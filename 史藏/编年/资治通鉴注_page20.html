<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 20 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 20 页/共 334 页
  </h1>
  <div class="content">
   元狩四年（壬戌，公元前一一九年）
①冬，有司言：“县官用度太空，而富商大贾冶铸、煮盐，财或絫万金，不佐国家之急；〔贾，音古。絫，古累字。〕请更钱造币以赡用，而摧浮淫并兼之徒。”是时，禁苑有白鹿而少府多银、锡，乃以白鹿皮方尺，缘以藻缋，〔缘，以绢翻。师古曰：缋，绣也，缋五采而为之。缋，黄外翻。〕为皮币，直四十万。王侯、宗室，朝觐、聘享必以皮币荐璧，然后得行。〔后，与后同〕又造银、锡为白金三品：〔如淳曰：杂银、锡为白金。〕大者圜之，其文龙，直三千；次方之，其文马，直五百；小者椭之，其文龟，直三百。〔时议以为天用莫如龙，地用莫如马，人用莫如龟：故以为白金三品之文。师古曰：椭，圜而长也，音他果翻。〕令县官销半两钱，更铸三铢钱，〔建元五年废三铢钱，行半两钱。更，工衡翻。〕盗铸诸金钱罪皆死；而吏民之盗铸白金者不可胜数。〔胜，音升。〕
于是以东郭咸阳、孔仅为大农丞，领盐铁事；〔师古曰：二人也；姓东郭，名咸阳；姓孔，名仅。班表：大农令有两丞。齐有大夫东郭氏。〕桑弘羊以计算用事。〔姓谱：桑，秦大夫子桑之后。〕咸阳，齐之大煮盐，仅，南阳大冶，皆致生絫千金；弘羊，洛阳贾人子，以心计，〔心计者，不必用筹算而知其数也。贾，音古；下同。〕年十三侍中。三人言利事析秋毫矣。〔毫至秋而锐小，言其剖析微细，虽秋毫之小亦可分而为二也。〕
诏禁民敢私铸铁器、煮盐者釱左趾，〔韦昭曰：釱，以铁为之，着左足以代刖也。索隐曰：三苍云：釱，踏脚钳也。张斐汉晋律序：状如跟衣，着足下，重六斤，以代刖，至魏武改以灭代釱也。晋律：钳重二斤，长翘一尺五寸。师古曰：釱，徒计翻。〕没入其器物。公卿又请令诸贾人末作各以其物自占，〔师古曰：占，隐度也。各隐度其财物之多少而为名簿，送之于官也。占，之赡翻；下同。〕率缗钱二千而一算；〔李斐曰：缗，丝也，以贯钱。一贯千钱，出算二十也。瓒曰：此缗钱为是储缗钱也，故随其用所施而出算。余谓率计缗钱二千而一算，算百二十钱。缗，眉巾翻。〕及民有轺车若船五丈以上者，皆有算。〔轺，小车也，弋招翻。〕匿不自占，占不悉，戍边一岁，没入缗钱。〔匿，藏也。悉，尽也。藏匿而不自占，占而不尽者，罚戍边一岁，没其钱入官。〕有能告者，以其半畀之。其法大抵出张汤。汤每朝奏事，语国家用，日晏，〔师古曰：论事既多，至于日晚。朝，直遥翻。〕天子忘食；丞相充位，〔但充其位，无所建明。〕天下事皆决于汤。百姓骚动，不安其生，咸指怨汤。
②初，河南人卜式，数请输财县官以助边，〔数，所角翻。〕天子使使问式：“欲官乎？”式曰：“臣少田牧，不习仕宦，不愿也。”〔少，诗照翻。〕使者问曰：“家岂有冤，欲言事乎？”式曰：“臣生与人无分争，邑人贫者贷之，不善者教之，所居人皆从式，式何故见冤于人！无所欲言也。”使者曰：“苟如此，子何欲而然？”式曰：“天子诛匈奴，愚以为贤者宜死节于边，有财者宜输委，〔委，于伪翻，蓄也。〕宜输其所蓄也。”如此而匈奴可灭也。”上由是贤之，欲尊显以风百姓，〔师古曰：风，读曰讽，又如字。〕乃召拜式为中郎，爵左庶长，赐田十顷，布告天下，使明知之。未几，又擢式为齐太傅。〔齐王次昌，元朔三年薨，无后，国除；元狩六年始封皇子闳为齐王；式盖傅闳也。史因其输财得官而终书之。几，居岂翻。〕
③春，有星孛于东北。〔孛，蒲内翻。〕夏，有长星出于西北。
④上与诸将议曰：“翕侯赵信为单于画计，〔为，于伪翻。〕常以为汉兵不能度幕轻留，〔幕，沙漠也。师古曰：言轻易汉军，留而不去也。一曰：谓汉军不能轻入而久留也。余谓后说是。〕今大发士卒，其势必得所欲。”乃粟马十万，〔师古曰：以粟秣马也。〕令大将军青、票骑将军去病各将五万骑，私负从马复四万匹，〔师古曰：私负衣装及私将马自从者，皆非公家所发之限。从，才用翻。〕步兵转者踵军后又数十万人，〔师古曰：转者，谓运辎重也。踵，接也。〕而敢力战深入之士皆属票骑。票骑始为出定襄，当单于；捕虏言单于东，乃更令票骑出代郡，令大将军出定襄。郎中令李广数自请行，〔数，所角翻。〕天子以为老，弗许；良久，乃许之，以为前将军。太仆公孙贺为左将军，主爵都尉赵食其为右将军，〔食其，音异箕。〕平阳侯曹襄为后将军，皆属大将军。赵信为单于谋曰：“汉兵既度幕，人马罢，匈奴可坐收虏耳。”〔师古曰：言收虏汉军人马可不费力，故言坐。罢，读曰疲。〕乃悉远北其辎重，〔师古曰：送辎重远去，令处北也。〕以精兵待幕北。
大将军既出塞，捕虏知单于所居，乃自以精兵走之，〔走，音奏。〕而令前将军广并于右将军军，出东道。〔师古曰：并，合也；合军而同道。〕东道回远而水草少，〔师古曰：回，绕也，曲也，户悔翻。〕广自请曰：“臣部为前将军，今大将军乃徙令臣出东道。且臣结发而与匈奴战，今乃一得当单于，〔结发者，言始胜冠即在战阵，及今得当单于也。〕臣愿居前，先死单于。”〔师古曰：致死而取单于。〕大将军亦阴受上诫，以为“李广老，数奇，〔孟康曰：奇，只不偶也。如淳曰：数为匈奴所败为奇不耦。师古曰：言广命只不耦合也，孟说是矣。数，所角翻。奇，居宜翻。〕毋令当单于，恐不得所欲。”〔师古曰：谓不胜敌也。余谓指欲禽单于，脱有邂逅失之，为不得所欲。〕而公孙敖新失侯，大将军亦欲使敖与俱当单于，〔敖失侯见上二年。青本与敖友，又脱青于厄，故青欲使当单于而立功。〕故徙前将军广。广知之，固自辞于大将军；大将军不听，广不谢而起行，意甚愠怒。〔愠，于运翻。〕
大将军出塞千余里，度幕，见单于兵陈而待。〔言结陈以待敌也。陈，与阵同。〕于是大将军令武刚车自环为营，〔张晏曰：武刚车，兵车也。师古曰：环，绕也。续汉志：诸军有矛戟，其饰幡斿旗帜，有巾有盖，谓之武刚车。环，音宦。〕而纵五千骑往当匈奴；匈奴亦纵可万骑。会日且入，〔言日欲没也。〕大风起，砂砾击面，〔师古曰：砾，小石也；音历。〕两军不相见，汉益纵左右翼绕单于。〔师古曰：翼，谓左右舒引其兵，如鸟之张翼。〕单于视汉兵多而士马尚强，自度战不能如汉兵，〔度，徒洛翻。〕单于遂乘六骡，壮骑可数百，直冒汉围，西北驰去。〔师古曰：骡者，驴种马子，坚忍。单于自乘善走骡，而壮骑随之也。冒，犯也。骡，来戈翻。冒，莫克翻。〕时己昏，汉匈奴相纷拏，〔师古曰：纷拏，乱相持搏也。拏，女居翻。〕杀伤大当。〔杀伤各大相当。〕汉军左校捕虏言，单于未昏而去，汉军发轻骑夜追之，大将军军因随其后，匈奴兵亦散走。迟明，〔迟，直二翻。〕行二百余里，不得单于，捕斩首虏万九千级，遂至窴颜山赵信城，〔窴，徒贤翻。如淳曰：赵信降匈奴，筑城居之。〕得匈奴积粟食军，〔师古曰：食，读曰飤。〕留一日，悉烧其城余粟而归。
前将军广与右将军食其军无导，惑失道，后大将军，〔师古曰：惑，迷也；在后不及期也。〕不及单于战。大将军引还，过幕南，乃遇二将军。大将军使长史责问广、食其失道状，急责广之幕府对簿。〔师古曰：簿，谓文状也。〕广曰：诸校尉无罪，乃我自失道，吾今自上簿至莫府。”〔上，时掌翻。〕广谓其麾下曰：“广结发与匈奴大小七十余战，今幸从大将军出接单于兵，而大将军徙广部，行回远而又迷失道，岂非天哉！且广年六十余矣，终不能复对刀笔之吏！”〔复，扶又翻。〕遂引刀自刭。〔刭，古顶翻。〕广为人廉，得赏赐辄分其麾下，饮食与士共之，为二千石四十余年，家无余财。猨臂，善射，〔如淳曰：臂如猨臂通肩也。〕度不中不发。〔度，徒洛翻。中，竹仲翻。〕将兵，乏绝之处〔孔颖达曰：暂无曰乏，不续曰绝。〕见水，士卒不尽饮，广不近水，〔近，其靳翻。〕士卒不尽食，广不尝食；士以此爱乐为用。〔乐，音洛。〕及死，一军皆哭；百姓闻之，知与不知，无老壮皆为垂涕。〔师古曰：知谓素相识知也。为，于伪翻。〕而右将军独下吏，〔下，遐嫁翻。〕当死，赎为庶人。
单于之遁走，其兵往往与汉兵相乱而随单于，单于久不与其大众相得。其右谷蠡王以为单于死，乃自立为单于。〔谷蠡，音鹿黎。〕十余日，真单于复得其众，而右谷蠡王乃去其单于号。〔师古曰：去，除也，丘吕翻。〕
票骑将军骑兵车重与大将军军等〔重，直用翻。〕而无裨将，悉以李敢等为大校，当裨将，〔校，户教翻。〕出代、右北平二千余里，绝大幕，直左方兵，〔师古曰：直，当也。匈奴分其国为左右：诸左王将居东方，直上谷以东，接濊貊、朝鲜；右王将居西方，直上郡以西，接氐、羌；故谓之左、古方，亦谓之左、右地。〕获屯头王、韩王等三人，将军、相国、当户、都尉八十三人，封狼居胥山，禅于姑衍，登临翰海，〔张晏曰：登海边山以望海也。有大功，故增山而广地也。如淳曰：翰海，北海名也。崔浩曰：群鸟之所解羽，故曰翰海。广志，翰海在沙漠北。师古曰：积土增高曰封，为墠祭地曰禅。〕卤获七万四百四十三级。天子以五千八百户益封票骑将军；又封其所部右北平太守路博德等四人为列侯，〔路博德为邳离侯，卫山为义阳侯，复陆支为杜侯，伊即靬为众利侯。〕从票侯破奴等二人益封，校尉敢为关内侯，食邑；军吏卒为官、赏赐甚多。而大将军不得益封，军吏卒皆无封侯者。
两军之出塞，塞阅官及私马凡十四万匹，而复入塞者不满三万匹。
乃益置大司马位，大将军、票骑将军皆为大司马，定令，令票骑将军秩禄与大将军等。〔应劭曰；司马主武事，诸武官亦以为号。汉官仪曰：时议者以为军中有侯司马，故加“大”为大司马以别异之。自此票骑将军同大将军品秩，位亚丞相。〕自是之后，大将军青日退而票骑日益贵。大将军故人、门下士多去事票骑，辄得官爵，唯任安不肯。
票骑将军为人，少言不泄，〔孔文祥曰：谓质重少言，胆气在中也。〕有气敢往。天子尝欲教之孙、吴兵法，〔孙，孙武；吴，吴起也。〕对曰：“顾方略何如耳，不至学古兵法。”天子为治第，令票骑视之，对曰：“匈奴未灭，无以家为也！”〔治，直之翻。〕由此上益重爱之。然少贵，不省士，〔师古曰：省，视也；言不恤视军士也。少，诗照翻。〕其从军，天子为遣太官赍数十乘；〔班表：太官有令，有丞，主膳食。师古曰：赍，与资同。余谓音则兮翻，亦通，装也。为，于伪翻。乘，绳证翻。〕既还，重车余弃粱肉，〔师古曰：重，直用翻。粱，粟类也，米之善者。〕而士有饥者；其在塞外，卒乏粮或不能自振，而票骑尚穿域蹋鞠；〔服虔曰：穿域，作鞠室也。师古曰：鞠，以皮为之，实以毛，蹴蹋为戏也。刘向别录曰：蹴鞠，相传以为黄帝所作，或曰起战国之时，所以讲武知有材也。蹋，徒腊翻。鞠，居六翻。〕事多此类。大将军为人仁，喜士退让，〔师古曰：喜，许吏翻。〕以和柔自媚于上。两人志操如此。〔操，七到翻。〕
是时，汉所杀虏匈奴合八九万，而汉士卒物故亦数万。〔魏台访议：高堂隆曰：“闻之先师，物，无也，故，事也，言无复所能于事也。”索隐曰：汉以来谓死为物故，就朽故也。师古曰：物故，谓死也；言其同于鬼物而故也。盖汉军死者亦数万。〕是后匈奴远遁，而幕南无王庭。〔冒顿之强，尽取蒙恬所夺匈奴地，而王庭列置于幕南。今匈奴为汉所攻，远遁幕北，故幕南无王庭也。〕汉渡河自朔方以西至令居，〔班志，令居县属金城郡。令，音零。〕往往通渠，置田官，〔置官以主屯田。〕吏卒五六万人，稍蚕食匈奴以北；〔蚕食，言如蚕之食叶，以渐而侵其地也。〕然亦以马少，不复大出击匈奴矣〔少，诗沼翻。复，扶又翻；下同。〕
匈奴用赵信计，遣使于汉，好辞请和亲。天子下其议，〔下，遐嫁翻；下同。〕或言和亲，或言遂臣之。丞相长史任敞曰：〔班表：丞相有二长史，秩二千石。任，音壬。〕“匈奴新破困，宜可使为外臣，朝请于边。”汉使任敞于单于，单于大怒，留之不遣。〔朝，直遥翻。请，才性翻。使，疏吏翻。〕是时，博士狄山议以为和亲便，〔姓谱：狄，春秋狄国之后；又曰：周文王封少子于狄城。〕上以问张汤，汤曰：“此愚儒无知。”狄山曰：“臣固愚，愚忠；若御史大夫汤，乃诈忠。”于是上作色曰：“吾使生居一郡，〔师古曰：博士，儒官也，故呼为生。〕能无使虏入盗乎？”曰：“不能。”曰：“居一县？”对曰：“不能。”复曰：“居一障间？”〔师古曰：障，谓塞上要险之处，别筑为城，因置吏士，而为蔽障以御寇也。障，之尚翻。又汉制，每塞要处别筑为城，置人镇守，谓之候城，此即障也。〕山自度，辩穷且下吏，〔师古曰：度，计也；见诘辩而辞穷，当下吏也。下，遐嫁翻。〕曰：“能。”于是上遣山乘障；〔师古曰：乘，登也，登而守之。〕至月余，匈奴斩山头而去。自是之后，群臣震慑，〔师古曰：震，动也。慑，失气也。慑，之涉翻。〕无敢忤汤者。〔忤，五故翻。〕
⑤是岁，汲黯坐法免，以定襄太守义纵为右内史，河内太守王温舒为中尉。〔守，式又翻。〕
先是，宁成为关都尉，〔函谷关都尉也。先，悉荐翻。〕吏民出入关者号曰：“宁见乳虎，无值宁成之怒。”〔师古曰：猛虎产乳，护养其子，则搏噬过当，故以为喻。乳，人喻翻。〕及义纵为南阳太守，〔义，姓也。纵，其名。〕至关，宁成侧行送迎；〔侧行不敢正行，言恭甚。〕至郡，遂按宁氏，破碎其家；南阳吏民重足一迹。〔言累足也，畏惧之甚。重，直龙翻。〕后徙定襄太守，初至，掩定襄狱中重罪、轻系二百余人，及宾客、昆弟私入视亦二百余人，一捕，鞫曰“为死罪解脱”，〔一切皆捕而鞫问之也。服虔曰：律：诸囚徒私解脱桎梏钳赭，加罪一等；为人解脱与同罪。纵鞫相赂饷者二百人以为解脱死罪，尽杀之。师古曰：鞫，穷也，谓穷治也。〕是日，皆报杀四百余人，〔师古曰：奏请得报而论杀。原父曰：纵掩定襄狱，一切捕鞫，而云是日皆报杀，则非奏请报可之报矣，然则以论决为报也。〕其后郡中不寒而栗。是时，赵禹、张汤以深刻为九卿，然其治尚辅法而行；纵专以鹰击为治。〔师古曰：言如鹰隼之击也。治，直吏翻。〕
王温舒始为广平都尉，〔广平本属赵国，景、武之间，分为广平郡，征和元年，立为平干国。〕择郡中豪敢往吏十余，〔师古曰：豪桀而性果敢一往无所顾者，以为吏也。〕以为爪牙，皆把其阴重罪，而纵使督盗贼。〔师古曰：纵，放也。督，察视也。〕快其意所欲得，此人虽有百罪，弗法；〔师古曰：言所捕盗贼得其人而快，温舒意则不问其先所犯罪也。弗法，谓弗行法也。〕即有避，因其事夷之，亦灭宗。〔师古曰：避，谓不尽意捕击也。〕以其故，齐、赵之郊盗贼不敢近广平，〔近，其靳翻。〕广平声为道不拾遗。迁河内太守；以九月至，令郡具〔【章：十四行本“具”下有“私”字；乙十一行本同；孔本同；退斋校同。】〕马五十疋为驿，〔师古曰：以私马于道上往往置驿，自河内至长安。〕捕郡中豪猾，相连坐千余家。上书请，大者至族，小者乃死，家尽没入偿臧。〔师古曰：以臧获罪者既没入之，又令出倍臧，或收入官，或还其主也。余谓没入其家以偿所受之臧，其义似径。臧，读曰赃。〕奏行不过二三日得可，〔奏而天子可之，谓之得可。〕事论报至流血十余里，河内皆怪其奏，以为神速。尽十二月，郡中毋声，毋敢夜行，〔古毋、无通。〕野无犬吠之盗。其颇不得，失，之旁郡国追求。会春，温舒顿足叹曰：“嗟乎！令冬月益展一月，足吾事矣！”〔师古曰：立春之后不复行刑，故云然。展，伸也。〕
天子闻之，皆以为能，故擢为中二千石。〔郡守二千石，正卿及列卿皆中二千石。〕
⑥齐人少翁，以鬼神方见上。上有所幸王夫人卒，〔王夫人，齐王闳之母。〕少翁以方夜致鬼，如王夫人之貌，天子自帷中望见焉。〔考异曰：汉书以此事置李夫人传中，古今相承皆以为李夫人事。史记封禅书：“少翁见上，上有所幸王夫人卒，少翁以方夜致王夫人及灶鬼之貌云。”按李夫人卒时，少翁死已久，汉书误也。今从史记。〕于是乃拜少翁为文成将军，赏赐甚多，以客礼礼之。文成又劝上作甘泉宫，中为台室，画天、地、太一诸鬼神而置祭具，以致天神。居岁余，其方益衰，神不至。乃为帛书以饭牛，〔师古曰：谓杂草以饭牛也。饭，扶晚翻。〕佯不知，言曰：此牛腹中有奇。”杀视，得书，书言甚怪，天子识其手书，〔谓识其亲书手迹也。〕问其人，果是伪书；于是诛文成将军而隐之。〔隐，谓秘诛文成之事，不令人知之也。〕
●卷第二十
【汉纪十二】起昭阳大渊献，尽重光协洽，凡九年。
世宗孝武皇帝中之下元狩五年（癸亥，公元前一一八年）
①春，三月，甲午，丞相李蔡坐盗孝景园堧地，葬其中，当下吏，自杀。〔堧，而缘翻。下，遐嫁翻。〕
②罢三铢钱，更铸五铢钱。〔去年废半两钱，行三铢钱。更，工衡翻。考异曰：汉书食货志：“前以销半两钱，铸三铢钱；明年以三铢钱轻，更铸五铢钱。”武帝元狩五年，乃云“罢半两钱，行五铢钱”，误也。〕于是民多盗铸钱，楚地尤甚。
上以为淮阳，楚地之郊，〔师古曰：郊，谓交迫冲要之处。〕乃召拜汲黯为淮阳太守。〔黯去年免，故召拜之。守，式又翻。〕黯伏谢不受印，诏数强予，〔强，其两翻。予，读曰与。〕然后奉诏。黯为上泣曰：〔为，于伪翻；下正为同。〕“臣自以为填沟壑，不复见陛下，〔复，扶又翻。填，大贤翻。〕不意陛下复收用之。臣常有狗马病，力不能任郡事。〔任，音壬。〕臣愿为中郎，出入禁闼，补过拾遗，臣之愿也。”上曰：“君薄淮阳邪？吾今召君矣。〔师古曰：言后即召也。〕顾淮阳吏民不相得，〔师古曰：顾，思念也。言吏民不相安而失其所也。〕吾徒得君之重，〔师古曰：徒，但也。重，威重也。〕卧而治之。”
黯既辞行，过大行李息曰：“黯弃逐居郡，不得与朝廷议矣。〔过，古禾翻。与，读曰预。〕御史大夫汤，智足以拒谏，诈足以饰非，务巧佞之语，辩数之辞，非肯正为天下言，专阿主意。主意所不欲，因而毁之；主意所欲，因而誉之。〔誉，音余。〕好兴事，舞文法，〔好，呼到翻。〕内怀诈以御主心，外挟贼吏以为威重。公列九卿，不早言之，公与之俱受其戮矣。”息畏汤，终不敢言；及汤败，上抵息罪。〔师古曰：抵，至也，致之于罪也。〕
使黯以诸侯相秩居淮阳，〔如淳曰：诸侯王相在郡守上，秩真二千石，月得百五十斛，岁凡得千八百石。二千石月得百二十斛，岁凡得千四百四十石耳。〕十岁而卒。
③诏徙奸猾吏民于边。
④夏，四月，乙卯，以太子少傅武强侯庄青翟为丞相。〔武强侯庄不识，高祖功臣，青翟其孙也。班志，武强县属广川；唐冀州武强县是也。〕
⑤天子病鼎湖甚，〔晋灼曰：黄图：鼎湖，宫名，在京兆。班志，湖本在京兆，后分属弘农。索隐曰：昔黄帝采首山铜，铸鼎于湖，日鼎湖；即今之湖城县也。〕巫医无所不致，不愈。游水发根言上郡有巫，病而鬼神下之。〔服虔曰：游水，县名；发根，人名。晋灼曰：地理志，游水，水名，在临淮。师古曰：二说皆非也。游水，姓也；发根，名也；盖因水为姓也。本尝遇病而神下之，故为巫也。下，户嫁翻，降附也。〕上召置，祠之甘泉，及病，使人问神君，神君言曰：“天子无忧病；病少愈，强与我会甘泉。”〔少，诗沼翻。强，其两翻。〕于是病愈，遂起幸甘泉，病良已，〔孟康曰：良已，善已；谓愈也。〕置酒寿宫。〔帝置寿宫以奉神君。臣瓒曰：寿宫，奉神之宫也。楚辞曰：蹇将澹兮寿宫。括地志：寿宫在雍州长安县西北三十里长安故城中。〕神君非可得见，闻其言，言与人音等，时去时来，来则风肃然，居室帷中。神君所言，上使人受，书其言，命之曰“画法”。〔孟康曰：策画之法也。〕其所语，世俗之所知也，无绝殊者，而天子心独喜；其事秘，世莫知也。〔师古曰：喜，好也，音许吏翻。〕
时上卒起，幸甘泉，〔卒，读曰猝。〕过右内史界中，道多不治，上怒曰：“义纵以我为不复行此道乎！”衔之。〔师古曰：衔，含也；包含在心，以为过也。复，扶又翻。〕
元狩六年（甲子，公元前一一七年）
①冬，十月，雨水，无冰。〔雨，于具翻。〕
②上既下缗钱令而尊卜式，〔事见上卷四年。〕百姓终莫分财佐县官，于是杨可告缗钱纵矣。〔纵，放也，肆也。〕义纵以为此乱民，部吏捕其为可使者。天子以纵为废格沮事，〔孟康曰：武帝使杨可主告缗，没入其财物，纵捕其为可使者，此为废格诏书，沮已成之事也。格，音阁。沮，才汝翻，坏也。考异曰：汉书武纪：“元鼎三年十一月，令民告缗，”据义纵传则在今冬。〕弃纵市。
③郎中令李敢，怨大将军之恨其父，〔怨大将军卫青也。恨其父事见上卷四年。师古曰：令其父抱恨而死也。〕乃击伤大将军，大将军匿讳之。居无何，〔师古曰：无何，谓未多时也。〕敢从上雍，〔师古曰：雍之所在，地形积高，故曰上也。上，时掌翻。雍，于用翻。〕至甘泉宫猎，票骑将军去病射杀敢。〔射，而亦翻。考异曰：史记封禅书云：“明年，天子病鼎湖，甚；病愈，幸甘泉，大赦。”莫知其为何年。本纪皆无其事，独义纵传有之。按汉书百官公卿表，义纵、李敢死皆在今年。敢传云：“从上雍，至甘泉宫。”“雍”盖衍字也。平准书云：“自造白金五铢钱后五岁赦。”按武纪，元狩四年造白金，元鼎元年赦，首尾四年。若今年更有赦，则四年再赦，与平准书不合，今从百官表。〕去病时方贵幸，上为讳，云鹿触杀之。〔为，于伪翻。〕
④夏，四月，乙巳，庙立皇子闳为齐王，旦为燕王，胥为广陵王，初作诰策。〔师古曰：于庙中策命之。服虔曰：诰敕王，如尚书诸诰。李奇曰：今敕封拜诸王策文起于此。毛晃曰：汉制，天子之策长二尺。释名曰：策，书教令于上，所以驱策于下也。〕
⑤自造白金、五铢钱后，吏民之坐盗铸金钱死者数十万人，其不发觉者不可胜计，〔胜，音升。〕天下大抵无虑皆铸金钱矣。〔师古曰：抵，归也。大归，犹言大凡也。无虑，亦谓大率无少计虑云耳。〕犯者众，吏不能尽诛。
⑥六月，诏遗博士褚大、徐偃等六人〔姓谱：宋恭公子石食采于褚，其德可师，号曰褚师，因以命氏。〕分循郡国，举兼并之徒及守、相、为吏有罪者。〔守，郡守；相，诸侯相也。〕
⑦秋，九月，冠军景桓侯霍去病薨。〔冠，古玩翻。〕天子甚悼之，为冡，像祁连山。
初，霍仲孺吏毕归家，〔霍仲孺，本河东平阳县吏，给事平阳侯家，与侍者卫少儿私通而生去病。吏毕，言为吏毕，免归家也。〕娶妇，生子光。去病既壮大，乃自知父为霍仲孺。会为票骑将军，击匈奴，道出河东，遣吏迎仲孺而见之，大为买田宅奴婢而去；〔为，于伪翻。〕及还，因将光西至长安，任以为郎，稍迁至奉车都尉、〔任，保任也。帝置奉车都尉，掌御乘舆车，秩比二千石。〕光禄大夫。
⑧是岁，大农令颜异诛。〔景帝后元年，更治粟内史为大农令。考异曰：徐广注史记平准书云，异诛在元狩四年壬戌岁。广见汉书百官公卿表，其年注云：“大农令颜异，二年坐腹非诛。”不思有二年字，致此误也。〕
初，异以廉直，稍迁至九卿。上与张汤既造白鹿皮币，〔见上卷四年。〕问异，异曰：“今王侯朝贺以苍璧，直数千，而以皮荐反四十万，〔时王侯朝贺以皮币荐璧，故曰皮荐。朝，直遥翻。〕本末不相称。”天子不说。〔称，尺证翻。说，读曰悦。〕张汤又与异有郄，〔郄，读曰隙。〕及人有告异以他事，下张汤治异。〔下，遐嫁翻。〕异与客语初令下有不便者，〔李奇曰：异与客语诏令初下有不便处。〕异不应，微反唇。〔师古曰：盖非也。〕汤奏当：“异九卿，见令不便，不入言而腹诽，论死。”自是之后，有腹诽之法比，〔师古曰：比，则例也，读如字，又频寐翻。〕而公卿大夫多谄谀取容矣。
元鼎元年（乙丑，公元前一一六年）
〔应劭曰：得宝鼎故，因是改元。考异曰：汉书武纪，此年云“得鼎汾水上，”汉纪云“六月得宝鼎于河东汾水上，吾丘寿王对云云。”按封禅书，栾大封乐通侯之岁，其夏六月，“汾阴巫锦为民祠魏脽后土营旁得鼎，诏曰：『间者巡祭后土云云。』武纪：“元鼎四年，十月，□汾阴。十一月，立后土祠于汾阴脽上。六月，得宝鼎后土祠旁。”礼乐志又云“元鼎五年得宝鼎。”恩泽侯表，“元鼎四年四月乙巳，栾大封侯。”然则得鼎应在四年。盖武纪因今年改元而误增此得鼎一事耳，非两曾得鼎于汾水上也。封禅书：“天子封泰山反，至甘泉。有司言宝鼎出为元鼎，以今年为元封元年。”然则元鼎年号亦如建元、元光，皆后来追改之耳。〕
①夏，五月，赦天下。
②济东王彭离骄悍，〔彭离，梁孝王子，景帝中六年受封。济，子礼翻。悍，下罕翻；又侯旰翻。〕昏暮，与其奴、亡命少年数十人行剽杀人，取财物以为好，〔如淳曰：以是为好喜之事也。剽，匹妙翻，劫也。好，呼到翻。〕所杀发觉者百余人，坐废，徙上庸。〔班志，上庸县属汉中郡。〕
元鼎二年（丙寅，公元前一一五年）
①冬，十一月，张汤有罪自杀。
初，御史中丞李文，与汤有郄，〔班表，御史大夫有两丞，一曰中丞，在殿中、兰台，掌图籍秘书，外督部刺史，内领侍御史员十五人，受公卿奏事，举劾、按章。成帝绥和元年，更名御史大夫为大司空，置长史，而中丞官职如故。哀帝建平二年，复为御史大夫，元寿二年，又为大司空，而中丞出外为御史台主，历汉东京至魏、晋以下皆然。郄，读曰隙；下同。〕汤所厚吏鲁谒居阴使人上变告文奸事，事下汤治，论杀之。〔上，时掌翻。下，遐嫁翻；下同。〕汤心知谒居为之，上问：“变事踪迹安起？”汤佯惊曰：“此殆文故人怨之。”〔师古曰：殆，近也。〕谒居病，汤亲为之摩足。〔为，于伪翻。〕赵王素怨汤，上书告：“汤大臣，乃与吏摩足，疑与为大奸。”事下廷尉。谒居病死，事连其弟。弟系导官。〔苏林曰：汉仪注：狱二十六所，导官无狱也。师古曰：苏说非也。导，择也。以主择米，故曰导官。时或以诸狱皆满，故权寄此署系之，非本狱所也。班表，导官属少府。〕汤亦治他囚导官，见谒居弟，欲阴为之，而佯不省。〔囚，徐尤翻。为，于伪翻。省，心景翻。〕谒居弟弗知，怨汤，使人上书，告汤与谒居谋共变告李文。事下减宣，〔减宣，人姓名。减，古斩翻。〕宣尝与汤有郄，及得此事，穷竟其事，未奏也。会人有盗发孝文园瘗钱，〔如淳曰：瘗，埋也，埋钱于园陵以送死也。瘗，于计翻。〕丞相青翟朝，与汤约俱谢，〔师古曰：将入朝之时为此要约。朝，直遥翻。〕至前，〔至帝之前也。〕汤独不谢。〔汤以丞相四时行园陵当谢，御史大夫不豫园陵事，故不谢。〕上使御史按丞相，汤欲致其文“丞相见知”，〔欲以见知故纵之罪罪丞相。〕丞相患之。丞相长史朱买臣、王朝、边通，皆故九卿、二千石，〔朱买臣尝为主爵都尉，王朝至右内史，边通至济南相。陈留风俗传：边祖于宋平公子戎字子边。余按左传，周有大夫边伯。〕仕宦绝在汤前。汤数行丞相事，〔数，所角翻。〕知三长史素贵，故陵折，丞史遇之，三长史皆怨恨，欲死之。〔欲以死发汤之奸也。〕乃与丞相谋，使吏捕案贾人田信等，曰：“汤且欲奏请，信辄先知之，居物致富，〔服虔曰：居，谓储也。贾，音古；下同。〕与汤分之。”事辞颇闻，〔师古曰：闻于天子也。〕上问汤曰：“吾所为，贾人辄先知之，益居其物，〔师古曰：益，多也。〕是类有以吾谋告之者。”〔师古曰：类，似也。〕汤不谢，又佯惊曰：“固宜有。”减宣亦奏谒居等事。天子以汤怀诈面欺，〔师古曰：对面欺诬也。〕使赵禹切责汤，汤乃为书谢，因曰：“陷臣者，三长史也。”遂自杀。汤既死，家产直不过五百金。昆弟诸子欲厚葬汤，汤母曰：“汤为天子大臣，被污恶言而死，〔被，皮义翻。污，乌故翻。〕何厚葬乎！”载以牛车，有棺无椁。天子闻之，乃尽按诛三长史。十二月，壬辰，丞相青翟下狱，自杀。
②春，起柏梁台。〔服虔曰：用百头梁作台，因名焉。师古曰：三辅旧事云，香柏为之。今书皆作“柏”，服说非也。〕作承露盘，高二十丈，〔高，居号翻。〕大七围，以铜为之；上有仙人掌，以承露，和玉屑饮之，云可以长生。宫室之修，自此日盛。
③二月，以太子太傅赵周为丞相。
④三月，辛亥，以太子太傅石庆为御史大夫。〔卫有大夫石氏。｝
⑤大雨雪。〔雨，于具翻。〕
⑥夏，大水，关东饿死者以千数。
⑦是岁，孔仅为大农令，而桑弘羊为大农中丞，〔班表：大农有两丞，元狩四年，以东郭咸阳及孔仅为之。今置中丞，其位当在两丞上。〕稍置均输，以通货物。〔时置均输官于郡、国，令远方各以其物而灌输。置平准于京师，都受天下委输，贵则卖之，贱则买之，使富商大贾无所牟利。杜佑曰：汉武帝置均输，谓所当输于官者皆令输其土地所饶，平其所在时价，官更于他处卖之。输者既便，而官有利。〕
⑧白金稍贱，民不宝用，竟废之。〔铸白金，见上卷元狩四年。〕于是悉禁郡、国无铸钱，专令上林三官铸钱，令天下非三官钱不得行。〔裴骃曰：百官表：水衡都尉，掌上林苑，属官有上林、均输、钟官、辨铜令，然则上林三官其是此三令乎！〕而民之铸钱益少，计其费不能相当，惟真工、大奸乃盗为之。
⑨浑邪王既降汉，〔见上卷元狩元年。〕汉兵击逐匈奴于幕北，〔见上卷元狩元年。〕自盐泽以东空无匈奴，西域道可通。于是张骞建言：“乌孙王昆莫本为匈奴臣，后兵稍强，不肯复朝事匈奴，匈奴攻不胜而远之。〔朝，直遥翻。远，于愿翻。〕今单于新困于汉，而故浑邪地空无人，蛮夷俗恋故地，又贪汉财物，今诚以此时厚币赂乌孙，招以益东，居故浑邪之地，〔张骞传：昆莫父难兜靡本与大月氏同在敦煌、祁连间，小国也。大月氏攻杀难兜靡，夺其地。而大月氏又为匈奴所破，西击塞王而夺其国。昆莫报父怨，西攻破大月氏国，因留居为乌孙国。骞欲诱之复归故地。〕与汉结昆弟，其势宜听，听则是断匈奴右臂也。〔断，丁管翻。〕既连乌孙，自其西大夏之属皆可招来而为外臣。”天子以为然，拜骞为中郎将，将三百人，马各二匹，牛羊以万数，赍金币帛直数千巨万；多持节副使，〔师古曰：为骞之副，而各令持节也。〕道可便，遣之他旁国。〔沿道有便可通使他国者即遣之。〕
骞既至乌孙，昆莫见骞，礼节甚倨。骞谕指曰：〔师古曰：以天子意指晓告之。〕“乌孙能东居故地，则汉遣公主为夫人，结为兄弟，共距匈奴，匈奴不足破也。”乌孙自以远汉，未知其大小；素服属匈奴日久，且又近之，〔近，其靳翻。〕其大臣皆畏匈奴，不欲移徙。骞留久之，不能得其要领，〔要，读曰腰。〕因分遣副使使大宛、康居、大月氏、大夏、安息、身毒、于阗及诸旁国。乌孙发译道送骞还，〔宛，于元翻。氏，音支。身毒，音捐笃。阗，徒贤翻，又徒见翻。师古曰：道，读曰导。〕使数十人，马数十匹，随骞报谢，因令窥汉大小。是岁，骞还，到，拜为大行。后岁余，骞所遣使通大夏之属者皆颇与其人俱来，〔晋灼曰：其国人。〕于是西域始通于汉矣。
西域凡三十六国，南北有大山，中央有河，〔西域始通于汉凡三十六国，其后分置五十余国：婼羌、鄯善、且末、小宛、精绝、戎卢、扜弥、渠勒、皮山、乌秅、西夜、蒲犁、子合、依耐、无雷、难兜、罽宾、乌弋山离、犁鞬、条支、安息、大月氏、大夏、康居、奄蔡、大宛、桃槐、休循、捐笃、莎车、疏勒、尉头、乌孙、姑墨、温宿、龟兹、乌垒、渠犁、尉犁、危须、焉耆、乌贪訾离、卑陆、卑陆后国、郁立师、单桓、蒲类、蒲类后国、西且弥东且弥、劫国、山国、狐胡、车师前、后王是也。南北有大山者，南山在于窴之南、东出金城，与汉南山接；北山在车师之北，即唐志所谓西州交河县北柳谷金沙岭等山是也。中央有河者，河有两源，一出葱岭，一出于窴南山，其河北流与葱岭河合，注蒲昌海。自于窴以西，水皆西流，迳休循、罽宾、大月氏、安息等国而入于西海。蒲昌之水潜行地下，南出积石，为中国河。西海之水东南合于交州涨海。〕东西六千余里，南北千余里，东则接汉玉门、阳关，〔班志：敦煌郡龙勒县有玉门关、阳关，酒泉郡有玉门县。阚骃曰：汉罢玉门关屯，置其人于此。括地志：沙州龙勒山，在县南百六十五里，玉门关，在县西北百一十八里。〕西则限以葱岭。〔西河旧事：葱岭，其山高大，上悉生葱，故以名焉。〕河有两源，一出葱岭，一出于窴，【章：十四行本“窴”作“阗”；乙十一行本同；孔本同。】合流东注盐泽。盐泽去玉门、阳关三百余里。自玉门、阳关出西域有两道：从鄯善傍南山北，循河西行至莎车，为南道；〔鄯善，亦曰楼兰国，治杅尼城，去阳关千六百里。鄯，上扇翻。傍，步浪翻。莎车，治莎车城，去长安九千九百五十里。莎，素河翻。〕南道西逾葱岭，则出大月氏、安息。自车师前王廷随北山循河西行至疏勒，为北道；〔车师前王，治交河城，去长安八千一百五十里，唐西州交河县是也。疏勒，治疏勒城，去长安九千三百五十里，西当大月氏、大宛、康居之道。〕北道西逾葱岭，则出大宛、康居、奄蔡焉。〔杜佑曰：奄蔡，后为肃〔粟〕特国。〕故皆役属匈奴，匈奴西边日逐王，置僮仆都尉，〔匈奴盖以僮仆视西域诸国，故以名官。〕使领西域，常居焉耆、危须、尉黎间，〔焉耆，治员渠城，去长安七千三百里。危须，治危须城，在焉耆东百里，去长安七千二百九十里。尉犁，治尉犁城，去长安六千七百五十里，南接鄯善、且末二国。〕赋税诸国，取富给焉。
乌孙王既不肯东还，汉乃于浑邪王故地置酒泉郡，〔应劭曰：其水如酒，故曰酒泉。师古曰：城下有金泉，泉味如酒；唐为肃州。宋白曰：东南至长安二千九百里。〕稍发徙民以充实之；后又分置武威郡，〔本匈奴休屠王所居地，太初四年分置武威郡，唐之凉州即其地。宋白曰：东南至长安二千八百里。〕以绝匈奴与羌通之道。
天子得宛汗血马，爱之，名曰“天马”。使者相望于道以求之。诸使外国，一辈大者数百，少者百余人，人所赍操大放博望侯时，〔赍，资也。操，持也。放，依也。言遗使所将节币大概依遣博望侯时也。放，读曰仿。〕其后益习而衰少焉。〔师古曰：以其串习，故不多发人。少，诗沼翻。〕汉率一岁中使多者十余，少者五六辈；远者八九岁，近者数岁而反。
元鼎三年（丁卯，公元前一一四年）
①冬，徙函谷关于新安。〔据班史，以故关为弘农县。应劭曰：弘农去新安三百里。述征记：新安县，今犹谓之新关。〕
②春，正月，戊子，阳陵园火。
③夏，四月，雨雹。〔雨，于具翻。〕
④关东郡、国十余饥，人相食。
⑤常山宪王舜薨，〔舜，景帝子，中五年受封。谥法：博闻多能曰宪。〕子勃嗣，坐宪王病不侍疾及居丧无礼废，徙房陵。〔班志，房陵县属汉中郡。宋白曰：阚骃云，即春秋防渚地，汉献帝改“防”为“房”，兼立房陵郡；今为房州。〕后月余，天子更封宪王子平为真定王，〔真定县本属常山。今分真定、绵曼、薡城、肥累四县为王国。〕以常山为郡，于是五岳皆在天子之邦矣。〔华山、嵩高，本在天子之郡。南岳霍山属庐江，淮南、衡山谋反，国除，入汉为郡。元狩元年，济北王献太山及其旁邑。今又以常山为郡，然后皆在天子之邦。〕
⑥徙代王义为清河王。〔义，文帝子代王参之孙，王登之子。清河王乘，孝景之子，薨，无子，国除，徙代王王焉。〕
⑦是岁，匈奴伊稚斜单于死，子乌维单于立。
元鼎四年（戊辰，公元前一一三年）
①冬，十月，上行幸雍，祠五畤。〔雍，于用翻。畤，音止。〕诏曰：“今上帝，朕亲郊，而后土无祀，则礼不答也，〔师古曰：答，对也。郊天而不祀地，失对偶之义。一曰：阙地只之祀，不为神所答应。〕其令有司议！”立后土祠于泽中圜丘。〔郊祀志：有司议祠后土宜于泽中圜丘，为五坛。〕上遂自夏阳东幸汾阴。〔班志，夏阳县属左冯翊。汾阴县属河东郡。〕是时，天子始巡郡、国；河东守不意行至，不办，自杀。〔不意天子行幸至郡，供具不能备也。〕十一月，甲子，立后土祠于汾阴脽上，〔如淳曰：脽者，河之东岸特堆堀，长四五里，广二里余，高十余丈。汾阴县治脽之上；后土祠在县西。汾在脽之北，西流与河合。师古曰：脽者，以其形高起，如人尻脽，故以名云。一说，此临汾水之上，地本名鄈，音与葵同，彼乡人呼葵音如谁，故转而为脽字耳。故汉旧仪曰鄈上。脽，音谁。〕上亲望拜，如上帝礼。礼毕，行幸荥阳，还，至洛阳，〔班志：荥阳、洛阳并属河南郡。〕封周后姬嘉为周子南君。〔臣瓒曰：汲冡古文谓卫将军文子为子南弥牟，其后有子南固、子南劲。纪年，劲朝于魏。后惠成王如卫，命子南为侯。秦并六国，卫最后亡。疑嘉是卫后，故氏子南而称君也。师古曰：子南，其封邑之号，以为周后，故总言周子南君，瓒说非也。例不先言姓而后称君，且自嘉以下皆姓姬，着于史传。余据恩泽侯表，周子南君食邑于颍川长社。〕
②春，二月，中山靖王胜薨。〔胜，景帝子，中二年受封。〕
③乐成侯丁义〔义，高祖功臣丁礼之曾孙。班志，乐成，侯国，属南阳郡。考异曰：汉书郊祀志作“乐成侯登”。按史记、汉书功臣表当为“丁义”。〕荐方士栾大，云与文成将军同师。上方悔诛文成，〔诛文成见上卷元狩四年。〕得栾大，大说。〔说，读曰悦。〕大先事胶东康王，〔康王寄，上弟也。〕为人长美言，〔师古曰：善为甘美之言。〕多方略，而敢为大言，处之不疑。〔处，昌吕翻。〕大言曰：“臣常往来海中，见安期、羡门之属，顾以臣为贱，不信臣；又以为康王诸侯耳，不足与方。臣之师曰：『黄金可成而河决可塞，〔塞，悉则翻。〕不死之药可得，仙人可致也。』然臣恐效文成，则方士皆掩口，恶敢言方哉！”〔恶，音乌。〕上曰：“文成食马肝死耳。〔索隐曰：论衡云：气勃而毒盛，故食走马肝，马肝杀人。儒林传：食肉无食马肝，是也。〕子诚能修其方，我何爱乎！”大曰：“臣师非有求人，人者求之。陛下必欲致之，则贵其使者，令为亲属，以客礼待之，乃可使通言于神人。”于是上使验小方，鬬旗，旗自相触击。〔考异曰：封禅书郊祀志皆作“棋”，独史记孝武纪作“旗”。按汉武故事云：“大尝于殿前树旍数百枚，大令旍自相击，翻翻竟庭中，去地十余丈，观者皆骇。”然则作“旗”字者是也。〕是时，上方忧河决而黄金不就，乃拜大为五利将军，又拜为天士将军，地士将军，大通将军。夏，四月，乙巳，封大为乐通侯，〔恩泽侯表：乐通侯食邑于安定郡高平县。〕食邑二千户，赐甲第，僮千人，乘舆斥车马、帷帐、器物以充其家，〔师古曰：斥不用者也。〕又以卫长公主妻之，〔乘，绳证翻。长，知两翻。孟康曰：卫太子妹。如淳曰：卫太子姊也。师古曰：外戚传云：子夫生三女，元朔三年生男。据是，则卫太子之姊也，孟说非。妻，七细翻。〕赍金十万斤，天子亲如五利之第，使者存问共给，〔共，读曰供。〕相属于道。〔属，之欲翻。〕自太主、将、相以下，〔太主，帝姑窦太主也。〕皆置酒其家，献遗之。〔遗，于季翻。〕天子又刻玉印曰“天道将军”，〔据前史，下文言为天子道天神，则道读曰导。〕使使衣羽衣，夜立白茅上；五利将军亦衣羽衣，立白茅上，受印，以示不臣。〔羽衣，缉羽毛为衣也；今道士服被之。使衣、亦衣，于既翻。〕大见数月，佩六印，〔五利。天士、地士、大通、天道五将军，并乐通侯为六印。〕贵震天下。于是海上燕、齐之间，莫不搤腕自言有禁方，能神仙矣。〔搤，音厄。腕，乌贯翻。〕
④六月，汾阴巫锦〔应劭曰：锦，巫名。〕得大鼎于魏脽后土营旁，〔师古曰：汾脽本魏地之坟，故曰魏脽也。营，谓后土祠之兆域。〕河东太守以闻。天子使验问，巫得鼎无奸诈，乃以礼祠，迎鼎至甘泉，从上行，〔如淳曰：以鼎从行上甘泉。〕荐之宗庙及上帝，藏于甘泉宫；群臣皆上寿贺。
⑤秋，立常山宪王子商为泗水王。〔泗水统凌、泗阳、于三县，本属东海郡，帝分为王国。〕
⑥初，条侯周亚夫为丞相，〔周亚夫，景帝前七年为相，中三年罢。〕赵禹为丞相史，府中皆称其廉平，然亚夫弗任，曰：“极知禹无害，〔汉书音义曰：文无所枉害。萧何以文无害为沛主吏掾。章怀太子贤曰：按律有无害都吏，如今言公平吏。苏林曰：无害，若言无比也。一曰：害，胜也，无能胜害之者。师古曰：伤害也，无人能伤害之者。贡父曰：持法者或以私意陷人，谓之害；故贵于文无害。无害者，取其为人无害于行，则可以为吏矣。〕然文深，不可以居大府。”〔应劭曰：禹持文法深劾。〕及禹为少府，比九卿为酷急；〔言以当时九卿同列者比之，禹为酷急也。〕至晚节，吏务为严峻，而禹更名宽平。
中尉尹齐素以敢斩伐着名，〔姓谱：少昊之子封于尹城，子孙因以为氏。按尹氏，周之世卿。〕及为中尉，吏民益雕敝。是岁，齐坐不胜任抵罪。〔胜，音升。〕上乃复以王温舒为中尉，赵禹为廷尉。后四年，禹以老，贬为燕相。
是时吏治皆以惨刻相尚，〔治，直吏翻。〕独左内史儿宽，劝农业，缓刑罚，理狱讼，务在得人心；择用仁厚士，推情与下，不求名声，吏民大信爱之；收租税时，裁阔狭，与民相假贷，〔师古曰：谓有贫弱及农要之时，不即征收也。余谓阔，谓征敛稍宽、禁防疏阔之时；狭，谓督促迫急之时。阔时不急征收，假贷与民，使营生业。〕以故租多不入。后有军发，左内史以负租课殿，当免；〔殿，丁练翻。课下下曰殿。〕民闻当免，皆恐失之，大家牛车、小家担负输租，襁属不绝，〔师古曰：襁，索也。言输者接连不绝于道，若绳索之相属也，犹今言续索矣。属，之欲翻。〕课更以最。〔课上上曰最。〕上由此愈奇宽。
⑦初，南越文王遣其子婴齐入宿卫，〔南越王胡薨，谥文王。婴齐入宿卫，见十七卷建元元年。〕在长安取邯郸樛氏女，〔取，读曰娶。邯郸属赵国。师古曰：樛，居虬翻。〕生子兴。文王薨，婴齐立，乃藏其先武帝玺，〔赵佗自号南越武帝。李奇曰：去其僭号。〕上书请立樛氏女为后，兴为嗣。汉数使使者风谕婴齐入朝。〔数，所角翻。师古曰：风，读曰讽，讽谕令入朝。〕婴齐尚乐擅杀生自恣，惧入见要，用汉法比内诸侯，〔乐，音洛。见，贤遍翻；下同。要，读曰邀。恐汉邀之以用朝廷之法，如内诸侯王。〕固称病，遂不入见。婴齐薨，谥曰明王。太子兴代立，其母为太后。
太后自未为婴齐姬时，尝与霸陵人安国少季通。〔师古曰：姓安国，字少季。少，诗照翻。〕是岁，上使安国少季往谕王、王太后以入朝，比内诸侯，令辩士谏大夫终军等宣其辞，〔百官表：元狩五年，初置谏大夫，秩八百石。〕勇士魏臣等辅其决，〔师古曰：助令决策也。〕卫尉路博德将兵屯桂阳〔班志，桂阳县属桂阳郡；唐为连州桂阳、连山二县地。〕待使者。南越王年少，太后中国人；安国少季往，复与私通，国人颇知之，多不附太后。太后恐乱起，亦欲倚汉威，数劝王及群臣求内属；〔数，所角翻。〕即因使者上书，请比内诸侯，三岁一朝，〔朝，直遥翻。〕除边关。于是天子许之，赐其丞相吕嘉银印及内史、中尉、太傅印，余得自置；除其故黥、劓刑，用汉法，比内诸侯。使者皆留，填抚之。〔汉制，诸侯王国二千石以上皆汉朝所命，余得自置。今赐南越丞相、内史、中尉、太傅印，使之比内诸侯也。汉自文帝除肉刑，不用黥、劓之法，故亦令南越除之。劓，鱼器翻，又牛例翻。填，读曰镇。为吕嘉反张本。〕
⑧上行幸雍，〔雍，于用翻。〕且郊，或曰：“五帝，泰一之佐也。宜立泰一，而上亲郊。”上疑未定。齐人公孙卿曰：“今年得宝鼎，其冬辛巳朔旦冬至，与黄帝时等。”卿有札书〔师古曰：等，同也。札，木简之薄小者也。〕曰：“黄帝得宝鼎，是岁己酉朔旦冬至，凡三百八十年，黄帝仙登于天。”因嬖人奏之。〔嬖，卑义翻，又博计翻。〕上大悦，召问，卿对曰：“受此书申公，申公曰：『汉兴复当黄帝之时，汉之圣者在高祖之孙且曾孙也。宝鼎出而与神通，黄帝接万灵明庭，明庭者甘泉也。黄帝采首山铜，〔班志，河东蒲县有首山。〕铸鼎于荆山下，〔班志：冯翊怀德县有荆山。〕鼎既成，有龙垂胡髯下迎黄帝，〔师古曰：胡，谓颔下垂肉也；髯，其毛也。髯，人占翻。〕黄帝上骑龙，与群臣后宫七十余人俱登天。』于是天子曰：“嗟乎！诚得如黄帝，吾视去妻子如脱屣耳！”〔师古曰：屣，小履也。脱屣者，言其便易，无所顾也。屣，山尔翻。〕拜卿为郎，使东候神于太室。〔师古曰：太室山在颍川崇高县，是为中岳。〕
元鼎五年（己巳，公元前一一二年）
①冬，十月，上祠五畤于雍，遂逾陇，〔陇坻也，在天水郡陇县。三秦记曰：其九曲，上陇者七日乃越。〕西登崆峒。〔唐地理志：崆峒在岷州溢乐县西。岷州，汉临洮之地。史记作“空桐”。正义曰：空桐山，在原州平高县西百里。〕陇西守以行往卒，〔卒，读曰猝。〕天子从官不得食，惶恐，自杀。〔从，才用翻。〕于是上北出萧关，从数万骑猎新秦中，以勒边兵而归。新秦中或千里无亭徼，于是诛北地太守以下。〔唐麟州治新秦。杜佑：汉新秦中地。余谓唐取汉新秦中之名以名郡耳，麟州不能尽有汉新秦中之地也。北地与朔方接境，时朔方新置郡，盖使北地并力以营筑亭徼也。徼，吉吊翻。〕上又幸甘泉，立泰一祠坛，所用祠具如雍一畤而有加焉。〔雍有五畤，今祠太一所用，如雍一畤之祠具也。有加者，加醴枣脯之属。〕五帝坛环居其下四方地，为醊食群神从者及北斗云。〔说文：醊，祭酎也。师古曰：谓联属而祭也。醊，竹芮翻。食，读曰飤。从，才用翻。〕十一月，辛巳朔，冬至；昧爽，〔昧，冥也。爽，明也。谓日尚昧昧而天色渐明也。〕天子始郊拜泰一，朝朝日，夕夕月则揖。〔应劭曰：天子春朝日，秋夕月；朝日以朝，夕月以夕。臣瓒曰：汉仪注：郊泰畤，皇帝平旦出竹宫，东向揖日，其夕西南向揖月，便用郊日，不用春、秋也。师古曰：春朝朝日，秋暮夕月，盖常礼；郊泰畤而揖日月，此又别仪。朝朝，下直遥翻；下同。〕其祠，列火满坛，坛旁亨炊具。〔亨，读曰烹。〕有司云：“祠上有光。”又云：“昼有黄气上属天。”〔属，之欲翻。〕太史令谈、祠官宽舒等〔班表：太史令属太常。刘昭志：秩六百石，掌天时星历，凡国祭祀、丧娶之事。谈，即司马谈也。祠官，掌祠祀之官。宽舒，史逸其姓。〕请三岁天子一郊见，〔见，贤遍翻。〕诏从之。
②南越王、王太后饬治行装，重赍〔治，直之翻。赍，读曰资。〕为入朝具。其相吕嘉，年长矣，相三王，宗族仕宦为长吏者七十余人，男尽尚王女，女尽嫁王子弟、宗室，及苍梧秦王有连，〔孟康曰：苍梧，越中王，自名为秦王。连，亲婚也。晋灼曰：秦王，即后赵光；赵本与秦同姓，故曰秦王。余据南越王姓赵，曷为不称南越秦王！晋说未为通。长，知两翻。〕其居国中甚重，得众心愈于王。〔师古曰：愈，胜也。〕王之上书，数谏止王，王弗听；有畔心，数称病，不见汉使者。〔数，所角翻。〕使者皆注意嘉，势未能诛。王、王太后亦恐嘉等先事发，〔先，悉荐翻。〕欲介汉使者权，谋诛嘉等，〔韦昭曰：恃使者为介胄也。索隐曰：志林云：介者，因也；欲因使者权诛吕嘉也。韦昭以介为恃。介者，间也；以言间恃汉使之权，意即得矣；然云恃为介胄则非也。虞喜以介为因，亦有所由；介者，宾主所因也。〕乃置酒请使者，大臣皆侍坐饮。〔坐，徂卧翻。〕嘉弟为将，将卒居宫外。〔将，即亮翻。〕酒行，太后谓嘉曰：“南越内属，国之利也；而相君苦不便者，何也？”以激怒使者。使者狐疑相杖，〔杖，直亮翻。〕遂莫敢发。嘉见耳目非是，〔师古曰：言异于常也。〕即起而出。太后怒，欲鏦嘉以矛，〔鏦，楚江翻。〕王止太后。嘉遂出，介其弟兵就舍，〔李奇曰：介，被也。师古曰：介，甲也，被甲以自卫也。弟兵，即上所云弟将卒居外者。〕称病，不肯见王及使者，阴与大臣谋作乱。王素无意诛嘉，嘉知之，以故数月不发。
天子闻嘉不听命，王、王太后孤弱不能制，使者怯无决；又以为王、王太后已附汉，独吕嘉为乱，不足以兴兵，欲使庄参以二千人往使。〔往使，疏吏翻。〕参曰：“以好往，数人足矣；以武往，二千人无足以为也。”辞不可，天子罢参。郏壮士故济北相韩千秋〔班志，郏县属颍川郡。史记正义曰：今汝州郏城县。郏，音夹。千秋，盖相济北成王胡也。胡，贞王勃之子。〕奋曰：“以区区之越，又有王、王太后应，独相吕嘉为害，愿得勇士三百人，必斩嘉以报。”于是天子遣千秋与王太后弟樛乐将二千人往。入越境。〔樛，居虬翻。〕吕嘉等乃遂反，下令国中曰：“王年少。太后，中国人也，又与使者乱，专欲内属，尽持先王宝器入献天子以自媚；多从人行，至长安，虏卖以为僮仆；取自脱一时之利，无顾赵氏社稷、为万世虑计之意。”乃与其弟将卒攻杀王、王太后及汉使者，遣人告苍梧秦王及其诸郡县，立明王长男越妻子术阳侯建德为王。〔建德降汉，始封术阳侯，史盖追书也。班表：术阳侯食邑于东海之下邳。长，知两翻。〕而韩千秋兵入，破数小邑。其后越开直道给食，〔师古曰：纵之令深入，然后击灭之，〕未至番禺四十里，〔番禺，南越都。番，音潘。〕越以兵击千秋等，遂灭之；使人函封汉使者节置塞上，好为谩辞谢罪，〔师古曰：谩，诳也，音慢，又莫连翻。〕发兵守要害处。
春，三月，壬午，天子闻南越反，曰：“韩千秋虽无功，亦军锋之冠，〔冠，古玩翻。〕封其子延年为成安侯；〔班表，成安侯食邑于颍川郡之郏县。〕樛乐姊为王太后，首愿属汉，封其子广德为龙亢侯。”〔班志，龙亢县属沛国。亢，音刚。考异曰：汉书功臣表作“龙侯”，南越传作“龒侯”。晋灼曰：“龒”，古“龙”字。史记建元以来侯者表及南越传皆作“龙亢侯”，今从之。〕
③夏，四月，赦天下。
④丁丑晦，日有食之。
⑤秋，遣伏波将军路博德〔环济要略曰：伏波将军者，船涉江海，欲使波涛伏息也。〕出桂阳，下湟水；〔水经：汇水出桂阳县卢聚，南出贞女峡，合洭水，东南过含洭县，南出洭浦关为桂水。山海经以洭水为湟水。徐广曰：湟水，一名洭水，出桂阳，通四会。师古曰：湟，音皇。〕楼船将军仆出豫章，下浈水；〔应劭曰：浈水出南海龙川西，入秦水。水经：浈水迳桂阳郡之浈阳县南，而右注溱水。浈，郑氏曰：浈，音柽；孟康曰：浈，音贞；师古曰：浈，丈庚翻。〕归义越侯严为戈船将军，出零陵，下离水；〔张晏曰：严故越人，降，为归义侯。越人于水中负人船，又有蛟龙之害，故置戈于船下，因以为名。臣瓒曰：伍子胥书有戈船，以载干戈，因谓之戈船也。师古曰：以楼船之例言之，非谓载干戈也，此盖船下安戈以御蛟鼍水虫之害，张说近之。贡父曰：船下安戈既难措置，又不可以行；今造舟船甚多，未尝有置戈者。颜北人，不晓行船，故信张说；盖瓒说是。余据表无归义越侯严。零陵本属桂阳，帝分置郡；唐为永、道二州。漓水，班志：出零陵县阳海山东南，至广信入郁水。〕甲为下濑将军，下苍梧；〔服虔曰：甲故越人归汉者。臣瓒曰：濑，湍也；吴、越谓之濑，中国谓之碛。伍子胥书有下濑船。濑，音赖。苍梧本越地，帝始置郡，有漓水关；唐梧、贺、康、端、封之地。〕皆将罪人，江、淮以南楼船十万人。越驰义侯遗别将巴、蜀罪人，发夜郎兵，下牂柯江，咸会番禺。
齐相卜式上书，请父子与齐习船者往死南越。天子下诏褒美式，赐爵关内侯，金六十斤，田十顷，布告天下；天下莫应。是时列侯以百数，皆莫求从军击越。会九月尝酎，祭宗庙，列侯以令献金助祭。少府省金，金有轻及色恶者，上皆令劾以不敬，夺爵者百六人。〔如淳曰：汉仪注：王子为侯，岁以黄金尝酎于汉庙，皇帝临受献金，金少，不如斤两，色恶，王削县，侯免国。余据当时失侯者列侯、王子侯共一百六人，盖不特王子侯有酎金也。酎，直又翻。省，悉景翻。劾，户概翻。〕辛巳，丞相赵周坐知列侯酎金轻，下狱，自杀。〔下，遐嫁翻。〕
⑥丙申，以御史大夫石庆为丞相，封牧丘侯。〔恩泽侯表，牧丘侯食邑平原。〕时国家多事，桑弘羊等致利，王温舒之属峻法，而儿宽等推文学，皆为九卿，更进用事；〔更，工衡翻。〕事不关决于丞相，丞相庆醇谨而已。〔师古曰：醇，专厚也。〕
⑦五利将军装治行，东入海求其师。既而不敢入海，之太山祠。上使人随验，实无所见。五利妄言见其师，其方尽多不售，〔师古曰：售，应当也；不售者，无验也。〕坐诬罔，腰斩；乐成侯亦弃市。
⑧西羌众十万人反，与匈奴通使，〔使，疏吏翻。〕攻故安，围枹罕。〔故安县属涿郡，西羌之兵安能至此！当作“安故”。班志，安故、枹罕二县，皆属陇西郡。枹罕，故罕羌邑。宋白曰：安故故城，在兰州南。枹罕，今河州治所。枹，音肤。罕，如字。〕匈奴入五原，〔五原，即秦九原郡，帝更名；唐为盐州。宋白曰：五原郡有原五所，故名，谓龙游原、乞地于原、青岭原、岢岚真原、横槽原也。五原故城，在今榆林县界。〕杀太守。〔守，式又翻；下同。〕
元鼎六年（庚午，公元前一一一年）
①冬，发卒十万人，遣将军李息、郎中令徐自为征西羌，平之。
②楼船将军杨仆入越地，先陷寻陿，〔陿，作陕音。姚氏曰：寻陿在始兴西三百里，近口也。陿，音狭。〕破石门，〔石门在番禺西北二十里。郡国志：吕嘉拒汉，积石江中为门，因名石门。〕挫越锋，以数万人待伏波将军路博德至俱进，楼船居前，至番禺。南越王建德、相吕嘉城守。楼船居东南面，伏波居西北面。会暮，楼船攻败越人，纵火烧城。〔败，蒲卖翻。〕伏波为营，〔师古曰：设营垒以待降者。〕遣使者招降者，赐印绶，复纵令相招。〔师古曰：来降者即赐以侯印，而放令还，更相招谕。复，扶又翻。〕楼船力攻烧敌，驱而入伏波营中。黎旦，城中皆降。建德、嘉已夜亡入海，伏波遣人追之。校尉司马苏弘得建德，越郎都稽得嘉。〔孟康曰：越中所自置郎也。考异曰：史记汉书表皆作“孙都”，南越传皆云“都稽”，今从传。〕戈船、下濑将军兵及驰义侯所发夜郎兵未下，南越已平矣。遂以其地为南海、苍梧、郁林、合浦、交趾、九真、日南、珠厓、儋耳九郡。〔南海，唐广州、循州之地。苍梧，注见上。郁林，唐桂州、郁林、党、绣州之地。合浦，唐廉、雷、潘州之地。交趾，唐安南之地。杜佑曰：南方夷人，其足大，指开广；若并足而立，其指交，故名交趾。刘欣期交州记曰：交趾之人出南定县，足骨无节，身有毛，卧者更扶乃得起。山海经：交胫国为人交胫。郭璞曰：脚胫曲戾相交，所谓“雕题、交趾”也。九真，唐爱州之地。日南，唐驩州之地。师古曰：言其在日之南，所谓开北户以向日者。珠厓、儋耳，唐琼管之地。应劭曰：二郡在大海厓岸之边，出真珠，故曰珠厓。儋耳者，种大耳，其渠率自谓王者，耳尤缓，下肩三寸。张晏曰：异物志，二郡在海中，东西千里，南北五百里。儋耳之人，镂其颊皮，上连耳匡，分为数支，状如羊肠，累耳而下垂。贤曰：儋耳故城，即今儋州义伦县。儋，丁甘翻。臣瓒曰：珠厓郡治瞫都，去长安七千三百二十四里，儋耳去长安七千三百三十五里，见茂陵书。〕师还，上益封伏波；封楼船为将梁侯，苏弘为海常侯，都稽为临蔡侯，〔徐广曰：海常在东莱。余以王子侯表参考，则海常侯当食邑琅邪。功臣表，临蔡侯食邑河内。〕及越降将苍梧王赵光等四人皆为侯。〔赵光封随桃侯，史定封安道侯，毕取封膫侯，居翁封湘城侯。考异曰：凡此等封侯者，年表皆有月日，为其先后难齐，故尽附于立功之处；后仿此。〕
③公孙卿候神河南，言见仙人迹缑氏城上。〔班志，缑氏县属河南郡。宋白曰：汉缑氏县故城，在今县东南二十五里。缑，工侯翻。〕春，天子亲幸缑氏城视迹，问卿：“得毋效文成、五利乎？”卿曰：“仙者非有求人主，人主者求之；其道非宽假，神不来。言神事如迂诞，〔师古曰：迂，回远也。诞，大言也。〕积以岁月，乃可致也。”上信之。于是郡、国各除道，缮治宫观、名山、神祠以望幸焉。〔观，古玩翻。〕
  </div>
  <div class="pagination">
   <a href="资治通鉴注_page19.html">
    上一页
   </a>
   <span>
    ...
   </span>
   <a href="资治通鉴注_page15.html">
    15
   </a>
   <a href="资治通鉴注_page16.html">
    16
   </a>
   <a href="资治通鉴注_page17.html">
    17
   </a>
   <a href="资治通鉴注_page18.html">
    18
   </a>
   <a href="资治通鉴注_page19.html">
    19
   </a>
   <span class="current-page">
    20
   </span>
   <a href="资治通鉴注_page21.html">
    21
   </a>
   <a href="资治通鉴注_page22.html">
    22
   </a>
   <a href="资治通鉴注_page23.html">
    23
   </a>
   <a href="资治通鉴注_page24.html">
    24
   </a>
   <a href="资治通鉴注_page25.html">
    25
   </a>
   <span>
    ...
   </span>
   <a href="资治通鉴注_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
