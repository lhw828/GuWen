<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 251 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 251 页/共 334 页
  </h1>
  <div class="content">
   32上之在东宫也，国子博士河中张涉为侍读，〔太宗时，晋王府有侍读，及为太子，亦置焉。〕即位之夕，召涉入禁中，事无大小皆咨之；明日，置于翰林为学士，〔翰林故事曰：翰林院者，在银台门内，以艺能、伎术召见者之所处也。玄宗初，置翰林待诏，掌四方表疏批答，应和文章。又以诏敕文告悉由中书，多壅滞，始选朝官有才艺学识者入居翰林，供奉别旨，然亦未定名。制诏书敕，犹或分在集贤。开元二十六年，始以翰林供奉改称学士，别建学士院于翰林苑之南，俾专内命。其后又置东翰林院于金銮殿之西，随上所在。凡学士无定员，下自校书郎，上及诸曹尚书，皆为之。入院一岁则迁知制诰，未知制诰者，不作文书。久次者一人为承旨。〕亲重无比。〔为张涉以赃贿得罪张本。〕乙未，以涉为右散骑常侍，仍为学士。〔散，悉亶翻。骑，奇寄翻。〕
唐纪四十二〔起屠维协洽（己未）八月，尽重光作噩（辛酉）五月，凡一年有奇。〕
《代宗睿文孝武皇帝下》
大历十四年〔（己未、七七九）〕
1八月，甲辰，以道州司马杨炎为门下侍郎，〔大历十二年，杨炎以党元载贬。〕怀州刺史乔琳为御史大夫，并同平章事。〔考异曰崔佑甫与皆自门下迁中书，是时中书在上也。宪宗以后，门下在上，中书在下，不知何时升改。〕上方励精求治，〔治，直吏翻。〕不次用人，卜相于崔佑甫，〔相，息亮翻。〕佑甫荐炎器业，上亦素闻其名，故自迁谪中用之。琳，太原人，性粗率，喜诙谐，〔粗，读曰麤。喜，许记翻。〕无他长，与张涉善，涉称其才可大用，上信涉言而用之；闻者无不骇愕。
2代宗之世，吐蕃遣使求和，〔吐，从暾入声。数，所角翻。使，疏吏翻；下同。〕而寇盗不息，代宗悉留其使者，前后八辈，有至老死不得归者；俘获其人，皆配江、岭。〔使，疏吏翻。俘，方无翻。江，谓大江之南。岭，谓五岭之外。〕上欲以德怀之，乙巳，以随州司马韦伦为太常少卿，使于吐蕃，悉集其俘五百人，各赐袭衣而遣之。〔少，始照翻。袭衣，衣一袭也。衣一称为一袭。〕
3协律郎沈既济上选举议，〔唐志：协律郎，掌和律吕，辨四时之气，八风五音之节，属太常寺，正八品上。上，时掌翻。〕以为：「选用之法，三科而已：曰德也，才也，劳也。今选曹皆不及焉；〔选，须绢翻；下同。〕考校之法，皆在书判、簿历、言词、俯仰而已。〔唐择人之法有四，曰：身、言、书、判。身，取其体貌丰伟；言，取其言词辩正；书，取其楷法遒美；判，取其文理优长。簿历，所以着其资考殿最。俯仰，则观诸身之间。〕夫安行徐言，非德也；丽藻芳翰，非才也；累资积考，非劳也。执此以求天下之士，固未尽矣。今人未土著，〔夫，音扶。着，直略翻。〕不可本于乡闾；鉴不独明，不可专于吏部。臣谨详酌古今，谓五品以上及群司长官，宜令宰臣进叙，吏部、兵部得参议焉。〔长，知两翻。〕其六品以下或僚佐之属，许州、府辟用，其牧守、将帅〔守，手又翻。所类翻。〕或选用非公，则吏部、兵部得察而举之。罪其私冒不慎举者，小加谴黜，大正刑典。责成授任，谁敢不勉！夫如是，则贤者不奖而自进，不肖者不抑而自退，众才咸得而官无不治矣。今选法皆择才于吏部，试职于州郡，若才职不称，〔称，尺证翻。〕紊乱无任。〔紊，文运翻。任，音壬。〕责于刺史，则曰命官出于吏曹，不敢废也；责于伺郎，则曰量书判、资考而授之，不保其往也；〔量，音良。〕责于令史，则曰按由历、出入而行之，不知其它也。黎庶徒弊，谁任其咎！若牧守自用，则罪将焉逃！必州郡之滥，独换一刺史则革矣。如吏部之滥，虽更其侍郎无益也。〔焉，于虔翻。更，工衡翻。〕盖人物浩浩，不可得而知，法使之然，非主司之过。今诸道节度、都团练、观察、租庸等使，自判官、副将以下，皆使自择，纵其间或有情故，大举其例，十犹七全。则辟吏之法，已试于今，但未及于州县耳。利害之理，较然可观。向令诸使僚佐尽受于选曹，则安能镇方隅之重，理财赋之殷乎！」既济，吴人也。〔等使，疏吏翻；下诸使同。将，即亮翻。令，力丁翻。选，须绢翻。〕
4初，衡州刺史曹王皋有治行，〔治，直吏翻。行，下孟翻。衡州治衡阳县，属湖南观察。〕湖南观察使辛京杲疾之，〔大历五年，辛京杲为湖南观察使。〕陷以法，贬潮州刺史。〔度岭为贬。〕时杨炎在道州，知其直，及入相，复擢为衡州刺史。〔相，息亮翻。复，扶又翻。〕始，皋之遭诬在治，〔在治者，谓狱吏治其事。皋以囚服在列。〕念太妃老，将惊而戚，出则囚服就辩，入则拥笏鱼，〔唐高宗给五品以上随身鱼银袋，以防召命之诈，三品以上金饰袋。天授二年，改佩鱼为龟。中宗罢龟，复给以鱼。郡王、嗣王亦佩金鱼袋。〕即于潮〔即，就也。〕以迁入贺；及是，然后跪谢告实。皋，明之玄孙也。〔曹王明，太宗之子。〕
5朔方、邠宁节度使李怀光既代郭子仪，邠府宿将史抗、温儒雅、庞仙鹤、张献明、李光逸功名素出怀光右，皆怏怏不服。〔邠，卑旻翻。庞，部江翻。怏，于两翻。〕怀光发兵防秋，屯长武城，军期进退，不时应令。监军翟文秀劝怀光奏令宿卫，〔【章：十二行本「卫」下有「怀光遗之」四字；乙十一行本同；退齐校同。】〕既离营，〔监，工衔翻。翟，苌伯翻。奏令，力丁翻。离，力智翻。〕使人追捕，诬以他罪，且曰：「黄萯之败，〔黄萯败事见二百二十四卷九年。萯，音倍。〕职尔之由！」尽杀之。
6九月，甲戌，改淮西曰淮宁。
7西川节度使、同平章事崔宁，在蜀十余年，〔永泰元年，崔旰入成都，至是，十四年矣。〕恃地险兵强，恣为淫多，朝廷患之而不能易；至是，入朝，加司空，兼山陵使。
南诏王合罗凤卒，子凤迦异前死，孙异牟寻立。〔朝，直遥翻。使，疏吏番。卒，子恤翻。迦，音加。〕冬，十月，丁酉朔，吐番与南诏合兵十万，三道入寇，一出茂州，一出扶、文，〔吐，从暾入声。文州，汉阴平之地，隋为曲水县，义宁三年，分武都之曲水、正西、长松置文州。扶州，古邓至地，后周天和中，置扶州。旧本置龙涸防，与阴平接界。盖吐翻出扶、文，南诏出黎、雅也。〕一出黎、雅，〔黎州之地，汉属越嶲郡界，隋置汉源县，武后大足元年置黎州。黎州，汉沈黎县；雅州，汉严道县；境相接也。考异曰：建中实录、裴垍德宗实录，此月吐蕃三道入寇，皆在梁、益之境。而来年四月，乃云：「去冬吐蕃三道来侵：一自灵武，一自山南，一自蜀。」又云：「赞普谓韦伦曰：『今灵武之师，闻命辍矣，而山南已入扶、文，蜀师已趣灌口，追且不及。』」与此自相违。今不取。〕曰：「吾欲取蜀以为东府。」崔宁在京师，所留诸将不能御，〔将，即亮翻。〕虏连陷州、县，刺史弃城走，士民窜匿山谷。上忧之，趣宁归镇。〔趣，读曰促。〕宁已辞，杨炎言于上曰：「蜀地富饶，宁据有之，朝廷失其外府，十四年矣。宁虽入朝，全师尚守其后，贡赋不入，与无蜀同。且宁本与诸将等夷，因乱得位，威令不行。今虽遣之，必恐无功；若其有功，则义不可夺。是蜀地败固失之，胜亦不得也。愿陛下熟察。」上曰：「然则柰何﹖」对曰：「请留宁，发朱泚所领范阳兵数千人，杂禁兵往击之，何忧不克！〔泚，且礼翻，又音此。〕因而得内亲兵于其腹中，蜀将必不敢动，然后更授他帅，〔将，即亮翻。更，工衡翻。帅，所类翻。〕使千里沃壤复为国有，〔复，扶又翻，又如字，〕是因小害而收大利也。」上曰：「善。」遂留宁。
初，马璘忌泾原都知兵马使李晟功名，遣入宿卫，为右神策都将。〔璘，离珍翻。使，疏吏翻。晟，成正翻。将，即亮翻。〕上发禁兵四千人，使晟将之，发邠、陇、范阳兵五千，〔邠、陇，邠宁、陇右二镇之兵也。将，即亮翻。又音如字；下同。〕使金吾大将军安邑曲环将之，以救蜀。〔史照曰：曲，姓也。汉有代郡太守曲谦。〕东川出兵，自江油趋白，〔江油，汉、魏为无人之地，晋始置平武县，隋改为江油县，带龙州。利州管下景谷县西北有白镇城。，必驾翻。蜀人谓平川为。〕与山南兵合击吐蕃、南诏，破之。范阳兵追及于七盘，〔吐，从暾入声。七盘县，属巴州，武后久视元年置。〕又破之，遂克维、茂二州。李晟追击于大渡河外，〔大渡河，在雅州卢山县。寰宇记：大渡河，自吐蕃界经雅州诸部落，至黎州东界，流入通望界，于黎州，为南边要害之地。〕又破之。吐蕃、南诏饥寒，陨于崖谷死者八九万人。吐蕃悔，怒杀诱导使之来者。异牟寻惧，筑苴咩，〔自泸州南渡泸水六百五十里，至羊苴咩城。旧史：阳苴咩城，南去大和十余里，东北至成都二千四百里，去云南城三百里。诱，羊久翻。咩，莫者翻，又徐婢翻。史照曰：苴，音酢，又徐嗟切。咩，音养，又弥嗟切。薛能闻官军破吉浪诗：「越嶲通游客，苴咩闹聚蚊。」又西县涂中：「野色生肥羊，乡仪捣散茶。梯航经杜宇，烽火彻苴咩。」〕延袤十五里，徙居之。吐蕃封之为日东王。
8上用法严，百官震悚。以山陵近，禁人屠宰；郭子仪之隶人潜杀羊，载以入城，〔隶人，仆隶之属。〕右金吾将军非裴谞奏之。或谓谞曰：「郭公有社稷大功，君独不为之地乎﹖」谞曰：「此乃吾所以为之地也。郭公勋高望重，上新即位，以为群臣附之者众，〔德宗之猜忌，裴谞于其初政已窥见之。谞私吕翻。〕吾故发其小过，以明郭公威权不足畏也。如此，上尊天子，下安大臣，不亦可乎！」
9己酉，葬睿文孝武皇帝于元陵；〔元陵，在京兆富平县西北二十五里檀山。〕庙号代宗。将发引，上送之，见辒辌车不当驰道，稍指丁未之间，〔引，羊晋翻。辒，音温。辌，音凉。考异曰：按车指丁未之间，则行出道外矣。盖出门，欲斜就道西，不当道中间行耳。〕问其故，有司对曰：「陛下本命在午，不敢冲也。」上哭曰：「安有枉灵驾而谋身利乎！」命改辕直午而行。肃宗、代宗皆喜阴阳鬼神，〔喜，许记翻。〕事无大小，必谋之卜祝，故王屿、黎干皆以左道得进。上雅不之信，〔玙，音余。雅，素也。〕山陵但取七月之期〔礼：天子七月而葬。〕事集而发，不复择日。〔复，扶又翻；下谋复同。〕
10十一月，丁丑，以晋州刺史韩滉为苏州刺史、浙江东?西观察使。〔滉，呼广翻。使，疏吏翻。〕
11乔琳衰老耳聩，〔聩，五怪翻。〕上或时访问，应对失次，所谋议复疏阔。壬午，以琳为工部尚书，罢政事。上由是疏张涉。〔乔琳，涉所荐也。尚，辰羊翻。〕
12杨炎既留崔宁，二人由是交恶。炎托以北边须大臣镇抚，癸巳，以京畿观察使崔宁为单于?镇北大都护、朔方节度使，镇坊州。〔单，音蝉。〕以荆南节度使张延赏为西川节度使。又以灵盐节度都虞候醴泉杜希全知灵、盐州留后；代州刺史张光晟知单于?振武等城，绥?银?麟?胜州留后；炎欲夺权，且窥其所为，令三人皆得特奏事，仍讽之使伺宁过失。〔令，力丁翻。伺，相吏翻。考异曰：旧传：「初，宁代乔琳为御史大夫、平章事，宁以为选择御史当出大夫，不谋及宰相，乃奏请以李衡、于结等数人为御史。杨廾大怒，其状遂寝。炎又数谗毁刘晏，宁又救解之，因此大怒。其年十月，南蛮大至，上遣宁还镇。炎惧怨己，入蜀难制，奏止之。」按宁为御史大夫，在吐蕃、南蛮寇蜀后。旧传恐误。〕
13十二月，乙卯，立宣王诵为皇太子。
14旧制，天下金帛皆贮于左藏，太府四时上其数，比部覆其出入。〔唐制：太府掌廪藏、财货出纳、比部掌句会。蜀注曰：唐制：天上财赋皆纳于左藏，太府四时以数闻，尚书比部覆校其出入。贮，丁吕翻。藏，徂浪翻。上，时掌句会。比，音毗。〕及第五为度支、盐铁使，〔琦，音奇。度，徒洛翻。使，疏吏翻。〕时京师多豪将，求取无节，琦不能制，〔将，即亮翻。乃奏尽贮于大盈内库，〔百宝大盈库，始于玄宗朝，详见二百二十八卷德宗建中四年十月注。〕使宦官掌之，天子亦以取给为便，故久不出。由定以天下公赋为人君私藏，有司不复得窥其多少，校其赢缩，〔藏，徂浪翻。复，扶又翻。赢，有余也。缩，不足也。〕殆二十年。宦官领其事者三百余员，皆蚕食其中，蟠结根据，牢不可动。杨炎顿首于上前曰：「财赋者，国之大本，生民之命，重轻安危，靡不由之，是以前世皆使重臣掌其事，犹或耗乱不集。〔耗，当读曰眊，或读如字。〕今独使中人出入盈虚，大臣皆不得知，政之蠹敝，莫甚于此。请出之以归有司。度宫中岁用几何，〔度，徒洛翻。〕量数奉入，〔量，音良。〕不敢有乏。。如此，然后可以为政。」上即日下诏：「凡财赋皆归左藏，一用旧式，岁于数中择精好者三、五千匹，进入大盈。」〔下，遐稼翻。考异曰：德宗实录作「三、五十万匹」，今从建中实录。〕炎以片移人主意，议者称之。
15丙寅晦，日有食之。
16湖南贼帅王国良阻山为盗，〔帅，所类翻。〕上遣都官员外郎关播招抚之。〔唐都官郎，掌俘隶簿录、给衣粮、医药而理其诉冤。〕辞行，上问以为政之要，对曰：「为政之本，必求有道贤人与之为理。」上曰：「朕比以下诏求贤，〔比，毗至翻，近也。「以」，当作「已」。〕又遣使臣广加搜访，庶几可以为理乎！」悦。
17崔佑甫有疾，上令肩舆入中书，或休假在第，〔令，力丁翻。假，古讶翻。〕大事令中使咨决。
《德宗神武孝文皇帝一》〔讳适，代宗长子也。谥法：谏争不威曰德，言不威拒谏也；执义扬善曰；德，言称人之善也。〕
建中元年〔（庾申、七八０）〕
1春，正月，丁卯朔，改元。群臣上尊号曰圣神文武皇帝；〔上，时掌翻。〕赦天下。始用杨炎议，「命黜陟使与观察、刺史约百姓丁产，定等级，改作两税法。〔杨炎作两税法，夏输无过六月，秋输无过十一月，视大历十四年垦田数为定。〕比来新旧征科色目，一切罢之；〔比，毗至翻。比来，犹云近来也。〕二税外辄率一钱者，以枉法论。」
唐初，赋敛之法曰租。庸、调，有田则有租，有身则有庸，有户则有调。玄宗之末，版籍浸坏，多非其实。及至德兵起，所在赋敛，迫趣取办，〔敛，力赡翻。调，徒吊翻。趣，读曰促。〕无复常准。〔复，扶又翻，又音如字。〕赋敛之司增数而莫相统摄，〔统，他综翻，俗从上声。〕各随意增科，自立色目，新故相仍，不知纪极。民富者丁多，率为官、为僧以免课役，而贫者丁多，无所伏匿，故上户优而下户劳。吏因缘蚕食，旬〔【章：十二行本「旬」上有「民」字；乙十一行本同；张校同，云无注本亦无。】〕输月送，不胜困弊，〔胜，音升。〕率皆逃徙为浮户，其土著百无四五。〔着，直略翻。〕至是，炎建议作两税法：先计州县每岁所应费用及上供之数而赋于人，量出以制入。户无主、客，以见居为簿；人无丁、丁、中，以贫富为差；〔州、县有主户、客户。天宝三载，令民十八以上为中男，三十三以上成丁。量，音良。见，贤遍翻。〕为行商者，在所州县税三十之一，使与居者均无侥利。〔言居行皆无侥幸之利也。侥坚翻。〕居人之税，秋、夏两征之。其租、庸、调杂傜悉省，皆总统于度支。上用其言，因赦，令行之。
2初，左仆射刘晏为吏部尚书，杨炎为侍郎，不相悦。〔射，寅射翻。尚，辰羊翻。〕元载之死，晏有力焉。〔事见上卷代宗大历十三年。载，祖亥翻，又如字。〕及上即位，晏久典利权，众颇疾之，多上言转运使可罢；〔多上，时掌翻。使，疏吏翻。〕又有风言晏尝密表劝代宗立独孤妃为皇后者。〔风言，谓得于风闻而言之者也。〕杨炎为宰相，欲为元载报仇，因为上流涕言：「晏与黎干、刘忠翼同谋，〔干、忠翼死于大历十四年，事见上卷。为，于伪翻。相，息量翻。〕臣为宰相不能讨，罪当万死。」崔佑甫言：「兹事暧昧，陛下已旷然大赦，不当复究寻虚语。」〔暧，音爱。复，扶又翻。〕炎乃建言：「尚书省，国政之本，比置诸使，分夺其权，〔尚，辰羊翻。比，毗至翻。〕今宜复旧。」上从之。甲子，〔【张：「子」作「午」。】按是月无甲子，恐是丙子，否则戊子。〕诏天下钱谷皆归金部、仓部，〔唐志：金部掌天下库藏出纳之数，京市、互市、和市、宫市、交易之事。仓部掌天下库储，出纳、租税、禄粮、仓廪之事。〕罢晏转运、租庸、青苗盐铁等使。〔考异曰：建中实录曰：「初，大历中，上居东宫，贞懿皇后方为妃，有宠，生韩王回。帝又钟爱，故阉官刘清潭、京兆尹黎干与左右嬖幸欲立贞懿为皇后，且言韩王所居获黄蛇，以为符，动摇储宫，而晏附其谋，冀立殊效，图为宰辅。时宰臣元载独保护上，以为最长而贤，且尝有功，义不当移。王缙亦谓人曰：『黠者也。今所图无乃过黠乎！』后其议渐定。贞懿卒不立。上憾之。至是，以晏大臣而附邪为奸，不去将为乱。托陈奏不实，谪为忠州刺史。」沉既济、杨炎所荐，盖附炎为说。今从传。〕
3二月，丙申朔，命黜陟使十一人分巡天下。〔黜陟使，始置于太宗贞观八年。〕先是，魏博节度使田悦事朝廷犹恭顺，〔先，悉荐翻。朝，直遥翻。〕河北黜陟使洪经纶，〔考异曰：建中实录，黜陟使十一人，而无名。德宗实录有十人名，而无河北道及经纶名。盖脱误也。〕不晓时务，闻悦军七万人，符下，罢其四万，令还农。〔下，遐稼翻、令，力丁翻。〕悦阳顺命，如符罢之。既而集应罢者，激怒之曰：「汝曹久在军中，有父母妻子，今一旦为黜陟使所罢，将何资以自衣食乎！」众大哭。悦乃出家财以赐之，使各还部伍。于是军士皆德侻而怨朝廷。〔为田侻连诸镇之兵以拒命张本。〕
4崔佑甫以疾，多不视事；杨炎独任大政，专以复恩雠为事，奏用元载遗策城原州，〔任，音壬?载，祖亥翻，又音如字。元载策见二百二十四卷代宗大历八年。〕又欲发两京、关内丁夫浚丰州陵阳渠，以兴屯田。〔陵阳渠，在丰州九原县。〕上遣中使诣泾原节度使，使移军原州，以四镇、北庭留后刘文喜为别驾。〔为刘文喜以泾州拒命张本。〕京兆尹严郢奏：「按朔方五城，旧屯沃饶之地，自丧乱以来，〔郢，以井翻。丧，息浪翻。〕人功不及，因致荒废，十不耕一。若力可垦辟，不俟浚渠。今发两京、关辅人于丰州浚渠营田，计所得不补所费，而关辅之人不免流散，是虚畿甸而无益军储也。」疏奏，不报。〔疏，所据翻。〕既而陵阳渠竟不成，弃之。
5上用杨炎之言，托以奏事不实，己酉，贬刘晏为忠州刺史。〔旧志：忠州，京师南二千一百二十二里。〕
6癸丑，以泽潞留后李抱真为节度使。〔为李以泽潞为国藩翰张本。〕
7杨炎欲城原州以复秦、原，〔秦、原，谓秦州、原州。〕命李怀光居前督作，朱泚、唯宁各将万人翼其后。〔泚，且礼翻，又音此。将，即亮翻，又音如字。〕诏下泾州为城具，〔下，遐稼翻。为筑城之具也。〕泾之将士怒曰：「吾属为国家西门之屏，十余年矣。〔将，即亮翻。屏，必郢翻，蔽也。〕始居邠州，甫营耕桑，有地着之安。徙屯泾州，〔邠，卑旻翻。着，直略翻。徙泾州见二百二十四卷大历三年。〕披荆榛，立军府；坐席未暖，又投之塞外。〔先弃原州不守，故云投之塞外。〕吾属何罪而至此乎！」李怀光始为邠宁帅，即诛温儒雅等，〔事见大历十四年。帅，所类翻；下同。〕军令严峻；及兼泾原，诸将皆惧，曰：「彼五将何罪而为戮﹖〔五将，即史抗、温儒雅、庞仙鹤、张献明、李光逸。将，即亮翻。〕今又来此，吾属无能忧乎！」刘文喜因众心不安，据泾州，不受诏，上疏复求段秀实为帅，不则朱泚。〔上，时掌翻。疏，所据翻。复，扶又翻，或如字。不，读曰否，又读如字。泚，且礼翻，又音此。〕癸亥，以朱泚兼四镇、北庭行营、泾原节度使，代怀光。〔使，疏吏翻。〕
8三月，翰林学士、左散骑常侍张涉受前湖南观察使辛京杲金，事觉；上怒，欲置于法。李忠臣以检校司空、同平章事、奉朝请，〔散，悉亶翻。骑，奇寄翻。校，古效翻。朝，直遥翻。〕言于上曰：「陛下贵为天子，而先生以乏财犯法，以臣愚观之，非先生之过也。」〔张涉先侍读东宫，故李忠臣言以为先生。〕上意解，辛未，放涉归田里。辛京杲以私忿杖杀部曲，有司奏京杲罪当死，上将从之。李忠臣曰：「京杲诸父兄弟皆战死，独京杲至今尚存，臣故以为当死久矣。」上悯然，左迁京杲诸王傅。忠臣乘机救人，多此类。
9杨炎罢度支、转运使，〔度，徒洛翻。〕命金部、仓部代之。既而省职久废，〔谓尚书省诸司失其职已久。〕耳目不相接，莫能振举，天下钱谷无所总领。癸巳，复以谏议大夫韩洄为户部侍郎、判度支，以金部郎中万年杜佑权江、淮水陆转运使，皆如旧制。〔复，扶又翻，或如字。诸杜居城南，时号「城南韦、杜，去天尺五。」户贯则万年。〕
10刘文喜又不受诏，欲自邀旌节；夏，四月，乙未朔，据泾州叛，遣其子质于吐蕃以求援。〔质，音致。〕上命朱泚、李怀光讨之，〔泚，且礼翻，又音此。〕又命神策军使张巨济将禁兵二千助之。〔使，疏吏翻。将，即亮翻，又音如字。〕
11吐蕃始闻韦伦归其俘，〔吐，从暾入声。帝初即位，欲以德怀吐蕃，遣伦归代宗朝所获之俘。〕不之信，及俘入境，各还部落，称：「新天子出宫人，放禽兽，英威圣德，洽于中国。」吐蕃大悦，除道迎伦。赞普即发使随伦入贡，且致赙赠。〔致代宗之赙赠也。赙，音附。〕癸卯，至京师，上礼接之。既而蜀将上言：「吐蕃豺狼，所获俘不可归。」〔将上，上即亮翻，下时掌翻。〕上曰：「戎狄犯塞则击之，服则归之。击以示威，，归以示信。威信不立，何以怀远！」悉命归之。〔又悉归剑南所获之俘。考异曰：建中实录曰：「及境，境上守陴者焚楼橹、弃城壁而去。初，吐蕃既得河、湟之地，土宇日广，守兵劳弊，以国家始因用胡为边将而致祸，故得河、陇之士约五十万人，以为非族类也，无贤愚，莫敢任者，悉以为婢仆，故其人苦之。及见伦归国，皆毛裘蓬首，窥觑墙隙，或搥心陨泣，，或东向拜舞，及密通章疏，言蕃之虚实，望王师之至若岁焉。君子曰，惜乎，人心之可乘也。若逾代之后，斯人既没，后生安于所习，难秋哉！」此恐沈既济之溢美，且欲附杨炎复河、陇之说耳。今不取。〕
12代宗之世，每元日、冬至、端午、生日，州府于常赋之外竞为贡献，贡献多者则悦之。武将、奸吏，缘此侵渔下民。〔自代宗迄于五代，正、至端午、降诞，州府皆有贡献，谓之四节进奉。将，即亮翻。〕癸丑，上生日，〔上生于天宝元年四月十九日，抔置节名。〕四方贡献皆不受。李正己、田悦各献缣三万匹，〔缣，并丝缯也。〕上悉归之度支以代租赋。〔度，徒洛翻。〕
13五月，戊辰，以韦伦为太常卿；乙酉，复遣伦使吐蕃。〔复，扶又翻。〕伦请上自为载书，〔载书，盟誓之书。〕与吐蕃盟；杨炎以为非敌，请与郭子仪辈为载书以闻，令上画可而已，从之。〔令，力丁翻。〕
14朱泚等围刘文喜于泾州，〔泚，且礼翻，又音此。〕杜其出入，而闭壁不与战，久之不拔。天方旱，征发馈运，内外骚然，朝臣上请赦文喜以苏疲人者，不可胜纪。〔朝，直遥翻。上，时掌翻。胜，音升。〕上皆不听，曰：「微呩不除，何以令天下！」文喜使其将刘海宾入奏，〔呩，鱼列翻。将，即亮翻。〕海宾言于上曰：「臣乃陛下藩邸部曲，〔帝初以雍王为天下兵马元帅，讨史朝义，凡在行营，皆部曲也。〕岂肯附叛臣，必为陛下枭其首以献。〔为，于伪翻。枭，坚尧翻。〕但文喜今所求者节而已，愿陛下姑与之，文喜必怠，则臣计得施矣。」上曰：「名器不可假人，〔孔子之言。〕尔能立效固善，我节不可得也。」使海宾归以告文喜，而攻之如初。减御膳以给军士，城中将士当受春服者，赐予如故。〔予，读曰与。〕于是众知上意不可移。时吐蕃方睦于唐，不为发兵，〔为，于伪翻。〕城中势穷。庚寅，海宾与诸将共杀文喜，传首，〔考异曰：邠志曰：「诏李怀光、朱泚并军诛之，师围泾城，数月不拔。文喜使其子求救于吐蕃。蕃众将至，二将议退军以避之。都游弈使韩游緕争之曰：『西戎若来，泾众必变，义不为文喜没身于戎虏。』秋七月，西蕃游骑登高，麾泾人。泾人果曰：『始吾为文喜求节度耳，王师致讨，困则归之，安能赤土涂面为异方之人乎！』刘海宾因之杀文喜，以众降泚。泚无所戮，泾人德之，萌泚之乱亦自此始。」按是时吐蕃通好，无入援文喜事。又实录此月泾州平，而邠志云七月西蕃至，皆相违。今从建中实录。〕而原州竟不果城。
自上即位，李正己内不自安，遣参佐入奏事；泾州捷奏至，上使观文喜之首而归。正己益惧。
15六月，甲午朔，门下侍郎、同平章事崔佑甫薨。〔薨，呼肱翻。〕
16术士桑道茂上言：「陛下不出数年，暂有离宫之厄。〔上，时掌翻。力智翻。〕臣望奉天有天子气，宜高大其城以备非常。」辛丑，命京兆发丁夫数千，杂六军之士，筑奉天城。〔考异曰：旧传云：「道茂待诏翰林，建中初，神策修奉天城，道茂请高其垣墙，大为制度。德宗不之省。及朱泚之乱，帝苍猝出幸，至奉天，方思道茂之言时道茂已迕，命祭之。」今从实录及崔庭光幸奉天录。〕
17初，回纥风俗朴厚，君臣之等不甚异，故众志专一，劲健无敌。〔纥，下没翻。〕及有功于唐，〔谓平安、史也。〕唐赐遗甚厚，〔遗，于季翻。〕登里可汗始自尊大，筑宫殿以居妇人，有粉黛文绣之饰；中国为之虚耗，〔可，从刊入声。汗，音寒。为，于伪翻。〕而虏俗亦坏。及代宗崩，上遣中使梁文秀往告哀，登里骄不为礼。九姓胡附回纥者，说登里以中国富饶，今乘丧伐之，可有大利。〔使，疏吏翻。说，式芮翻。考异曰：既云乘丧入寇，当在去年。今因源休册命，追叙之耳。〕登里从之，欲举国入寇。其相顿莫贺达干，登里之从父兄也，〔相，息亮翻。从，才用翻。〕谏曰：「唐，大国也，无负于我，吾前年侵太原，获羊马数万，可谓大捷，〔事见上卷代宗大历十三年。」〕而道远粮乏，比归，士卒多徒行者。〔比，必利翻，及也。道远粮乏，士卒杀马食之，故多徒行。〕今举国深入，万一不捷，将安归乎！」登里不听。顿莫贺乘人心之不欲南寇也，举兵击杀之，并九姓胡二千人，自立为合骨咄禄毗伽可汗，遣其臣聿达干与梁文秀俱入见，〔咄，当没翻。伽，求迦翻。可，从刊入声。汗，音寒。见，贤遍翻。〕愿为藩臣，垂发不翦，以待诏命。乙卯，命京兆少尹临漳源休册顿莫贺为武义成功可汗。〔少，始照翻。临漳县，属相州，本邺县地，东魏孝静帝分邺县，于邺城中置临漳县。考异曰：旧传曰：「休妻，即吏部侍郎王翊女也，因小忿而离，妻族上诉，下御史台验理。休迟留不答款状，除名，配溱州。久之，移岳州。建中初，杨炎执政，以京兆尹严郢威名稍着，心欲倾之。郢，即王翊甥伲也。休与王氏离绝之时，炎风闻休、郢有隙，遂擢休自流人为京兆少尹，俾令伺郢过失。休既在职久，与郢亲善，炎怒之，奏令以本官兼御史中丞，奉使回纥。」按休奉使时，回纥方恭顺，张光晟未杀董突，炎安知回纥欲杀休而遣之！今不取。〕
18秋，七月，丙寅，邵州贼帅王国良降。〔帅，所类翻。降，户江翻。〕国良本湖南牙将观察使辛京杲使戍武冈，〔将，即亮翻。使，疏吏翻。武冈县，汉零陵郡都梁县之地，晋分都梁置武冈县，今冈东五十里，有汉都梁故城，是也。后汉武陵蛮为汉所伐，来保此冈，故谓之武冈。郡国志云：武冈，接武陵，因以得名，隋废，武德四年，分邵阳复置武冈县，属邵州。新志曰：本武攸县，武德四年更名。梁夫夷县，在今武冈界。〕以扞西原蛮。京杲贪暴，国良家富，京杲以死罪加之；国良惧，据县叛，与西原蛮合，聚众千人，侵掠州县，濒湖千里，咸被其害。〔被，皮义翻。〕诏荆、黔、洪、桂诸道合兵讨之，〔荆南节度使，治荆州。黔中观察使，治黔州。江南西道观察使，治洪州。桂管经略观察使，治桂州。黔，音禽。〕连年不能克。及曹王皋为湖南观察使，曰：「驱疲甿，诛反仄，非策之得者也。」乃遗国良书，〔遗，于季翻。〕言：「将军非敢为逆，欲救死耳。我与将军俱辛京杲所构，〔曹王皋事见上大历十四年。〕我已蒙圣朝湔洗，何心复加兵刃于将军乎！〔朝，直遥翻。复，扶又翻，又音如字。〕将军遇我，不速降，后悔无及。」国良且喜且惧，遣使乞降，犹疑未决。皋乃假为使者，从一骑，越五百里，抵国良壁，鞭其门，大呼曰：「我曹王也，〔使，疏吏翻。骑，奇寄翻。呼，火故翻。〕来受降！」举军大惊。国良趋出，迎拜请罪。皋执其手，约为兄弟，尽焚攻守之具，散其众，使还农。诏赦国良罪，赐名惟新。〔按新书南蛮传：西原蛮居广、容之南，邕、桂之西，地数千里，种落甚众。干元以来，累为叛乱，与夷獠梁崇牵、覃问、西原酋长吴功曹合兵内寇，陷道州，进攻永州，陷邵州。辛京杲遣王国良戍武冈，国良亦叛。建中初，城溆州以断西原，国良乃降。降，户江翻。〕
19辛巳，遥尊上母沈氏为皇太后。〔沈氏以开元末选入代宗宫，安禄山之乱，玄宗避贼，诸王妃妾不及从者，皆为贼所得，拘之东都之掖庭。代宗克东都，入宫，得沈氏，留之东都宫中。史思明再陷东都，遂失所在。〕
20荆南节度使庾准希杨炎指，奏忠州刺使刘晏与朱泚书求营救，辞多怨望，又奏召补州兵，欲拒朝命，〔忠州，荆南巡属也，故庾准得以诬奏刘晏。使，疏吏翻。泚，且礼翻，又音此。朝，直遥翻；下同。〕炎证成之；上密遣中使就忠州缢杀之，〔缢，于赐翻，又于计翻。〕己丑，乃下诏赐死。天下冤之。
初，安、史之乱，数年间，天下户口什亡八九，州县多为藩镇所据，贡赋不入，朝廷府库耗竭，中国多故，戎狄每岁犯边，所在宿重兵，仰给县官，〔朝，直遥翻。仰，牛向翻。〕所费不赀，皆倚办于晏。晏初为转运使，独领陜东诸道，〔宝应元年，刘晏充度支、转运等使。代宗广德二年，始以晏为河南、江?淮以来转运使，乃疏浚汴水以开漕运之利。陕，失冉翻。〕陕西皆度支领之，末年兼领，未几而罢。〔度，徒洛翻。大历十四年，晏兼判度支，建中元年罢。几，居岂翻。〕
晏有精力，多机智，变通有无，曲尽其妙。常以厚直募善走者，置递相望，觇报四方物价，〔觇，丑廉翻。〕虽远方，不数日皆达使司，〔使司，谓转运使司。〕食货轻重之权，悉制在掌握，国家获利而天下无甚贵甚贱之忧。常以为：「办集众务，在于得人，故必择通敏、精悍、廉勤之士而用之；至于句检簿书，〔悍，候旰翻，又下罕翻。句，古候翻。〕出纳钱谷，〔【章：十二行本「谷」下有「事虽至细」四字；乙十一行本同；退斋校同，无「事」字。】〕必委之士类；吏惟书符牒，不得轻出一言。」常言：「士陷赃贿，则沦弃于时，名重于利，故士多清修；吏虽洁廉，终无显荣，利重于名，故吏多贪污。」然惟晏能行之，他人效者终莫能逮。其属官虽居数千里外，奉教令如在目前，起居语言，无敢欺绐。〔绐，待亥翻。〕当时权贵，或以亲故属之者，〔属，之欲翻。〕晏亦应之，使俸给多少，迁次缓速，皆如其志，然无得亲职事。其场院要剧之官，〔俸，扶用翻。少，始绍翻。场，谓交场、船场。院，谓巡院。」必尽一时之选。故晏没之后，掌财赋有声者，多晏之故吏也。
晏又以为户口滋多，则赋税自广，故其理财〔【章：十二行本「财」下有「常」字；乙十一行本同。】〕以爱〔【章：十二行本「爱」作「养」；乙十一行本同。】〕民为先。诸道各置知院官，〔知院官，掌诸道巡院者也。〕每旬月，具州县雨雪丰歉之状白使司，丰则贵籴，歉则贱粜，或以谷易杂货供官用，及于丰处卖之。知院官始见不稔之端，先申至，某月须如干蠲免，某月须如干救助，〔使，疏吏翻。如干，犹言若不也。程大昌曰：若干者，设数之言也。干，犹个也。若个，犹言几何枚也。又说：干者，十干，自甲至癸也，亦以数言也。〕及期，晏不俟州县申请，即奏行之，应民之急，未尝失时，不待其困弊、流亡、饿殍，然后赈之也。由是民得安其居业，户口蕃息。〔殍，居表翻。赈，津忍翻。蕃，音烦。〕晏始为转运使，时天下见户不过二百万缗，季年乃千余万缗。
晏专用榷盐法充军国之用。时自许、汝、郑、邓之西，皆食河东池盐，度支主之；汴、滑、唐、蔡之东，〔统，他综翻，俗音如字。缗，眉巾翻。榷，古岳翻。代宗宝应元年，更豫州为蔡州，避上名也。〕皆食海盐，晏主之。晏以为官多则民扰，故但于出盐之乡置盐官，收盐户所煮之盐转鬻于商人，任其所之，自余州县不复置官。〔复，扶又翻；下价复同。〕其江岭间去盐乡远者，转官盐于彼贮之。或商绝盐贵，则减价鬻之，谓之常平盐，〔后又榷茶，遂置常平茶盐官。贮，丁吕翻。〕官获其利而民不乏盐。其始江、淮盐利不过四十万缗，季年乃六百余万缗，由是国用充足而民不困弊。其河东盐利，不过八十万缗，而价复贵于海盐。
先是，运关东谷入长安者，〔先，悉荐翻。〕以河流湍悍，率一斛得八斗至者，则为成劳，受优赏。晏以为江、汴、河、渭，水力不同，各随便宜，造运船，教漕卒，江船达扬州，汴船达河阴，〔悍，下罕翻，又侯旰翻。汴，皮变翻。江船达扬州，入淮；汴船自清口达河阴。开元二十二年，分汜水、武涉、荥泽，置河阴县，属河南府，１河阴仓。〕河船达渭口，渭口达太仓，〔渭口，谓渭水入河之口。〕其间缘水置仓，转相受给。自是每岁运谷或至百余万斛，无斗升沈覆者。〔沈，持林翻。〕船十艘为一纲，使军将领之，〔艘，苏遭翻。将，即亮翻。〕十运无失，授优劳，官其人。数运之后，无不斑白者。晏于扬子置十场造船，每艘给钱千缗。〔艘，苏遭翻。缗，眉巾翻。或言「所用实不及半，虚费太多。」晏曰：「不然，论大计者固不可惜小费，凡事必为永久之虑。今始置船场，执事者至多，当先使之私用无窘，则官物坚牢矣。若遽与之屑屑校计锱铢，〔窘，巨陨翻。八铢为锱，十絫为铢。〕安能久行乎！异日必有患吾所给多而减之者；减半以下犹可也，过此则不能运矣。」其后五十年，有司果减其半。及咸通中，有司计费以给之，无复羡余，〔复，扶又翻，又音如字。羡，于线翻，羡赢也。〕船益脆薄易坏，〔易，以豉翻。〕漕运遂废矣。〔宋白曰：武德、永徽之后，姜行本、薛大鼎、褚朗皆言漕运未通济。后监察御史王师顺请运晋、绛之粟于河、渭之间，始置渭桥仓。开元初，李杰为水运使，始大兴漕事。十八年，裴耀卿以言漕运拜江淮转运使，以崔希逸、萧炅为副。转运、盐铁有副使自此始。肃宗初，第五琦以钱谷见，始置江淮租庸使，干元初，加盐铁使，始大盐铁法，就山海井緖收榷其盐，立监院官吏。至刘晏，始以盐铁兼漕运。〕
晏为人勤力，事无闲剧，必于一日中决之，不使留宿，后来言财利者皆莫能及之。
21八月，甲午，振武留后张光晟杀回纥使者董突〔【张：作「突董」；下同。】〕等九百余人。董突者，武义可汗之叔父也。〔晟，成正翻。纥，下没翻。可，从刊入声。汗，音寒。〕代宗之世，九姓胡常冒回纥之名，杂居京师，殖货纵暴，与回纥共为公私之患；上即位，命董突尽帅其徒归国，辎重甚盛。〔帅，读曰率。辎，庄持翻。重，直用翻。〕至振武，留数月，厚求资给，日食肉千斤，他物称是，〔称，刀证翻〕纵樵牧者暴践果稼，振武人苦之。光晟欲杀回纥，取其辎重，而畏其众强，未敢发。九姓胡闻其种放为新可汗所诛，多道亡，〔践，息浅翻。种，章勇翻。〕董突防之甚急；九姓胡不得亡，又不敢归，乃密献策于光晟，请杀回纥。光晟喜其党自离，许之。上以陜州之辱，〔事见二百二十二卷宝应元年。陜，失冉翻。〕心恨回纥；光晟知上旨，乃奏称：「回纥本种非多，〔纥，下没翻。晟，成正翻。种，章勇翻。所辅以强者，群胡耳。今闻其自相鱼肉，顿莫贺新立，移地健有呩子，〔登里可汗名移地健。〕及国相、梅录各拥兵数千人相攻，〔国相，息亮翻。宋白曰：梅录，回鹘将军号。柳公绰帅河东时，有梅录将李畅入贡。国未定。彼无财则不能使其众，陛下不乘此际除之，乃归其人，与之财，正所谓借寇兵赍盗粮者也。〔引李斯谏秦王逐客之言。〕请杀之。」三奏，上不许。光晟乃使副将过其馆门，故不为礼；董突怒，执而鞭之数十。光晟勒兵掩击，并群胡尽杀之，聚为京观。独留一胡，使归国为证，曰：「回纥鞭辱大将，且谋袭据振武，故先事诛之。」〔将，即亮翻。观，古玩翻。先，悉荐翻。〕上征光晟为右金吾将军，遣中使王嘉祥往致信币。回纥请得专杀者以复雠，上为之贬光晟为睦王傅以慰其意。〔睦王述，上弟也。为，于伪翻。〕
22加〔【章：十二行本「加」上有「丁未」二字；乙十一行本同。】〕卢龙、陇右、泾原节度使朱泚兼中书令，卢龙、陇右节度如故。〔使，疏吏翻。〕以舒王谟为四镇、北庭行军、泾原节度大使，〔行军，当作行营。〕以泾州牙前兵马使河中姚令言为留后。〔为后姚令言以泾原兵作乱张本。考异曰：旧传：「孟皞寻归朝，遂拜令言为四镇、北庭行营、泾原节度使。」按实录，建中三年八月，以泾原节度留后姚令言为节度使，此年必始为留后也。按姚令言传：建中元年，孟皞为泾原节度留后，自以文吏进身，不乐军旅，频表荐令言谨肃，堪任将帅。皞寻归朝。〕谟，邈之子也。〔邈，代宗子，大历八年薨。〕早孤，上子之。
23癸丑，诏赠太后父、祖、兄、弟官，及自余宗族男女拜官封邑者告第告身，〔「第」，恐当作「策」。〕凡百二十有七通；中使以马负而赐之。
24九月，壬午，将作奏宣政殿廊坏，十月魁冈，未可修。〔阴阳家拘忌，有天冈、河魁。凡魁冈之月及所系之地，忌修造。史照曰：魁冈者，北斗魁星之气，十月在戌，为魁冈。宋白曰：阴阳氏书，谓是岁孟冬为魁冈，不利修作。上曰：「但不妨公害人，则吉矣。安问时日！」即命修之。
25大历以前，赋敛出纳俸给皆无法，长吏得专之；重以元、王秉政，货赂公行，〔敛，力赡翻。长，知两翻。俸，扶用翻。元、王，谓元载、王缙也。〕天下不按赃吏者殆二十年。〔考异曰：建中实录云「三十年」，盖字之误也。〕惟江西观察使路嗣恭按虔州刺史源敷翰，流之。〔时以宣、歙二州依山而扼江、湖之要，分置观察使。使，疏吏翻。歙，音摄。员，音运，姓也。〕冬，十月，己亥，贬连山尉。〔连山县，属连州，晋武帝分桂阳立广惠县，隋改为广泽，仁寿元年，改为连山县，避太子广讳也。〕于是州县始畏朝典，不敢放纵。
上初即位，疏斥宦官，亲任朝士，而张涉以儒学入侍，薛邕以文雅登朝，〔朝，直遥翻。〕继以赃败。宦官武将得以借口，曰：「南牙文臣赃动至巨万，而谓我曹浊乱天下，岂非欺罔邪！」〔将，即亮翻。邪，音耶。〕于是上心始疑，不知所倚仗矣。
26中书舍人高参请分遣诸沈访求太后，庚寅，以睦王述为奉迎使，工部尚书乔琳副之，又命诸沈四人为判官，与中使分行诸道求之。〔尚，辰羊翻。行，下孟翻，又音如字。〕
27十一月，初令待制官外，更引朝集使二人，访以时政得失，远人疾苦。〔令，力丁翻。朝，直遥翻。使，疏吏翻。〕
28先是，公主下嫁者，舅姑拜之，妇不答。〔先，悉荐翻。〕上命礼官定公主拜见舅、姑及伲之诸父、兄、姊之仪，舅、姑坐受于中堂，兄、〔【章：十二行本「兄」上有「诸父」二字；乙十一行本同；退斋校同。】〕姊立受于东序，如家人礼。有县主将嫁，择用丁丑，是日，上之从父妹卒，〔姊，蒋兕翻。从，才用翻。〕命罢之。有司奏：「供张已备，〔供，居用翻。张，知亮翻。〕且殇服不足废事。」〔殇，音伤。说文：未成人而死者为殇。礼：十九至十六死者为长殇，十五至一二死者为中殇，十一至八岁死楮为下殇。〕上曰：「尔爱其费，我爱其礼。」卒罢之。〔卒，子恤翻。〕至德以来，国家多事，公主、县主多不以时嫁，有华发者，虽居禁中，或十年不见天子；上始引见诸宗女，〔发中白者曰华。见，贤遍翻。〕尊者致敬，卑者存慰，悉命嫁之。所赍小大之物，必经心目。己卯、庚辰二日，嫁岳阳等九〔【章：十二行本「九」作「凡」；乙十一行本同。】十一县主。〔赍，则兮翻。〕
29吐蕃见韦伦再至，益喜。〔是年五月，韦伦再使吐蕃。吐，从暾入声。〕十二月，辛卯朔，伦还，吐蕃遣其相论钦明思等入贡。〔还，从宣翻，又音如字。相，息亮翻。〕
30是岁，册太氶母王氏为淑妃。
31天下税户三百八万五千七十六，籍兵七十六万八千余人，〔籍兵，兵之着籍者也。〕税钱一千八十九万八千余缗，谷二百一十五万七千余斛。〔缗，眉巾翻。〕
二年〔（辛酉、七八一）〕
1春，正月，戊辰，成德节度使李宝臣薨。〔恒、冀，成德军。考异曰：建中实录云：「二月丁巳，宝臣卒。」疑奏到之日也。今从德宗实录。谷况燕南记曰：「忠志末年，惟纳妖妄之人、兼阴阳、术数、谄媚苟且之辈，争献图谶，称有尊位，诈作朱草、灵芝，凿石上作名字。又于后堂院结坛场，清斋菜食，置金杯、玉斝、银盘，云甘露神酒自至其内。又言天符下降。忠志自谓命符上天，将吏罔有谏者。使行文牒，布告州县云：『灵芝朱草，王者之瑞辄生坛上，香满院中，灵石呈祥，天符飞应，甘露如蜜，神酒盈杯，匪我所求，不期自至，各牒管内郡县，宜令知委，同为喜庆也。』既而日为妖妄者更相矫云：『不日当有天神下降，持金箱玉印至，然后即大位，为天所授也。四方皆自归伏，不待征讨，海内坐而定矣。』忠志大悦。多以金、银、罗、锦、异物赏之。阴阴、妖妄者自知虚伪，恐事泄见诛，共言：『相公宜服甘露、灵芝草汤，即天神降速。。』忠志一任妖者，遂于汤中密着毒药，既饮毕，便失音，三日而卒。」旧传亦以为然。按方士妖妄，必为一府所疾，所凭恃者宝臣一人耳。若酖杀宝臣，身在府中，逃无所之，安能免死乎！计方士虽愚，必不为此。盖时人见宝臣曾饮其汤，遇疾而死，以为方士所酖，谷况承而书之耳。〕宝臣欲以军府传其子行军司马惟岳，以其年少闇弱，〔少，诗照翻。〕豫诛诸将之难制者〔将，即亮翻。〕深州刺史张献诚等，至有十余人同日死者。宝臣召易州刺史张孝忠，孝忠不往，使其弟孝节召之。孝忠使孝节谓宝臣曰。「诸将何罪，连颈受戮！孝忠惧死。不敢往，亦不敢叛，正如公不入朝之意耳。」〔朝，直遥翻。〕孝节泣曰：「如此。孝节必死。」孝忠曰：「往则并命，我在此，必不敢杀汝。」遂归，宝臣亦不之罪也。兵马使王武俊，位卑而有勇，故宝臣特亲爱之，以女妻其子士真，〔使，疏吏翻。妻，七细翻〕士真复厚结其左右；故孝忠、武俊独全。〔史言人不可妄杀，且为孝忠、武俊归国张本。复，扶又翻。〕
及薨，孔目官胡震，家僮王他奴劝惟岳匿丧二十余日，诈为宝臣表，求令惟岳继袭，上不许；〔令，力丁翻。〕遣给事中汲人班宏往问宝臣疾，且谕之。惟岳厚赂宏，宏不受，还报。惟岳乃发丧，自为留后，使将佐共奏求旌节，上又不许。〔汲县，属卫州。还，从宣翻，又音如字。将，即亮翻。〕
初，宝臣与李正己、田承嗣、梁崇义相结，〔事见上卷代宗大历十二年。嗣，祥吏翻。〕期以土地传之子孙。故承嗣之死，见上卷大历十四年。〕宝臣力为之请于朝，〔为，于伪翻；下屡为同。朝，直遥翻。〕使以节授田悦；代宗从之。悦初袭位，事朝廷礼甚恭，河东节度使马燧表其必反，请先为备。至是悦屡为惟岳请继袭，上欲革前弊，不许；或谏曰：「惟岳已据父业，不因而命之，必为乱。」上曰：「贼本无资以为乱，皆藉我土地，假我位号，以聚其众耳。向日因其所而命之多矣，而乱日益滋。是爵命不足以已乱而适足以长乱也。〔德宗锐于削平藩镇而发是言，诚中肃、代之病，而终不能巳乱，亦以召乱，所行者未能副其言也。长，知丈翻。〕然则惟岳必为乱，命与不命等耳。」竟不许。悦乃与李正己各遣使诣惟岳，潜谋勒兵拒命。
魏輚节度副使田庭玠谓悦曰；「尔藉伯父遗业，〔田承嗣者，悦之伯父也。〕但谨事朝廷，坐享富贵，不亦善乎！柰何无故与恒、郓共为叛臣！〔成德节度使治恒州，淄青节度使治郓州，故以恒、郓称之。恒，户登翻。郓，音运。〕尔观兵兴以来，逆乱者谁能保其家乎﹖必欲行尔之志，可先杀我，无使我见田氏之族灭也。」因称病卧家。悦自往谢之，庭玠闭门不内，竟以忧卒。〔卒，子恤翻。〕
成德判官邵真闻李惟岳之谋，泣谏曰：「先相公受国厚恩，大夫衰绖之中，〔相，息亮翻。衰，仓回翻。〕遽欲负国，此甚不可。」劝惟岳执李正己使者送京师，且请讨之，曰：「如此，朝廷嘉大夫之忠，则旄节庶几可得。」〔使，疏吏翻。朝，直遥翻。几，居希翻。〕惟岳然之，使真草奏。长史毕华曰：「先公与二道结好二十余年，〔长，知两翻。好，呼到翻。柰何一旦弃之！且虽执其使，朝廷未必见信。正己忽夹袭我，孤军无援，何以待之！」惟岳又从之。
前定州刺史谷从政，惟岳之舅也，有胆略，颇读书，王武俊等皆敬惮之，为宝臣所忌，从政乃称病杜门。惟岳亦忌之，不与图事，日夜独与胡震、王他奴等计议，多散金帛以悦将士。〔将，即亮翻。〕从政往见惟岳曰：「今海内无事，自上国来者，〔时藩镇窃据，自比古诸侯，谓京师为上国。〕皆言天子聪明英武，志欲致太平，深不欲诸侯子孙专地。尔今首违诏命，天子必遣诸道致讨。将士受赏，〔【章：十二行本「赏」下有「之际」二字；乙十一行本同；退斋校同；张校同，云无注本亦无。】皆言为大夫尽死；〔为，于伪翻；下且为同。〕苟一战不胜，各惜其生，谁不离心！大将有权者，乘危伺便，咸思取尔以自为功矣。伺，相吏翻。〕且先相公所杀高班大将，殆以百数，挠败之际，〔挠，奴教翻。〕其弟欲复仇者，庸可数乎！又，相公与幽州有隙，〔谓李宝臣袭朱滔也。事见上卷代宗大历之十年。〕朱滔兄弟常切齿于我，今天子必以为将；滔与吾击柝相闻，〔左传曰：鲁击柝闻于邾。谓接境也。〕计其闻命疾驱，若虎狼之得兽也，何以当之！〔是后李惟岳祸败，皆如谷从政所言。〕昔田承嗣从安、史父子同反，身经百战，凶悍闻于天下，〔嗣，祥吏翻。悍，下罕翻，又户旰翻。〕违诏举兵，自谓无敌；及卢子期就擒，吴希光归国，承嗣指天垂泣，身无所措。赖先相公按兵不进，且为之祈请，先帝宽仁，赦而不诛，〔事亦见上卷大历十年。相，息亮翻。为，于伪翻。〕不然，田氏岂有种乎！况尔生长富贵，齿发尚少，不更艰危，〔种，章勇翻。长，知丈翻。少，诗照翻。更，工衡翻。〕乃信左右之言，欲效承嗣所为乎！为尔之计，不若辞谢将佐，使惟诚摄领军府，身自入朝，乞留宿卫，因言惟诚且留摄事。恩命决于圣志；上必侻尔忠义，纵无大位，不失荣禄，永无忧矣。不然，大祸将〔【章：十二行本「将」下有「至悔之何」四字；乙十一行本同；退斋校同；张校同，云无注本亦无。】〕及。吾亦知尔素疏忌我，顾以舅甥之情，事急，不得不言耳！」惟岳〔【章：十二行本「岳」下有「及左右」三字；乙十一行本同；张校同，云无注本亦无。】〕见其言切，益恶之。从政乃复归，杜门称病。〔将，即亮翻。朝，直遥翻。恶，乌路翻。复，扶又翻，又音如字。〕惟诚者，惟岳之庶兄也，谦厚好书，得众心，〔好，呼到翻。〕其母妹为李正己子妇。〔母妹者，惟诚同母之妹也。〕是日，惟岳送惟诚于正己，正己使复姓张，遂仕淄青。惟岳遣王他奴诣从政家，察其起居，〔将杀之，示之以意，使自引分。〔从政饮药而卒；〔卒，子恤翻。〕且死，曰：「吾不惮死，哀张氏今族灭矣！」〔李宝臣本张忠志，故云然。〕
刘文喜之死也，李正己、田悦等皆不自安；刘晏死，正己等益惧，〔刘文喜、刘晏死皆见上年。〕相谓曰「我辈罪恶，岂得与刘晏比乎！」〔李正己、田悦非面相告语也，使人传言有此语。〕会汴州城隘，广之，东方人讹言「上欲东封〔汴，皮变翻。隘，乌介翻。东封，非东封泰山之谓，盖用左传烛之武说「秦伯既东封郑，又欲肆其西封」之语。」故城汴州。」正己惧，发兵万人屯曹州；〔曹州，李正己巡属，与汴州接壤。〕田悦亦完聚为备，〔杜预曰：完聚者，完城郭，聚人民。〕与梁崇义、李惟岳遥相应助，河南士民骚然惊骇。
永平旧领汴、宋、滑、亳、陈、颍、泗七州，〔此平李灵耀后，永平军所领巡属也。按代宗大历七年，赐滑亳军号永平；十一年，平李灵耀，增领宋、泗二州，十四年，增领汴、颍二州，滑亳未赐军号之前，已领陈州，共七州。〕丙子，分宋、亳、颍别为节度使，以宋州刺史刘洽为之；以泗州隶淮南；又以东都留守路嗣恭为怀．郑．汝．陜四州、河阳三城节度使。〔使，疏吏翻。守，式又翻。嗣，祥吏翻。陜，失冉翻。〕旬日，又以永平节度使李勉都统洽、嗣恭二道，仍割郑州隶之，选尝为将者为诸州刺史，以备正己等。〔统，他综翻，俗又读如字。将，即亮翻。〕
2初，高力士有养女嫠居东京，〔嫠，里之翻。无夫为嫠。〕颇能言宫中事，女官李真一意其为沈太后，诣使者具言其状。〔去年遣使求太后。〕上闻之，惊喜。时沈氏故老已尽，无识太后者。上遣宦官、宫人往验视之，年状颇同，宦官、宫人不审识太后，皆言是。高氏辞称实非太后，验视者益疑之，强迎入上阳宫。〔强，其两翻；下所强同。〕上发宫女百余人，赍乘舆服御物就上阳宫供奉。〔乘，绳证翻。舆，音于。〕左右诱谕百方，〔诱，音酉。〕高氏心动，乃自言是。验视者走马入奏，上大喜。二月，辛卯，上以偶日御殿，群臣皆入贺。〔唐制：天子以只日受朝贺，今喜于得太后，故以耦日御殿而受贺。〕诏有司草仪奉迎。高氏弟承悦在长安，恐不言，久获罪，遽自言本末。上命力士养孙樊景超往覆视，景超见高氏居内殿，以太后自处，〔处，昌吕翻。〕左右侍卫甚严。景超谓高氏曰：「姑何自置身于俎上！」〔谓将以诈伪伏罪，如置身俎上，以俟刀也。〕左右叱景超使下，景超抗声曰：「有诏，太后诈伪，左右可下。」左右皆下殿。高氏乃曰：「吾为人所强，非己出也。」〔强，其两翻。〕以牛车载还其家。〔还，从宣翻，又音如字〕上恐后人不复敢言太后，皆不之罪，曰：「吾宁受百欺，庶几得之。」〔复，扶又翻。几，居依翻。〕自是四方称得太后者数四，皆非是，而真太后竟不知所。〔之，往也。〕
3御史中丞卢杞，奕之子也，〔天宝十四载，安禄山陷洛阳，李竏、卢奕死之。〕貌丑，色如蓝，有口辩；上悦之，丁未，擢为大夫，〔擢为御史大夫。〕领京畿观察使。〔句。〕郭子仪每见宾客，姬妾不离侧。杞尝往问疾，子仪悉屏侍妾，独隐几待之。〔离，力智翻。屏，必郢翻。隐，于靳翻。〕或问其故，子仪曰：「杞貌陋而心险，妇人辈见之必笑，他日杞得志，吾族无类矣！」
杨炎既杀鄮晏，朝野侧目，李正己累表请晏罪，讥斥朝廷。炎惧，遣腹心分诣诸道，以宣慰为名，实使之密谕节度使云：「晏昔朋附奸邪，请立独孤后，上自恶而杀之。」上闻而恶之，〔朝，直遥翻。度使，疏吏翻。恶，乌路翻。〕由是有诛炎之志，隐而未发。乙巳，迁炎为中书侍郎，擢卢杞为门下侍郎，并同平章事，不专任炎矣。杞蕞陋，无文学，〔蕞，徂外翻。〕炎轻之，多托疾不与会食；唐制：诸宰相，日会食于政事堂。〕杞亦恨之。杞阴狡，欲起势立威，小不附者必欲置之死地，引太常博士裴延龄为集贤殿直学士，亲任之。〔为卢杞以奸邪致乱张本。然杞为建中厉阶，人皆知之，其欠裴延龄以树党，其祸蔓延，迄于贞元之末年，人未知其罪也。故通鉴着言之。〕
4丙午，更汴宋军曰宣武。〔按是时李勉以永平军节度使镇汴州，盖以宋、亳、颍为宣武军。当从新书方镇表。更，工衡翻。〕
5振武节度使彭令芳苛虐，监军刘惠光贪婪；〔婪，卢含翻。〕乙卯，军士共杀之。
6发京西防秋兵万二千人戍关东。〔时吐蕃通和，西边无警，而河南、北诸镇连兵拒命，关东骚然，故抽京西防秋之兵以戍关东。〕上御望春楼〔望春楼，在灞水之西，临广运潭。〕宴劳将士，〔劳，力到翻。将，即亮翻。神策军士独不饮，上使诘之，其将杨惠元对曰：「臣等发奉天，军帅张巨济戒之曰：『此行大建功名，凯还之日，相与为欢。』〔【章：十二行本「欢」下有「苟未捷勿饮酒」六字；】乙十一行本同；退斋校同。〕故不敢奉诏。」按建中元年，遗神策军使张巨济将禁兵助朱泚等讨刘文喜。盖泾州既平，巨济还屯奉天也。诘，去吉翻。帅，所类翻。还，音旋，又如字。〕及行，有司缘道设酒食，独惠元所剖缾罂不发。〕罂，乌茎翻。〕上深叹美，赐书劳之。〔劳，力到翻。〕惠元，平州人也。〕平州，北平郡。〕
7三月，置冢州于郾城。〔魏收地形志：颍川郡曲阳县有郾城。后齐置临颍郡，隋废郡，为郾城县，唐属蔡州。时分郾城、临颍、陈州之冢水置冢州。冢，于巾翻。郾，于建翻。〕
8辛巳，以汾州刺史王翃为振武军使、镇北?绥?银等州留后。〔翃，户萌翻。〕
10梁崇义虽与李正己等连结，兵势寡弱，礼数最恭。或劝其入朝，〔朝，直遥翻。〕崇义曰：「来公有大功于国，上元中为阉宦所谗，迁延稽命；〔稽，缓也。〕及代宗嗣位，不俟驾入朝，犹不免族诛。〔来公，谓来瑱，死于广德元年，事见二百二十二卷。〕吾岁久衅积，何可往也！」淮宁节度使李希烈屡请讨之，〔方镇表：大历十四年，淮西节度使复治蔡州，赐号淮宁军，事见上。〕崇义惧，益修武备，流人郭昔告崇义为变，〔郭昔以告崇义得流罪，史因称流人以叙其事。〕崇义闻之，请罪，上为之杖昔，远流之；〔为，于伪翻；下为陈同。〕使金部员外郎李舟诣襄州谕旨以安之。舟尝奉使诣刘文喜，为陈祸福，文喜囚之，会帐下杀文喜以降，诸道跋扈者闻之，谓舟能覆城杀将。〔将，即亮翻。〕至襄州，崇义拒境不内，〔恶，乌路翻。复，扶又翻。拒境者，拒之于境上。〕上言「军中疑惧，请易以他使。」〔上，时掌翻。〕时两河诸镇方猜阻，上欲示恩信以安之，夏，四月，庚寅，加崇义同平章事，妻子悉加封赏，赐以铁券；遣御史张着赍手诏征之，仍以其裨将蔺杲为邓州刺史。〔裨，宾弥翻。邓州，治穰县。〕
11五月，丙寅，以军兴，增商税为什一。〔杨炎定税法，商贾三十税一。今增之。〕
12田悦卒与李正己、李惟岳定计，〔卒，子恤翻，终也，竟也。〕连兵拒命，遣兵马使孟佑将步骑于千北助惟岳。〔将，即亮翻，又音如字。骑，奇寄翻。〕薛嵩之死也，田承嗣盗据洺、相二州，〔事见上卷大历十年。洺，音名。相，息亮翻。〕朝廷独得邢、磁二州及临洺县。〔临洺，汉之易阳县地，属赵国，晋属广平郡，后魏属郡，后齐废入襄国县，置襄国郡，后周改置易阳县，别置襄国县，隋开皇之六年，改易阳为邯郸，十年，改邯郸为临洺，属武安郡，唐属洺州。范成大北使录：临洺县，东至洺州三十五里。朝，直遥翻。磁，墙之翻。〕悦欲阻山为境，曰：「邢、磁如两眼，在吾腹中，不可不取。」乃遣兵马使康愔将八千中围邢州，〔使，疏吏翻。愔，挹淫翻。将，即亮翻，又音如字。〕别将杨朝光将五千人栅于邯郸西北以断昭义救兵，〔邯郸县，汉属赵国，晋属广平郡，东魏废，隋复置，属武安郡，唐属磁州。余按隋开皇十年，既改邯郸为临洺，隋志不复言别置邯郸。至唐志则临洺县属洺州，邯郸县属磁州，盖邯郸县必复置于唐世，与临洺各为一县，史逸其置县之岁月也。宋白曰：临洺县，汉易阳县地，属赵国，魏属魏郡，晋属广平郡，后魏省入邯郸孝文于北中府城复置易阳县，属广平郡，今理是也。隋开皇六年，改易阳为邯郸县，十年，移邯郸堙陟乡，在今邯郸县界，仍于北中府城置临洺县，北滨洺水为名。九域志：邯郸县在磁州东北七十里。栅，测革翻。邯，音寒。郸，音单。断，音短。〕悦自将兵数万围临洺；〔考异曰：马燧传：「悦自将兵三万围邢州，次临洺。」燕南记：「悦自统马步五千人应接。」今从悦传。〕邢州刺史李共、〔严：【「共」改「洪」。】〕临铭将张伾坚壁拒守。〔伾，音丕。〕
贝州刺史邢曹俊，田承嗣旧将也，老而有谋，悦宠信牙官扈崿而疏之，〔嗣，祥吏翻。将，即亮翻。崿，五各翻。〕及攻临洺，召曹俊问计，曹俊曰：「兵法十围五攻；〔此孙子兵法之言。〕尚书以逆犯顺，势更不侔。〔尚，辰羊翻。言以寡敌众，势已不侔，而以逆犯顺，更不侔也。〕今顿兵坚城之下，粮竭卒尽，自亡之道也。不若置万兵于崞口以遏西师，〔西师，谓泽潞、河东之师，自西山而下。崞，音郭。崞口，当西山之下，直相州之西。〕则，河北二十四州皆为尚书有矣。」〔河北二十四州，即玄宗所谓河朔二十四郡也。自至德改郡为州，安、史既平之后，河北又有分置之州。若以开元、天宝河北道采访使所统大界言之，此时河北不止二十四州。邢曹饭之说，盖因时俗传习古语耳。〕诸将恶其异己．共毁之，悦不用其策。〔为田悦摧败张本。恶乌路翻。〕
唐纪四十三〔起重光作噩（辛酉）六月，尽玄黓阉茂（壬戌），凡一年有寄。〕
《德宗神武圣文皇帝二》
建中二年〔（辛酉、七八一）〕
1六月庚寅，以浙江东．西观察使、苏州刺史韩滉为润州刺史、浙江东．西节度使，〔苏州，治吴县。滉，呼广翻。润州，治京口。使，疏吏翻。〕名其军曰镇海。
2张着至襄阳，〔是年四月遣着，今至襄阳。盖张着亦疑梁崇义，迟迟不进也。〕梁崇义益惧，陈兵而见之。蔺杲得诏不敢发，〔得除邓州之诏也。〕驰见崇义请命。〔请免其死。〕崇义对着号泣，竟不受诏。〔号，户刀翻。〕着复命。
癸已，进李希烈爵南平郡王，〔渝州南平郡。〕加汉南、汉北兵马招讨使，督诸道兵讨之。〔考异曰：德宗实录：「五月己已，加淮宁节度李希烈南平郡王、汉南．汉北通知诸道兵马使．招抚处置使。」希烈传曰：「山南东道节度使梁崇义拒捍朝命，迫胁使臣。二年六月，诏诸道节度率兵讨之，加希烈南平郡王兼汉南、北都知诸道兵马．招抚处置使。」今从建中实录。〕杨炎谏曰：「希烈为董秦养子，亲任无比，卒逐秦而夺其位。〔事见二百二十五卷代宗大历十四年。董秦，赐姓名李忠臣。卒，子恤翻。〕为人狼戾无亲，〔「狼」，当作「很」。〕无功犹倔强不法，〔掘，渠勿翻。强，其两翻。〕使平崇义，何以制之！」上不听。炎固争之，上益不平。
荆南牙门将吴少诚以取梁崇义之策干李希烈，希烈以少诚为前峰。少诚，幽州潞人也。〔将，即亮翻。少，始照翻。潞县，汉属渔阳郡，晋属燕国，隋属涿郡，唐属幽州，以潞水自塞北来经县界名县。〕
时内自关中，西暨蜀、汉，南尽江、淮、闽、越，北至太原，所在出兵，而李正己遣兵扼徐州甬桥、涡口，〔闽，眉巾翻。甬桥，在徐州南界汴水上，后置宿州于此。涡口，涡水入淮之口。涡，音戈。〕梁崇义阻兵襄阳，运路皆绝，人心震恐。江、淮进奉船千余艘，泊涡口不敢进。〔艘，苏遭翻。〕上以和〔【严：「和」改「利」。】〕州刺史张万福为濠州刺史。〔使之通涡口水路。〕万福驰至涡口，立马岸上，发进奉船，淄青将士停岸睥睨不敢动。〔淄，庄持翻。睥，匹诣翻。睨，研计翻。〕
3辛丑，汾阳忠武王郭子仪薨。〔薨，呼肱翻。〕子仪为上将，拥强兵，程元振、鱼朝恩谗毁百端，诏书一纸征之，无不即日就道，由是谗谤不行。〔事并见代宗纪。朝，直遥翻。〕尝遣使至田承嗣所，承嗣西望拜之曰：「此膝不屈于人若干年矣！」李灵曜据汴州作乱，〔事见二百二十五卷代宗大历十一年。使，疏吏翻。嗣，祥吏翻。汴，皮变翻。〕公私物过汴者皆留之，惟子仪物不敢近，〔近，其靳翻。〕遣兵卫送出境。校中书令考凡二十四，月入俸钱二万缗，私产不在焉；〔校，古效翻。俸，扶用翻。缗，眉巾翻。〕府库珍货山积。家人三千人，八子、七婿皆为朝廷显官；〔郭子仪八子，曜、晞、旰、晤、暧、曙、映。〕诸孙数十人，每问安，不能尽辩，颌之而已。仆固怀恩、李怀光、浑瑊皆出麾下，〔浑，户昆翻，又户本翻。瑊，古咸翻。〕虽贵为王公，常颐指役使，趋走于前，家人亦以仆隶视之。天下以其身为安危殆三十年，〔殆，近也，将也。郭子仪奋自朔方，是年肃宗至德元载也，至建中二年而薨。是年岁在重光作噩，自柔兆涒滩至重光作噩，二十六年耳，故云殆三十年。〕功盖天下而主不疑，位极人臣而众不疾，穷奢极欲而人不非之，年八十五而终。其将佐至大官，为名臣者众。〔将，即亮翻。〕
4壬子，以怀、郑、河阳节度副使李艽为河阳、怀州节度使，割东畿五县隶焉。〔艽，居包翻。使，疏吏翻。东畿，东都畿也。五县，河阳、河阳、河清、济源、温、王屋。〕
5北庭、安西自吐蕃陷河、陇，隔绝不通，〔陷河、陇见二百二十三卷代宗广德元年。吐，从暾入声。〕伊西、北庭节度使李元忠、四镇留后郭昕帅将士闭境拒守，〔昕，许斤翻。帅，读曰率。〕数遣使奉表，皆不达，声问绝者十余年；至是，遣使间道历诸胡自回纥中来，〔数，所角翻。间，古苋翻。〕上嘉之。秋，七月，戊午朔，加元忠北庭大都护，赐爵宁塞郡王；〔廓州宁塞郡。〕以昕为安西大都护、四镇节度使，赐爵武威郡王；〔凉州武威郡。〕将士皆迁七资。元忠姓名，朝廷所赐也，本姓曹，名令忠；昕，子仪弟也。
6李希烈以久雨未进军，上怪之，卢杞密言于上曰：「希烈迁延，以杨炎故也。〔因炎谏用希烈而闻之。〕陛下何爱炎一日之名而堕大功；〔堕，读曰隳。〕不若暂免炎相以悦之，事平复用，无伤也。」〔相，息亮翻。复，扶又翻，又音如字。〕上以为然。庚申，以炎为左仆射，罢政事。〔射，寅谢翻。考异曰：旧传曰：「初，炎之南来，途经襄、汉，固劝梁崇义入朝，崇义不能从，已怀反侧；寻又使其党李舟奉使驰说，崇义因而拒命，遂图叛逆，皆炎迫而成之。至是，德宗欲假希烈兵势以讨崇义，炎又固言不可；上不能平。会德宗尝访宰相群臣中可以大任者，卢杞荐张镒、严郢，而炎举崔昭、赵惠伯。上以炎论议疏阔，遂罢炎相。」建中实录曰：「炎与卢杞同执大政，杞形神诡陋，夙为人所亵，而炎气岸高峻，罕防细故；方病，饮食无节，或为糜餐，别食合中，每登堂会食，辞不能偶。谗者乘之，谓杞曰：『杨公鄙公，不欲同食。』杞衔之。旧制，中书舍人分署尚书六曹以平奏报，中废其职；杞议复之以疏其烦。炎不可。杞曰：『杞不才，幸措足于斯，亦当有运用以答天造，宁常拳杞之手乎！』因密启中书主书有过局者，有诏逐之。炎怒曰：『中书，吾局也，政之不修，吾自理之；设不理，当共议，何阴诉而越官邪！』因不相平。时淮西节度使李希烈宠任方盛，上欲以之平襄阳，炎以为不可。上曰：『卿勿复言。』遂以希烈统之。时夏潦方壮，澶漫数百里，故希烈军久不得发。会炎病，请急累日，杞启免炎相以悦之。上以为然，乃使中官朱如玉就第先喻旨，翌日，迁左仆射。谒谢之日，恩旨甚渥，杞大惧。」按沈既济为炎所引，故建中实录言炎罢相，与德宗实录颇异。今取其可信者书之。然旧传云「梁崇义之反，炎迫而成之」，亦近诬也。〕以前永平节度使张镒为中书侍郎、同平章事。镒，齐丘之子也。〔使，疏吏翻。镒，弋质翻。张齐丘，玄宗时为朔方节度使。〕以朔方节度使崔宁为右仆射。〔射，寅谢翻。〕
7丙子，赠故伊州刺丈袁光庭工部尚书。光庭天宝末为伊州刺史，吐蕃陷河、陇，光庭坚守累年，吐蕃百方诱之，不下。〔伊州，治伊吾县，汉伊吾卢地。尚，辰羊翻。吐，从暾入声。诱，音酉。〕粮竭兵尽，城且陷，光庭先杀妻子，然后自焚。郭昕使至，朝廷始知之，〔昕，许斤翻。朝，直遥翻。〕故赠官。
8辛已，以邠宁节度使李怀光兼朔方节度使。〔邠，卑旻翻。〕
  </div>
  <div class="pagination">
   <a href="资治通鉴注_page250.html">
    上一页
   </a>
   <span>
    ...
   </span>
   <a href="资治通鉴注_page246.html">
    246
   </a>
   <a href="资治通鉴注_page247.html">
    247
   </a>
   <a href="资治通鉴注_page248.html">
    248
   </a>
   <a href="资治通鉴注_page249.html">
    249
   </a>
   <a href="资治通鉴注_page250.html">
    250
   </a>
   <span class="current-page">
    251
   </span>
   <a href="资治通鉴注_page252.html">
    252
   </a>
   <a href="资治通鉴注_page253.html">
    253
   </a>
   <a href="资治通鉴注_page254.html">
    254
   </a>
   <a href="资治通鉴注_page255.html">
    255
   </a>
   <a href="资治通鉴注_page256.html">
    256
   </a>
   <span>
    ...
   </span>
   <a href="资治通鉴注_page252.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
