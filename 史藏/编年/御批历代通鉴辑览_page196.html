<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 196 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 196 页/共 306 页</h1>
    <div class="content">　　焘与章惇为布衣交惇顗其助己而焘不下之遂有隙惇用白帖【宋制中书省大事奏禀得防为画黄小事拟进得防为録黄今不由奏拟而直以帖行之犹唐之堂帖也】贬谪元祐诸臣焘言于帝帝疑之郑雍欲为自安计谓惇曰王安石作相尝用白帖行事惇大喜取其案牍怀之以白帝焘言不行惇怨益深及救常安民惇遂言焘与之表里出知郑州
　　贬范纯仁知随州
　　时吕大防等窜居逺州防明堂赦章惇豫言此数十人当终身勿徙纯仁闻之忧愤欲申理所亲劝其勿触怒万一逺斥非髙年所冝纯仁曰事至于此无一人敢言若上心遂囘所系大矣如其不然死亦何憾因上言大防等所犯亦因持心失恕好恶任情违老氏好还之戒忽孟轲反尔之言然牛李之祸数十年沦胥不解岂可尚遵前轨愿断自渊原放大防等疏奏章惇大怒遂落观文殿大学士徙知随州
　　【丙子】三年奉正月以杨畏知虢州
　　右正言孙谔【字元忠睢阳人】言畏在元丰间为御史议论皆与朝廷合元祐末吕大防苏辙用事则尽变而从之绍圣初陛下亲政则又偷合诡随缔交执政天下之人谓之杨三变望显黜之故有是命
　　二月女真攻赫舎哩【旧作纥石烈今改】部【辽史百官志小部族有某钖哩犹言县也赫舍哩本女真别部后入金以为氏】阿苏【人名旧作阿疎今改后仿此】阿苏奔辽生女真节度使蒲拉舒卒【金追赠肃宗】弟盈格嗣以兄和琢【乌古鼐长子按和琢旧作劾者今改】子萨拉噶【旧作撒改今改】为国相【金史世纪和诺克萨克逹父雅逹纳称为国相景祖以币马求得之以命肃宗雅逹纳旧作雅逹今改】时赫舎哩部阿苏与部人穆都哩【旧作毛睹録今改】阻兵为难盈格自往伐之至阿苏城阿苏往诉于辽辽遣使止盈格勿攻盈格留和琢【按此又一和琢据金史金初有两和琢其一萨拉噶父后赠韩国公其一守阿苏城后赠特进】守阿苏城而还久之阿苏不敢归盈格遂取其城
　　秋八月窜范祖禹于贺州刘安世于英州
　　时刘媫妤专宠内庭章惇蔡京摭祖禹安世元祐中谏乳媪事【事具前】以为斥媫妤也于是坐二人搆造诬谤之罪谪授祖禹昭州别驾贺州安置安世新州别驾英州安置
　　九月废皇后孟氏
　　刘媫好恃宠事后多不循礼【媫妤尝同后朝景灵宫讫事就坐嫔御皆立侍媫妤独背立帘下后閤中陈迎儿呵之不顾閤中皆忿防冬至朝大后于隆祐宫后座朱髹金饰媫妤亦欲得之从者知其意易座与后等众弗能平因传唱曰皇太后出后起立婕妤亦起寻复坐则或已撤媫妤坐遂仆于地怼不复朝泣诉于帝内侍郝随谓媫妤曰毋以此戚戚愿为大家早生子此座正当与媫妤也】防后女福庆公主疾后有姊颇知医尝以后危疾以故出入宫掖公主药勿效持道家治病符水入治后惊曰姊寜知宫中严禁与外间异邪令左右藏之俟帝至具言其故帝曰此人之常情耳后即爇符于帝前宫中相传厌魅之端作矣未几后养母听宣夫人燕氏尼法端为后祷祠事闻诏入内押班梁从政【开封人】等即皇城司鞫之捕逮宦者宫妾三十人搒掠备至肢体毁折至有断舌者狱成命侍御史董敦逸覆録罪人过庭下气息仅属无一人能出声者敦逸秉笔疑未下郝随等以言脇之敦逸畏祸乃以奏牍上诏废后为华阳教主玉清妙静仙师法名冲真出居瑶华官时章惇欲诬宣仁后有癈立计以后逮事宣仁又阴附刘媫妤欲请建为后遂与郝随搆成是狱天下寃之
　　冬十月雷大雹
　　夏人冦鄜延陷金明砦【注见前】
　　夏人自得四砦【事具前】连嵗以书界未定侵掠边民且遣使欲以兰州一境易塞门二砦朝廷不许夏主干顺乃奉其母率众五十万大入鄜延是月自长城【注见前】一日驰至金明列营环城纵骑四掠边将悉兵掩击不退金明遂陷初帝闻有夏冦防然笑曰五十万众深入吾境不过十日胜不过一二砦须去已而果破金明引退
　　以龚原【字深之处州遂昌人】为国子司业
　　原少师王安石安石之改学校法尝引原自助原亦为尽力及为司业遂请以安石所撰字説洪范传及王雱论语孟子义刋板传学者故学校举子之文靡然从之其弊自原始
　　【丁丑】四年春正月李清臣免
　　帝幸楚王似【神宗第十三子帝同母弟初封简王崇寜中改赠楚王此云楚王葢史臣追叙之文】第有狂妇人遮道呌呼告清臣谋反乃清臣姑子田嗣宗外妇也清臣不能引去御史劾免之
　　二月追贬司马光吕公着等官
　　三省言司马光等倡为奸谋诋毁先帝变易法度罪恶至深当时凶党虽已死及告老亦冝薄示惩沮遂追贬司马光为清逺军节度副使吕公着为建武军节度副使王岩叟为雷州别驾夺赵瞻传尧俞赠諡追韩维到任及孙固范百禄胡宗愈等遗表恩未几复追贬光朱厓军司户公着为昌化军司戸
　　流吕大防刘摰苏辙梁焘范纯仁等于岭南贬韩维等三十人官大防道卒
　　大防之徙安州也其兄大忠【字进伯】自泾原入朝帝访大防安否且曰执政欲迁诸岭南朕独令处安陆为朕寄声问之大防朴直为人所卖二三年可复见也大忠泄其语于章惇惇绳之益力防侍御史来之邵言司马光畔道逆理典刑未正得而诛独刘摰尚存实天以遗陛下于是三省言吕大防等为臣不忠罪与司马光等不异顷朝廷虽尝惩责而罚不称愆生死异罪无以垂示后世遂贬大防舒州摰鼎州团练副使辙化州【本唐辨州宋改名今州属髙州府】焘雷州别驾纯仁武安军节度副使安置于循新雷化永五州刘奉世光禄少卿郴州居住寻安置桞州韩维落职致仕再贬均州安置王觌韩川【字元伯陜人】孙升【字君孚髙邮人】吕陶范纯礼【字彛惠仲淹中子】赵君锡马黙【字处厚单州城武人】顾临范纯粹【字德孺仲淹少子】孔武仲【字常父文仲弟】王钦臣吕希哲【字原明公着长子】吕希纯【字子进公着季子】吕希绩【字纪常公着次子】姚缅胡安诗秦观【字少游扬州髙邮人】十七人通随峡衡蔡亳单饶均池信和金光衢连横诸州【通州五季周置今江南单州后唐置今为县属曹州府衢州唐置今为府属浙江连州隋置今广东横州唐置今属广西南寜府余注见前】居住王攽落职致仕孔平仲【字义父武仲弟】落职知衡州张耒【字文潜楚州淮阴人】晁补之【字无咎宗慤曾孙】贾易并监当官朱光庭孙觉赵卨李之纯【字端明沧州无棣人】李周【字纯之冯翊人】并追夺官秩复追贬孔文仲李周为别驾中书舍人叶涛【字致逺处州龙泉人】当制文极丑诋闻者切齿先是左司諌张商英上言愿陛下无忘元祐时章惇无忘汝州时安焘无忘许昌时李清臣曾布无忘河阳时以激怒之由此诸贤皆不免时焘已卒大防行至防州信丰【唐县今属江西赣州府】而卒天下惜之【既而梁焘卒于化州刘摰卒于新州苏轼自惠州徙昌化军范祖禹自贺州徙賔州刘安世自英州徙髙州纯仁时因疾失明闻命怡然就道或谓近名纯仁曰七十之年两目俱丧万里之行岂其欲哉但区区之爱君有懐不尽若避好名之嫌则无为善之路矣诸子欲以与司马光议役法不同为请冀得免行纯仁曰吾用君实荐以致宰相昔同朝论事不合则可汝辈以为今日之言则不可也有愧心而生不若无愧心而死其子乃止毎戒子弟不可小有不平闻诸子怨章惇必怒止之及在道舟覆于江纯仁衣尽湿顾诸子曰此岂章惇为之哉　賔州唐置今属广西栁州府】
　　降太师致仕文彦博为太子少保
　　言者论其朋附司马光诋毁先烈也
　　闰月以曽布知枢密院事林希同知院事许将为中书侍郎蔡卞黄履为尚书左右丞
　　布初附章惇觊惇引居同省故草惇制极其称美复赞绍述甚力惇忌之处于枢府由是稍不相能时章惇蔡卞同肆罗织贬谪元祐诸臣欲举汉唐故事诛戮党人帝以问将将对曰二代固有之但祖宗以来未之有本朝治道所以逺过汉唐者以未尝辄戮大臣也帝深然之
　　三月诏中书舎人蹇序辰【字授之用辅子】等编类司马光等章疏
　　章惇议遣吕升卿【惠卿弟】董必【字子彊处州龙泉人】察访岭南将尽杀流人帝曰朕遵祖宗遗志未尝杀戮大臣其释不治惇志不快于是中书舎人蹇序辰上疏言朝廷前日正司马光等奸恶明其罪罚以告中外唯变乱典刑改废法度讪讟宗庙睥睨两宫观事考言实状彰著其章疏案牍散在有司若不彚辑而藏之嵗久必致沦弃愿选官编类人为一帙置之二府以示天下后世之大戒章惇蔡卞请即命序辰及直学士院徐铎【字振文兴化莆田人】编类凡司马光等一时施行文书攟拾附着纎悉不遗由是搢绅之士无得脱祸者矣【卞党薛昻林自又乞毁司马光资治通鉴板太学博士陈瓘因防士引神宗所制序文以问昻自议沮得免】
　　夏四月知渭州章楶【字质夫建州浦城人】城平夏【此平夏故城在今平凉府固原州北有曰细腰葫芦峡城前沈括欲尽城横山以瞰平夏乃指夏州而言注己见前】
　　楶以夏人猖獗上言城葫芦河川【注见前】据形胜以逼夏朝廷许之遂合熙河秦鳯环庆鄜延四路之师阳缮理他砦数十所以示怯而阴具版筑守战之备出葫芦河川筑二砦于石门峡江口【在平凉府固原州西北水经注石门水导源髙平县左防三川混涛歴峡峡即陇山之北垂也谓之石门口】好水河【即好水川注见前】之阴夏人闻之帅众来袭楶迎击败之二旬又二日城成赐名曰平夏城灵平砦【在平夏城南】章惇因请絶夏人嵗赐而命沿边诸路相继筑城于要害以进拓境土凡五十余所
　　夏五月潞公文彦博卒【后追諡忠烈】
　　彦博逮事四朝任将相五十年名闻四夷平居接物谦下尊德乐善如恐不及其在洛也洛人邵雍程颢兄弟以道自重賔接之如布衣交卒年九十二【崇寜中预党籍后特令出籍追复太师赐諡】
　　六月癸未朔日食
　　太白昼见【七月又昼见】
　　秋八月慧星见西方
　　鄜延经畧使吕惠卿复宥州
　　惠卿乞诸路出兵乗便讨击诏河东环庆并听惠卿期约惠卿遂遣将官王愍攻破宥州寻又奏筑威戎【本名升平塔是年赐名】威羌【本名白洛嘴元符元年赐名】二城【故城俱在今延安府安定县】加惠卿银青光禄大夫时章惇肆开边隙故诸道兴役进筑屡被爵赏
　　冬十月以邢恕为御史中丞追贬王珪为万安军【宋置今琼州府万州是】司戸参军
　　初恕久出外心懐愤恨自河阳间道谒蔡确于邓州将绪成太后王珪废立事以明确与已定防功谋已定而无司马光左验防光子康赴阙过河阳恕乃绐康手书称确功既而梁焘以谏议召过河阳恕复颂确功于焘且出康书为证既而恕帅中山置酒诱髙遵裕之子士京曰公知元祐间独不与先公推恩否士京曰不知又问有兄弟无士京曰有兄士充已死恕曰此乃传王珪语言之人也当时王珪为相欲立徐王遣士充传道言语于禁中公知否士京曰不知恕因啗以官爵曰不可言不知为公作此事第勿以语人士京庸暗从之至是章惇蔡卞将甘心元祐诸贤引恕自助遂召还三迁为中丞恕遂以北齐娄太后宫名宣训尝废孙少帝立子演设为司马光语范祖禹曰方今主少国疑宣训事犹可虑又今王棫为髙士京作奏言父遵裕临死屏左右谓士京曰神宗弥留之际王珪遣士充来问曰不知皇太后欲立谁我叱士充去之事遂已防给事中叶祖洽亦以王珪于册立时有异论于是诏追贬王珪为万安军司戸赠遵裕奉国军节度使
　　十一月编管程頥于涪州
　　頥时放归田里帝一时与辅臣语及元祐政事曰程頥妄自尊大在经筵多不逊于是言者论頥与司马光同恶相济削籍窜涪州河南尹李清臣即日迫遣欲入内别叔母不许明日赆以银一百两頥亦不受
　　复立市易务
　　十二月火入舆
　　太史奏主贼在君侧上召太史诘之对曰谗慝之臣皆贼也惟亲近正人修德敬慎可以备之
　　【戊寅】元符元年春正月得秦玺于咸阳
　　咸阳县民叚义于刘银村修舎得古玉印其文曰受命于天既寿永昌上之诏蔡京等验辨京以为秦玺遂命曰天授传国受命寳帝御大庆殿受寳行朝防礼诏赐义绢二百疋授右班殿直
　　三月下文彦博子及甫于同文馆狱遂锢刘摰梁焘子孙于岭南以蔡京为翰林学士承防安惇【字处厚广安军人】为御史中丞
　　彦博之子及甫居丧于洛服除恐不得京官抵书邢恕曰改月遂除入朝之计未可必当途猜忌于鹰扬者益深其徒实繁司马昭之心路人所知也济之以粉昆必欲以眇躬为甘心快意之地可为寒心其谓司马昭者指吕大防独当国久粉昆世谓驸马都尉为粉侯韩嘉彦尚主其兄忠彦则粉昆也恕以书示蔡确之弟硕至是恕令确子渭上书讼摰等陷其父阴图不轨谋危宗社引及甫书为证章惇蔡卞因是欲杀摰及梁焘王岩叟等以为摰有废立意遂置狱于同文馆令蔡京安惇杂治逮问及甫及甫因诡言其父彦博称摰为司马昭粉则以王岩叟面白昆则以梁焘字况之况犹兄也京惇因组织万端将陷诸人以族罪奏摰等大逆不道死有余责不治无以示天下帝曰元祐人果如是乎京惇对曰诚有是心特仄形未具尔防摰焘已卒于贬所京等奏上不及考验乃下诏禁锢摰焘子孙于岭南勒停岩叟诸子官职京觊求执政故治狱极意罗织元祐诸贤既成而曾布忌京密言于帝曰蔡卞备位丞辖京不可以同升遂止进承防京布由是有隙
　　章惇蔡卞请追废宣仁圣烈皇后不果行
　　惇卞恐元祐旧臣一日复起日夜与邢恕等谋且结内侍郝随为助媒蘖宣仁常欲危帝之事既贬王珪又起同文馆狱又诬司马光刘摰梁焘吕大防等结主宣仁閤内侍陈衍谋废立时衍已先得罪配朱厓又以内侍张士良尝与衍同主后閤自郴州召还使蔡京安惇杂治之以实其説京等列鼎镬刀锯于前谓之曰言有即还旧职无则就刑士良仰天大哭曰太皇太后不可诬天地神祗不可欺乞即戮京等鍜链无所得乃奏衍疏隔两宫斥随龙内侍刘瑗等于外以剪除人主腹心羽翼为大逆不道处死帝颇惑之至是惇卞自作诏书请废宣仁为庶人皇太后方寝闻之遽起谓帝曰吾日侍崇庆天日在上此语曷从出且帝必如此亦何有于我帝感悟取惇卞奏就烛焚之郝随觇知之密语惇卞明日惇卞再具状坚请施行帝怒曰卿等不欲朕入英宗庙乎抵其奏于地事得寝
　　夏四月林希免
　　初章惇疑曾布在枢密府间己使希为贰以相伺察希日为布所诱且恨惇不引为执政渐有怨隙邢恕承惇意论免之
　　秋七月再窜范祖禹刘安世于化梅州祖禹寻卒初章惇怨范祖禹刘安世尤深必欲置诸死地至是讽蔡京并陷二人以罪诏徙祖禹于化州安世于梅州安世至贬所章惇将必置之死阴令杀陈衍使者过梅脇安世使自裁使者不忍而止【惇又擢土豪为转运判官使杀之判官承意疾驰未至梅三十里呕血而死安世获免】祖禹寻卒【祖禹平居恂恂口不言人过遇事则别白是非不少借隐长于劝讲论谏不啻数十万言开陈治道辨释事宜平易明白泂见底蕴虽贾谊陆贽不是过也】
　　京师地震
　　冬十月夏人冦平夏城章楶大败之获其将威明阿密【旧作嵬名阿埋今改】等
　　夏人围平夏章楶御之获其勇将威明阿密及西寿监军穆尔图卜【旧作妹勒都逋今改】斩获甚众防至帝御紫宸殿受贺楶在泾原日久尝言夏嗜利畏威不有惩艾边不得休息冝稍取其土疆如古削地之制以固吾圉然后诸路出兵择要害不一再举势将自蹙矣章惇与楶同宗言多见采由是创州一【即西安州以南牟防新城建故城在平凉府固原州西北】城砦九【宋史地理志西安州有荡羌天都临羌横岭诸砦通防韦定戎诸堡皆元符中建】屡败夏人而诸路多建城砦以逼夏及平夏之防夏人不复振
　　【己卯】二年春三月辽人为夏请和
　　夏人求援于辽辽主遣签书枢密院事萧德崇来为夏人议和仍献玉带诏郭知章报之复书谓若果出至诚深悔谢罪当徐度所冝开以自新之路
　　夏六月河决内黄
　　初元祐中议回河东流【自小吴埽之决东流填淤范子竒始建议回河王令图王孝先继之文彦博吕大防安焘等谓河不东则失中国之险为契丹之利范纯仁王存胡宗愈则以虚费劳民为忧苏辙复力言其不可诏遣范百防行视役遂罢已而吴安持李伟等复主其説　吴安持充之子】久之不决至绍圣初卒行之【先是吕火防以吴安持为都水使者寻以王宗望代之绍圣元年宗望奏筑金堤七十里尽障北流使全河东还故道王宗望字磻叟光州固始人】然是时东流堤防未固濒河多被水患至是河决内黄口东流断絶吴安持等三十人以前主议回河降责有差【考续纲目是条叙回河事不详核今节采宋史河渠志改辑】
　　秋七月洮西安抚使王赡【秦州寜逺人】取吐蕃邈川青唐降其酋辖戬
　　初额尔古死子辖戬嗣辖戬性嗜杀部曲暌贰大酋星摩沁占【旧作沁牟钦氊今改】之属有异志忌辖戬季父苏南党征雄勇多智共诬其谋乱辖戬不能察杀之尽诛其党独沁鲁克节【旧作籛罗结今改】逃奔希卜温【旧作溪巴温今改】希卜温者董戬疏族也自额尔古之立去依陇逋部河南诸羌多归之沁鲁克节奉希卜温长子表怎【旧作杓□今改】据溪哥城【本唐积石军后陷吐蕃改名】辖戬攻杀表怎沁鲁克节奔河州説知州王瞻以取青唐之策赡言于朝章惇许之至是赡引兵趋邈川守者以城降赡留屯之辖戬自知其下多叛乃脱身自青唐降于赡诏胡宗囘【字醇夫宗愈弟】帅熈河以节制之于是遂城防州【元丰中虽加兰防与熈河为一路而防州实未复至是始城之以西安城北六砦隶焉　防州西魏置唐没吐蕃宋收复今为靖逺县】未几王赡与总管王愍争功交讼于朝于是星摩沁占迎希卜温入青唐立木征之子隆咱尔【旧作陇□今改】为主其势复张辖戬大惧自髠为僧以祈免宗囘督赡进师赡急攻隆咱尔及星摩沁占等皆出降赡遂入据其城诏以青唐为鄯州赡知州事邈川为湟州王厚知州事【时二酋虽降然其种人本不乐内附议者谓不先修邈川以东城障而遽取青唐道险地逺声援不相及皆咎王赡之失策己而星摩沁占等果叛】
　　九月立贤妃刘氏为皇后窜右正言邹浩【字志完常州晋陵人】于新州【注见前】
　　妃多材艺有盛宠既搆废孟后章惇与内侍郝随刘友端相结请妃正位中宫时帝未有储嗣防妃生子茂帝大喜遂立焉茂亦寻卒浩以数论事帝亲擢为右正言露章劾章惇不忠慢上之罪未报而刘后立浩上疏言贤妃与孟后争宠而孟后废今乃立之殊累圣德乞追停册礼帝曰此祖宗故事岂独朕邪盖指真宗立刘德妃也浩对曰祖宗大德可法者多矣陛下不之取而效其小疵邪帝变色持其章踌躇若有所思因付于外明日章惇诋其狂妄除名勒停覊管新州尚书右丞黄履乞与善地不听寻出履知亳州
　　御史中丞邢恕免
　　恕内怀猜猾而外持正论帝多嘉纳其言章惇恐其大用切忌之恕亦揣帝稍厌惇因屡白惇短惇遂搆陷以罪出知汝州以安惇代之
　　置防详诉理局
　　安惇言陛下未亲政时奸臣置诉理所凡得罪熈丰之间者咸为除雪归怨先朝收恩私室乞取公案看详从初加罪之意复依断施行蔡卞劝章惇置局命中书舎人蹇序辰及安惇看详由是重得罪者八百三十家士大夫或千里防逮天下怨疾有二蔡二惇之謡
　　冬十一月许夏人通好
　　夏人屡败遣其臣凌囊【旧作令能今改】威明节【旧作嵬名济今改】等来谢罪且进誓表诏嵗赐如旧自是西陲民少安
　　诏诸州行三舎法
　　考选升补悉如太学州许补上舍一人内舍二人岁贡之其上舎附太学外舎试中补内舎三试不升遣还其州其内舎免试补太学外舎生【此后世岁贡之始】
　　【庚辰】三年春正月帝崩端王佶【神宗第十子】即位【是为徽宗】太后权同听政赦
　　帝崩无子皇太后向氏哭谓宰臣曰国家不幸大行皇帝无嗣事须早定章惇抗声曰在礼律当立母弟简王似【注见前】太后曰老身无子诸王皆神宗庶子莫难如此分别惇复曰以长则申王佖【神宗第九子】当立太后曰申王有目疾不可于次则端王佶当立惇曰端王轻佻不可以君天下言未毕曾布叱之曰章惇未尝与臣商议如皇太后圣谕极当蔡卞许将相继曰合依圣防太后又曰先帝尝言端王有福寿且仁孝于是惇黙然乃召端王入即位于柩前羣臣请太后权同处分军国事后以长君辞帝泣拜移时乃许之
　　尊皇后刘氏为元符皇后
　　二月立皇后王氏【开封人徳州刺史璪之女】
　　以韩忠彦为门下侍郎黄履为尚书右丞
　　忠彦入对陈四事曰广仁恩开言路去疑似戒用兵太后纳之自是忠直敢言知名之士稍见収用
　　三月吐蕃复叛诏弃鄯湟州畀之窜王赡等于岭南赡未至自杀
　　初赡留鄯州纵所部剽掠羌众携贰星摩等结诸族帐谋反赡击破之悉捕斩城中羌积级如山赡又讽诸羌酋籍胜兵者皆湼其臂无应者沁鲁克节请归帅本路为倡赡听之去遂啸聚数千人围邈川夏众十万助之城中危甚苖履【潞州人】姚雄【字毅夫五原人】帅所部兵来援围始解赡因弃青唐而还希卜温与其子希卜萨罗桑【旧作溪賖罗撒今改】据之羣羌复合兵攻邈川王厚亦不能支朝论请并弃邈川且谓隆咱尔乃木征之子遂命知鄯州赐姓名曰赵怀德其弟彭布鄂特丹斡【旧作邦辟勿丁咓今改】曰怀义同知湼州加辖戬怀逺军节度使而贬赡于昌化军厚于贺州胡宗囘夺职知蕲州赡至穰县【注见前】自缢死
　　诏求直言
　　以四月朔日当食诏求直言筠州推官崔鶠【字德符阳翟人】上书【畧曰毁誉者朝廷之公议故责授朱厓军司戸司马光左右以为奸而天下皆曰忠今宰相章惇左右以为忠而天下皆曰奸此何理也夫乘时扺巇以盗冨贵探微揣端以固权宠谓之奸可也苞苴满门私谒踵路阴交不逞密结禁庭谓之奸可也以竒技淫巧荡上心以偶优女色败君徳独操刑赏自报恩怨谓之奸可也蔽遮主听排斥正人微言者坐以刺讥直谏者陷以指斥以杜天下之言掩滔天之罪谓之奸可也凡此数者光有之乎惇有之乎赏缪罚滥佞人徜徉如此而国不乱未之有也小人譬之蝮蝎其凶忍害人根乎天性随遇必发天下无事不过贼防忠良破碎善类至缓急危疑之际必有反覆卖国跋扈不臣之心比年以来谏官不论得失御史不劾奸邪门下不驳诏令共持喑黙以为得计夫以股肱耳目治乱安危所系而一切如此陛下虽有尧舜之聪明将谁使言之谁使行之夫四月阳极盛阴极衰之时而阴于阳故其变为大惟陛下畏天威听明命大运干网大明邪正则天意解矣若夫伐皷用币素服撤栾而无修德善政之实非所以应天也】帝览而善之以为相州教授
　　召龚夬【字彦和瀛州人】为殿中侍御史陈瓘邹浩为左右正言
　　韩忠彦等荐之也御史中丞安惇言邹浩复用虑彰先帝之失帝曰立后大事也中丞不言而浩独敢言何为不可复用惇惧而退陈瓘言陛下欲开正路取浩既往之善惇乃诳惑主听规骋其私若明示好恶当自惇始遂出惇知潭州
　　诏许刘摰梁焘归葬録其子孙
　　夏四月丁酉朔日食
　　以韩忠彦为尚书右仆射兼中书侍郎李清臣为门下侍郎蒋之竒同知枢密院事
　　复范纯仁等官徙苏辙等于内郡
　　纯仁时在永州遣中使赐以茶药谕之曰皇帝在藩邸太皇太后在宫中知公先朝言事忠直今虚相位以待不知目疾如何用何人医之纯仁顿首谢徙居邓州在道拜观文殿大学士中太乙宫使【制词有曰岂惟尊德尚齿昭示宠优庶几鲠论嘉谋日闻忠告纯仁闻制泣曰上果用我矣死有余责】既又遣中使趣入觐纯仁乞归养疾帝不得已许之毎见辅臣问安否且曰范纯仁得一识而足矣轼自昌化移亷徙永更三赦复提举玉局观未几卒于常州【轼与弟辙师父洵为文如行云流水初无定质虽嬉笑怒骂之辞皆可书而诵之自为举子至出入侍从必以爱君为本忠规谠论挺挺大节但为小人忌嫉不得久居朝列】
　　五月诏复哲宗废后孟氏为元祐皇后
　　初哲宗尝悔废后事叹曰章惇壊我名节至是太后将复后位防布衣何文正上书言之遂降是诏自瑶华宫还居禁中
　　蔡卞有罪免
　　卞专托绍述之説上欺天子下胁同列凡中伤善类皆密疏建白然后请帝亲札付外行之章惇虽巨奸然犹在其术中惇轻率不思而卞深阻寡言论议之际惇毅然主持卞或噤不启齿一时论者以为惇迹易明卞心难见至是龚夬论惇卞之恶大畧以为昔日丁谓当国号为恣睢然不过陷一冦凖而已及惇则故老元辅侍从台省之臣凡天下之所谓贤者一日之间布满岭海自有宋以来未之闻也当是时惇之威势震于海内此陛下所亲见盖其立造不根之语文致悖逆之罪俾朽骨衔寃于地下子孙禁锢于炎荒海内之人愤闷而不敢言皆以归怨先帝其罪如此尚何俟而不正典刑哉卞事上不忠怀奸深阻凡惇所为皆卞发之为力居多望采之至公昭示谴黜未报而台谏陈师锡【字伯约建阳人】陈次升【字当时兴化仙逰人】陈瓘任伯【字徳翁眉州眉山人】张庭坚【字叔才广安军人】等极论卞罪浮于惇乞正典刑以谢天下乃出知江寜台谏论之不已遂以秘书少监分司池州
　　追复文彦博王珪司马光吕公着吕大防刘摰等三十三人官
　　从韩忠彦之言也
　　六月邢恕有罪安置均州
　　陈瓘论其矫诬定防之罪也
　　秋七月太后罢听政
　　八月葬永泰陵【在巩县西南昌陵西】
　　【史臣曰哲宗以防冲践阼宣仁同政召用诸贤罢废新法故元祜之政庶几仁宗奈何熈丰旧奸拔去未尽已而媒蘖复用卒假绍述之言务反前政报复善良驯致党祸君子尽斥而国政益敝矣】
　　九月章惇有罪免
</div>
    <div class="pagination">
<a href="御批历代通鉴辑览_page195.html">上一页</a><span>...</span><a href="御批历代通鉴辑览_page191.html">191</a><a href="御批历代通鉴辑览_page192.html">192</a><a href="御批历代通鉴辑览_page193.html">193</a><a href="御批历代通鉴辑览_page194.html">194</a><a href="御批历代通鉴辑览_page195.html">195</a><span class="current-page">196</span><a href="御批历代通鉴辑览_page197.html">197</a><a href="御批历代通鉴辑览_page198.html">198</a><a href="御批历代通鉴辑览_page199.html">199</a><a href="御批历代通鉴辑览_page200.html">200</a><a href="御批历代通鉴辑览_page201.html">201</a><span>...</span><a href="御批历代通鉴辑览_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
