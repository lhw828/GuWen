<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 339 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 339 页/共 372 页</h1>
    <div class="content">　　敕以金书西番字《藏经》。
　　戊戌，爪哇来贡方物。
　　庚子，以通政院使察纳为中书平章政事。
　　甲辰，帝如上都。
　　归德府属县河决，民饥，赈之，复赈河间、建昌诸路饥。
　　三月，乙巳朔，帝以不雨自责，命审决重囚，遣使分祀五岳、四渎之神及名山大川并京城寺观。
　　丁未，敕百官集议急务。中书省臣等请汰卫士，节滥赏，罢营缮，防猺寇，诸寺官署坑冶等事归中书，并从之。
　　壬子，禜星于司天台。
　　癸丑，八番岩霞洞蛮来降，愿岁输布二千五百匹，设蛮夷官镇抚之。
　　乙卯，申禁民间龙文织币。
　　戊午，诏安抚缅国。
　　甲子，命功德使司简岁修佛事一百二十七。
　　丙寅，翰林承旨阿林特穆尔、许师敬译《帝训》成，更名曰《皇图大训》，敕授皇太子。
　　辛未，泉州民阮凤子作乱，寇陷城邑，军民官以失讨坐罪。
　　癸酉，怀王图卜特穆尔子伊勒哲伯生。
　　畿内、河北、山东诸路饥。张珪赴召入见，帝问曰：“卿来时，民间如何？”珪曰：“臣老矣，少宾客，不能远知。保定、真定、河间，臣乡里也，民饥甚；朝廷虽赈以金帛，惠未及者十五六。”帝恻然，命赈粮，至是复令免三路及济南等郡县民租之半。
　　夏，四月，丙戌，镇安路总管岑修广为弟修仁所攻，来告，命湖广行省辨治之。
　　戊戌，米洞蛮田先什用等结十二洞蛮寇长阳县，湖广行省遣九姓长官彭忽多布哈招之。田先什用等五洞降，馀发兵讨之。
　　修夏津、武城河堤二十三所，役丁万七千五百人。
　　以虞集为翰林学士兼国子祭酒。集尝因讲罢，论京师恃东南海运，实竭民力以航不测，非所以宽远人而因地利也。乃与同列上言：“京师之东，濒海数千里，北极辽海，南滨青齐，萑苇之场也，海潮日至，淤为沃壤。用浙人之法，筑堤捍水为田，听富民欲得官者，合其众，分授以地，官定其畔以为限，能以万夫耕者，授以万夫之田，为万夫之长，千夫、百夫亦如之，察其惰者而易之。一年勿征也，二年勿征也，三年视其成，以地之高下定额于朝廷；以次渐征之，五年有积蓄，命以官，就所储，给以禄；十年佩之符印，得以传子孙，如军官之法。则东方民兵数万，可以近卫京师，外御岛夷，远宽东南海运以纾疲民，遂富民得官之志而获其用，江海游食盗贼之类，皆有所归。”议者以为一有此制，则执事者必以贿成而不可为，事遂寝。其后海口万户之设，大略宗之。
　　五月，乙巳，修镇雷佛事三十一所。
　　罢造福建岁贡蔗糖。
　　禁西僧驰驿拢民，始从李昌奏也。
　　甲寅，八百媳妇蛮遣子来朝。
　　甲子，中书会岁钞出纳之数，请节用以补不足，从之。
　　监察御史劾宣抚使多尔济巴勒、学士李达喇哈、刘绍祖庸鄙不胜任。中书议：“三人皆勋旧子孙，罪无实状，乞复其职，仍敕宪台勿以空言妄劾。”从之。
　　丁卯，岑世兴及镇安路岑修文合山獠、角蛮六万馀人为寇，命湖广、云南行省招谕之。
　　遣指挥使乌图曼镌西番咒语于居庸关崖石。
　　庚午，乞住招谕永明县五洞猺来降。
　　征处士札实至上都。札实，其先大食国人，后家于真定，博极群籍，见诸践履，皆笃实之学。延祐初，诏以科举取士，有劝其就试者，札实不应；既而侍御史郭思贞，翰林学士刘赓，参知政事王士熙，交章论荐，及是以遗逸征，见帝于龙虎台，眷遇优渥。时都尔苏柄国，西域人多附焉，札实独不往见，都尔苏屡使人招致之，即以养亲辞归。
　　六月，癸酉朔，以图哈特穆尔为四川行省平章政事；请终母丧，从之。
　　癸未，播州蛮黎平爱复叛，合谢乌穷为寇，宣抚使杨雅尔布哈招平爱出降。乌穷不附，命湖广行省讨之。
　　丁酉，遣道士吴全节修醮事于龙虎、三茅、阁皁三山。
　　戊戌，遣使祀解州盐池神。
　　中书省臣言：“比来郡县旱蝗，臣等不能调燮，故灾异降戒。今当恐惧修省，力行善政，亦冀陛下敬慎修德，悯恤生民。”帝嘉纳之。
　　己亥，纳皇姊嘉宁公主之女于中宫。
　　道州路栎所源猺为寇，命奇珠督兵捕之。
　　大昌屯河决。
　　秋，七月，甲辰，车驾发上都，禁车骑践民禾。
　　造豢豹氈车三十两。
　　丙午，享太庙。
　　丁未，绍庆酉阳寨冉世昌及何惹洞蛮为乱。
　　甲寅，幸大元符寺，敕铸五方佛铜像。
　　乙卯，诏翰林侍讲学士阿噜卫、直学士雅克齐译《世祖圣训》，以备经筵进讲。
　　戊午，遣日本僧瑞兴等四十人还国。
　　作别殿于潜邸。
　　敕：“入粟拜官者准致仕铨格。”
　　乙丑，发兵修野狐、色泽、桑乾三岭道。
　　戊辰，太白经天。
　　河决郑州阳武县，漂万六千五百馀家，赈之。
　　大同浑源河溢；檀、顺等州两河决，温榆水溢。
　　八月，甲戌，乌伯都拉、许师敬，并以灾变饥歉乞解政柄，不允。
　　甲申，享太庙。
　　长春宫道士蓝道元，以罪被黜。诏：“道士有妻者悉给徭役。”
　　宁远州洞蛮刁用为寇，命云南行省备之。
　　辛卯，云南行省丞相伊尔吉岱，廉访副使萨图济岱，以使酒相抵，状闻，诏两释之。
　　甲午，以灾变罢猎，罢行宣政院及功德使，免武备寺逋负兵器。
　　辛丑，帝次中都。
　　鹿顶殿成。
　　户部尚书郭良坐赃免。
　　作天妃宫于海津镇。
　　诏谕廉州蜑户复业。
　　盐官州大风，海溢，坏堤防三十馀里，遣使祭海神，不止，徙民居千二百五十家。
　　大都昌平大风，坏居民九百家。
　　扬州、崇明州大风雨，海水溢，溺死者给棺敛之。
　　九月，庚申，帝还大都。
　　壬戌，以察纳领度支事。
　　戊辰，中书省言：“今国用不给，陛下当法世祖之勤俭以为永图。臣等在职，苟有滥承恩赏者，必当回奏。”帝嘉纳之。
　　汾州平遥县汾水溢。
　　冬，十月，辛未朔，发卒四千治通州道。
　　庚辰，享太庙。
　　辛巳，天寿节，遣道士祀卫辉太一万寿宫，敕中书省遣官从行，备供亿。
　　癸未，河水溢汴梁路，乐利堤坏，役丁夫六万四千人筑之。
　　京师饥，发粟八十万石，减价粜之。
　　赐大天源延圣寺钞二万锭，吉安、临江二路田千顷。
　　中书省言：“养给军民，必藉地利。世祖建大宣文弘教等寺，赐永业，当时已号虚费。而成宗复构天寿万宁寺，较之世祖，用增倍半。若武宗之崇恩福元，仁宗之承华普庆，租榷所入，抑又甚焉。英宗凿山开寺，损民伤农，而卒无益。夫土地祖宗所有，子孙当共惜之。臣恐兹后藉为口实，妄兴工役，徼福利以逞私欲，惟陛下察之。”帝嘉纳焉，然不能用也。
　　江西行省平章巴延迁河南行省平章政事。旧有赐田五千顷在河南，以二千顷奉帝师祝釐，八百顷助给缩卫，自取不及其半。
　　十一月，庚子朔，陕西行台中丞姚炜，请集世祖嘉言善行，以时省览，从之。
　　宣抚使玛莫哈、李让劾浙西廉访使鄂勒哲布哈受贿，对簿不服，诏遣刑部郎中索珠鞫其侵辱使者，笞之。
　　赈辽阳等路饥。
　　癸卯，中书省言西僧每假元辰疏释重囚，有乖政典，请罢之，诏：“自今当释者，令宗正府审覆。”
　　己酉，作鹿顶棕楼。
　　辛亥，追复前平章政事李孟官。
　　乙卯，广西透江团猺为寇，宣慰使迈努谕降之。扶灵、青溪、栎头等洞蛮为寇，湖南道宣尉司遣使谕降之。
　　戊午，造中统、至元钞各十万锭。
　　封诸王特穆尔布哈为镇南王，镇扬州。
　　播州蛮宋王保来降。
　　己巳，徙上都清宁殿于巴伊勒行宫。
　　锦州水溢，坏田千顷，漂死者百人，人给钞一锭。崇明州海溢，漂民舍五百家，赈粮一月，死者钞二十贯。
　　十二月，壬午，监察御史贾垕，请祔武宗皇后于太庙，不报。
　　敕以来年元夕构灯山于内庭，御史赵师鲁以水旱请罢其事，从之。
　　丙戌，以回回阴阳家言天变，给钞二千锭，施有道行者及乞人、系囚，以禳之。
　　丁亥，宁夏路地震，有声如雷，连震者四。
　　庚寅，赦天下。
　　左丞相都尔苏与平章政事额卜德寽勒，以私意欲因赦酬累朝贾胡所献诸物之直，及擢用英庙至今为宪台夺官者，以诏稿示左司都事宋本，本曰：“今警灾异而畏献物未酬直者愤怨，此有司细故，形诸王言，必贻笑天下。司宪褫有罪者官，世祖成宪也。今上御位，累诏法世祖，今擢用之，是废成宪而反汗前诏也。后复有邪佞赃秽者，将治之耶，置不问耶？”明日，宣诏竟，本遂称疾不出。
　　召江浙行省右丞赵简为集贤大学士，领经筵事。
　　癸巳，作鹿顶殿。
　　己亥，命帝师修佛事，释重囚三人。
　　置大承华普庆寺总管府。
　　御史言：“比年营缮，以卫军供役，废武事不讲，请遵世祖旧制，教习五卫亲军，以备扈从。”不报。
</div>
    <div class="pagination">
<a href="续资治通鉴_page338.html">上一页</a><span>...</span><a href="续资治通鉴_page334.html">334</a><a href="续资治通鉴_page335.html">335</a><a href="续资治通鉴_page336.html">336</a><a href="续资治通鉴_page337.html">337</a><a href="续资治通鉴_page338.html">338</a><span class="current-page">339</span><a href="续资治通鉴_page340.html">340</a><a href="续资治通鉴_page341.html">341</a><a href="续资治通鉴_page342.html">342</a><a href="续资治通鉴_page343.html">343</a><a href="续资治通鉴_page344.html">344</a><span>...</span><a href="续资治通鉴_page340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
