<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 15 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 15 页/共 59 页
  </h1>
  <div class="content">
   １、十二月（案：钱大昕《朔闰考》：是月癸亥朔。） 乙酉，曾布言：“文彦博、刘挚、王存、王岩叟等，先诋訾先朝，去年施行，元祐之人多漏网者。”惇曰：“三省已得旨编类元祐以来臣寮章疏及申请文字，密院亦合编类。”上以为然。许将再奏曰：“密院已得指挥编修文字，乞便施行。”上从之。（《纪事本末》卷百一。案：《编年备要》云：寻诏崇政说书沈铢赴枢密院编类。铢以进讲在近求免，宰执进呈，曾布曰：“此事外议多不以为然，故铢亦不愿。且元祐中妄论者非一，此令一行，则人不安，岂有朝廷行一令而使天下之人不自安之理？然业已行，则止於两府侍从、台谏可也，其他且已。”上以为然。布又言铢恐难强，遂令考功郎余中代之。） 

　　２、是月，知青州邢恕为刑部侍郎。（《长编》卷四百九十：绍圣元年八月丁酉，究问及甫与恕书。又卷四百九十五：元符元年三月戊午，三省言究治张士良狱。原注：恕以绍圣二年十二月自青州入为刑侍。） 

　　《续宋编年资治通鉴》：十二月，诏察官免言事，举台谏毋限资。案：《宋史·本纪》：复置监察御史三人，分领六察，不言事。令翰林学士蔡京、御史中丞黄履各举御史二人。《编年备要》云：元丰末，减察官二员，令殿中侍御史兼领，而察官亦许言事。至是命复置三员，分领六察，不许言事。又诏奏台谏官毋限资序。

　　又：苏州地震。案：《宋史·本纪》云：是岁，苏州夏秋地震。桂阳监庆云见。不系月日。《五行志》云：二年十月、十一月，河南府地震。是岁，苏州自夏迄秋地震。《编年备要》云：自夏涉秋方止。

　　
卷十三

　

　　哲宗

　　△绍圣三年（丙子，一○九六） 

　　１、正月（案：钱大昕《朔闰考》：是月壬辰朔。庚子，大中大夫、知枢密院事韩忠彦除观文殿学士、知真定府。先是，枢密院奏事毕，忠彦留身请外，又面请曾布以欲得镇阳，又乞章惇陶铸一善地，遂迁出，时十二月癸未也。翌日，布入对，上遽问：“忠彦已迁出。”又曰：“忠彦别无事，亦不至奸险。”布曰：“然。”已而章惇言忠彦处置边事多可笑，上甚骇之。忠彦请不已，乃有是命。《纪事本末》卷百一。） 

　　２、右正言孙谔言：“杨畏在元丰之间为御史，其议论趋向皆与朝廷合。及元祐之末，大防、辙等用事，则尽变其趋向而从之。绍圣之初，陛下躬亲总揽，则又欲变其趋向，偷合苟容，交结执政，倾乱朝廷，至今天下之人谓之‘三变’。圣世含忍，久稽典刑。今畏罢帅真定府，仍以宝文阁待制知河中，非所以慰公议也。伏望陛下揭其奸险，特行显黜。”诏杨畏落宝文阁待制，依旧知河中府。其后，以中书舍人盛陶言，未敢命词行下，移知虢州。（《纪事本末》卷百一。案：《太平治迹统类》：正月戊戌，右司谏张商英言：“伏见吏部侍郎杨畏反覆迹状，前后明白，不为公论所与，遑遑求为自安之计。凡立朝之士，稍与己情不通者，即指为刘挚党人，阴行离间，如彭汝砺、黄裳、叶涛之徒是也。议者言来之邵所入章疏，稍成文理者，皆畏代为之。方今补坏修废，肇开端绪，而畏不尽重，适足为害，欲望圣明考言询事，进退施行。”） 

　　３、礼部员外郎徐君平详定枢密院承旨元丰八年至元祐九年四月终臣寮章疏及陈请事，逐名编类，申纳枢密院中。（《纪事本末》卷百一。案：《编年备要》云：正月，枢密院副承旨宋球编成一百四十册。诏录本进呈。） 

　　４、甲辰，朝献景灵宫。初元丰中，四孟月，皇帝遍诣，上以崇奉祖宗礼不可简诸殿朝献。至元祐二年，议者烦之，乃以四孟分诣。至是仍命依元丰礼，显承并徽音共十五殿，上躬酌献拜起凡一百三十馀而貌愈恭。（《纪事本末》卷九十三。案：《编年备要》云：元丰五年冬十一月，诏景灵宫作十殿，以时王礼祀祖宗。寻又诏以四孟月朝景灵宫。绍圣三年四月，诏自今景灵宫朝献分两日。） 

　　５、戊申，李仲送吏部，与合入差遣。（案：五字据陈次升《谠论集》增。仲尝建议先复置汴口，废清汴故也。仲云自置汴口到今十馀年。《长编》卷四百三十六：十二月末，梁焘《论回河》。原注：绍圣三年正月十七日，李仲送吏部云云，据以辑此。又《长编》卷二百九十八：元丰二年六月甲寅，导洛通汴事言。原注：绍圣三年正月十七日可考。又四百零七：元祐二年十二月末，是冬始闭汴口。原注：此据绍圣元年十二月二十七蔡京云云，并三年正月李仲云云增入。案：原文阙佚，据《宋史·河渠志》四云：三年正月戊申，诏提举河北西路常平李仲罢归吏部。仲在元祐中提举？水辇运，建言：“西京、巩县、河阳、氾水、河阴县界，乃沿黄河地分，北有太行，南有广武二山，自古河流两山之间，乃缘禹迹。昨自宋用臣创置导洛清汴，於黄河沙滩上，节次创置广雄、武等堤埽，到今十馀年间，屡经危急。况诸埽在京城之上，若不别为之计，患起不测，思之寒心。今如弃去诸埽，开展河道，讲究兴复元丰二年以前防河事，不惟省岁费，宽民力，河流且无雍遏决溢之患。望遣谙河事官相视施行。”又乞复置汴口，依旧以黄河水为节约之限，罢去清汴插口。） 

　　６、殿中侍御史陈次升言：“绍圣元年七月十九日，责降吕大防等敕牒榜节次云‘至於射利之徒，胁肩成市，盍从申儆，俾革回邪，推予不忍之仁，开尔自新之路。除已行责降外人，其馀一切不问，议者亦勿复行’。（案：《谠论集》作“亦勿复言”。） 当是之时，诏命初下，万口一词，欢呼鼓舞。（案：《谠论集》此下有云：圣君含垢，溥博如天，包容如地，歌颂不一，一责废人，此盛德之事也。） 近者切见汪浃、李仲等送吏部，与合入差遣，录黄行下，以元祐所献文字得罢。则前件敕榜有‘其馀一切不问议’语，殆成虚文，将何以取信天下！（案：《谠论集》此下有云：《传》曰：“王言如丝，其出如纶；王言如纶，其出如綍。其已行而不可返也。”） 况夫揭榜朝堂，遍牒中外，明示臣庶，俾怀悛革自新之心，行之未几，今乃录浃、仲等得罪之由又如此，臣恐亏朝廷号令之信，有伤国体。伏望睿旨检会前件敕榜，宣谕大臣，自今以始，同共遵守。若人材委不可用，所见背理，以今日其罪罪之，既往之咎，置而不问，庶无反侧之心，亦所以彰朝廷忠厚之德。”又言：“臣近奏乞宣谕大臣，遵守敕榜‘其馀一切不问’之语，未见施行。今闻差官编排元祐间臣僚章疏，仍厚赏以购藏匿，彩之舆论，实未有安。（案：《谠论集》此下有云：臣尝读史，观汉光武诛王郎，收文书，得吏人与郎交关毁谤数十章。光武不省，会诸将军烧之，曰：“令反侧子自安。”当时以此遂定天下，后世书之，以为美谈。） 恭惟陛下执政之初，诏令天下言事，亲政以来，揭榜许其自新，是亦光武安反侧之意。（今又案：《谠论集》此下有“张官置局，吹毛求疵”八字。） 考人一言之失，寘於有过之地，是前之诏令，适所以误天下也，后之敕榜，又所以诳天下也。命令如此，何以示信於人乎！（案：《谠论集》此下有云：昔成王与叔虞戏，削桐叶为珪，以与叔虞曰：“以此封。”若史佚请择日立叔虞，王曰：“吾与戏耳！”史佚曰：“天子无戏言。”於是封叔虞於唐。夫成王非轻其爵命也，以王言惟行，敕勿反尔。矧今御史台榜示朝堂，进奏遍牒天下，惟患人之不知，非特戏言而已；戏言尚践而行，岂有明揭榜示、晓谕臣庶可反之乎？伏望圣慈念光武安反侧之言，思成王遂削桐之封。） 所有编排章疏指挥，乞行寝罢。”（《纪事本末》卷百一。） 

　　７、己酉，御史中丞黄履言：“知麟州燕复以纳粟复官，年逾七十，耳目昏暗，郡务废弛，乞下本路体究，果如所闻，即乞罢免。”诏河东经略司体量以闻。（岳珂《愧郯录》卷八。） 

　　８、壬子，枢密院言：“宝文阁待制、知熙州范纯粹，元祐初尝献议弃地及称兰会犹为中国之蠹。虽已削官职，今朝廷方经略西羌，而仍使纯粹帅边，非便。”诏纯粹差知邓州。（《纪事本末》卷百一。案：《长编》卷四百六十五：元祐六年闰月壬午，范纯仁因夏国乞赐谴责。原注：云：绍圣三年正月二十七日可考。据《朔闰考》，二十七日乃丙辰日，与《纪事》异日。） 

　　９、癸丑，右司谏刘拯言：“伏睹近降朝旨，委给、舍、左右司郎官编录元祐章疏，而所委官在元祐中尝为言官者相半。伏望别契勘无妨嫌者使领。”诏内有元祐中曾任台谏官，令更不干预。拯言盖指徐君平也。（《纪事本末》卷百一。案：君平编类章疏在初九日。） 

　　１０、丁巳，白州编管人陈衍配朱崖军。（《长编》卷四百九十五：元符元年三月戊午，三省言究治张士良狱。原注：三年正月二十六日，陈衍配朱崖军。案：《十朝纲要》：三年正月丁巳，陈衍配朱崖军。《长编》作三年正月二十六日。今以三年正月壬辰朔推之，二十六为丁巳日。《编年备要》云：元年，白州编管，又以其与州官往来，故配朱崖军。） 

　　１１、戊午。（《长编》卷四百六十八：元祐六年十一月壬辰，管勾麟府路张若讷等不预为清野，致西贼恣行劫掠。原注：又绍圣三年正月二十七日。又《长编》四百七十三：元祐七年五月戊申，张若讷特罢路分都分监。原注：绍圣三年正月二十七日可考。案：原文已佚。） 

　　１２、诏罢合祭，自今间因大礼之岁，以夏至之日躬祭地祇於北郊。（《纪事本末》卷百一。案：《纪事本末》不系日。岳珂《愧郯录》卷三云：三年正月戊午，遂诏间因大礼，躬祭地祇，然实未尝行。《宋史·本纪》同，作戊午，今依以编次。毕沅《通鉴》同《宋史》。《东都事略·黄履传》：初，诏廷臣殿议，特修郊庙奉祀礼文，即主辨南北之说，而议者棼纠，讫不果。履又建言：“阳复阴消，各因其时。上圜下方，各顺其体。是以圣人因天祀天，因地祀地，三代至汉，其仪不易。及王莽谄事元后，遂跻地位，同席共牢，历世袭行，不能全革。逮神宗临御卓然，考古揆今，以正大典，尝有意于兹矣。今承先志，当在陛下及二三执政。”哲宗以询大臣，章惇以为北郊止可谓之社。履曰：“天子祭天地。盖郊者交於神明之义，所以天地皆称郊。故《诗序》云‘郊祀天地’。若夫社者，土之神而已，岂有祭天亦谓之社乎？”哲宗然之，遂定郊议。） 

　　《续宋编年资治通鉴》：出内库金帛，赴五路经略司封桩，以助边费。案：《十朝纲要》丁巳日。《编年备要》云：出内库金帛六十五万，赴五路经略司封桩。自后降赐非一，不尽录。《宋史本纪》：二月癸亥，出元丰库缗四万，於陕西、河东籴边储。

　　１、二月（案：钱大昕《朔闰考》：是月壬戌朔。） 丙寅，详定敕令所言：“京东、河北、河东转运司奏，元丰官印契书既有法式，而纸劄厚大，不容奸伪。元祐之初，有司官妄申请废去天下契书，奸巧之弊，复如往时。令乞依元丰条例委得经久，於民有利。”从之。（《纪事本末》卷一百。原注：《新录》辨曰：小人观朝廷之向背，揣所乐闻，驰骛迎合，非无况者孰能之？方绍述之说兴，虽契券纸劄之厚薄大小，亦妄述利害，以济其谀，可以见一时在位者，小人之多也。史官亦不当书之。《实录》今删去，要见元祐印契法如何。） 

　　２、壬申，诏罢富弼配享神宗庙庭。初，元祐定弼配享，天下以为宜。至是谓弼得罪先帝，罢之。翌日，曾布对，上即问布：“已罢富弼配飨何如？”布曰：“臣自元祐中闻之固已讶其不当。弼最不为先帝所悦，乃以配食事亡，如事存义所未安。先帝经营政事，以王安石为相，君臣相得之际，近世之所未有。舍安石而用弼，岂先帝之心哉？但元祐之人偏执己见，不恤义理之所为耳！”（《纪事本末》卷百十三。案：《宋史·本纪》：癸酉，罢富弼配飨神宗庙廷。邵经邦《宏简录》亦云癸酉。《十朝纲要》同此，作壬申。盖先一日下诏也。） 

　　３、癸未，臣僚上言：“每岁诸路应举官臣僚许选人充改官，职官县令任使各有员数，而选人惟以举主应格方得升进。若举主不足，虽老於铨调，亦无由改转。寒士所係利害非轻，欲乞应选人历任未及三考，只许奏举；职官县令如历任通及三考以上见係幕职令录资序，方许奏举改官，任使所贵，稍抑权势侥幸请讬之弊。”从之。（《纪事本末》卷九十三。） 

　　４、丙戌，知渭州吕大忠再言边事。（《长编》卷四百八十五：绍圣四年四月己亥，吕大防卒于虔州。原注：三年二月二十五日，大忠以渭帅再言边事。案：《东都事略大忠传》：为龙图阁知秦州，迁宝文阁待制。夏人自麟府、环庆路犯边之后，绝岁赐，复欲蹙使谢罪，将许之。大忠言：“夷狄犹禽兽，强则纵，困则服，连年入寇边民，皆谓必有以制之。今无名遣使，阳为恭顺，实惧讨伐。若许之，恐为夷狄所窥也。”大忠尝献言：“夏人兵不过三十万，戍守外战士不过十万，三路之众，足以当之，屡犯王略，而朝廷一不与校，臣窃羞之。”迁宝文阁直学士、知渭州。） 

　　５、诏三路保甲依义勇法教试。（《纪事本末》卷一百。） 

　　６、先是，曾布言：“三省编排自前岁累曾奏陈，以谓施行。元祐之人，殊无伦理，今亦尽矣。兼降敕榜，更不施行。今方编排章疏，中外人情不安，恐难施行，在朝廷知之足矣。”上曰：“若有罪，如何只为有敕榜更不可行？”布曰：“此事亦更在圣断，但恐诏令失信耳。兼如刘挚等已皆施行，恐难再行。”上曰：“只是本轻。”布曰：“如文彦博辈未经施行，将来致仕遗表之类，若一以宰执例推恩，则似太过。”上深以为然。（《纪事本末》卷百一。） 

　　１、三月案：钱大昕《朔闰考》：是月辛卯朔。辛丑，江西路提举常平使周纯为京西路转运判官。（《长编》卷四百九十三：绍圣四年十二月癸未，察河南变事。原注：周纯三年三月十一日以江西提举为京西路运判。） 

　　２、丁未，蔡蹈为监察御史。（《长编》卷四百九十五：元符元年三月癸丑，蔡蹈言夷门山工役。原注：云：绍圣三年三月十七日，蔡蹈为监察。） 

　　３、辛亥，王宜罢提举。（《长编》卷四百九十九：元符元年六月壬寅，序辰看详元状理诉文字，曾布《自序》云云。原注：此据曾布《日录》、陈瓘《尊尧集》及馀言修入。曾布《日录》看详诉理文字，已附见绍圣三年三月二十一日王宜罢提举时。案：此文已佚。原注所附《日录》看详诉理文字云云。今取卷四百九十九本文辑入。据云：曾布《自序》云：“是月，屡见三省言，安惇既除御史中丞，遂乞差官看详元祐中诉理文字，却依元断施行。既而取索到理诉者凡八百九十七人，许将、黄履，及叶祖洽等皆因他人理诉得还所展磨勘年月。三省以动众，稍迟之。惇再章，以谓闻庙论以人众不可施行，惟其人数多尤宜改正。此乃元祐之人欲彰明先朝滥罚之多也。三省聚议久之乃定。得旨，但令惇及序辰看详元诉状辞及理诉所文字，语言有於先朝不顺者，具姓名以闻。已而又言令将亲批圣旨，翌日再进呈，乃下，众皆称其平允。此论本出序辰，序辰於前年作右史日，已尝有章乞追改，上留中不出。今以付之，亦以杜塞其纷纷也。然犹乞别试所置司看详，半年结绝，尚有张皇之意，但已得旨如此，谅亦限无以增加尔。”） 

　　４、壬子，上谓二府以元祐减省功格不当，令修定，久未上。众皆曰：“诸路相度未到。”曾布曰：“元丰中以有边事，故优立赏格，其间不无太厚者；然今日方有边事，欲激励人用命，不若用元丰赏格，候边事息，别议增损。”上曰：“当如此。”遂降旨诸路，令告谕将士知悉。（《纪事本末》卷百。） 

　　５、丙辰，御史中丞黄履言：“今来雨涌及时，麦必大稔，若前期选官二员就陕西诸郡平价折纳，则官储民用，愈获其利，欲望圣慈详酌施行。”诏：“诸路丰熟州军诸欠负，并比市价添钱，折纳斛斗；其所添钱，每斗市价以十分为率，比市价外，每斗添钱一分足，召人户情愿折纳。河北路差朝散郎、提举解盐余景，陕西路差宣义郎、新差知齐州章邱县李譓前去，逐路计会，转运司据人户合催理欠负折纳施行，务在储积，不致伤农。”已而曾布白上：“余景、李繐皆刻薄匪人，外议皆以谓丰凶未可知，恐两人者因此暴敛，人以为忧，更乞谕三省严戒谕之。”上深纳曰：“当令深戒之。”（《纪事本末》卷九十三。） 

　　６、戊午，入内押班、赠昭化军留后刘惟简卒。（《长编》卷五百十四：元符二年八月丙申，惟简特赠节度使。原注：惟简卒在绍圣三年三月二十八日。） 

　　《续宋编年资治通鉴》：三月，以禁中屡火，罢春宴。尚书省火。案：《宋史·本纪》：壬辰，罢春宴及幸池苑，不御垂拱殿三日。丁酉，尚书省火。《五行志》：三月七日，内尚书省火，寻扑灭。上谕执政：禁中屡火，方醮禳，已罢春宴，仍不御垂拱殿。壬辰初二日，七日乃丁酉也。罢宴，《本纪》在壬辰，与《五行志》异日。毕沅《通鉴》丁酉、癸卯，两言尚书省火。癸卯，十三日也。陈次升《谠论集》《上哲宗奏禁中遗火疏》云：臣伏闻今月十三日夜禁中遗火者，窃以灭异之来必有所因。自古圣帝明王，德虽甚盛，世虽甚治，必恐惧修省，肃祗天威，故祖宗以来，圣德可谓盛矣，治具可谓修矣。每遇变异，常恐其不逮，内则小心以求诸己，外则下诏以求直言。伏望圣慈追而行之，上答天变，下达民情。倘愚者之言或有一得，庶几圣政有补，万分不胜幸甚。取进止。

　　又：剑南东川地震。案：《宋史本纪》，戊午日。《五行志》作戊戌夜，剑南东川地震。与《本纪》异日。毕沅《通鉴》从《志》作戊戌。

　　１、四月（案：钱大昕《朔闰考》：是月庚申朔。癸亥，通直郎、王府说书常立》改王府侍讲。《纪事本末》卷百六。原注：云：常立以郑州观察使除正字二年二月二十八日也。不知何时转通直郎为王府说书。绍圣三年四月四日乃以通直郎王府说书改王府侍讲。案：《长编》卷四百八十八：绍圣四年五月辛未，曾布言吴居厚事。原注引陈瓘《尊尧《理财总论》云：“绍圣三年，尚书右丞蔡卞引选人常立假通直郎、崇政说书，又力荐之，赐对之明日，复请躐除从官。”据此，则转通直郎为王府说书当在此前一二日。） 

　　２、乙丑，湖南路提举梁子美除广西路提点刑狱。（《长编》卷四百九十一：绍圣四年九月，李深上书。原注：梁子美三年四月六日湖南提举除广西提刑。） 

　　３、壬申，复罢提举常平等官。（《长编》卷三百七十七：元祐元年五月戊午，李常请复提举便籴事。又卷四百四十八：元祐五年九月乙酉，令提举官当结绝。原注：均云：绍圣元年五月五日，复置提举，三年四月十三日，罢提举。） 

　　４、戊寅，前都水丞李仲提举开导御河。（《长编》卷四百八十八：绍圣四年五月乙亥。先是，曾布尝为上言：“昨李仲欲废清汴，当时若非臣在河阳，清汴几废。然仲以开御河遂复用，臣窃以为用人当如此。”原注：绍圣三年四月十九日，前都水丞李仲提举开导御河。） 

　　５、乙酉，户部侍郎吴居厚言：“请诸路课利场务及三万贯已上者，并依元丰条举官监当，仍各委本路转运司奏举。”从之。（《纪事本末》卷一百。案：《东都事略吴居厚传》：绍圣初，知苏州居数月，以集贤殿修撰为江、淮、荆、浙等路发运使。旋复旧职，召入为户部侍郎。《宋史·吴居厚传》：元丰间，居厚与河北蹇辅周、李南公会境上，议盐法，搜剔无馀。居厚起自州县凡流，无阀阅勋旧，徒以言利得幸，不数岁，至侍从，嗜进之士从风羡美。又请以盐息买绢。又云：当时商功利之臣，所在成聚，居厚最为掊克。元祐间治其罪，责成州团练副使，安置黄州。章并用事，起为江、淮发运使。疏支家河通漕，楚、海之间赖其利。召拜户部尚书。） 

　　６、丙戌，三省同进呈李穀言熙河籴蕃官斛斗事云云。布曰：“司马光之徒，内怀怨望，每事志於必改，先帝以纯臣之礼待之，而用心如此，其为背负先帝，情最可诛。”李清臣、许将曰：“彦博教光云：‘须尽换却人，乃可举事。’”布曰：“臣元丰末在朝廷见光进用，自六月秉政至岁终，一无所为。及阴引轼、辙、光庭、岩叟辈，布满要路，至元祐元年二月，乃奏罢役法，尽逐旧人，然后於先朝政事无所不改。以此知大臣阴引党类，置之言路，蔽塞人主耳目，则所为无不如欲，此最为大患。”又曰：“誉光者乃闾巷之小人耳。如王安石、臣兄巩，皆有学识之士，臣自少时已闻两人者议论，以为光等不通经术，迂僻不知义理，其他士大夫有识者亦皆知之，如孙觉亦能知此。众人所是，当以理察之，若天下公是公非，何可不以为信！”上欣然听纳。喜见於色。（《纪事本末》卷百三十。原注：布奸言至此，不可不具著之，使后世有考。） 

　　《续宋编年资治通鉴》：夏四月，命河东铸当三铁钱。

　　又：复罢宣徽使。案：《十朝纲要》、《宋史·本纪》，辛酉日。《文献通考》云：哲宗即位，罢使名。元祐三年，复置南北院使，仪品恩数如旧制。绍圣三年，议者言官名虽复而无所治事，复罢之。

　　１、五月（案：钱大昕《朔闰考》：是月庚寅朔。壬辰，敕详定募役法。《长编》卷二百二十七：熙宁四年十月壬子，颁募役法。原注：云：绍圣元年至三年五月三日敕详定。） 

　　２、丙申，右正言孙谔言：“免役者，一代之大法。夫在官之数，元丰多元祐省，虽省，未尝废事也，则多不若省。散役之人直，元丰重元祐轻，虽轻，未尝废役也，则重不若轻。然则元丰不及元祐之法欤？曰大纲立矣，随时不能无损益者，众目也。数省而直轻，则民之出泉者易，（案：《编年备要》此下有云：出泉之法，四方不同。有计钱之多寡而输之者，其弊在於常平官所赋轻重之不均，有计钱之厚薄而输之者，其弊在于元差官所定美恶之不平，若使轻重均，美恶平而后行者。） 民之出泉者易，故法可久也。”（案：《编年备要》此下有云：今役法优下户使弗输，所取并归上户，则意美矣而法未善也。愿陛下博采群言，无以元丰、元祐为间，要以使元元无不均之患，岂不盛欤？） 翰林学士、详定修敕令蔡京言：“孙谔言役法，是欲申元祐之奸，惑天下之听。”诏谔罢右正言，差知广德军。（《纪事本末》卷一百。案：《编年备要》：五月，孙谔罢。又云：蔡京力攻其说，且谓刘挚於熙宁四年言役法十害，内第一害谓纷错不均，曾布以为均；第二害刘挚以为贫富多少不平，曾布以为平，不均不平之辨已判二十年矣。谔於二十年后窃取其说，言於陛下，追复之日，臣愚不知谔果何心也。上以谕曾布曰：“孙谔论役法，却云元祐轻元丰重，兼与刘挚之说同。”布曰：“恐不同。方今言路中正直者惟谔一二人，愿更赐察。”上颇欣纳。时陈次升击蹇序辰，章惇、蔡卞共加庇护。进呈次升章，不行，而排谔甚急。布即奏云：“惇、卞欲因此罢谔言职而庇序辰等，邪正颠倒是非贸乱，有误圣听。”明日，又言之，上谛听而已。然终以谔为助元祐者。又《宋史食货志》上六云：蔡京言：“谔之论多省、轻重，明有抑扬，谓元丰不及元祐多矣。谔於陛下追绍之日，敢为此言，臣窃骇之。免役法复行将及一年，天下吏习而民安之，而谔指以为弊，则所诋熙宁、元丰也。且元丰，雇法也，元祐，差法也，雇与差不可并行。元祐固尝兼雇，已纷然无纪矣，而谔不欲间熙、祐，是欲伸元祐之奸，惑天下之听。”陈次升《谠论集上哲宗乞留正言孙谔疏》云：臣伏闻责降右正言孙谔知广德军事，风闻谔以论役法有过当之语，以此得罪，未审果是事耶？为复缘他事耶？若不缘他事，只缘役法，臣窃谓朝廷复行免役之法实欲便民，所系至大，其利害不止一州一县而普及天下。处之适中，天下均被其利；若一失当，天下均被其害。而谏官以言为职，既有见闻，必须上达。其言傥是，则当听纳；其言或失，亦在曲全，以示朝廷之容德也。臣伏睹天禧元年二月七日敕戒台谏诏书曰：“虽言有失当，必示曲全。”则知圣朝开言路，激昂士气，不以人言失当为虑，而患在人之不言也。今谔无他罪，止是议役法失当，推原其情，盖欲补完良法，亦可矜察，欲望朝廷再赐详酌施行。） 

　　３、癸卯，右史邓洵武为秘书监少丞。（《长编》卷四百九十一：绍圣四年九月，李深上书。原注：邓洵武五月十四日以右史为秘少。） 

　　１、六月（案：钱大昕《朔闰考》：是月己未朔。丙寅，上谓辅臣曰：“前日大雨，今日又雨，於农事无害否。”三省对曰：“宿麦已收，暑雨时行，於农事未有害也。然上每加询访，盖忧民恤农如此。”《纪事本末》卷九十三。） 

　　２、己卯，三省言：“检会常立元祐中供纳实录院文字，其间门人赵冲叙常秩事迹内有不逊词语。”诏常立罢诸王府侍讲，勾当明道宫；奉议郎赵冲别取旨。（《纪事本末》卷百一，又卷百六。案：《长编》卷四百七十二：元祐七年四月戊寅，常立为陈州教授。初，领崇文院校书，及官制循行一资。原注：绍圣三年六月二十一日己卯，立责。） 

　　３、辛巳，中书舍人叶祖洽言：“常立罢诸王府侍讲，差遣勾当亳州明道宫。按宫观之任，惟侍御史职司已年老之人，朝廷方授之，以立奸人，何得授此！窃恐朝廷以不逊辞语是秩门人赵冲所叙，遂欲薄责。望以立之恶明付有司，正其罪名，特加窜殛。”诏：“常立罢诸王府侍讲，追还所借转通直郎，依旧郓州观察支使，与监当差使；奉议郎赵冲特降一官，与远小处监当。”（《纪事本末》卷百六。）
  </div>
  <div class="pagination">
   <a href="续资治通鉴长编拾补_page14.html">
    上一页
   </a>
   <span>
    ...
   </span>
   <a href="续资治通鉴长编拾补_page10.html">
    10
   </a>
   <a href="续资治通鉴长编拾补_page11.html">
    11
   </a>
   <a href="续资治通鉴长编拾补_page12.html">
    12
   </a>
   <a href="续资治通鉴长编拾补_page13.html">
    13
   </a>
   <a href="续资治通鉴长编拾补_page14.html">
    14
   </a>
   <span class="current-page">
    15
   </span>
   <a href="续资治通鉴长编拾补_page16.html">
    16
   </a>
   <a href="续资治通鉴长编拾补_page17.html">
    17
   </a>
   <a href="续资治通鉴长编拾补_page18.html">
    18
   </a>
   <a href="续资治通鉴长编拾补_page19.html">
    19
   </a>
   <a href="续资治通鉴长编拾补_page20.html">
    20
   </a>
   <span>
    ...
   </span>
   <a href="续资治通鉴长编拾补_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
