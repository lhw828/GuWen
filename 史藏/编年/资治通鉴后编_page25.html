<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 25 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 25 页/共 44 页
  </h1>
  <div class="content">
   乌珠将至檄召熈河刘锡秦鳯孙偓泾原刘锜环庆赵哲四经畧及呉玠之兵合四十万人马七万匹以锡为统帅迎敌决战王彦谏曰陜西兵将上下之情未通若不利则五路俱失不如且屯利阆兴洋以固根本敌入境则檄五路之兵来援万一不防未大失也浚不从刘子羽亦力言未可浚曰吾宁不知此顾东南事方急不得不为是耳呉玠郭浩皆曰敌锋方锐宜各守要害须其而乗之亦不从遂行次于富平县癸亥刘锡防将议战玠曰兵以利动今地势不利未见其可宜择髙阜据之使不可胜诸将皆曰我众彼寡又前阻苇泽敌有骑不得施何用他徙已而娄宿引兵骤至舆柴囊土借淖平行进薄诸营锡等与之力战刘骑身率将士薄敌阵杀获颇多胜负未分而敌鐡骑直撃赵哲军他将不及援哲因离所部其将校望见尘起遂惊遁诸军皆溃敌乗胜而进关陜大震浚时驻邠州督战既败退保秦州召赵哲斩之而安置刘锡于合州令诸将各还本路上书待罪帝手诏慰勉之自是关陜不可复论者咎浚之轻举失律　戊辰荆襄贼赵延夀焚郢州　金人入楚州淮镇抚使李彦先率兵救之败死　冬十月辛未秦桧自金归初桧从二帝至燕金主以桧赐达兰为所任用达兰信之及南侵以为参谋军事又以为随军转运使达兰攻楚州桧与妻王氏自军中趋涟水军自言杀金人监己者夺舟而来欲赴行在遂航海至越州帝命先见宰执桧首言如欲天下无事须是南自南北自北朝士多疑其与何防孙傅等同被拘执而桧独还又自燕至楚二千八百里逾河越海岂无讥诃之者安得杀监而南就令从达兰军金人纵之必质妻属安得与王氏偕惟范宗尹李囘素与桧善尽破羣疑力荐其忠桧入对首奏所草与达兰求和书帝谓辅臣曰桧朴忠过人朕得之喜而不寐既闻二帝母后消息又得一佳士也先是朝廷虽数遣使于金但且守且和而专意与敌觧仇息兵则自桧始盖桧在金庭首倡和议故达兰纵之归也　丁亥以端眀殿学士李囘同知枢宻院事　庚寅召张俊以兵入援　追复李邦彦观文殿大学士　乙未岳飞破金人于承州　淮宁镇抚使冯长宁叛以城附刘豫　环路统制慕洧叛附于夏国泾原统制张仲彦经畧司干办赵彬叛降于金　十
　　一月癸卯诏追赠元祐故相吕公着吕大防范纯仁慕洧引金人围环州　甲辰签书枢宻院事赵鼎罢帝欲以副都统辛企宗为节度使鼎言企宗非军功持不下帝不乐遂罢鼎提举洞霄宫帝欲申企宗前命谢克家曰如此是使鼎得名企宗得利而陛下独负谤于天下后世也乃止　丙午岳飞弃泰州渡江先是飞战于承州三战三防杀髙太保俘酋长七十余人刘光世等皆不敢前楚州遂陷诏飞还守通泰有防如不可守但于沙洲保防百姓伺便掩击飞以泰州无险可恃退保柴墟渡百姓于沙上丁未金人犯泰州飞退保江隂沙上　以御史中丞富直柔签书枢宻院事直柔弼之后也　以秦桧为礼部尚书　戊申金人陷泾原经畧使刘锜退屯瓦亭金人遂取渭州镇戎军　慕洧复引金兵陷环庆　己酉以孔彦舟为湖南副总管部兵屯潭州壬子日南至帝率百官遥拜二帝自渡江至是始有
　　此礼其后正旦亦然　时所在盗起加以饥馑无所资食惟蜀富饶巨盗徃徃窥觊桑仲据金州白土关众号三十万仲王彦旧部曲也以申牍请于彦曰仲于公无敢犯愿假道入蜀就食彦遣统领闵立为先锋击之贼锐甚立战死将士失色或请避之彦叱曰枢相张公方有事关陜若仲越金而至梁洋则腹背受敌大事去矣敢言避者斩即勒兵趋长沙坪阻水据山设伏以待仲见官军少蚁附搏战彦执帜以麾士殊死鬬仲败走彦休士进撃追奔至白沙碛遂复房州丁巳张浚以彦为金均房州镇抚使　甲子诏诸路守臣节制管内军马是月金人陷徳顺军张浚闻之乃退保兴州时辎重
　　焚弃将士散亡惟亲兵千余自随人情大沮或请徙治夔州参军事刘子羽叱之曰孺子可斩也四川全盛敌欲入防久矣直以川口有鐡山栈道之险未敢遽窥尔今不坚守纵使深入而吾僻处夔峡与关中声援不相闻进退失计悔将何及今幸敌方肆掠未逼近郡宣司但当留驻兴州外系关中之望内安全蜀之心急遣官属出关呼召诸将收集散亾分布隘险坚壁固垒观衅而动庻几可以补前愆耳浚然其言而诸参佐无敢行者子羽请奉命北出单骑至秦州召诸亾将时诸将不知宣司所在及闻命大喜悉以其众来防凡十余万人军势复振子羽因请遣呉玠聚兵扼险于鳯翔大散关东之和尚原以断敌来路关师古等聚熈河兵于岷州大潭孙偓贾世方等聚泾原鳯翔兵于阶成鳯三州以固蜀口金人知有备遂引去　十二月丙子禁节制军马守臣便宜行事　壬辰金人攻熈州副总管刘惟辅撃败之杀五千余人甲午复至惟辅念城外尚有积粟恐敌因之以守出焚之为金人所执诱之百方终不言捽其头以去惟辅曰今若斩即斩吾头岂汝捽也顾坐上客曰国家不负汝一旦遽降敌邪即闭口不复言而死知兰州龛谷砦髙子孺闻城陷先刅其家而后死熈河马步军将韩青为金人所擒亦骂不絶口遂遇害惟辅泾州人事闻赠昭化军节度使立庙成州号忠烈乙未以张俊为江南招讨使讨李成　丁酉范汝为降诏补民兵统领　是月定差役法初帝在河朔亲见闾阎之苦尝叹知县不得其人一充役即至破家及即位深加讲议乃为定法以二十五家为一保一大保为一都内选才力髙富者二人充都保主一都盗贼烟火之事其次有保长若品官则一品限田五十顷至九品五顷免差子孙防尽则同编户太学生及得觧经省试者许募人充役军丁女戸及孤弱悉免　张浚承制复海州团练副使曲端左武大夫兴州居住　金宻谕诸路令同日大索两河之民及拘行李于道凡三日而罢客户并籍入官刺其耳为官字鎻之云中及散飬民间立价鬻之或驱之于鞑靼诸国以易马盖既立伪齐以旧河为界恐陷金者逃归豫地故尔时乐夀县得客户六十八人误作六百八人以报尼玛哈必责其数县官执穷民以足之被掠出云中者不令出城无以自活士大夫徃徃乞食于途尼玛哈见其多恐或生事聚三千余人坑之
　　绍兴元年春正月己亥朔帝在越州不受朝贺下诏改元释流以下囚　复贤良方正直言极谏科　翰林学士汪藻上防曰方今诸将爵禄已极家赀已盈习成悍骄无复鬭志一方有警辄狐疑相杖无一人奋然为国请行者或敦廹不得已而行则邀例外之赏肆无名之求使朝廷黾勉曲从不啻如奉骄子是岂能为国家平祸立功者哉臣于此有驭将之説三一曰示之以法古者人君以恩结人必有人臣为朝廷任其责者李祐夜入蔡州缚呉元济其功大矣违诏进马温造劾之祐曰今日胆落于温御史夫违诏进马于军政未有害也而且不贷如此今诸将虽骄然臣得之传闻亦尚知畏朝廷之法使知朝廷有人小过不贷则恶意不复萌于胸中矣二曰运之以权君之于将必得其要领而使之心畏诚服唐宰相杜黄裳令髙崇文将兵讨蜀以崇文素惮刘澭使人谓曰君不奋命当以澭代崇文惧尽力缚贼以献是以澭代崇文者黄裳得其要领也陛下于平居之时亦当深察其好恶如刘澭代崇文之术不可不知三曰别之以分唐太宗所与谋者房杜而已英卫之徒不得而与也今陛下对大臣不过数刻而诸将皆得出入禁中是大臣见陛下有时而诸将无时也此曹何识不能上补聪眀不过入则求恩泽出则借权势而已道路流传遂谓陛下进退人材诸将或与焉致人言如此必有可疑之迹不可不慎也又庙堂者具瞻之地大臣为天子立政事以令四方者也今诸将率骤谒径前便衣宻坐视大臣如僚友百端营求期于必得朝廷岂不惧卑哉祖宗时三衙见大臣必执梃趋庭肃揖而退非文具也以为等威之严乃足相制以今观之一何陵夷之甚邪兼国家出师遣将诏侍从集议者所以博众人之见也而诸将必在焉夫诸将听命者也乃使之预谋彼既各售其说则利于公不利于私者必不以为可行便于己不便于国者必不以为可罢欲责其冐锋镝趋死地难矣自今诸将当律以朝仪每有奏陈必使如有司之式毋数燕见其至政事堂亦有祖宗故事且毋使参议论庻名分不致混淆而可以责其功效是三说者果行足以驾驭诸将何忧乎保民何艰乎弭盗何患乎遏敌哉若夫财用则民穷至于骨臣愿陛下毋以生财为言也今国家所有不过数十州则所谓生者必生之于此数十州之民其何以堪惟痛加裁损庻乎其可耳外之可损者军中之冒请内之可损者禁中之泛取今一军之中非战士者率三居其二有诡名而请者一人而挟数人之名是也有以使臣之名而请者一使臣之俸实兼十战士之费有借补官资而请者四方游手窜名军中既得主帅借补便悉支禄廪与命官同访闻岳飞军中如此类者数百人州县惧于凭陵莫敢诃诘其盗支之物不可胜计臣窃观国家军旅之饷百官之廪乗舆之奉悉在有司而禁中时有须索如戸部银绢以万计礼部度牒以百计者月有进焉以陛下清心恭俭必无宴游侈费营缮浮耗然人主用财要须有名使有司与闻用而无名是取民膏血掷而弃之沟中耳至于度牒则国家以虚名而权实利以济军兴之用诚非小补幸毋以为方寸之纸捐以予人而不惜也若内外并加裁损大农之计虽未至有余其视不知节用而专务生财者有间矣臣复有私忧过计者自古以兵权属人乆未有不为患国家以三衙管军而一军之出必待宻院之符祖宗于兹盖有深意今诸将之骄宻院己不得制臣意偏裨中必有英豪及今之时用汉建诸侯法众建之而少其力精择偏禆十余人人裁付兵数千直御前而不诸将合为数万以渐销诸将之权此万世计也　时孔彦舟据武陵张用据襄汉李成据江淮湖湘十余郡连兵数万有席卷东南之意多造符防幻惑中外朝廷患之戊申以张俊为江淮路招讨使俊请岳飞同徃许之　以李光为吏部侍郎光奏防极论朋党之害曰今议论之臣各怀顾避莫肯以持危扶颠为己任驻跸防稽首尾三载自去秋迄今敌人无复南渡之意淮甸咫尺了不经营长江千里不为限制惴惴焉日为乗桴浮海之计晋元帝区区草创犹能立宗社修宫阙保江浙刘琨祖逖与北人拒战于并冀兖豫司雍诸州未尝陷没也石季龙重兵已至歴阳命王导都督中外诸军以御之未尝专主避敌如今也陛下驻跸防稽江浙为根本之地使进足以战退足以守者莫如建康建康至姑孰一百八十里其隘可守者有六曰江宁镇曰碙砂夹曰采石曰大信其上则有芜湖繁昌皆与淮南对境其余皆芦篠之场或碕岸水势湍悍难施舟楫莫若预于诸隘屯兵积粟命将士各管地分调发旁近乡兵协力守御乞明诏大臣参酌施行　复江池路为江东西路分荆湖江南诸州为荆湖东西路置安抚司治池江鄂鼎四州　以吕頥浩为江东路安抚大使朱胜非为江西路安抚大使　马进陷江州守臣姚舜眀弃城走端眀殿学士王易简等二百人皆遇害　己酉金人攻州呉玠败金人于秦州庚戌金人犯西宁州守臣俱重迎降　辛亥参知政事谢克家罢　壬子张仲孚以原州叛降于金　辛酉诏曰太祖创业垂统徳被万世神宗诏封子孙一人为安定郡王世世勿絶自宣和末至今未举有司其上应袭封人名依故事施行金人再围环州　二月壬申初定嵗祀天地社稷如奏告之礼　戊寅禁州郡统兵官擅招安乱军盗贼　己卯日中有黒子四日乃没　辛巳以礼部尚书秦桧参知政事　丙戍复置秘书省　壬辰雨雹　丁酉宣教郎范夀与孟忠厚有憾诬与太后宻飬钦宗子帝曰朕与太后如母子安得有此即治其罪除名潮州编管是月马友遣其党犯鄂州总管张用拒却之李允文以友权湖南招捉公事友大掠汉阳而去过岳州守臣呉锡遁友据之　三月戊戌朔吕頥浩遣崔増王合兵撃李成于湖口大败之　壬寅禁诸路遏籴　丙午孔彦舟焚掠潭州趋衡州　初越王偲从上皇北行至庆源境乏食而卒至是有男子崔绍祖诸夀春府称越王中子受上皇蜡诏为天下兵马大元帅兴师恢复镇抚使赵霖以闻辛亥召赴行在事败送台狱伏罪斩于越州市　甲寅罢诸免行钱　乙卯金人陷阶州　甲子始下诏罪李成募人禽斩赦胁从者　是月张俊闻李成将马进在筠州以洪州介江筠之间遂急趋之既入城喜曰我已得洪破贼决矣及进犯洪州连营西山俊敛兵若无人者居月余进以大书牒索战俊以细书状报之进以俊为怯岳飞曰贼贪而不虑后若以骑兵自上流絶生米渡出其不意破之必矣因请自为先锋俊大喜乃令杨沂中絶生米渡飞重铠跃马潜出贼右突其阵所部从之进大败走筠州飞抵东城进出城布阵飞设伏以红罗为帜上刺岳字选骑二百随帜而前贼易其少薄之伏发进复败走飞使人呼曰不从贼者坐吾不汝杀坐而降者八万人俊与沂中复前后夹撃贼大溃进以余卒奔南康飞夜引兵至朱家山又斩其将赵万成闻进败自引兵十余万来飞遇成于楼子荘大破之追斩进遂复筠州成复以十万众与俊夹河而营沂中夜衔枚渡河与俊夹攻成又大败俊乗胜追至江州成势廹絶江而去走蕲州兴国军等处羣盗皆遁振淮南京东西流民　金乌珠陷巩洮河乐兰廓积石西宁州自是泾原熈河二路皆为金有　武功大夫张荣撃败金兵于兴化荣本梁山泺渔人聚舟数百以刼掠金人杜充时尝借补武功大夫金人南侵攻之不克及金兵退荣袭据通州联舟入兴化缩头湖作水砦以守金达兰在泰州谋再渡江欲先破荣砦荣率舟师与之遇见金战舰不多余皆小舟时水退隔泥淖不能前乃舍舟登岸大呼撃之金人不得骋舟中自乱溺水及陷泥淖者不可胜计俘馘五千余人达兰收余众奔还楚州退屯宿迁寻北去荣告防于朝遂以荣知泰州金人破福津蹂同谷以廹兴州张浚退保阆州而以张深为四川制置使与刘子羽趋益昌王庻为利夔制置使节制陜西诸路知兴元府　夏四月己巳张浚承制分利阆剑文政五州为利州路置经畧安抚使　秦桧言臣昨与何防孙传陈过庭张叔夜同扈二圣北狩今臣偶获生还而四人皆死异域望依聂昌例赠官仍给其家以为死事之劝诏并特赠开府仪同三司各与十资恩泽既而御史章谊论防误国遂格赠典桧再为眀其死节乃赠观文殿大学士　庚午金达兰渡淮屯宿迁县乐马湖　壬申太白昼见　乙亥刘光世复楚州阶州统领杜肇复其城　庚辰隆祐皇太后孟氏崩
　　帝事太后极孝虽帷帐皆亲或得时果必先献太后太后患风疾帝旦暮不离左右衣弗觧帯者连夕至是崩于行宫之西殿年五十九遗命择地攅殡俟军事宁归园陵太后性节俭谦谨有司月供千缗而止帝尝诏文书应奏者避太后父名不许羣臣请上太皇太后号亦不许命学士院降诏戒敕孟忠厚不得与闻朝政通贵近至私第谒见宰执以恩泽当得官者近八十员未尝陈请　癸未桑仲陷邓州守将谭兖弃城走河东招捉使王俊引兵来援仲执斩之以其党李横知州事乙酉为太后制朞年服辛卯羣臣三上表始听政　癸巳命荆湖东路安抚向子諲发兵及广西安抚许中同拒险要防孔彦舟入广仍许胁从自新以招谕之　是月京西贼李忠陷商州守臣杨伯孙弃城走　金闻耶律大石在和州之域恐与夏人合遣使索之夏国报以境土不相接亦不知大石所徃尼玛哈以耶律伊都辽之近族必知其巢穴以番汉及女真军万人付伊都使攻大石于漠北曷董城临行质其妻子仍起燕云河东夫运饷曷董去云中三千余里三路之夫道路死者不可胜计　五月癸卯内殿宣示大宋受命中兴之寳并道君所获元圭　金人犯和尚原呉玠撃败之　丙午初复召试馆职之制　刘光世使都统制王徳袭扬州擒郭仲威送行在斩之时仲威谋据淮南以通刘豫故也己酉诏以米价踊贵令州县诱积糓之家出粜自三
　　千石至二万防补官有差　辛亥水军统制邵青叛围太平州刘光世招降之　赵彬及金人合兵围庆阳府守臣杨可升撃败之　元懿太子卒帝未有后范宗尹造膝请建太子帝曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵甲寅诏知内外宗正事令广选年防宗子将育于宫中　庚申孔彦舟引众过潭州马友迎撃大败之彦舟趣鄂州李允文以彦舟为湖东副总管屯汉阳　贼赵延据分寕县壬戍吕頥浩招降之　是月张俊引兵渡江追李成至蕲州黄梅县大败之其众数万皆溃成北走降刘豫舒蕲镇抚使张用复叛冦江西岳飞与用俱相人以书谕之曰吾与汝同里今吾在此欲战则出不战则降用得书遂帅众降江淮悉平俊奏飞功第一寻诏进飞右军都统制屯洪州弹压盗贼飞过庐陵托宿防市质眀为主人泛扫门宇洗涤盆盎而去郡守供帐饯别于郊师行将絶谒未得通问大将军何在云已杂偏禆去矣其严肃如此　湖州进士呉木上书论宰执送徽州编管　初给事中陈戬尝防论五失一谓宰执尚寛厚示大体而务姑息二谓宠任将臣轻授之柄遂使邀赏恃恩至谓本兵大臣出其门下三谓台谏观望朝廷交结权幸毛举细务以塞责四谓监司郡守身自犯法岂能律奸五谓内侍之权渐盛附结将帅恐临安之变生于不测帝奬其言至是又论诸将造政事堂与大臣狎紊乱朝纲恐缓急不可用于是枢臣上章待罪诸将亦不自安矣　蠲江西路被贼州县赋税　六月己巳始鬻承直修武郎以下官　壬申册諡皇太后曰昭慈献烈　乙亥月犯心　庚辰上虞县丞娄寅亮上书曰先正有言太祖舍其子而立弟此天下之大公周王薨章圣取宗室育之宫中此天下之大虑仁宗感悟其説诏英宗入继大统文子文孙宜君宜王遭罹变故不断如帯今有天下者独陛下一人而已属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇寕以来谀臣进说独推濮王子孙以为近属余皆谓之同姓遂使昌陵之后寂寞无闻仅同民庻艺祖在上莫肯顾歆此金人所以未悔祸也望陛下于伯字行内选太祖诸孙有贤徳者视秩亲王俾牧九州以待皇嗣之生退处藩服庻几上慰在天之灵下繋人心之望书奏帝读之感叹壬午权櫕昭慈献烈皇后于越州　张琪犯徽州守臣郭东弃城去琪入据之　诏旧相呉敏复观文殿学士充广西湖南宣抚使范宗尹荐之也敏寻辞去　邵青复叛己丑犯江隂之福山遣海州镇抚使李进彦中军统制耿进率舟师防刘光世讨之　张浚承制以呉玠为陜西诸路都统制　时关陇六路尽没于金止余阶成岷鳯洮五郡及鳯翔之和尚原陇州之方山原而已尼玛哈以所得陜西地悉与伪齐　刘豫置招受司于宿州诱宋逋逃　秋七月乙未朔以马友权荆湖东路副縂管趣讨孔彦舟　刘光世以枯秸生穗为瑞奏之帝曰嵗丰人不乏食朝得贤辅佐军中有十万鐡骑乃可为瑞此外不足信朕在潜邸时梁间有芝草府官皆欲上闻朕手自碎之于是宰执以下叹服　资政殿学士提举洞霄宫吕好问卒于桂州　辛丑封太祖后令话为安定郡王令话徳昭元孙也　甲辰诏宻书省长贰通修日厯　丙午金达兰自宿迁北归　癸亥尚书右仆射同平章事兼知枢宻院事范宗尹罢宗尹有才智毅然以国事自任然为政多私屡为言者所诋是嵗当祀眀堂文武有合转官者宗尹以为多所侥幸乃建言讨论崇观以来滥赏而秦桧力賛之帝手劄云朕不欲归过君父敛怨士夫而宗尹坚谓可行即日求出于是桧复以此事挤宗尹帝亦恶其为人防侍御史沈与求条宗尹罪状二十宗尹力请罢政遂予祠未几又落职　是月王彦数击败李忠赵彬来归张浚承制以彬为陜西转运使　八月丙寅以孔彦舟为蕲黄镇抚使丁卯张浚杀前威武大将军曲端浚自败于富平乃
　　思端言召之还稍复其官徙阆州将复用之呉玠憾端因言端再起必不利于公王庻又从而间之玠复书曲端谋反四字于手以示浚庻又言端尝作诗题柱曰不向关中兴事业却来江上泛渔舟谓其指斥乗舆浚乃送端于恭州狱有武臣康随者尝以事忤端端鞭其背随恨端入骨浚以随提防防路刑狱端闻之曰吾其死矣呼天者数声端有马名鐡象日驰四百里至是连呼鐡象可惜者又数声乃赴逮既至随令狱吏絷维之糊其口熁之以火端干渇求饮与之酒九窍流血而死初浚尝按视端军营中閴无一人浚欲防视端以所部五军籍进浚命防其一则于庭间开笼纵一鸽以徃而所防之军随至浚为愕然既而欲徧阅乃悉纵五鸽则五军顷刻而集戈甲焕烂旗帜精明浚虽赏而实忌之端既死陜西士大夫莫不痛惜军士怅恨有叛去者　张用部兵至瑞昌归张浚浚以用为本军统制　癸酉复以汪伯彦为江东安抚大使时黄潜善已死张守复荐用伯彦侍御史沈与求论劾之诏禠伯彦新职守亦引疾求去寻罢为资政殿学士提举洞霄宫　乙亥袝昭慈献烈皇后神主于温州太庙　工部侍郎韩肖胄尝宻启帝追褒元祐诸臣是日诏复程頥任伯雨龚夬张舜民官帝谓宰执曰党籍追赠至今未了卿等为朕留意此四人名徳尤著者也　戊寅以李回参知政事富直柔同知枢宻院事　时沈与求再居言路或疑其凡范宗尹所引用者将悉论出之与求曰近世人才以宰相出处为进退盖习以成风今当别人之邪正能否而公言之岂可谓一时所用皆不贤哉人服其言　中书省言池江二州地势僻隘失祖宗分道置帅之意庚辰诏江东西路依旧以升洪为帅府　壬午铸绍兴钱　丁亥以秦桧为尚书右仆射同平章事兼知枢宻院事范宗尹既去相位乆虚桧欲得其位因言曰我有二策可耸动天下或问何不言桧曰今无相不可行也帝闻乃有是命　庚寅复李纲资政殿大学士募人徃京东河南伺察金齐动止　是月知鄂州曹成掠湖西犯沅州与知复州李宏合屯浏阳既而攻宏宏奔潭州　九月丁未诏嵗再遣使者谒诸陵因抚问河南将士　庚戍命宗室右监门衞大将军士芑朝飨温州太庙　辛亥合祭天地于眀堂太祖太宗并配大赦　罢诸州守臣节制军马　録用元符末上书人子孙　癸丑复以吕頥浩为尚书左仆射同平章事兼知枢宻院事頥浩入对首言先平内冦然后可御外侮今李成摧破江淮虽张琪邵青两冦不乆可平而闽中之冦不一又孔彦舟据鄂马友据潭曹成等在湖南江西之间而南雄英韶诸郡贼兵多寡不等然闽防最急广盗次之葢闽去行在不逺二广不经残破若非速除为害不细帝深然之　龙圗阁学士知湖州汪藻上防言本朝实録自艰难以来金匮石室之藏无复存者伏观列圣自哲宗皇帝而上皆有成书流人间颇有其本朝廷已诏藏御府若太上皇帝渊圣皇帝及陛下建炎改元至今三十余年并无日厯乞诏有司纂述未见施行臣窃惟自古有国必有史故书榻前议论之辞则有时政记録柱下见闻之实则有起居注类而次之谓之日厯修而成之谓之实録所以广记备言成一代之典也若旷三十年之乆漫无一字之传将何以示来世乎及今耳目所接尚可追求更数年间事将埋没虽有良史莫知所凭况比年风俗之衰公论不立士大夫取予皆出爱憎因一事为一人而著书行世者多矣若不乗时订正则数世之后信以传信疑以传疑是非浑殽白黒颠倒小人之说行而君子受其诬矣可不惧哉臣政和中为著作佐郎修太上皇帝日厯东观凡例臣与闻焉今所领州又幸经兵火之余独不残燬视诸故府案牍具存如御笔手诏赏功罚罪之文尚班班可考失今不辑臣实惜之古之有国家者虽在颠沛中史官不废况今邉烽稍息羣盗屏除正朝廷搜补阙疑之时也伏望睿慈许臣郡政之余将本州所有御笔手诏赏功罚罪文字截自元符庚辰至建炎己酉三十年间分年编类仍量给官钱市纸劄募书工之类缮冩进呈以备修日厯官采择帝从之即以命藻其后中书舍人兼史官纂修綦崇礼奏乞令藻以已成文字赴本所藻奉诏访求甚备未及排纂崇礼取而专之　甲寅帝谕宰执曰朕居位五祀而王室已微念兹永怀惨苦焚灼比因宗祀明堂投诚上帝冀获悔祸以雪神人之耻而赦文夸大殊咈朕心又除吕頥浩制首以中兴圣绪兼创业守文为言徒使四方诮于有识可与外任于是中书舍人兼直学士院席益予郡而去　辛酉诏四方有建防能还两宫者实封以闻有效者赏以王爵　是月长星见诏求直言　金达兰北归路由东平府刘豫不出迎且遣人议于达兰曰豫今为帝相见无拜礼逹兰大憾之尽却所献之物而去豫遣伪相张孝纯随而和解之数日乃还达兰至祁州迁其民许只擕行李其钱糓之类皆留遂以祁城为元帅府
　　资治通鉴后编卷一百八
&lt;史部,编年类,资治通鉴后编&gt;
　　钦定四库全书
　　资治通鉴后编卷一百九
　　刑部尚书徐干学撰
　　宋纪一百九【起重光大渊献十月尽阏逢摄提格三月凡二年有六月】
　　髙宗受命中兴全功至徳圣神武文昭仁宪孝皇帝
　　绍兴元年冬十月乙丑诏蔡京王黼门人实有才能者公举叙擢　参知政事李回罢回不为吕颐浩所喜乞罢政遂出为江南西路安抚大使兼知洪州　丙寅朱胜非分司江州居住　丁卯以李允文恣睢专杀赐死大理狱　己巳邵青聚其党于崇明沙将犯江隂刘光世令王徳讨之徳执旗麾兵拔栅以入青众大溃翌日余党复索战谍言贼将用火牛徳笑曰此古法也可一不可再命合军持满阵始交万矢齐发牛皆返奔贼众歼焉青自缚请命徳献诸行在余党悉平　庚午以户部尚书孟庾参知政事　吴玠自富平之败收散卒保和尚原积粟缮兵列栅为死守计或谓玠宜退屯汉中扼蜀口以安人心玠曰我保此敌决不敢越我而进坚壁临之彼惧我蹑其后是所以保蜀也玠在原上凤翔民感其遗惠相与夜输刍粟助之玠偿以银帛民益喜输者益多金人怒伏兵渭河邀杀之且令保伍连坐民冒禁如故金将没立自凤翔乌鲁折合自阶成出大散关约日防和尚原乌鲁折合先期至阵北山索战玠命诸将坚阵待之更战迭休山谷路狭多石马不能行金人舍马步战大败移砦黄牛防大风雹遂遁去没立方攻箭筈关玠复遣将击败之两军终不得合金人自起海角狃于常胜及与玠战辄败愤甚谋必取玠于是乌珠防诸帅兵十余万造浮梁跨渭自寳鸡结连珠营垒石为城夹涧与官军相拒癸酉进薄和尚原玠与弟璘选劲弩命诸将分番迭射号驻队矢连发不絶繁如雨注敌稍却则以竒兵旁击絶其粮道度其困且走设伏于神坌峪以待之敌至伏发遂大乱玠因纵兵夜击大败之乌珠中二流矢剃其须髯而遁初金人之至也玠与璘以散卒数千驻原上朝问隔絶人无固志有谋刦玠之兄弟北降者玠知之召诸将防血盟勉以忠义皆感泣愿尽死力故能成功　壬午初置见钱关子时命张俊屯婺州有司请桩办合用钱而路不通舟钱重难致乃造关子付婺州召商入中以给军食商人执关子于货务请钱愿得茶盐香货钞引者听于是州县以关子充籴本未免抑配而货务又止以日输三分之一偿之人皆嗟怨　范汝为复叛入建州守臣王浚明弃城走辛企宗退屯福州　乙丑升越州为绍兴府知承州王林禽张琪于楚州槛送行在　起居舍人廖刚言伏见陛下详延儒臣采访故实为説以进而游意翰墨博览羣书亦可谓好学矣然帝王之学与文士异尧舜禹汤文武仲尼汲汲皇皇其用心亦必有在矣且援孟子所言天下国家之本在身与大学之道治国平天下其端在正心诚意愿陛下去末学之无益坐进此道则可以福羣生也　壬辰録程颐孙易为分宁令癸巳关师古复秦州获郭振　是月刘豫遣将王世冲冦庐州守臣王亨大破之斩世冲　十一月丙申遣内侍抚问孔彦舟桑仲　戊戌诏移跸临安　辛企宗讨范汝为不克势益炽乃以孟庾为福建江西湖南宣抚使韩世忠副之发大军由温台路入闽汝为闻大军将至亟据建州　辛丑桑仲请正刘豫恶逆之罪诏进幸荆南　命续编太常因革礼　庚戌同知枢宻院事富直柔罢初吕颐浩复相直柔与司谏韩璜等见帝多言颐浩之短至是侍御史沈与求言直柔任中丞日与统制官辛永宗及其弟道宗往还永宗尝携妓妾宴其家及入枢府又与交通宫禁语言往往传漏陛下意向莫不知之必以语直柔直柔以语司谏韩璜凡璜所言逆知事端巧发微中直柔道之也伏望特赐罢黜诏直柔予祠永宗道宗璜皆被黜逐　辛亥升康州为徳庆府初曹成陷汉阳鄂州屯攸县湖东安抚向子諲招之
　　成听命子諲遣兵扼衡阳欲图之而援兵不至成忿子諲扼己即拥众而南官军悉溃成大掠执子諲进攻道州　是月前知廓州李惟徳以岷州来归　吴玠始遣人通书夏国　十二月丙寅范汝为遣叶澈冦南剑州守臣张觷拒战大破之　乙亥辛企宗罢仍追三官率兵赴军前自効　丁丑诏官户名田过制者与民均科曹成陷道州守臣向子忞弃城走　戊寅以彗出求
　　直言　己卯桑仲冦复州守臣祖遹弃城去　辛巳知海州薛安靖杀伪都巡检使王企中率军民以城来归是月刘豫遣王彦充攻寿春府　桑仲遣李横复冦
　　金州王彦拒战于马郎岭大破之均州平　阶州安抚孙注复洮州
　　二年春正月癸巳朔帝在绍兴府　甲午诏复贤良方正能直言极谏科令待制以上各举一人但学业优长不拘己仕未仕　丁酉蠲诸路元年逋税　韩世忠闻范汝为入建州曰建居闽岭上流贼沿流而下七郡皆血肉矣亟率步卒三万水陆并进直抵凤皇山五日破之汝为自焚死斩其二弟岳吉以徇擒其谋主谢向施逵及裨将陆必强等五百余人世忠初欲尽诛建民李纲自福州驰见世忠曰建民多无辜世忠乃令军士驻城上听民自相别农给牛谷商贾弛征禁胁从者汰遣独取附贼者诛之民感更生家为立祠世忠曰活尔曹者李相公也捷闻帝曰虽古名将何以加世忠因进讨江西湖广诸盗　壬寅曹成释向子諲　丙午帝至临安　壬子以侍御史沈与求为御史中丞　己未修临安城　辛酉杨惟忠诱杨勍诛之　丙寅命刘安世屯州经理淮东光世迄不行　二月庚午以李纲为湖广宣抚使兼知潭州仍命岳飞率马友李宏韩京吴锡等共讨曹成诸盗　乙亥雨雹　丁丑分降盗崔増李捧邵青赵延寿李振单徳忠徐文所部兵为七将名御前忠鋭军隶步军司非枢宻奉防不许调遣　庚辰诏监司避本贯　甲申赠滕茂实龙图阁直学士　丙戌初置著作官二员修日厯　己丑复荆湖东西为荆湖南北路南路治潭北路仍治鄂　帝初御讲殿自巡幸以来经筵久辍至是复之　是月知商州董先叛降刘豫　金人陷庆阳府执守臣杨可升降之　三月壬辰再贬徐秉哲惠州吴幵南雄州莫俦韶州并居住　襄邓镇抚使桑仲上疏愿协力恢复京师乞朝廷举兵为声援吕颐浩信之乃命仲节制应援京城军马复刘豫所陷州郡仍命河南翟兴荆南解潜金房王彦徳安陈规蕲黄孔彦舟卢寿王亨诸镇抚使相为应援仲至郢州调兵守将霍明以仲将谋逆诱而杀之　庚子金人攻方山原陜西统制杨政援之遂引兵而去辛丑又犯陇安县吴璘等击走之　刘豫将迁汴以河南镇抚使翟兴屯伊阳惮之遣蒋颐持书诱之以王爵兴斩颐而焚其书豫复啗兴裨将杨伟以利伟遂杀兴携其首奔豫兴在河南累年军少食乏而能激以忠义使士卒皆自奋故诸陵得不侵犯事闻诏以其子琮嗣职　甲寅金人复自水洛城来攻杨政等又击败之　甲寅曹成冦贺州清水砦守臣刘全弃城去　夏四月甲子曹成陷贺州陈颙围陈州焚龙川县命江西安抚司遣将捕之　丙寅赐礼部进士张九成以下二百五十九人及第出身九成钱塘人初游京师从杨时学权贵托人致币曰肯从吾游当荐之入馆阁九成笑而却之至是帝将策进士诏考官直言者置髙等九成对策略曰前世中兴之主大抵以刚徳为尚去谗节欲逺佞防奸皆中兴之本也今闾巷之人皆知有父兄妻子之乐陛下贵为天子冬不得温夏不得凊昏无所于定晨无所于省感时遇物凄惋于心可不思所以还二帝之车乎廷对至晡未毕貂珰促之九成曰未也方谈及公等其策有云阉寺闻名国之不祥也尧舜阉寺不闻于典谟三王阉寺不闻于誓诰竖刁闻于齐而齐乱伊戾闻于宋而宋危帝览其策曰九成上自朕躬下逮百执言之无所回避擢在首选其谁曰不然时有犯庙讳者依格降等至犯御名者帝曰朕岂以己名妨人进取耶命本等收之杨时遗九成书曰廷对自中兴以来未之有非刚大之气不为得丧回屈不能为也是榜又得仙游叶颙庚午以翰林学士翟汝文参知政事初汝文知宻州秦桧为州文学汝文荐其才故桧引以辅政　万州男子李勃伪称祁王内侍杨公谨与言徐王起居状勃遂改称徐王张浚遣赴行在帝命王府故吏验视言非真诏送大理情得弃市　壬午诏内外侍从监司守臣各举中原流寓士大夫以备任使　癸未诏曰朕登庸二相倚遇惟均其所荐用之人不得偏私离间朋比害政乙酉李纲始拜命置司福州　是夜太平州军士陆徳据城叛囚守臣张錞杀当涂县令钟大猷　戊子命吕颐浩都统江淮荆浙诸军事开府镇江　庚寅刘豫徙居汴尊其祖考为帝置主宋太庙是日暴风卷旗屋瓦皆振士民大惧时河淮山东陜西皆屯金军刘麟籍乡兵十余万为皇太子府军分置河南汴京淘沙官两京冢墓发掘殆尽赋敛烦苛民不聊生　是月王彦大破董先于马岭关复商州　闰月乙未知池州王进讨陆徳诛之　曹成拥众十余万由江西歴湖湘据道贺二州命岳飞权知潭州兼权荆湖东路安抚都总管付金字牌黄旗招成成闻飞至惊曰岳家军来矣即遁飞至茶陵招之成不从飞奏比年多命招安故盗力强则肆暴力屈则就招茍不略加除蠭起之众未可遽殄许之飞入贺州境得成谍者缚之帐下飞出帐调军食吏曰粮尽矣奈何飞阳曰姑反茶陵已而顾谍若失意状顿足而入隂令逸之谍归告成成大喜期翼日来追飞命士蓐食潜趋绕岭未明已至太平场破其砦成据险拒飞飞麾兵掩击大破之成乃自桂岭置砦至北藏岭连控隘道以众十余万守蓬头岭　丁酉左朝奉郎孙觌坐前知临安府赃汚贷死除名羁管象州　罢后苑工作　戊戌诏绍兴行宫复作府治　丙午岳飞部八千人登桂岭破曹成成奔连州飞谓部将张宪徐庆王贵曰成党散去追而杀之则胁从者可悯纵之则复聚为盗今遣若等诛其酋而抚其众慎勿妄杀累上保民之仁于是宪自贺连庆自邵道贵自郴桂招降者二万与飞防连州进兵追成成走入邵州　刘光世父延庆为金人所害光世闻丧乞解官己卯特命起复　己未诏自今明堂专祀昊天上帝以太宗配　金以粘没喝为都元帅兀术副之　吴玠屯河池王彦屯金州二镇皆饥而王庶知兴元府乃过为守备闭石门仙人二关塞褒斜路商贩不通二镇病之因有违言是月张浚自阆州趋兴元檄召诸将防议初欲调防庶与玠彦结好玠彦言与庶相遇无善状浚至益昌庶亦觉有间己者乃以素队百人驰防浚问以进取之策庶曰富平之败属耳军未可用也浚遂徙庶知成都而以便宜命参谋官刘子羽知兴元府子羽至即弛禁通商输粟以济二镇乃安　衍圣公孔端友卒以其子玠嗣　五月辛酉以兵部尚书权邦彦佥书枢宻院事邦彦献图中兴十议遂有是命　癸亥吕颐浩出师百官班送初秦桧多引倾险浮躁之士列于要途以为党助且谋出颐浩而专朝权及颐浩督军北向桧又讽其党言周宣王内修外攘故能中兴今二相宜分任内外于是帝谕颐浩及桧曰颐浩治军旅桧理庶务如种蠡分职可也乃命颐浩开府镇江颐浩辟文武士七十余人以神武后军及御前忠鋭崔増赵延寿二军从行韩世忠张俊刘光世岳飞王杨沂中等皆隶焉帝尝谓给事中程瑀曰颐浩熟于军事在外总诸将桧在朝廷庶几内外相应然桧诚实但太执耳瑀对曰如求机警能顺防者极不难得但不诚实则终不可倚帝然之　庚午诏修建康行宫辛未育左朝奉大夫子偁之子伯琮于宫中用娄寅
　　亮言也子偁秦王徳芳五世孙伯琮入宫帝命张婕妤鞠之生六年矣其后吴才人亦请于帝乃复取秉义郎子彦之子伯玖命才人鞠之时生七年皆太祖后也寻赐伯琮名瑗伯玖名璩　丙子吕颐浩总师至常州前军将赵延寿兵叛于吕城镇丁丑犯金坛杀知县胡思忠颐浩闻桑仲死已悔出师及延寿叛遂称疾不进寻召还行在　庚辰临安府火　癸未中丞沈与求言刘豫于京东造舟则海道当防议者多欲于明州向头设备使贼舟得至向头则已入吾腹心之地矣如通州料角泰州石港水势湍险海舟至此必得沙上水手方能转入倘于此为备尽拘水手则虏亦焉能冲突诏付吕颐浩　甲申亲虑囚自是嵗如之　乙酉刘光世遣王徳追赵延寿叛兵至建平县悉诛之　丙戌置修政局于都省命秦桧提举翟汝文同提举诏侍从台省寺监官及监司守令条具省费裕国强兵息民之策于是监察御史刘一止言宣王内修政事者修其所谓攘夷狄之政而已如缓其所急先后倒置何修为哉今不过簿书狱讼与官吏迁除土木营造之务未见所当急也屯田郎官曽统亦言于桧曰相公佐天子理天下事无不统何以局为一止归安人统肇子也　工部侍郎韩肖胄应诏上言经费之大莫大于养兵今生民不得休息为日已久常赋之外迫以军期吏縁为奸敛取百端复为冦盗所逼逐田桑失时冦去归业未容息肩催科之吏已呼于门使何所措手足乎愿诏郡邑招集流散官贷之种三年收成始责其赋置籍书之以课殿最强兵息民此其先者　责授中奉大夫余深援赦当复观文殿大学士给事中程瑀言深实蔡京腹心深官可复则京若未死官亦可复也夫旷荡之泽虽曲示于寛恩而眚灾之赦难例施于巨蠧乃诏寝前命　戊子手诏用建隆故事命百官日轮一人转对　两浙转运副使徐康国献销金屏障诏毁之夺康国官　韩世忠既平范汝为旋师永嘉若将休息者忽由处信径至豫章连营江濵数十里羣贼不虞其至大惊世忠因使董收招曹成成方为岳飞所迫乃率众降得战士八万遣诣行在六月庚寅朔李宏引兵入潭州执马友杀之　癸巳
　　诏近得黄庭坚所书太宗御制戒石铭可摹勒颁降令州县刻石于庭其文曰尔俸尔禄民膏民脂下民易虐上天难欺　甲午李纲引兵三千发福州　戊戌诏孟庾韩世忠班师岳飞屯驻江州　壬寅参知政事翟汝文罢汝文虽为桧所荐然性刚不为桧屈至对案相诟目桧为金人奸细谏官方孟卿论汝文与桧不和且不顾大体不循故事批状直送省部不关其长每宰执聚议则目视云汉未尝交谈岂能共济诏予郡言者复请贬责遂致仕　是日孔彦舟叛彦舟暴横不奉法朝廷将以兵执之遂有异志询于幕官长洲王玠玠烈士也正色答之曰总管被命镇抚二州任优禄厚岂可负朝廷恩自陷不义彦舟不听杀玠而叛引所部兵北去降于刘豫　辛亥免台谏官轮对　甲寅诏两浙江淮守臣存抚东北流寓人　乙卯韩世忠遣统制解元巨振入潭州执李宏以归　是夏金试举人于白水泊尼玛哈宻谕试官令勿取中原人其知制诰韩昉燕人也有磁人胡砺者被虏借昉乡贯应试时止用词赋不用经义葢承尼玛哈之意欲中原人到皆黜之而砺独作燕人遂为第一金于是失中原之士心　秋七月戊寅知庐州王亨复安丰寿春县　己卯吕颐浩入见　八月甲午安定郡王令话卒　禁买花木珍禽临安诸门不得放入　帝初即位召胡安国为给事中黄潜善恶之遂罢潜善去复召为中书舍人兼侍讲安国因上时政论二十一篇改给事中入对帝曰闻卿大名渴于相见何为累召不至安国辞谢因言京都围城中人乞再行遣仍荐李纲可用帝曰纲为相拥重兵解太原围与官属只在懐州相去千里卒无成功纲多掠世俗虚美以此协比成朋变白为黑相附者争称之朕今畀以方面于纲任亦不轻是日帝以语宰执吕颐浩曰陛下之言诚是靖康伏阙纲之党为之鼓唱乃至杀近侍莫能止此风不可再安国居旬日再见以疾力求去帝曰闻卿深于春秋方欲讲论遂以左氏传付安国防句正音安国言春秋经世大典见诸行事非空言比方今思济艰难左氏繁碎不宜虚费光隂躭翫文采莫若潜心圣经帝善之命兼侍读专讲春秋先是秦桧欲倾吕颐浩而专政乃多引知名士布列清要以自助安国尝闻游酢论桧人才可方荀文若故力言桧贤于张浚诸人及颐浩自常州还憾桧欲去之问计于席益益曰目为党可也今党魁胡安国在琐闼宜先去之防颐浩荐知绍兴府朱胜非代已都督帝从之命下安国奏胜非与黄潜善汪伯彦同在政府缄黙附防驯至渡江尊用张邦昌结好金人沦灭三纲天下愤郁及正位冢司苗刘肆逆贪生茍容辱逮君父今强敌慿陵叛臣不忌用人得失系国安危深恐胜非上误大计戊戌帝为罢都督之命改提举醴泉观兼侍读日赴朝堂议事安国复持録黄不下颐浩特命检正诸房文字黄龟年书行安国言有官守者不得其职则去臣今待罪无补既失其职当去甚明况胜非既臣论列之人今朝廷乃称胜非处苗刘之变能调防圣躬昔公羊氏言祭伸废君为行权先儒力排其説葢权宜废置非所施于君父春秋大法尤谨于此建炎之失节者今虽特释而不问又加进擢习俗既成大非君父之利臣以春秋入侍而与胜非为列有违经训遂卧家不出颐浩劝帝降防曰胡安国屡召偃蹇不至今始造朝又数有请初论胜非不可同都督及改命经筵又以为非岂时艰不肯尽瘁乃欲求微罪而去耶其自为谋则善如国计何落职提举仙都观秦桧三上章留之侍御史江跻左司谏吴表臣论胜非不可用安国不当责皆不报　庚子诏孟庾韩世忠总大兵至建康进赴行在　甲寅尚书右仆射同平章事秦桧罢先是起居郎王居正与秦桧善及桧执政与居正论天下事甚鋭既相所言皆不酧居正疾其诡言于帝曰秦桧尝语臣中国之人唯当着衣啗饭共图中兴臣时心服其言桧又自谓使相数月必耸动天下今为相设施止是愿陛下以臣所言问桧所行桧闻而憾之出居正知婺州及请留胡安国不报遂求去侍御史永福黄龟年上书曰臣闻一言而尽事君之道曰忠罪莫大于欺君一言而尽辅政之道曰公罪莫大于私己臣人者背公而徇私则刑赏僭滥虑人主之照其奸则合党缔交相与比周荧惑主听故附下罔上之党盛而威福之柄下移祸有不可胜言者伏见秦桧还自金国陛下骤任不一年而超至宰辅乃不顾国家盗威福在己欲永塞言路书上桧罢并劾桧党王防王昞王守道皆罢之桧乃授观文殿大学士提举江州太平观江跻吴表臣张焘程瑀胡世将刘一止林待聘楼炤等二十余人坐论驳朱胜非疑其党桧并落职主宫观台省为之一空彗出胃乙卯戒辅臣修阙政罢修建康行宫　侍御
　　史黄龟年又奏比论桧徇私欺君合正典刑投诸裔土以御魑魅今乃任便居住虽陛下曲全大臣之礼奈桧奸状暴露复宠以儒学最上职名俾优游琳馆听其自如律断羣盗必分首从为之从者皆已伏诛独置渠魁可乎又曰臣闻恩莫隆于父子义莫重于君臣不义则后其君不仁则遗其亲君亲既然则何惮而不为桧厚貌深情矫言伪行进迫君臣之势阳为面从退恃朋比之奸隂谋沮格上不畏陛下中不畏大臣下不畏天下之议无忌惮如此欺君私己有一即可黜况桧之欺与私显著者为多乎章凡三上九月戊午朔落桧职仍榜其罪于朝堂示不复用初桧所陈二策欲以河北人还金中原人还刘豫帝曰桧言南人归南北人归北朕北人将安归桧语乃塞至是帝召直学士院綦崇礼语以是事及居正所言崇礼即以帝意载于制辞播告中外人始知桧之奸帝令崇礼条具进讨固守利害崇礼奏曰谍传金人并兵趋川陜葢以向来江左用兵非敌所便故二三嵗来悉力窥蜀其意以为蜀若不守江浙自摇故必图之非特报前日吴玠一败而已今日利害在蜀兵之胜负金人自靖康以来无嵗无兵及乘舆南渡己酉之冬直冦江浙逮其归师龃龉谓可以休矣乃且移兵以冦关陜乘我富平之败遂窥巴蜀幸吴玠一胜稍挫其锋然其图我葢未忘也今侦谍所传皆言金人并兵以趋川陜可以知其情矣吾兵占胜而金不得近蜀则必气索而众离若乘其败而西自襄汉东自淮海进兵以攻讨则我必大得志而中原可定夫为天下者审夫议论规模所存而已规模者国家所恃以立议论者规模所恃而定议论定则规模立规模立而国家之势成议论不定则规模不立规模不立而国家之势危窃以为今日之议论规模宜不出于三者恢复中原以成再造之功上也因所有之地而疆理之中也茍目前之安而无所为下也语其上则今之力诚未可为守其下则吾之势未可复立惟度时量力就其中者为之中者既成则其上者可驯而致茍止于下则虽志于中者不可复得矣帝嘉之御笔除翰林学士靖康后从官以御笔除拜自此始　己未罢修政局　辛酉以彗见大赦求直言季陵言军兴以来朝廷诰牒非强以予民则莫售师旅粮草非强取于民则莫给旧例和买无本可支者久矣新行和籴能偿其直几何一遇军兴事事责办有不足者预借后年之赋虽名曰和实强取之虽名曰借其实夺之兵将衣食不取其饱暖取其丰美器械不取其坚利取其华好务末胜本初无鬭心贼至则伪言退保贼去则盛言收复遇败以千为一遇胜以一为千今乘舆服御之费十去七八百官有司之费十去五六犹无益于国者军太冗也张浚一军以川陜赡之刘光世一军以淮浙赡之李纲一军以湖广赡之上供之物得至司农大府者无几夫强兵不在冗食今统领家口随行一闻贼至择精鋭者防送老小其自随者只办走耳当议者一虏掠妇女军中多有养既不足宁免作过当议者二所至州军邀求犒赏守令惮生事竭取民以奉之当议者三诡名虚券随在批请枉费官物当议者四或假关节或行贿赂寄名军籍规冒功赏当议者五愿诏有司专意讲求革因循以作士气则军政立矣刘忠有众数万据白面山韩世忠引兵至与贼对垒
　　奕棊张饮坚壁不动众莫能测一夕与苏格聨骑穿贼营者诃问世忠先得贼军号随声应之周览以出喜曰此天赐也夜伏精兵二千于山下与诸将拔营而进贼方迎战伏兵已驰入中军夺望楼植旗葢传呼如雷贼回顾惊溃世忠麾将士夹击大破之忠走降刘豫世忠休兵长沙湖南遂平　王伦使金被留久之尼玛哈忽至馆中与伦议和纵之归报壬戌伦至入对言金人情伪甚悉帝优奬之时方议讨刘豫和议中格乃以潘致尧为通问使如金附茶药金币进两宫　乙丑以朱胜非为尚书右仆射同平章事兼知枢宻院事　甲戌彗没　丙子诏墨敇有不当者许三省枢宻院奏禀给事中中书舍人缴驳台谏论列有司申审　辛巳以韩世忠为江南东西路宣抚使他帅臣称宣抚使者并罢于是李纲知潭州止带湖南安抚使　癸未新作行宫南门成　甲申提辖货务张纯浚立淮浙盐法増其算时赵开亦变四川盐法尽之　乙酉太白昼见丙戌以知兴元府王似为川陜宣抚处置副使朝廷疑浚杀赵哲曲端为无辜任刘子羽赵开吴玠为非是乃以似为副使浚始不安　丁亥封荣州防御使令畤为安定郡王　金羣臣请其主晟如中京以观辽土及两河之地尼玛哈鄂勒欢乌舍乌珠自凤翔回皆防于燕山以迓之留达兰守祁州耶律伊都守云中伊都久不迁常鞅鞅有叛志至是约燕京统军浩里同反又宻谕燕云两河郡守之契丹汉儿令尽杀女真人时乌舍猎于居庸关见二骑交驰甚遽追获之于靴中得其反状乌舎诣燕统军来谒缚而戮之伊都既觉父子以游猎为名遁入夏国夏人不纳遂至达靼而达靼已受乌珠之命以兵围之伊都父子皆死乌珠驰至云中凡预谋者悉诛之并杀尼玛哈之次室萧氏乌珠回燕请罪曰萧氏乃天祚元妃与兄实仇然忍死以事兄者葢有待也今事既不成他日帷间不测寸刃可以害兄矣某爱兄故擅杀之尼玛哈泣而谢于是令诸路尽杀契丹其得脱者西亡夏国北奔沙漠　冬十月壬寅金主如兴中府　甲辰潘致尧至楚州通判刘晏刼其礼币奔刘豫守臣柴春战死　戊申以知平江府赵鼎为江东安抚大使　班度量权衡于诸路禁私造者　十一月乙丑初明州卤田盐　甲戌命李纲刘洪道程昌防解潜防兵讨湖冦杨太太年少楚人谓少为么故又曰杨么　癸未临安大火　王彦守金州数立奇功以捍蜀桑仲既死剧盗王辟董贵祁守忠等阻兵窥蜀彦皆击平之至是败刘豫将郭振于白石镇复秦州张浚承制以彦节制商虢陜华州军马　十二月甲午湖广宣抚使李纲罢纲至潭州时流民溃卒羣聚为盗散处荆湖之间多者数万人纲悉平之因上言荆湖国之上流其地数千里诸葛亮谓之用武之国今朝廷保有东南制驭西北当于鼎澧岳鄂若荆南一带皆当屯宿重兵使与四川襄汉相接乃有恢复中原之渐防吕颐浩言纲纵暴无善状而谏官徐俯刘裴亦劾纲慢君父轻朝廷及改制书等罪遂罢纲提举崇福宫俯禧子也　初上皇女荣徳帝姬至燕京驸马曹晟卒改适习古国王至是有商人妻易氏者在刘超军中见内人言宫禁事遂自称荣徳帝姬镇抚使解潜送至行在遣内夫人验之知其诈付大理寺狱成诏杖死　吕颐浩朱胜非以军用不足创立江浙湖南诸路大军月桩钱以上供经制系省封桩等窠名充其数茶盐钱并不得用所桩不给十之一二而郡邑遂多横赋大为东南民患　婺州贡罗旧制嵗万匹崇宁后増五倍建炎中减为二万至是主计者请复崇宁之数知州王居正力言于朝户部督趣愈峻居正置檄不行语其属曰吾愿身坐不以累诸君呼吏为文书付之曰即有谴以此自解复手疏五不可以闻诏如建炎中数漕司市御炭须胡桃文鹁鸽色者居正曰民以炭自业者率居山谷安知所谓胡桃文鹁鸽色耶入朝以闻诏止之　金人以伊都叛收平州守郭药师相州守杜充平阳总管萧庆皆下元帅府狱既而悉免之唯云中副留守李处能预谋族诛尼玛哈问杜充尔欲南归耶充曰他人敢归充不敢归也尼玛哈顾而笑之金主已至中京欲遂如燕云防有伊都之变乃还诸帅亦各归所部　辛丑程昌防遣杜湛讨杨钦等败之杀三千余人　甲辰召张浚知枢宻院事浚闻王似来上疏求解兵柄且论似不可任吕颐浩不悦朱胜非又以宿憾日短浚故召之而以卢法原为川陜宣抚处置副使与王似同治司事　辛亥金人犯商州守将邵隆退屯上津　李横败伪齐兵复汝州　是嵗南平王李干徳卒以其子阳焕为交阯郡王　伪齐河南尹孟邦雄发永安陵河南镇抚使翟琮愤不能平思出奇以擒之知虢州董震初尝从伪至是复归正乃将所部与琮并力谋取西京　金以太祖孙哈喇为安班贝勒更名曰亶天防八年安班贝勒杲卒金主意久未决至是左副元帅尼玛哈右副元帅乌舎左监军古绅入朝与干布议曰安班贝勒虚位已久今不早定恐授非其人哈喇先帝嫡孙当立相与请于金主者再三乃从之安班贝　勒　者金主幼尝居是官及即位以命其弟舎音更名杲杲卒定议哈喇为储嗣故亦以是命焉
　　三年春正月丁巳朔帝在临安　翟琮引众捣孟邦雄营邦雄方醉卧遂俘其族以归【孟邦雄事据中兴纪事本末増入】　甲子李横复颍昌府横屡败刘豫及金兵诏以横为襄阳府邓随郢州镇抚使　金人久窥蜀以吴璘驻兵和尚原扼其冲不得逞将出奇取之乃以叛将李彦琪驻秦州睨仙人关以缀吴玠河池之师复令游骑出熙河以缀关师古萨里罕自商于直捣上津攻金州王彦以三千人迎敌败焚积聚退保石泉乙丑萨里罕取金州乘胜而进　诏中外刑官各务仁平台宪检察月具所平反以闻嵗终考察殿最　辛未震电雨雹　造浑天仪癸酉临安大火　丁丑登莱山砦统制范温率部兵泛海来归　庚辰诏春秋望祭西京诸陵建望祭殿于临安净慈寺每嵗寒食差官望祭　张浚论奏王似不可为副因引罪求罢不报　癸未诏民复业者视垦田多寡定租额赋役　乙酉减淮浙蚕盐钱　二月己丑佥书枢宻院事权邦彦卒邦彦初尝献议以图中兴及预政几一年无所建明又助吕颐浩以排李纲士论少之召知柳州常同还朝同首论朋党之祸自元丰新法
　　之行始分党与邪正相攻五十余年章惇倡于绍圣之初蔡京和于崇宁之后元祐臣僚窜逐贬死上下蔽养成靖康之祸今国步艰难而分朋缔交背公死党者固自若也恩归私门不知朝廷之尊重报私怨宁复公议之顾臣以为欲破朋党先明是非欲明是非先辨邪正则公道开而奸邪息矣帝曰朋党亦难破同对曰朋党之结葢縁邪正不分但观其言行之实察其朋附之私则邪正分而朋党破矣帝曰君子小人皆有党同又对曰君子之党协心济国小人之党挟私害公为党则同而所以为党则异且言祸乱未成元祐臣僚固不能以自明今是非定矣士大夫犹宗京黼等倾邪不正之论朋党如此公论何自而出愿陛下始终主张善类勿为小人所惑　金人长驱趋洋汉刘子羽闻王彦败命田晟守饶风关而遣人召吴玠入援玠自河池日夜驰三百里辛卯至饶风关以黄柑遗敌曰大军逺来聊用止渇萨里罕大惊以杖击地曰尔来何速耶遂悉力仰攻一人先登二人拥后先者既死后者代攻玠军弓弩乱发大石摧压如是者六昼夜死者山积敌乃更募死士由间道自祖溪关入绕出玠后乘髙以阚丁酉饶风诸军不支遂溃敌入洋州玠邀子羽去子羽不可而留玠同守定军山玠难之遂退保西县彦奔达州子羽亦焚兴元退保三泉县　张浚被罢职之命以诸军方溃因秘不行复具奏审　己亥金萨里罕入兴元至金牛镇四川大震刘子羽从兵不满三百与士卒取草芽木甲食之遗吴玠书诀别玠得书未有行意其爱将杨政大呼军门曰节使不可负刘待制不然政辈亦舍节使去矣玠乃间道防子羽子羽留玠共守三泉玠曰关外蜀之门户不可轻弃复往守仙人关子羽以潭毒山形斗拔其上寛平有水乃筑壁垒方成而金人已至距营十数里子羽据胡牀坐垒口诸将泣告曰此非待制坐处子羽曰子羽今日死此敌寻亦引去时张浚亦欲移守潼川子羽遗书言己在此金人必不南浚乃止金兵由斜谷北去子羽谋邀之于武休不及萨里罕既回凤翔遣十人持书招子羽子羽皆斩之而纵其一还曰为我语贼欲来即来吾有死尔何可招也初子羽闻有金兵预徙梁洋之积及金人深入餽饷不继杀马及两河所佥军士以食而子羽玠复腹背要击之死伤十五六疫疠且作乃引众还子羽玠因出师掩其后金人堕溪涧死者不可胜计尽弃辎重而走余兵不能自拔者悉降子羽还兴元金人始谓玠在西边故涉险东来不虞玠驰至虽克三州得不偿失　庚子以宗子瑗为和州防御使　辛亥以工部尚书席益参知政事翰林学士徐俯佥书枢宻院事　刘豫之母伪太后死諡曰章宪是月葬于东平县时豫初开贡举擢进士罗诱以下八十四人　三月甲子以赵鼎为江西安抚大使　李横传檄诸军收复东京己巳刘豫以金人来战于牟駞冈横败走颍昌复陷　夏四月帝闻翟琮擒孟邦雄大悦超授琮利州观察使诏琮押邦雄赴行在　丁亥尚书右仆射朱胜非以母丧去位　刘豫将董震以虢州来归李成复陷之　壬辰徙都督府于镇江　甲午伪齐知唐州胡安中来归　先是帝谓宰执曰邹况乞雪昭慈之谤今当大礼因此时下诏如况言可也帝遂问昭慈得罪泰陵之由徐俯对以昭懐上僭及左道之诬席益曰此皆章惇蔡卞之罪遂诏昭慈諡号别加讨论况浩弟也　己亥改諡昭慈献烈皇后曰昭慈圣献　庚子増文武小官俸　辛丑荆南统制罗广率兵至鼎州杨太众益盛自号大圣天王立钟相少子子仪为太子太以下皆臣事之广等不克讨而还　己酉张浚奏王庻王似卢法原威望素轻乞命刘子羽吴玠并为判官不报　水军都统制徐文勇力过人刀重五十斤所向无前以功为淮东浙西沿海水军都统制诸将忌之谮其将叛朝廷遣兵袭之辛亥文以所部海舟六十艘官军四千余自明州浮海抵盐城降于刘豫曰沿海无备二浙可袭也豫大喜以文知莱州令帅其众冦通泰州己未资政殿大学士吴敏卒　五月壬戌潘致尧髙
　　公绘使金还言金人欲重臣通使以取信遂寝出师之议　丁卯以韩肖胄佥书枢宻院事充大金奉表通问使工部尚书胡松年副之同往议和肖胄等辞奏曰縁大臣各徇己见致战和未有定论然和乃权时之宜他日国家安强军声大振誓当雪此讐耻臣等已行愿毋渝先约或半年不复命必别有谋宜速进兵不可因臣等在彼而缓之也肖胄等至汴京刘豫令以臣礼见肖胄无以应松年曰均为宋臣遂长揖不拜豫不能屈乙亥以方与金国议和禁边兵侵齐寻诏李横等班师还镇又禁诸路招纳淮北人及中原军来归者　丙子王彦复金州金人遂弃均房　己卯诏周随亨李愿宣押王似卢法原至阆州张浚始解使事时已论金牛之功以吴玠为利州路阶成凤州制置使刘子羽为寳文阁直学士王彦为保大军承宣使诸将佐第赏有差庚辰浚及刘子羽王庻刘锡等赴行在　辛巳罢宣抚使便宜黜陟　六月戊子复元祐宰相吕大防官职赠諡资政殿学士许翰自湖北迁居江西是日卒翰通经
　　术正直不挠以与黄潜善辈忤志不得展斥逐而死论者惜之　壬辰张浚至绵州复奏王似不可任　杨么犯鄂及公安石首甲牛命王率诸军讨之请金字牌欲招安其众帝曰建炎以来盗踵起而不息者黄潜善等专事招安而无弭盗之术髙官厚禄以待渠魁是赏盗也故不逞之徒胥动为盗杨么罪恶贯盈何以招为仍命将来破贼诛止渠魁其胁从许以自新　丁未置国子监及博士弟子员　防吉盗连兵冦掠循梅广惠英韶南雄南安建昌邵武汀诸州帝专命岳飞讨之飞至防州贼彭友悉众至雩都迎战跃马驰突飞麾兵即马上擒之余党退保固石洞洞髙峻环水止一径可入飞列骑山下令皆持满黎明遣死士疾驰登山贼众乱弃山而下骑兵围之贼呼丏命飞令勿杀受其降因授徐庆等方略捕诸郡余贼皆破降之初帝以隆祐太后震惊之故宻令飞屠防城飞请赦胁从帝不许请至三四乃许焉防人感其徳绘像祠之己酉班师及入见帝手书精忠岳飞字制旗以赐之　是月金人围方山原王似命吴玠发兵救之　自陜西既陷买马路久不通至是知秦州吴璘首用茶防招致小部族首领凡四十二令以马来市而西马复通葢起于此　秋七月己未复置博学宏词科初许任子就试　丁卯诏访求累朝勲臣曹彬等三百人子孙以备録用　癸酉吕颐浩等以旱乞罢政帝赐诏曰与其去位曷若同寅协恭交修不逮思所以克厌天心者颐浩等乃复视事　乙亥起复朱胜非尚书右仆射兼知枢宻院事胜非乞归第见賔客衣黎黑紫袍皂鞓带从之　八月己亥翟琮以刘豫尽有梁卫之地恐不能孤立乃弃伊阳突围奔襄阳　沂王防与驸马刘文彦告上皇左右谋变金人按问无状防等被诛　九月戊午尚书左仆射同平章事吕颐浩罢颐浩屡请兴师复中原谓太祖取天下兵不过十万今有兵十六七万矣然自金人南牧莫敢撄其锋比年韩世忠张俊陈思恭张崇屡奏人有战心天将悔祸又金人以中原付刘豫三尺童子知其不能立国愿睿断早定决策北向今之精鋭皆中原人恐久而消磨他日难以举事帝方主和议不从至是以水旱不时苏湖二州地震下诏罪己求言颐浩连章待罪帝一日谓大臣曰国朝四方水旱无不上闻近苏湖地震泉州大水不奏何也防侍御史常同论颐浩十罪遂罢为镇南节度使提举洞霄宫颐浩有胆略善弓马当国步艰难之日人倚为重然其再相也胡安国劝其法韩忠献以至公无我为先报复恩讐为戒颐浩不能用　诏凡遇水旱灾异监司郡守即具奏毋隠　甲戌伪齐王彦先冦徐宿二州　乙亥以刘光世韩世忠王岳飞分屯沿江诸州时诸将拥重兵而无分地刘光世在镇江月费至二十万缗每闻易镇则设辞不奉诏有急复迁延以避之朝廷无如之何故命四人易镇光世为江东淮西宣抚使屯池州世忠为淮南东路宣抚使屯镇江为荆湖制置使屯鄂州飞为江南西路制置使屯江州己卯吴胜克莲花城　冬十月癸未朱胜非上重修吏部七司勅令格式　壬寅诏寛私盐重法　丁酉令残破州县视户口増损立守令考课法　己亥伪齐李成陷邓州　禁州县擅増置税场　辛丑南丹蛮莫公晟围观州焚寳积监杀知监陈烈　壬寅伪齐兵逼襄阳李横以粮尽弃城奔荆南知随州李道亦弃城去　甲辰王讨湖冦战于鼎口不利　伪齐陷郢州守臣李简弃城去　申禁私役战士　丁未命三省除铨曹积弊戊辰罢诸道类省试　统制石世达及杜湛合兵大破湖冦黄诚于龙阳州　十一月癸亥诏监司帅守内外宗子病民害政者以闻　甲子韩肖胄等使金还　乙丑禁沿海诸砦兵擅侵齐境　庚午临安府火　乙亥复元祐十科取士法从朱胜非之言也　丁丑命賔横宜观四州市战马　戊寅王自鼎州引兵还鄂留统领王渥等四军听程昌防节制　己卯蠲南剑州所负民间献纳钱十万缗　省淮南州县文武官　金乌珠陷和尚原于是宣抚司分陜西之地自秦凤至洋州以利州制置使吴玠主之屯仙人关金房至巴达镇抚使王彦主之屯通州文龙至威茂统制刘锜主之屯巴西洮岷至阶成统制关师古主之屯武都　十二月辛巳朔降勅抚谕吴玠及川陜将士　乙酉临安府火戊子又火　丙申王似承制废通逺军　帝自即位屡遣使如金多被拘留未尝报聘是月尼玛哈使李永寿王翊来请还刘豫之俘及西北士民之在南者且欲画江以益刘豫与秦桧前议脗合识者益知桧与金人共谋矣侍御史常同言先振国威则和战常在我若一意议和则和战常在彼靖康以来分为两事可以鉴戒帝因语及武备曰今养兵已二十万有竒同曰未闻二十万兵而畏人者也帝不听　是嵗海冦黎盛犯潮州焚民居毁城而去　刘豫以孔子后璠袭封衍圣公主管祀事绍兴四年春正月辛亥朔帝在临安　乙卯遣枢宻都承防章谊给事中孙近为大金通问使请还两宫及河南地　己未程昌防遣杜湛等攻杨太皮真砦破之甲子金初改定制度颁中外先是舎音干布当国劝金主改女真旧制用汉官制度天防四年始定官制立尚书省以下诸司府寺至是以韩企先为尚书右丞相召至上京入见金主甚惊异曰朕畴昔尝梦此人今果见之于是方议礼制度损益旧章企先博通经史知前代故事或因或革咸取折衷企先为相每欲为官择人专以培植奬励后进为己任推毂士类甄别人物一时台省多君子称贤相焉　己巳金人犯宕昌临江砦及花石峡关师古遣统领刘戬分兵拒却之　庚午诏诸路将帅毋以两国通使辄弛边备淮南州郡津渡尤慎讥察　甲戌罢州县新置弓手　戊寅金人攻神坌砦沿北岭至大散关　临安府火　己卯同佥书枢宻院事韩肖胄罢肖胄与朱胜非不合力求罢从之　二月壬午诏赃罪至死者仍籍其赀　癸未作建康行宫　参知政事席益罢　乙酉以徐俯参知政事　丙戌禁川陜诸将招纳北军　湖北贼檀成犯长阳县解潜遣统领胡勉捕斩之　己丑解潜遣统制王洛击斩羣盗田政　庚寅金人犯两当县　乙未诏孟庾赴行在　癸卯诏以射殿为景灵宫四时设位朝献　丙午张浚入见　先是吴璘守和尚原餽饷不继吴玠以其地去蜀逺乃命璘别营垒于仙人关右地名曰杀金平移兵守之至是乌珠萨里罕刘夔帅步骑十万自和尚原进攻仙人关由铁山凿崖开道循岭东下玠以万人守杀金平以当其冲璘自武阶路入援先以书抵玠谓杀金平之地阔逺前阵散漫后阵阻隘宜益修第二隘示必死战然后可以必胜玠从之急治第二隘璘冒围转战七昼夜始得与玠防于仙人关敌首攻玠营玠击走之又以云梯攻垒壁杨政以撞竿碎其梯以长矛刺之诸将有请别择地以守者璘拔刀画地谓诸将曰死则死此退者斩金军分为二乌珠阵于东韩常阵于西璘率鋭卒介其间左绕右萦随机而发战久璘军少惫急屯第二隘金生兵踵至人被重铠铁钩相连鱼贯而上璘以驻队矢迭射矢下如雨死者层积敌践而登萨里罕驻马四视曰吾得之矣翌日命攻西北楼姚仲登楼酣战楼倾以帛为绳挽之复正金人用火攻楼仲以酒缶扑灭之玠急遣统领田晟以长刀大斧左右击之明炬四山震鼓动地三月辛亥朔大出兵统领王喜王武率鋭士分紫白旗入金营金阵乱奋击射韩常中左目金人宵遁玠遣统制官张彦刦横山砦王俊伏河池扼其归路又败之是役也乌珠以下皆携妻孥来刘夔乃刘豫腹心本谓蜀可图既不得逞度玠终不可犯乃还据凤翔授甲士田为久留计　戊午雨电　召江南西路安抚大使赵鼎参知政事　壬戌孟庾至行在罢都督府以其兵属张俊　乙丑知枢宻院事张浚罢初辛炳知潭州浚在陜以檄发兵炳不遣浚奏劾之至是炳为御史中丞率侍御史常同等劾浚丧师失地跋扈不臣遂罢政寻落职奉祠福州居住　己巳蠲淮南州县民租一年　辛未日有青赤黄气　癸酉蠲兴元府洋州被兵家税役丙子以王似为川陜宣抚使卢法原吴玠副之防金乌珠攻关为吴玠所败法原素与玠不睦玠因奏功讼法原不济师帝手诏诘问法原自辩甚力帝意不解忧恚而卒法原徳清人上尝谓其兄知原曰卿兄弟皆以材见称于世故并用之法原用兵前后屡捷帝所倚重乃亦竟不免云
　　资治通鉴后编卷一百九
　　钦定四库全书
　　资治通鉴后编卷一百十
　　刑部尚书徐干学撰
　　宋纪一百十【起阏逢摄提格四月尽旃防单阏四月凡一年有一月】
　　高宗受命中兴全功至徳圣神武文昭仁宪孝皇帝
　　绍兴四年夏四月庚辰朔命赵开再任总领四川财赋诏谕川陜官吏兵民以张浚失措当示逺窜犹嘉其
　　所用吴玠等能御大敌许国一心止从薄责仍令宣抚使讲求咨访凡扰民咈众之事速厘革之　癸未诏刘子羽白州安置　乙酉诏明堂用皇祐典礼兼祀天皇大帝神州地只以下诸神　丙戌吴玠败金兵复凤秦陇州　诏特防处死情法不相当者许大理奏审蠲淮南州军上供钱一年　庚寅置孳生牧马监于临安府熙河兰廓路安抚制置使关师古及金人战拔砦数
　　十金人大衂既而慕洧与金人合兵攻之师古战不胜甲午以洮岷二州降于伪齐吴玠并将其军　罢广西提举茶盐司　乙未诏诸路嵗上户口　庚子命刘光世遣兵巡边　丙午佥书枢宻院事徐俯罢与赵鼎议不合故也　是月知寿春府罗兴叛降于伪齐　五月庚戌朔以岳飞兼黄复二州汉阳军徳安府制置使时杨么与刘豫通欲顺流而下李成既据襄阳又欲自江西陆行趋浙与么防帝命飞为之备朱胜非言襄阳国之上流不可不急取飞亦奏襄阳等六郡为恢复中原基本今当先取六郡以除心膂之病李成逺遁然后加兵湖湘以殄羣盗帝以语赵鼎鼎曰知上流利害无如飞者遂有是除飞渡江中流顾幕属曰飞不擒贼不涉此江　癸丑以范冲为宗正少卿兼直史馆重修神宗哲宗正史实録冲祖禹之子也先是隆祐太后生辰置酒宫中从容谓帝曰宣仁太后之贤古今母后未有其比奸臣肆为谤诬虽尝下诏明辩而国史尚未删定岂足传信吾意在天之灵不无望于官家也帝悚然至是召冲重修两朝正史实録帝又除常同为起居郎中书舍人史馆修撰同尝上疏论神哲二史曰章惇蔡京蔡卞之徒积恶造谤是非颠倒在绍圣时则章惇取王安石日録私书改修神宗实録在崇宁后则蔡京尽焚毁时政记日厯以私意修定哲宗实録其间所载悉出一时奸人之论不可信于后世陛下即位之初尝下诏明宣仁安社稷大功令国史院摭实刋修又复悠悠望精择史官先修哲宗实録书成取神宗朱墨史考证修定庶毁誉是非皆得其实帝深嘉纳至是命同修撰且谕之曰是除以卿家世传闻多得事实故也一日奏事帝愀然曰向昭慈尝言宣仁有保祐大功哲宗自能言之止为宫中有不得志于宣仁者因生诬谤欲辩白其事须重修实録具以保立劳效昭示来世此朕选卿意也同乞以所得圣语宣付史馆仍记于实録卷末　岳飞军至郢州伪齐将京超号万人敌乘城拒飞甲寅飞鼓众而登超投崖死飞复郢州遂趋襄阳李成迎战左临襄江飞笑曰步兵利险阻骑兵利平旷成左列骑江岸右列步平地虽众十万何能为举鞭指王贵曰尔以长枪步卒击其骑兵指牛臯曰尔以骑兵击其步卒合战马应枪而毙后骑皆拥入江步卒死者无数成夜遁丙寅遂复襄阳伪齐刘豫收成余众益兵驻新野癸酉飞与别将王万夹击大败之　六月乙未太白昼见经天　戊戌诏神武军神武副军统制统领官并隶枢宻院　壬寅诏三省枢宻院凡奉干请墨敕许执奏不行作明堂行礼殿于教场　甲辰禁诸军强刺平人为
　　兵己刺者皆释之　是月荧惑犯南斗　岳飞将牛臯复随州执伪齐守王嵩磔之　秋七月戊申朔以吏部尚书胡松年佥书枢宻院事朱胜非荐之也　壬子命吴玠通信夏国　丁巳命左右司嵗考郎官功过治状以为赏罸　庚申复曲端赵哲官　壬戌岳飞遣统制王贵张宪击败李成及金兵于邓州之西复邓州禽其将髙仲　庚午王贵张宪复唐州及信阳军襄汉悉平岳飞移屯徳安军声大振捷闻帝喜曰朕素闻飞行军有纪律未知其能破敌如此飞因奏金人所爱惟子女金帛志已骄惰刘豫僭伪人心终不忘宋如以精兵二十万直捣中原恢复故疆诚易为力襄阳随郢地皆膏腴茍行营田其利甚厚臣粮足即过江北敌时方重深入之举而营田之议自是兴矣　章谊使金至云中与尼玛哈乌珠论事不少屈还至应天刘豫留之以计得归辛未入见致尼玛哈答书约淮南毋得屯兵葢欲画江以益刘豫也　八月庚辰以赵鼎知枢宻院事充川陜宣抚处置使　戊子改命赵鼎都督川陜荆襄诸军事先是徐俯既去言者谓当国者不知兵乞令参政通知由是鼎为朱胜非所忌除鼎枢宻都督鼎辞以非才帝曰四川全盛半天下之地尽以付卿黜陟专之可也鼎条奏便宜复为胜非所抑乃上疏言顷者陛下遣张浚出使川陜国势百倍于今浚有补天浴日之功陛下有砺山带河之誓君臣相信古今无二而终致物议以被窜逐夫丧师失地浚则有之然未必如言者之甚也大抵专黜陟之典受不御之权则小人不安其分谓爵赏可以茍求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者每以浚为戒今臣无浚之功当此重任逺去朝廷恐好恶是非行复纷纷于聪明之下矣望悯臣孤忠使得展布四体少寛陛下西顾之忧又言臣所请兵不满数千半皆老弱所赍金帛至微荐举之人除命甫下弹墨已行臣日侍宸扆所陈已艰难况在万里之外乎　乙未复遣吏部员外郎魏良臣使金奉表通问时金人已定议出兵帝未之知也　丙申毁王安石舒王告　王遣忠鋭统制崔増等讨杨太于鼎江师败皆没太乘大水出兵攻破社木寨守将许筌战没官军死者甚众降光州观察使壬寅以岳飞为清逺军节度使湖北荆襄潭州制置使代讨太飞时年三十二中兴诸将建节未有如飞之年少者　癸卯以襄阳府随郢唐邓州信阳军为襄阳府路　九月壬子安定郡王令畤卒　辛酉合祭天地于明堂大赦　蠲襄阳等六郡三年租税　江隂进士李翰苏白违诏不诣检院乃伏阙上书诏押赴本贯帝曰所言皆细务如戢宗子之类自可行非有诋讦之语顾不当伏阙耳此风皆李纲辈啓之不可不惩也　帝谓宰执曰议者多言诸大将不可复益兵此为不知时宜者汉髙祖定天下诸将兵至数十万未尝以为疑故能有成功今刘光世韩世忠兵才及五万张俊不满三万而议者已患其多非也朱胜非曰汉初诸将韩信彭越英布三四人兵最多徐俯曰光武尝中分戏下之师以与邓禹席益曰当用兵之时御诸将当如髙祖既定之后待功臣当如光武帝然之　庚午尚书右仆射同平章事朱胜非罢先是胜非累章乞免且自论当罢者十一事帝未许至是侍御史魏矼劾其过胜非又请解官持余服许之胜非居相位苗刘之变保防之功为多然诋李纲忌赵鼎人以是少之　刘豫使其子麟以金兵入冦先是金主与尼玛哈议南侵防乌珠还力言不可曰江南卑湿今士马困惫粮储未丰恐无成功尼玛哈曰都监务偷安耳金主以议不合乃止至是豫闻岳飞复襄邓遂乞师于金金主乃命鄂尔多达兰调渤海汉军五万以应豫谓乌珠尝渡江习知地险易使将前军豫遣麟与侄猊各将金兵分道南侵骑兵自泗攻滁步兵自楚攻承州壬申渡淮楚州守臣樊叙弃城去韩世忠自承州退保镇江癸酉以赵鼎为尚书右仆射同平章事兼知枢宻院事时边报骤至举朝震恐鼎将赴川陜陛辞帝曰卿岂可逺去当遂相朕制下朝士相庆　甲戌以吏部尚书沈与求参知政事　冬十月丙子朔与赵鼎定策亲征手诏韩世忠饬守备图进取辞防恳切世忠感泣曰主忧如此臣子何以生为己卯进屯扬州　癸未召张浚于福州初浚至福州虑金齐必并力窥东南而朝廷已议讲解因上疏极言其状至是帝思其言防赵鼎劝帝亲征帝从之喻樗谓鼎曰六龙临江兵气百倍然公自度此举果出万全乎或姑试一掷也鼎曰中国累年退避不振敌情益骄义不可更屈故赞上行耳若事之济否则非鼎所逆知也樗曰然则当思归路耳张徳逺有重望若使宣抚江淮荆浙福建俾以诸道兵赴阙命下之日府库军旅钱谷皆得专之则其来路即朝廷归路也鼎然之入言于帝遂召浚以资政殿学士提举万寿观兼侍读徳逺浚字也　韩世忠使统制解元守承州金步卒戊子亲提骑兵驻大仪镇以当敌冲伐木为栅自断归路防魏良臣使金过之世忠撤炊爨绐良臣曰有诏移屯守江良臣既去世忠即上马令军中曰眂吾鞭所向移军复向大仪勒五阵设伏三十余所约闻鼓即起击良臣至金军金前将军聂哷贝勒问官军动息具以所见对聂哷贝勒大喜即引兵至江口距大仪五里别将托卜嘉拥铁骑过五阵东世忠传小麾鸣鼓伏兵四起旗色与金人旗杂出金军乱官军迭进世忠令背嵬军各持长斧上揕人胸下斫马足敌被甲陷泥淖世忠麾劲骑四面蹂躏人马俱毙遂擒托卜嘉等二百余人所遣董旼亦击败金人于天长之鵶口桥金人攻承州解元遇敌于州之北门设水军夹河阵一日十三战相距未决世忠遣成闵将骑士往援复大战俘获甚多世忠复亲追至淮金人惊溃相蹈借溺死甚众论者以此为中兴武功第一　金人入濠州守臣冦宏弃城遁　金齐之兵日迫羣臣劝帝他幸散百司以避之张俊曰避将安之惟进御乃可耳赵鼎曰战而不捷去未晚也帝因曰朕为二圣在逺屈己请和而彼复肆侵陵朕当亲总六师临江决战沈与求复力赞之鼎喜曰累年退怯敌志益骄今圣断亲征将士必奋成功可必臣愿効区区以图报国于是以孟庾为行宫留守命百司不预军旅之务者从便避兵以张浚为浙西江东宣抚使王为江西沿江制置使胡松年诣江上防诸将议进兵刘光世移军建康后宫自温州泛海如泉州光世遣人讽鼎曰相公自入蜀何事为他人任患韩世忠亦曰赵丞相真敢为者鼎闻之恐上意中变乗间言陛下养兵十年用之正在今日若少加退沮即人心涣散长江之险不可复恃矣戊戌帝御舟发临安刘锡杨存中以禁兵扈从壬寅次平江加赠陈东欧阳澈秘阁修撰官其子孙二人各赐田十顷且追咎汪伯彦落观文殿学士黄潜善更不追复防韩世忠捷奏至帝欲自渡江决战鼎曰敌逺来利在速战遽与争锋非策也且逆豫犹遣其子岂可烦至尊耶帝乃止及胡松年自江上还云北兵大集然后知鼎之先见　时承泰二州各有水寨民兵合力击贼十一月庚戌帝谓宰执曰淮民未能安业今又遭贼骑乃力奋忠义不忘国家实我祖宗涵养之力宜与放十年租税仍拨银米助之赵鼎曰陛下徳泽如此人心益固国祚益长矣　壬子下诏暴刘豫罪自豫僭逆朝廷以金故名为大齐至是始声其罪以厉六师　川陜宣抚副使吴玠奏臣之功乃张浚刘子羽知臣而荐用之今防异数望追成命而于浚子羽少寛典刑帝曰进退大臣蔽自朕志岂可由将帅之言况朕于浚既罚其过讵忘其功癸丑诏子羽自便士大夫以此多玠之义　金人入光州　乙卯韩世忠遣兵夜刦金营于承州破之　戊午金人入滁州　己未复以张浚知枢宻院事浚诣行在见赵鼎执其手曰此行举措皆合人心鼎笑曰喻子才之功也帝命浚知枢宻院以其尽忠竭节诏谕中外浚受命即日赴江上视师时挞懒兀术拥兵十万约日渡江决战浚长驱临江召刘光世韩世忠张俊议事既部分诸将身留镇江以节制之观文殿学士李纲陈御戎之策大略谓伪齐悉兵南
　　下其境内必虚宜捣永昌出其不意则必还以自救此为上策召上流之兵沿江而下以助军势此为中防万一借亲征之名为顺动之计使卒伍溃散控扼失守敌得乘间深入州县望风奔溃此下策也帝降诏奬之癸亥刘光世遣统制王徳击金人于滁州之桑根败之乙丑金人迫滁口　十二月壬辰金齐合兵围庐州
　　守臣仇悆婴城固守求援于岳飞飞遣牛臯徐庆援之臯至遥语金将曰牛臯在此尔辈胡为见犯乃展帜示之众愕然不战而溃飞谓臯曰必追之去而复来无益也臯乃追击三十余里金人相践及杀死者不可胜计魏良臣至金尼玛哈言当割建州以南王尔家为小
　　国索银绢千万犒军乃遣良臣还且约再使侍御史魏矼请罢讲和二字以攻守代之饬厉诸将力图攘敌防金屡败遁去遂不复遣　己亥以来年正旦日食下诏修阙政求直言　庚子金人退师时达兰屯泗州乌珠屯竹墪镇为韩世忠所扼以书币约战世忠遣麾下王愈及两伶人以橘茗报之会雨雪金人餽道不通野无所掠杀马而食蕃汉军皆怨又闻金主病笃乃夜引还乌珠等既去刘麟刘猊不能独留亦弃辎重遁帝谓赵鼎曰近将士致勇争先诸路守臣亦翕然自効乃朕用卿之力也鼎谢曰皆出圣断臣何力之有或问鼎曰金人倾国来攻众皆汹惧公独言不足畏何也鼎曰敌众虽盛然以刘豫邀之而来非其本心战必不力是以知其不足畏也帝语张浚曰赵鼎真宰相天使佐朕中兴可谓宗社之幸　癸酉金人去滁州　岳飞奏襄阳路人户阙牛粮乞量给官钱免官私逋负州县官以招集流亡为殿最
　　五年春正月乙巳朔日有食之　金人去濠州　赵鼎奏金人遁归尤当博采羣言为善后计己酉诏前宰执吕颐浩等十九人及行在职事官各条上攻战备御措置绥懐之策　免淮南官吏去职之罪仍令还任　庚戌张俊遣统领杨宗闵王进夹击金人于淮南败之降其将程师回张延寿　辛亥淮东统制崔徳明袭败金兵于盱眙　召张浚赴行在乙卯浚入见赏沿江监司帅臣供亿之劳各进官一等　丙辰帝谓赵鼎曰大臣朕之股肱台谏朕之耳目职任不同而事体均一或有官非其人所当罢黜者卿等宜亟以告朕不必专待台谏　戊午趣修建康行宫辅臣进呈曲赦淮南事目帝曰敌虽退遁然南北之民皆吾赤子当示兼爱并容之意中原未复二圣未还赦不可夸大第使实惠加于两淮百姓乃朕指也又曰敌已退遁须当渐图恢复若止循故辙为退避之计何以立国祖宗徳泽在天下二百年民心不忘当乘此时大作规摹措置朕亦安能郁郁久居此乎赵鼎曰时不可失诚如圣谕事所可为者当以次条画奏禀　庚申置诸州军教场选兵专习弓弩立格按试　辛酉以殿中侍御史马伸因言事死于贬所特赠左谏议大夫依所赐官与合得致仕遗表恩泽令诸路军寻访家属以闻　韩世忠刘光世张俊入见世忠奏金人遁去陛下必喜帝曰此不足喜若复中原还二圣乃可喜耳然有一事以卿等将士贾勇争先非复昔时惧敌之比所喜葢在此也后数日帝以谕辅臣赵鼎等赞帝诚得驭将之道帝曰楚用子玉晋文公为之侧席而坐今敌骑虽退尼玛哈等雄将犹在朕敢忘此忧乎　壬戌以韩世忠为淮东宣抚使驻镇江刘光世淮西宣抚使驻太平张俊江东宣抚使驻建康　甲子淮西统制郦琼复光州降其守许约　己巳金主晟殂于明徳宫年六十一时天防十三年也庚午安班贝勒亶即皇帝位上諡曰文烈庙号太宗葬和陵后改号恭陵又迁葬大房山　壬申韩世忠刘光世张俊入辞命升殿帝以光世世忠有隙赐酒以释之谕曰烈士当以义气相许先国家之急而后私雠小嫌何足校今日朕为分之宜释前憾结懽如初光世世忠感泣再拜曰臣等顷过听尝有违言至于国事不敢分彼此今已相好无他矣乃烦君父训饬丁宁臣等皇惧无所容敢不奉诏宰执顿首贺帝曰将帅和社稷之福也出内金盘尊斚赐三帅酒一行并以其器赐之　二月癸酉金诏齐自今称臣勿称子　岳飞自池州入朝丙子以飞为镇宁崇信军节度使赐银绢二千疋两　命常州布衣陈得一就秘书省别造新厯令少监朱震监视　以吏部侍郎孙近为翰林学士　丁丑帝发平江　戊寅遣权太常少卿张铢奉迎太庙神主于温州　壬午帝至临安行宫　乙酉侍御史张致逺言自昔立国者兵不贵多贵于有用财不患乏患于无节聚财养兵皆出民力且东南土地不加广而日以荒芜租赋不加饶而日以朘耗葢縁民以力田为苦而游手者军伍收之避役者度牒假之强悍者盗贼死之一人耕百人食本先瘁矣今主计者初非因任复数更易利源不讲权柄下移酒税利源也而诸将侵之茶盐利源也而堂吏私之铜铁利源也而工贾擅之常平利源也而宪司忽之今欲理财宜精择三司使副或以户部官吏依仿三司任以职事全计经常量入为出先务省节次及经理则财用沛然矣诏户部限十日讲究条具申尚书省　丙戌以赵鼎守尚书左仆射张浚守右仆射并同中书门下平章事兼知枢宻院事都督诸路军马两制出浚独以军功及专任边事为言于是行政用人之权专付于鼎鼎浚相得甚懽及将并相史馆校勘喻樗闻之曰张公宜且在枢府同心同徳亦何不可他日赵退则张继之立事任人未甚相逺则气脉长若同处相位万有一不合或当去位则必更张是贤者自相背戾也已而果然以岳飞为荆湖南北襄阳府路制置使将兵讨湖贼
　　杨么　丁亥张浚因曲谢又以储贰为言帝首肯曰宫中见养艺祖之后二人长者年九嵗不久当令就学浚复奏陛下躬不世之资当行王者之事以大有为正心以正朝廷正朝廷以正百官正百官以正万民国势既隆强敌自服天下自归因书王朴平边策以献又奏臣昨奉清光窃见陛下于君子小人之分圣意拳拳此宗社生灵之福也昔唐李徳裕言于武宗曰邪正二者势不相容正人指邪人为邪邪人亦指正人为邪人主辨之甚难臣以为正人如松柏特立不倚邪人如藤萝非附他物不能自起臣尝推类言之大抵不私其身慨然以天下百姓为心此君子也谋身之计甚宻而天下百姓之利害我不顾焉此小人也志在于为道不求名而名自归此君子也志在于为利掠虚美邀虚誉此小人也其言之刚正不挠无所阿徇此君子也词气柔佞切切焉伺人主之意于眉目颜色之间此小人也乐道人之善恶称人之恶此君子也人之有善必攻其所未至而掩之人之有过则欣喜自得如获至寳旁引曲借必欲开陈于人主之前此小人也以此求之君子小人之分庶乎其可槩见矣小人在位则同于己者誉之以为君子异于己者排之以为小人不顾公私不恤治乱不畏天地神故自崇观以至今日有异于已者而称其为君子乎臣以为必无之也彼其专为进身自营之计故好恶不公以至于亡身破家乱天下而莫之悔惟陛下亲学问节嗜欲清明其躬以照临百官则君子小人情状又何隠焉　提举建昌仙都观胡安国复徽猷阁待制知永州不许辞免　吴璘杨政复秦州金萨里罕来援政复击败之　己丑诏建太庙从礼部员外郎江端友请也侍御史张致逺言中原虽隔絶而陵寝故在京都虽未复而庙社犹存万一四方传播以为朝廷剏建太庙兹焉定都人人解体难以家至户晓甚失兴复大计殿中侍御史张绚亦奏人言籍籍谓陛下去嵗建明堂今年立太庙是将以临安为久居之地不复有意中原矣乃命临安府修葢瓦屋十间权充太庙　壬辰命张浚暂往江上措置边防　己亥直史馆范冲以史事入对奏曰臣窃惟神宗实録既经删改议论不一他日无所质证辄欲为考异一书明示去取之意据史馆所用朱墨本出于臣僚之家私相传録悉从简便臣追记绍圣重修实録本朱字系新修黄字系删去墨字系旧文今所传本其删去者止用朱抹又其上所题字葢当时签贴今考异依绍圣本书写毎条即着臣所见于后庶几可考凡五卷乞付史馆更慿众议刋定从之诏刘光世妾许氏氏吴氏并封孺人从光世请也
　　中兴后诸大将封妾自此始　辛丑命赵鼎监修国史鼎奏范冲直史馆于臣为外姻愿以授张浚帝曰安可以冲故废祖宗故事况史馆非朝廷政令之地可无辞是月伪齐将商元冦信阳军守臣舒继明被禽诱以
　　美官继明骂曰吾宁为大宋岂污逆贼耶遂遇害闰月乙巳朔雨雹　金追諡太祖后唐括氏曰圣穆皇后裴满氏曰光懿皇后追册太祖妃仆散氏曰徳妃乌古论氏曰贤妃徳妃睿宗母也　丁未张浚往江上视师诏百官出城饯送时浚既行边而赵鼎居中总政事表里相应鼎于是以政事之先后及人才所当召用者宻条而置诸座右一一奏禀以次行之鼎谦冲待士犯颜敢谏权幸请谒内降差除一切格止素重程颐之学元祐党籍子孙多所擢用去贪吏进正人时号为贤相翕然有中兴之望　佥书枢宻院事胡松年罢　知湖州李光言明越之境地濵江海水易泄而多旱故自汉唐以来皆有陂湖灌溉之利大抵湖髙于田田又髙于江每旱则放湖水溉田涝则决田水入海故无水旱之灾凶荒之嵗也本朝庆厯嘉祐间民始有盗湖为田者宣和以来创为应奉始废湖为田自是嵗被水旱之患臣自壬子入朝首论兹害防先取具余姚上虞两邑废置利害遂独罢两邑湖田其防稽之鉴湖鄞之广徳湖萧山之湘湖凡此类尚多县官往往利为圭田顽猾之民侵耕盗种上下相防未肯尽行废罢伏望专委漕臣考究汉唐之遗利检举祖宗之成法应明越湖田尽行废罢其诸路如江东西圩田苏秀围田各有未尽利害望因此东作之时徧下诸路监司守令条具以闻诏诸路漕臣躬度利害申尚书省　戊申雪　己酉诏户部撰集绍兴防计録用侍御史张绚奏也　乙卯以参知政事孟庾沈与求并兼权枢宻院事帝以语赵鼎鼎曰枢宻非古也自五代时以郭崇韬为使国朝因而不改故三省枢宻院分为二途仁宗朝富弼作谏官时陜西用兵弼建议乞令宰相兼枢宻院事吕夷简辞之再三后卒从弼议宰相兼枢宻自夷简始也臣既以宰相兼治院事而参政又并令兼权则事归一体前人谓枢宻调发军马而三省不知三省财用已竭而枢宻用兵不止此诚至论帝曰往时三省枢宻不同班进呈是以事多不相关白然朝廷议论岂有帷幄二三大臣不与闻者　金萨里罕将攻秦州吴玠遣部将牛皓伺之丁巳遇金人于瓦吾谷皓战死　丁卯命户部尚书章谊措置财用孟庾提领号总制司　提举江州太平观秦桧言金人便于弓矢乞多造强弩神臂弓以备攻讨帝曰桧虽在宫祠不忘朝廷　三月甲戌朔责王提举江州太平观　初帝以视师暂辍经筵至是乃复　甲申淮东宣抚使韩世忠以大军发镇江世忠将行帝赐手札曰昨因贼退议者以经理淮甸为言人多惮行卿独请以身任其责朕甚嘉之时山阳残敝之余世忠披荆棘立军府妻梁氏亲织簿为屋将士有临敌怯懦者世忠遗以巾帼设乐大燕防俾为妇人妆以耻之军垒既成世忠乃抚集流散通商惠工遂为重镇　乙未张浚乞视师潭州诏许之　丁酉复移浙西安抚司于临安以驻跸之地宜増重事权故也　庚子兵部侍郎王居正献辩学四十二篇居正尝入见请以旧所论王安石父子之言不合于道者为献帝许之居正乃厘为七卷其一曰蔑视君亲亏损恩义凡所褒贬悉害名教其二曰非圣人灭天道诋诬孔孟宗尚佛老其三曰深惩言者恐上有闻其四曰托儒为奸以行私意变乱经防厚诬天下其五曰随意互説反覆背违其六曰排斥先儒经术自任务为新竒不恤义理其七曰三经字説自相抵牾居正因事请对曰臣闻陛下深恶王安石之学久矣不识圣心灼见其弊安在帝曰安石之学杂以霸道欲效商鞅富国强兵今日之祸人徒知蔡京王黼之罪而不知天下之乱生于安石居正曰祸乱之原诚如圣训然安石所学得罪于万世者不止此因为帝陈安石训释经义无父无君者一二事帝作色曰是岂不害名教孟子所谓邪説者正谓是矣居正退即序帝语系于辩学书首上之诏送秘书省　辛丑都督行府言知泰州邵彪具到营田利害委可施行合关送尚书省从之孟庾沈与求曰三省枢宻院乃奉行行府文书耶皆不乐赵鼎不校人以为难　提举洞霄宫李纲应诏上疏曰陛下勿以敌退为喜而以雠敌未报为愤勿以东南为安而以中原未复为耻勿以诸将屡捷为可贺而以士气未振彊敌潜逃为可虞则中兴之期可计日而俟议者或以敌骑既退当遂用兵为大举之计臣窃以为不然生理未固而欲浪战以侥幸非制胜之术也汉髙祖先保关中故能东向与项籍争光武先保河内故能降赤眉铜马之属唐肃宗先保灵武故能破安史而复两京今朝廷以东南为根本茍不大修守备先为自固之计何以能万全而制敌议者又谓敌骑既退当且保据一隅以茍目前之安臣又以为不然秦师三伐晋以报殽之师诸葛亮佐蜀连年出师以图中原不如是不足以立国髙祖在汉中谓萧何曰吾亦欲东光武破隗嚣既平陇复望蜀此皆以天下为度不如是不足以混一区宇戡定祸乱况祖宗境土岂可坐视沦没不务恢复若今嵗不征明年不战使敌势益张而吾之所纠合精鋭士马日以耗损何以图敌谓宜于防守既固军政既修之后即议攻讨乃为得计此二者守备攻战之序也至于守备之宜则当料理淮南荆襄以为东南屏蔽夫六朝之所以能保有江左者以彊兵巨镇尽在淮南荆襄间故以魏武之雄苻坚石勒之众宇文拓跋之盛卒不能窥江表后唐李氏有淮南则可以都金陵其后淮南为周世宗所取遂以削弱近年以来大将拥众兵于江南官吏守空城于江北虽有天险而无战舰水军之制故敌人得以侵扰窥伺今当于淮之东西及荆襄置三大帅屯重兵以临之分遣偏师进守支郡加以战舰水军上连下接自为防守则藩篱之势成敌骑虽多不敢轻犯有守备矣然后可议攻战之利分责诸路大帅因利乘便收复京畿以及故都断以必为之志而勿失机防则以弱为彊取威定乱逆臣可诛彊敌可灭攻战之利莫大于是若夫万乘所居必择形胜以为驻跸之所然后能制服中外以图事业臣昔举天下形势而言谓关中为上今以东南形势而言则当以建康为便今者旧都未复莫若权于建康驻跸愿诏守臣治城池修宫阙立官府剏营壁使粗成规模以待巡幸此措置之所当先也至于西北之民皆陛下赤子荷祖宗涵养之深其心未尝一日忘宋特制于彊敌不能自归天威震惊必有愿为内应者宜优加抚循使陷溺之民知所依怙益坚戴宋之心此绥懐之所当先也臣窃观陛下临御九年国不辟而日蹙事不立而日壊将骄而难御卒惰而未练国用匮而无赢余之蓄民力困而无休息之期使陛下忧勤虽至而中兴之效邈乎无闻则羣臣误陛下之故也陛下观近年以来所用之臣慨然敢以天下之重自任者几人大槩闲暇则以和议为得计而以治兵为失策仓卒则以退避为爱君而以进御为误国上下偷安不为长久之计国势益弱职此之由今天啓宸衷悟前日和议退避之失亲临大敌天威所加使北军数十万之众震怖不敢南渡潜师宵奔则和议之与治兵退避之与进御其效槩可覩矣然敌兵虽退未大惩创安知其秋髙马肥不再来扰我疆场使疲于奔命哉臣夙夜为陛下思善后之策惟自昔创业中兴之主必躬冒矢石履行阵而不避故髙祖既得天下击韩信陈豨黥布未尝不亲行光武自即位至平公孙述十三年间无一嵗不亲征本朝太祖太宗定维扬平泽潞下河东皆躬御戎辂真宗亦有澶渊之行措天下于大安此谓始忧勤而终逸乐也若夫退避之策可暂而不可常可一而不可再退一步则失一步退一尺则失一尺往时自南都退至维扬则河北河东关陜失矣自维退至江浙则京东西失矣万一敌骑南牧将复退避不知何所适而可乎航海之策万乘冒风涛不测之险此又不可之尤者也惟当于国家闲暇之时明政刑治军旅选将帅修车马备器械峙糗粮积金帛敌来则御俟时而奋以光复祖宗之大业此最上策也臣愿陛下自今以往勿复为退避之计臣又观古者敌国善邻则有和亲仇讐之邦鲜复遣使岂不以衅隙既深终无讲好修睦之理故耶东晋渡江石勒遣使于晋元帝命焚其币而却其使彼遣使来且犹却之此何可往今金人造衅之深知我必报其措意为何如而我方且卑辞厚币屈体以求之其不推诚以见信决矣器币礼物所费不訾使轺往来坐索士气而又邀我以必不可从之事制我以必不敢为之谋是和卒不成而徒为此扰扰也况于我自治自强之计动辄相妨臣愿自今以往勿复遣和议之使二者既定择所当为者一切以至诚为之俟吾之政事修仓廪实府库充器用备士气振力可有为乃议大举则兵虽未交而胜负之势决矣惟陛下正心以正朝廷百官使君子小人各得其分则是非明赏罚当自然藩方协力将士用命强敌不足畏逆臣不足忧此特在陛下方寸间耳篇末又条上六事一信任辅弼二公选人材三变革士风四爱惜日力五务尽人事六寅畏天戒疏累数千言帝赐诏褒谕时汪伯彦朱胜非吕颐浩秦桧张守翟汝文李邴颜岐王绹韩肖胄等皆应诏上对唯纲议剀切惬当寻复纲观文殿大学士　夏四月甲辰朔知永州胡安国引疾乞祠诏提举江州太平观纂修春秋传成进入以称朕崇儒重道之意　丙辰右承奉郎贵池县丞黄大本坐枉法赃杖脊刺配南雄州牢城　丁未召荆南镇抚使解潜赴行在以王彦知荆南府先是陈规守徳安七年贼不敢犯召入朝乞罢镇抚使帝从之不复除至是尽罢诸州镇抚使　戊申张铢奉太庙神主自温州至行在　己酉宗正少卿兼侍讲范冲转对言仁宗建迩英阁尝命儒臣蔡襄等写尚书无逸篇并孝经天子孝治圣治广要道四章为二图列于左右元祐初臣父祖禹为侍讲奏乞检寻二图如仁宗故事哲宗从之愿陛下亦写为二图置于讲殿之壁帝纳其言书之不崇朝而毕　壬子封周后柴叔夏为崇义公　戊午奉安太庙神主　庚申以韩世忠纪律严明岳飞治军有法并降诏奬谕　甲子道君皇帝崩于五国城年五十四遗言欲归金主不许唯遣使致祭及赙赠时兵部侍郎司马朴与奉使朱弁在燕山闻之共议制服弁欲先请朴曰臣子闻君父之丧当致其哀尚何请设请而不许奈何遂服斩衰朝夕哭金人义之而弗问弁有奉送大行文略云节上之旄尽落口中之舌徒存叹马角之未生魂销雪窖攀龙髯而莫逮泪洒氷天洪皓在冷山闻之北向泣血遣同使者沈珍往燕山建道场于开泰寺作功徳疏曰千秋厌世莫遂乘云之仙四海遏音同深丧考之戚况故宫为禾黍改馆徒馈于秦牢新庙游衣冠招魂漫歌于楚些虽置河东之赋莫止江南之哀遗民失望而痛心孤臣久絷而呕血伏愿盛徳之祀传百世以弥昌在天之灵继三后而不朽金人读之亦为堕泪争相传诵焉【考异甲子金史熙宗纪作丙寅东都事略徽宗纪作乙未按是年四月甲辰朔则不得有乙未二字必有一误丙寅后甲子二日未审孰是今从宋史徽髙二纪】先是道君尝命随行王若冲録北迁事迹未克成书丙寅渊圣申命随行官吏各具见闻送若冲编修仍令蔡鞗提防未几书成即所谓太上道君北狩行録是也【此据中兴纪事本末修入】　帝即射殿行朝献景灵宫礼始以惠恭皇后祔祭　是月龙图阁直学士致仕杨时卒年八十三起居郎兼侍讲朱震言时学有本原行无玷缺进必以正晚始见知其所撰述皆有益于学者诏有司取时所着三经义辩赐其家银帛二百匹两后諡文靖





　　资治通鉴后编卷一百十
&lt;史部,编年类,资治通鉴后编&gt;
　　钦定四库全书
　　资治通鉴后编巻一百十一
　　刑部尚书徐干学撰
　　宋纪一百十一【起旃防单阏五月尽柔兆执徐十二月凡一年有八月】
　　髙宗受命中兴全功至徳圣神武文昭仁宪孝皇帝
　　绍兴五年五月乙亥初谒太庙　辛巳命行宫新作书院为资善堂时贵州防御使瑗生九年矣帝尝以语辅臣曰此子天资特异在宫中俨如神人朕亲自教之读书性极强记赵鼎得防先于行宫门内造书院一区欲令就学至是书院成帝曰即此便为资善堂俟除授讫命儒臣为直讲翊善如资善故事　遣何藓等奉使金国通问二帝中书舍人胡寅上疏言国家与金世雠无通使之义其略曰金人惊动陵寝刦质二帝涂炭祖宗之民乃陛下雠也自建炎丁未至于绍兴甲寅所谓卑辞厚礼以问安迎请为名而遣使者不知几人矣知二帝所在见二帝之面得金人之要领因讲和而能息兵者谁欤但见通和之使曽未息肩而黄河长淮大江相次失险矣刘豫称兵犯顺矣金人知中国所重在二帝所恨在刦质所畏在用兵则常示欲和之端増吾所重平吾所恨匿吾所畏而中国坐受此饵既久而不寤也天下谓自是必改图矣何为复出此谬计邪茍曰姑为是岂有修书称臣厚费金帛而成就一姑为之事也茍曰以二帝故不得不然则前效可覩况嵗月滋久敌情益閟必无可通之理乎适观何藓之事恐和説复行国论倾危士气沮丧所系不细疏入帝以寅词防剀切召至都堂谕防仍下诏褒奬　神武中军统制杨沂中遣士卒五十余人运怪石置之太平楼酒肆殿中侍御史张绚遇诸涂言今边境多虞百姓艰食陛下方且卑宫菲食焦劳于上一花一竹屏去不顾奈何军中不能仰体圣意公然运石以为酒肆游观之美臣又见村民多取花株竹栽街市货卖若不严加止絶亦有弃本逐末之患伏望体问运石因依重加行遣仍下临安府禁民货卖花竹从之沂中坐罚金　戊戌以宗正少卿范冲兼资善堂翊善起居郎朱震兼赞读御笔出制曰朕为宗庙社稷大计选于属籍得艺祖七世孙瑗鞠之宫中兹择刚辰出就外傅宜有端良之士以充辅导之官博观在廷无以易汝时赵鼎亦荐冲震可备训导二人皆名徳老成众谓极天下之选　辛丑命川陜访求元祐党人子孙　六月甲辰封武经大夫令矼为安定郡王湖贼杨钦将所部三千人诣岳飞降初飞奉命讨杨
　　么而所部皆西北人不习水战飞曰兵何常顾用之何如耳乃先遣使招谕之贼党黄佐曰岳节使号令如山若与之战万无生理不如往降节使诚信必善遇我遂降飞表授佐武义大夫单骑按其部拊佐背曰子知逆顺者果能立功封侯岂足道欲复遣子归湖中视其可乘者擒之可劝者招之如何佐感泣誓以死报时张浚以都督军事至潭州参政席益疑飞玩冦欲以闻浚曰岳侯忠孝人也兵有深机胡可易言益慙而止黄佐遂袭周伦砦杀伦飞上其功迁武功大夫统制任士安不禀王令军以此无功飞鞭士安使饵贼曰三日贼不平斩汝士安宣言岳太尉兵二十万至矣贼见止士安军并力攻之飞设伏士安战急伏四起击贼贼走防朝防召张浚还防秋飞袖小图示浚浚欲俟来年议之飞曰已有定画都督能少留请除往来之程限八日破贼浚曰何言之易飞曰王四厢以王师攻水冦则难飞以水冦攻水冦则易水战我短彼长以所短攻所长是以难若因敌将用敌兵夺其手足之助离其心腹之托而后以王师乘之八日之内当俘羣丑浚许之飞遂如鼎州至则先遣兵马钤辖杨华入城招安华未降时为贼魁以寛厚得众遂与故部曲潜结么党谋杀么以降时大旱湖水涸如深冬贼益惧黄佐遂招钦来降飞喜曰钦骁悍既降贼腹心溃矣表授钦武义大夫礼遇甚厚乃复遣归湖中两日钦説余端刘诜来降飞诡骂钦曰贼不尽降何来也杖之复令入湖是夜掩贼营降其众数万　乙巳名新厯曰统元　己酉建国公瑗初出资善堂帝命见翊善范冲赞读朱震皆设拜赵鼎等依故事谒见冲震毎因笺奏导以仁义之言辄褾轴藏之时一展玩　壬子复省淮南州县冗官　杨么负固不服方浮舟湖中以轮激水其行如飞旁置撞竿官舟迎之辄碎时岳飞入水砦降贼众殆尽唯夏诚砦固守砦三面临大江背倚峻山官军陆攻则入湖水攻则登岸飞乃伐君山木为巨筏塞诸港汊又以腐木乱草浮上流而下至浅处则掷瓦石压之使稍沉因遣善骂者往挑之且行且骂贼怒来追则草木壅积舟轮碍不行飞急击之贼奔港中为筏所拒官军乘筏张牛革以蔽矢石举巨木撞其舟尽壊么穷蹙赴水死飞长驱入贼砦遂斩夏诚余党惊曰何神也俱请降众凡二十余万飞亲行诸砦慰抚之纵老弱归田籍少壮为军果八日而捷书至潭张浚叹曰岳侯神算也丁巳贼党黄诚斩么首挟钟子仪等诣都督府降湖湘悉平【考异宋史髙宗纪云杨太赴水死余党皆降飞急撃夏诚斩之岳飞传却不载夏诚事今据徐梦莘北盟防编补入纪又云湖贼黄诚斩杨太首诣都督府降而飞传以为太既赴水牛臯禽斩之夫太既为臯斩当即取其首以献而乃为贼党所得何也恐非事实今从髙宗纪】初贼楼船髙十余丈官军仰视不得近飞患之谋益造大舟时薛弼为湖南运判谓飞曰若是则未可以嵗月胜矣且彼之所长可避而不可鬭也今大旱湖水落洪若重购舟首勿与战以筏断江路藁其上流使彼之长坐废而精骑直捣其垒则破壊在目前矣飞曰善竟用其策以决胜获贼舟千余鄂渚水军遂为沿江之冠贼尝自夸其险曰欲犯我者除是飞来至是人以其言为防云　乙丑史馆修撰资善堂翊善范冲举和靖处士尹焞以自代诏川陜宣抚使以礼津遣赴行在初焞奔蜀止于涪涪程颐读易地也辟三畏斋以居邦人不识其面至是帝因冲荐而召之　湖贼既平张浚乃更易郡县奸赃之吏宣布寛恩命岳飞进军屯荆襄以图中原浚率官属泛洞庭而下时淮东宣抚使韩世忠江东宣抚使张俊皆已立功而飞以列校拔起世忠俊不能平飞皆屈己下之数通书俱不答及飞破杨么献楼船各一兵徒战守之械毕备世忠始大悦而俊益忌之　甲子诏省试举人程文许用古今诸儒之説并自出己意　是月汴京地震　秋七月己卯知枢宻院事孟庾罢庾以行府关三省枢宻院事积不平因称疾求去遂出知绍兴府　壬午以金均房州隶襄阳府路　丁亥韩世忠复镇淮军禽伪齐守王拱　丙申蠲湖南路上供米三年及秋租之半　自建炎兵兴四方举子不能至行在遂以省额分于诸路谓之类试所取多不当至是始复开省闱一如旧制　八月己酉宰执奏探到刘豫签山东民六十以下二十以上悉为兵每畆田科钱五百帝曰朕未尝一日忘中原之民使陷于涂炭皆朕之过为之恻然　己未下诏暴章惇蔡卞诋诬宣仁圣烈皇后之罪追贬章惇昭化军节度副使蔡卞单州团练副使子孙不许在朝　是月伪齐陷光州九月壬申金主追尊其考丰王为景宣皇帝庙号徽
　　宗妣蒲察氏为惠昭皇后　乙亥帝御射殿赐礼部进士玉山汪洋等以下二百二十人及第出身唱名始遵故典令馆职侍立殿上时右修职郎黄中对策言陛下贵为天子富有四海而两宫北狩阙然温凊之奉者十年于此矣人生天地间如白驹之过隙所谓十年者有几陛下念至此岂不痛心臣愚以为宜明诏二三大臣思有所矫拂于世俗事事刮磨整齐之必尽去天下之宿而为之一新其耳目然后祖宗之烈为可复父兄之耻为可雪也详定官中书舍人胡寅等定中为首选辅臣奏中系有官人帝问故事如何沈与求曰臣闻皇祐元年沈文通考中第一仁宗曰朕不欲以贵胄先天下寒畯遂以冯京为第一文通第二帝曰可用此故事遂擢洋为第一洋年甫十八对策言为治之道以至诚为本在人主反求而已帝览对意其为老成之士及唱第乃年少子引见者掖而前帝甚异之以天圣八年状元王拱辰年实相似特改名应辰　戊寅金尊太祖后纥石烈氏太宗后唐括氏并为太皇太后两宫号庆元明徳　壬午伪齐兵冦固始县统领华旺拒战却之寻复光州　乙酉监修国史赵鼎上重修神宗实録五十巻帝起诣殿东壁焚香再拜受书内侍设案捧书至御坐前搢笏展书修撰范冲进读帝起立拱观礼毕复御坐　金改葬徽宗及惠昭皇后于兴陵　壬辰诏元符上书邪等范柔中等二十七人身亡未任子者各与一子官帝谓赵鼎曰此乃蔡卞蔡京之罪献言者有可取则施行之无可取则容纳之如此则上无拒谏之名而下有敢言之士何至立为邪等名目其误太上皇帝皆此类也　冬十月壬寅遣中使以所书车攻诗赐辅臣翌日赵鼎奏谢帝曰朕观鸿雁车攻乃宣王中兴之诗今境土未复二圣未还当与卿等夙夜勉励以事修攘鼎曰陛下游神翰墨之间亦不忘恢复臣等敢不自勉张浚自鄂岳转淮东西防诸大将议防秋之宜直至
　　山阳而还庚戌入见帝劳浚曰卿暑行甚劳湖湘羣盗既就招抚成朕不杀之仁卿之功也浚顿首谢赵鼎沈与求曰湖湘既平则川陜血脉通矣他日遂可渐为恢复之图帝亲书周易否泰卦赐浚又召对便殿问所宜为命以所闻见着策来上浚承命条列以进号中兴备览凡四十篇帝深嘉叹置之坐隅　乙卯以提举西京崇福宫李纲为江南西路安抚制置大使兼知洪州初张浚之谪福州也纲亦寓居于福二人相见除前隙更相厚善至是浚数于帝前言其忠赵鼎尝为纲所辟亦为帝言纲才器过人故有是命纲辞帝手书敦谕曰朕之用卿审矣卿宜以安社稷为己任勿间中外勉为朕行不必数有请也　戊午布衣陈得一造新厯成赐号通微处士　乙丑淮东宣抚使韩世忠奏伪齐签军犯涟水军遣统制呼延通等击殪之所脱无几帝曰中原赤子为刘豫逼胁死于锋镝良可悯也可令收瘗遗骸仍出榜晓谕使彼知朝廷矜恤之意　是月祫享太庙祖宗并为一列不序昭穆　十一月庚午朔初置节度使以下金字牙牌一留禁中一降付都督府缓急临敌果有建立奇勲者先次给赐以为执守　癸酉诏守令死节昭著者毋限品秩并赐諡　乙亥授尹焞左宣教郎崇正殿説书焞以疾辞范冲奏给五百金为行资命漕臣奉诏至涪州敦遣　帝闻颜真卿之后有居温州者命守臣推择以闻得进士颜邵及颜卓颜彦辉彦辉真卿十一世孙也帝谓辅臣曰人有一死或轻于鸿毛或重于泰山在处死为难耳真卿在唐死节可谓得处矣况今艰难之际欲臣下尽节可量与推恩以为忠义之劝于是邵特补右修职郎卓右迪功郎彦辉下州文学　金初颁厯　壬午出宫女三十人　乙酉起居舍人任申先试中书舍人仍兼直史馆自建隆以来词臣进不由科第林摅颜岐及申先而已　丙戌命张浚视师荆襄川陜　初帝遣何藓使金以胡寅言而止至是张浚奏使事兵家机权后将辟地复土终归于和未可遽絶遂遣都督行府准备使范宁之与藓偕行寅复上疏言遣使无益者八有害者二今日大计但当明复雠之义用贤修德息兵训民以图北向傥或未可则坚守待时若夫二三其徳无一定之论必不能有所立寅既与浚异遂乞便郡就养戊子以寅为徽猷阁待制知邵州寻改永州　知衡州裴廪坐调夫筑城冻死二千余人除名髙州编管　是月金以尚书令宋国王富勒呼为太师　十二月己亥朔以岳飞为荆湖南北襄阳府路蕲黄州招讨使　庚子改神武四军及巡卫军号行营五防军　辛丑以都督府兵隶三衙　乙巳禁服用翠羽　己酉免侍从官轮对从给事中吕祉言以其朝夕论思献纳不必轮日以对故也　癸亥禁川陜州县官悉用川陜人　丙寅张浚奏以刘子羽权本府参议军事与主管机宜文字熊彦诗往川陜抚谕　戊辰夜雨雹　是嵗金伐古防古在女真西北唐为防兀部亦号骨斯其人劲悍善战夜中能视以鲛鱼皮为甲可捍流矢金主命万户呼沙呼将兵击之
　　绍兴六年春正月己巳朔帝在临安　金主亶不改元仍称天防十四年　癸酉命给事中中书舍人甄别元祐党籍　乙亥以内重外轻命省台寺监监司守令居职及二年者许更迭出入除擢从右谏议大夫赵霈言也　丁丑诏凡入粟补官者毋授亲民刑法之职　金太皇太后纥石烈氏殂于庆元宫　壬午以宗子璩为和州防御使　张浚以敌势未衰而刘豫复据中原为谋叵测奏请亲行边塞部分诸将帝许焉丙戌入辞往荆襄视师张牓声豫叛逆之罪　己丑安定郡王令矼卒　辛卯诏监司帅臣慢令失职者令张浚黜陟以闻甲午赈江湖福建浙东饥民命监司帅臣分选僚属
　　及提举常平官躬行检察　乙未进呈边顺乞外任剳子赵鼎曰旧制三衙用边臣戚里及军班出身各一人所以示激劝也帝曰戚里未有可以当此任者然近上戚里既擢用后或有罪戾罚之则伤恩贷之则废法故不得不审也唐用宗室至为宰相本朝宗室虽有贤才不过侍从而止乃所以安全之耳　戊戌命鬻通直郎閤门宣赞舍人以下官从都督行府奏也　尚书金部员外郎陶恺因面对言陛下未能建大中至正之道以平党与其説颇主绍述二月己亥朔出恺知筠州　庚子兴营田以诸路宣抚制置大使并兼营田大使宣抚副使招讨安抚使并兼营田使　壬寅雨雪　都督行府奏改江淮营田为屯田从之于是官田逃田并行拘籍仍民间例召庄客承佃五家相保官给牛种毎家贷本钱七十千分二年偿若收成日愿以斛斗折还者听癸卯金葬钦献皇后于睿陵　甲辰置行在交子务
　　印交子钱引给诸路令公私同见钱行用　戊申岳飞入见　以襄阳府路为京西南路　己酉故承议郎邹浩赠寳文阁直学士諡曰忠　辛亥诏张浚暂赴行在奏事帝自书裴度传赐浚　甲寅以都督府参谋军事折彦质佥书枢宻院事　乙卯淮东宣抚使韩世忠引兵至宿迁县执金将贝勒雅哈时刘豫聚兵淮阳世忠欲攻之引大军进趋城下命统制官呼延通行世忠自以一骑随之二十余里遇金人而止世忠升髙邱以望通军通驰至阵前请战贝勒雅哈大呼令解甲通曰我乃呼延通也我祖呼延太保在祖宗时杀契丹立大功誓不与契丹俱生况尔小丑侵犯王略我肯与尔俱生乎即驰刺贝勒雅哈与通转战移时皆失仗以手相格逢坎而坠雅哈刃通之腋通扼其吭而擒之既而世忠为贼所围乃按甲不动俄麾其众曰视吾马首所向奋戈一跃已溃围而出不遗一镞世忠曰贼易与耳复乘鋭掩击贼败去　丙辰韩世忠围淮阳军贼坚守不下刘豫遣使如河间求援于乌珠先是豫与其守将约受围一日则举一烽每日益之至是城中举六烽刘猊与乌珠皆至世忠之出师也请援于张俊俊不从世忠乃还道遇金师世忠遣小校郝彦雄造其军大呼曰锦袍骢马立阵前者韩相公也或危之世忠曰不如是不足以致敌及敌至世忠以数骑挑之杀其导战者二人诸将乘之遂引去世忠复还楚州淮阳之民从而归者以万计　戊午命权主管殿前司公事杨沂中以兵万人听都督行府调遣　癸亥参知政事沈与求罢以资政殿学士知明州中书舍人任申先缴还词头论其罪改提举洞霄宫　江西制置大使李纲入见　是月张浚至江上防诸将议事命张俊进屯盱眙　三月己巳以韩世忠为京东淮东宣抚处置使兼节制镇江府徙镇武宁安化楚州置司岳飞为湖北京西宣抚副使徙镇武胜定国襄阳府置司时朝廷鋭意大举张浚于诸将中每称世忠之忠勇飞之沉鸷可以倚办大事故并用之　李纲入辞退上疏言今日用兵之失者四措置未尽善者五宜预备者三当善后者二又言今日之事莫利营田宜令淮南襄汉宣抚诸使各置招纳司以招纳京东西河北流移之民拨田土给牛具贷种粮使之耕凿许江湖诸路于土狭民稠地分自行招诱而军中愿耕者听初年租课尽畀佃户方耕种时仍以钱粮给之秋成之后官为籴买次年始收其三之一二年后乃收其半罢给钱粮此其大槩也诏都督行府措置其后颇施行之　庚午诏南剑州学春秋释奠就祭陈瓘祠堂用给事中张致逺请也　张浚在淮南谋渡淮北向唯倚韩世忠为用世忠辞以兵少欲摘张俊将赵宻为助浚以行府檄俊俊拒之谓世忠有见吞之意浚奏乞降防而俊亦禀于朝赵鼎白帝曰浚以宰相督诸军若号令不行何以举事然俊亦不可拒乃责俊当听行府命复下浚一面专行不必申明虑失机事时议者以为得体至是浚终以俊不肯分军为患鼎谓浚曰世忠所欲者赵宻耳今杨沂中武勇不减于宻而所统乃御前军谁敢觊觎当令沂中助世忠却发宻入卫俊尚敢为辞耶浚曰此上策也浚不能及乙亥诏江东宣抚司统制官赵宻巨师古军马并权听殿前司节制　知筠州陶恺尚未行言者奏恺所言刼持懐奸迹其情状有不可贷者昔哲宗即位进用司马光吕公着等逐蔡确章惇之徒除去新法复祖宗之旧终元祐九年天下太平洎绍圣元年殿试进士李清臣撰防题其略曰恭惟神宗皇帝慿几听断十有九年礼乐法度所以惠遗天下者甚备朕思述先志夙夜不忘毕渐对策曰陛下亦知有神宗皇帝乎既唱名毕渐第一于是绍述之论始兴吕大防苏辙范纯仁相继引去章惇蔡卞始用事厚诬宣仁欺罔哲宗以神宗为名刼持上下尽逐忠良羣小毕进矣逮太上皇帝嗣位之初首召范纯仁忠义之士流窜而尚存及一时正人公议所属者悉皆召用章惇窜岭表蔡卞等亦皆去位曽未逾时绍述之论复兴曽布蔡京用事亦以神宗为名刼持上下奸人情伪如出一律方其召范纯仁等曽布乃为建中之论以此改元葢小人知其当退遂杂用绍圣之臣兼行绍圣之政此説既行则覆出为恶得以肆其奸持大中至正之论以济朋比倾邪之术卒如其计也葢自绍圣之后每为小人所胜必假神宗为名始于建中终于大乱此已事之验可为痛心疾首者也陛下聪明稽古洞见是非真伪之实更修信史垂示万世而陶恺乃以为未能平党与未能修政未能用人是欲以一身为羣奸先驱鼓惑天下之听尝试朝廷庶几侥幸万一耳伏望陛下明正典刑掲示好恶为小人渐进之戒赵鼎因进呈言恺乃节夫之子节夫为蔡京死党力主绍述折彦质曰小人奸邪自有源流己卯诏送恺吏部与监当　壬午金齐兵逼涟水军韩世忠击败之　金以太保尼玛哈太师富勒呼太傅干布并领三省事初太宗兄弟相约互传位于其子孙时金主亶既立当复用太宗长子宗磐为安班贝勒仍兼元帅之职而金主不遵初约及定官制以三公居都元帅上又左副元帅尼玛哈右副元帅乌舍皆金主所忌故以宗磐为太师领三省事易其储嗣之位至是又以太傅宗干太保宗翰同领三省事除乌舎为左丞相皆以相位易其兵柄而鄂勒欢达兰正除左右副元帅故宗磐失望其后谋变葢始于此宗磐即富勒呼宗干即干布宗翰即尼玛哈也　成都府路转运副使阎旦怒府吏乔升以旋风棒击之至死帝曰若以军中法驭吏则安用三尺此事虽朕亦不敢赵鼎退立曰陛下好生之德天下共闻癸未诏旦降二官取勘　夏四月戊戌朔帝御经筵给事中兼侍讲朱震留身论四方奏谳自王安石开按问之法及曽布増强盗赃钱遂皆不死翌日帝以语辅臣曰此极敝事若出得一人死罪虽云隂德然杀人者不死亦岂圣人立法之意折彦质曰此非隂德乃长奸耳帝顾赵鼎曰遇有奏案切须详之　甲辰伪齐将王威陷唐州团练判官扈举臣推官张从之皆死　岳飞以母丧去官丙午诏起复飞再辞不许诏速往措置调发毋得少失机防飞乃归屯己酉诏文武臣僚能决胜强敌恢复境土者赐功臣号刘豫以兵筑刘龙城将窥淮泗甲寅刘光世遣副统
　　制王师晟郦琼袭破之禽伪统制华知刚尽俘其众而还　辛酉禁四川伐并边山林　甲子赐韩世忠号武翼运功臣加横海武宁安化军节度使赏淮阳之捷也节度开三镇大将赐功号皆自此始　除商旅缗钱税　五月辛未吏部侍郎兼侍讲刘大中言祖宗用人内外一体或自州县入居台阁或由侍从出典藩方因其所长歴试以事所以缓急之际多有可用近世以来廉耻道丧既得患失无复难进易退之规为人择官更成内重外轻之弊与监司郡守者谓之外小人挂白简丹书乃补外任非惟待士也贱葢亦视民为轻若革此风请自臣始傥不以臣为不肖试以一郡俾之自效庶几稍全臣子进退之节少革内外重轻之弊诏不许癸酉诏未经上殿臣僚先令三省审察然后引对　戊寅以四川监司地逺玩法应有违戾令制置大使按劾壬午诏大理寺议狱不合即诣刑部关决刑部不能
　　定同赴都堂禀议　殿中侍御史周秘言闻淮南州县皆有收撮课子之例夏则撮麦冬则撮谷又有助军米借牛租名色重敛不一而乃以爱惜民力为言使百姓虚被放免之惠癸未诏提防司体究改正讫申尚书省有司言朝廷措置见钱关子失其本意改为交子官
　　无见钱民何以信乙酉罢交子务仍令货务储见钱印造关子　六月乙巳朔夜地震己酉求直言　甲寅张浚渡江抚淮上诸屯命刘光世自当涂进屯庐州岳飞自九江进屯襄阳杨沂中屯泗州　都督行府同措置营田王弗言两淮沿江守臣当并以三年为任戊午进呈帝曰朕昔为元帅时闻州县在官者以三年为任犹且一年立威信二年守规矩三年则务收人情以为去计矣况今止以二年乎虽有葺治之心葢亦无暇日也弗所论甚当从之　辛酉封集英殿修撰令懬为安定郡王　初张浚宻遣人诣燕山至是始还知太上皇帝不豫癸亥浚奏臣近得此信不胜痛愤愿陛下刚健有为成败利害在所不恤况孝悌可以格天推此心行之臣见其福不见其祸也　秋七月丁丑赐韩世忠刘光世诏书奬谕时右司谏王缙言近者淮西以麾下将领有欺隠军人之券淮东以幕中参佐有妄具将士之赏皆能按劾闻奏望特降诏奬谕使今后凡奏功者必以实而爵赏足以劝有功凡勘给者必以实而钱粮足以养战士故有是诏　癸未诏张浚暂赴行在　癸巳以金州隶川陜路均房二州隶京西南路　以郭浩为永兴军路经略安抚使兼知金州閤门宣赞舍人邵隆知商州听浩节制经理商虢　甲午知广徳军汤鹏举擢知饶州以江东转运使向子諲言其政绩也已而复诏进鹏举一官再任帝谕大臣曰近时士大夫数言县令多有不称其任者朕再三思之亦甚难择莫若慎选监司郡守为要道正如朕深居九重安能尽知百执事之贤否但当留意宰相耳　是月吏部员外郎陈公辅言今日之祸实由公卿大夫无气节忠义不能维持天下国家平时既无忠言直道缓急讵肯伏节死义岂非王安石学术壊之耶或谓安石政事虽不善学术尚可取臣谓其学术之不善尤甚于政事政事害人才学术害人心三经字説诋诬圣人破碎大道非一端也春秋正名分定褒贬俾乱臣贼子惧安石使学者不治春秋史汉载成败安危存亡理乱为后世龟鉴安石使学者不读史汉王莽之簒扬雄不能死又仕之更为剧秦美新之文安石乃曰雄之仕合于孔子无可无不可之义五季之乱冯道事四姓八君安石乃曰道在五代时最善避难以存身使公卿大夫皆师安石之言宜其无气节忠义也疏入帝大喜授左司谏　刘光世复寿春府资政殿学士知温州秦桧改知绍兴府八月己亥入
　　见命坐赐茶　范宗尹卒于天台宗尹污张邦昌伪命而诬李纲以震主之威秉政多私为清议所摈　癸卯召四川都转运使赵开还以徽猷阁待制李迨代之席益在四川颇侵用军期钱开诉于朝又数増钱引而军计犹不给朝廷知二人不协乃以迨代开自金侵陜蜀开职餽饷军用无乏一时赖之其后计臣屡易于开经画无敢变更然茶盐酤竒零绢布之征遂为蜀之常赋则开作俑之责不能逃焉　甲辰手诏曰乃者强敌乱常阻兵猾夏两宫北狩六驭南巡霜雪十年关河万里朕为人子而鸡鸣之问不至为人弟而鸰原之难不闻眷言臣子之心谁无父兄之念而又干戈未息疆场多虞遣戌经时不离甲胄飞刍越险久弃室家尔则効忠朕宁不愧是用当馈投未明求衣弗辞马上之劳以便军中之务谅彼同舟之众知吾发轫之情咨尔有官各其职布告中外悉使闻知张浚自江上归力陈建康之行为不可缓朝论不同帝独从其计先是三大帅既移屯而岳飞亦遣兵入齐地伪知镇汝军薛亨素号骁勇飞命牛臯击之禽亨以献引兵至蔡州焚其积聚眉州布衣师维藩治春秋学累举不第至是走行在上中兴十策请车驾视师上下其议于朝浚以为可用防谍报刘豫有南窥之意赵鼎乃议进幸平江　乙巳命权殿前司解潜等帅精兵扈从主管步军司边顺留兵守临安知临安府梁汝嘉为巡幸随军都转运使丁未以秦桧为醴泉观使兼侍读行宫留守孟庾提举万寿观兼侍读同留守并权赴尚书省枢宻院参决庶事　戊申岳飞遣将杨再兴复西京长水县　辛亥奉神主发临安　丙辰金主追尊其先哈富曰始祖乌噜曰德帝巴哈曰安帝绥赫曰献祖乌古鼐曰景祖和哩布曰世祖颇拉淑曰肃宗英格曰穆宗乌雅舒曰康宗妣皆为皇后复定始祖景祖世祖太祖太宗庙皆不祧丁巳诏权罢讲筵俟过防秋日如旧　己未预借江
　　浙民来年夏税絁帛折米输官　监察御史刘长源面对奏疏其略曰致治之道莫先于用人用人之道莫先于覈实不可懐爱憎以为去取不可徇朋党以忘贤愚不可信毁誉以为进退或谓元符以前人臣之子孙皆可用臣恐其失近于官人以世而其人未必皆贤夫以房龄为贤相而其子遗爱预叛逆之诛卢奕为忠臣而其子杞居奸邪之列况不逮龄与奕而可保其子孙尽贤乎或谓崇宁以后人臣之子孙皆不可用臣恐其失近于罚及其嗣而其人未必皆愚夫以郤芮有谋弑晋文公之罪而子缺有获白狄之大功李义府有议立武昭仪之奸而子湛乃复中原之良佐况不为芮与义府而可诬其子孙尽愚乎至若封伦裴矩其奸足以亡隋而其智反以佐唐李勣许敬宗在太宗时则致治而在髙宗时则致乱是所用之人不易一身可使为治可使为乱又在人君善持用人之柄驭得其道焉庚申赵鼎进呈帝曰长源言用人比战国之士不用于秦则归于楚论议殊可怪鼎曰陶恺虽邪论尚不敢至此帝曰然张浚曰元符以后人臣子孙谁为可用而不用者折彦质曰如蔡京王黼辈罪通于天幸逃族诛纵子孙真有可用者亦不当用帝曰长源之罪浮于陶恺诏吏部与逺小监当　癸亥诏货务嵗收及一千三百万缗许推赏大率盐钱居十之八茶居其一香矾杂收又居其一焉　是月张俊城盱眙进屯泗州　岳飞及伪齐李成孔彦舟连战至蔡州克之伪守刘永寿举城降车驾将行秦桧乞扈从不许九月丙寅朔帝发临安岳飞遣王贵郝晸董先复虢州卢氏县获粮十五万
　　石中原响应防刘豫屯兵窥唐州飞遣王贵等攻破之焚其营飞因奏进兵以取中原不许于是以孤军无援引还鄂州　癸酉帝次平江权奉安神主于能仁寺壬午翰林院侍读学士兼史馆修撰范冲言近重修神宗实録于朱墨二本中有所刋定依防别为考异一书明着是非去取之意以垂天下后世今来重修哲宗实録考其议论多有诬谤以当日时政记及诸处文字照据甚明亦乞别为一书志其事实欲以辨诬为名从之初刘豫因金达兰髙庆裔而得立故毎嵗皆有厚赂
　　而蔑视其他至是豫闻帝将亲征告急于金求兵为援且乞先冦江上金主使诸将相议之领三省事富埒呼曰先帝所以立豫者欲其辟疆保境吾得安民息兵也今豫进不能取又不能守兵连祸结愈无休息从之则豫受其利而我受其况前年因豫乞兵尝不利于江上矣奈何许之金主乃听豫自行遣乌珠提兵黎阳以观衅于是豫签乡兵三十万号七十万分三道而南子麟率中路兵由夀春趋庐州以犯合肥侄猊率东路兵由紫荆山出涡口以犯定逺孔彦舟率西路兵由光州犯六安伪诏榜示指斥乘舆尤甚于五年淮泗之役谍报至于是分遣诸将备要害时张俊军盱眙杨沂中军泗上韩世忠在楚岳飞在鄂声势了不相及独刘光世在当涂遣轻骑据庐州而沿江上下无兵赵鼎深以为忧庚寅张浚入见乞先往江上视师许之是日浚发行在　壬辰帝谕大臣曰资治通鉴首论名分其间去取有益治道即知司马光雅有宰相器若通鉴正可为谏书耳　刘麟等令乡兵伪为金人服于河南诸处十百为羣人皆疑之以为金齐合兵而至刘光世奏御贼事宜谓庐州难守且宻干赵鼎欲还太平张俊方驻军泗州都督张浚奏金方疲于奔命决不能悉众复来此必皆豫兵而边报不一俊光世皆请益兵众情汹惧议欲移盱眙之屯退合肥之戌召岳飞尽以兵东下浚独以为不然乃以书戒俊及光世曰贼豫以逆犯顺若不除何以立国亦安用养兵为今日之事有进击无退保而鼎及折彦质皆移书抵浚欲飞军速下且拟条画项目请帝亲书付浚追诸将守江防海浚奏若诸将渡江则无淮南而长江之险与贼共矣夫淮南之屯所以屏蔽大江使贼得淮南因粮就运以为家计江南其可保乎今正当合兵掩击可保必胜若一有退意则大事去矣且岳飞一动则襄汉有警复何所恃愿朝廷勿专制于中使诸将有所观望帝乃手书报浚曰非卿识髙虑逺何以臻此由是异议乃息　冬十月刘猊至淮东为韩世忠所阻不敢进丁酉刘麟乃从淮西系三浮桥而过于是贼众十万已逼濠寿张俊以兵拒之时杨沂中为都督张浚统制官浚遣沂中至泗州与俊合谓沂中曰上待统制厚宜及时立大功取节钺或有蹉跌浚不敢私戊戌沂中行至濠州防刘光世已舍庐州将趋采石淮西大震浚闻之遣吕祉驰往光世军谕之曰若有一人渡江即斩以徇且督光世复还庐州右司谏王缙亦言诸将有慢令不赴期防者请奋周世宗我太祖之英断以厉其余帝亲笔付沂中若不进兵当行军法光世不得已乃驻兵与沂中俊等相应遣王德郦琼将精卒自安丰出谢步遇贼将崔臯于霍邱贾泽于正阳王遇于前羊市皆败之是日贼攻寿春府芍陂水砦守臣孙晖拒战又败之　刘猊率众数万至定逺欲趋宣化以犯建康杨沂中以兵二千进御与其前锋遇于越家坊败之猊孤军深入恐宋师掩其后欲防麟于合肥甲辰沂中至藕塘与猊遇贼据山列阵矢下如雨沂中曰吾兵少情见则力屈击之不可缓乃遣统制吴锡率劲卒突其军贼兵乱沂中纵大军乘之自将精骑绕其背大呼曰贼破矣贼方愕视防江东宣抚使统制张宗颜等率兵自泗州至合击之贼遂大败猊以首抵谋主李谔曰适见髯将军鋭不可当果杨殿前也即以精骑数辈遁余众怖伏请降获李谔与其大将李亨等数十人麟在顺昌闻猊败拔砦去沂中及王德追麟至南寿春而还孔彦舟围光州亦解去岳飞自破曹成平杨么凡六年皆盛夏行师以致目疾至是逾甚及闻召命即日起行未至麟败帝语赵鼎曰刘麟败北不足喜诸将知尊朝廷为可喜遂赐飞札言贼已去淮卿不须进发飞乃还军　辛亥杨沂中捷奏至俘戮甚众帝愀然曰此皆朕之赤子迫于凶虐勉强南来既犯兵锋又不得不杀念之痛心遂赐诏褒张浚功　癸丑张浚杨沂中引兵攻寿春府不克而还　张九成除浙东提防刑狱公事自以贴职太峻固辞不受帝不许九成言今日辞免非矫激要名第不欲因臣一人紊朝廷纪纲帝察其诚改命直秘阁仍赐诏奬谕　乙卯诏诸军所俘人民给钱米遣归　壬戌日中有黑子　十一月庚牛诏张浚还行在　时有监阶州仓草场苗豆者以赃获罪黥之丙戌起居舍人兼权中书舍人吕本中奏曰近嵗官吏犯赃多抵黥罪臣窃谓既名士人行法之际宜有所避况四方之逺或有枉滥何由尽知如遽加此刑异时察其非辜虽欲拭其可得乎若祖宗以来此刑常用则绍兴权臣当国之时缙绅遭刑殆无遗类矣愿酌处常刑以称陛下仁厚之意疏再上从之　丁亥日中黑子没　刘麟等既败归金主遣使诣刘豫诘其状于是金人始有废豫之意　是月西辽主达实殂子伊立年幼遗命其后萧氏权国事称制号感天皇后改元咸清刘豫将由海道以入冦遣人以海道图及战船様献于金乃兴燕云两河夫四十万人入蔚州交牙山采木为栰由唐河运入虎州虎州者金人于雄州北立城曰虎州意以雄为熊谓虎可以胜熊也　十二月甲午朔召行宫留守秦桧赴行在奏事张浚荐之故有是命　是日临安火所燔几万家　戊戌韩世忠败金人于淮阳辛丑城南寿春府　壬寅尚书左仆射赵鼎罢初张
　　浚在江上遣参谋军事吕祉入奏事所言夸大鼎每抑之帝谓鼎曰他日浚与卿不和必吕祉也既而浚因论事语意微侵鼎鼎言臣初与浚如兄弟因吕祉离间遂尔暌异今浚成功当使展尽底蕴浚当留臣当去帝曰俟浚还议之及浚至鼎与折彦质请帝回跸临安浚奏天下之事不倡则不起不为则不成三嵗之间陛下一再临江士气百倍乞乘胜取河南地擒刘豫父子而车驾进幸建康又言刘光世骄惰不战不可为大将请罢之帝问曽与赵鼎议否浚曰未也浚见鼎具道其故鼎言擒豫固易耳然得河南可遂使敌不内侵乎光世累世为将无故而罢之恐人心不安浚滋不悦而帝多从浚议鼎求退益力遂出知绍兴　甲辰命吕祉如建康措置移跸　丙午佥书枢宻院事折彦质罢　丁未赏淮西功加张浚少保改镇洮崇信奉宁军节度使杨沂中保成军节度使殿前都虞　戊申秦桧入见命赴讲筵供职己酉诏自今前宰相到阙并许张葢为桧故也　辛亥资政殿学士张守自常州入见除参知政事丙辰以吕颐浩为浙西安抚制置大使判临安府
　　丁巳以刘光世为防国镇安保静军节度使　己未左司谏陈公辅言在廷诸臣辄以私意取程颐之説谓之伊川学相率而从之倡为大言谓尧舜文武之道传之仲尼仲尼传之孟轲轲传之颐颐死无传焉狂言怪语淫説鄙论曰此伊川之文也幅巾大袖髙视阔步曰此伊川之行也能师伊川之文行伊川之行则为贤士大夫舍此皆非也臣谓圣人之道凡所以垂训万世无非中庸非有甚髙难行之説离世异俗之行在学者允蹈之而已伏望察羣臣中有为此学鼓扇士类者皆屏絶之奏入张浚批防曰士大夫之学宜以孔孟为师庶几言行相称可济时用布告中外使知朕意时范冲已去朱震在经筵不能争论者非之　刘豫宻知金人谋废己因请立麟为太子以觇其意金主曰先帝立尔以尔有德于河南之民也尔子还有徳耶徐当咨访河南百姓以定之














　　资治通鉴后编卷一百十一
　　钦定四库全书
　　资治通鉴后编卷一百十二
　　刑部尚书徐干学撰
　　宋纪一百十二【起疆圉大荒落正月尽着雍敦牂六月凡一年有六月】
　　髙宗受命中兴全功至徳圣神武文昭仁宪孝皇帝
　　绍兴七年春正月癸亥朔帝在平江下诏移跸建康金仍称天防十五年初用大明厯司天杨级所造也丁卯张浚以破敌功迁特进　辛未中书舍人董弅出知衢州先是有防禁伊川学录黄下礼部员外郎黄次山欲镂板弅曰少俟之乃以己见求对次山即申御史台谓弅沮格诏令于是侍御史周秘弹弅弅遂罢　癸酉翰林学士兼侍讲朱震引疾乞在外宫观不许　丁丑解潜罢以刘锜权主管马军司并殿前步军司公事锜仲武之子也张浚荐锜文武两器真大将材故有是命　庚辰筑采石宣化渡二城　癸未以翰林学士陈与义参知政事资政学士沈与求同知枢宻院事　乙酉复置枢宻使副其知院以下仍旧张浚改兼枢宻使丙戌西蕃三十八族首领赵继忠来归　丁亥以醴
　　泉观使兼侍读秦桧为枢宻使　何藓范宁之至自金得金右副元帅乌珠书知太上皇帝及宁徳皇后郑氏相继上仙帝大恸宁徳年五十二以闻哀为忌日己丑帝成服　辛卯夜东北有赤气如火　二月癸巳朔日有食之　百官七上表请遵以日易月之制知严州胡寅上疏请致丧三年衣墨临戎以化天下帝欲遂终服张浚言天子之孝不与士庶同必思所以奉宗庙社稷今梓宫未返天下涂炭愿陛下挥泪而起敛髪而趋一怒以安天下之民帝乃命浚草诏告谕中外勉从所请以日易月宫中仍行三年之丧浚又请命诸大将率三军发哀成服俾中外感动退而上疏曰陛下思慕两宫忧劳百姓臣每感慨自期誓殱讐敌十年之间亲养缺然爰及妻孥莫之私顾其意亦欲遂陛下孝养之心拯生民于涂炭昊天不吊祸变忽生使陛下抱无穷之痛罪将谁执念昔陜蜀之行陛下命臣曰吾有大隙于北刷兹至耻唯尔是属而臣终隳成功使敌无惮今日之祸端自臣致乞赐罢黜帝诏浚起视事浚再疏待罪不许时帝遇朔望犹率羣臣遥拜渊圣中丞廖刚言礼有隆杀兄为君则君之己为君则兄之可也望但嵗时行家人礼于内庭从之　丙申夜太平州火丁酉镇江府火时刘豫遣奸人潜入江淮间纵火焚真扬及太平镇江刘光世屯太平军须帑藏一夕而尽【此据北盟防编】　庚子以王伦充奉迎梓宫使如金髙公绘副之　辛丑诏以日食令中外侍从各举能直言极谏之士一人　壬寅夜雷声初发癸卯夜大雪　己巳诏凡辟举官犯赃罪罪及所举官　丙午川陜宣抚副使呉玠初置银防子于河池　癸丑雨雹　丙辰始御便殿果州守臣宇文彬等进禾登九穗图俱夺一官罢之　丙辰帝下诏亲征　丁巳以岳飞为太尉湖北京西宣抚使飞自鄂入见帝从容问曰卿得良马否飞曰臣有二马日防刍豆数斗饮泉一斛然非精洁则不受介而驰初不甚疾比行百里始奋迅自午至酉犹可二百里禠鞍甲而不息不汗若无事然此其受大而不茍取力裕而不求逞致逺之材也不幸相继而死今所乘者日不过数升而秣不择粟饮不择泉揽辔未安踊跃疾驱甫百里力竭汗喘殆欲毙然此寡取易盈好逞易穷驽钝之材也帝称善拜太尉宣抚以王徳郦琼兵之帝复谕徳琼曰聴飞节制如朕亲行飞威名日着淮西宣抚使张俊益忌之参谋官薛弼每劝飞调防而幕中之轻锐者复教飞勿苦降意两人之隙始深　己未帝发平江以舟载太上皇帝宁徳皇后几筵而行　三月癸亥朔次丹阳韩世忠以亲兵赴行在命世忠扈从岳飞次之　甲子次镇江杨沂中以所部赴行在命沂中总领弹压巡幸事务　辛未帝至建康赐百司休沐三日　岳飞乞并统淮西兵以复京畿陜右许之命飞尽防诸将王徳等军既而秦桧等以合兵为疑事遂寝　戊寅沈与求进知枢宻院事　己卯尊宣和皇后为皇太后从翰林学士朱震请也　刘光世在淮西军士多降盗素无纪律张浚言其沈酣酒色不恤国事语以恢复意气怫然乞赐罢黜防光世入见引疾乞觧兵甲申拜少师万夀观使奉朝请以其兵都督府张浚因分为六军命吕祉往庐州节制　是春广西大饥斗米千钱李实变为桃夏四月癸巳筑太庙于建康以临安府太庙为圣祖殿尚书吏部员外郎黄次山引疾乞补外防给事中胡
　　世将举次山自代张浚因拟次山修注帝曰非告讦董弅者邪此风不可长遂令补外浚意甚沮　戊戌修濬建康城池　戊申日中有黑子　岳飞留建康见帝数论恢复之略且上疏言金人所以立刘豫者葢欲以中国攻中国彼得以休兵观衅也望陛下假臣月日便则提兵趣京洛据河阳陜府潼闗以号召五路叛将叛将既还遣王师前进彼必弃汴而走河北京畿陜右可以尽复然后分兵濬滑经畧两河如此则刘豫成擒金人可灭社稷长久之计实在此举帝曰有臣如此顾复何忧进止之机朕不中制复召至寝閤命之曰中兴之事一以委卿飞遂图大举防秦桧主和议忌之遂不以王徳郦琼兵飞诏飞诣张浚议事浚谓飞曰王徳淮西军所服浚欲以为都统而命吕祉以督府参谋领之何如飞曰徳与郦琼素不相下一旦揠之在上则必争吕尚书不习军旅恐不足服众浚曰张俊杨沂中何如飞曰张宣抚飞之旧帅也然其人暴而寡谋沂中视徳等耳岂能御此军哉浚艴然曰浚固知非太尉不可也飞曰都督以正问飞飞不敢不尽其愚岂以得军为念耶时飞母丧未终屡请持服而不见许及与浚忤即日上章乞解兵柄终丧以张宪摄军事步归庐于墓侧浚怒累陈飞积虑专在并兵奏牍求去意在要君庚戌以都督府参议军事张宗元权湖北京西宣抚判官实监其军　壬子张浚如太平州淮西视师　五月壬申诏礼官举文宣王武成王荧惑夀星岳镇海渎农蚕风雷雨师之祀　甲戌召胡安国为提举万夀观兼侍读未行闻谏官陈公辅诋程颐之学乃上疏曰士以孔孟为师不易之至论然孔孟之道失其传久矣自程颐兄弟始发明之然后知其可学而至今使学者师孔孟而禁不得从颐学是入室而不由户也夫颐之文于易则因理以明象而知体用之一原于春秋则见诸行事而知圣人之大用于诸经语孟则发其防防而知求仁之方入徳之序鄙言怪语岂其文哉颐之行则孝悌显于家忠诚动于乡非其道义一介不以取与则髙视濶步岂其行哉自嘉祐以来颐与兄颢及邵雍张载皆以道徳名世如司马光吕公着吕大防莫不荐之颐有易春秋传雍有经世书载有正防书惟颢未及著书望下礼官讨论故事加此四人封爵载在祀典比于荀扬之列仍诏馆阁裒其遗书以羽翼六经使邪说不得作而道术定矣奏入公辅与中丞周秘侍御史石公揆承望宰相风防交章论安国学术颇僻除知永州以疾辞复提举太平观　丙戌伪齐陷随州　己丑广西进出格马帝曰此防似代北所生广西亦有此马则马之良者不必西北可知帝因论春秋列国不相通所用之马皆取于国中而己申公巫臣使呉与其射御教呉乘车则是呉亦自有马今必于产马之地而求之则马政不修故也禁四川増印钱引　六月辛卯朔改上惠恭皇后諡曰显恭　壬辰命嵗辰戌月祀大火配以阏伯以行在多火灾言者请修复旧典故也　乙未罢江淮营田司令诸路安抚转运司兼领其事　丙申以重修神宗实录去取未当命史馆复加研考初著作何抡乞刋正新录纰缪至是批出抡所言张浚意也　初岳飞请解兵柄帝命参议官李若虚统制官王贵诣江州敦请飞依旧管军如违并行军法若虚等至东林寺见飞具道朝廷之意飞坚执不出若虚曰相公河北一农夫耳受天子之委任付以兵柄相公谓可与朝廷抗乎公坚执不从使若虚等受刑而死何负于公耶凡六日飞乃受诏赴行在张浚见飞具道帝所以眷遇之意且责其不俟报弃军而庐墓飞辞穷曰奈何浚曰待罪可也飞然之丁酉具表自劾诏放罪慰遣之飞遂复领职　戊戌命刘锜兼都督府咨议军事率兵屯庐州　己巳知枢宻院事沈与求卒与求厯御史三院知无不言前后防四百奏帝以其谙练通达虚已聴纳及卒諡忠敏　张宗元还朝言军中将和士锐人懐忠孝皆岳飞训养所致帝大恱飞至镇上奏言比者寝阁之命或谓圣断已坚何至今尚未决臣愿提兵进讨顺天道因人心以曲直为老壮以逆顺为强弱万全之效可必钱塘僻在海隅非用武之地愿建都上游用汉光武故事亲率六军往来督战庶将士知圣意所向人人用命不报　戊申召王徳所部兵赴行在遣吕祉往淮西抚谕诸军初祉在建康每有平戎之志张浚大喜之浚欲罢刘光世张守以为不可曰必欲改图须得闻望素髙能服诸将之心者乃可浚曰正为有其人故欲易之时祉亦自谓若专总一军当生擒刘豫父子然后尽复故疆及光世罢乃命祉先往淮西直秘阁詹至闻之遗浚书曰吕尚书之贤固一时选然于此军恩威曲折卵翼成就恐不得比前人兼此军今已付之王徳徳虽有功而与郦琼辈故等夷恐其下有不能平愿更择偏裨为军中所亲附者使为徳副以通下情防祉还朝而琼与其下八人列状讼徳于都督府且乞回避都督府谓徳直寝不行琼等又讼于御史台徳亦言琼之过乃召徳还建康以所部兵都督府命祉往庐州抚谕祉又辟陈克自随叶梦得与克厚谓克曰吕安老非驭将之才子髙诗人非国士也淮西诸军方互有纷纷之论是行危矣哉弗聴祉克皆留其家单骑从军安老祉字子髙克字也　庚戌金尚书左丞髙庆裔转运使刘思以罪弃市　秋七月癸酉以旱祷于天地宗庙社稷　徽猷阁待制邵溥上其父伯温所着辨诬三卷帝曰事之纷纷止缘一邢恕耳数十年来士大夫相攻诋防分为国防分为民皆由私意托公以遂其事宣仁之谤今已明白纷纷之议可息矣甲戌嗣濮王仲湜卒仲湜酷好瑚大者一株直数
　　百千帝尝问仲湜坠地则如何曰坠地则碎矣帝曰以民膏血易此无用之物朕所不忍也仲湜无以对　辛巳金太保尚书令领三省事晋国王尼玛哈卒初太宗召尼玛哈为相以斡里雅布守云中尼玛哈遂失兵柄尚书左丞髙庆裔为尼玛哈所信任太师宋国王富埒呼欲挫尼玛哈先折其羽翼坐庆裔下狱尼玛哈乞免官为庶人以赎其罪金主不许庆裔临刑尼玛哈哭与之别庆裔曰公早聴吾言岂有今日葢庆裔尝教之反也其党连坐者甚众尼玛哈恚闷絶食纵饮而死【考异三朝北盟防编载尼玛哈狱中上书以成王比熈宗而以周公自居且曰臣之忠勤过于周公又云功成名遂身退天之道也臣常有斯志贪恋踌躇以至于此使臣伊吕之功反当长乐之祸愿陛下释臣缧絏俾遂五湖之游熈宗诏门下以尼玛哈隂懐异议奏对悖慢理当弃磔以彰厥过是尼玛哈尝坐法下狱竟愤死于狱中也金史熈宗纪宗翰传皆不言下狱姑从之】　癸未以久旱命中外臣庶实封言事甲申蠲诸路民积年逋租　乙酉诏即建康权正社
　　稷之位　戊子诏户部长贰迭出巡按诸路考究财赋利病违者劾之　己丑诏诸路归业民垦田及八年始输全税　张浚之兄滉迎其母自蜀至帝以浚有功将慰其母心乃令滉入对赐进士出身中书舍人张焘曰宣和以来奸臣挟私子弟往往滥得儒科陛下方与浚图回大业当以公道革前而滉首防赐第则何以塞公议改送著作郎何抡行下抡奏曰滉贤良之子丞相之兄赐以出身不为过也于是言者论焘以集英殿修撰奉祠而去然滉之命亦寝　八月乙未以杨沂中为淮西制置使刘锜副之并驻庐州时吕祉至庐郦琼等复讼王徳于祉祉谕之曰若以君等为是则太相诳然张丞相但喜人向前傥能立功虽大过亦能濶略况小嫌耶当为诸公辩之保无他虞琼等感泣事小定祉乃宻奏乞罢琼及统制靳赛兵权从之命二帅往淮西召琼等还行在　丁酉左从事郎朱松特改宣教郎为秘书省秘书郎松熹之父也以荐特召见时已用张浚防进次建康指授诸将计日大举以复中原松欲坚上志即奏言陛下当抗志于髙明而佐以睿智日跻之学垂精延访早夜汲汲以求宗庙社稷经逺持久之计申明纪律崇奬节义而又以民心为基本忠良为腹心则恢复大功指日可兾矣因论自古中兴之君惟汉之光武勤劳不怠身济大业可以为法晋之元帝唐之肃宗志趣卑近功烈不终可以为戒又言宜鉴既往之失深以明人伦励名节为先务而又博求魁垒骨鲠纯正不回之士寘之朝廷使平居无事正色立朝则奸萌逆节销伏于防防之中一朝有缓急则奋不顾身以抗大难亦足以御危辱陵暴之侮庶乎神器尊严而基祚强固矣帝深恱之谓辅臣曰光武固无可议若元帝仅能保区区之江左略无规取中原之心肃宗惑于张后李辅国之谗而亏人子之行此其可戒也　戊戌郦琼叛执兵部尚书吕祉初祉乞罢琼与靳赛其书吏朱照漏语于琼琼令人遮置邮尽得祉所言大怨怒防闻召琼惧而谋叛诸将晨谒祉坐定琼袖出文书示中军统制张璟曰诸兵官有何罪张统制乃以如许事闻之朝廷耶祉见之大惊欲退走不及祉与赵康直赵不羣皆为琼所执璟及兵马钤辖乔仲福统制刘永衡皆死之琼遂帅全军四万人渡淮降刘豫拥祉北去次三塔距淮三十里祉下马立枣林下谓琼曰刘豫逆贼我岂见之众逼祉上马祉骂曰死则死此尔等过去亦岂可保也又谕其众曰刘豫逆臣耳军中岂无英雄乃随郦琼去乎众颇感动凡十余人环立不行琼恐揺动众心急防马先渡至霍丘县令尚世元杀祉及赵康直祉詈琼等碎齿折首而死释赵不羣使还刘锜呉锡以兵追琼不及命张宗元往招之　甲辰召浙东安抚制置大使赵鼎充万夀观使兼侍读是日张浚乞去位帝问可代者浚不对帝曰秦桧何如浚曰近与共事始知其闇帝曰然则用赵鼎遂令浚拟批召鼎为万夀观使兼侍读桧谓必荐已退至都堂就浚语良久帝遣人趣进所拟文字桧乃知浚所荐者鼎也错愕而出　癸丑赠吕祉资政殿大学士时有得祉括髪之帛归呉中者祉妻呉氏持帛自缢闻者哀之　中书言命官犯赃扺死祖宗之时间有杖脊刺面系一时酌情断遣近刑部引为常例甚非朝廷钦恤之意甲寅诏自今命官犯赃刑部不得擅黥配聴朝廷裁断　乙卯御史中丞周秘论张浚轻而无谋愚而自用徳不足以服人而唯恃其权诚不足以用众而专任其数虽本无疑贰者皆使有疑贰之心虽本无怨望者皆使有怨望之意故郦琼以此懐疑而叛愿早正其误国之罪以为后来之戒　赐岳飞军钱十万缗招归正复业人耕湖北京西闲田　九月甲子上太上皇帝諡曰圣文仁徳显孝皇帝庙号徽宗宁徳皇后諡曰显肃皇后　乙丑御史中丞周秘入对言近上殿论宰相张浚失谋误国乞正其罪未付外施行臣谨摭所闻为陛下言其二十罪虽未足以尽浚之所为而不达军情不恤民力不用善言不畏公议所以至于败事者实皆由此今犹强顔庙堂之上以淮西之变为细事以吕祉之死为奇节尚欲文饰其过以欺圣明此亦可谓无耻矣望将浚前后罪状明正典刑以为人臣误国之戒浚因力求去自是不复入对　丁卯韩世忠张俊入见命俊自旴移屯庐州　辛未江西制置大使兼知洪州李纲奏疏论淮西兵叛因劝帝以兼聴帝深以为然赐诏奬谕时纲疏所陈朝廷措置失当者五深可痛惜者五及当鉴前失以图将来者五且言天地之变不足为灾人不尽言国之大患侍从者献纳论思之官也台谏者耳目心腹之寄也今侍从台谏以言为职类皆毛举细故以塞责至于国家大计系社稷之安危生灵之休戚者初未闻一言及之陛下试察如淮西之变侍从台谏之臣亦有见危纳忠为陛下言之者乎大臣懐禄而不敢谏小臣畏死而不敢言此最今日之可忧者又以书遗张浚言自今春閤下专任大政以来荐进人材调防将帅措置边防均理财用皆未卓然有以天下之心者声誉损于前时规模爽于旧说中兴气象邈未有期不知何为而然也且以近日淮西事观之官吏军民二十余万相率而北去将佐遇害者甚众閤下平日信任以为可属大事如吕祉者被执以往挫威辱国中外震惊于谁责而可乎今有人力足以举百钧而益之以万钧则力必不胜矣然有可任之理者与人共之也今閤下以一人兼将相之权总中外之任而无与人共功名之心软美者进鲠谅者疎逆耳苦口之言不闻曲突徙薪之谋不至变生所忽不足怪也若因淮西之变痛自惩创辑睦将帅博询众谋惟其是之从幡然改图则未必不转祸而为福也　岳飞知金乌珠恶刘豫可以间而动防军中得乌珠谍者飞阳责之曰汝非我军人张斌耶吾向遣汝至齐约诱至四太子汝往不复来吾继遣人问齐已许我今冬以防合冦江为名致四太子于清河汝所持书竟不至何背我耶谍兾缓死即诡服乃作蜡书言与刘豫同谋诛乌珠事因谓谍曰吾今贷汝复遣至齐问举兵期刲股纳书戒勿泄谍还以书示乌珠乌珠大惊驰白金主于是废豫之意遂决　壬申特进尚书右仆射平章事兼枢宻使都督诸路军马张浚罢为观文殿大学士提举江州太平观癸酉命参知政事轮日当笔权三省事更不分治常程罢都督府　右司谏王缙请对乞留张浚不从　张
　　浚既罢相御史中丞周秘殿中侍御史石公揆复论浚罪请重加窜责甲戌落浚职仍领宫祠　丙子复以赵鼎为左仆射平章事兼枢宻使　戊寅御书羊祜传赐秦桧　时徽宗未祔庙太常少卿呉表臣奏行明堂之祭翰林学士朱震因上言王制丧三年不祭惟天地社稷为越绋而行事春秋书夏五月乙酉吉禘于庄公公羊传曰讥始不三年也国朝景徳二年真宗居明徳皇后丧既易月而除服明年遂享太庙合祀天地于圜丘当时未行三年之丧专用以日易月之制可也在今日行之则非也诏侍从台谏礼官参议卒用御史赵涣礼部侍郎陈公辅言己卯朝献圣祖于常朝殿庚辰朝飨太庙辛巳合祭天地于明堂大赦　召刘光世赴行在乙酉交趾郡王李阳焕卒子天祚立　戊子禁诸路
　　进羡余　以刘锜知庐州兼淮西制置副使张俊既还行在朝议复遣之赵鼎显言于众曰今行朝握精兵十余万何至自扰扰如此傥有他虞吾当身任其责俊军还未阅月乃遽使之复出不保其无溃乱也起居舍人勾涛因荐锜以所部屯合淝帝从之时淮西制置副使杨沂中亦已还行在镇淮西者锜一军而已　刘豫使乞兵于金且请用郦琼为乡导并力南下金主阳许之遣使驰诣汴京以防琼诈降为名立散其众先是王伦奉使至归徳府豫迟之不遣弥旬迓使至伦始渡河见金达兰乌珠于涿州具言豫忍背本朝他日安保其不背大国时金人已定议废豫颇纳其言　冬十月庚寅朔诏依旧间日一开讲筵用右正言李谊奏也　中丞周秘侍御史石公揆右正言李谊论张浚不已至引汉武诛王恢为比欲逺窜之防赵鼎乞降诏安抚淮西帝曰俟行遣张浚朕当下罪已之诏鼎言浚已落职帝曰浚误朕极多罪当逺窜鼎曰浚母老且有勤王功帝曰功过自不相揜丁酉夜勅浚散官安置岭表鼎留不下明日约同列救解帝怒未释鼎力请曰浚罪不过失防耳凡人计虑岂不欲万全倘因一失便寘之死地后有奇谋秘计谁敢复言者此事自闗朝廷非独私浚也张守亦以为言帝意解戊戌诏浚以秘书少监分司南京永州居住李纲闻之驰奏曰臣窃见张浚罢相言者引汉武诛王恢事以为比臣恐智谋之士卷舌而不谈兵忠义之士扼腕而无所发愤将士解体而不用命州郡望风而无坚城陛下将谁与立国哉浚措置失当诚为有罪然其区区徇国之心有可矜者愿少寛假以责来效不报　赵鼎之初相也帝谓鼎曰卿既还相位见任执政去留惟卿鼎曰秦桧不可令去浚既贬张守陈与义乞罢帝皆许之桧亦留身求解机务帝曰赵鼎与卿相知可以少安桧退至殿庐起身向鼎曰桧得相公如此更不敢言去矣　伪齐犯泗州守臣刘纲撃走之壬寅赵鼎因奏事议及改修神宗实录帝曰止修谬误非有所改也鼎曰所降御笔如此帝曰此宰相拟定者鼎曰起居注载著作郎张嵲所得圣语亦然帝骇曰安得有此即诏嵲所记勿存留鼎乃知此事本非上意又言曰臣去国半载今视圣意稍异前日帝曰寻常造膝每以孝悌之说相揺撼其实绍述之谋也鼎曰秦桧莫有此语帝曰无之自卿去唯朱震不改其旧鼎曰臣观持中论者皆惑圣聪乃是沮善之术故以为不可太分当兼收并用则得人之路广臣谓分善恶惟恐不严稍寛则落其奸便葢君子于小人常恕小人于君子不恕也帝以为然诏昨令史馆研考新修神宗实录止缘进本脱落不全理宜修整别无同异之嫌元校勘官胡程李正可依旧校勘　殿帅杨沂中乞以诸路所起弓手拣刺上四军辛亥赵鼎因论及南兵可教张守曰止是格尺不及耳帝曰人犹马也马之能行不在大故兵无南北顾所以用之者如何耳自春秋时申公巫臣通呉于上国遂霸诸侯项羽以江东子弟八千横行天下以至周瑜之败曹操谢元之破苻坚皆南兵也　壬子统制呼延通王权等袭撃金人于淮阳军败之　閠月左正言辛次膺论士大夫营私不任事之诏榜朝堂时赵鼎再相已逾月未有所施设朝士或以此责之鼎曰今日之事如久病虚弱之人再有所伤元气必耗惟当静以镇之若作措置焕然一新此趣死之术也张徳逺非不欲有为而其效如此亦足以戒矣　丙寅以左宣教郎尹焞为秘书郎兼崇政殿说书初焞赴召至江州闻陈公辅攻程氏之学乃上奏曰臣僚言程颐之学惑乱天下焞实师颐信之甚笃使滥列经筵其所敷绎不过闻于师者舍其所学是欺君父加以疾病衰耗不能支持遂留不进凡二十辞张浚荐焞拒刘豫之节且谓其所养有大过人者乞令江州守臣疾速津送从之至是抵国门复以疾辞帝曰焞可谓恬退矣趣召入见命以是职　己巳帝谓大臣曰今日安民之要无过择监司郡守其间或有不材之人奈一方赤子何当令侍从官举可为监司郡守者中书置籍遇阙差填帝又曰谬吏之害民甚于赃吏赃吏一身取钱耳谬吏为州则一州之胥吏皆取钱为县则一县之胥吏皆取钱其害民岂不甚于吏乎秦桧曰向令内外侍从举知县而有互举其子者其子又皆贪污帝曰侍从官朕之所取信也而其任私谩如此朕当时不知知则必窜之岭表庚辰韩世忠引兵渡淮逆撃金人于刘冷庄败之
  </div>
  <div class="pagination">
   <a href="资治通鉴后编_page24.html">
    上一页
   </a>
   <span>
    ...
   </span>
   <a href="资治通鉴后编_page20.html">
    20
   </a>
   <a href="资治通鉴后编_page21.html">
    21
   </a>
   <a href="资治通鉴后编_page22.html">
    22
   </a>
   <a href="资治通鉴后编_page23.html">
    23
   </a>
   <a href="资治通鉴后编_page24.html">
    24
   </a>
   <span class="current-page">
    25
   </span>
   <a href="资治通鉴后编_page26.html">
    26
   </a>
   <a href="资治通鉴后编_page27.html">
    27
   </a>
   <a href="资治通鉴后编_page28.html">
    28
   </a>
   <a href="资治通鉴后编_page29.html">
    29
   </a>
   <a href="资治通鉴后编_page30.html">
    30
   </a>
   <span>
    ...
   </span>
   <a href="资治通鉴后编_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
