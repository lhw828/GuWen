<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 492 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 492 页/共 607 页
  </h1>
  <div class="content">
   臣今来窃闻惠卿出兵之前，曾有奏请。伏虑朝廷为其有奏请而薄其罪，臣请毕其说。惠卿之罪在废赦出兵，不在奏不奏也。奏而废赦，其罪重轻相去无几。惠卿奏请之意，臣固不得而尽知，然臣窃料之，其说有二而已。其一，不过谓元丰中曾有诏旨为扰耕之计，妄云与赦敕两不相妨，而可以出师。则是惠卿引前诏以惑朝廷，而乞废赦也。其二，不过但以师期来请，而不及赦，则是惠卿心轻赦敕，而直废赦也。引赦与不及赦异，其废赦则均也。朝廷不允其请，乃是惠卿欺罔之计不得行而已。朝廷允其请，乃是惠卿欺罔之计得行而已。欺罔之计，得行与不得行虽异，其为欺罔则一也。臣窃惟皇帝陛下、太皇太后陛下临政之初，首宣赦敕，欲以着大信于外夷，申大戒于边吏也，乃因惠卿一举而坏之。本朝自太宗以来，登极大赦，指挥不得侵扰外界，六世所共守也。乃至惠卿一朝而废之，陛下谓惠卿之罪犹在可恕乎？其所以为罪，岂在奏与不奏之间乎？
　　监察御史韩川孙升、左正言朱光庭奏：「伏闻蒋之奇自权发遣运江、淮，忽除天章阁待制、知潭州。之奇小人不足以当斯任，伏望寝罢，以协公议。」御批：蒋之奇除待制、知潭州告可只今进入，如已发出，即却行勾收，三省进呈罢之。（政目八日罢之奇待制、潭州指挥，元指挥在五月二十六日。）
　　右司员外郎文及为卫尉少卿，从其父彦博请也。（政目在初四日，今从实录。）
　　左司谏王岩叟言：「臣上章言执政差除文及、韩宗师有私意。后契勘得不出于宰相，特出于中书侍郎张璪。虽左丞清臣、右丞大防皆可责，然主意者璪也。所以外议罪璪为深，幸陛下至明，自见其失，因二老之请而罢之，中外之人无不竦服陛下圣断。若知耻畏义，便合待罪自引，而顽然不以为非，有慢上之心。臣又言除王存带枢密直学士不当。璪与存亲，亦出于私，尤为着见。窃闻陛下批降圣旨，问其所以，臣不知作何说以对陛下【四】！料别无道理可言，不过说资任高，年月久，又不过妄引体例，要之皆非也。今来敕旨只令带旧职，则一切浮辞都不可用，此事只一句可了，毕竟枢密直学士不是王存曾带之旧职，尽是妄生议论以塞圣问。缘今来敕旨只令带旧职而已，非旧职则不合说及。陛下至明，自可以见，不待臣言。明知其非而不行改正，则今后权臣安于为私而无惮矣，知陛下容之也。臣有言责，不敢不争。璪之舞奸权、弄威福以卖朝廷者如此。此非可以为大臣，持国柄。积日累久，惟有损于朝廷，殊无益于陛下。臣为谏官，坐观害政之人在庙朝，岂可不言？然非臣嫉之也，天下公议之所嫉也。臣特以天下之心告陛下耳，愿陛下以公议为□，早赐罢黜，以幸天下。」
　　乙未，光禄少卿赵令铄言：「自来宫闱令当出神主参毕升殿，其光禄阅视之官，亦合先行参神之礼。下部请光禄卿凡祠事豫升坛殿，点视实设礼料，依宫闱令先行致恭再拜，然后升坛陈设。」从之。
　　戊戌，诏自今职事官带学士、待制者随驾，其不带职合随驾者仍旧。
　　又诏知军州路分兵官、州钤辖兼将，并理本差遣到任年月日为任。其按试将兵，自依将官年月法。
　　又诏罢制造京城楼橹。
　　诏自今科场程试，毋得引用字说。从殿中侍御史林旦言也。（二年十二月十二日可考。）
　　左正言朱光庭言：「张诚一邪险害政，有亏孝行，乞重行黜责。」诏诚一特责授左武卫将军，分司南京，许于本处居住。（五月十八日责授客省使、太平观，绍圣元年正月七日追复旧官。）
　　右司谏苏辙言：「臣窃见唐命尚书郎，常选用文行政事之臣，以分总庶务。神宗皇帝始复唐室旧制，其于用人最号重惜。今陛下临御，一新庶政，朝多清流，贪残之人，不当复置省闼。谨按金部员外郎吕和卿，本惠卿之弟，而章惇所荐。和卿始以奏补入仕，赋性愚騃。方其历任未成考第，而惇称其所至有声，当时士人无不窃笑。其后与惠卿共建手实簿法，惠卿方任执政，使和卿上言，而惠卿力行之。其法以根括民产，不遗毫发为本，以奖用憸险，许令告讦为要。估计家产，下至椽瓦，抄札畜产，不遗鸡豚。天下骚然，如被兵火。纸笔踊贵，鞭笞恣行。然其为术迂簄，卒不能得民要领，先帝知其不可，遽寝不行。近日蹇周辅以卖盐得罪，□居厚以榷铁蒙责，吕嘉问以市易被逐，宋用臣以导洛远徙。至于蹇序辰、郏亶之流，一罣其间，皆不逃谴。而和卿首为簿法，害民之多，过于盐铁等事，独安然不问，窃据郎曹，质之公议，实失邦宪。兼之顷任考功日，其兄温卿任秦凤提刑，明知添支米麦，不许割移他处。和卿私利西边军食价高，割就温卿本任，作弟姓名字请领，亏损边计，以益其私。盖其兄弟贪冒无耻，从来如此。虽事在赦前，而窃据清要，公议不允。伏乞朝廷重行黜责，使清浊稍分，以警在位。」诏：和卿权知台州。
　　卫尉少卿陈侗知陕州。（侗出守必有故，当考。初八日文及已除少卫尉。）
　　知济州、朝请郎段继隆特勒停，权知开封府蔡京特罚金二十斤。继隆坐妄冒奏荐恩泽，而京失根治也。（孙升、苏辙、吕陶奏已见前。）
　　御史中丞刘挚言：「臣伏见中书侍郎张璪，天资倾邪，不知忠义，立朝行己，阿谀柔佞，明附憸人，无自立之节。其始进也，以邪说奉王安石；其稍进也，以奸谋附吕惠卿；其后随王珪，谄蔡确，党章惇。数人之性虽不同，而璪能探情变节，左右随合，各得其欢心。自陛下更置大臣，登用旧相，以图政事，中外皆谓璪不能容于其间矣！既而诡情伪行，俯仰润人，又复安身藏迹如此之久。陛下察璪节行，尚可使列大臣邪？无乃为朝廷累哉！盖非徒无廉隅苟禄而已也，乃于缓急投隙伺便，营私作过。近日差除，多负公议。见文彦博、韩维进拜于五月初，乘两宰相未谢之时，引文及为都司、韩宗师直秘阁，以迎悦之。赖彦博并维兄绛力辞而止。近制六曹尚书至谏议以上，限年带学士、待制之职。此事徒乱官职，无益政体，其议专出于璪。盖上既有以结其同列，而下又以此悦于觽人，其中如王存枢密直学士，尤无义说。存，璪之婚姻家也，存昨再任开封，曾进此职，存当时辞免而罢。近制指挥，本为职名之旧曾带者则还之，存虽除而不受，则不得为旧带职，不知以何名今复之。璪自以得罪于天下，惧不得留于朝，所以盗弄名器，自施恩以结援助。臣载惟人主以至诚遇大臣，苟得同心协德之人，则可以举国听之，委任责成而已。乃若怀贰徇私，则虽圣明在上，安能事事防御之哉？臣向者上殿，两曾论奏璪之奸邪，臣恭闻圣意以谓曾经受遣，未有显过，不欲伤恩，臣是以久未论列。今璪过有显状，士论所疾，伏望速赐睿断，罢璪责任，以清朝路，以副公议。」（元佑元年六月十二日。）
　　己亥，礼部言：「近制尚书侍郎除改别曹，免入谢，郎官亦当免。」从之。
　　苏轼言：「乞应坊场、河渡、免役、量添酒等钱，并用支酬衙前，召募纲运，官吏接送雇人及应缘衙前役人诸般支使。如本州岛不足，即申本路于别州移用；如本路不足，即申户部于别路移用。其有余去处，不得为见有余钱，额外支破。其不足去处，亦不得为见不足，将合召募人却行差拨。」从之。
　　左司谏王岩叟言：「新制诸州军通判，每年许举选人一名，幕职州县官改官、判司、簿、尉充县令间举。然郡府有小大，不可无等杀。请分州军为三等：十邑已上岁举三人，改官、职官、令各一；五邑已上岁二人，令一，改官、职官互举一人；五邑已下，如新制无邑者不举。」从之。内两员通判者分举。（新、旧录但称有司，按王岩叟奏议，前后皆从岩叟建请，今明着其实。前请见四月三日。）
　　殿中侍御史林旦言：「伏以内朝之有侍从，省曹之有长贰，非学行论议，材识闻望，足以羽仪朝廷，冠冕士类，何可以妄处兹选也？窃见刑部侍郎崔台符人物凡猥，资性狡佞，本以诸科挟法令而进。熙宁中，王安石破律改条，变易轻重，台符附会新意，因得进用。其后议建大理狱，擢谏议大夫，首冒卿选。先皇帝折狱平刑，未尝专任己意，故一切付之理官，庶得其情而后决也。台符既豫狱议，遂当付倚，不能平心奉承德音，而乃阴肆奸利，谋结权幸。方是时石得一以探报为事，每坐狱者，台符必迎伺其意之所在，锻炼吹折，迁就其言而成之。舞文罔陷，多失本情。昨来初建六官，执政私之，又玷刑曹之任，士望物论，于今不平。近者朝廷深悼得一探报之冤，都城刑狱之滥，已罢官局，取索公案，看详叙理，冤抑之获伸者觽矣，则前后理官，上下其手于其间者，他日必有行遣。台符实为首恶，曾不引退，尚敢安然据其职任，恐非所以慰安士民之望也。伏乞睿明，先次罢台符本职，且与一外任闲慢差遣，令别听指挥，更选清通忠恕之士，典领刑曹，以副陛下□大矜恤之意。」
　　庚子，刑部侍郎崔台符知潞州。
　　福建提点刑狱喻陟荐前安州司户参军陈烈行谊。诏以烈名在仕版，自仁祖尝以学官命之，而栖迟衡门不起，宜从其所尚，特授宣德郎致仕。
　　诏吏部重修简要选法以闻。
　　又诏：「杂役配军，诸路州、军并配本州岛牢城。在京者，元配广南，分配东西薼务。三千里者，配车营务。二千里者，分配广固。指挥自今犯杖以上罪，并依元犯配行。」
　　苏轼言：「逐处色役，各随本处土俗，事宜轻重不同。借如盗贼多处，以弓手耆长为重，税务难催处，以户长为重，土人不娴书算处，以曹司为重，难以限定等第，一燍立法。若衙前招募得足，即须将以次重役于第一等户内差拨。请诸处色役委本路监司与逐处官吏同相度，立定本处色役轻重高下次第，以最重役从上差拨。」从之。
　　诏：「学士除尚书，学士、待制除侍郎，并许带职。中丞、给舍、谏议更不带待制。若除他官及外官者，侍郎至谏议并换待制，尚书换直学士，即进擢，责降者勿用此例。前降中丞侍郎给舍谏议一年加待制、尚书二年加直学士指挥勿行。」从王岩叟之言也。（岩叟言附三月二十八日。）
　　门下侍郎司马光言：「臣于去年四月二十七日曾上言乞并罢将官，其逐州县禁军【五】，并委长吏与总管等官同共提举教阅及诸处差使【六】，其州县长吏所给白直，皆如嘉佑编敕以前之数。臣自上此文字，后来不闻朝廷有所施行。窃见近岁诸处多阙雨泽，盗贼颇多，州县全无武备。长吏侍卫单寡，禁军尽属将官，多与长吏争衡，长吏势力远出其下。苟有如李顺、王伦攻城陷邑之寇，或如王均、王则窃发肘腋之变，岂不为朝廷旰食之忧邪？王者制治于未乱，保邦于未危，岂可以恃太平之久，谓必无此等事邪？又自祖宗以来，诸军少曾在营，常分番往缘边及诸路屯驻、驻泊。盖欲使之均劳逸，知艰难，识战斗，习山川。自置将官以来，苟非有所征讨，全将起发与将官偕行外，其余常在本营，不复分番屯驻、驻泊，饱食安坐，养成骄惰之性。岁月滋久，恐难复用。又每将下各有部队将准备差遣指使之类一二十人，而诸州总管、钤辖、都监、监押员数亦如旧，计官重复，虚费廪禄。凡将官之设，有害无利，天下晓军政者，莫不知之。臣愚伏望朝廷如臣前奏，尽罢诸路将官，其禁军各委本州岛县长吏与总管、钤辖、都监、监押等管辖，一如未置将官已前之法。其诸军兵马全少，不足守御之处，量与立额招添，其守御有备，而寇贼之发不能式遏，或弃城逃避，或率吏民迎贼，或敛民财赂贼，虽责之以死，彼亦甘心。今平时驺从且不能备，一旦寇至，责以死节，不亦难哉！」
　　右谏议大夫孙觉言：「将兵之禁，宜可少解，而责之所在守臣与州郡兵官，可乘此时令所在广行召募，稍补前日之额。循祖宗之法，使屯驻三边及川、广、福建诸道州军，往来道路，足以服习劳苦【七】，南北番屯，足以均其劳佚。」诏：「陕西、河东、广南将兵不轮戍他路，河北轮近里一将赴河东、府界【八】，诸路逐将与不隶将兵【九】，并更互差拨出戍别路【一○】。赴三路者，差全将或半将，余路听全指挥分差，仍不过半将。如本路州军阙人，安抚钤辖司相度合销人数移那，亦不得过半将，具军分人数申枢密院，半年一替。因出戍别路，而住营处阙人者，本路安抚钤辖司那移应副，不足即奏取旨。东南、川峡阙人路分，枢密院相度添戍兵，诸路将副在州驻札，不系路分兵官，知州并州钤辖兼充者，并差将官一员兼本州岛都监，却减罢本处钤辖一员，止一员者不减。其本单将驻札处，勿复差兼。」（旧录云：时光等虽欲尽罢诸路将官以坏神考兵制，而枢密院难之。新录辨曰：实录直书时事废兴，罢诸路将官坏兵制，枢密院难之，皆无所稽考，删去二十二字。按司马光及孙觉所建请，虽略施行，而将官讫不罢，则枢密院当时必有议论，要当具载曲折乃为详尽。新录但因旧文稍加删削，殊未安也。当考。）
　　右司谏苏辙言：「青苗之害民，朝廷之所患也。罢而不尽，废而复讲，使天下之人疑朝廷眷眷于求利，此臣之所深惜也。向者朝廷申明青苗之法，使请者必以情愿而官无定额，议者以为善矣。然以臣观之，无知之民，急于得钱而忘后患，则虽情愿之法有不能止也。侵渔之吏，利在给纳而恶无事，则虽无定额，不能禁也。故自今年春，诸县所散青苗处处不同：凡县令晓事，吏民畏服者，例不复散，其闇于事情，为吏民所制者，所散如旧。盖立法不善，故使猾吏得依法为奸，监司虽知其不便，欲禁而不可得，天下既已病之矣。今朝廷复修夏料纳钱减半出息之法，此虽虚号减息，而使天下晓然知今日朝廷意仍在求利，虽有良县令，臣恐其不能复如前日自必于不散矣。且自熙宁以来，吏行青苗，皆请重禄而行重法，受赇百钱，法至刺配，然每至给纳之际，犹通行问遗，不能尽禁。今吏禄已除，重法亦罢，而青苗给纳不止。臣恐民间所请钱物得至其家者无几矣。伏乞追寝近降青苗指挥，别下诏旨，天下青苗，自今后不复支散，不胜幸甚。」
　　注　　释
　　【一】欲乞以前界买扑钱「扑」，阁本、活字本作「名」。
　　【二】皆是沿边老弱「沿」原作「浅」，据阁本改。
　　【三】以为天下后世不孝之戒「不孝」，阁本作「不忠」。
　　【四】臣不知作何说以对陛下「说以」二字原脱。
　　【五】其逐州县禁军「县」字原脱，据温国文正司马公文集卷四七乞罢将官状、卷五二请罢将官札子补。
　　【六】并委长吏与总管等官同共提举教阅及诸处差使「处」同上书作「多」。
　　【七】足以服习劳苦「服」字原脱，据宋史卷一九六兵志、宋会要兵五之一○补。
　　【八】河北轮近里一将赴河东府界「府」字原脱，据同上书补。
　　【九】诸路逐将与不隶将兵「逐」原作「队」，据同上书改。
　　【一○】并更互差拨出戍别路「拨」原作「发」，据同上书改。
续资治通鉴长编
卷三百八十
卷三百八十
　　起讫时间 起哲宗元佑元年六月辛丑尽是月壬子
　　卷　　名 续资治通鉴长编卷三百八十
　　帝　　号 宋哲宗
　　年　　号 元佑元年（丙寅，1086）
　　全　　文
　　六月辛丑，诏：「尚书左右曹，各轮郎官一员宿直。其省、寺、监官轮宿，除秘书省、大理寺、国子都水监依旧外，余并罢。」以刑部郎中杜纮言宿官夜无职事，而有灯烛之虞也。
　　壬寅，礼部言：坤成节上寿，合用干兴年故事权罢，止令拜表。其在京并诸州、军，依故事赐宴，不作乐。从之。
　　又言：「苏辙奏请明堂用皇佑典礼，奉诏礼部、太常寺同议以闻。今详皇佑明堂虽尝篃祀，然嘉佑末，已经仁宗厘正。至元丰三年，宗祀英宗于明堂以配上帝，专用孝经严配之文，最为得礼之正。盖宗祀大典，更累圣乃定，将来季秋大飨明堂，宜遵元丰三年定制。」从之。（辙奏，见五月六日。）
　　诫约西蕃邈川首领河西军节度使阿里骨，诏曰：「昨得卿父董戬文字，称：『身有重患，必是身死，蕃家国土事，已教男阿里骨管勾。』朕以卿祖考忠顺朝廷，世受封爵，已降制命，令卿袭封，及赐衣带支给请受等。卿继世之初，人情未一，固当推广恩信，惠养一方；今闻卿自管勾以来，颇峻刑杀，部族之觽，谅不皇宁。虽出传闻，未忘忧想，卿宜以继承为重，以仁厚为先，无恃宠荣，务安种落，副朝廷所以封立之惠，思前人所以付与之心。」（当略出降诏端由。）
　　夏国遣间使春约讹罗聿进贡，以刑部郎中杜纮押伴。司马光言：「臣近具札子，奏乞于今月八日随执政赴延和殿进呈文字，复蒙圣慈遣中使封还，令依前降指挥【一】，臣不敢再三固违圣旨。然臣区区之心，所以欲于八日入对者，窃见夏国宥州有牒，称已差人诣阙，计会所侵疆土城寨。窃虑其日进呈上件文字，此乃边鄙安危之机，生民休戚之本，不可不察。臣自今年二月初以来，累曾上言，乞因新天子即位，西人恭顺之际，早下诏书，赦其罪戾，待遇如故，则控纵在我，天子之体正，休兵息民，夷夏之心安。即不幸，敌人或有一语不逊，一骑犯边，则此诏不可复下。无何，臣在病假，不得面论，人心不同，为觽所夺。日复一日，迁延至今，敌先遣使来，直求侵地，指陈兵端，辞意侵慢，前所议诏书已不可下矣。既失此机会，即日使者至，应答亦难。若悉从其所请，则彼益骄而无厌，若悉拒而不从，则边患由此而起。今就二者之中，宁为百姓屈己，少从所请，以纾边患。不可激令愤怒，致兴兵犯塞，以困生民。所以然者，灵夏之役，本由我起，新开数寨，皆是彼田。今既许其内附，岂可犹靳所侵地而不与？彼必曰：『我自天子新即位，卑辞厚礼以事中国，庶几归我侵疆。今犹不许，则是恭顺无益，不若以武力取之。』彼小则上书悖慢，大则攻陷新城，当此之时，不得已而与之，其为国家之耻，无乃甚于今日乎？以小喻大，譬如甲夺乙田，未请而与之，胜于请而后与，若更请而不与，则彼必兴斗讼矣。此是非利害，明若白黑。臣窃虑进呈之际，髃臣犹有见小忘大、守近遗远，惜此不毛无用之地，结成覆军杀将之祸，兵连不解，为国家忧。伏望陛下决自圣志，勿听浮言，为兆民计。文彦博辅佐四朝，熟知敌情，此可谓军国重事，愿陛下询彦博以决之。」既而彦博论与光合，觽不能夺。（光行状云：「论西戎，大略以和戎为便，用兵为非。时异议者甚觽，光持之益坚。其后，太师文彦博议与公合，觽不能夺。」不知彦博议与光合，是何日月，今附见此。七月八日范纯仁画三策以进，亦言彦博与执政论疆事，当即是七月初也。绍圣二年八月七日罢分画。旧录载彦博议弃四寨，以谓边臣欺罔，为国生事，第恐不能持久，却须自弃，不如推恩给与。当求全本增入，更检月日附此。）
　　诏应差禁军，系将兵、不系将兵，并笃同差使。（新无。）
　　广南西路经略安抚司言请邕州将兵与不系将兵，差往寨镇都同巡检等处防托【二】，岁一代。从之。（新无。）
　　尚书左仆射司马光举奉议郎张舜民、通直郎孙准、河南府右军巡判官刘安世，尚书右仆射吕公着举朝奉郎孔平仲、承议郎毕仲游孙朴，中书侍郎张璪举承议郎赵挺之梅灏、宣义郎陆长愈，同知枢密院事安焘举承议郎盛次仲、太学博士王柄、蕲州录事参军廖正一，尚书左丞李清臣举宣德郎陈察、太学正晁补之、常州晋陵县丞李昭□，尚书右丞吕大防举奉议郎赵叡、刘唐老、黄陂县令李吁，同知枢密院事范纯仁举宣德郎杨国宝、承议郎毕仲游、太学博士张耒，并堪馆阁之选。诏候过明堂，令学士院试，其在外者，召赴阙。（四月十四日，初有此诏。张舜民，邠州人；孙准，瑜子，爽孙；刘安世，航子；孔平仲，文仲弟；毕仲游，仲衍弟；孙朴，固子；赵挺之，诸城人；梅灏，熙六第三甲，苏州人；陆长愈，熙三第四甲，开封人；盛次仲，嘉六第四甲，开封人；王柄，熙六第三甲，开封人；廖正一，丰三第三甲，安州人；陈察，熙九第三甲；开封人；晁补之、李昭堒、赵叡，熙六第四甲，开封人；刘唐老，忱子；李吁，熙九第四甲，开封人；杨国宝，仲元子；张耒，淮阴人。）
　　尚书省言：应寺、监事，合具申会应报。从之。
　　御史中丞刘挚言：「臣伏睹近制，升朝官各举进士经明行修一人，及升等推恩，理为举主过犯同罪等事。臣窃原朝廷之意，患程试考校徒得文词，故更立此制，以进实行，天下幸甚。臣退而熟计，及考学士、大夫之议，以为法则善矣，然使升朝官举之，不若使州郡以上举之便。臣谨条上利害。按国朝旧制，臣僚任通判，知州乃得举官。盖知人实难，非行己谨、阅事久，诚未可责以保任。今升朝官无职罪若私罪重，此外不计资任、不察能否，诸科刀笔之吏，一切得荐士，此不可一也。经术深浅，问而可知也，至于行义污洁，非乡里、庠序髃居久处，毁誉素着，谁能知之？不拘路分，但非有服亲，皆得奏举，臣恐流离之人虚伪见售，此不可二也。天下升朝官无虑几二千人，则所荐士亦如之，积累岁月，不被荐者无几矣。人人升等推恩，无以示劝，此不可三也。议者谓朝士固皆选择可任使之人，然品流不一，员品猥觽；今势利相市，必有受赇造讼，以挠陛下之法者。臣诚浅薄，不敢臆度朝士大夫以为必然，亦不敢以为不然。然则选举之利未见，而奔竞之俗先成，此不可四也。传曰：『十室之邑，必有忠信。』计今天下之士，一郡一邑，随其觽寡，必有善士，考乡里之行，询庠序之论，其势亲，其事察，无如州郡之吏。至于监司，则朝廷所任以按察，台谏、侍从，亦朝廷所倚以议论，故臣愿每遇科场诏下，委逐州长吏奏举经明行修进士一名。仍以应举实数二百人为率，不满二百人听举一名。每二百人加一名，至三人止。监司转运判官以上于本路，在京台谏以上于开封府、国子监，各许奏举一名。非乡贯及不经学校，或无可应诏，并听勿举。自余升等推恩、理举主同罪犯等，并依元降朝旨。」
　　又言：「臣愚以谓三代乡举之制未易遽复，欲少仿古，则诸侯岁贡之法，莫此为近。伏望详酌施行。」乃诏朝官通判资序以上人，许举保。（四月二十四日，初诏。）
　　癸卯，右司谏苏辙言：「臣五月二十六日上殿札子，乞明降诏书，戒敕监司、长吏，使知朝廷爱惜乡差役人，与神宗朝爱惜雇募役人无异。应系日前约束官吏侵扰役人条贯，使刑部录出具委无漏落，雕印颁下，令一切如旧，出榜州、县，使民知之。仍常加督察，有犯不赦。应监司所部有犯不能觉察，致因事发露者，重其坐。至今多日未蒙施行。伏念臣前作此奏，为闻近日诸县曹吏，有因差役致富。小民被差充役，初参，上下费钱有至一二十千者；州、县官吏亦有以旧雇役人惯熟，多方陵虐所差之人，必令出钱，作情愿雇募；又有以新差役人拙野，退换别差，必得惯熟如意而后止者；天下官吏不能皆良，如此等事，所在不一。虽非目见，可以意料，民被其害，如遭汤火。窃意此奏朝上，圣心恻怛，不待终日而行，不意迁延至今，不以为急。臣愚窃恐朝廷始复差役，议者妄谓差法一行，更无患害，闻臣此奏，未免不信。臣谓改雇为差，实得当今救弊之要，然使闻害不除，见善不徙，则差役害人，未必减于免役。伏乞圣慈检臣前奏，早降诏书，具言所闻差役官吏情弊，仍备录前后禁约，晓谕中外，使知朝廷深意，则天下幸甚。」
　　贴黄称：「臣访闻近日颇有上书言差役不便，蒙付看详役法所，臣推原其意，皆由州、县施行差法，别有骚扰，以致人言者。若不早为禁约，深为不便。伏乞指挥，于役法所检取民间前后言差役不便文字，略赐省览，即见诣实。」
　　御史中丞刘挚言：「臣近者劾奏吕惠卿去年公违陛下即位赦文约束，于四月出兵侵讨西界，乞正典刑，未蒙处分。风闻或者之言，云惠卿曾奏礏。臣以谓曾与不曾奏禀，固非臣之所能知，然奏而出兵，不奏而出，皆是违废制诏，其罪一也。借如赦后奏请，不过以虚为实，张皇边患，以取必于朝廷。且是时，神宗皇帝新弃天下，梓宫在殡，而皇帝陛下、太皇太后陛下哀迷在疚，此何时也？而惠卿忍不恤国家大故，乃敢违格诏旨，以谋动师旅为请，欲遂其贪功幸进之意，是岂复有臣子之道哉！赦书明言，静守疆埸，不得侵扰外界。乃陛下即位之始，欲以安静四夷，况边鄙本无一事，惠卿何至废敕而请之。使陛下初临万国，命令反复，不能着信义于四夷，岂不重可叹哉！当惠卿奏请之时，朝廷不能爱惜命令，亟行诛责，既已失矣。今来谏官御史交章弹论，中外指议，罪状明白，又以二三之言，灭裂□贷，指事不原其心，议法不当其罪，则何以救命令失信之患？何以开外夷向化之心？何以为天下奸雄擅兴者之戒？伏望早赐睿断，按惠卿罪，重行诛窜。」
　　贴黄称：「使惠卿于赦后诚有奏请，即不知当时朝旨以何辞报之，臣窃料朝廷必不于大丧哀戚中许其出兵，侵讨外界，自废赦令也。若惠卿在去年三月六日赦前，旧曾承受指挥，使之侵讨，缘三月六日赦书，系是后赦，自合遵禀。」（元佑元年六月十七日、二十二日再弹。）
　　甲辰，四方馆使、果州刺史、环庆路钤辖兼知邠州谢麟换朝议大夫、直秘阁、知潭州，朝议大夫、秘书少监刘攽为直龙图阁、知蔡州。攽以病自乞也。
　　给事中孙觉胡宗愈、中书舍人苏轼范百禄奏疏留中不报。
　　诏太学置春秋博士一员【三】，令本监长贰奏举。
　　资政殿大学士、正议大夫、提举崇福宫吕惠卿落职，降为中散大夫、光禄卿、分司南京，苏州居住。以谏官苏辙等言惠卿奸恶，及知太原府日，违登宝位赦敕出兵西界，故有是命。（辙等疏在初八日，政目但称辙言。）
　　右正言王觌言：「近制，通议大夫已上皆通行磨勘，故自推行官制以来，或以特恩，或以磨勘而转一官，比旧有实转两官，以至三四官，非所以爱惜名器也。请自京官至太中大夫以上，毋以磨勘转官。」诏：「文臣磨勘，待制太中大夫已上，至通议大夫止，余官至中散大夫止，其中散大夫已上，劳绩酬奖合转官者，只许回授与子孙。特旨升迁，不在此限。」
　　中书省言：「故高□王妻韩越国太夫人李氏，乞推恩门客进士周汝楫，依杨备、马骧试监簿理选限出官例。吏部言按元丰荐举令，门客因荫补而授官者，并不许参选。」（新无。）
　　殿中侍御史林旦言：「平江军节度行军司马、监南岳庙张靓自陈罪犯，乞送诉理所看详。按靓辄敢以真罪实犯、累经勘正事状，文奸欺罔朝听，伏望罢所领岳庙，送吏部令授合入监当差遣。」从之。（张靓元系吕惠卿责官。）
　　监察御史韩川言：「朝廷更市易之法，捐减所收息数，宿逋放释殆尽。自罢赊卖以来，实用钱物交易，日入过三百千，收一分之息，月得九百千。又未必满一分也，虑货之陈积，但及五厘，足以免罚，则亦出之，是月息纔四百五十千。而仓务共占官六员，专副书吏、库级等不减百人，月给俸食几千缗，所收之息，不补所费之半。窃惟市易之设，虽曰平均物直，而其事则不免计较以取利，使获其利，实足以佐用尚不可，而又所收不补所费，顾可为邪？请于市易务监官、监门内，各留一员，及实用公人催纳欠负，结绝见在物货，画日更不收买。」从之，仍令户部条析合措置事件以闻。
　　右正言王觌言：
　　臣闻籴甚贵伤民，甚贱伤农，古今之通患也。故李悝、耿寿昌为平籴常平之法，以救其弊，不惟当时人以为便，而后世有赖焉。神宗临御之初，柄臣建议废常平旧法，以散青苗钱。缙绅之公论，莫不以为非，而主议者持之甚坚。先帝圣明，心知其故，初虽重违之，而至于数年之后，乃奋然独断，令常平钱斛存留一半，遇斛斗价贵，减市价出粜，收成时，添市价收籴，此有以见先帝知常平旧法之不可废也。然青苗钱未遂全罢者，以主议之大臣犹在，附会者胶固其说，未可以遽破而已。
　　今二圣临御，善政无不行，弊事无不革，宜有以成先帝之志矣。今年闰二月九日敕，应系提举官钱谷，委提点刑狱主管，依旧常平仓法。命下之日，四方叹颂，以陛下圣德隆厚，前古之良法，先帝之素志，信可以行之于今日矣。曾未数月，遽复更易，而所谓青苗钱者，方旦着为新令，以重其事。物论深以为骇，而莫知其故。臣窃料议者，不过曰青苗既不立额，而取人情愿，坐而得息，有利而无害云尔。果如此议，臣且言其不然也。夫取便出息，贫下无知之人所甚欲也，初无故而得钱，孰非情愿？迨乎收敛之际，即须追呼督促，黢以鞭笞，威以枷锢，而后本息可得也。且又将新盖旧，积累太多，则以逃亡自捐之，虐及妻孥、累及司保者，相望于道路矣。当太平无事之时，而使其民无辜陷溺，有至于此，可不为之痛惜哉！然则青苗之所为利者，果在于利民邪？非民之所利，则其说既见于前矣，如曰利国，则自古以来，利不及民而国能独利者，未之有也。必民利而后国利焉，此惟常平旧法有之，而非青苗钱之所能致也。
　　夫籴甚贵伤人，甚贱伤农，人伤则离散，农伤则国贫，乃必然之理也。人果伤而离散矣，区区青苗之钱，能使之不离散乎？农果伤而国贫矣，琐琐二分之息，能使之不贫乎？故不若谷贱不至于伤农，而民敦本，民敦本则田野辟，而赋税增也。谷贵不至于伤人则民乐业，民乐业则百货出，而无求不得也。夫如是，则下何假于借贷之物，而上何慕于二分之息？故曰：民利而后国利，惟常平旧法有之，而非青苗钱之所能致也。臣窃惟先帝存留常平一半钱斛，以行旧法，诚务在于平谷价矣，然今天下郡县，犹不免乐岁粒米狼戾，价甚贱而不售，凶年谷价腾踊，民阻饥而死亡者，何邪？盖郡县之吏，妄意朝廷之法，惟急于为利，故于青苗新令，则竞务力行，于粜籴旧条，则仅同虚设。而又常平钱斛既分以为青苗之本，则可充粜籴者，自已不多，是以谷价低昂而终未见其平也。臣伏望朝廷罢散青苗钱，依今年二月九日敕，行旧常平仓法，以成先帝之素志，无使郡县之吏以利心期朝廷，而废善法也。惟圣慈详酌，蚤赐指挥施行。
　　贴黄称：「先帝用大臣之议，行青苗之法，偶以一二言事臣僚所论过差【四】，尝行降黜。及行法数年之后，左右前后之人，及诸路监司、守令等，岂复有议青苗法者哉！惟颂赞之言，则日闻于前矣。然先帝乃奋然不谋髃臣，令常平存留一半钱斛，以行粜籴旧法者，盖深知青苗钱之为弊，而察粜籴旧法之为善也。若其后臣僚有能将顺，乞尽罢青苗，行常平旧法，则先帝岂不听从？以存留一半钱斛之意而观之，可知也。惟圣慈详察。」（觌自注云：六月十八日。）
　　乙巳，左司谏王岩叟言：
　　臣昨十六日上殿奏事，蒙陛下语及张璪，臣力言璪邪巧，多行私意，不可以久在中书。蒙陛下再三宣谕，已尽知璪所为，且留待除服后教去，令休着文字。臣便合恭礏睿旨，置不复言，然静而伏思，臣任谏诤，天下之事可谏诤者，莫急于佞人在君侧而不去。孔子曰：『佞人殆。』殆者，危也。言佞人不去，天下之危道也。今佞人在陛下侧，可不惧哉！此臣之所以不敢自安，而切切为陛下言也。盖其朝夕得以惑乱圣听，贼害政事，党庇奸恶，谗谮善良，将无所不至，最腹心根本之大患也。此而不谏，更谏何事？臣非不知今日不言，上可以顺承陛下之意，下可以悦媚奸臣之心，于臣之私，甚为得计，然臣安忍便臣之私，而忘国家之便哉？臣所以不避死亡之诛，而犯逆鳞以告陛下，必期陛下感悟，早逐奸臣，为社稷福也。
　　陛下又以璪尝预受遗，不欲责去。臣谓陛下与其小不忍以容奸，蠹伤国家，曷若大有为而去佞，光显祖宗？此则陛下之大孝也，岂可反以眷留欺罔先帝之人为奉承遗志惜大体哉？可留而去之，害义也，可去而留之，害政也。若璪，可谓害政矣。按璪奴事安石，死交惠卿，羽翼王珪之佞，唱和章惇，以倚其外强，阴结诚一，以资其外援。惟一唱一和，交纵诡随，协为蒙蔽，贾百姓之怨以归朝廷，不闻一言忠于先帝。谓陛下所宜愤疾，肆诸市朝，以雪先帝之恨，不谓陛下反容而留之，郁天下之公议也。兼以今日循默保位，惶恐畏罪，犹或可容，而敢乘间伺便，为私不已，以招人言，致命令已出而复退，法制既行而又改。推其由来，皆璪唱议，恩则敛归私室，怨则移在朝廷。
　　又中书机要之地，尤当谨严静密，璪乃泄漏上旨，攘窃主恩，习为常态。每三省差除，或方都堂商量，或在帘前准拟，先请召其人，面自语之。其美者，则不以为出于人主，而以为出于己；其不美者，则曰此非我意。又或言事官言其党人，则立召至其第，以章疏中语告之，使得奔走经营，弥缝于上下。其背公向私【五】，弄威福以卖朝廷，乃敢如此，岂可以为大臣、处要地以腹心托之哉？陛下未知则可，既知而容之，则奸臣将安于为私，无复畏惮矣。自古人君患在蔽惑，不知其为奸邪而误用之，今陛下聪明洞彻，幸深知其奸邪矣，而犹用之不已，此臣之所以为陛下惜也。皇帝陛下春秋方富，太皇太后陛下不出房闼，大臣尤当小心恭谨，外不敢为奸以易朝廷，内不忍怀私以欺陛下，乃忠臣之义也。观璪之心，乃幸两宫听政帘下，而得以肆其奸，行其私耳。以谓宜以大不恭、不忠论，安可容而恕之邪？陛下亦宜自固主权，不可放与奸臣，令侵侮也。伏惟陛下即位以来，无改更一事不协人情，无进退一人不合公议，求言若渴，从谏如流，何独于璪，靳靳如此也！臣愚区区，深恐累吾君全德之美，陛下亦何得不自惜此清明之政邪？伏望圣慈，早赐罢黜，以为奸臣怀私事君之戒。天下幸甚！
　　小贴子称：「臣闻璪近曾留身独对，必有自营之言，惑乱圣听。窃计或佯为求去，以探陛下之情，或推过于觽，以□陛下之意。诬忠言为党论，反私意为公心，诡辞百端，以求安身固位而已。愿陛下深察之。」
　　又称：「陛下至圣至明，照察人情，无所不尽，须体量臣等违陛下之情，极是难事。殆非大义所迫、系国家利害，则臣等何敢不承顺圣意，故欲犯颜以取罪戾？盖国家之事有所未安，而谏诤之职，不敢自安也。陛下以此察臣，则臣之心宜可恕，臣之言宜可取矣。」（岩叟集自注云：六月十九日上此。）
　　丙午，司马光言：「臣近曾三次具札子奏【六】，乞与执政、赴延和殿进呈文字【七】，皆蒙圣慈遣中使封还，云候秋凉。虽圣恩矜悯，隆厚无穷，然臣既待罪宰相，岂可不于帘前参陪国论？况今已立秋，兼臣自体当得筋力差胜于前，可以支吾，只是无人扶掖，全拜起不得。欲乞如臣前奏，候垂帘日，许令与诸执政赴延和殿常起居，同进呈文字。并乞降指挥，令臣每遇殿上问圣体及谢恩等合拜之时，特令免拜，若在殿下常起居，许令臣男康扶掖。仍乞传宣合门，每遇臣入朝，许令臣男康随入殿门。」从之。（「丙午，司马光言：请自今遇延和殿垂帘日，赴起居奏事。从之。仍以足疮，诏许乘轿，起居特免拜，及令男康扶掖入殿。此旧录所修也。新录从旧。）
　　尚书省言：「近有司奏差踏逐官吏短使，不以闲剧倒置，乞不拘常制，至有直阙，吏部拟差，多非其人。请自今除军期边防，非常贼盗，先有不拘常制，并依旧例外，其余已得不拘常制指挥并罢。自今并令依条奏举，应合差短使，亦如之。如违，委御史台弹奏。」从之。
　　左司谏王岩叟言：「臣窃以人得于表里不疑则可任，事出于上下相应则易成。此诸府之辟召、髃司之奏举所以不可废也。自辟举之法罢而用选格，可以见功过而不可以见人材，中外患之，于是不得已而有踏逐奏差、申差之格【八】。踏逐者，阴用举官之实而明削同罪，非善法也。选才荐能而曰『踏逐』，非雅名也。必当择人之地而不重用人之道，非深计也。委人以权而不容举其所知，非通术也。伏望圣慈特赐指挥，复内外官司举官法，以允公议。（岩叟所言，附见于此，当详考。）
　　左司谏王岩叟、左正言朱光庭、右司谏苏辙、右正言王觌等言：「臣等伏见近降朝旨，以臣寮上言吕惠卿罪恶，责授惠卿中散大夫，守光禄卿，分司南京。窃以执鲸鲵于漏网，稍正邦刑；蓄虎豹于近郊，终贻后患。谨按惠卿在熙宁中恣行不义，创立弊法，上以诖误朝廷，下以残害海内，计穷力诎，黜居藩郡，犹复妄希功赏，轻用甲兵，结怨西戎，贻忧先帝，罪状显白，已不容诛。至于私行险诐，人所不为，始与安石结刎颈之义，终与王氏为寻戈之绚，忠义蔑然，诡变难测。今虽自知罪大，不容于世，然犹诈称疾病，潜伺间隙。譬如蝮慐猛兽，虽蹔尔弭伏，而凶性终在，遇便即发。若不深为圈槛，投畀无人之境，臣等恐其防闲稍缓，窃出害人。不然，臣等岂不知降四官，落一职，为分司官，在于常人不为轻典乎？盖以尧之四凶、鲁之少正卯既非常人，不当复用常法治也。况复陛下即位之初，明下赦书，戒敕边吏，不得侵扰外界，务要静守疆埸。是时惠卿任河东帅，被遇先帝恩德最深，自闻遗制，略无哀戚，日夜点集兵马，为入界讨荡之计，及其迁延未发，恐为敌所觉知，遂令兵马司借赦书不得侵扰之文，晓谕将佐，以□贼计。仍于四月十五日具奏上件事由，于二十一日出界。夫登极赦书，国之大信，所以绥靖中国，怀来四夷，人臣奉行，敢有轻议！今惠卿公然违戾，出师伐国，而又借用其文，设诈欺敌，侮玩朝廷，殊无忌惮。推其心，则出于无君，论其罪，则入于大不敬。积其前后所犯，皆在不赦。朝廷纵欲贷而不诛，只乞检臣等前奏，投之四裔，以御魑魅。臣等与惠卿初无绚怨，但以为国去凶，义不可已，惟陛下特赐裁断。」（王觌自注此奏云：子由撰，六月八日岩叟言惠卿用兵，五月十九日、六月八日辙言惠卿罪恶，五月二十一日光庭言六月二日、十六日觌言用兵。）
　　丁未，兵部言，董戬、鬼章进奉大首领李赊罗抹等各乞官职。诏：「李赊罗抹补充本族副军主，岁支角茶十斤，大彩十疋，余并依元丰七年故例。大首领已有军制职名之人，转两资，其小首领各转一资。」
　　戊申，吏部尚书孙永等议：「按商书『兹予大享于先王【九】，尔祖其从与享之』，周官凡有功者，名书于王之太常，祭于大烝，司勋诏之。国朝祖宗以来，皆以名臣侑食清庙，历选勋德，实难其人。恭惟神宗皇帝以上圣之资，恢累圣之业，尊礼故老，共图大治。辅相之臣，有若司徒、赠太尉、谥文忠富弼，秉心直亮，操术闳远，历事三世，计安宗社。熙宁初访落，眷遇特隆，匪躬正色，进退以道，爱君之志，虽没不忘。以配享神宗皇帝庙庭，实为宜称。」诏从之。初议或欲以王安石，或欲以□充，太常少卿鲜于侁曰：「勋德第一，惟富弼耳。本朝旧制虽用二人，宜如唐朝止用郭子仪故事，只以弼一人配享。」议遂定。
　　吏部言，欲将八路季阙，从吏部与转运司随季互使。从之。（政目同，八年十月二十六日吕大防云云。此年四月十八日诏，又五年四月十八日吏部云云。）
　　监察御史上官均言：
　　臣窃见吏部昨因大名府助教邓无方等陈状，言八路指射劳逸不均事，朝廷依本部相度，将八路季阙，吏部与转运司互使。窃缘昨自熙宁三年降八路差官敕，推行已十五年，大燍其弊有七：
　　诸路选人得替赴部，须候春秋试法，预选者方得差遣。八路则不须试法，随意指射，此不均之弊一也。诸路赴部待试，中否须经一年，既差遣，又须三年待阙，必经七年，方成一任。八路则在任去替一年，便许指射川、峡、广南，七年之间，遂历三任，此不均之弊二也。又八路在任犯罪停替，或体量罢任，并许再指射差遣。而见在吏部待次之人，至有历任无过，尚须试法，候及一年，方有注拟，此不均之弊三也。选人俸给，替则随罢，待次一年，方得差遣，待阙三年，方得赴任，是四年之外，方受廪禄。其八路士人虽有待次，亦许权摄差遣，禄无虚日，此不均之弊四也。八路本土系特奏名，得官人既免试法，又就家便，多只于本路指射，大率多年六十以上，学术凋簄，精力疲耗，又无人荐举，不复有向进意，往往贪冒营私，职事不举，民受其病，其弊五也。八路仕宦之人，远者十余年，近者六七年，居住既久，知识渐多，又本土之人，就本路指射，邻州比县不无亲故，任情嘱托，变移曲直，监司耳目，岂能尽察？其弊六也。八路监司，远于京师，傲睨一路，无敢忤者，逐路官员虽例许指射，然运司往往任情差定，不复计功过先后之次。逐官既就本路仕宦，岂敢更自辨直，以触恚怒？故以曲佞希合，稍有权势者，多得先次优便差遣，而孤寒忤意之人，坐引岁月，不得注授，其弊七也。
　　臣窃惟熙宁三年八路差官之意，本因选人守任远方，有往来迓送之劳，故立此法，又省赴任选还雇钱之费。然行之十有五年，事久奸生，弊多利少。八路阙多而待阙之人少，吏部阙少而待阙之人多，见今选人到部该参选者七百余人，就残零阙者共四百八十余人，员多阙少，至有候一年以上方得差遣。既得差遣，待阙须近三年，七年之间，方成一任，居闲之日多，而禄仕之日少，贫匮难进，诚可嗟悯。以八路方之，实为侥幸，虽曰惠远官之人，而诸路之仕者实为不便，则是惠者少而病者多，其法不得不改也。
　　今有司立法，八路季阙，吏部与运司互使。是前日不均之弊，其半尚存。自余弊事，如臣之所陈，未能去也。窃闻按送雇钱【一○】，以每岁通计，数不甚多，自可以坊场、河渡钱支给，不至阙事。臣欲乞将八路选人，依昨来指挥，京朝官大小使臣员阙，并归吏部，庶使天下仕者厚薄均一，吏部差注，不至壅并，选人待阙，不至留滞，深为利便。（昨来指挥，当考。）
　　左正言朱光庭言：累赦应编管羁管人，州县尚有拘留者，乞委监司检察，致免稽滞。从之。
　　诏登极大赦已前，因亏少课利罚俸【一一】，见今克约未足者，蠲之。
　　熙河兰会路经略司言：汪洛施族蕃部斯多格等，探报西界信实，携老少前来归顺，乞与推恩。诏：斯多格与副军主，鄂鄂尔，与都虞候。
　　礼部言太原府交城县民褚文，自唐义聚九世，二百余年。诏旌表门闾。
　　御史中丞刘挚、殿中侍御史林旦、监察御史韩川言：「臣等近者各劾奏吕惠卿罪，乞赐诛窜，伏闻已有指挥，止于降官分司，窃恐谪不当其罪，国法不正，人情不厌，须至先事再有论列。缘惠卿巨奸宿恶，暴于天下，方陛下御极之始，忧恤深至，此岂勤兵远举之时？况赦书丁宁，使之静守疆埸，无得侵扰外界。而惠卿无戴承陛下谨始息民之意，于神宗弃天下月余内，兴师二万，深入羌境，屠杀老弱，希功幸进。借曰曾有奏禀[一二】，已是废违赦敕，谋为擅兴。借曰赦后朝廷曾有可报，亦是因其欺罔奏请，则惠卿终是兵首矣。致陛下即位诏命失信义于四夷，则后日将何以令天下？此臣等所以不得不言也。夫惠卿弄兵作威，既已无人臣之礼，则原心议罪，所宜合天下之公。案惠卿天资凶邪，勇为不义，怙势以殖产，造法以害民，引置奸憸，倾害良善，兴起犴狱，以快私而报绚；生事边境，以妄意而求合。外则黢制州县，内则欺谩朝廷，无毫发报国之忠，有桀骜无君之意。臣等以其实迹，前已历言。夫欲去恶草，不拔其本根，而徒芟薙之，以平目前，则他日必有滋蔓之害。欲除恶兽，不亟杀之，而徒置于圈槛，是使其养爪牙而积怨毒，一旦分裂而出，则噬人必矣。今惠卿官为中散大夫，守光禄卿，就而起之，何所不可？异时复出，臣等知衣冠之祸，生灵之害，有不可胜言矣。非徒衣冠生灵，而其患必及于朝廷，此又臣等之所以区区而不能已也。陛下比德天地，务在包覆，然人臣之过有大小，于其可赦而赦，则谓之恕。若置巨蠹而不问，谓之养恶。虞舜，至仁也。若共、驩、苗、鲧，不窜不殛，纵其恶于天下，何以循尧道而为至仁，是以行之而无疑。伏望稽考虞舜诛四凶之用心，据惠卿罪状，去邪勿疑，别赐诛窜，以安天下。」
　　贴黄称：「惠卿智谋险薄，天资嚚顽，又朋党布列中外，根芽盘固，今来制命若不明指奸恶，以告天下，必须怙终饰非，腾起怨讼。熙宁中，挟势殖产，诏狱穷治，奸赃已露，一旦侥幸，使有过之弟，并当其责，士大夫至今不平。推其所为，不可不虞也。」
　　又贴黄称：今降官分司，于惠卿都无所损，是徒撩之，使其中心怨憾益深，异日患祸益大，反不若不谪之为愈也。（元年六月二十二日奏，此第二疏，在十七日。）
　　两浙转运使许懋为秘阁校理，知福州。
  </div>
  <div class="pagination">
   <a href="续资治通鉴长编_page491.html">
    上一页
   </a>
   <span>
    ...
   </span>
   <a href="续资治通鉴长编_page487.html">
    487
   </a>
   <a href="续资治通鉴长编_page488.html">
    488
   </a>
   <a href="续资治通鉴长编_page489.html">
    489
   </a>
   <a href="续资治通鉴长编_page490.html">
    490
   </a>
   <a href="续资治通鉴长编_page491.html">
    491
   </a>
   <span class="current-page">
    492
   </span>
   <a href="续资治通鉴长编_page493.html">
    493
   </a>
   <a href="续资治通鉴长编_page494.html">
    494
   </a>
   <a href="续资治通鉴长编_page495.html">
    495
   </a>
   <a href="续资治通鉴长编_page496.html">
    496
   </a>
   <a href="续资治通鉴长编_page497.html">
    497
   </a>
   <span>
    ...
   </span>
   <a href="续资治通鉴长编_page493.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
