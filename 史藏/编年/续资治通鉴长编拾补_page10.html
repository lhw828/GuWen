<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 10 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 10 页/共 59 页</h1>
    <div class="content">　　１、正月（案：钱大昕《朔闰考》：是月癸酉朔。己卯，责授左武卫将军、分司南京、许於本处居住张诚一追复旧官。《长编》卷三百七十九：元祐六年戊戌，朱光庭言张诚一邪险，乞重行黜责。原注：六年五月十八日，责授客省使、太平观。绍圣元年正月七日，追复旧官。） 

　　２、庚辰，议开鸡爪河。（《长编》卷四百八十：元祐八年正月丁未，范百禄言回河。原注：赵鼎臣《河渠书》云：八年四月，吴安持奏乞开鸡爪河。又绍圣元年正月八日，有开鸡爪河事。与鼎臣所载不同。案：原文已佚。毕沅《通鉴》云：水官请权堰梁村，缕断张包等河门，闭内黄决口，开鸡爪，疏口地，回河东流。於是诏遣中书舍人吕希纯、殿中侍御井亮采乘传相视，且会逐司定议。偁议以为：“东流阔处无二百步，益以涨水，何可胜约。去岁尝闻鸡爪十五馀丈，未几生淤，形势可见。一日东流既不容，北流又悉闭，上壅横溃之患，可胜道哉！请先导张包以存北流，修西堤以备涨水，因其顺快，水流既通，则河将自成矣。”时独东路提刑上官均与偁议合，而众相论难，累日不决。乃周视东北流，较形势，审利害，会逐司诘之，曰：“将濬鸡爪以决东河於北流，可乎？”水官曰：“不可。张包存则东流败矣。”诏使曰：“审尔，则水之趋北，势也，柰何逆之！”由是从偁议，奏请存张包而治北流。会诏中格，复罢。） 

　　３、丁亥，左司谏虞策言：“今岁大河水入德清军城，一城生聚被害者众，盖是水司失於预备。若选臣僚与熟於河事之人仔细行视，必可以见得将来水势所向紧慢，於逐处州县镇城预作堤防，免公私仓卒受患。”诏令都水监丞郑佑等并本路安抚司及转运司、提刑司相度闻奏。先是，都水司者吴安持奏：（案：《宋史河渠志》三：安持言：“近准朝旨，已堰断魏店剌子，向下北流一枝断绝。然东西未有堤岸，若涨水稍大，必披滩漫出，则平流在北京、恩州界，为害愈甚”。） “乞塞梁村口，缕张包口，开清丰口以东鸡爪河。”三省即令安持与北京留守相度施行。时苏辙以祈穀宿斋，不与也。（案：《栾城集·颍滨遗老传》云：正月，安持奏乞塞梁村口，缕张包口，开清丰口以东鸡爪河。八日，辙以祈穀斋宿，即令安持与北京留守司相度。是月癸酉朔，八日为庚辰日也。） 吕大防为山林使，行有日矣。辙见大防於待漏，语及河事，大防直视曰：“此大事，不可不慎。”辙曰：“诚然，公亦宜慎之。”范纯仁旧不直东流议，辙告纯仁曰：“当与微仲议定，乃令西去。”纯仁曰：“命已下，柰何？”辙曰：“事有理，谁敢不从！”即议於皇仪门外而再降指挥，使都水监与本路安抚、转运、提点刑狱司议，可即一面施行，有？议疾速闻奏。纯仁始意与大防背，至是乃相信服。（《纪事本末》卷百十二。） 

　　４、戊子，三省言：“权河北路转运副使赵偁言：‘恩冀旧河，既已淤殿内黄，宗城不可复塞，而阚村一带，乃大河所行之道，欲乞叆候冰消，即开阚村等三河门，使伏槽之水就不顺直却行，开濬澶渊故道，准备分播涨水。’”是时水衡锐意回河，论奏以千百数。诏率下转运司议，同列多畏，恐不敢正言，或以不知河事为解。偁独居中持议，不少假借，每沮却之，因复上河议，其略曰：“自顷有司回河几三年，工费搔动半於天下，复为分水又四年矣。古所谓分水者，因河流、相地势，道而分之，盖其理也。今乃横截河流，置埽约以阨之，开濬河门，徒为渊潭，其状可见。况古道千里，其间又有高处，故累岁涨落辄复自断。臣谓当完大河北流两堤，复修宗城口，废上、下约，开阚村河门，使河流端直，以成深道。聚三河工费以治一河，一二年可以就绪，而河患庶几息矣。”八年二月，水官议以北流浅小，可为软堰，权闭，涨则决之。赵偁上议曰：“臣窃以河事大利害有三，北河全河，患水不能分也；东流分水，患水不能行也；宗城河决，患水不能闭也。是三者，能去则为利，未能去则为害。今不谋此，而议欲专闭北流，止知一日可闭之利，而不知异日既塞之患；止知北流伏槽之水易为力，而不知阚村方涨之势，未然并以入东也。请俟涨水伏槽，观大河全盛之势，以治东流、北流可矣。”於是诏罢软堰。五月，水官又请进梁村上、下约，束狭河门。偁争不能涉，既涉涨水，遂壅而溃。南犯德清，西决内黄，东干梁村，北出阚村，宗城决口复行魏店，北流因淤遂断，河水四出，坏东郡浮梁。幅员数百里，纵横散漫，漂庐舍，败冢墓，遗民仅免者老弱，聚金堤上，哀号之声数里不绝。是年冬，水官又请因河狭浅，权堰断，使水势入孙村口。明年，偁又上言：“壅水为患，著验甚明，臣尝进愚议，正谓此也。今有司又欲迁德清，并欲濬清丰诸口，归纳故道。臣谓河过孟津初行平地，必须全流，乃成河道。禹之治水，自冀北抵沧棣，始播为九河，以其近海而无患也。有司回河分水，八年之间，二渠分流，功卒不就，其势可见，柰何又欲派分之邪？河自横垄、六塔、商胡、小吴，百年之间，皆从西决，盖河徙之常势也。先帝睿断，灼见河势，且鉴屡闭屡塞之患，因顺其性，使之北行，此万世策也。自有司置埽创约，横截河流，回河不成，因为分水。初决南宫，再决宗城，三决内黄，亦皆西决，则地势西下，昭然可见。今欲弭息河患，而逆地势，戾水性，臣未见其能就效也。臣请闭阚村河门，修平乡钜鹿埽、焦家等堤，濬澶渊故道，以备涨水。如此，则五利全而河患息矣。”偁数建河议，水官均未能屈，或遣以甘言说偁曰：“回河，上意也，公毋固执，恐自贻祸。”偁曰：“人臣当官而行，惟职是视，安敢妄测主意，以负国也？”水官又请权堰梁村，缕断张包等河门，闭内黄决口，开鸡爪，疏口地，回河东流。於是诏遣中书舍人吕希纯、殿中侍御史井亮采乘传相视，且会逐司定议。以为：“回河大利害也，八年之间，役费不赀也，已试久矣，要当果决。今又欲权堰缕断，首取之议，不敢同也。张包一带，即阚村旧河，中间空缺，距西堤七八十里，就使回河，悉为缕断，安能奭大河之訩哉？且东流阔去无二百步，益以涨水，何可胜纳？去岁尝开鸡爪十五馀丈，未几生淤，形势可见。一日东流既不容，北流又悉闭，上壅横溃之患，何可胜言哉！请先导张包以存北流，修西堤以备涨水，因其顺决，水流既通，则河将自成矣。”是时独东路提刑上官均与偁议合，而众相论难，累日不决。乃诏周视东北流，较形势，审利害。会逐司诘之，曰：“将濬鸡爪以决东河於北流，可乎？”漕宪曰：“可，第无益耳。”又曰：“将不塞张包以存北流，於东流可乎？”水衡曰：“不可。张包存则东流败矣。”诏使者曰：“审尔，则水之趋北，势也，柰何逆之？”由是从偁议奏，请存张包而治北流。既施行矣，会中格，复罢。偁太息，谓其子曰：“河无事，妄扰之耳。议者每以浸害塘泺，上惑朝廷，曾不知北流断则塘泺遂淤矣。北流尚存则恩、冀、沧、景悉为河南地，以河为限，此大利也。元祐之末，浮梁几危；绍圣之初，竟漂败之，西警广武，南抵澶渊，吾谓不上壅则下溃，既已信矣。不三数岁，恐河无安定之理，谁当复为上言之乎！”又大名府路安抚使许将言：“大河东流，的确利害。度今之利，若舍故道，止从北流，则虑河下流已湮而上流横溃，为害益大。若直闭北流，东徙故道，则复虑受水不尽而破堤为害。窃谓宜因梁村之口以行东，因内黄之口以行北，而尽塞诸口，以绝大名诸州之患。俟春夏水大至，乃观故道，足以受之，则内黄之口可塞；不足以受之，则梁村之役可止。定其成议，则民心固而河之顺复有时，可以保其无害。”诏：“令吴安持、郑佑与本路安抚、转运、提刑司官从长相度，具图、状保明闻奏，既有未便，亦各具利害来上。”（《纪事本末》卷百十二。案：此係合前后为论，所云八年二月五月云云，《长编》均未载。） 

　　５、甲午。（《长编》卷四百七十八：元祐七年十月戊午，吴安持》赐服。原注：云：赵鼎臣《河渠志於此下载其父偁奏议，乞罢北外丞司。当考。今附注绍圣元年正月二十二日。案：今原文已佚，注亦无考，偁语见前。） 

　　诏章衡叙集贤院学士，以刑部言三期满应再叙也。（《长编》卷四百七十九：元祐七年、十二年，章衡并除集贤学士。原注：云：绍圣元年正月二十二日甲午，诏章衡叙集贤院学士，以刑部言三期满应再叙也。不知此何以书，或误。案：《长编》元祐七年十二月原注云或误。则此自不误，当存其文。） 

　　６、辛丑，三省言：“大河累年利害未决，又权都水使者吴安持与大名府路安抚使许将及河北转运副使赵偁议论各不同，虽已令安持、都水监丞郑佑与本路监司从长相度，虑更有异议，奏请往复，诏差中书舍人吕希纯、殿中侍御史井亮采乘驿放朝辞，限三日往北京取索都水监及本路安抚、转运、提刑司所陈黄河利害文同议。如议论归一，即依前降指挥施行；如有异议，即仰吕希纯、井亮采定夺具图、状保明闻奏。”先是，范纯仁面奏许将双行梁村、内黄口，事理稍便，吴安持亦以为然，即诏安持一面施行。苏辙曰：“大河之势东高西下，去年北京留守蒲宗孟以都城危，奏乞於西岸增筑马头一百步，约水向东。朝廷指挥水官与安抚、提刑司保明，如委得北流、东流，上流别无疏虞，然后施行。逐司遂乞减马头一百步。然是秋涨水，为马头所激，转射东岸，漂荡德清军第一埽，为害最大。及涨水稍落，不能东行，却倒射西岸，恐须令逐司共议，乃得其实。”上曰：“此事不小，当使众人议之。”然已降指挥，越二日，三省奏事罢，上特宣谕曰：“黄河利害，非小事也，已遣两制以上官二人按行相度。”范纯仁等皆曰：“河上夫役将起，方议遣官，恐犹留后事。”苏辙曰：“臣去年尝乞遣官按行，是时太皇太后以为水官只在河上，犹不能保河之东西，今骤遣人亦难决。”上曰：“此事非细事，但使议论得实，虽迟一年亦何损。”於是专遣吕希纯、井亮采往视。（《纪事本末》卷百十二。） 

　　７、户部言：“淮东提刑司奏乞於本路户部封椿并续收到坊场钱内拨赐五十万贯充常平钱应副，乘时收籴斛斗，欲依所乞拨三十万缗充常平籴本支用，除助役钱外，於所乞坊场钱内拨赐。”从之。（《纪事本末》卷百十。） 

　　《续宋编年资治通鉴》：正月，驸马都尉韩嘉彦於长公主亏礼不逊，擅宿外第，责置蕲州。案：《编年备要》：吏部侍郎彭汝砺言：“周之王姬下嫁诸侯，车服不係，其夫犹执妇道以成肃雍之德。今嘉彦以不能下长公主而废，是以妇得以胜其夫。妇得以胜其夫，是子可以胜父，臣可以胜君。其源一开，其流有不可塞，不可不谨。”

　　又：除河东大铜钱禁。案：《宋史·本纪》：辛丑日。《食货志》下二：熙、丰后，铜钱日少，铁钱滋多。绍圣初，铜钱千遂易铁钱二千五百。

　　１、二月（案：钱大昕《朔闰考》：是月癸卯朔。） 甲辰，张利一除军职。（《长编》卷四百四十九：元祐五年十月甲辰，苏辙言利一不得军情。原注：绍圣元年二月二日，又除军职，寻罢之。案：《长编》卷四百八十一：元祐八年二月己酉，杨畏、来之邵言利一不足当任。诏利一罢知渭州。） 

　　２、丁未，资政殿学士、通奉大夫、守户部尚书李清臣特授正议大夫、守中书侍郎，端明殿学士、右正议大夫、守兵部尚书邓温伯特授右光禄大夫、守尚书左丞。清臣首倡绍述，温伯和之。（《纪事本末》卷一百。原注：清臣自时召自真定未至也，后三日，遣使赐茶药。《旧录》云：上以清臣、温伯皆先帝旧臣故用，时初亲政，绍述也。《新录辨》曰：清臣首倡绍述，以得柄用。《诗》曰：“谁生厉阶，至今为梗。”清臣之谓矣。自“上以”下二十字删去。又卷九十三，又卷百一。案：《栾城后集·颍滨遗老传》云：微仲之在陵下也，尧夫奏乞除执政，上即用李邦直为中书侍郎，邓圣求为尚书右丞。二人久在外，不得志，遂以元丰事激怒上意，邦直尤力旧法。《太平治迹统类》云：元祐八年十一月，杨畏上疏言：“神宗皇帝更法立制，以垂万世，乞赐讲求，以成继之道。”上即召畏登对，询畏以先朝故臣孰可召用者，朕皆不尽知其详，具姓名密以闻。畏即疏章惇、安焘、吕惠卿、邓温伯、李清臣等行谊，各加品题；且密奏书万言，且言神宗所以建立法度之意，乞召章惇为宰相。上皆嘉纳。《编年备要》云：温伯请复名润甫，寻卒。陈桱《通鉴续编》云：帝亲政之初，见虑未定，范、吕诸贤在廷，左右弼谟，俾日迩忠谠，疏绝回遹，以端其志。向元祐之治业庶可守也。而李清臣怙才躁进，阴觊政柄，首发绍述之说以隙国是，群奸嗣之，重为荐绅之祸。又云：润甫尝陈武王能广文王之声，成王能嗣文、武之道，以开绍述。故有是命。） 

　　３、己酉，都水使者吴安持、都水监郑佑言：“勘会堰梁村、缕继张包、闸内黄决口、疏口地、开鸡爪河凡五事，乞据疏内相度同议已得归一者，使听一面施行。”诏令相度定夺黄河利害所相度逐件事理，可以先次兴工，即一面施行。（《纪事本末》卷百十二。） 

　　４、葬宣仁圣烈皇后於永厚陵。（《纪事本末》卷九十一。案：毕沅《续通鉴》：夏国进马，助太皇太后山陵；复遣使再议易地，诏不允。） 

　　５、庚戌，集贤殿修撰、知庆州（案：《东都事略》作“广州”。） 蒋之奇除宝文阁待制。（《长编》卷四百八十一：元祐八年二月乙卯，之奇知庆州。又卷四百八十二：八年三月，之奇权户部侍郎。原注：绍圣元年二月八日，自集撰除宝制》。案：《东都事略《蒋之奇传》：哲宗立，除直龙图阁，升发运使、天章阁待制、知潭州，以御史言，降集贤殿修撰、知广州。贼岑深攻陷新州，之奇遣钤辖杨从先讨平之。除宝文阁待制，再为发运使，改河北都转、知瀛州。《宋史》本传：广州妖人岑深善幻，聚党二千人，谋取新兴，略番禺，据岭表，群不逞借之为虐，其势甚张。之奇遣钤辖杨从先致讨，生擒之。加宝文阁待制。南海饶宝货，为吏者多贪声，之奇取前世牧守有清节者吴隐之、宋璟、卢奂、李勉等，绘其象，建十贤堂以祀，冀变其习。《宋文鉴》卷四十曾肇《除之奇宝文待制制》云：三圣图者，萃在延阁。儒学之士，列职其中。讽议持论，维时妙选。虽身在江海之上，而名近日月之光，则世以为荣，任亦加重。具官蒋之奇，富以辞艺，博知古今。台阁践更，号为久次。眷予南服，付以列城。属愚民弄兵，骚动岭表。武夫利赏杀贼，善民而尔应接，经营多中机会。有罪就戮，无辜获申。载嘉汝能，宜用襃显。进于侍从之列，不改师帅之旧。庶使远人观望，益加二千石之尊。为汝之光，不既多乎！） 

　　６、丁巳，相度定夺黄河利害所言：“看详都水监所奏乞权堰梁村、缕断张包等河门、闸内黄决口于窦家港，上下多疏口地及开鸡爪河等五事，除梁村水口，据大名府路安抚司，河北路都转运使、提刑司，都水监官北外丞司状，并称：‘合行堰断，同议已得归一，本所相度，可以先次兴工。’已牒逐司，一依前降朝旨，一面施行讫。”（《纪事本末》卷百十二。） 

　　７、己未，吕希纯、井亮采归自河上，极以北流为便。方施行，而签书枢密院刘奉世援旧例，乞与河议。奉世，文彦博、吴充门下士也，常以北流为非。（《纪事本末》卷百十二。案：《东都事略·苏辙传》云：初，元丰中，河决大吴，既而导之北流，水性已顺，而文彦博等力主回河之计，辙争之，不能夺。至是又论黄河东流之害凡三事。八年，都水吴安持乞於北流作软堰定河流，以免淤填，辙以为不可。及遣吕、井往视，归，极以北流为便。刘奉世乞与河议，其言纷然。吕、井之议遂格，而辙亦以罢政。於是河流遂东凡七年，而后北流始通。） 

　　８、祔宣仁圣烈皇后神主於太庙。《纪事本末》卷九十一。案：《宋史·本纪》：癸亥，减两京、河阳、郑州囚罪一等，民缘山陵役者蠲其赋。甲子，诏依章献明肃皇后故事，罢避高遵惠讳。《宋文鉴》卷三十二毕仲游《代宰相宣仁圣烈皇后哀册文》云：维大宋元祐八年岁次壬申九月三日癸酉，大行皇太后崩於寿康殿，旋殡於崇政殿之西阶。粤明年正月，迁祔座於永厚陵，礼也。丛殿祐空，袒庭燎晻。云似却而复凝，月虽辉而如惨。孝孙嗣皇帝臣煦，临遣奠以兴哀，瞻振容而永慕。凤吟管以何悲，龙挟輴而若驻。羽卫罗阙，神仪布露。爰制近司，纪陈圣度。其词曰：“皇矣大宋，宝命自天。重明累圣，跨成轶宣。正后在中，契于坤乾。较任比姒，亦逾於前。有系自姜，源深积厚。功熙我朝，方虎是偶。奄韩宅鲁，益昌厥后。月瑞日符，是兴太母。於铄太母，躬义率仁。居静犹地，含和如春。正素自禀，聪明夙闻。作合英祖，齐庆？曜。受养神考，阴功善教。体道不违，惟德是冢。元丰末命，帝命惟辟。听断勉同，以补天隙。拥佑神孙，立民之极。恭以励人，俭惟化俗。衣有大练，奁无片玉。房闼不出，四海在目。信义由中，九夷思服。如鉴不尘，如璞不缁。三事大夫，正直是咨。宗藩外戚，渗漉惠慈。人爵王官，虽卑不私。庙谒靡行，外朝靡践。池篽靡临，惟正自勉。服御靡更，惟恶是善。庸尔万方，为则为典，左右皇躬。动有坛宇，居由范防。造次於是，浸隆且昌。如天清明，霁日之光。治化方成，忧劳亦至。外若平居，中潜遘厉。坤轴轧以夜摧，月轮翩而晓坠。守大化之靡恒，尚斯民之为意。呜呼哀哉！珠箔低垂兮云务犹隔，蕙帐仿佛兮炉烟未消。想仙驭以何适，谢人寰而已遥。万乘号恸，哀缠九霄；千官缟素，雨泣东朝。呜呼哀哉！人与神兮变何速，秋复春兮时以徂。牺樽盈兮未忘於平昔，地綍动兮难留於须臾。翼八翣以为卫，陈六衣而氾涂。呜呼哀哉！野苍茫兮人渐远，意徘徊兮天欲晚。逆洛涧兮嗟备物之如在，逾巩岸兮知神游之不返。山川已兆於真宅，松柏犹凝於故苑。呜呼哀哉！玉晦龙蛰，金藏鉴昏。泉关掩夜，宫闱泣晨。车轨同兮虽来於万国，宝座间兮惟朝於百神。鱼惟炬以非日，雁长鸣而不春。呜呼哀哉！成内则於三朝，贻素风於十祀。致理之勤兮今已往，大道之公兮古如此。何远其家以为国，而忧其民之犹子。宜大书而作册，俾永光於宋史。呜呼哀哉！”） 

　　９、甲子，张士良、陈衍、梁知新罢御药房，士良提点醴泉宫，任便居住。（《长编》卷四百九十五：元符元年三月戊午，三省言究治士良狱。原注：张士良以绍圣元年二月二十二日与陈衍、梁知新罢御药房，士良提点醴泉宫，任便居住。） 

　　１０丙寅，三省、枢密院同进呈吴安持所画河图及利害。范纯仁曰：“昨专遣吕希纯、井亮采躬亲行河，决定利害，宜用其言，不可复从水官之说。”上曰：“希纯等行河不及一月而迁，止到大名，未尝至恩、冀，恐有所不尽也。”韩忠彦等曰：“吕希纯等所上河议亦未可施行，又以监察御史郭知章奏乞专委水官任河事。”上曰：“河事固当专付之（《长编》卷四百八十一：元祐八年二月丙子，尚书省检市易欠户。原注：云：明年二月二十四日可考。） 水官，失职则责之可也。”希纯、亮采之议寻格。（《纪事本末》卷百十二。案：希纯、亮采遣使在辛丑，归在己未。） 

　　１１、戊辰，诏曰：“朕昨亲奉皇太后圣谕，皇太妃保育之德著於中外，虽已备极崇奉，而仪节之间，犹有未称。盖旧仪虽全比皇后，而宫闱舆盖之制及出入所用，宜有所加。苟於本朝祖宗以来，母后之制有所差降，则褒隆之数可以施行。朕恭承玉音，惓惓慈训，其下礼部、太常寺礼官，参考典礼、仪制及臣僚上栈拜名、命妇进见等仪式奏闻。”（《纪事本末》卷九十一。案：《栾城后集《颍滨遗老传》云：母后之家，十年一奏门客。时皇太妃之兄朱伯材以门客奏徐州富人窦氏，尧夫无以裁之。一日日中，请辙於都堂与邦直议之，辙曰：“上始亲政，皇太妃邠中事当遍议之，车服仪制，已付礼部矣。皇太后月费，尚书省已奏，乞依太皇太后矣，皇太妃宜付户部议定。至於奏荐亦当议，有所予付吏部可也。凡事付有司，必以法裁处，朝廷又酌其可否而后行，於体为便。”明日奏之，上曰：“月费俟内中批出，奏荐皇太后家减二年，皇太妃十年。”议已定，邦直独曰：“此可为后法，今姑予之可也。”上从之。邦直》之附会类如此。又案《长编》三百九十三：元祐元年十二月丙午，礼部尚书韩忠彦言太皇太后、皇太后、皇太妃册宝，并一切法物，已有故事。原注：绍圣元年十六日可考，当即指此。） 

　　１、三月壬申朔，案：据钱大昕《朔闰考》增“朔”字。相度定夺黄河利害所奏：“本所寻亲到北京元城县孙村口及馆陶县堤埽相视一带水势，次到梁村口、张包口及内黄县蒲潘口相北流水势。考之前世河流次第及广行，询访利害，大抵北流势顺下，故河道常欲趋北，前后所施行，人工不少，故见今水流分路颇多。今来逐司议论不同者四事，惟张包河门等最为要切。安抚司、都水监之意，欲於断堰处仍起堤三十里，以防夺动大河；转运之意，欲存留，以为北流下河。所陈之利害，本所契勘东流自梁村西下至孙水口一十六里有馀。见今伏槽水势约八九分，已来行流，然河身皆自人力所开，大段窄狭。其阚村埽乃元祐三年所置，本欲横截大河，使之东去。自阚村埽至内黄下埽，空缺者七十馀里，张包河乃在其间，虽即今水势浅小，然去北之势极为顺便，但自决大吴口后来，累年之间，北流堤防，全不修葺。即日难以便依转运、提刑司所请，张包等河门，不行缕断流，待涨水之出，仍乞闸内黄决口，凿开元里堤，使水势无壅其东行；亦依安抚司、都水监所请，疏口地、开鸡爪河，以助东流之水势，保明委是诣实。”明日，诏都水者王宗望：“疾速前去提举，照管措置，务要於向下州军别无疏虞，候将来涨水，见得河势行流次第，令都水监具的确利害保明闻奏。”（《纪事本末》卷百十二。） 

　　２、癸酉，上批新知陈州、龙图阁侍制蔡卞为中书舍人。（《纪事本末》卷百一。） 

　　３、朝奉郎、监察史郭知章奏：“臣窃见大河分东、北之流，河北生灵被害甚久，往年朝廷议欲回河，盖尝患之而未能也。今兹河复故道，水之趋东者已不可遏；若顺而导之，闭北而行东，其利百倍。近日朝廷遣使按视，闻已开梁村，闭北流，尚有阚村、张包河等处，逐司议论未一。臣以谓都水监官，朝夕从事於河上，耳目之所见闻，心志之所思虑，议论之所相接，莫非水也。河身之曲折高下，利害轻重本末，宜熟知之矣。今使水官不得尽其职而惑於浮议，臣恐河事一误，则河北之民，未得安堵而乐业。伏望陛下特降睿旨，专委水官，以图经久可行之策，以幸河北一路元元之民，不胜幸甚！”（《长编》卷五百十七：元符二年冬十月甲子，郭知章等以导河东流之议无功降责。原注：附证绍圣元年三月二日郭知章奏疏。案：今据原注辑入，又元祐八年十二月丙寅。） 

　　４、乙亥，右光禄大夫、守尚书左仆射兼门下侍郎吕大防为观文殿大学士、知颍昌府。（案：曾敏行《独醒杂志》卷二云：吕丞相大防微仲罢相，以大观文出知颍昌府。制有曰：“改元而后与政历九年之间，有国以来，首相踵三人之久。”盖自国初至元祐，为首相居位者，多止七八年耳。） 后二日，改知永兴军。大防当宣仁圣烈皇后垂帘时，位首相逾六年，上春秋既长，大防第专意辅导，未尝建议亲政，虽宣仁圣烈皇后有复辟之志，卒不得申，当国日久，群怨交焉。及宣仁圣烈祔庙，殿中侍御史来之邵乞先逐大防以破大臣朋党，因疏神宗所简之人章惇、安焘、吕惠卿等以备进用。大防亦自求去位，上亟从之。（《纪事本末》卷九十九，又卷百一。） 

　　５、乙酉，上御集英殿试进士，策曰：“朕惟神宗皇帝躬神明之德，有舜、禹之学，凭几听断，十九年之间，凡礼乐法度所以惠遗天下者甚备。朕思述先志，拳拳业业，夙夜不敢忘。今博延豪英於广殿，策之当世之务，冀获至言，以有为也。夫是非得失之迹，设施於政，而效见於时。朕之临御几十载矣，复词赋之选而士不加能，（案：《宋史李清臣传》作“士不知劝”。） 罢常平之官而农不加富，可雇可募之说杂（案：《宋史李清臣传》作“可差可募之说纷”。） 而役法病，或东或北之论异而河患滋，赐土以柔远也而羌夷之侵未弭，弛利以便民也而商贾之路不通。至於吏员猥多，兵备刓阙，饥馑荐至，寇盗尚蕃，此其故何也？夫可则因，否则革，惟当之为贵。夫亦何必焉！（案：《宋史李清臣传》作“圣人亦何有必焉”。） 子大夫其悉陈之无隐。”中书侍郎清臣之言也。（《纪事本末》卷一百。原注：《旧录》云：上亲政，内出策问，士莫不欣庆，知上绍述之意。《新录》辨曰：祖宗之所以望后世子孙之所以丕承先志者，要归於治耳，不在於法令因革之间也。况策问固曰“可则因，否则革”矣，亦何尝必哉。而云“士莫不欣庆，知上绍述之意”，此史官之私意也。今删去。） 

　　６、癸巳。（《长编》卷五百十四：元符二年八月戊子，石豫言阚村水涨，有司坐视不救，今日全河北流，渰浸成患。原注：鲜于绰《传信录》论北流事，附绍圣元年三月二十二日，可考。案：《传信录》原书已佚。据《长编》卷五百十七：元符二年十月甲子，责降水官引鲜于绰《传信录》云：绍圣元年春，都水使者王宗望等於内黄下埽闭断北流，至涨水时，犹有三分水势。然上流诸埽已多危急，下至将陵埽仍决溢。是年冬，闭塞阚村而下。及创筑新埽七十馀里，尽闭北流，全河之水，东由故道。有旨：“水官保任过涨水无疏虞，当议推赏；如有訩决，必重有行遣。”至绍圣五年，始等第推恩。元符二年，已经五稔矣，或大小暴涨十馀丈，堤岸决溢，又适值主者乖谬，不即闭合阚村，水复成北流。工部侍郎张商英天觉奏，以为水官阴附元祐奸臣，回河东流所致，追责累年，建议水官削职安置吴安持、郑佑、王宗望、郭知章、鲁君贶等凡二十四人。然说者谓元符二年之水，三门开元所建《圣德颂》，并大惓年重修禹庙皆在山顶，悉遭漂没。盖自开元大惓以来，水未有如此之大者，非堤之过也。自是言河事者，人以为戒，务持两端，莫敢确然任责。东流未复之前，已淤平东塘，其后，又过佛圣窝，塞侵及西塘矣！） 

　　７、丁酉，上御集英殿，试进士毕渐以下通礼诸科经律及第、出身总六百人。时，初考官取管策者，多主元祐；杨畏覆考，专取熙宁、元丰者，故渐为之首。太中大夫、守门下侍郎苏辙依前官知汝州。先是，辙言：“臣伏见御试策题，历诋近岁行事，有欲复（案：《遗老传》同此。陈桱《续通鉴》作“绍复”。） 熙宁、元丰故事之意，臣备位执政，不敢不言。然臣窃料陛下本无此心，其必有人妄意陛下牵於父子之恩，不复深究是非，远虑安危，故劝陛下复行此事。所谓小人之爱君，取快一时，而非忠臣之爱君，以安社稷为悦者也。臣窃观神宗皇帝以天纵之才，行大有为之志，其所设施，度越前古，盖有百世而不可改者矣。（案：《栾城后集·论策题劄子》作“而不可变者矣”。） 臣请为陛下指陈其略：先帝在位近二十年，而终身不加尊号，裁损宗室，恩至於袒免，减朝廷无穷之费；出卖坊场，雇募衙前，免民间破家之患；罢黜科举诵教之学，训练诸将慵惰之兵；置寄禄之官，复六曹之旧；严重禄之法，禁交谒之私；行浅攻之策，以折（案：《遗老传》“折”作“制”。） 西戎之狂；收六色之钱，以宽杂役之困；其微至设抵当卖熟药。（案：《栾城后《集》此句下有“凡类此者”四字。） 皆先帝之圣谟睿算，有利无害，而元祐以来，上下奉行，未尝失坠者也。至如其他，事有失当，何世无之！而父作之於前，子救之於后，前后相济，此则圣人之孝也。昔汉武帝外事四夷，内兴宫室，财赋匮竭，於是修盐铁、榷酤、平准均输之政，民不堪命，几至大乱；昭帝即位，委任霍光，罢去烦苛，汉室乃定。光武显宗，以察为明，以谶决事，上下恐惧，人怀不自安；章帝即位，深鉴其失，代之宽仁恺悌之政，后世称焉。及我本朝，真宗皇帝，修文偃革，号称太平，并臣因其极盛，为天书之说；及章献明肃太后临御，览大臣之议，藏书梓宫，以泯其迹；及仁宗听政，亦绝口不言，天下至今韪之。英宗皇帝自藩邸入继，大臣有过计，创濮庙之议，朝廷为之汹汹者数年；及先帝嗣位，或请复举其事，寝而不议，（案：《栾城后集》作“寝而不答”。） 遂以安静。夫以汉昭、章之贤与吾仁宗、神宗皇帝之圣，岂其薄於孝敬而专事变易也哉？盖事有不可不以庙社为重故也。是以子孙既获孝敬之实，而祖、父不失圣明之称，此真明君之所务，不可与流俗议也。臣不胜区区，愿陛下反覆臣言，慎勿轻事改易。若轻改九年已行之事，擢用曩岁不用之人，人怀私忿而以先帝为词，则大事去矣。臣不胜忧国之心，冒犯天威，甘俟谴责。”奏入，不报。辙言：“臣近以御试策题，有欲复熙宁、元丰政事之意，寻具劄子，论先帝所立政事，见今遵行，已自非一。其间事有过差，元祐以来，随宜修政以安天下者，正是子孙孝敬之义，未审陛下以臣言为然否？然窃观自陛下亲政於今，已是半年，臣等日侍清光。若圣意诚谓先帝旧政有不合更改，自当宣谕臣等，令商量措置。今自宰臣以下，未尝略闻此言，而忽因策问进士，宣露密旨，中外闻者，莫不惊怪。（案：《栾城后集《第二劄》此下有云：譬如家人，父兄欲有所为，子弟有不预知而亟与行路谋之，可乎？臣闻两喜必有溢美之名，两怒必有溢恶之言。喜怒不忘於心，而以议天下之政，必有过甚而不平者。朝廷虽今昔之异，其实一家，欲有所为，当爱惜事体，岂可如仇雠之相反惟患不速也哉？） 顷者，元祐之初，初议更张，亦未免此病，故役法一事，随改随复，数年而后稍定。臣於此时为谏官，后为御史，每言差役不可尽行，如河流不可强遏，上下顾望，终不尽从。陛下以此察之，臣非独私元祐之政也，盖知事出匆遽，则民受其病耳。议者谓元丰之事有可复行，而元祐之政有所未便，臣愿陛下明诏臣等公共商议，见其可而后行，审其失而后罢，深以生民社稷为意，勿以此匆匆，则天下之幸也！”（案：《栾城后集》又载《贴黄》云：臣窃见章惇昔任枢密使与司马光争论役法，其言曰：“免役之法，利害相杂。”又曰：“见行役法，今日自合改更。”又曰：“自行免役，所遣使者，不能体先帝爱民之意，差役旧害虽已尽去，而免役新害随而复生，今日正是更张修完之时。”又曰：“凡改更政事，固有不可缓者，有可以缓者。京东西保马，缓一日则民受一日之害，此不可缓者也；加役法，岁月之间，改更了当，诚不为缓。”陛下谓惇岂欲破坏元丰故事者哉？而言犹若此，则元祐改更，诚不为过矣。） 辙既再具劄子，上固不悦。李清臣、邓温伯又先媒孽之。及面谕，上益怒，遂责辙曰：“人臣言事何所害？第昨卿奏机事，不可宣于外，请秘而不出，今乃对众开陈，且以汉武帝事比先帝，引谕甚失当。”辙曰：“汉武帝，明主也。”（案：《东都事略《苏辙传》作“武帝》，英主也。”） 上曰：“卿所奏称汉武帝，外事四夷，内兴宫室，立盐铁、榷酤、均输之法，其意第谓武帝穷兵黩武，末年下哀痛之诏，此岂明主乎！”（案：《东都事略·苏辙传》作“财用匮乏，岂得谓之英主？”） 辙恐动，趋下殿待罪。上声甚厉，范纯仁独进曰：“史称武帝雄材大略，为汉七制之主，辙比先帝，非谤也。陛下亲政之初，进退大臣当以礼，不宜如此急暴。”上怒稍霁。辙退，举笏谢纯仁曰：“公，佛地位人也。”归家，即具奏曰：（案：《栾城后集·为待罪劄》，《集》中云：臣以愚拙，特蒙圣恩擢用，不次备位政府已及三年，报效不闻，负乘为罪，前后累至烦言，浼渎天听，孤危之迹，寝食不遑。祗自去秋以来，纷纭少止，方欲祈天请命，力求补外，适以东朝变故，不敢自陈。） “今者偶因政事，怀有所见，辙欲倾尽以报知遇，而天资闇昧，不达机务，论事失当，冒犯天威，不敢自安。（案：《栾城后集此下有云：谨已迁观音院待罪。） 伏乞圣慈，（案：《栾城后集》此下有云：察臣久欲退避，以免素餐之讥。） 怜臣不识忌讳，出於至愚，少宽刑诛，特赐屏逐，以允公议。”诏苏辙除端明殿学士、知汝州。权中书舍人吴安诗草制曰：“文学风节，天下所闻，擢任大臣，本非朕意有可否，固宜指陈而言，或过中引义非是，朕虽曲为含忍，在尔亦自难安。原诚终自爱君，薄责尚期改过。”上批：“苏辙引用汉武故事，比拟先帝，事体失当；所进入词语不著实，朕进退大臣非率易也，盖义不得已，可止散官知汝州，仍别撰词进入。”制曰：“朕以眇躬上承烈考之绪，夙夜祗惧，然以丕扬休功，实赖左右辅弼之，克承厥志，其或身在此地，倡为奸言，拂於众闻，朕不敢舍。太中大夫、守门下侍郎苏辙，顷被选擢，与闻事机，当协恭以辅初政，而乃忘体国之义，徇习非之私，始则密奏以指陈，终於宣言而眩听。至引汉武，上方先朝，欲以穷奢黩武之姿，加之秉则经德之主，言而及此，其心谓何？其解东台之官，出守列郡之寄，尚为宽典，姑务省循，可特授依前太中大夫、知汝州。”（《纪事本末》卷一百。原注：此段参取《实录》及苏辙《遗老传》并邵伯温《辨诬》。前制吴安诗》所草，后制当求主名附益之。此时吕希纯及蔡卞实为中书舍人，后制必卞所草也，当考。伯温》作《元祐辨诬》云：先是，宣仁后既崩，吕相大防欲迁杨畏为谏议大夫，范相曰：“上新听政，谏官当求正人，杨畏不可用。”吕相方约畏为助，谓范相曰：“岂以杨畏曾言相公邪？”苏门下在坐，诵畏弹范相文，范相曰：“某自颍昌被召，不知人有言也。”遂乞罢政。哲宗不许，吕相更超迁杨畏为礼部侍郎，范相恐伤吕相意，不复言。后吕相充宣仁后山林使，杨畏首背吕相，称述熙宁、元丰政事与王安石学术。哲宗用其说，下国子监，印《三经义。明年春，殿试，李清臣作策题，以熙宁、元丰、元祐故事相参，两存其说，问孰便者。初考官多取主元祐者，杨畏覆考，取主熙宁、元丰者，故以毕渐为首。清臣遂以礼部尚书拜中书侍郎，欲取相位，以苏门下在，未能迁。一日对，哲宗言：“苏辙兄弟改变先帝法度。”苏门下奏曰：“陛下即位，宣仁后垂帘之初，臣兄轼方起谪籍知登州，入为郎官，为起居舍人。臣自筠州监酒被召，是时清臣为左丞，今日反谓臣兄弟变先帝法度，是清臣欺陛下也。”清臣辞屈。乃曰：“苏辙尝以汉武帝比先帝。”哲宗震怒，声色甚厉。苏门下顿首待罪。范相进曰：“史称武帝雄材大略，为汉七制之主，盖近世之贤君。苏辙果以此比先帝，非谤也。陛下亲政之初，进退大臣，不当如诃叱奴仆。”哲宗怒少霁。罢朝，苏门下举笏谢范相曰：“公，佛地位中人也。”苏门下初对范相诵杨畏弹范相章，本疑范相者，及此，方知其贤。苏门下寻以本官出知汝州。伯温》所云“下国子监，印《三经义》”，月日当考。按熙宁八年六月十九日，乞有敕令国子监雕印《诗》、《书》、《周礼义》矣。不知伯温》何故云尔也。李清臣既为中书侍郎，乃出策题。伯温谓清臣先出策题，误也。又卷百一，又卷百五，较此为略。） 

　　８、庚戌，龙图阁直学士蔡京权户部尚书。（《纪事本末》卷百三十一。案：陈桱《通鉴续编》云：自成都召还。又案：陈桱《通鉴》，书京权户尚在改元后，不系月。考改元在四月，则京权户尚与此异。） 

　　《续宋编年资治通鉴》：三月壬申朔，日有食之，云雾不辨。

　　１、四月（案：钱大昕《朔闰考》：是月壬寅朔。） 癸酉，监察御史郭知章言：“吴安诗行苏辙诰，重轻止徇於私情，褒贬不归於公议。”诏安诗罢起居郎。（《纪事本末》卷百五。） 

　　２、甲辰，国子监司业翟思为左司谏，左朝奉郎上官均为左正言，右朝散郎周秩、左朝散郎刘拯？为监察御史，左朝请郎张商英为右正言。商英前自开封府推官出为河北西路提点刑狱，元祐四年五月改江南西路转运副使，又徙淮南》，逾五（案：“五”字据《太平治迹统类》补。） 年不复召，於是始擢谏官，故商英攻元祐大臣不遗馀力。《纪事本末》卷百一，又卷百三十一。（案：《续宋编年资治通鉴》言：焘及祖禹、吴安诗、刘安世、刘唐老、孙升、韩川，当吕大防擅权时，并以亲旧相为表悰，通传旨意。今首恶虽已贬黜，而焘等犹未明云窜殛。於是降焘知鄂州，安世知南安军，川知坊州，升知房州，安诗监光州酒税。又案：此皆六月事。） 商英尝奏疏论风俗曰：“我神考发明道德之意以作成人材，同一风俗，大志未集，神灵在天。宣仁圣烈太后保祐陛下，讬心腹於辅弼，寓视听於台谏，而势利之下，是非蜂起，阿谀附会。一旦乌合，或上叛君亲之恩，或下背师友之训，或小合传缄，白昼告急，或手扇障面，夜半造门，或苞苴结私第之欢，或伏地修门生之敬。於是浮言竞作，鄙谚交兴；川洛异党，秦汾分门。拨而后动，谓之“天平”；子大而无见，谓之“盲大虫”；交通相纽，谓之“八关阴”；私搆架，谓之“五鬼”；谁何门户，谓之“约闹抱”；持其足，谓之“小鬼荙”；所亲而去，谓之“过房失所”；合而还，谓之“归宗”；伺察报探，谓之“灭门”。（案：《续宋编年资治通鉴》：伺候报探，谓“灭门”；瞪走马<革登>，势尽相图，谓之“徒中反告”。呜呼！士大夫平日不素讲闻师儒先生之高谊，不自慎重，身被讥议，亦有足悲者。若滋长不已，则憎爱恩怨未易改。以上数语，与《纪事本末》相异，馀均同。） 臣愚欲望陛下以臣此章，降手诏戒励，揭之朝堂，风示四方，庶几薄恶之风浸息，醇醲之化日孚。《易》曰：‘君子以居，贤德善俗。’其在兹时乎！”《纪事本末》卷百一。案：《续宋编年资治通鉴》此条上载：六月，台谏论吕大防等擅作威福，贬大防等云云，及周秩贬广德与除《字说》禁三条。此条下又载祖禹知陕，纯仁罢相，诸事而下又标闰月五月云云。前后错乱，殊多错简。下放此。

　　３、乙巳，都水使者王宗望言：“躬亲相视，得东流水势已及八九分，张包河一支，即日减落，水势甚微。上件河门，若不断闭，切虑向去，涨水不测，牵夺大河水势向西訩刷，河门愈更深阔。已牒大名府都大与本地分都大修闭，限十日毕工去讫。”《纪事本末》卷百十二。（案：《十朝纲要》：乙巳，诏以都水使者王宗望言修闭张包河门。《长编》卷四百八十四：元祐八年五月戊戌，李之纯及杨畏、来之邵言责董敦逸、黄庆基。原注：绍圣元年四月乙巳当考。） 

　　４、庚戌，龙图阁学士曾布除翰林学士、知制诰。布自高阳徙江宁，诏许入觐，言先帝政事当复施行之，宜改元，以顺天意。初除户部尚书，寻改是命。《纪事本末》卷百三十。（案：陈桱《通鉴续编》云：初，司马光谕曾布增损役法，布辞曰：“免役一事，法令纤悉，皆出己手，遽自改易，义不可为。”遂以户部尚书出知太原，五徙知江宁府，过京，留拜承旨。） 

　　５、壬子，侍御史虞策言：“吕惠卿等指陈苏轼所作诰词，语涉讥讪，望核实施行。”殿中侍御史来之邵言：“轼在先朝，久以罢废，至元丰擢为中书舍人、翰林学士。轼凡作文字，讥斥先朝，援古况今，多引衰世之事，以快忿怨之私。行吕惠卿制词，则曰‘始建青苗，次行助役、均输之政，自同商贾，手实之祸，下及鸡豚，苟可蠹国而害民，率皆攘臂而称首’；行吕大防制词，则曰‘民亦劳止，愿闻休息之期’；撰司马光神道碑，则曰其‘退於洛，如屈原之在陂泽’。凡此之类，播在人口者非一，当原其所犯，明正典刑。”制曰云云。（案：《编年备要》载制词曰：轼行污而詀正，学僻而欺愚。顷在先朝，自取疏斥，肆予纂服，开以自新，弗说尔心，覆出为恶，辄於书命之职，公肆诬实之辞。凡此立法造令之大经，皆曰蠹国害民之弊政。顾威灵之如在，岂神理之可容！深惟厥辜，宜窜远服，祗夺近职，尚临一邦。） 落端明殿学士兼翰林侍读学士，依前左朝奉郎知英州。制词，中书舍人蔡卞所撰也。（《纪事本末》卷百一，又卷百五。案：《编年备要》云：於是元祐诸人相继黜责，而轼为之首。） 

　　范纯仁言：“臣方在病假，仍乞罢免朝廷之事，不合与闻，然有未尽之诚，上觊少禆圣听。窃见全台言苏轼行吕惠卿诰词，言涉讪谤。伏缘熙宁法度出於建议之臣，又州县奉行之际，多有过当，不副神宗爱民求治之意。及至垂帘之后，惠卿方用谏官之言，特行重窜，苏轼因撰词之际，遂至过诋惠卿。今台谏章揽归先朝，事体不便；况今来言者，多是垂帘时擢归言路之臣，当时畏避不即纳忠，今日观望，始有弹奏。若便施行其说，亦恐玷垂帘之圣明，妨陛下纯孝之德。三省进呈之际，伏望圣断特加容贷，不惟可全国体，亦可稍镇浇风。”（《纪事本末》卷百五。案：《太平治迹统类》载纯仁此疏下又有云：高士敏昔在成都，曾有犯罪；来之邵曾任本路监司，略无举发。及至太皇上仙，高士敏特与改官。来之邵又弹奏苏轼云：“执政时，曾为人所弹击言者，寻皆黜责，当台谏略不辨明。及苏轼得罪，便云所谪太近，吐刚茹柔，率多类此。使朝廷赏法过中，莫不由此。”又言：“吕惠卿谪时，李清臣方为左丞，若言涉讪谤，清臣岂肯书诰行出？今旧臣惟有清臣在此，更乞询访。”不听。） 

　　６、癸丑，御劄“改元祐九年为绍圣元年。布诰多方，使咸体朕意。”（《纪事本末》卷一百。原注：《旧录》云：“诏既下，天下晓然知上意矣。”《新录》辨曰：绍圣初，惇、卞等主绍述之论，胁持上下，改元曰绍圣，其意已明。“诏既下，天下晓然知上意矣”十一字可除去。按：此月十二日改元，二十一日章惇乃为相，绍述胁持，惇固如此；第改元诏书，惇犹不与耳。范祖禹《代言集》载改元诏书，乃祖禹所草，当考。案：《编年备要载御劄略》曰：朕日听外朝之治，躬临万务之微。渺若涉渊，未知攸济。顾念祗承上帝，诞保受民，惟骏惠於先猷，以缵隆於下武，乃稽仁祖之成宪，思大文考之烈光。其因盛夏之辰，载新元统之号，宜改元祐九年为绍圣元年。《宋史·本纪》：是日，白虹贯日。《十朝纲要》：癸丑，用翰林学士曾布言改元。） 

　　７、翰林学士兼侍读范祖禹为龙图阁学士，知陕州。先是，祖禹屡乞补外，上曰：“不须入文字，俟执政有阙。”明日，苏辙责汝州，祖禹再上章请郡。不许。盖上欲以祖禹代辙也。既而沮之者甚众，祖禹固求出，乃有是命。（《纪事本末》卷百一。） 

　　８、甲寅，诏故观文殿学士、集禧观使、守司空、荆国公、赠太傅王安石配享神宗皇帝庙。（《纪事本末》卷百十三，又卷百三十。） 

　　９、蔡渭诉其父确冤，追赠左正议大夫。（《长编》卷四百九十：绍圣四年八月丁酉，蔡渭诉粉昆事。原注：云：按《实录》，绍圣元年四月十三日，蔡渭诉确冤，追赠左正议大夫。案：《宋史·本纪》，确追赠与王安石配飨同在甲寅日。是月壬寅朔，甲寅十三日也。确子孙依正议大夫亡殁条与恩泽，见二十二日诏。毕沅《续通鉴》云：太子少师致仕冯京卒。帝临奠。蔡确之子渭，京婿也，於丧次诉其父冤。甲寅，复诏确为右正议大夫。《长编》作“左正议”，必有一误。《东都事略·刘安世传》：蔡确之子渭数上书讼吕大防、刘挚及安世等陷其父，朝廷委蔡京等究治无验。） 

　　１０、侍御史虞策言：“苏轼既坐讥斥之罪，犹得知州，罪罚未当。”诏轼降充左丞议郎。（《纪事》本末卷百五。案：轼贬知英州在丁巳十一日。） 

　　１１、资政殿学士、中奉大夫、吏部尚书胡宗愈为通议大夫、知定州。（《纪事本末》卷百一。） 

　　１２壬戌，翰林学士曾布修《神宗皇帝正史》。（《纪事本末》卷百三十。案：《续宋编年资治通鉴》：《神宗实录》请取王安石《日录》参照编详。《宋史·本纪》：四月戊辰，同修国史蔡卞请重修《神宗实录》。闰月丙申，命左仆射章惇提举修《神宗国史》。五月己酉，修国史曾布请以王安石《日录》载之《神宗实录》。文互异。蔡卞上疏言：“先帝盛德，大业卓然，出千古之上。而《实录》所记，类多疑似不根，乞验索审订，重行刊定，使后世无所迷惑。”诏从之。以卞兼国史修撰。毕沅《续通鉴》上疏在戊辰日。陈桱《通鉴续编》云：元祐中，史官范祖禹等修《神宗实录》，尽书王安石之过，以明帝之圣。蔡卞，安石壻也。邵伯温《闻见前录》：卞从安石从子防所求安石旧作《日录》，文饰奸伪，芟落事实，尽改正史。据毕沅《通鉴》，诏以《日录》参定《实录》在五月己酉。） 

　　１３资政殿学士降授通议大夫、提举洞霄宫章惇为正议大夫、守尚书右仆射（案：《宋史哲宗本纪》、《宰辅表》均作“左仆射”。《编年通鉴》、《编年备要》同此，作“右”。兼中书案：《宋史·本纪》、《宰辅表》，“中书”作“门下”。据《长编》卷五百元符元年七月庚午章惇放罪原注云，惇以绍圣元年四月为左揆兼门侍。此右仆射、中书侍郎恐有误。侍郎。案：《编年备要》载制词云：“方政令出於帘帷，操柄归於廊庙，善政良法多所纷更，正色危言不惮强奭。十年去国一德保躬。虽风波并起於畏途，而金石不渝乎素履。”又曰：“四方之休戚壅於上闻，并臣之忠邪牵於公议，眷求真宰，秉我国成。”翰林学士曾布所草也。於是，礼部侍郎杨畏亟令人语惇曰：“畏前日度势力之轻重，遂因吕、苏以逐挚、焘。方欲逐吕、苏而二人觉，罢畏言职。畏迹在元祐，心在熙宁，首为相公开路者”。） 

　　１４、兼中书侍郎范纯仁为右正议大夫，充观文殿大学士、知颍昌府。上既亲政，言者争论垂帘。纯仁乞依明道二年故事，下诏禁约，并录诏以进。不从。纯仁数称疾求罢，晨后出居慈孝寺，再录诏以进。（案：《范忠宣行状》云：绍圣元年，言事者交章力排垂帘时事，人情大恐。公曰：“太皇太后保祐圣躬，欲跻天质於尧、舜之上，其功烈，其诚心，幽明所共鉴也。今人主初亲政，而议者辄自为计，不恤国，是一何薄哉？”遂以明道二年五月癸酉诏书上之，曰：“望陛下稽放而行，以戒薄俗”。） 且言：“近闻狂人传播拟策目，云当经圣览。（案：《范忠宣行状》云：狂人赵天启作拟试策，传播中外。） 又台官章疏，或以取用其说甚非。陛下尊奉先太皇太后，勤劳公正，保祐圣躬之意。伏乞特降明诏，以信万方。（案：《范忠宣遗文缴明道诏书劄子》下又有云：此书不颁行，薄俗恐难禁止，臣今再录明道诏书缴连上进。伏望圣慈遵本朝之旧典，法仁祖之圣孝，特降明诏，以信万方，天下幸甚。又贴黄云：） 方今妄为诋讦者既多，陛下容之则妨圣孝，惩之则恐不忍，不若以诏禁约，事得两便。”讫不从。纯仁固求罢，而有是命。（《纪事本末》卷百一。案：《范忠宣行状》云：公知不容於时，再上章乞去，语甚恳切，遂以公知颍昌府。陛辞日，赐坐啜茶，慰劳甚渥。上曰：“卿耆德硕望，朝廷所赖，然坚不肯为朕留。卿虽在外，两为宰辅，凡有所以禆益於时政者，但入文字来，无形迹。”公曰：“敬受命。”既到官，值兴广武埽役，下颍昌、汝州科稍草一百万，公曰：“两处之民，不习河役，方荐饥之后，加之道路阻远，则永为深患。”力请至七八方免。然其破产失业已十三四，有至非命而死者矣。报到，闾巷田野，讙呼鼓舞，如脱机穽。方为公立生祠，会公南迁，畏事者止之。） 

　　１５、癸亥，诏蔡确特依正议大夫亡殁条与子孙恩泽。（《纪事本末》卷百七。） 

　　１６、翰林学士曾布为翰林学士承旨，（《纪事本末》卷百三十。） 

　　殿中侍御史来之邵为侍御史。（《纪事本末》卷百一。） 

　　丁卯，中书省言：“勘会推行差役迄今十年，民间苦於差扰，议者纷纷，前后改移不一，终未成一定之法。”诏府界诸役法依元丰八年见行条约施行，仍自指挥到日为始。左司谏翟思言：“祖宗以来，中书差除、铨曹注授各有条格，不相参错。元祐大臣，招权市恩，旧係铨注，昔多归堂除，奔竞请托，恬以成风。望诏有司，依祖宗以来中书差除，立为定法，馀归铨曹。用元丰中选格注授，庶几人无觊望。”诏送给事中、中书舍人看详。（《纪事本末》卷一百。案：《续宋编年资治通鉴》：复元丰免役法。据《长编》卷二百三十七，熙宁四年十月壬子朔，颁募役法。原注云以绍圣元年四月二十六日至三年五月三日敕详定。是月壬寅朔，二十六日为丁卯。《编年》、《通鉴》於此条后书闰月五月，而前已书六月台谏论吕大防云云，殊失前后次序。《宋史·本纪》与《纪事本末》同。辨正见前“甲辰，张商英擢谏官；壬戌章惇为右仆射”下。又案：邵伯温《闻见前录》：绍圣初，哲宗亲政，用李清臣为中书侍郎，范丞相纯仁与清臣论事不合，范公求去，帝不许。范公坚辞，帝不得已，除观文殿大学士、知颍昌府。召章惇为相，未至，清臣独当中书，益觊幸相位。复行免役、青苗，除诸路常平使者。惇至，不能相容，以事中出知北京。） 

　　是月，秘阁校理李昭玘为秘书丞。《长编》卷五百五：元符二年正月辛未，李昭玘罢馆职。原注：昭玘，绍圣元年四月以秘阁校理为秘书丞。（案：《宋史·李昭玘传》：用李清臣荐，为秘书省正字、校书即，加秘阁校理。通判潞州，潞民多不葬，昭玘饬官地，画兆竁，具棺衾，作文风晓之，俗为一变。入为秘书丞、开封府推官。） 

</div>
    <div class="pagination">
<a href="续资治通鉴长编拾补_page9.html">上一页</a><span>...</span><a href="续资治通鉴长编拾补_page5.html">5</a><a href="续资治通鉴长编拾补_page6.html">6</a><a href="续资治通鉴长编拾补_page7.html">7</a><a href="续资治通鉴长编拾补_page8.html">8</a><a href="续资治通鉴长编拾补_page9.html">9</a><span class="current-page">10</span><a href="续资治通鉴长编拾补_page11.html">11</a><a href="续资治通鉴长编拾补_page12.html">12</a><a href="续资治通鉴长编拾补_page13.html">13</a><a href="续资治通鉴长编拾补_page14.html">14</a><a href="续资治通鉴长编拾补_page15.html">15</a><span>...</span><a href="续资治通鉴长编拾补_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
