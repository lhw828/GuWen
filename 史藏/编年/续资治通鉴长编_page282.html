<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 282 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 282 页/共 607 页</h1>
    <div class="content">　　【二四】茶户租钱三十二万九千八百五十五缗「租钱」原作「税钱」，据阁本及编年纲目卷一六、宋史卷一八四食货志改。
　　【二五】而教化未能导其为善欤「其」原作「而」，据宋本、宋撮要本及宋史一九九刑法志改。
　　【二六】不当超处其右「处」原作「出」，据同上二本、阁本及宋史全文卷九下改。
　　【二七】侍读学士「读」原作「讲」，据宋本、宋撮要本及宋史卷二九二孙抃传改。
　　【二八】及起乃擅改议草「草」原作「革」，据同上二本、阁本及宋会要职官六五之二○改。
　　【二九】入内内侍省御药院内东门「门」原作「院」，据阁本及上文改。
　　【三○】步卒十二万「十二」二字原倒，据宋本、宋撮要本及宋史卷三二六郭谘传乙正。
　　【三一】乞赠父官一级「赠」，同上二本、阁本皆作「增」。
　　【三二】及元系川广福建人「川广」原作「广西」，据同上三本改。
　　【三三】并许就本路转运司起解「转运司」原作「转运使」，据同上三本改。
　　【三四】此辈特醉酒狂呼耳宋史卷三三。窦卞传作「汝曹特醉酒狂呼尔，毋恐」。于义为允。
　　【三五】人臣按文义，疑当作「大臣」。
　　【三六】赵至忠按本书卷一八五嘉佑二年四月辛未条注，引范镇杂记称赵至忠事，「范镇杂记」即东斋记事，东斋记事卷五作「赵志忠」。
　　【三七】辛未原作「辛酉」，据本书卷一八五嘉佑二年四月辛未条改。
　　【三八】台谏官许风闻言事者「谏」字原脱，据宋本、宋撮要本及宋史三二一吕诲传补。
　　【三九】实亦侵官「亦」原作「以」，据同上二本、阁本改。
　　【四○】更不支赐分物「分」，宋本、宋撮要本作「钱」，下文同。
　　【四一】乞今后臣僚放免朝辞「僚」下原衍「于」字，据宋本、宋撮要本、阁本删。
　　【四二】又使臣朝辞「使」原作「赐」，据同上三本改。
续资治通鉴长编
卷一百九十二
卷一百九十二
　　起讫时间 起仁宗嘉佑五年七月尽是年十二月
　　卷　　名 续资治通鉴长编卷一百九十二
　　帝　　号 宋仁宗
　　年　　号 嘉佑五年（庚子，1060）
　　全　　文
　　秋七月戊子，美人周氏为婕妤。皇第十二女，婕妤所生也。
　　庚寅，诏河北两地供输人辄过黄河南者，以违制论。初，边臣言，两地供输人，旧条私出本州岛界，并坐徒，后乃更从杖，恐渐入近南州军刺事，难以辨奸诈。故复着此条。
　　辛卯，诏知许州兼京西北路安抚使、知邓州兼京西南路安抚使，以许、陈、郑、滑、孟、蔡、汝、颍、信阳九州岛军隶北路，邓、襄、随、房、金、唐、均、郢、光化九州岛军隶南路，其河南府即不隶所部。
　　初，西平州峒将韦惠政匿纳交址逃户，甲峒蛮申诏泰【一】领觽袭逐所亡，都巡检宋士尧等帅兵拒之，擅入交址界，多所斩获。明日【二】，交址与甲峒蛮复合兵来寇，士尧等皆战没。癸巳，邕州以闻，诏知广州萧固赴邕州发诸郡兵，与转运使宋咸、提点刑狱李师中同议掩击之。
　　甲午，户部员外郎、天章阁待制、知谏院唐介知荆南，从介请也。敕过门下，知封驳事何郯封还之，言：「介为谏官，有补朝廷，不当出外。」诏介复知谏院如故。
　　丙申，诏：「文臣待制以上及台谏官，武臣刺史以上，各举诸司使至三班使臣堪将领及行阵战斗者三人。后虽有他过，不连坐，而临敌不如举状者，坐之。」
　　丁酉，知晋州、都官员外郎□京追三官，寿州编管；前提点河东刑狱、祠部郎中庞汝弼特勒停；同提点刑狱、西京左藏库副使寇利一，前同提点刑狱、礼宾副使段隐各冲替。先是，京犯自盗赃，而汝弼尝多取寄州厨生饩【三】；又，利一数与京聚会，亦尝受公用银纱罗，故并坐之。京，育弟也。
　　戊戌，翰林学士欧阳修等上所修唐书二百五十卷，刊修及编修官皆进秩或加职，仍赐器币有差。
　　著作佐郎刘羲叟为崇文院检讨【四】，未入谢，疽发背卒。羲叟强记多识，尤长于星历、数术。皇佑五年，日食心，时胡瑗铸钟弇而直，声郁不发；又陕西铸大钱，羲叟曰：「此所谓害金再兴，与周景王同占，上将感心腹之疾。」明年上果不豫。又月入太微，曰：「后宫当有丧。」已而张贵妃薨。至和元年，日食正阳，客星出于昴，曰：「契丹宗真其死乎？」事皆验。羲叟未病，尝曰：「吾及秋必死。」自择地于父冢旁，占庚穴，以语其妻，如其言葬之。「心疾」【五】已见嘉佑元年八月，然此不妨再见。宗真至和二年八月乃死，「客星出昴」【六】据本志乃皇佑五年事。
　　辛丑，广西经略司言，交址与甲峒夷人又寇永平寨，乞朝廷发荆湖北路兵善用摽牌者三千人赴本路。从之。
　　壬寅，诏广南东、西等路安抚、转运使、提点刑狱体量所部知州军、都监、监押、寨主、巡检使臣，老疾不任事者，即选人代之以闻。
　　殿中侍御史吕诲言：「陕西四路所管熟户，不下十数万人。宝元用兵以来陷没，十无四五，兵帐遂废不修。乞委逐路帅臣，选官遍索蕃部之未附者，增入旧帐，其首领应迁补之，族大者益以闲田均给之。」又言：「昨保安军蕃官胡守中叛去，虽自西界取还就诛，然可见蕃部携贰之情。乞下邻路体量兵官失绥抚者，重行降责。」并从之。
　　初，天下废田尚多，民罕土著，或弃田流徙为闲民。自天圣初下赦书，即诏民流积十年者，其田听人耕，三年而后收赋，减旧额之半。又诏流民能自复者，赋亦如之。既而又与流民期，百日复业，蠲赋役五年，减旧赋十之八；期尽不至，听他人得耕。自是，每下赦令，辄以招辑流亡，募人耕垦为言。民被灾而流者，又优其蠲复，缓其期招之。又尝诏：「州县长吏令佐，能劝民修起陂池沟洫之久废者，及垦辟荒田，增税及二十万以上，议赏。监司能督部吏经画，赏亦如之。」
　　久之，天下生齿益蕃，田野加辟，独京西唐、邓间尚多旷土。唐州闲田尤多，入草莽者十八九。或请徙户实之，或请以卒屯田，或请废为县。知州事、比部员外郎赵尚□曰：「淮安古称膏腴，今田独芜秽，此必有遗利。且土旷可益垦辟，民稀可益招徕，何必废郡也？」乃案图记，得召信臣故迹，益发卒复三大陂、一大渠，皆溉田万余顷。又教民自为支渠数十，转相浸灌【七】。而四方之民来者云集，尚□复请以荒地计口授之，及贷民官钱买牛。比三年，废田尽为膏腴，增户万余。监司上其状，三司使包拯亦以为言。丙午，诏留再任。尚□，安仁子也。仁宗实录：包拯奏尚□所招淮、湖、河北之民万余户。本志但云二千余户，英宗实录与本志同。今从仁宗实录及本传。治平元年正月，尚□再任。
　　庚戌，诏曰：「朕乐与士大夫惇德明义，以先天下。而在位殊趣，弗率朕旨，或为危言诡行，务以惊觽取誉，罔上而邀宠。论事之官，搜抉隐微，无忠恕长厚之风；托迹于公，而原其本心，实以合党图私，甚可恶也。使吾俗靡然陷溺于薄，而望教成治立，其可得哉！书不云乎：『堲谗说殄行，震惊朕师。』中书门下其采端实之士，明进诸朝；察辩激巧伪者加放黜焉。明扬朕言，以厉多士。」时御史中丞赵燍言：「比年以来，搢绅之伦多险刻竞浮，宜行戒敕之。」故降是诏。王称东都事略：夫和平醇一之政行，则民休美之气应；险刻偷薄之路启，则民戚惨之变生。盖风化之感天下，其犹影响之相从也。御史执法尝为朕言，宜深诏执事【八】，以遏浮竞之风。其令中书门下，务采端厚忠实、可以表厉风俗之士，并进于朝，以启迪朕心。其诡激辩巧、敢涉朋比之迹者，必行放弃之罚，庶几朝廷清明，百异消弭，以臻治平。咨尔攸司，其服朕命。
　　壬子，命翰林学士□奎、户部副使□中复、判度支判官王安石、右正言王陶同相度牧马利害以闻。时国马之政因循不举，言者以为当有更革也。
　　乙卯，权司天监周琮言：「今年正月一日夜，瞻见流星出昴、毕，色如火，宜为敌兵之备。近闻交址寇广南，此乃预言之应。」诏：「周琮本谓敌兵有变，今盗起南方，不应所言，特免勘。自今毋得妄引灾福，幸求恩泽。」
　　自李仲昌贬，议者久不复论河事，而河流派别于魏之第六埽，曰二股河，其广二百尺。自二股河行一百三十里，至魏、恩、德、博之境，曰四界首。河北都转运使韩贽言：「四界首古大河所经，即沟洫志所谓『决平原、金堤，开通大河，入笃马河【九】，至海五百余里』者也。自今春以丁壮三千浚之，一月而毕，引支河流入金、赤河，其深六尺。商胡决河自魏之北，至于恩、冀、干宁入于海。今二股河自魏、恩东至于德、沧入于海，分而为二，则上流不壅，可以纾决溢之患。」乃上四界首二股河图。据本志，此时韩贽但图上二股河形势，初不云兴役也。实录别云：自今年春役夫三千，一月而毕功，减大河入于金、赤河，其深盖六尺余。如实录所载，乃是役竟功成矣，与本志特异。又按稽古录，是年春韩贽穿二股渠，分河流入金、赤河，与实录同。今文从本志，稍删润之，事从实录。韩贽本传云：河决商胡而北踰十年，议者欲塞之复东流。役将兴，贽言：「北流既安，费已不赀，今骤更之，未必有成功。不若大名之东开金堤【一○】，使分注故道，酾为二河，庶可纾大患。」朝廷遣使相视，请如其策。役三千人，几月而成。吕诲集有相度黄河状载此甚详，今参取之。
　　八月丁巳朔，观文殿学士、吏部侍郎程戡为宣徽南院使、判延州。
　　殿中侍御史吕诲言：「戡才微识闇，外厚中险，交结权贵，因缘进擢，循私罔上，怙势作威。况年逾七十，自当还政。近罢枢府，既以匪能，复委帅权，曷由胜任？且本朝故事，宣徽使非勋戚未尝除拜，乞追寝戡恩命。」知杂御史范师道等相继论列，讫不从。
　　度支判官、金部员外郎薛向权陕西转运副使兼制置解盐使【一一】。范祥卒，故以向代之。时西夏青盐盗贩甚贱，而官卖解盐价高，盐以故不售，至向始减价以抑之。盐池岁调畦夫数千种盐，而盐支十年未售，向奏损其数，至今便之。本志云：祥卒，以向继其后。案祥行状，是年七月十九日卒。实录录祥孙子在十一月。
　　甲子，眉州进士苏洵为试校书郎。洵年二十七始发愤为学，岁余举进士，又举茂才异等，皆不中，悉焚其常所为文，闭户益读书，遂通六经、百家之说，下笔顷刻数千言。嘉佑初，与其二子轼、辙至京师，翰林学士欧阳修上其所著权书、衡论、机策二十二篇，宰相韩琦善之。召试舍人院，再以疾辞。本路转运使赵抃等皆荐其行义推于乡里，而修又言洵既不肯就试，乞就除一官，故有是命。
　　乙丑，吏部流内铨言：「诸州幕职官常阙八九十员，无合入资序人。请下知杂御史、三司副使，待制已上，各举令、录、判、司、主簿、尉二人，有出身四考，无出身五考，无赃私罪、有京官举主三人者为之。」诏可。治平三年四月，遂着为令。
　　澶州言镇潼军留后李端懿卒。上方燕禁中，为辍乐，赙其家黄金三百两，赠感德节度使，谥良定。其弟端愿援蔡国公主子□守礼例，再赠兼侍中。
　　壬申，诏曰：「国初承五代之后，简编散落，三馆聚书纔万卷。其后平定列国，先收图籍，亦尝分遣使人，屡下诏令，访募异本，校定篇目，听政之暇，无废览观。然比开元，遗逸尚觽，宜加购赏，以广献书。中外士庶，并许上馆阁阙书，每卷支绢一匹，五百卷与文资官。」
　　癸酉，降知洪州、光禄少卿刘纬知郢州。以转运使冯浩等言纬家仆因事受财，又纵其子贸易于民也。张唐英以为台官上言，今从实录。
　　乙亥，吏部侍郎、集贤院学士余靖为广南西路体量安抚使，如京使贾师熊副之。靖至广西，移檄交址，召其用事臣费嘉佑诘责之。嘉佑对以近边种落相侵，误犯官军，愿悉推治，还所掠及械罪人以自赎。靖信其诈，厚赂遣去。嘉佑既归，遂不复出。神道碑云「即械五人送钦州，戮于界上」，盖饰说也。今从本传。
　　庚辰，刑部郎中、天章阁待制兼侍读钱象先为契丹国母生辰使，西染院副使兼合门通事舍人夏伟副之；侍御史陈经为契丹主生辰使，东头供奉官、合门祗候郭霭副之；盐铁判官、刑部郎中阎询为契丹国母正旦使，西京左藏库副使刘禧副之；度支判官、祠部员外郎、直集贤院王安石为契丹正旦使，西头供奉官、合门祗候赵元中副之。既而安石辞行，改命户部判官、兵部郎中、秘阁校理王绎。
　　相度牧马利害所□奎等上言：「自古国马盛衰，皆以所任得人失人而已。汧、渭、之间未尝无牧，而非子独能蕃息于周；汧、陇之间未尝无牧，而张万岁独能蕃息于唐，此前世得人之效也。然得人而不久其任，久其任而不使专其事，使得专其事而不临以赏罚，亦不可以有功。今陕西马价，多出解盐，三司所支银绢，许于陕西转运司易钱。权转运副使薛向【一二】既掌解盐，复领陕西财赋，可悉委之移用，仍俾择空地置监而孳养之。盖得西方不失其土性，一利也；因未尝耕垦之地，无伤于民，二利也；因向之才，使久其任而经制之，三利也。又河北有河防塘泺之患，而土多泻卤，戎马所屯，地利不足，诸监牧多在此路，马又未尝孳息。若就陕西兴监牧，即河北诸监有可存者，悉以西方良马易其恶种；有可废者，悉以肥饶之地赋民。于地不足而马所不宜之处，以肥饶之地赋民，收其课租，以助戎马之费；于地有余而马所宜之处，以未尝耕垦之地牧马，而无伤于民，此又利之大者。苟用向，凡举辟官及论改旧敝，有功则无爱赏，败事则无惮罚，在于必行。」上可其奏。
　　甲申，命向专领本路监牧及买马事，仍规度于原渭州【一三】、德顺军置场。同州沙苑监、凤翔府牧地使臣，并委向保荐以闻。
　　牧使欧阳修言：
　　国马之制，置自祖宗，岁月既深，官失其守，积习成弊，匪止一时。伏睹诏书，命奎等商度利害，将有更革。臣以谓监牧之设，法制具存，条目既繁，其弊亦觽。若止坐按文籍，就加增损，恐不足以深革弊源。如欲大为更张，创立制度，则凡于利害，难以遥度。盖谋于始也不精，则行于后也难久。请诏相度官一人，同臣躬按左右厢监牧。凡土地广狭，水草善恶，岁时孳牧，吏卒勤惰，以至牝牡种类，各随所宜，棚井温凉，亦有便否，向何以致马之耗减，今何以得马之蕃滋，详究根源，旁采觽议。然后以比日臣僚奏请【一四】，参详审处。与其坐而遥度，仓卒更改，其为得失不可同日而论也。
　　臣又窃思，今之马政皆因唐制，而今马多少与唐不同者，其利病甚多，不可概举。至于唐世牧地，皆与马性相宜，西起陇右、金城、平凉、天水，外暨河曲之野，内则岐、豳【一五】、泾、宁，东接银、夏，又东至于楼烦，此唐养马之地也。以今考之，或陷没夷狄，或已为民田，皆不可复得。惟闻今河东路岚、石之间，山荒甚多，及汾河之侧，草地亦广，其间草挆水甘，最宜养牧，此乃唐楼烦监地也，可以兴置一监。臣以谓推迹而求之，则楼烦、元池【一六】、天池三监之地，尚冀可得。
　　又臣往年奉使河东，尝行威胜以东及辽州、平定军，见其不耕之地甚多，而河东一路，山川深峻，水草甚佳，其地高寒，必宜马性。及京西路唐、汝之间，久荒之地，其数甚广。请下河东、京西转运使司，遣官访草地有可以兴置监牧，则河北诸监有地不宜马【一七】可行废罢。
　　至于估马一司，利害易见。若国家广捐金帛，则券马利厚，来者必多；若有司惜费，则蕃部利薄，马来寖少。然而招诱之方，事非一体，请遣髃牧司或礼宾院官一人，至边访蕃部券马利害，以此三者参酌商议，庶不仓卒，轻为改更。
　　下其奏相度牧马所，奎等请如修奏。
　　乃诏选官分诣河北、河南诸监，按牧地肥瘠顷亩，俟得实数，即遣官一人按视【一八】。其陕西估马司，仍委向规度以闻。向乃上言：「秦州券马至京师，计所直并道路之费【一九】，一马当钱数万，然所入止中杂支，于上等良马固不可得。请于原渭州、德顺军置场收市，以解盐交引，募蕃商广售良马八千，以三千给沿边骑军，五千入髃牧司。」有诏从之。
　　明年，向又言：「原渭州、德顺军水洛城及秦州外寨，系蕃部马所由，必欲询究利害，宜得泾原、秦凤两路帅臣同议，庶诸部承禀。」又明年，奎等复列上向所议买马利害：「秦州古渭、永宁寨并原州、德顺军，今悉置场。请自京师岁支银四万两、绸绢七万五千匹充马直。银以二万两并绸绢并充边库钱，余阙万缗，以解盐钞并杂支钱给之。」诏皆施行。向又言及奎等列上向议，本志以为六年、七年事，今并附此。
　　乙酉，罢诸路同提点刑狱使臣，置江南东西、荆湖南北、广南东西、福建、成都、梓、利、夔路转运判官。先是，同提点刑狱使臣或有窃公用银器及乐倡首饰者，议者因言使臣多不习法令、民事，不可为监司，故罢之。十一路旧止一转运使，至是各增置判官，以三年为一任。第二任知州人为判官满一任，与提点刑狱。初任知州若第二任通判为判官满两任，亦如之。实录并载诸路同提刑姓名，其末云：京西路文思副使曹滉已物故，河东路左藏库副使寇利一、陕西路礼宾副使段隐并先坐事罢去。利一与隐所以罢去，司马光记闻当得之，今从记闻。
　　九月丁亥朔，翰林学士欧阳修兼侍读学士，起居舍人、知制诰刘敞为翰林侍读学士、知永兴军。初，台谏劾敞行吕溱责官制词不直，又前议郭后祔庙，尝云「上之废后，虑在宗庙社稷，不得不然」，是欲道人主废后也。章十数上，敞不自安。会永兴阙守，遂请行，诏从之。
　　丙申，枢密直学士、右谏议大夫吕公弼同详定均税。
　　戊戌，诏梓州路：「今春饥，夏秋闵雨，其人户诉灾伤者，令转运使速遣官体量，蠲其赋租，仍勿检覆。」
　　庚子，遣中使赍诏抚谕知府州、如京使、康州刺史折继祖。初，继祖欲解去州事，下河东经略安抚使梁适体量，适言：「折氏累世承袭知府州，本族仅三百余口，其所部沿边蕃族甚觽。凡犒劳以俸钱【二○】，而所用不给，素于蕃族借牛耕莳闲田，以收获之利岁赡公费。且朝廷俾之承袭，即与内地知州不同。比年监司一以条约绳之，尤为烦密，继祖内不自安，遂欲解去。乞慰存之。」故遣是诏。
　　辛丑，诏：「齐、登、密、华、邠、耀、鄜、绛、润、婺、海、宿、饶、歙、吉、建、汀、潮凡十八州，并烦剧之地，自今令中书选人为知州。其知潮州，委本路转运、提点刑狱司同保荐之。」
　　翰林侍读学士、给事中杨安国卒，赠礼部侍郎。安国讲说一以注疏为主，无他发明，引论鄙俚，世或传以为笑。尤不喜纬书，及注疏所引纬书，则尊之与经等。在经筵二十七年，上称其行义淳质，以比先朝崔遵度。
　　壬寅，枢密副使张□提举编集本院机密文字。
　　庚戌，降驸马都尉、安州观察使李玮为和州防御使，仍与外任。玮与公主不协，而玮所生母又忤公主意，公主夜开皇城门入诉禁中，玮惶恐自劾，故有是命。明日，免降官，止罚铜三十斤【二一】，留京师。□及传云：及为谏官，论入内都知任守忠陵轹驸马都尉李玮及干求内。当考陵轹事增入。
　　癸丑，右正言王陶【二二】言：「周礼，阍人掌宫门之禁，时其开闭；寺人掌女宫之令，纠其出入，以谨严周卫，杜绝非常。故汉光武出猎夜还，上东门候郅恽拒关不纳，光武从中东门入，明日赏郅恽而贬中东门候。魏武之子临淄侯植开司马门昼出，魏武怒，公交车令坐死。然则公主夜归，未辨真伪，辄便通奏，开门纳之，直彻禁中，略无讥防，其所历皇城、宫殿内外监门使臣，请并送劾开封府。」知谏院唐介、殿中侍御史吕诲等亦以为言，皆不报。
　　冬十月丙辰朔，诏：「自今因恩奏举改官及升差遣【二三】，其所举人各犯枉法自盗而会赦不原者，举主亦毋得以赦论。」
　　庚申，□国公主宅都监、入内供奉官梁全一以下九人，并远小处监当；入位祗候梁怀吉配西京洒埽班。自今勿置都监，别选内臣四十以上、三班院使臣五十以上无私罪者二人，在宅勾当；内臣年五十以下二人为入位祗候，并不得与驸马都尉接坐。时台谏官皆言主第内臣数多，且有不自谨者，上不欲深究其罪，但贬逐之，因省员更制。七年二月癸卯，梁怀吉又勒归前省，不知何时复召入也。
　　辛酉，西蕃官、右监门卫将军莽布、赛香布并为右领军。
　　甲子，殿中侍御史吕诲言：「□国公主乳母昌黎郡君韩氏出入内中，尝因公主奏其侄貋于润为右班殿直，典主第服玩器物，而盗归私家。请下有司推鞫之。」诏降于润为下班殿侍，削韩氏郡封。
　　己巳，祠部员外郎、知建昌军杨仪免追官，与监当差遣。先是，建昌富民曾均殴杀人，狱未具，转运使冯浩移所部官石麟之推劾，连逮而死者十余人。仪论其事，坐不实，法当追一官，上特□之。
　　庚辰，知潭州王罕言：「在广西日，见邕州火峒蛮侬宗旦啸聚甚觽，又数出剽略，恐终为边患。请下本路设策招安。」从之。按会要及正史，宗旦已从萧固招降，事在二年。今罕复言此，当考。又按王罕传，罕前为广西漕，实亲招降宗旦父子，三年十月乃自广西改知潭州，不知今者何以复云？必有一误。或是罕前已招降，今又欲内徙，而实录不详故耶？当更考。
　　是月，深州言野蚕成茧，被于原野。
　　十一月丙戌朔，知桂州、刑部郎中、集贤殿修撰萧固落职知江州。知邕州、西上合门使萧注降授引进副使、荆湖南路钤辖。初，台谏官并言固等在广西所为不法。至是，不察寨管下西平州溪洞使臣匿外界人口，致领觽杀害兵官，故责降之。
　　丁亥，均州防御使李珣为相州观察使，单州团练使刘永年为齐州防御使。
　　知制诰杨畋封还珣、永年词头，因言：「祖宗故事，郭进戍西山，董遵诲、姚内斌守环、庆，与强寇对垒各十余年，未尝有转官移镇之宠，盖谨重名器，必须平寇难，静方隅，然后俾之迁改。今珣等无尺寸裨补之功，特以外戚故除之。臣恐天下谓陛下忽祖宗谨重名器之训，开亲戚侥幸之门，曲缘私恩，轻用王爵。后若有扞寇之功，复以何官赏之？臣是以不敢命词。」寻诏他舍人草制，而范镇言：「朝廷如以杨畋之言为是，当罢珣等所迁官；傥以为非，即乞却令元当制官命词。」内批不许。既而镇复有论列，遂罢之。
　　戊子，录故陕西制置解盐使、度支员外郎范祥孙景为郊社斋郎；子太庙室长褒，候服阕与堂除差遣。权三司使包拯言祥建议通陕西盐法，行之十年，岁减榷货务缗钱四百万，其劳可录也。
　　如京使贾师熊领钦州刺史、知邕州兼广南西路安抚都监。师熊辞之，据吕诲奏议，当考。
　　诏客省东上合门使、英州团练使曹偕进马，更不赐诏书。初，翰林学士欧阳修言：「故事，进奉干元节皆赐诏褒答，朝廷非贵其物也，且以嘉臣子之勤尔。今偕五年进空表而马不至，虽未加罪，不可更赐以诏书。」故罢之。
　　己丑，邵州溪峒蛮杨光倩知徽州。光倩，通汉之子也。通汉庆历初尝入贡，既死，光倩继之。旧制，溪峒知州卒，承袭者许进奉，行州事、抚遏蛮人及五年，安抚司为奏给敕告。至是，光倩行州事七年，无他过，故命之。
　　辛卯，诏：「勾当御药院内臣，如当转出外而特留者，俟其出，计所留岁月优迁之，更不许累寄所迁资序【二四】。非勾当御药院而留者，其出更不推恩。」初，御史中丞赵燍言：「勾当御药院有迁官至遥领团练使者，谓之闇转。若不别立规制，窃恐干冒恩泽，浸不可止。乞限年明与改官。」故条约之。
　　殿中侍御史吕诲尝言：「近日除管勾御药院、入内供奉官王保信、王保宁、邓保寿、王世宁四人遥郡团练、刺史，传闻中外，骇动人听。臣辄以国朝故事言之，高品黄门三十年、供奉官十年一转，盖不使此辈坐而窃禄。如咸平中，洛苑使【二五】、入内都知秦翰与雷有终讨王均之乱，以功授内园使、恩州刺史。即不知王保信等立何劳效，与秦翰恩赏一同，只是攀援闇转无名之例，伏乞追还成命，特与平转。属边疆多事之际，恐因此内臣无功进秩，提兵授律者不肯用命。以鹤乘轩，卫人无战意，斯有国者之深诫。惟圣断无以私昵害天下之至公，乃臣拳拳之望也。」既留中不出。
　　诲又言：「伏闻以前诸合分内品之类，不过一二十人。比来增及数倍，除身分俸外，更请本合料钱、四时衣服，又破三司折食价钱，□费甚多。繇此历天章阁、后苑、内东门、御药院最为优厚，或因监都督功作一切小劳【二六】，便理绩暛，得圣旨画下，则超资躐等，谓之闇转。自内品供奉，不数年间，授诸司使，遥领刺史、防、团之任。向时石全育【二七】、何承用、卢昭序、张茂则、冯承用之类，其名甚多，不可殚举。既与之闇转，则俸禄随而增给，如此滥进，非特乱先朝之典制，较之前古亦未之闻。当陛下即位之初，太后临朝，命出帷幄，威福假于宦竖，斜封墨敕，授之匪人，故外庭鲜得闻知。疑闇转之例，自兹而始。暨明道而后，陛下躬览万机，北司之弊，不闻徱革，今奈何复使炽盛于前也！然宣命降于内省，迁擢诰敕亦关于两府，盖自来上下循持，蔽而不言，以陛下爵禄树为私恩，交结贵幸，因缘致身于近辅者，比比有之。积弊寖久，陛下无由而知，蠹公害政，莫甚于此。都城之下，高门大第，宝货充积，富贵穷极，皆幸臣之所有也。倾府库之货财【二八】，竭生灵之膏血，以资无功，何所取益！臣恐人神怨怒，非朝廷之福。设若保信等出居外任，薄立劳暛，陛下复以何官待之？臣窃谓先帝赏秦翰讨贼之功，宜守之为例，则小人觊觎之心自息。伏乞指挥入内内侍省，检会诸合分宝元以前人数，比类今日，如员数过多，即行减省。及管勾天章阁、后苑、内东门、御药院，各限定员数，或与三年一替。并令入内内侍省将印纸历子具有无功过事件批书【二九】，如因劳暛得旨酬赏，亦须画时批上。候合转官时，以历子付枢密院点检，该得赏格，实时与□迁，送中书出给诰敕。所贵内侍省与枢密、中书相关，不敢蔽欺，得以尽公。其闇转俸给、一切非例，并乞裁罢，仍追寝保信等前命，止与平转。俾中外臣僚升进均一，赏有所劝，天下大幸。」诲论王世宁等四人闇转，不得其时。四人者皆御药，实录、会要俱不书，因赵燍有言，掇取附见。诲尝言王世宁与陈升之交结，则世宁管勾御药院必在升之未入枢密院前。燍云「遥领团练」，诲云「遥郡团练、刺史」，必是一事，附见燍后，宜不差。但不知诲所言听否尔，当考。刘保信等四人乞授外官，在嘉佑八年五月乙卯前【三○】，可参照。
　　辛丑，枢密使、兵部尚书、同平章事宋庠罢为河阳三城节度使、同平章事、判郑州。殿中侍御史吕诲等论庠：「老疾□惰，选用武臣辄紊旧法。加外□内忌，近者李玮家事，猥陈均州缪例，欲陷玮深罪，阿公主意。赖上明察，不行其言。且交纳内臣王保宁，阴求援助。昨除御药院供奉四人遥领团练使、刺史，保宁乃其一也。三班院吏授官隔过季限，略不惩诫。御前忠佐年当拣退，乃复姑息。其徇私罔公率如此。」章凡四上，右司谏赵抃亦论庠不才，诏从优礼罢之。抃神道碑云：庠选用武臣多不如旧法，至有诉于上前者，抃陈其不可。
　　礼部侍郎、参知政事曾公亮依前官充枢密使。枢密副使、右谏议大夫张□，礼部侍郎孙抃并为参知政事。翰林学士兼侍读学士、礼部侍郎、知制诰、史馆修撰欧阳修，枢密直学士、右谏议大夫陈旭，御史中丞赵燍并为枢密副使，仍以燍为礼部侍郎。
　　诏：「自今臣僚之家，毋得陈乞御篆神道碑额。」
　　鄜延路经略司言：「沿边德靖等十堡寨，频有贼马入界，开垦生地，并剽略畜产。虽以戍兵扞守，比稍习山川道路，又复代去。请就十堡寨招土兵两指挥，教以骑射之法，每处留屯百人。」从之。
　　辛亥，度支员外郎、直秘阁、判度支勾院司马光，度支判官、祠部员外郎、直集贤院王安石同修起居注。光五辞而后受，安石终辞之。最后有旨，令合门吏赍敕就三司授之，安石不受，吏随而拜之，安石避于煺。吏置敕于案而去，安石遣人追还之，朝廷卒不能夺。
　　江南西路钤辖司请徙本路都监一员于虔州驻泊，仍请如升、洪、荆、潭等处，招置威果一指挥，以隶禁军。从之。
　　壬子，供备库副使桑湜为六宅副使，弟湛为三班借职。初，宰臣韩琦言：「湜乃怿之长子，素有才勇。父顷与西贼战没，其堂弟湛与湜同扶丧归葬，湜心感之。皇佑五年遇郊恩，尝乞荫补湛，而朝廷以无例，不行。后因恭谢祫享，湜虽有子，未尝奏陈，盖义不以先于湛也。兼湜改官凡十年，不曾磨勘。湜武臣而志操如此，望优与旌擢【三一】，特录湛一官。」诏桑湜特转资，湛特补借职。
　　诏广南西路：「钦州、廉州、融州，自今令本路安抚、经略、转运司举内殿崇班以上为知州，仍带沿边溪峒都巡检使。」
</div>
    <div class="pagination">
<a href="续资治通鉴长编_page281.html">上一页</a><span>...</span><a href="续资治通鉴长编_page277.html">277</a><a href="续资治通鉴长编_page278.html">278</a><a href="续资治通鉴长编_page279.html">279</a><a href="续资治通鉴长编_page280.html">280</a><a href="续资治通鉴长编_page281.html">281</a><span class="current-page">282</span><a href="续资治通鉴长编_page283.html">283</a><a href="续资治通鉴长编_page284.html">284</a><a href="续资治通鉴长编_page285.html">285</a><a href="续资治通鉴长编_page286.html">286</a><a href="续资治通鉴长编_page287.html">287</a><span>...</span><a href="续资治通鉴长编_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
