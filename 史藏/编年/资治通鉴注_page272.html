<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 272 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 272 页/共 334 页</h1>
    <div class="content">35王涯有再从弟沐，〔从，才用翻。〕家于江南，老且贫。闻涯为相，跨驴诣之，欲求一簿、尉。留长安二岁余，始得一见，涯待之殊落莫。〔落，冷落也。莫，薄也。落莫，唐人常语。〕久之，沐因嬖奴以道所欲，〔嬖，卑义翻，又博计翻。〕涯许以微官，自是旦夕造涯之门以俟命；〔造，七到翻。〕及涯家被收，〔被，皮义翻。〕沐适在其第，与涯俱腰斩。
舒元舆有族子守谦，愿而敏，元舆爱之，从元舆者十年，一旦忽以非罪怒之，日加谴责，奴婢辈亦薄之。守谦不自安，求归江南，元舆亦不留，守谦悲叹而去。夕，至昭应，闻元舆收族，守谦独免。〔王沐之并命，躁之祸也。舒守谦之幸免，愿之余福也。祸福之应，天岂爽哉！〕
是日，以令狐楚为盐铁转运使，左散骑常侍张仲方权知京兆尹。〔考异曰：实录，乙丑，合门使马元贽巳宣授仲方京兆尹，至此又言者，盖当时止是口宣，至此乃降敕耳。〕时数日之间，杀生除拜，皆决于两中尉，〔考异曰：皮光业见闻录曰：「崔慎由以元和元年登第，至开成，已入翰林。因寓直之夕，二更以来，有中使宣召，引入数重门。至一处，堂宇华焕，帘幕俱垂。见左右二广燃蜡而坐，谓慎由曰：『上不豫来已数日，兼自登极后圣政多亏。今奉太后中旨，命学士草废音令。』慎由大惊曰：『某有中外亲族数千口，列在搢绅，长行、兄弟、甥侄仅三百人，一旦闻此覆族之言，宁死不敢承命！况圣上高明之德，覆于八荒，岂可轻议！』二广默然无以为对。良久，启后户，引慎由至一小殿。见文宗坐于殿上，二广径登阶而疏文宗过恶，上唯俛首。又曰：『不为此拗木枕措大，不合更在此坐矣！』街谈以好拗为『拗木枕』。仍戒慎由曰：『事泄即是此措大也！』于是二广自执炬，送慎由出邃殿门，复令中使送至本院。慎由寻以疾出翰林，遂金縢其事付胤，故胤切于剿绝北司者由此也。诛北司后，胤方彰其事。」新传曰：「慎由记其事，藏箱枕间。将没，以授其子胤，故胤恶中官，终讨除之。」按旧传，崔慎由大中初始入朝为右拾遗、员外郎、知制诰，文宗时未为翰林学士。盖崔胤欲重宦官之罪而诬之，新传承皮录之误也。〕上不豫知。
初，王守澄恶宦者田全操、刘行深、周元稹、薛士干、似先义逸、刘英謻等，〔恶，乌路翻。似先，姓；义逸，名。謻，直严翻。〕李训郑注因之遣分诣盐州，灵武、泾原、夏州、振武、凤翔巡边，〔夏，户雅翻。〕命翰林学士顾帅邕为诏书赐六道，使杀之。会训败，六道得诏，皆废不行。〔六道即谓盐、灵、夏、泾原、振武、凤翔也。〕丙寅，以帅邕为矫诏，下御史狱。〔下，遐稼翻。〕
先是，郑注将亲兵五百，已发凤翔，至扶风。〔宋白曰：扶风县本汉美阳县地，今京兆府武功县北美阳故城是也。隋开皇十六年，于今岐阳县置岐山县，武德三年分岐山县于围川城，置围川县，贞观八年改扶风县。九域志，凤翔府东至扶风八十里。先，悉荐翻。〕扶风令韩辽知其谋，不供具，携印及吏卒奔武功。注知训已败，复还凤翔。仇士良等使人赍密敕授凤翔监军张仲清令取注，仲清惶惑，不知所为。押牙李叔和说仲清曰：「叔和为公以好召注，〔说，式芮翻。为，于伪翻。好，如字。以好召之，言示之以无恶意也。〕屏其从兵，于坐取之，〔屏，必郢翻，又卑正翻。从，才用翻。坐，徂卧翻。〕事立定矣！」仲清从之，伏甲以待注。注恃其兵卫，遂诣仲清。叔和稍引其从兵，享之于外，注独与数人入。既啜茶，〔啜，枢悦翻，饮也。〕叔和抽刀斩注，因闭外门，悉诛其亲兵。乃出密敕，宣示将士，遂灭注家，并杀副使钱可复、节度判官卢简能、观察判官萧杰、掌书记卢弘茂等及其枝党，死者千余人。可复，徽之子；〔钱徽见二百四十一卷穆宗长庆元年。〕简能，纶之子；〔卢纶与吉中孚、韩翃、钱起、司空曙、苗发、崔峒、耿纬、夏侯审、李端皆以诗齐名，号大历十才子。〕杰，俛之弟也。〔萧俛事宪、穆，位至宰相。史言钱可复等皆名家子，以托身非人并命。〕朝廷未知注死，丁卯，诏削夺注官爵，令邻道按兵观变。以左神策大将军陈君奕为凤翔节度使。戊辰夜，张仲清遣李叔和等以注首入献，〔考异曰：据实录，甲子已传注首，而开成纪事二十六日方下诏削官爵，云郑注初诛，京师尚未知。李潜用乙卯记亦云丁卯张仲清诱注而杀之。与开成纪事同。但开成纪事注传云二十六日奏朝觐，恐误。乙卯记，注庚申入觐，十九日也。至扶风，闻训败，乃还。似近之。实录恐太在前。新本纪云戊辰张仲清杀注。今不书日以传疑。〕枭于兴安门，人情稍安，京师诸军始各还营。
诏将士讨贼有功及娖队者，官爵赐曁各有差。〔娖，则角翻。〕右神策军获韩约于崇义坊，己巳，斩之。仇士良等各进阶迁官有差。自是天下事皆决于北司，宰相行文书而已。宦官气益盛，迫胁天子，下视宰相，陵暴朝士如草芥。每延英议事，士良等动引训、注折宰相。〔折，之舌翻。〕郑覃、李石曰：「训、注诚为乱首，但不知训、注始因何人待进﹖」宦者稍屈，搢绅赖之。
时中书惟有空垣破屋，百物皆阙。江西、湖南献衣粮百二十分，充宰相召募从人。〔分，扶问翻。从，才用翻；下导从同。〕辛未，李石上言：「宰相若忠正无邪，神灵所佑，纵遇盗贼，亦不能伤。若内怀奸罔，虽兵卫甚设，鬼得而诛之。臣愿竭赤心以报国，止循故事，以金吾卒导从足矣；〔从，才用翻。〕其两道所献衣粮，并乞停寝。」从之。
十二月，壬申朔，顾师邕流儋州，至商山，赐死。〔儋，都甘翻。儋州，汉儋耳郡，至京师七千四百四十二里。商山即商岭也，所谓「绕溜七盘」是也。贞元七年，刺史李西华患此路之险，自蓝田至内乡开新道七百余里，回山取涂，人不病涉，谓之偏路，行旅便之。〕
36榷茶使令狐楚奏罢榷茶，从之。〔王涯诛，乃罢榷茶。〕
37度支奏籍郑注家赀，得绢百余万匹，他物称是。〔称，尺证翻。〕
庚辰，上问宰相：「坊市安未﹖」李石对曰：「渐安。然比日寒冽特甚，〔比，毗至翻。〕盖刑杀太过所致。」郑覃曰：「罪人周亲前已皆死，〔周亲，孔安国曰：周，至也。〕其余殆不足问。」时宦官深怨李训等，凡与之有瓜葛亲，〔瓜葛有所附丽。言非至亲，或群从中表相附丽以叙亲好，若瓜葛然。〕或蹔蒙奖引者，诛贬不已，故二相言之。
李训、郑注既诛，召六道巡边使。田全操追忿训、注之谋，在道扬言：「我入城，凡儒服者，无贵贱当尽杀之！」癸未，全操等乘驿疾驱入金光门，〔金光门，长安城西面北来第二门。京城讹言有寇至，士民惊噪纵横走，〔纵，子容翻。〕尘埃四起。两省诸司官闻之，皆奔散，有不及束带聩而乘马者。〔聩，勿发翻。〕
郑覃、李石在中书，顾吏卒稍稍逃去。覃谓石曰：「耳目颇异，宜且出避之！」石曰：「宰相位尊望重，人心所属，〔属，之欲翻。〕不可轻也！今事虚实未可知，坚坐镇之，庶几可定。若宰相亦走，则中外乱矣。且果有祸乱，避亦不免！」覃然之。石坐视文案，沛然自若。
敕使相继传呼：「闭皇城诸司门！」〔六典：唐都城三重：外一重名京城，内一重名皇城，又内一重名宫城，亦名子城。〕左金吾大将军陈君赏帅其众立望仙门下，〔大明宫城南面五门，望仙门在丹凤门之左。帅，读曰率。〕谓敕使曰：「贼至，闭门未晚，请徐观其变，不宜示弱！」至晡后乃定。是日，坊市恶少年皆衣绯皁，〔衣，于既翻。皁，在早翻。〕持弓刀北望，见皇城门闭，即欲剽掠，非石与君赏镇之，京城几再乱矣。〔剽，匹妙翻。几，居衣翻。〕时两省官应入直者，皆与其家人辞诀。
38甲申，敕罢修曲江亭馆。〔以郑注之言而修之，注诛乃罢。〕
39丁亥，诏：「逆人亲党，自非前已就戮及指名收捕者，余一切不问。诸司官〔【章：十二行本「官」下有「吏」字；乙十一行本同；孔本同；张校同。】〕虽为所胁从，涉于诖误，〔诖，古卖翻，又户卦翻。〕皆赦之。他人无得相告言及相恐愒。见亡匿者，勿复追捕，〔愒，许葛翻。见，贤遍翻。复，扶又翻。〕三日内各听自归本司。」
时禁军暴横，〔横户孟翻。〕京兆尹张仲方不敢诘，宰相以其不胜任，〔胜，音升。〕出为华州刺史，〔华，户化翻。〕以司农卿薛元赏代之。元赏常诣李石第，闻石方坐听事与一人争辩甚喧，元赏使觇之，〔觇，丑廉翻。〕云有神策军将诉事。元赏趋入，责石曰：「相公辅佐天子，纪纲四海。今近不能制一军将，使无礼如此，何以镇服四夷！」即趋出上马，命左右擒军将，俟于下马桥，〔阁本大明宫图：下马桥在建福门北。〕元赏至，则已解衣跽之矣。〔跽，其几翻。〕其党诉于仇士良，士良遣宦者召之曰：「中尉屈大尹。」元赏曰：「属有公事，〔属，之欲翻。〕行当继至。」遂杖杀之。〔考异曰：开成纪事以秘书少监王会为京兆尹。按薛元赏已为京兆尹，纪事误。〕乃白服见士良，〔白服，即待罪之素服。〕士良曰：「痴书生何敢杖杀禁军大将！」元赏曰：「中尉大臣也，宰相亦大臣也，宰相之人若无礼于中尉，如之何﹖中尉之人无礼于宰相，庸可恕乎！中尉与国同体，当为国惜法；〔为，于伪翻。〕元赏已囚服而来，惟中尉死生之！」士良知军将已死，无可如何，乃呼酒与元赏欢饮而罢。
初，武元衡之死，诏出内库弓矢、陌刀给金吾仗，使卫从宰相，〔事见二百三十九卷宪宗元和十年。从，才用翻。〕至建福门而退，至是，悉罢之。
开成元年〔（丙辰、八三六）〕
1春，正月，辛丑朔，上御宣政殿，赦天下，改元。仇士良请以神策仗卫殿门，谏议大夫冯定言其不可，〔南牙十六卫之兵，至此虽名存实亡，然以北军卫南牙，则外朝亦将听命于北司，既紊太宗之纪纲，又增宦官之势焰，故冯定言其不可。〕乃止。定，宿之弟也。〔冯宿，穆宗长庆初知制诰。〕
2二月，癸未，上与宰相语，患四方表奏华而不典，李石对曰：「古人因事为文，今人以文害事。」
3昭义节度使刘从谏上表请王涯等罪名，且言：「涯等儒生，荷国荣宠，〔荷，下石翻。〕咸欲保身全族，安肯构逆！训等实欲讨除内臣两中尉，自为救死之谋，遂致相杀；诬以反逆，诚恐非辜。设若宰相实有异图，当委之有司，正其刑典，岂有内臣擅领甲兵，恣行剽劫，延及士庶，横被杀伤！〔剽，匹妙翻。横，户孟翻。〕流血千门，〔汉武帝起建章宫，度为千门万户，后世遂谓宫门为千门。〕僵尸万计，搜罗枝蔓，中外恫疑。〔恫，音通，痛也，又敕动翻。〕臣欲身诣阙庭，面陈臧否，恐并陷孥戮，〔否，音鄙。孥，音奴，子也。孥戮，戮及子也。〕事亦无成。谨当修饰封疆，训练士卒，内为阶下心腹，外为阶下藩垣。如奸臣难制，誓以死清君侧！」丙申，加从谏检校司徒。
4天德军奏吐谷浑三千帐诣丰州降。
5三月，壬寅，以袁州长史李德裕为滁州刺史。〔袁州，汉宜春县地，隋置袁州，京师东南三千五百八十里。滁州，二千五百六十四里。〕
6左仆射令狐楚从容奏：「王涯等既伏辜，〔从，千容翻。〕其家夷灭，遗骸弃捐。请官为收瘗，以顺阳和之气。」〔为，于伪翻。瘗，于计翻。月令：孟春掩骼埋胔，以死气逆生也。〕上惨然久之，命京兆收葬涯等十一人于城西，各赐一〔【章：十二行本「一」上有「衣」字；乙十一行本同；孔本同；退斋校同。】〕袭。〔考异曰：开成纪事云：「京兆尹薛元赏于城西张村葬涯等七人。」今从新传。〕仇士良潜使人发之，弃骨于渭水。
7丁未，皇城留守郭皎〔按旧制：车驾行幸，则京城置留守。今天子在上京而皇城置留守，当考。观下奏，则知置皇城留守，宦官之意也。〕奏：「诸司仪仗有锋刃者，请皆输军器使，〔军器使即军器库使，内诸司使之一也。〕遇立仗别给仪刀！」从之。〔仪刀以木为之，以银装之，具刀之仪而已。〕
8刘从谏复遣牙将焦楚长上表让官，〔让检校司徒。复，扶又翻。〕称：「臣之所陈，系国大体。可听则涯等宜蒙湔洗，〔湔，则前翻。〕不可听则赏典不宜妄加！安有死冤不申而生者荷禄！」〔荷，下可翻。〕因暴扬仇士良等罪恶。章酉，上召见楚长，慰谕遣之。时士良等恣横，〔横，户孟翻。〕朝臣日忧破家。及从谏表至，士良等惮之。由是郑覃、李不粗能秉政，〔粗，坐伍翻。〕天子倚之亦差以自强。
9夏，四月，乙卯，以潮州司户李宗闵为衡州司马。凡李训指为李德裕、宗闵党者，稍收复之。
10淄王协薨。〔协，宪宗子。〕
11甲午，以山南西道节度使李固言为门下侍郎、同平章事，以左仆射令狐楚代之。
12戊戍，上与宰相从容论诗之工拙，〔从，千容翻。〕郑覃曰：「诗之工者，无若三百篇，皆国人作之以刺美时政，王者采之以观风俗耳，不闻王者为诗也。后代辞人之诗，华而不实，无补于事。陈后主、隋炀帝皆工于诗，不免亡国，陛下何取焉！」〔史言郑覃能守经学以辅其君。〕覃笃于经术，上甚重之。
13己酉，上御紫宸殿，宰相因奏事拜谢，外间因讹言：「天子欲令宰相掌禁兵，已拜恩矣。」由是中外复有猜阻，〔复，扶又翻。〕人情忷忷，士民不敢解衣寝者数日。乙丑，李石奏请召仇士良等面释其疑。上为召士良等出，〔为，于伪翻。〕上及石等共谕释之，使毋疑惧，然后事解。
14闰月，乙西，以太子太保、分司李听为河中节度使。上尝叹曰：「付之兵不疑，置之散地不怨，〔散，苏旱翻。〕惟听为可以然。」
15乙未，李固言荐崔球为起居舍人，郑覃再三以为不可，上曰：「公事勿相违！」覃曰：「若宰相尽同，则事必有欺陛下者矣！」
16李孝本二女配没右军，〔右军，右神策军。〕上取之入宫。秋，七月，右拾遗魏﨣上疏，以为：「陛下不迩声色，屡出宫女以配鳏夫。窃闻数月以来，教坊选试以百数，庄宅收市犹未已；〔唐内诸司宥教坊使、庄宅使，皆宦者为之。〕又召李孝本女入宫，不避宗姓，大兴物论，臣窃惜之。昔汉光武一顾列如屏风，宋弘犹正色抗言，光武即撤之。〔光武时，宋弘大司空，尝燕见，御座新屏风图画列女，帝数顾视之。弘正容言曰：「未见好德如好色者！」帝即为撤之。笑谓弘曰：「闻义则服，可乎﹖」对曰：「陛下进德，臣不胜其喜！」〕陛下岂可不思宋弘之言，欧居光武之下乎！」上即出孝本女。〔考异曰：实录上云「取孝本女二人入内」，下魏﨣疏云「取孝本次女一人入内」。所以如此不同者，盖孝本二女皆籍没布右军，先取长女入内，﨣不之知；又取次女，﨣乃知之上疏故也。〕擢﨣为补阙，曰：「朕选市女子，以赐诸王耳。怜孝本女〔【章：十二行本「女」下有「宗枝」二字；乙十一行本同；孔本同；张校同。】〕髫塀孤露，〔髫，于聊翻，小儿垂发也。塀，初觐翻，小儿毁齿也。〕故收养宫中。﨣于疑似之间皆能尽言，可谓爱我，不忝厥祖矣！」命中书优为制辞以赏之。﨣，征之五世孙也。〔魏征以直事太宗。〕
17鄜坊节度使萧洪诈称太后弟，〔事始二百四十三卷大和二年。〕事觉；八月，甲辰，流驩州，于道赐死。赵缜、吕璋等皆流岭南。〔缜，止忍翻。〕
初，李训知洪之诈，洪惧，辟训兄仲京置幕府。先是，自神策军出为节度使者，军中皆资其行装，至镇，三倍偿之。有自左军出镇鄜坊〔左军，左神策军。〕未偿而死者，军中征之于洪，洪恃训之势，不与；又征于死者之子，洪教其子遮宰相自言，训判绝之。仇士良由是恨洪。
太后有异母弟在闽中，孱弱不能自达。〔孱，鉏山翻。〕有闽人萧本从之得其内外族讳，因士良进达于上，且发洪之诈，洪由是得罪。上以本为真太后弟，戊申，擢为右赞善大夫。
18九月，丁丑，李石为上言宋申钖忠直，〔为，于伪翻。〕为谗人所诬，窜死遐荒，未蒙昭雪，上俛首久之，既而流涕泫然〔氙，美辨翻，俯也。泫，胡犬翻。〕曰：「兹事朕久知其误，奸人逼我，以社稷大计，兄弟几不能保，〔谓漳王凑也。几，居衣翻。〕况申锡，仅全腰领耳。非独内臣，外廷亦有助之者。皆由朕之不明，向使遇汉昭帝，必无此冤矣！」〔谓汉昭帝知燕、盖、上官之诈也。〕郑覃、李固言亦共言其冤，上深痛恨，有凓色。庚辰，诏悉复申锡官爵，以其子慎微为成固尉。〔成固县属兴元府。〕
19李石用金部员外郎韩益判度支桉，〔桉，与案同，文案也。句断。〕益坐赃三千余缗，系狱；石曰：「臣始以益颇晓钱谷，故用之，不知其贪乃如是！」上曰：「辛相但知人则用，有过则惩，如此则人易得。〔易，以豉翻。〕卿所用人不掩其恶，可谓至公。从前宰相用人好曲蔽其过，不欲人弹劾，此大病也！」冬，十一月，丁巳，贬益梧州司户。〔梧州，因苍梧邵而名，至京师五千五百里。好，呼到翻。劾，户概翻，又户得翻。〕
20上自甘露之变，意忽忽不乐，两军球鞠之会什减六七，〔乐，音洛。史照曰：鞠以皮为之，今通谓之球。〕虽宴享音伎杂沓盈庭，〔沓，达合翻。〕未尝解颜；闲居或徘徊眺望，〔眺，他吊翻。〕或独语叹息。壬午，上于延英谓宰相曰：「朕每与卿等论天下事，则不免愁。」对曰：「为理者不可以速成。」〔为理，犹言为治也。〕上曰：「朕每读书，耻为凡主。」李石曰：「方今内外之臣，其间小人尚多疑阻，愿陛下更以宽御之，彼有公清奉法如刘弘逸、薛季棱者，陛下亦宜褒赏以劝为善。」甲申，上复谓宰相曰：〔复，扶又翻。〕我与卿等论天下事，有势未得行者，退但饮醇酒求醉耳！」对曰：「此皆臣等之罪也。」
21有司以左藏积弊日久，〔藏，徂浪翻。〕请行检勘，且言官典罪在赦前者，请宥之，上许之。既而果得缯帛妄称渍污者，〔渍，疾智翻。污，乌故翻。〕敕赦之，给事中狄兼﨣封还敕书曰：「官典犯赃，理不可赦！」上谕之曰：「有司请检之初，朕既许之矣。与其失信，宁失罪人。卿能奉职，朕甚嘉之！」
22十二月，庚戍，以华州刺史卢钧为岭南节度使、李石言于上曰：「卢钧除岭南，朝士皆相贺。以为岭南富饶之地，近岁皆厚赂北司而得之；今北司不挠朝权，〔挠，奴巧翻，又奴教翻。〕陛下亦宜有以褒之。庶几内外奉法，此致理之本也。上从之。钧至镇，以清惠著名。
23己未，淑王纵薨。〔纵，顺宗子。〕
二年〔（丁巳、八三七）〕
1春，二月己未，上谓宰相：「荐人勿问亲疏。朕闻窦易直为相，〔窦易直为相于长庆、宝历。〕未尝用亲故。若亲故果才，避嫌而弃之，是亦不为至公也。」
2均王纬薨。〔纬，顺宗子。〕
3三月，有彗星出于张，〔彗，祥岁翻，又旋芮翻，又徐醉翻。〕长八丈余。〔长，直亮翻。〕任申，诏撤乐减膳，以一日之膳分充十日。
4夏，四月，甲辰，上对中书舍人、翰林学士兼侍书柳公权于便殿，〔柳公权先除翰林侍书学士，今以翰林学士兼侍书。〕上举衫袖示之曰：「此衣已三澣矣！」〔澣，户管翻。〕众皆美上之俭德；公权独无言，上问其故，对曰：「陛下贵为天子，富有四海，当进贤退不肖，纳谏诤，明赏罚，乃可以致雍熙。服澣濯之衣，乃末节耳。」上曰：「朕知舍人不应复为谏议，〔杜佑通典曰：中书舍人，文士之极任，朝廷之盛选，诸官莫得比。〕以卿有诤臣风采，须屈卿为之。」乙巳，以公权为谏议大夫，余如故。
5戊戍，以翰林学士、工部侍郎陈夷行同平章事。
6六月，河阳军乱，节度使李泳奔怀州；军士焚府署，杀泳二子，大掠数日方止。泳，长安市人，寓籍禁军，以赂得方镇，所至恃所交结，贪残不法，其下不堪命，故作乱。丁未，贬泳澧州长史。〔澧州，京师东南一千八百九十三里。澧，音礼。〕戊申，以左金吾将军李执方为河阳节度使。
7秋，七月，癸亥，振武奏党项三百余帐剽掠逃去。〔剽，匹妙翻；下同。〕
8给事中韦温为太子侍读，晨诣东宫，日中乃得见，温谏曰：「太子当鸡鸣而起，问安视膳，〔记：文王之为世子，鸡初鸣而衣服，至于寝门外，问内竖之御者曰：「今日安否何如﹖」内竖曰：「安。」文王乃喜。其有不安节，则内竖以告文王，文王色忧，行不能正履。至于复初，然后亦复初。食上必在视寒暖之节。史照曰：熟食曰饔，具食曰膳。膳之为言善也。〕不宜专事宴安！」太子不能用其言，〔为太子不令终张本。」温乃辞侍读；章未，罢守本官。〔考异曰：「兼太子侍读，每晨至少阳院，午见太子。温云云，太子不能行其言。温称疾，上不悦，改太常少卿。未几，拜给事中。」按温已为给事中，乃兼太子侍读。旧传误。今从新传。〕
9振武突厥百五十帐叛，剽掠营田；戊寅，度使刘沔击破之。
10八月，庚戍，以昭仪王氏为德妃，昭容杨氏为贤妃。〔唐因隋制，有贵妃、淑妃、德妃、贤妃各一人，为夫人，正一品。〕立敬宗之子休复为梁王，执中为襄王，言杨为杞王，成美为陈王。癸丑，立皇子宗俭为蒋王。〔蒋，古国名。左传：凡、蒋、邢、茅、胙、祭。〕
11河阳军士既逐李泳，日相扇，欲为乱。九月，李执方索得首乱者七十余人，〔索，山客翻。〕悉斩之，余党分隶外镇，然后定。
12冬，十月，国子监石经成。〔刘昫曰：时上好文，郑覃以宰臣判国子祭酒，依后汉蔡邕刊碑列于太学，创立石壁九经，诸儒校正讹谬。上又俴翰林勒字官校字体，又乖师法。故石经立后数十年，名儒皆不窥之，以为芜累。〕
13福建奏晋江百姓萧弘称太后族人，〔晋江，故晋安郡晋安县地。吴置东安县，晋改曰晋安，隋改曰南安，开元八年分南安置晋江县，带泉州。〕诏御史台按之。
14戊申，以门下侍郎、同平章事李固言同平章事，充西川节度使。
15甲寅，御史台奏萧弘诈妄；诏递归乡里，〔令所过给食而递归也。〕不之罪，冀得其真。
唐纪六十二〔起着雍敦牂（戊午），尽玄黓阉茂（壬戍），凡五年。〕
文宗元圣昭献孝皇帝下
开成三年〔（戊午、八三八）〕
1春，正月，甲子，李石入朝，中涂有盗射之，〔射，食亦翻。〕微伤，左右奔散，石马惊，驰归第。又有盗邀击于坊门，断其马尾，〔唐诸坊之南皆有门，以时启闭。断，音短。〕仅而得免。上闻之大惊，命神策六军遣兵防卫，敕中外捕盗甚急，竟无所获。乙丑，百官入朝者九人而已。京城数日方安。
2丁卯，追赠故齐王凑为怀懿太子。〔知凑之冤也。凑被枉事见二百四十四卷太和五年。〕
3戊申，以盐铁转运使、户部尚书杨嗣复，户部侍郎、判户部李珏并同平章事，〔考异曰：旧传：「三年，杨嗣复辅政，荐珏，以本官同平章事。」按珏与嗣复并命，今从实录。〕判、使如故。〔判，谓判户部，使，谓盐铁转运使。〕嗣复，于陵之子也。〔杨于陵见二百三十七卷宪宗元和三年。于，音乌。〕
4中书侍郎、同平章事李石，承甘露之乱，人情危惧，宦官恣横，〔横，户孟翻。〕忘身徇国，故纪纲粗立。仇士良深恶之，〔粗，坐五翻。恶，乌路翻；下同。〕潜遣盗杀之，不果。石惧，累表称疾辞位；上深知其故而无如之何。丙子，以石同平章事，充荆南节度使。
5陈夷行性介直，恶杨嗣复为人，每议政事，多相诋斥。壬辰，夷行以足疾辞位，不许。
6上命起居舍人魏﨣献其祖文贞公笏。〔魏征谥曰文贞。〕郑覃曰：「在人不在笏。」上曰：「亦甘棠之比也。」〔言周人思召公，爱其甘棠而不敢翦伐，今思魏征之正直，则亦当宝爱其故笏。〕
7杨嗣复欲援进李宗闵，〔复，扶又翻。援，于元翻；下同。〕恐为郑覃所沮，乃先令宦官讽上，上临朝，谓宰相曰：「宗闵积年在外，宜与一官。」〔李宗闵贬，见上卷太和九年。〕郑覃曰：「陛下若怜宗闵之远，止可移近北数百里，〔近，其靳翻。〕不宜再用；用之，臣请先避位。」陈夷行曰：「宗闵向以朋党乱政，陛下何爱此纤人！」〔纤人，犹言小人也〕杨嗣复曰：「事贵得中，不可但徇爱憎。」上曰：「可与一州。」覃曰：「与州太优，止可洪州司马耳。」〔洪州，京师东南三千九十里。〔因与嗣复互相诋讦以为党。〔讦，居谒翻。〕上曰：「与一州无伤。」覃等退，上谓起居郎周敬复、舍人魏﨣曰：「宰相諠争如此，可乎﹖」〔唐制：起居郎、起居舍人掌录天子起居法度。天子御正殿，则郎居左，舍人居右，有命，俯陛以听。每仗下，天子与宰相议政事，郎、舍人亦分侍左右。若仗在紫宸内阁，则夹香案分立殿下。覃等喧争既退，故上因问之。〕对曰：「诚为不可。然覃等尽忠愤激，不自觉耳。」丁酉，以衡州司马李宗闵为杭州刺史。〔唐制：衡州，中。洪州，上，都督府。杭州，上。中州司马，从五品下。大都督府司马，从四品下。上州刺史，从三品。〕李固言与杨嗣复、李珏善，故引居大政以排郑覃、陈夷行，每议政之际，是非锋起，上不能决也。〔史言文宗明不足以烛理。〕
8三月，牂柯寇涪州清溪镇，〔牂柯蛮在涪州东九百里，东距辰州二千四百里。涪，音浮。〕镇兵击却之。
9初，太和之末，杜悰为凤翔节度使，有诏沙汰僧尼。〔事见上卷太和八年。〕时有五色云见于岐山，〔见，贤遍翻；下同。〕近法门寺，民间讹言佛骨降祥，〔佛骨在法门寺，故云然。〕以僧尼不安之故。监军欲奏之，悰曰：「云物变色，何常之有！佛若果爱僧尼，当见于京师。」未几，获白兔，几，居岂翻。未几，言未得几何时也。〕监军又欲奏之，曰：「此西方之瑞也。」悰曰：野兽未驯，且宜畜之。」〔驯，松伦翻。畜，吁玉翻。〕旬日而毙；监军不悦，以为掩蔽圣德，独画图献之。及郑注代悰镇凤翔，〔按通鉴上卷，太和八年，九月，庚申，以凤翔节度使李听为忠武节度使，代杜悰。丁卯，以郑注为凤翔节度使。注诬奏听在凤翔贪虐；冬，十月，乙亥，以听为太子太保、分司，复以杜悰为忠武节度使。若如上卷所书，则杜悰镇忠武，不在凤翔。〕奏紫云见，又献白雉。是岁，八月，有甘露降于紫宸殿前樱桃之上，上亲采而尝之，百官称贺。其十一月，遂有金吾甘露之变。
及悰为工部尚书、判度支，河中奏驺虞见，〔诗注：驺虞，义兽，白虎黑文，不食生物，有至信之德则应之。司马相如封禅书曰:般般之兽，乐我君囿，白质黑章，其仪可喜。师古注：谓驺虞也、山海经：驺虞如虎，五色，尾长于身。〕百官称贺。上谓悰曰：「李训、郑注皆因瑞以售其乱，乃知瑞物非国之庆。卿前在凤翔，不奏白兔，真先觉也。」对曰：「昔河出图，伏羲以画八卦；洛出书，大禹以叙九畴，皆有益于人，故足尚也。至于禽兽草木之瑞，何时无之！刘聪桀逆，黄龙三见；石季龙暴虐，，得苍麟十六、白鹿七，以驾芝盖。〔石虎，字季龙，唐避庙讳，故称其字。〕以是观之，瑞岂在德！玄宗尝为潞州别驾，〔中宗时，玄宗为潞州别驾。〕及即位，潞州奏十九瑞，玄宗曰：『朕在潞州，惟知勤职业，此等瑞物，皆不知也。』愿陛下专以百姓富安为国庆，自余不足取也。」上善之。他日，谓宰相曰：「时和年丰，是为上瑞；嘉禾灵芝，诚何益于事！」宰相因言：「春秋记灾异以儆人君，而不书祥瑞，用此故也！」〔意此必郑覃之言。〕
夏，五月，乙亥，诏：「诸道有瑞，皆无得以闻，亦勿申牒所司。其腊飨太庙〔唐制：四孟及腊享于太庙。唐腊用寅。〕及飨太清宫，〔玄宗天宝二年，以西京玄元皇帝庙为太清宫。〕元日受朝奏祥瑞，皆停。」〔六典：凡大祥瑞随即表奏，文武百寮诣阙奉贺。其它并年终具表以闻，有司告庙，百寮诣阙奉贺。又仪制令：大瑞即随表奏闻；中瑞、下瑞申报有司，元日闻奏。今皆停罢。考异曰：实录：「初，上谓宰臣曰：『岁丰人安，岂非上瑞！』宰臣因言春秋不书祥瑞，上深然之，遂有此诏。」补国史以为因杜悰进言，今兼取之。
10初，灵武节度使王晏平自盗赃七千余缗，上以其父智兴有功，〔王智兴有讨横海之功。〕免死，长流康州。晏平密请于魏、镇、幽三节度使，〔魏帅，何进滔；镇帅，王元逵；幽帅，史元忠。〕使上表雪己；上不得已，六月，壬寅，改永州司户。
11八月，己亥，嘉王运薨。〔运，代宗子。〕
12太子永之母王德妃无宠，为杨贤妃所谮而死。〔唐因隋制，有贵妃、淑妃、德妃、贤妃各一人，为夫人，正一品。开元中，玄宗以后妃四星，一为后，有后而复置四妃，非典法。乃置惠纪、丽妃、华妃，以代三夫人、其后复置贵妃，盖复唐初四妃之制。〕太子颇好游宴，昵近小人，〔好，呼到翻。昵，尼质翻。近，其靳翻。〕贤妃日夜毁之。九月，壬戍，上开延英，召宰相及两省、御史、郎官，疏太子过恶，议废之，曰：「是宜为天子乎﹖」群臣皆言：太子年少，〔少，诗照翻；下同。〕容有改过。国本至重，岂可轻动！」御史中丞狄兼﨣论之尤切，至于涕泣。给事中韦温曰：「陛下惟一子，不教，陷之至是，岂独太子之过乎！」癸亥，翰林学士六人、神策六军军使十六人复上表论之，〔复，扶又翻。〕上意稍解。是夕，太子始得归少阳院；如京使王少华等〔唐置如京使，以武臣为之，内职也，未知所职何事。〕及宦官宫人坐流死者数十人。
13义武节度使张璠在镇十五年，〔穆宗长庆三年，璠代陈楚镇义武。〕为幽、镇所惮；及有疾，请入朝，朝廷未及制置，疾甚，戒其子元益举族归朝，毋得效河北故事。及薨，军中欲立元益，观察留后李士季不可，众杀之，又杀大将十余人。壬申，以易州刺史李仲迁为义武节度使。义武马军都虞候何清朝自拔归朝，癸酉，以为仪州刺史。〔宋白曰：辽州乐平郡，唐武德三年置辽州，八年改为箕州，先天二年，以玄宗嫌名，改为仪州。〕
14朝廷以义昌节度使李彦佐在镇久，〔太和六年，李彦佐代殷侑镇义昌。〕甲戍，以德州刺史刘约为节度副使，欲以代之。
15开成以来，神策将吏迁官，多不闻奏，直牒中书令覆奏施行，迁改殆无虚日。〔甘露之变之后，宦官专横遂至于此。〕癸未，始诏神策将吏改官皆先奏闻，状至中书，然后检勘施行。〔先奏闻于上，禁中以其状付中书，方与检勘由历而施行之。〕
16冬，十月，易定监军奏军中不纳李仲迁，请以张元益为留后。
17太子永犹不悛，〔悛，丑缘翻，改也。〕庚子，暴薨，〔考异曰：按文宗后见缘橦者而泣曰：「朕为天子，不能全一子！遂杀刘楚材等，然则太子非良死也。但宫省事秘，外人莫知其详，故实录但云「终不悛过，是日暴薨。」〕谥曰庄恪。
18乙巳，以左金吾大将军郭旼为邠宁节度使。〔旼，莫贫翻。考异曰：旧柳公权传作「皎」。按子仪子侄名皆连「日」旁。今从实录。〕
19宰相议发兵讨易定。上曰：「易定地狭人贫，军资半仰度支。〔仰，牛向翻。〕急之则靡所不为，缓之则自生变。但谨备四境以俟之。」乃除张元益代州刺史。顷之，军中果有异议，乃上表以不便李仲迁为辞，朝廷为之罢仲迁。〔为，于伪翻。〕十一月，〔【章：十二行本「月」下有「壬戍」二字；乙十一行本同；孔本同；张校同。】〕诏俟元益出定州；其义武将士始谋立元益者，皆赦不问。
20以义昌节度使李彦佐为天平节度使，以刘约为义昌节度使。
21丁卯，张元益出定州。〔考异曰：补国史曰：「易定张公璠卒，三军请公璠子元益继统军务。公璠乃孝忠孙也。公璠弥留之际，诫元益归阙。三军复效幽、镇、魏三道，自立连帅，坐邀制命。庙谋未决，丞相卫公欲伐而克之。贞穆公议未可兴师，且行吊赠礼，追元益赴阙，若拒命跋扈，讨之不迟。上前互陈短长，未行朝典。贞穆公有密疏，进追元益诏意云：『卿太祖孝忠，功邛鼎彝，垂于不朽。卿乃祖茂昭，克荷遗训，不坠义风。』云云。文宗览诏意，深謟睿谋。诏下定州，元益拜诏恸哭，焚墨衰，请死于众。三军将士南向稽首，蹈舞流涕，扶元益就苫庐，请监军使、幕府准诸道例各知留后。公璠遂全家赴阙、诏以神策军使陈君赏为帅。」所谓贞穆公者，李珏也。按实录：璠，定州牙将，非孝忠孙。又李德裕此年不为相。补国史盖传闻之说，不可据。今从实录。〕
22庚午，上问翰林学士柳公权以外呓，对曰：「郭旼除邠宁，外间颇以为疑。」上曰：旼，尚父之侄，〔德宗以郭子仪为尚父。〕太后叔父，〔太后，即谓太皇郭太后。〕在官无过，自金吾作小录，外间何尤焉﹖」对曰：「非谓旼不应为节度使也。闻陛下近取旼二女入宫，有之乎﹖」上曰：「然，入参太皇太后耳。」公权曰：「外间不知，皆云旼纳女待宫，故得方镇。」上俛首良久曰：「然则柰何﹖」对曰：「独有自南内遣归其家，则外议自息矣！」是日，太皇太后遣中使送二女还旼家。〔太皇太后居兴庆宫，兴庆宫谓之南内。使，疏吏翻。还，如字。〕
23上好诗，〔好，呼到翻。〕尝欲置诗学士；李珏曰：「今之诗人浮薄，无益于理。」乃止。
24甲戍，以蔡州刺史韩威为义武节度使。〔张元益既出定州，乃除韩威。〕
25河东节度使、司徒、中书令裴度以疾求归东都，〔裴度治第东都集贤里，号绿野堂。〕十二月，辛丑，诏度入知政事，遣中使敦谕上道。〔上，时掌翻。〕
26郑覃累表辞位，丙午，诏：三五日一入中书。
27是岁，吐蕃彝泰赞普卒，弟达磨立。彝泰多病，委政大臣，由是仅能自守，久不为边患。达磨荒淫残虐，国人不附，灾异相继，吐蕃益衰。〔按：吐蕃衰，回鹘衰，而唐亦衰矣。考异曰：彝泰卒及达磨立，实录不书，旧传、续会要皆无之。今据补国史。〕
四年〔（己未、八三九）〕
1春，闰正月，己亥，裴度至京师，以疾归第，〔此长安平乐里第也。〕不能入见。〔见，贤遍翻。〕上劳问赐曁，使者旁午。〔劳，力到翻。〕三月，丙戍，薨，谥曰文忠。上怪度无遗表，问其家，得半笹，以储嗣未定为忧，言不及私。度身貌不踰中人，而威望远达四夷，四夷见唐使，辄问度老少用舍；〔少，诗照翻。〕以身系国家轻重如郭子仪者，二十余年。
2夏，四月，戊辰，上称判度支杜悰之才，杨嗣复、李珏因请除悰户部尚书，陈夷行曰：「恩旨当由上出，自古失其国未始不由权在臣下也。」珏曰：「陛下尝语臣云，〔语，牛倨翻。〕人主当择宰相，不当疑宰相。」五月，丁亥，上与宰相论政事，陈夷行复言不宜使威福在下，〔复，扶又翻。〕李珏曰：「夷行意疑宰相中有弄陛下威权者耳。臣屡求退，苟得王傅，臣之幸也。」〔王傅，散地，自宰执以下贬官者居之。〕郑覃曰：「陛下开成元年、二年政事殊美，三年、四年渐不如前。」杨嗣复曰：「元年、二年郑覃、夷行用事，三年、四年臣与李珏同之，罪皆在臣！」因叩头曰：「臣不敢更入中书！」〔政事堂在中书省。〕遂趋出。上遣使召还，劳之〔劳，力到翻。〕曰：「郑覃失言，卿何遽尔！」覃起谢曰：「臣愚拙，意亦不属嗣复；〔属，之欲翻。〕而遽如是，乃嗣复不容臣耳。」嗣复曰：「覃言政事一年不如一年，非独臣应得罪，亦上累圣德。」〔累，良瑞翻。〕退，三上表辞位，上遣中使召出之１，癸巳，始入朝。丙申，门下侍郎、同平章事郑覃罢为右仆射，陈夷行罢为吏部侍郎。覃性清俭，夷行亦耿介，故嗣复等深疾之。〔史言小人排君子，不遗余力。〕
3上以盐铁推官、检校礼部员外郎姚勖能鞫疑狱，命权知职方员外郎，右丞韦温不听，上奏称：「郎官朝廷清选，不宜以赏能吏。」上乃以勖检校礼部郎中，依前盐铁推官。〔姚勖权知职方员外郎，而韦温争之，检校礼部郎中，而温不复言者，盖唐制藩镇及诸使僚属率带检校官，而权知则为职事官故也。〕六月，丁丑，上以其事问宰相杨嗣复，对曰：「温志在澄清流品。若有吏能者皆不得清流，则天下之事孰为陛下理之！〔为，于伪翻。〕恐似衰晋之风。」然上素重温，终不夺其所守。
4秋，七月，癸未，以张元益为左骁卫将军，以其母侯莫陈氏为赵国太夫人，赐绢二百匹。易定之目，侯莫陈氏说谕将士，〔说，式芮翻。〕且戒元益以顺朝命，故赏之。
5甲辰，以太常卿崔郸同中书门下平章事。郸，郾之弟也。〔郸，多寒翻。崔郾见二百四十四卷太和五年。〕
6八月，辛亥，鄜王憬薨。〔憬，宪宗子。〕
7癸酉，昭义节度使刘从谏上言：「萧本诈称太后弟，上下皆称萧弘是，真以本来自左军，故弘为台司所抑。〔萧本事见上卷元年。萧弘事见二年。台司，谓御史台官吏，主按验萧弘者。〕今弘诣臣，求臣上闻。〔上，时掌翻。〕乞追弘赴阙，与本对推，以正真伪。」诏三司鞫之。
</div>
    <div class="pagination">
<a href="资治通鉴注_page271.html">上一页</a><span>...</span><a href="资治通鉴注_page267.html">267</a><a href="资治通鉴注_page268.html">268</a><a href="资治通鉴注_page269.html">269</a><a href="资治通鉴注_page270.html">270</a><a href="资治通鉴注_page271.html">271</a><span class="current-page">272</span><a href="资治通鉴注_page273.html">273</a><a href="资治通鉴注_page274.html">274</a><a href="资治通鉴注_page275.html">275</a><a href="资治通鉴注_page276.html">276</a><a href="资治通鉴注_page277.html">277</a><span>...</span><a href="资治通鉴注_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
