<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 524 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 524 页/共 607 页</h1>
    <div class="content">　　全　　文
　　十一月丙午，三省言：「在京堂除差遣，累有增改，尚书吏部阙少官多。今裁定：门下、中书省正言，尚书省左右司、六曹郎中，御史台监察御史，秘书省正字，馆职校理以上，寺监长、贰、丞，太常博士，太学博士【一】、正、录，侍讲、说书，开封推判官、府司录，开封府祥符、咸平、尉氏、陈留、襄邑、雍邱知县，登闻鼓院、检院，王府翊善、侍读、侍讲、记室、小学教授，知大宗正丞事，诸王府讲书、记室，睦亲、广亲宅讲书，左藏库、三京留司御史台、商税院、进奏院，并中书省差。寺监主簿，太常寺太祝、奉礼，光禄寺太官令，元丰库、牛羊司，京东排岸司，诸宫院教授，太康、东明、考城、长垣知县，并吏部差。俸钱依在京分数。」从之。
　　戊申，刑部言：「河北东路提点刑狱司奏请，遇有凶恶及髃党贼盗，委通判提举捉杀，许差禁军十二人，给器械随行。」诏差三十人，归任日罢。
　　庚戌，诏新除工部员外郎高士英改为权。先是，士英自太仆寺丞除尚书郎，言者论士英资浅，因士英辞免，故有是命。（初一日除工外，十二日改府界。）
　　壬子，中书舍人彭汝砺言：「臣准礼部牒，奉旨令两制、两省同共看详修立到考校诗赋并格式闻奏。臣伏念自井田之法坏，学校之教废弛，乡举里选之法不行，朝廷取士非古，其陋至于用诗赋，极矣。先皇帝受天明命，悼道之郁滞，奋于独断，初用经术造士，以革数百千年之弊，士知本且向方。而议者独病辞章之不工，欲踵隋、唐之弊法，狎玩经说，耗蠹道真，学者疑之，不知取舍。夫六经之说，更伏羲、尧、舜、禹、汤、文、武、周公、孔子十数圣人而后备，大穷天地之变，微尽万物之理，其要则人心而已。古之君子所以治身，所以治天下国家，未有出不由户，何莫由斯道也。周衰，典籍弃而不用。汉兴，访遗书，立博士，置弟子员，公卿大夫以儒雅缘饰吏事，虽已非古，而文章温厚，号令尔雅，犹有三代之遗风焉。其流至于桓、灵，士以节义自高，不为生死祸福屈。汉亡而后，犹更数世，自晋逮唐，又不能及汉。治乱之本，推原可知。诗赋不经，可以无辨，是犹滑稽俳优之戏，门巷讴唱之辞而已。而议者欲以此教人，欲以此取士，臣考于心，验于古，参于今，反复曲折，终未见其可。天之生斯人也，其聪明知虑皆有可为也，惟上之所以养之而已。昔者以诗赋取人，故人亦巧于对偶，以经术取人，故人亦巧于议论，使取之以德行，亦将为德行矣。昔罢诗赋从经术，是将引而进之也，其至于德行也，犹沿河而至于海，沛然莫之能御。如复用诗赋，是所谓下乔木而入幽谷也。夫善治者因人心，人心之所欲因而行之，人心之所恶不敢强也。士既为大人，今抑而为小人，既进矣，又却而止之，非所以养成人才也。先皇帝立政造士，非臣下所能窥测深浅高下小大，法之未完，或久而有弊，变而通之，推而行之，实有所待。臣愚以为今学校选举，宜一用元丰条约，因今经明行修、贤良方正之科而稍加损益焉，盖亦庶几矣，如诗赋决当寝罢。臣涉道浅陋，不足以单辞独见咈众人之所同是，若朝廷以已行之法必未能改为，更乞下学士大夫详议可否，以求其中，庶几是非好恶有所归宿。」黄贴子称：「伏自朝廷有复诗赋议论，学士大夫知其不可者众，难遂施行。比见催督太学即用此考校，又有乞殿试三题者，而朝廷不以为罪，乃知欲复诗赋不疑。夫天下之所以恃以治者人才也，人才惟上所养而已，天下治乱废兴所由，风俗盛衰厚薄是系。今制为名声，列为爵位，引之以雕虫篆刻无用之文，败坏人才为甚。此其所系者大，臣实不敢不言，而使朝廷终负谤议于天下后世，惟陛下裁察。」（此据杂录第四册，元佑三年十一月初十日奏，汝砺集亦有此，但无月日，要见令两制、两省同共看详考校诗赋格式指挥的是何日。实录于二年十一月十二日庚申书令礼部立诗赋格式，但不书令两制、两省看详事。议用三题乃九月九日指挥，已附十月末，李常等三奏附闰十二月末。元年闰二月二日诏礼部与两省、学士、待制、御史、司业集议，并四月三日苏辙、上官均议，当考。）
　　右正言刘安世言：「伏见近除太仆寺丞高士英为工部员外郎，臣以不知士英历任次第，不敢妄论。继闻御史台列奏，称勘会到资序有违新制，复降指挥令添权字。深维义理有所未安，辄具开陈、庶裨圣德之万一。臣伏观陛下听政以来，未尝少以名器私于外家，此固天下之人所共称颂，今士英除命，必恐止是执政抡才进拟，本非陛下之意。况寺监丞之出，例为监司，以士英久佐太仆，除一郎官，固不为过。然朝廷今年六月二十八日新立法制，须得第二任通判，或虽初任而实历外任亲民二年之人，方得为员外郎及开封推官。盖是三省进拟之际【二】失于检勘，遂致错误，今乃重废已行之命，而创添权字，则是执政依违迁就，因人变法，恐非所以成陛下无私之政，臣窃惜之。伏望圣慈特降中旨，别授士英一合入差遣，示天下以至公之道，岂胜幸甚。」
　　甲寅，诏新除工部员外郎高士英提点开封府界诸县镇公事。太皇太后虑违新格，故易之。
　　右正言刘安世言：「臣近以韩玠不当除利州路转运判官，两具论列，未蒙施行。玠虽甚微，固不足频烦天听，然而苛虐暴急，见于已试。同时省罢无过之人，今为通判，往往未复差遣，玠实有罪，苟免窜出河东，未久遽还使节，轻重倒置，有害政体，故敢陈奏，乞罢新命。继闻台臣亦有章疏，而朝廷沮遏公议，不为追寝，臣固疑之。询诸缙绅【三】，果有异论，皆谓执政之间有玠姻家阴为之地，是以台谏之奏抑而不行。诚如此言，公道安在？况近者三省奏拟高士英为权工部员外郎，窃闻独出睿断，以为终是挠法，遂行追改，中外无不传诵圣德，心悦诚服。今执政大臣凡是姻戚之家，即不避嫌疑，更相汲引，及言事官明据罪状论列，即不恤义理，极力主张，甚非所以称陛下至公择人之意也。伏望圣慈详览臣两奏事理，特降指挥，罢玠新命，以抑侥幸。」（当考韩玠竟罢利漕否。）
　　宣义郎、签书濠州判官包绶为少府监丞。绶，拯之子，文彦博言绶能世其家，恬静自守【四】，不苟求进，乞用吕诲、刘庠例，特加銟擢故也。（吕诲子由诚、刘庠子敦夫，皆以父故特加銟擢，当考。）
　　右正言刘安世言：「臣伏见朝廷立法，内外臣僚保荐之员，岁有定数，而两制、侍从以上，又得用十科之目，使之引类，其于求才之道，固已备矣。乃自近岁以来，渐开巧进之路，屡见近臣连名荐士。臣闻名器爵禄，人之所趋，使之积勤而后迁，则觽各知难而守分，今若多为快捷方式，容使躁求，人怀觊觎，何所不至。而况被举之士，未必皆贤，朝廷不复铨量，往往即加擢任，遽离常调，遂得美官。后进小生，不安义命，奔竞相效，无复廉耻，非有惩革，将败风俗。伏望圣慈特降睿旨【五】，今后除依法奏举之外，不许近臣列荐，所贵小抑侥幸之徒，上裨忠厚之化。」诏自今臣僚特有荐举，毋得列衔闻奏。
　　丙辰，权知广德军贾易权发遣江南东路提点刑狱。
　　诏左、右中散大夫以二十员，左、右朝议大夫以五十员为额。
　　枢密院言：「诸路所奏夏国主物故，今嵬名革常管勾国事，国母更不管勾，颇相符合，惟鄜延路不同。虑贼中自有变故，用此迁延，以疑边备。」诏赵□、范纯粹选信实之人体访有无变异，钩索西人情伪，参验事实以闻。
　　诏辰州知州自今互差文武臣。
　　己未，宣政使、内侍右班副都知、嘉州刺史刘有方领荣州团练使。
　　承议郎陈次升为兵部员外郎。（此据实录。）
　　庚申，□安持为都水使者。（此据政目十八日事，安持前资当考详增入。六年十二月二十六日再任。）
　　辛酉，枢密院言，湖北都钤辖唐义问奏，多星堡般运金谷，毁撤屋宇殆尽，其城壁若存旧址，虑蛮人聚集为奸诈。诏苗时中、谢麟、唐义问：「已废罢堡寨城壁，量度毁撤。其沅州渠阳寨先废堡寨，如有城壁尚存者，亦相度施行讫以闻。」（苗时中知桂州，元丰七年六月，元佑二年十月再任。谢麟知潭州，元佑元年五月。旧录云：「先帝拓土，列置城寨，外攘蛮夷，皆已就绪，无故毁撤。」新录辨曰：「罢渠阳事，前已辨之。」今删去。）
　　壬戌，录故蕃官七香男屈丁鸡、屈埋并为三班借职。
　　甲子，前奉议郎、校书郎司马康为著作佐郎兼侍讲。康初免丧，即召用之。
　　乙丑，诏：「宰臣、执政官荫补，初遇大礼，奏本宗及异姓亲各一人，次遇大礼，许奏本宗或异姓无官人授官，有官人转官、循资，或陈乞差遣各一人，仍不得转入朝官，循入支掌，即应奏承务郎、殿直以上，许换升一任，不得升入通判。其余官应遇大礼合荫补者，初遇、次遇并依旧，三遇许奏有官人，旧条应奏两人止者，次遇止奏有官人，后遇大礼荫补，其隔间资次并准此。即被荫白身人未出官亡没，许以应奏有官人恩泽补奏。已致政官遇大礼合荫补者，不得过两次。宰臣、执政官给使人应得恩例，并四分减一。三省、六曹、台省、寺监诸司吏人，四分内逐等各以三分为额，其余分并各不减，候有阙每四人补三人，减至额止。」其后三省以四人补三人选不行，及余分不减，指挥未明。诏：「今后隔间转减先补一人，次减一名，系试补者准此。限定人数就试者权增一倍，后减至正额日依旧，其余分不减。」（新本削去宰执给使以下。政目：「二十三日裁减。宰执遇大礼，第一次依；第二次，内一名奏有官者。余官第一第二依旧，第三依前次遇。准此，致仕不过两次，并以元佑四年大礼为第一。宰执给使恩例，四分减一，台省寺监人吏四分以三分为额，余分不减。」玉牒云减定大礼荫补、二府给使恩例及省台寺监诸司吏额。本纪独不书此，不晓其故。上官均奏请，已附元年八月二十六日、二年二月末。政目十二月又书是月比较入流，四年正月行。又闰十二月太皇太后云云，并绍圣元年十月十三日诏，合与此参考。韩驹云：「元佑八年诏减任子恩泽，应已经奏荐者，今岁并停，许陈乞差遣，或转官，或循资，升任不得过通判，转官不得升朝，循资不得过支掌，惟陈乞无限，并以元佑八年为始。」按：减任子恩乃元佑三年十一月也，驹云八年，误矣。）
　　御史中丞李常言：「臣伏见尚书吏部四选官共三万四千余人，入流名品几七八十数，官滥员□，无甚于今。窃以内外阙次固有常限，入官注拟浩然无穷，守候差遣，须近二年方得一阙，交承期限，复又二年有余。投状争诉，日有数十，士检凋坏，职此之由，不澄其源，日益以甚。臣愚欲乞诏有司取入流名目，审行裁定，徼幸滥进，稍加惩革。凡身以艺能及劳效入仕，与因人授官者有间矣，自当别为两涂，两涂之间又当判异流品，以立条约，如此则官虽滥，员虽□，不难处矣。若应举告进献文字、军功告补、人吏出职之类，以艺能及劳效入仕者也，诸色奏荐之类，因人授官者也。虽然其流有清浊，所因有贵贱，诚能就其品目，比类较量，各定以年限，立为止法，则滥官□员有时而减矣。果如所请，其效犹在数年之后，恬不加虑，为弊滋深，苟不及此时特加裁酌，异日愈难整治。近者虽降指挥，裁损执政官而下奏荐人数，然入流之□不止于此，非逐一讲究，各立条约，恐终未尽善。」
　　丁卯，大食麻啰拔国遣人入贡。
　　诏岁以十月给望火巡城兵衣裘。
　　戊辰，中书舍人曾肇言：
　　臣今年春奉使契丹归，尝奏论河北开孙村口减水河未便，乞更讲求利害事，人微言轻，不能仰动天听。后闻止用兵卒兴功，弥年未见成效。继闻召都水使者王孝先、河北转运使谢卿材、判官张景先赴三省询访利害，而三人所论不同，朝廷未敢臆决，遣官行视。然诏书但令相度开孙村口有无未尽利害，如孙村口不可修，即于不近界河踏逐一处。则是虽曰遣官行视，而必欲回河之意已定于庙堂之上矣。不惟如此，又下河北路计置旧堤梢草一千余万，且令先买五百余万。论者以谓既治旧堤，则是决为回河之计，然则朝廷遣二近臣，从数十官吏，衔命而出，不知果何所为也。臣虽愚懵，意朝廷必谓梢草之类不可仓猝而具，一日所遣官还奏可以回河，则来年先治旧堤，开减水河，尔时旋营梢草，公私必受其害，不可不预行计置。此诚先识远虑，非觽人所及也。（彭汝砺云云，已见十一月二日。）然臣窃有私忧过计，须至不避斧钺，披露腹心，为陛下言之。
　　夫河之利害，与夫可复不可复之势，既已遣官行视，则当俟其还奏，然后可决，此固臣所不敢妄论也。至于事有可以坐而知者，今日之民力是也。盖自数年以来，河北、京东、淮南数路灾伤为甚，今岁河北并边稍熟，近南州郡亦皆亢旱，京东即今米价斗百余钱，盗贼并起，京西灾俭尤广，淮南秋田麤收，而春夏麦价甚贵。百姓饥殍未苏，疮痍未复，正当寡求省事，以休息人力。若来年虽未大兴河役，止令修治旧堤，开减水河，亦须调发丁夫，本路不足则及邻路，邻路不足则及淮南，陛下视今日之民力，果可以堪之乎？民力未堪，则虽有回河之策及梢草先具，将安施乎？陛下若以河患为大，必欲兴作，驱数路之民聚之河上，暴露风雨，饥冻苦迫，弱者羸瘠死亡，强者逋窜或转为盗贼，县官何以御之？又况一人在官，一家废业，行者赍，居者送，方春农时，害其耕作。来岁水旱之变虽未必有，而人力不至，田为污莱，饥馑之灾，可以前知矣。陛下岂忍驱此数路之民，纳诸沟壑之中乎？
　　不惟民力如此，方今县官财用日蹙，河朔尤为贫敝。往时积谷虽多，因去年遣使赈济，务在大发仓廪，虽不甚灾伤地分与上等优足之家，例皆赈贷，储蓄殆空，即今州军仓储有不及数月，库钱有不能支吏俸一月者。今岁开减水河，用工不多，已费四十余万贯，若更大兴工役，修六七百里之旧堤，且谋闭塞决口，回复故道，不知其费几何。虽以先朝所蓄余钱或可以支，后将何以继之乎？大抵县官不足，必取于民，臣恐异时百姓有困于征敛者矣。其源甚微，流弊甚大，此不可不察也。陛下临政以来，爱恤斯民，可谓至矣，奈何于灾伤疲瘵之余，兴此大役，以重困之欤？臣知圣心岂忍出此，必谓河之为患有大于此者，故不惜劳民力，费国财，以成久远之利尔。盖今之言河患者，不过曰坏御河，堙溏泺，害民田，此犹其小者耳，河渐北注，失中国之险，最莫大之患也。虽臣之愚，亦不敢谓此为不足患也，然窃以谓坏御河，堙溏泺，害民田，特数州之患耳，至于失中国之险，则又未然之事，有无盖未可知，而其患远者也。岂若举数路疲瘵之民以任莫大之役，使之暴露饥冻，离乡失业，又有死亡逋窜之忧，其为祸博且近矣，岂特数州之患而已乎？民者国之本也，根本一摇，岂不甚可畏乎？臣愚非敢谓河必不可回，故道决不可复也，姑愿陛下徐徐云尔。爱养民力至于充实，经理财用使之有余，在天时无水旱之变，在人事无不顺之理，然后可择利害，按视形势，见其可为，一举而收成功，岂不善哉！伏望陛下因臣此言，审思博访，速下诏书，罢买梢草，戒饬行河之官，务要利害得实，俟其还报，果有可为，亦须一二年后，以渐兴役，如此则民力无伤，事功易就，为今之计，莫过于此。臣备位侍从，义当体国，知而不言则为失职，言而不尽则为不忠，惟陛下察其诚而恕其狂妄，幸甚！幸甚！
　　又言：「臣材薄望轻，自知所言难以取信，惟恃陛下圣明，特赐省察。盖河决而北，已几十年，未应一旦便致大害，而休养民力，爱惜财用，乃是今日先务，实系国家大体。论者或论河势变决，恐失此时，别有移改。臣窃以为河若果有改移，虽一面兴役，岂能遏之使住？若工役既兴，而河有退背，不能罢役，物料人夫，尤为枉费。盖大河非人力可为，其来已久，惟稍缓之，审度利害，最为得策。若非出自圣断，臣恐论议无时而定。」
　　又言：「臣具奏已久，日俟朝廷自有施行，至今多日，未闻指挥，须至再渎天听。伏望圣慈察臣所陈，益采听公论，若一言欺罔，甘俟诛窜。」
　　是月，右正言刘安世言：「臣昨于十月十二日上殿陈奏胡宗愈昵宰相之私亲，盗中司之要任，欺罔人主之听，隳废祖宗之法，加以儬私立党，毁灭廉隅，诚不足以副陛下体貌之意，慰四海具瞻之望。自后继进三疏，极言其罪，至今未蒙施行。臣虽至愚，不能窥测圣蕴，然窃尝深虑陛下所以力遏觽论未赐指挥者，岂非谓胡宗愈进用方踰半年，今遽罢斥，恐人讥议，以谓自信不笃，用人不终者乎？若清衷所有万一如此，臣窃以为过矣。祖宗以来，登用大臣，何尝不考合佥言，采察人望？苟觽心未服，公议不与，宁使诏令有反汗之嫌，不容小人乘君子之器，着之信史，可以稽考。至如神宗皇帝时尚书左丞蒲宗孟，公宇擅有修葺，为御史中丞黄履所劾，亟令罢免；王安礼以闺门私故，为侍御史张汝贤弹奏，寻亦去位。陛下践阼之后，优礼辅弼，去年李清臣以不胜治事，为御史中丞傅尧俞等一言，亦使外补。岂若宗愈上则欺君乱法，下则背公成朋，不耻无义，置之廊庙，实累圣明。自古及今，未有任君子而不治，用小人而不乱者。盖甘言美辞足以惑移人意，小节伪行足以欺惑世俗，及其得志，苟患失之，阴引奸邪，广布腹心，根深蒂固，牢莫可破，则其为国家之害，将有不可胜言者矣。故陆贽之论，以谓操兵以刃人，天下不委罪于兵，而委罪于所操之主；蓄蛊以殃物，天下不归咎于蛊，而归咎于所蓄之家。此言虽小，可以喻大。伏望陛下曲回天听，详览觽言，进有德以尊朝廷，黜有罪以服天下，早以臣等言宗愈章疏付外施行，不胜至愿。」
　　又言：「臣昨所奏陈胡宗愈罪状十二事，非敢诬捃，皆有实状，可以按视。凡在廷之臣，有一于此，已可斥逐。而宗愈积累巨恶至于十数，言者交攻，半年不止，偃然居位，略无畏心，凌蔑风宪，毁弃廉耻，岂不负朝廷体貌之意，累二圣知人之明？臣伏见宗愈之除中丞，在吕公着秉政之日，虽是姻戚，隐而不言，外托用才之名，中为立党之实，使宗愈贪权怀惠，不复纠缪绳愆，以此营私，何所不可？蒙蔽人主之听，隳废祖宗之法，人臣之罪莫大于此。今公卿士民尽知二人之欺罔，而台谏官多出公着之门，终无一语敢及此事，陛下试取觽人言宗愈之疏一一省阅，则知臣今日所奏为不妄矣。公道陵替，昔贤所忧，岂谓圣朝目睹斯弊。岁月浸久，恐非国家之福，此臣所以夙夜愤懑，痛心疾首而不能自已也。伏惟陛下审察觽情，详观事理，若原心定罪，则公着、宗愈均是欺君，宜正典刑，以示中外。或圣意未欲以一眚遽废老臣，即宗愈他罪尚多，伏乞特行罢免，以慰天下忠臣义士之望。」
　　又言：「臣自四月后，凡一十二次奏疏论列胡宗愈罪状，至今未蒙付外施行，臣夙夜思念，不遑宁处。窃谓祖宗以来，台谏官之论执政者多矣，果中其罪，则大臣无不罢免，或所言失实，则台谏官亦须降黜。盖进退之义不可不正，是非之理不可不明，未有君子小人并容于朝廷者也。今宗愈以奸邪之才，据纪纲之任，欺君乱法，背公营私，肆行贪婪，毁弃廉耻。臣等前后章奏至于十数，陛下一切留中，无所可否，邪正并立，枉直两存，上违累圣之旧章，下失万邦之属望，臣之于此，何以为心？见恶不击则非忠，畏祸中辍则非义，使邪党渐登于要路，大奸久处于庙堂，寖生厉阶，害及天下，臣恐异时之公议，追咎今日之言官，虽伏重诛，岂能塞责！臣所以不避烦□之罪，屡陈迫切之言。伏望圣慈特垂省察，若宗愈之罪恶既皆得实，即乞早与罢免，以慰中外之望，若臣之所奏稍涉诬罔，亦乞重行降黜，以为妄言之罪。惟冀早施睿断，明示天下，不胜幸甚！」
　　注　　释
　　【一】太学博士原脱，据宋会要职官三之九补。
　　【二】三省进拟之际「进」原作「推」，据阁本、活字本及尽言集卷二论高士英差除不当改。
　　【三】询诸缙绅「诸」原作「谘」，据阁本及尽言集卷二论韩玠差除不当第三首改。
　　【四】恬静自守「守」原作「少」，据阁本改。
　　【五】伏望圣慈特降睿旨「特」原作「持」，据阁本、活字本及尽言集卷二乞罢近臣列荐事改。
续资治通鉴长编
卷四百十八
卷四百十八
　　起讫时间 起哲宗元佑三年十二月尽其月
　　卷　　名 续资治通鉴长编卷四百十八
　　帝　　号 宋哲宗
　　年　　号 元佑三年（戊辰，1088）
　　全　　文
　　十二月乙亥，枢密院言：「荆湖北路罗家蛮□掠财物，焚烧屋宇，申诉多不受理，上下隐蔽，将来减退兵将，粮道恐难通行。详前此唐义问累奏移废城寨已毕，而蛮情不能上戴宽恩，辄敢侵犯不已，若不随宜讨杀，则必仿效，转难处置。欲令唐义问及程节疾速具析申奏，及措置之因，如诸处蛮尚敢潜伏屯结，即选兵将官讨捕。仍告谕归明团峒蛮人，勿令动摇惊扰。」从之。（旧录云：「□城以安蛮情，而侵犯□掠不已。」新录削去。）
　　宫苑副使胡田知沅州。六宅使时定充荆湖北路都监，驻泊辰州，俟蛮事息日奏裁。仍令体度新堡寨蛮情，以时巡遏，存问首领之人。
　　丙子，辽国遣使长宁军节度使邪律迪，副使中散大夫、守太常少卿、充史馆修撰邓中举，来贺兴龙节。
　　己卯，诏宗室在式假，兴龙节许易金带上寿。
　　庚辰，枢密院言：「归明人给田旧条，如堪耕种田不足，给户绝田。元佑田令，堪耕种田不足，给常平田。缘常平田止是人户抵当场务折纳等田土，数目不多。」诏添入常平田不足，给户绝田。
　　甲申，诏令唐义问、程节于渠阳寨协力措置蛮事，以狼江、贯堡、丰山蛮犹犯边【一】故也。
　　三佛齐贡奉人请以金莲花一十五两、真珠五两、龙脑一十两，依例撒殿。从之。
　　丙戌，以雪寒泥泞，免朝参五日，给役工假三日。
　　诏刊神宗皇帝举御史诏于御史台，从滕元发请也。
　　左武卫大将军郭逵卒。（旧录云：「神宗经制西搜□，以王韶为沿边安抚，招纳木征，措置有序。逵忌之，按韶盗用库钱，治甚急。韶请它官案覆，遂徙逵知渭州，遣大理寺丞杜纯案治，纯怀观望，复遣御史蔡确鞫之，逵坐诬罔，落宣徽南院使，知潞州。」新录辨曰：「郭逵按王韶事，神宗实录载之甚详，杜纯所按盖其事实，蔡确所覆乃观望尔。今曰纯怀观望，又曰逵坐诬罔，皆失其实，合改曰执政疑纯观望，又曰坐逵诬罔，庶几后来有可考云。」当移此段入逵知潞州日。）
　　丁亥，月当食，以阴雪不见。
　　戊子，诏应缘例陈乞子弟宫观岳庙差遣，再任者不理为资序。
　　知永兴军韩绩言，本路比岁灾伤阙食，请于法所给米豆，更不限数。从之。
　　庚寅，朝奉郎、权陕西转运使杜纯辞赐紫章服。
　　朝奉大夫廉正臣为司农少卿。
　　吏部员外郎宇文昌龄权发遣京西路转运副使。
　　朝请大夫、签书淮康军节度判官厅公事陈知晦再任，以其父述古老无兼侍也。
　　诏开封府军巡院复置判官一员，以罢大理寺治狱也。
　　辛卯，朝议大夫、试中书舍人刘攽为中大夫、守中书舍人。
　　甲午，江宁府司理参军、郓州州学教授周穜罢归吏部，用右正言刘安世、翰林学士苏轼言也。
　　安世言：「臣伏见周穜上书，乞以故相王安石配享神宗皇帝庙廷，中外喧传，颇骇髃听。臣闻天圣中钱惟演尝请以章献明肃太后、庄懿太后并配真宗庙室，以希帝意。是时御史中丞范讽劾惟演擅议宗庙，遂落平章事，罢归本镇。臣窃谓惟演位兼将相，言之未为大过，而责之如此之重者，乃所以严宗庙也。今穜以疏远微贱之臣，怀奸邪观望之志，陵蔑公议，妄论典礼。使安石功德茂着，实可从享，在穜之分犹不当言，而况辅政累年，曾无善状，残民蠹国，流弊至今，安可侑食清庙，传之万世？如穜狂僭，岂宜轻贷？伏望陛下以春秋之法，诛其始意，重行窜殛，以明好恶。」
　　轼言：「臣先任中书舍人日，敕举学官，臣曾举江宁府右司理参军周穜，蒙朝廷差充郓州州学教授。近者窃闻穜上疏，言朝廷当以故相王安石配享神宗皇帝。谨按汉律，擅议宗庙者弃市，自高后至文、景、武、宣皆行此法，以尊宗庙，重朝廷，防微杜渐，盖有深意。本朝自祖宗以来，推择元勋重望、始终全德之臣，以配食列圣，盖自天子所不敢专，必命都省集议，其人非天下公议所属，不在此选。奏议既上，诏云恭依，册告宗庙，然后敢行，其严如此。岂有既行之后，复使疏远小臣各出私意，以议所配？若置而不问，则宗庙不严，而朝廷轻矣。窃以安石平生所为，是非邪正，中外具知，难逃圣鉴。先帝盖亦知之，故置之闲散，终不复用。今已改青苗等法，而废退安石党人吕惠卿、李定之徒。至于学校贡举，亦已罢斥佛老，禁止字学，大议已定，行之数年。而先帝配享，已定用富弼，天下翕然，以为至当。穜复何人，敢建此议？意欲以此尝试朝廷，渐进邪说，阴倡髃小，此孔子所谓行险侥幸，居之不疑者也。而臣忝备侍从，谬于知人，至引此人以污学校，若又隐而不言，则罔上党奸，其罪愈大。谨自劾以待罪，伏望圣慈特敕有司议臣妄举之罪，重赐责降，以儆在位。」
　　轼又言：「臣近上言，以所举学官周穜擅议先帝配享，欲以尝试朝廷，渐进邪说，阴倡髃小，乞下有司议臣妄举之罪，重行责降，以警在位。至今累日，未奉指挥。窃以为国之本，在于明赏罚，辨邪正，二者不立，乱亡随之。易曰：『大君有命，开国承家，小人勿用。』象曰：『大君有命，以正功也，小人勿用，必乱邦也。』昔郭公善善恶恶而不免于亡者，以善善而不能用，恶恶而不能去也。臣观二圣嗣位以来，斥逐小人，如吕惠卿、李定、蔡确、张诚一、□居厚、崔台符、杨汲、王孝先、何正臣、卢秉、蹇周辅、王子京、陆师闵、赵济，中官李宪、宋用臣之流，或首开边隙使兵连祸结，或渔利榷财为国敛怨，或倡起大狱以倾陷良善，其为奸恶，未易悉数，而王安石实为之首。今其人死亡之外，虽已退处闲散，而其腹心羽翼布在中外，怀其私恩，冀其复用，为之经营游说者甚觽。皆矫情匿迹，有同鬼□，其党甚坚，其心甚一，而明主不知，臣实忧之。夫君子之难致如麟凤，『色斯举矣，翔而后集』，况可麾而却之乎？小人之易进如蛆蝇，腥膻所聚，瞬息千万，况可招而来之乎？朝廷近日稍宽此等，如李宪乞于近地居住，王安礼抗拒恩诏，蔡确乞放还其弟，皆即听许；崔台符、王孝先之流，不旋踵进用，杨汲亦渐牵复，吕惠卿窥见此意，故敢乞居苏州。此等皆民之大贼，国之巨蠹，得全首领，已为至幸，岂可与寻常一眚之臣，计日累月，洗雪复用哉？今既稍宽之，后必渐用之，如此不已，则惠卿、蔡确之流必有时而用，青苗、市易等法必有时而复。何以言之？将作监丞李士京者，邪佞小人，觽所嗤鄙，而大臣不察，稍稍引用，以污寺监，犹能建开壕之议，为修城之役。其策既行，遂唱言于觽，欲次复宋用臣茶磨之法。由此观之，惠卿、蔡确之流何忧不用，青苗、市易等法何忧不复哉？昔卢□责降既久，经涉累赦，德宗欲与一小郡，举朝忧恐，而宰臣李勉、给事中袁高、谏官赵需、裴佶【二】、宇文炫【三】、卢景亮、张荐、常侍李泌等皆以死争之。勉等非惜一郡也，知□得郡不已，必将复用，一炬有燎原之忧，而滥觞有滔天之祸故也。今周穜草芥之微，而敢建此议，盖有以启之矣。昔淮南王谋反，所惮独汲黯，以谓说公孙丞相若发蒙耳。今穜虮虱小臣，而敢为大奸，愚弄朝廷，若无人然，不幸而有淮南王，当复谁惮乎！臣不敢远引古人，但使执政之中有如富弼、韩琦，台谏之中有如包拯、吕诲，或司马光尚在，此鼠辈敢尔哉？昔王安石在仁宗、英宗朝，矫诈百端，妄窃大名，咸以为可用，惟韩琦独识其奸，终不肯进。使琦不去位，安石何由得志？以此知辨人物之邪正，消祸患于未萌，真宰相也。臣数日以来，窃闻执政之议，多欲薄臣之责而□穜之罪，若果如此，则是使今后近臣轻引小人，而惠卿之流有以卜朝廷之轻重。事关消长，忧及治乱，伏望特出宸断，深诏有司议臣与穜之罪，不可轻恕。纵使朝廷察臣本无邪心，止是暗缪，亦乞借臣以立法，则臣上荷知遇，虽云得罪，实同被赏。若蒙□贷，则是私臣之身而废天下之法，臣之愧鯭，若挞于市。不胜愤懑忧国之心，意切言憃，伏俟诛谴。贴黄称：「周穜州县小吏，意在寸进而已，今忽猖狂，首建大议，此必有人居中阴主其事，不然者，穜岂敢出位犯分，以摇天听乎？此臣所以不得不再三论列也。」（政目于十八日载穜罢教授，送吏部。）
　　丙申，枢密院言，宥州报夏人遣使谢封册，继以疆埸来议。诏赵□：「谢封册使未过界，遣使议疆埸事，即以礼却之；若过界后牒至，即开谕俟谢恩毕徐议。」
　　丁酉，枢密院言，归明土官杨昌盟等乞依胡田所请，存留渠阳军，县依旧名，事应旧送县者，令渠阳寨理断，徒已上罪即送沅州。诏俟人情安帖，户口增衍日保奏。
　　渝州江津县獠人犯小溪寨。诏梓夔路钤辖司体究作过因依，若不因省地人户侵犯，无故侵扰，即戒约遣回，仍理索掳掠人口，尚不听从，乃以兵捕杀。（庚子，责授建宁军节度副使、本州岛居住吕惠卿徙居宣州，此实录所书。政目在九月八日，今从政目。）
　　是月，诏比较入流。（四年正月行，政目有此，当考。十一月二十三日诏，又闰月十二日太皇太后云云，合参照。）
　　注　　释
　　【一】狼江贯堡丰山蛮犹犯边「犹」原作「酋」，据阁本改。
　　【二】裴佶「佶」原作「造」，据旧唐书卷一三五、新唐书卷二二三卢□传改。按：苏东坡集奏议集卷五论周穜擅议配享自劾札子避宋徽宗赵佶讳，「裴」下缺字而小字注「犯御名」。
　　【三】宇文炫「炫」原作「铉」，据同上三书改。
续资治通鉴长编
卷四百十九
卷四百十九
　　起讫时间 起哲宗元佑三年闰十二月癸卯尽是月丁卯
　　卷　　名 续资治通鉴长编卷四百十九
　　帝　　号 宋哲宗
　　年　　号 元佑三年（戊辰，1088）
　　全　　文
　　闰十二月癸卯朔，尚书省言：「未行官制以前，凡定功赏之类，皆自朝廷详酌，自行官制，先从六曹用例拟定。其一事数例，轻重不同，合具例取裁，事与例等，不当辄加增损。若不务审察事理，较量重轻，惟从减损，或功状微小，辄引优例，亦当分别事理轻重及已未施行，等第立法。今以旧条例增修，凡事与例同而辄增损漏落者杖八十，内事理重，已施行者徒二年，如数例重轻不同或无例而比类他例者，并具例勘当拟定奏裁。」从之，仍增三省、枢密院相干事，并同取旨。诏颁元佑敕令格式。
　　迁大名府南乐县于金堤东曹节村，从河北转运司之请也。（新无。要考河事【一】，姑存之。）
　　端明殿学士、银青光禄大夫致仕范镇卒。
　　甲辰，京西北路都监杨安道管押范镇所定铸成律十二、编钟十二、镈钟一、尺一、斛一，响石为编磬十二、特磬一，箫、笛、埙、箎、巢笙、和笙各二，较景佑中李照所定又下一律有奇，并书及图法上进。诏送太常寺，乐法有可行事件，令尚书礼部、太常寺参定以闻，仍令尚书、侍郎、学士、两省、御史台、馆职、秘书省官赴太常寺观听。翌日，赐诏曰：「朕惟春秋之后，礼乐先亡，秦、汉以来，韶、武仅在。散乐工于河、海之上，往而不还；聘先生于齐、鲁之间，有莫能致。魏、晋以下，曹、郐无讥，岂徒郑、卫之音，已杂华戎之器。间有作者，犹存典刑，然铢、黍之一差，或宫、商之易位。惟我四朝之老，独知五降之非，审声知音，以律生尺。览诗书之来上【二】，阅簨虡之在廷，君臣同观，父老太息。方诏学士、大夫论其法，工师、有司考其声。上追先帝移风易俗之心，下慰老臣爱君忧国之志，究观所作，嘉叹不忘。」又诏范镇与一子有官人升一任差遣，制造人等第支赐。诏下，镇已卒。（新、旧录载范镇新乐殊不详，当检讨别修。新录云：「旧录范镇传多载王安石日录所记语，至镇力论青苗事，乃载安石语曰：『若非陛下明见周礼有此，则焉得不以为愧。』此可谓假六艺以文奸言矣。镇欲告老，安石曰：『镇行能无取，虽致仕何足惜。』又曰：『但欲陛下知此曹不足惜。』镇自仁祖朝任言责，首论立嗣事，风节耸动中外。至谓其行能无取，又曰此曹不足惜，可乎？如镇致仕疏有云：『陛下有纳谏之资，大臣进拒谏之计；陛下有爱民之性，大臣用残民之术。』此正安石所深恶，亲草制力诋之，乃云神宗恶之，此尤诬罔。至上初政，诸老更起以扶王室，镇屡召不至，此亦各行其志尔。至谓镇有『臣之事君，岂可幸祸』之语，镇之不以此疑诸老必矣。此皆前史官私意，今有镇墓志文，重行修正。）
　　丙午，翰林学士兼侍读苏轼言：「臣近以目昏臂痛，坚乞一郡，盖亦自知受性刚褊，黑白太明，难以处觽。伏蒙圣慈降诏不许，两遣使者存问慰安，天恩深厚，沦入骨髓。臣谓此恩当以死报，不当更计身之安危，故复起就职。而职事清闲，未知死所【三】，每因进读之间，事有切于今日者，辄复尽言，庶补万一。昨日所读宝训有云，淳化二年，上谓侍臣，诸州牧监马多瘦死，盖养饲失时，枉致病毙，近令取十数槽置殿庭下，视其刍秣，教之养疗，庶革此弊。臣因进言，马所以病，盖将吏不职，致圉人盗减刍粟，且不□其饥饱劳逸故也。马不能言，无由申诉，故太宗至仁，深哀怜之，置之殿庭，亲加督视。民之于马，轻重不同，若官吏不得其人，人虽能言，上下隔绝，不能自诉，无异于马。马之饥瘦劳苦，则有毙踣奔逸之忧，民之穷困无聊，则有沟壑盗贼之患。然而四海之觽，非如养马可以置之殿庭，惟当广任忠贤，以为耳目。若忠贤疏远，谄佞在傍，则民之疾苦，无由上达。秦二世时，陈胜、□广已屠三川，杀李由，而二世不知。陈后主时，隋兵已渡江，而后主不知。此皆昏君不足道。如唐明皇亲致太平，可谓明主，而张九龄死，李林甫、杨国忠用事，鲜于仲通以二十万人没于云南，不奏一人，反更告捷，明皇不问，以至上下相蒙，禄山之乱，兵已过河，而明皇不知也。今朝廷虽无此事，然臣闻去岁夏贼犯镇戎，所杀掠不可胜数，或云至万余人，而边将乃奏云野无所掠。其后朝廷访闻，委提刑司体量，而提刑孙路止奏十余人【四】，乞朝廷先赐放罪，然后体量实数。至今迁延二年，终未结绝闻奏。凡死事之家，官所当恤，若隐而不奏，则生死衔冤，何以使人？此岂小事，而路为耳目之司，既不随事奏闻朝廷，既行蒙蔽，又乞放罪，迁延侮玩，一至于此。臣谓此风渐不可长，驯致其患何所不有【五】，此臣之所深忧也。臣非不知陛下必已厌臣之多言，左右必已厌臣之多事，然受恩深重，不敢自同觽人，若以此获罪，亦无所憾。」（苏辙志轼墓云：「因读宝训，历言今赏罚不明，强河使东，夏人寇掠镇戎，朝廷不问，当轴者恨之。轼知不见容，乞外任。」赏罚不明，强河使东，乃九月五日奏，镇戎事即非闰十二月四日奏也。十月十七日奏乞郡，则论与台谏为怨仇。）
　　御史中丞兼侍读李常言：「臣伏见今月二日苏轼讲筵进读间奏，昨镇戎军西人入寇，杀万余人，有司止奏二千。窃缘边防奏报苟容失实【六】，则朝廷赏罚何所据凭？赏罚苟差，何以惩劝功罪？轼既已面奏，臣职在伺察奸罔，仍复预闻，理当纠正。伏望圣慈特降指挥，密切根究，以正典刑。臣居耳目之司，不时体访，稽于论例，不敢逃责。」（此据李常集，附见。）
　　承议郎、秘阁校理、权通判虢州张舜民提点秦凤路刑狱。
　　丁未，三佛齐遣使入贡。
　　校书郎盛次仲为集贤校理。
　　崇信军留后、赠开府仪同三司、英国公、谥孝僖仲论卒。
　　戊申，延福宫使、降授宣州观察使、提举明道宫李宪除右千牛卫上将军，分司南京，陈州居住。宪明道宫任满告老，故有是命。
　　泰宁军留后、知相州李珣以疾乞归，许之。
　　三省言：「官制之行，三省并建，宰臣、执政官迁除颇频，其锡赐物在一年内者，请减半给。」诏虽一年外，并减四分之一。
　　又诏：「太中大夫以上知判州府，添赐公使钱。正任团练使、遥郡防御使以上至观察使，并分大郡、次郡，初除次郡，俸银各减四分之一，移大郡全给。留后、节度使分大镇、次镇、小镇、俸钱递减五万。刺史以下，使相以上，不减。其刺史至节度使公使钱，依俸钱分数裁减。」（绍圣二年六月二十一日，靖国元年三月二十五日可考。玉牒云：「诏留后以上镇分三等，遥郡以上郡分二等，公使、俸钱裁减有差。」）
</div>
    <div class="pagination">
<a href="续资治通鉴长编_page523.html">上一页</a><span>...</span><a href="续资治通鉴长编_page519.html">519</a><a href="续资治通鉴长编_page520.html">520</a><a href="续资治通鉴长编_page521.html">521</a><a href="续资治通鉴长编_page522.html">522</a><a href="续资治通鉴长编_page523.html">523</a><span class="current-page">524</span><a href="续资治通鉴长编_page525.html">525</a><a href="续资治通鉴长编_page526.html">526</a><a href="续资治通鉴长编_page527.html">527</a><a href="续资治通鉴长编_page528.html">528</a><a href="续资治通鉴长编_page529.html">529</a><span>...</span><a href="续资治通鉴长编_page525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
