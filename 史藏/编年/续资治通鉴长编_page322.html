<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 322 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 322 页/共 607 页</h1>
    <div class="content">　　【二○】如楚真泗州装发之类「真」原作「滇」，「泗州」原作「四川」，据宋史卷一八九兵志改。
　　【二一】桥阁之类「阁」字原脱，据同上书补。
　　【二二】科钱阁本、活字本均同。「科」疑为「料」字之误。
　　【二三】初为通川县主簿「川」原作「州」，据阁本及琬琰集删存下编卷一六张少保商英传、东都事略卷一○二本传改。
　　【二四】梁承秀「承」原作「光」，据治迹统类卷一七，本书卷二一九、卷二二○，宋史卷三三一孙构传、续通鉴卷六八改。
　　【二五】祭祀不遵依式阁本、活字本均同。宋史卷一一九礼志作「祭祀不以仪式」。疑「依」为「仪」之误。
　　【二六】若讷「讷」原作「纳」，据阁本及宋会要崇儒七之七三、宋史卷一一九礼志改。
　　【二七】江阴军「阴」原作「陵」，据阁本、活字本及九域志卷一○改。
续资治通鉴长编
卷二百二十九
卷二百二十九
　　起讫时间 起神宗熙宁五年正月尽其月
　　卷　　名 续资治通鉴长编卷二百二十九
　　帝　　号 宋神宗
　　年　　号 熙宁五年（壬子，1072）
　　全　　文
　　春正月辛巳朔，御大庆殿受朝。
　　己丑，废内物料库入御厨，从编修三司敕孙亶请也。
　　诏鄜延路经略使赵□询问降羌如有愿归夏国者，先以名闻。诸路准此。仍牒宥州令于逐路界首交割。
　　初，上论西人内附者，或以胁迫，非其诚心。欲令愿归者，从之；不愿者，随便措置，可以省粮食、免检察，且足以示广大推恩。乃下诸路详议，已而有是诏。此据朱本，新本因之。去年十二月戊午，缘结胜事已诏诸路，此盖重出。或此诏但令先以名闻，与前诏异也。
　　其后，知原州种古言：「招降蕃部可用为乡导，不当问其愿归。盖汉官多恶蕃部，恐迫胁令归，即反害恩信。」上曰：「如王广渊计，但欲遣归，盖广渊与韩绛不相能。」安石曰：「今绛已被斥。留得蕃户，陛下亦必不以此为功；纵遣去，亦不复加绛罪。不知广渊为此何意。」上曰：「欲表见绛所为皆非。」安石曰：「陛下但当论利害，不当探人未必然之私意。臣固尝论留得此辈无所利，但恐为患。臣近见张守约言古渭一带属户多饿死者，今边障极虚，中国久来熟户尚不暇救恤，乃更欲招夏国老弱收养，岂为得计？」上曰：「中国人固多，诚不赖夏人。然言者谓收纳夏国人，使彼人少，即于彼有害。」安石曰：「陛下欲弱彼，则先须强此；欲害彼，即先须利此。今陛下所御将帅一心奉陛下所欲为，然后可任以整缉边事。边事各有条理，然后可以挠夏国。今熟户饿死，将帅不能救恤，陛下尚不得闻知，如何乃能困夏国！臣愚以谓方今所急，在知将帅【一】之情，以道御之，使不敢偷惰欺谩，然后边可治，边可治，则如秉常者虽欲埽除，极不为难。若未能如此，即无困夏国之理。人主计事，当先校利害。若利害果合如此，恐不须妄疑。其人心有所挟如此，则人人各怀形迹，孰敢复为人主尽力！如西事之初，陛下谓臣及韩绛皆欲以西事为己功，故有此言。臣以此于西事不能不存形迹，然事至不得已，亦不敢嘿嘿。盖人臣之义，量而后入，故不能先事极争，先事极争，则无后事之验，臣终身受妨功害能之嫌，臣以为如此害于臣智，故不敢。然怀不能已，固尝论奏。非特臣所怀如此，前日执政大臣例皆如此。今日计事，陛下尚疑有倾韩绛者，则谁复敢不避形迹为陛下计事？」陈瓘尊尧集边机门论安石云云，四年五月二十日，又二十六日，又六月十一日；五年正月九日，又六月二十六日。瓘论附六月二十七日。
　　上曰：「王广渊每事辄言宣抚司过失。如赵□多夺韩绛所与酬奖人官职，然至降羌事，则以为但当善遇之，必得其用。广渊则专欲遣归。」安石曰：「陛下不当怪广渊屡奏宣抚司过失。方庆州兵未变，广渊数为韩绛言如此役使兵士非便，绛屡诋毁广渊，以为不忠，陛下亦疑广渊，后果如广渊所奏。广渊反降两官，广渊岂能内无不平之心！内有不平，则其言自然如此。陛下以种古为晓蕃情，今令问蕃人愿归者听归，岂有蕃人不晓蕃情者？若蕃人晓蕃情，即无缘有归而尽被杀戮之理。」上曰：「恐边吏欲其归，不免多方迫胁。」安石曰：「若遣归果被杀戮，则岂惮内徙？除内徙外，何事可迫胁？兼此事关觽，有何急切，乃非理迫胁，不畏为人所言？」上曰：「问之无伤，要须别遣人问，佥欲令计会地界人往。」上曰：「如张宗谔即欲遣归。」文彦博曰：「王文郁乃欲存留，安石令计会地界人与边吏聚问，必不敢非理迫胁。」
　　上又言：「王庆民前奏，招到人袒膊杀贼甚力，后乃言不可存留，止为人情反复难信。」安石曰：「彼若诚心内附，已受官职、禄赐，即为我袒膊杀贼，固本分事，如王庆民所言者是也。彼若父母、妻子皆在彼，乃为人虏掠而来，欲望其尽心杀贼，即无有此理，如前日结胜是也。此非但不可望其杀贼，亦恐更为内患。种古但云可为乡导，即不知如此人乃能为贼乡导。今要推恩【二】，问愿留者留，去者去，即留者皆为我用，去者亦必怀惠，异时讨伐固宜有为内应报德，如食秦缪骏马、盗袁盎侍儿之类，则我虽遣去，未为不得其用也。」自「其后知原州种古云」至「不得其用也」，皆日录正月二十四日事，朱本附九日，今因之【三】。但朱本多所删削，如安石存形迹等语，皆依日录添。
　　府州言：「宁化军送北界西南面都招讨府牒称，南朝兵骑越境，施弓矢射伤辖下人。其牒中官号有犯庙讳嫌音者。」诏河东缘边安抚司劾元承牒官吏，仍移牒北界招讨府依理施行。
　　辛卯，同管勾外都水监丞程昉言：「塞决河当增市芟草三百二十万，乞举官四员置场于怀、卫州，及举官一员提举并优立赏格。」从之，仍给常平司钱十万缗，所差官盘置及八分以上取旨，其余草数委转运司召人进纳，毋得抑置。先是，朝廷委河北转运司计置稍草，本司必欲科配百姓，且言不尔必败事。及议安置场地，又言别无处所，乞会问提举塞河所。至是，中书召问昉，昉乃有是奏。
　　甲午，诏自今赐同天节斋筵于尚书省。
　　丁酉，赵□言：「西人数至绥德城钞掠、牧放，既奉朝旨通和，不敢追袭。乞牒宥州诘问夏国，令止绝。」诏□依庆历七年正月指挥，遇有人马杀逐出界，仍牒报宥州。□又乞牒宥州催打量绥德城地界，王安石请勿催。上曰：「今不催，即边事未解严，又恐彼谓可便得岁赐故不急。」安石曰：「彼必有定计，催之不能使移易定计，徒示汲汲，生其骄易；且岁赐须降誓诏，降誓诏须待地界了当，彼自当汲汲。」上曰：「彼既云依命，或不须计会，便令人往打量，如何？」安石曰：「彼若诚肯退二十里地界，则理须计会彼首领分擘界至。彼若尚首鼠，讵听我打量？」上乃从安石言。
　　赐权发遣江、淮等路发运副使皮公舱银绢二百，仍赐敕书奖谕。初，公舱言，漕运涉淮有风波之险，乞开洪泽河六十里，稍避其害。诏委公舱提举，至是功毕，人以为便故也。四年十一月壬寅，始开河。
　　侍御史知杂事邓绾言：「内侍押班李若愚以劳绩求官其子，违祖宗旧制，且内臣侥求乱法，不可长。」从之。若愚寻言于枢密院，乞解押班。文彦博云：「若愚恐有人欲倾夺其位者，故求罢。」王安石白上：「前密院与若愚子转官，臣不见条贯，不许，故进呈札与密院。密院若已删去此条，即合札与中书云：『本院已删去此条。』即中书亦不管密院所删当否，更但须理会，却云：『特依皇城司条贯，所有不许回授恩泽条贯令今后遵守施行。』若愚既非勾当皇城司，如何用皇城司条贯？既是已删条贯，如何却令今后遵守施行？缘事有违法，非但臣所不敢遵行，虽检正官亦皆以为不允。臣苟不言，是违法，阿近习，义所不能为，非于若愚有利害与夺，不知若愚辞差遣何意？」上曰：「若愚言，为废前省奏人，故乞罢。」安石曰：「前省不奏人，干若愚何事？闻密院说恐有倾夺其位者。」上曰：「若愚为与程昉不相得。」安石曰：「此非臣所知也。」
　　戊戌，王安石以试中学官等第进呈，且言黎侁、张谔文字佳，第不合经义。上曰：「经术，今人人乖异，何以一道德？卿有所著可以颁行，令学者定于一。」安石曰：「诗，已令陆佃、沈季长作义。」上曰：「恐不能发明。」安石曰：「臣每与商量。」季长，钱塘人，安石妹貋也。黎侁，未详邑里。二月十八日戊辰，前衡州推官黎侁为光禄寺丞、崇文院校书。七年五月，卒。张谔，武昌人，沈括笔谈详之。司马光熙宁五年正月日记，有旨令曾布撰诏书付直史馆进从来所解经义，委太学编次，以教后生。
　　己亥，诏自今奉祠太庙，命宗室使相已上摄事。先是，侍御史知杂事邓绾言：「伏见着令，郊庙大祀，常以宰臣摄太尉受誓致斋，动经累日，中书政事多所废滞。祭祀之礼，于古则专以宗伯治神。于唐则宰相之外，兼用尚书、嗣王、郡王，下至三品以上职事官通摄。而本朝车驾行大礼，亚献、终献亦有以亲王及宗室近亲摄事者。方陛下讲修百度，政府大臣翊赞万机，而又使之奉郊庙四时献享之礼，实恐淹废事务。欲乞明诏有司，凡四时郊庙大祀专使宗室近亲兼使相者摄上公行事。」故有是诏。
　　赐河东经略司银绢各二十万，召人赊买，收本息封椿，以备边费。
　　是日，王安石留身白上以「郭逵激智缘使攻王韶，又谢景温亦害韶事。今秉常方弱，正合经营，夷狄之功，虽不足贪，然陛下欲大有为，则方夷狄可以兼制之时，不可失，不宜为人所坏。」上曰：「夷狄功非所贪，然须图难易，以弭患难。」因问安石何以处此。安石请即用韶帅秦，徙逵他处。上曰：「韶轻易，如兰山族纔来请料钱，便言举属内附。」安石曰：「韶但急于见知，故不为高远。若肯就招纳，即言内属，亦不为过。考其前后计事，乃无遗策。于觽人窥伺倾侧之中能立事，不可谓无气略，比赵□尤胜。」上曰：「且更待其有功。」欲用吕公舱代逵，曰：「公舱易驱策，委以韶事必尽心。」安石亦称公舱可用，上曰：「与何官？」安石曰：「向来罢枢密使，亦无显状，又经受遗诏，当与节度使或宣徽使乃可。」上曰：「与宣徽使。」安石又白上：「陛下向欲移王广渊，如何？」上曰：「冯宗道体问得庆卒尚危疑，未可易帅也。」
　　辛丑，陕西转运副使、太常少卿毋沆知泾州，祠部郎中赵瞻复权陕西转运副使。沆子娶吕大防女，大防新知华州，沆乞避亲也。寻召大防判流内铨，大防以父老乞终华州任，以便私养。许之。大防召判铨，乃正月二十九日，今并书。
　　司天监灵台郎亢瑛言天久阴，星失度，宜罢免王安石，于西北召拜宰相。斥安石姓名，署字，引童谣证安石且为变。仍乞宣问西、南京留台张方平、司马光，并都知、押班、御药看详。所奏及禀太皇太后。上以瑛状付中书，安石遂谒告。冯京等进呈送英州编管，上批令刺配英州牢城【四】。安石翼日乃出。林希野史：亢瑛上书，论五纬失度，建月久阴，政失民心，强臣专国，行有大变。王安石大怒，送英州编管。既行，又追而大黥其面，隶牢城，枷项而遣之。瑛受黥，长呼曰：「瑛为百官所言，冀国家改政事以消变，乃为朝廷忠谋，何罪而黥乎？使瑛言不验，虽腰斩以谢觽，亦未晚。」慨然自若。
　　录皇城使郭庆子实为左侍禁，宰为右侍禁，以庆与西人战没也。
　　尚书右丞致仕何郯卒。
　　壬寅，诏罢给京西【五】蚕盐，令民止输钱。先是，转运副使【六】陈知俭言：「京西九州岛军岁给蚕盐一百九十三万斤，为钱四万八千二百五十缗。然以盐赋民，数奇零，民多不愿请者，乞止令输钱。又募商人入抵当请射此盐，增钱为五万四千缗。其所兑蚕盐合折价鎫脚乘路费钱，乞令制置解盐司别封桩，听省司移用。」故有是诏。
　　诏两浙察访李承之先体量本路灾伤，同监司一面擘画赈济以闻。
　　成都钤辖司言：「昨威州为蕃贼侵凌，而知西山霸州董永锡等领兵驱逐出界，乞加旌赏。」诏永锡等加检校官，仍赐茶彩。
　　上批：「近中书画旨施行事，止用申状，或检正官取索到文字，此事体不便，可检会熙宁三年条约遵守。」
　　先是，三年有诏，须急速公事方得用申状施行也。王安石白上：「近缘河上事急速，所以只用申状行。且用申状施行，亦必得旨乃如此，即于事体未有所伤，理分不为专辄。但要事务早集而已，非过也。臣窃观陛下所以未能调一天下，兼制夷狄，止为不明于帝王大略，非谓如此小事有所不察也。」上曰：「天下事只要赏罚当功罪而已。若赏罚或以亲近之故，与疏远所施不同，则人不服。」安石曰：「臣自备位以来，每自省念，惟断法官罪与在外官失出入人罪不同，盖以谓不如此，即法官不可为，非敢私之也。他即不省觉，乞宣谕，令臣得以思愆。」上曰：「法官即当如此。」安石曰：「法官之外，不知陛下所见闻何事？」上曰：「朝廷固无阿私，但外方亦未免有用意不均事，如勘河决事，乃独遣程昉【七】。」安石曰：「陛下已令分析，但恐有说。缘昉开漳河，后来又在京师提举淤田，当以此故不勘。兼程昉要作第五埽堤被，外监丞不肯，所以致河决，昉恐不当勘。」上曰：「如此亦合声说。」安石曰：「若不当勘，又何须声说？纵失声说，亦有何利害？未得为阿私伤政体。」上曰：「程昉性行轻易，昨上殿说：『中书每有河事必问臣，臣说了方会得。』闻张茂则亦被昉迫胁云已得中书意旨，令如此作文字。外官被昉迫胁可想见。然才干却可使，但要驾驭尔。」安石曰：「中书所以用程昉者，为河事无人谙晓，又无人肯担当故也。塞河是朝廷事，非臣私利。陛下试思中书所以委任程昉，不知有何情故曾盖庇却程昉何等罪恶？不知陛下闻得程昉复有何负犯？」上曰：「闻昉所举买草官，悉是内臣揽作文字人。」安石曰：「陛下所闻，臣恐亦未必实。岂有许多人悉是揽作内臣文字人？就令如此，中书亦无由知。但转运司买稍草不得，须至委昉，委昉即须许之举官。臣愚以谓先王使人用冯河，冯河之人不择险阻，轻于进取，然其用之，乃不害国，如昉是也。若是妨功害能、肤受浸润之人，虽能便辟，伺候人主眉睫间，最能败坏国事。恐如此人乃合觉察。今陛下于此辈人，乃似未能点检。陛下修身齐家，虽尧、舜、文、武亦无以过，至精察簿书刀笔之事，髃臣固未有能承望清光。然帝王大略，似当更讨论。今在位之臣有事韩琦、富舱如仆妾者，然陛下不能使之革面。契丹非有政事也，然夏国事之极为恭顺，未尝得称国主。今秉常又幼，国人饥馑困弱已甚，然陛下不能使之即□，陛下不可不思其所以。此非不察于小事也，乃不明于帝王之大略故也。陛下以今日所为，不知终能调一天下兼制夷狄否，臣愚窃恐终不能也。陛下若谓方今人才不足，臣又以为不然。臣蒙陛下所知，拔擢在髃臣之右，臣但敢言不欺陛下。若言臣为陛下自竭，即实未敢。缘臣每事度可而后言，然尚或未见省察。臣若自竭，陛下岂能察臣用意，此臣所以不敢自竭。臣尚不敢自竭，即知余人未见自竭者。忠良既不敢自竭，而小人乃敢为诞谩。自古未有如此而能调一天下兼制夷狄者。如臣者又疾病，屡与冯京、王珪言，虽荷圣恩，然疾病衰惫，耗心力于簿书期会之故，已觉不逮，但目前未敢告劳。然恐终不能上副陛下责任之意。」上默然良久，乃曰：「朕欲卿录文字，且早录进。」安石曰：「臣所著述多未成就，止有训诂文字【八】，容臣缀缉进御。」上批见御集正月二十三日，日录录此段亦在正月二十三日。
　　明日，安石又白上：「程昉七月八日自淤田所离京赴河上，第四、第五埽乃七月八日决，兼昉自从提举修漳河，即不曾管勾第四、第五埽，所以不曾取勘。」上以为然。安石又具言昉所举买草官五人者姓名，且曰：「陛下昨谓揽作内官文字者，必高晦也。晦尝以所为诗来见臣，与语亦惺惺，干得□事。今既许昉举官，止要能买草耳，高节上士岂肯就昉求举？但能买草，即昉非谬举。若所举人曾揽作内臣文字，恐未合罪昉。或作过败事，然后罪昉可也。中书所以用昉，止为河事。不然，交结昉将欲何为？」上曰：「程昉何用交结！」安石曰：「今议河事，如李立之辈计料八百万工，朝廷必不能应副。即立之辈自不肯任后患，而张茂则【九】与程昉独肯任此，比之怀奸自营之人，宜见念察。如李若愚言，恐程昉谗害，乞罢押班。臣与王珪鎫曾问昉，皆言与若愚无隙。若其有隙，不知是何时有隙，如何今日乃始乞罢押班以避昉？」上曰：「若愚不为程昉乞罢押班。」安石曰：「臣但见密院如此说。」上曰：「密院只是料其如此，昉不曾有此言。」安石曰：「不然，陛下何以知昉与若愚有隙？」上曰：「为淤田司事异同，有文字。」安石曰：「陛下自令若愚体量李师中、王韶，中书见其不实，乃具前后情状，乞别差官。不然，则朝廷赏罚为奸人所移，安用彼相？既沈起体量王韶果无一罪，文彦博反谓沈起附会，又谓王韶之势赫赫于关中。陛下以此不能无疑，故夺韶一官。当是时，韶实无一罪，后因韩缜打量韶所言荒地，始明白。然陛下未尝究问从初体量不实之人。昨王韶奏生羌举种内属，陛下便以为不合如此。况蕃户既受官职请料钱，不肯属夏国，即是举种内属，纵似矜功，未为诬罔，陛下即已非其如此。至于妨功害能，罔上不实，即一切不问。如此，即人孰肯为陛下尽力？尽力有何所利？」上曰：「王韶非不拔擢。」安石曰：「妨功害能，沮国害事，而陛下任用，名位过于王韶者，何可胜数？则王韶受拔擢未为优过，亦未足以劝人为忠。」此二十三日日录，此两段更须删修。
　　癸卯，诏：「自来修河差兵官领兵士不过一二百人，名为防虞，实不足应事。今开修二段河【一○】，所聚人夫十余万，复以场地迫窄，聚一处功役，可差高阳关路钤辖康庆、大名府路都监高政各领兵一千，于役所驻札。」
　　甲辰，诏权提点江南西路刑狱、提举常平仓金君卿落权字，仍赐敕书奖谕。先是，君卿奏：「昨王直温、苏澥同议科定役钱，召募人押钱帛纲入京，每一万贯匹支陪纲钱五百贯足。本司询问曾押纲乡户衙前之家，皆不愿行，遂用熙宁三年十二月并四年六月中书指挥，选得替官员、使臣人员管押施行，仍以向者王直温等陪纲钱数太多，相度每紬绢万匹止支钱一百缗足，钱万缗支钱七十缗足，募到官五十余员管押及差人船上京交纳，鎫不差乡户衙前，乞自今依此。」故有是诏。于是王安石白上曰：「此事诸路皆可行，但令监司稍加意，许令指点【一一】好舟，差壮力兵士，及时遣行，则替罢官人人争应募之不暇。苟或不然，则虽详立法度，亦无益于事也。」
　　知太原府刘庠言：「昨负粮入界及运修寨木植防拓义勇，欲乞等第量免来年支移、折变。」诏：「无和籴州军，据刘庠所定，免七分支移者，与免八分；五分者，免六分；四分者，免五分。其下等户全免折变，太优幸，令止免其半，仍鎫作二年免放。」
　　诏蠲陕西、河东诸路熟户、蕃部弓箭手见欠贷粮。
　　乙巳，枢密使文彦博言：「继圣堂乃祖宗燕射之地，今为造弩桩所，运斧斤，置炉锻，亵黩至甚。乞移置他所，或归有司。」从之。
　　丙午，延州言，夏人集兵界上，恐以地界延袤为说。先是立堡寨，枢密院言，若于二十里内作堡寨，须止约。王安石曰：「未降誓诏，不须止约。彼必已有定计，方欲通和，决不肯尔。或犹倔强，非止约可禁。兼约二十二日会议，今已二十六日，降指挥亦无所及，但当委自延州应接。」上从之。
　　丁未，知邠州、光禄卿、直昭文馆张靖知陕州，避王广渊也。
　　枢密院言：「本院守阙贴房补破食贴房阙，新条试行遣公事，自后试拣已是难得合格。今后逐房副承旨欲每遇大礼许保引亲属两名充守阙贴房主事、令史一名，书令史两遇大礼一名。及十六岁以上，召命官二人为保，遇有破食贴房阙，一例试补。如阙数少，所试合格人多，即别编排，不为黜落数。如试不中，又不该编排，但及三次以上，在院习学及三年周者，鎫勒出院。其子孙弟侄出院之后，复能习学进长，候合保引人年分，更许保引一次。盖所以使人才有可搜择，而激厉来者，非如向时止据见在守阙人数，于累试黜落之余，短中求长而已。非独如此，又保引者别无沮劝，不肯公心引致。欲令后一试便中者，所保引令史、书令史升一名；再试中者，两人以上升一名。主事以上合升一名者，候出职日减一年磨勘。如所引人三试不中勒出院者，并及二人以上，令史、书令史降一名；主事以上出职日展一年磨勘。本院令史、书令史【一二】欲参用三班使臣、流外选人与隔间收补，仍以十人为额。使臣取殿直以下至借职，曾经一任流外选人三考以上者充。每一阙取两人赴院，于所阙房试公事满两月，拣一名充。资序高者补令史，次者补书令史，不中者与指射差遣。内刑房有阙，亦许选取曾任刑法选人、使臣充。」从之。
　　延州以夏人牒来上，牒称：「除绥州外，各有自来封堠濠堑更无整定。」上批：「差官照认地界文字，且令未要发去。」文彦博、□充因言：「诸路不须打量，况自来争竞亦不因地界，多缘边吏侵彼。」王安石曰：「侵争之端，常因地界不明。欲约束边吏侵彼，亦须先明地界。彼所以有此言者，惟欲速了耳。陛下当察人情缓急而应。彼既自急，既我当以缓应之。我以缓应彼，彼自当急而就我。」上以为然，又曰：「恐不须问彼，便可自立界至。」安石曰：「如此即不可。彼牒称免见频损要盟，有伤大体。今及未降誓诏以前，不与先定界至。降誓诏后，若彼却有争占，不可便与绝好。便与绝好，则伤国体。不与绝好，则彼已得岁赐，于应报未肯汲汲。宜令延州牒宥州云：『今来界至虽不全要整定，然自来未有封堠，濠堑不分明，及全无封堠濠堑处，须合差官重别修立。』若不计会，夏国首领又虑边臣或以侵占久远，却起争端。」上从之。二月辛酉，实录书折克隽事，更须参考。
　　先是曾孝宽为王安石言：「有军士深诋朝廷，尤以移并营房为不便，至云今连阴如此，正是造反时，或手持文书，似欲邀车驾陈诉者。」于是安石具以白上，文彦博曰：「近日朝廷多更张，人情汹汹非一。」安石曰：「朝廷事合更张，岂可因循？如并营事，亦合如此。此辈乃敢纷纷公肆诋毁，诚无忌惮。至言欲造反，恐须深察，又恐摇动士觽为患。」□充曰：「并营事已久，人习熟，何缘有此？近惟保甲事，人情不安。昨张琥亦言军士一日两教，未尝得赏赐，而保丁纔射，即得银楪，又免般粮草夫力，军人不如也。」安石曰：「禁兵皆厚得衣粮，未尝在行阵，顷陛下与十分支粮，非不加□也。今朝廷教诱保丁，于军士有何所负而遽敢怨望者？以军士怨望，遂一不敢有所为，乃是觽卒为政，非所以制觽卒也。」上曰：「如此，即与唐庄宗无异矣。」充曰：「如庆州事，令属户在前，募兵在后，当矢石者属户也，于募兵无所苦，而反，何也？」安石曰：「募兵与属户同出战，其劳费等。至遇贼取功赏，则惟属户专之，募兵皆不预，至令贫窘无以自活，则其为乱，固其所也。岂与教诱保丁事类？」上曰：「宣抚司所以致军人怨怒，非一事：如夺骑士马，使属户乘之；又一降羌除供奉官，即差禁军十人当直，与之控马。军人以此尤不平。」安石曰：「如此事，恐未为失。盖朝廷既令为供奉官，即应得禁军控马，如何辄敢不平？如汉高祖得陈平，令为护军，诸将不服，复令尽护诸将，诸将乃不敢言。小人亦要以气胜之，使其悖慢之气销。但当深察其情，不令有失理分而已。」上言：「太祖善御兵。」又言斩川班事，安石曰：「五代兵骄，太祖若所见与常人同，则因循姑息，终不能成大业。惟能勇，故能帖服此辈，大有所为。然恃募兵以为国，终非所以安宗庙、社稷。今五代之弊根实未能除。」上曰：「如庆卒柔远之变，赖属户乃能定。庆卒所以不敢复偃蹇者，惩柔远之事恐属户乘之故也。然则募兵岂可专恃？」朱史乃以□充、张琥所言系之三月二十二日韩绛贬后，误矣。史官初不知王安石因禁卒诋并营事，故专以募兵为不可恃。其言殊激切不平，非主韩绛崇奖蕃部也。今依日录，仍见于此。
　　上欲得诋毁军士主名，枢密院谓责殿前、马、步三帅，安石请委皇城司。上曰：「不如付之开封府。」乃令安石召元绛至安石第谕意。不知究竟如何，当考。林希野史云：初，司马光贻书王安石，阙下争传之。安石患之，凡传其书者，往往阴中以祸。民间又伪为光一书，诋安石尤甚，而其辞鄙俚。上闻之，谓左右曰：「此决非光所为。」安石盛怒曰：「此由光好传私书以买名，故致流俗亦效之，使新法沮格，异论纷然，皆光倡之。」即付狱穷治其所从得者，乃皇城使沈惟恭客孙□所为。惟恭居常告□时事，又语常涉乘舆，戏令□为此书以资笑谑。狱具，法官坐惟恭等指斥乘舆流海岛，□弃市，以深禁民间私议己者。其后，探伺者分布都下。又明年，曾孝□以修起居注侍上，因言民间往往有怨语，不可不禁。安石乃使皇城司遣人密伺于道，有语言戏笑及时事者，皆付之狱。上度其本非邪谋，多□释之。保甲民有为匿名书揭于木杪，言今不聊生，当速求自全之计，期诉于朝。安石大怒，乃出钱五百千，以捕为书者。既而村民有偶语者曰：「农事方兴，而驱我阅武，非斩王相公辈不能休息。」逻者得之付狱，安石以为匿名书者必此人也，使锻炼成狱。民不胜榜掠，而终不服。法官以诟骂大臣，坐徒三年。上笑曰：「村民无知。」止令臀杖十七而已。开封推官叶温叟在府不及一骞，凡治窃议时事及诟骂安石者三十余狱。林希所云，须细考之。七月己亥、闰七月癸酉，皆有匿名事，当并考。又四年三月己酉，孝宽乞立赏捕扇惑保甲人，与此相关。
　　戊申，度支副使、兵部郎中楚建中为天章阁待制、陕西都转运使。王安石以谢景温害王韶事欲罢之。上问：「谁可代景温者？」王珪言：「建中可用。」上许之。安石因请与建中转职，又言：「建中强干，与苏寀、荣諲不类。」故有是命。寻命景温知襄州，又改曹州。景温知襄州在二月一日，改曹州乃三月二日，今并书。
　　诏编拣添修弓弩供备库使胡拱，西京左藏库副使王文质各迁十资；提举官、入内副都知张若水，东上合门使李评赐金帛有差。先是，军器库弓弩岁久多损折不可用。上闵科买工作，勤人力而费国财，乃命有司料简整治，数年得二十余万，故赏评等。
　　贺州别驾种谔量移潭州【一三】。上批：「谔已经大赦，可使过岭北也。」此据御集。
　　己酉，试校书郎王安礼为著作佐郎、崇文院校书。安礼先掌河东机宜，吕公舱荐于朝，谓材堪大用。代还，召对称意，欲遂加峻擢，兄安石辞之，乃有是命。林希野史云云，已附注四年十月壬申。
　　王安石白上：「西事稍定，宜经制边防，须先定大计，以次推行，不可临时采觽人议论，如此必无成。」上曰：「当先部分百姓，令习兵。」安石曰：「诚当如此。仍减屯戍之卒，积财谷，严纪律。」上曰：「边头屯戍，近已大减。」冯京曰：「惟蔡挺奏减。」上曰：「郭逵殊不肯减。」安石曰：「太祖时，将帅或令儿男乞增兵，不许，至哭泣出国门。若纵将帅自便，则朝廷无定计。」上曰：「太祖时，将帅亦岂尽过人？但能以道御之而已。」
　　上又言：「王韶事当应副，足可经制。」张守约言：「若欲取横山，当令所备处重，则横山轻而易举。今兰州界近凉州，即取横山为易。」安石曰：「此盖王韶本谋。」上言：「古渭建军及城武胜为便。」又曰：「韶亦须更得人助之。如欲招旧勇敢作新勇敢，殊未安。」安石具论其不然，且曰：「此枢密院与郭逵妄奏惑上也。」招勇敢事，三月十四日、四月十七日更详之。
　　上又论：「流品限人，非是。闻旧为吏人，虽作诸司使副，见旧所服事官，不与同坐，此何理？」冯京曰：「此条贯。」安石曰：「此但是弊法，非有义理。王命之则成矣，岂复当计其初贱？」京曰：「此辈或经笞挞。」安石曰：「今或名位显，所为合服重刑者岂少？如此，人自为可贱。若以地势卑贱，小过为人笞辱，但为不幸，非义当不齿之人。」上意亦以为然。安石曰：「古人立贤无方。如陛下自医工技温杲为职官，职官虽多，然如温杲者自少。自木工技杨琰为殿直，殿直虽多，然如琰者自少。」上曰：「风俗既成，人各不自知理分，如琰自不敢与内臣同坐饮食，自以为本贱故也。」备要云：春正月，置京城逻卒。
　　废北京永济县、沧州饶安县为镇，忠州桂溪县入垫江。
　　是月，命皇城司卒七千余人巡察京城，谤议时政者收罪之。此据司马光日记系五年正月末事【一四】，今附见此，更详考之。十月戊辰，冯京云云，盖指此也。
　　注　　释
　　【一】将帅原作「将相」，据上文及长编纪事本末卷八四韩绛经营西事改。
　　【二】今要推恩「要」，阁本及同上书作「若」。
　　【三】朱本附九日今因之「九日」原作「九月」。按熙宁五年春正月辛巳朔，己丑为九日。又上文小字注「陈瓘尊尧集边机门论安石云云」下亦有「五年正月九日」。此处「九月」应是「九日」之误，因改。
　　【四】牢城原作「本城」，据长编纪事本末卷五九王安石事迹上、治迹统类卷一三及续通鉴卷六九改。
　　【五】京西原倒，据宋会要食货二四之五及下文乙正。
　　【六】转运副使同上书作「转运使」。
　　【七】乃独遣程昉阁本、活字本均同。据下文文义「遣」字疑为「遗」字之误。
　　【八】止有训诂文字「诂」原作「诰」，据长编纪事本末卷五九王安石事迹上改。
　　【九】张茂则「则」字原脱，据上文及阁本补。
　　【一○】今开修二段河阁本、活字本均同。编年纲目卷一九载熙宁五年二月浚二股河。宋史卷九二河渠志：「十二月（熙宁四年），今河北转运司开修二股河上流……五年二月甲寅兴役，四月丁卯二股河成。」此处「二段河」疑为「二股河」之误。
　　【一一】指点阁本作「指占」。
　　【一二】书令史三字原脱，据宋会要职官六之六补。
　　【一三】贺州别驾种谔量移潭州宋史卷三三五种谔传：「再贬贺州别驾，移单州，又移华州。」
　　【一四】系五年正月末事「末」原作「未」，据阁本及活字本改。
续资治通鉴长编
卷二百三十
卷二百三十
　　起讫时间 起神宗熙宁五年二月尽其月
　　卷　　名 续资治通鉴长编卷二百三十
　　帝　　号 宋神宗
　　年　　号 熙宁五年（壬子，1072）
　　全　　文
　　二月辛亥朔，御史知杂事邓绾言：「近朝廷以大宗正丞李德刍罪恶彰明，差王陟臣背公向私【一】，掩覆其事，乞别命官根治。」诏送御史台劾问。绾又言：「元因本台官弹奏，显属妨碍。」乃差权判刑部沈衡置司推鞫。其后狱成，法寺当德刍赃罪笞。诏赎铜四斤，冲替。王安石为上言：「德刍于职事殊不苟，但好陵人，故宗室怨之。」上曰：「德刍兄弟皆骄，好陵人，亦其天性也。」
　　陕西都转运使、工部郎中、直史馆谢景温知襄州。林希野史云：自吕公着罢，王安石不除中丞，意在谢景温，故先使权理检使事以诱之。及景温劾苏轼，安石大喜，而其兄景初【二】及亲友日夜责其名节不立，不得已稍及时事，以塞外议。及攻王广渊、贾青、薛向等进用，安石渐恶景温，景温亦念安石专沮己，语言日相失，中丞之议由此寝矣。初，苏颂等缴李定除御史辞头，上厌于髃言，因问其事，景温乃媚安石，乃言：「臣素知定为善士，其处所生母丧尤为得礼。」已而事下台定夺合与不合追服，御史范育等坚持其事，景温迫于礼，不得已遂议定当追服。安石愈进定职秩，景温、林旦等交数十章诋之。安石虽盛怒，犹以景温旧尝助己，昌朝等皆夺官外贬；景温除侍读，辞不敢受，以直史馆出知邓州【三】，四年正月九日。定等方用事，以景温终始反复，日夜攻其短，及移陕西漕，四年三月二十六日。杨蟠、沈披为提举官，议役钱事，披、蟠轻妄，奏议纷纷，至请唐太宗、肃宗陵皆给为细民田，此类甚多。景温不肯服其议，披、蟠密谗之。曾布以景温不奉司农约束，掎摭其奏议过失。安石遂言于上曰：「景温黩法不职。」罢知襄州，遂与安石为仇矣。景温本传极不详，今附注此。
　　壬子，龟兹国来贡。
　　江南西路转运副使、职方郎中徐亿夺一官，吉、筠、袁三州官吏论罪有差，坐违朝旨以税米折见钱故也。
　　赐两浙转运司常平谷十万石，赈济浙西水灾州军，仍募贫民兴修水利。
　　知都水监丞公事侯叔献等言：「见淤官田，今定赤淤地每亩价三贯至二贯五百，花淤地价二贯五百至二贯。见有七十余户，乞依定价承买，欲作三年限输纳，仍于次年起税。其有愿添钱或近限输纳者，即不以投状先后给之。其续淤官地亦乞依此。」从之。新本削此，以为淤田事不须备载，今存之。
　　司农寺丞蔡天申察访京东路。天申，挺子也。察访据旧纪。
　　癸丑，工部郎中、侍御史知杂事邓绾为龙图阁待制、权御史中丞。上谓绾不忌能，又资在觽人前，初欲超除绾谏议大夫、权中丞，王安石谓于近条有碍，乃令即本官待制龙图阁。以待制权中丞自绾始。
　　右正言、直集贤院、兼天章阁侍讲常秩权判流内铨、兼同修起居注，赴谏院供职。秩免同修注【四】，从之。
　　权监察御史里行、太子中允唐垧同知谏院。上以垧言事不反复，多密裨益，而安石亦谓垧当异论纷纷，垧言皆切中时病故也。林希云：安石既令绾荐垧为御史，数月，欲用为谏官，则疑其轻脱，暴得位，将背己，特不除官，但以本官同知谏院，故事未尝有也。垧气锐，果怒安石易己，八月癸卯，遂廷斥之。垧为御史，在四年八月己巳。希所云当考。
　　诏太子中允、集贤校理、同修起居注、直舍人院、同知谏院张琥落修起居注，罢直舍人院、谏院【五】。先是，著作佐郎陈大顺谒集贤校理李定、同大理寺丞沈迈，语陕西转运使张诜上殿称旨，赐紫章服，上令处置庆阳叛兵，许以诜为本路经略使。定翌日见琥，语及之，又诜貋检详枢密院兵房文字苏液亦对琥言此。琥遂疏于上前，以制旨未下，传言漏露，恐非所宜，且言诜轻脱不可用。上疑其言，王安石亦谓：「此事宜穷究，恐谗人专造此，欲沮诜作帅，奸不可长。」乃令枢密院召讯定等，其言不尽如琥章，琥坐奏事不实故责。上曰：「琥并夺三职，不太重乎？」安石固以为当然，又请穷究定及大顺等。而定复自言事有证佐，与枢密院所讯异状，安石右定，不直枢密院，乞付御史台劾，上从之。三月癸巳，再劾。张诜召对，附去年十月六日庚申。司马光日记云：上密谕陕漕张诜便除所招庆卒。诜既去，谏官张琥言：「既赦而复诛之，何以信后？」上怒，诘琥从何得此语，琥云风闻，又云得之李定，又云得之大理丞沈迈、著作陈大顺，又云得之苏液。液，诜貋也。上怒其语异同，故夺三职，且使鞫问。诜密以语之介甫，欲为三人之地，建言：「若加穷核，密语必布，使降卒反侧，非宜。」乃令陈大顺所言为虚语以诳定云。日记又云介甫素善待苏液，尤不欲罪之，乃讽法官驳案，更令沈衡鞫之，归而衡鞫李德刍，改命祝谘鞫之，德刍亦介甫所左右也。吕泰州【六】云。日记又云刘仲通言：「上密与张诜谋伐夏，介甫漏之，张琥谏，上怒，推迹所从来，介甫惧，使章惇语陈大顺引虚，己受其无咎【七】，大顺许诺。已而怒介甫不能庇，乃躀云惇使我云然，故并惇付祝谘鞫之。」日记又云范百禄言：「上怒张琥，疑中书佑之，使密院诘问，既又下台鞫问，辞与密院异同，但令陈大顺独承卤莽，故又使祝谘鞫之。」
　　诏度支郎中宋迪，令审官东院特展磨勘一年，坐前知润州高估配民绸绢价直也。
　　甲寅，中书言：「伏见太皇太后与亲妹侄之子恩泽，枢密院奉圣旨，以碍条令本殿使臣别具合与人姓名。检会中书元奏请条，太皇太后大功、小功、缌麻女夫各有恩例，仍云『其余该说不尽，比类推恩』。臣等看详，若以夫妻母子论之，则夫妻母子之属同而母子又无绝道；若以姑姊妹侄之与姑姊妹侄之子论之，则子或有服而夫皆无服，是姑姊妹侄之子其亲有过于姑姊妹侄之夫而无不及也。况以大、小功女之子比类缌麻女之夫，其合推恩，事尤明白。窃惟两宫恩泽，陛下所宜审处，而元立条出于中书，以此须合保明申乞以臣等所奏付枢密院详议。」从之。八月十一日可考。
　　知祁州马用之言：「都监马景父遂尝入贝州城，手搏妖贼王则，遇害，有颜、段之节，今家贫无以葬，愿稍迁景资级，以旌忠义之后。」诏马景与就移缘边驻泊都监，仍赐绢百匹。
</div>
    <div class="pagination">
<a href="续资治通鉴长编_page321.html">上一页</a><span>...</span><a href="续资治通鉴长编_page317.html">317</a><a href="续资治通鉴长编_page318.html">318</a><a href="续资治通鉴长编_page319.html">319</a><a href="续资治通鉴长编_page320.html">320</a><a href="续资治通鉴长编_page321.html">321</a><span class="current-page">322</span><a href="续资治通鉴长编_page323.html">323</a><a href="续资治通鉴长编_page324.html">324</a><a href="续资治通鉴长编_page325.html">325</a><a href="续资治通鉴长编_page326.html">326</a><a href="续资治通鉴长编_page327.html">327</a><span>...</span><a href="续资治通鉴长编_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
