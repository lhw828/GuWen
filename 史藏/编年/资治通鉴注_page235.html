<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 235 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 235 页/共 334 页
  </h1>
  <div class="content">
   5源干曜等鞫张说，事颇有状，上使高力士视说，力士还奏：「说蓬首垢面，席笹，食以瓦器，惶惧待罪。」上意怜之。力士因言说有功于国，上以为然。庚申，但罢说中书令，余如故。〔说，读为悦。〕
6丁卯，太子太傅岐王范薨，赠谥惠文太子。上为之撤膳累旬，〔为，于伪翻。〕百官上表固请，〔上，时掌翻。〕然后复常。
7丁亥，太原尹张孝嵩奏，「有李子峤者，自称皇子，云生于潞州，母曰赵妃。」上命杖杀之。
8辛丑，于定、恒、莫、易、沧五州置军以备突厥。〔定州置北平军，恒州置恒阳军，莫州置唐兴军，易州置高阳军，沧州置横海军。恒，户登翻。〕
9上欲以武惠妃为皇后，或上言：「武氏乃不戴天之雠，岂可以为国母！人间盛言张说欲取立后之功，更图入相之计。〔上，时掌翻。相，息亮翻。〕且太子非惠妃所生，惠妃复自有子，若登宸极，太子必危。」上乃止。〔复扶又翻。考异曰：唐会要云：「待御史潘好礼闻上欲以惠妃为皇后，进疏谏曰：『臣闻礼记曰：「父母之雠不可共戴天。」公羊传曰：「子不复父雠，不子也。」昔齐襄公复九世之雠，丁兰报木母之怨。陛下岂得欲以武氏为国母，当何见天下之人乎！又，不亦取笑于天下乎！又，惠妃再从叔三思、再从父，延秀等，并干纪乱常，递窥神器，豺狼同穴，枭獍共林。且匹夫匹妇欲结发为夫妻者，尚相拣择，况陛下是累圣之贵，天子之尊乎！伏愿详察古今，鉴戒成败，慎择华族之女，必在礼义之家，称神祇之心，允亿兆之望。又见人间盛言，尚书右丞相张说自被停知政事之后，每谄附惠妃，欲取立后之功，更图入相之计。伏愿杜之于将渐，不可悔之于已成。且太子本非惠妃所生，惠妃复自有子，若惠妃一登宸极，则储位实恐不安；古人所以谏其渐者，良为是也。昔商山四皓，虽不食汉庭之禄，尚能辅翊太子，况臣忝宪府。』苏冕驳曰：「此表非潘好礼所。且好礼，先天元年为侍御史，开元十二年为温州刺史致仕。表是十四年献，而云『职忝宪府』。若题年恐错，则武惠妃先天元年始年十四，王皇后有宠未衰，张说又未为右丞相。意未知此表是谁献之」今除其名。〕然宫中礼秩，一如皇后。
10五月，癸卯，户部奏今岁户七百六万九千五百六十五，口四千一百四十一万九千七百一十二。
11秋，七月；河南、北大水，溺死者以千计。〔溺，奴狄翻。〕
12八月，丙午朔，魏州言河溢。
13九月，己丑，以安西副大都护、碛西节度使杜暹同平章事。〔碛，七迹翻。暹，息廉翻
自王孝杰克复四镇，〔复四镇见二百五卷武后长寿元年。〕复于龟兹置安西都护府，〔复扶又翻。龟兹，音丘慈。〕以唐兵三万戍之，百姓苦其役；为都护者，惟田杨名、郭元振、张嵩及暹皆有善政，为人所称。
14冬，十月，庚申，上幸汝州广成汤；〔考异曰：令狐峘代宗实录云：「上以开元十四年十月十三日生，时玄宗幸汝州之温汤，有望气者云，宫中有天子气，玄宗即日还宫，是夜代宗降诞。「按玄宗实录，此月十六日庚申始幸温汤，己已乃还宫，与代宗实录不同。旧纪云「十二月十三日生」。旧后妃传：「章敬皇后吴氏坐父事没入掖庭，开元二十三年，玄宗幸忠王邸，见王服御萧然，傍无媵侍，命将军高力士选掖庭宫人以赐之，而吴后在藉中；明年，生代宗皇帝，十八年薨。」按代宗此年生，而云二十三年以吴后赐忠王，十八年薨，盖误以十三年为二十三年也。次柳氏旧闻：「肃宗在东宫为李林甫所构，势几危者数矣，无何，须鬓斑白。尝早朝，上见之，愀然曰：『汝归第，吾当幸汝。』及至上，顾见宫庭殿宇皆不洒扫，而乐器尘埃，左右使令无有妓女。上为之动色，使力士诏掖庭按籍阅视得三人，乃以赐以太子，而章敬吴皇后在选中，生代宗。」按开元二十三年，李林甫初为相，二十五年废太子瑛，二十六年乃立肃宗为太子，天宝五年李林甫始构韦坚之狱。旧闻所记，事皆虚诞，年月不合。新书后妃传全取之，今皆不取。按汉广成苑在唐汝州梁县界，其地有汤泉。〕己酉，〔【严：「酉」改「「已」。】〕还宫。
15十二月，丁已，上幸寿安，猎于方秀川；壬戍，还宫。
16杨思勖讨反獠，〔獠，鲁皓翻〕。生擒梁大海等三千余人，斩首二万级而还。〔还，从宣翻，又如字。
17是岁，黑水靺鞨遣使入见；〔黑水靺鞨在流鬼国西南，女真即其遗种也，靺鞨，音末曷。见，贤遍翻。〕上以其国为黑水州，仍为置长史以镇之。〔「长史」恐当作「长吏」。仍为，于伪翻。
勃海靺鞨王武艺曰：「黑水入唐，道由我境。往者请吐屯于突厥，〔突厥置吐屯以领诸附从之国。厥，九勿翻。〕先告我与我偕行；今不告我而请吏于唐，是必与唐合谋，欲腹背攻我也。」遣其母弟门艺与其舅任雅将兵击黑水。〔将，即亮翻；下同。〕门艺尝为质子于唐，〔质，音致。〕谏曰：「黑水请吏于唐，而我以其故击之，是叛唐也。唐，大国也。昔高丽全盛之时，强兵三十余万，不遵唐命，扫地无遗。〔扫地无遗，言国亡无遗育也；事见太宗、高宗纪。丽，力知翻。〕况我兵不及高丽什之一二，一旦与唐为怨，此亡国之势也。」武艺不从，强遣之。〔强，其两翻。〕门艺至境上，复以书力谏。武艺怒，遣其从兄大壹夏代之将兵，召，欲杀之。门艺弃众，间道来奔，〔复，扶夕翻。夏，户雅翻。从，才用翻。间，古苋翻。〕制以为左骁卫将军。武艺遣使上表罪状门艺，请杀之。〔骁，坚尧翻。使，疏吏翻。上，时掌翻。〕上密遣门艺诣安西；留其使者，别遣报云，已流门艺于岭南。武艺知之，上表称「大国当示人以信，岂得为此欺诳﹖」〔诳，居况翻。〕固请杀门艺。上以鸿胪少卿李道邃、源复不能督察官属，致有漏泄，皆坐左迁。〔唐九寺皆有少卿二人。鸿胪掌四夷之客，故以漏泄为罪。胪，陵如翻。少，始照翻。〕暂遣门艺诣岭南以报之。
臣光曰：王者所以服四夷，威信而已。门艺以忠获罪，自归天子；天子当察其枉直，赏门艺而罚武艺，为政之体也。纵不能讨，犹当正以门艺之无罪告之。今明皇威不能服武艺，恩不能庇门艺，顾效小人为欺诳之语以取困于小国，乃罪鸿胪之漏泄，不亦可羞哉！
18杜暹为安西都护，突骑施交河公主遣牙官以马千匹诣安西互市。使者宣公主教，〔暹，息廉翻。骑，奇寄翻。使，疏吏翻；下同。〕暹怒曰：「阿史那女〔交河公主，阿史那怀道之女。〕何得宣教于我！」杖其使者，留不遣；马经雪死尽。突骑施可汗苏禄大怒，发兵寇四镇。会暹入朝；〔使，疏吏翻。朝，直遥翻；下同。〕赵颐贞代为安西都护，婴城自守；四镇人畜储积，皆为苏禄所掠，〔畜，许救翻。〕安西仅存。既而苏禄闻暹入相，稍引退，〔相，息亮翻。〕寻遣使入贡。
十五年〔（丁卯、七二七）〕
1春，正月，辛丑，凉州都督王君勠破吐蕃于青海之西。〔勠，丑略翻。吐，从暾入声。〕
初，吐番自恃其强，致书用敌国礼，〔事见二百十一卷二年。〕辞指悖慢，〔悖，蒲内翻，又蒲没翻。〕上意常怒之。返自东封，张说言于上曰：「吐蕃无礼，诚宜诛夷，但连兵十余年，甘、凉、河、鄯，不胜其弊，〔鄯，时战翻，又音善。胜，音升。〕虽师屡捷，所得不偿所亡。闻其悔过求和，愿听其款服，以纾边人。」上曰：「俟吾与王君勠议之。」说退，谓源干曜曰：「君勠勇而无谋，常思侥幸，侥，坚尧翻。〕若二国和亲，何以为功！吾言必不用矣。」及君勠入朝，果请深入讨之。
去冬，吐蕃大将悉诺逻寇大斗谷，〔将，即亮翻。逻，即佐翻。〕进攻甘州，焚掠而去。君勠度其兵疲，勒兵蹑其后，〔度，徒洛翻。蹑，尼辄翻。考异曰：吐蕃传云；「君勠畏其锋不敢出。」今从君勠传。〕会大雪，虏冻死者甚众，自积石军西归。〔廓州达化县西有积石军，本静边槙，仪凤二年为军，东有黄沙戍。〕君勠先遣人间道入虏境，烧道旁草。悉诺逻至大非川，欲休士马，而野草皆尽，马死过半。君勠与秦州都督张景顺追之，及于青海之西，乘冰而度。悉诺逻已去，破其后军，获其辎重羊马万计而还。〔间，古苋翻。重，直用翻。考异曰：君勠传曰：「十六年冬，吐蕃大将悉诺逻帅众入寇大斗谷，又移攻甘州，焚烧市里而去。君勠袭其后，败之于青海之西」据实录及吐蕃传，入寇在十四年冬；此云十六年冬，误也。〕君勠以功迁左羽林大将军，拜其父寿为少府监致仕。上由是益事边功。
2初，洛阳人刘宗器上言，请塞汜水旧汴口，更于荧泽引河入汴；〔隋开皇四年分荥阳置广武县，仁寿元年更名荧泽，属郑州。上，时掌翻。塞，悉则翻；下同。汜，音祀。汴，皮变翻。〕擢宗器为左卫率府冑曹。〔率，所律翻。〕至是，新渠填塞不通，贬宗器为循州安怀戍主。命将作大匠范安及发河南、怀、、郑、汴、滑、卫三万人疏旧渠，旬日而毕。
3御史大夫崔隐甫、中丞宇文融，恐右丞相张说复用，数奏毁之，各为朋党。上恶之，〔复，扶又翻。数，所角翻。恶路翻。〕二月，乙已，制说致仕，隐甫免官侍母，融出为魏州刺史。
4乙卯，制；「诸州逃户，先经劝农使括定按比后复有逃来者，随到准白丁例输当年租庸，有征役者先差。」〔使，疏吏翻。复，扶夕翻；下不复同。差，初佳翻。
5夏，五月，癸酉，上悉以诸子庆王潭等领州牧、刺史、都督、节度大使、大都护、经略使，〔使，疏吏翻。〕实不出外。
初，太宗爱晋王，〔晋王治，是为高宗〕不使出合；豫王亦以武后少子不出合，及自皇嗣为相王，始出合。中宗之世，谯王失爱，谪居夕州；温王年十七，犹居禁中。〔谯王，重福。温王，重茂。〕上即位附苑荿为十王宅，〔朱雀街东第五街有安国寺，寺东附苑城为大宅，分处十王。十王，谓庆、忠、棣、鄂、荣、仪、台、颖、永、济也。后盛、寿、陈、丰常、凉六王又就封入内宅，是为十六宅。〕以居皇子，宦官押之，就夹城参起居，自是不复出合；虽开府置官属及领藩镇，惟侍读时入授书，〔欧阳修曰，唐王府侍读无定员。〕自余王府官属，但岁时通名起居；其藩镇官属，亦不通名。及诸孙浸多，又置百孙院。太子亦不居东宫，常在乘舆所幸之别院。〔乘，绳证翻。〕
6上命妃嫔以下宫中育蚕，欲使之知女功。丁酉，夏至，赐贵近丝，人一綟。〔杜佑曰：唐令，鼦六两为屯，丝五两为绚，麻三斤为綟。未知丝綟轻重何如。綟，郎计翻。〕
7秋，七月，戊寅，冀州河溢。
8己卯，礼部尚书许文宪公苏颋薨。〔颋，他鼎翻。〕
9九月，丙子，吐蕃大将悉诺逻恭及烛龙莽布支攻陷瓜州，执刺史田元献及河西节度使王君勠之父，进攻玉门军；〔按王君勠之父寿以少府监致伙居乡里。玉门军在肃州之西二百里。宋白曰：肃州西门县，汉罢玉门关屯，徙其人于此，故曰玉门县。石门周匝山间，经二十里，众流北入延兴海。〕纵所虏僧〔【严：「僧」改「俘」。】〕使归凉州，谓君勠曰：「将军常以忠勇许国，何不一战！」君勠登城西望而泣，竟不敢出兵。
莽布支别攻常乐县，〔宋白曰：常乐县属瓜州，魏之宜禾郡，前凉之凉兴县地，凉武昭王于二危山东置常乐镇，唐武德五年改置常乐县。〕县令贾师顺帅众拒守。〔乐，音洛，帅，读曰率。〕及瓜州陷，悉诺逻悉兵会攻之。旬余日，吐蕃力尽，不能克，使人说降之；〔说，式苪翻。降，户江翻。〕不从。吐蕃曰：「明府既不降，宜敛城中财相赠，吾当退。」师顺请脱士卒衣；悉诺逻知无财，乃引去，毁瓜州城。师顺遽开门，收器械，修守备；虏果复遣精骑，还视城中，知有备，乃去。〔田元献不能守瓜州而贾师顺能守常乐，固圉固存乎其人也。复，扶夕翻。觇，丑廉翻，又丑艳翻。〕师顺，岐州人也。
10初，突厥默啜之强也，迫夺铁勒之地，故回纥、契苾、思结、浑四部度碛徙居甘、凉之间以避之。〔啜，叱劣翻。纥，下没翻。，契欺讫翻。苾，毗必翻。〕王君勠微时，往来四部，为其所轻；及为河西节度使，以法绳之。四部耻怨，密遣使诣东都自诉。君勠遽发驿奏「四部难制，潜有叛计」上遣中使往察之，〔使，疏吏翻。〕诸部竟不得直。于是瀚海大都督回纥承宗流瀼州，〔瀼，如羊翻；杜佑曰：而章翻。〕浑大德流吉州，贺兰都督契苾承明流藤州，〔藤州，汉苍梧、猛陵县地，晋置永平郡，隋置藤州。〕卢山都督结归国流琼州；以回纥伏帝难为瀚海大都督。己卯，贬右散骑常侍李令问为抚州别驾，〔旧志：无州，京师东南三千三百一十二里。〕坐其子与承宗交游故也。
11丙戍，突厥毗伽可汗遣其大臣梅录啜入贡。吐蕃之寇瓜州也，遗毗伽书，欲与之俱入寇，〔遗，于季翻。〕毗伽并献其书。上嘉之，听于西受降城为互市，〔降，户江翻。〕每岁赍缣帛数十万匹就市戎马，以助军旅，且为监牧之种，〔种，章勇翻。〕由是国马益壮焉。
12闰月，庚子，吐蕃赞普与突骑施苏禄围安西城，安西副大都护赵颐贞击破之。
13回纥承宗族子瀚海司马护输，纠合党众为承宗报仇。会吐蕃遣使间道诣突厥，王君勠帅精骑邀之于肃州。〔宋白曰：隋仁寿元年分甘州福禄县置肃州，东南至甘州赤柳间二百里，西南至瓜州界安乐烽三百四十里。〕，还至甘州南巩笔驿，〔为，于伪翻。间，古苋翻。甘州张掖县西南有巩笔驿〕护输伏兵突起，夺君勠旌节，先杀其判官宋贞，剖其心曰：「始谋者汝也。」君勠帅左右数十人力战，〔帅，读曰率。〕自朝至晡，左右尽死。护输杀君勠，载其尸奔吐蕃；凉州兵追及之，护输弃尸而走。〔考异曰：旧传云：「回纥既杀君勠，上命郭知运讨逐。」按知运九年已卒，君勠代镇凉州；旧传误也。〕
14庚申，车驾发东都，冬，己卯，至西京。〔「冬」字下逸「十月」二字。〕
15辛已，以左金吾卫大将军信安王祎为朔方节度等副大使。祎，恪之孙也。〔吴王恪，太宗之子。祎，吁韦翻。〕以朔方节度使萧嵩为河西节度等副大使。时王君勠新败，河、陇震骇。嵩引刑部员外郎裴宽为判官，与君勠判官牛仙客俱掌军政，人心浸安。宽，漼之从弟也。〔漼，取猥翻。从，才用翻。〕仙客本鹑觚小吏，〔鹑觚县，前汉属北地郡，后汉、晋属安定郡。后魏置赵平郡，后周废郡，以县属冱州。刘昫曰：节度使置判官二人，未见品秩。鹑，如伦翻。觚，攻乎翻。〕以才干军功累迁至河西节度判官，为君勠腹心。
嵩又奏以建康军使河北张守珪为瓜州刺史，〔甘州西北百九十里祁连山有建康军。河北县属陕州。〕帅余众筑故城。皮干裁主〔诗云：缩板以载。缩板两旁，内土其中而筑之。干，亦板也。孔安国曰：旁日干。帅，读曰率。〕吐蕃猝至，城中相顾失色莫有鬬志。守珪曰：「彼众我寡，又疮痍之余，不可以矢刃相持，当以奇计取胜。」乃于城上置酒作乐。虏疑其有备，不敢攻而退。守珪纵兵击之，虏败走。守珪乃修复城市，收合流散，皆复旧业。朝廷嘉其功，以瓜州为都督府，以守珪为都督。
悉诺逻威名甚盛，萧嵩纵反间于吐蕃，〔间，古苋翻。〕云与中国通谋，赞普召而诛之；吐蕃由是少衰。〔少，诗沼翻。〕
16十二月，戊寅，制以吐蕃为边患，令陇右道及诸军团兵五万六千人，河西道及诸军团兵四万人〔府兵废，行一切之法团结民兵，谓之「团兵」。〕又征关中兵万人集临洮，朔方兵万人集会州防秋，至冬初，无寇而罢；伺虏入寇，〔洮，土刀翻。伺，相吏翻。〕互出兵腹背击之。
17乙亥，上幸骊山温泉；丙戍，还宫。
十六年〔（戊辰、七二）〕
1春，正月，壬寅，安西副大都护赵颐贞败吐蕃于曲子城。〔败，蒲迈翻。〕
2甲寅，以魏州刺史宇文融为户部侍郎兼魏州刺史，充河北道宣抚使。〔宣抚使始此。使，疏吏翻；下同。〕
3乙卯，春、泷等州獠陈行范广州獠冯璘、何游鲁反，〔泷，闾江翻。獠，鲁皓翻。考异曰：本纪作「冯仁智」。今从杨思勖传。〕陷四十余城。行范称帝，游鲁称定国大将军，璘称南越王，欲据岭表；命内侍杨思勖发桂州及岭北近道兵讨之。
4丙寅，以魏州刺史宇文融检校汴州刺史，充河南北沟渠堤堰决九河使。〔校，古孝翻，汴，皮变翻。堰，于扇翻。使，疏吏翻。〕融请用禹贡九河故道开稻田，并回易陆运钱，官收其；利兴役不息，事多不就。
5二月，壬申，以尚书右丞相致仕张说兼集贤殿学士。说虽罢政事，专文史之任，朝廷每有大事，上常遣中使访之〔史言张说宠顾不衰。，尚，辰羊翻。相，息亮翻。说，读为悦。使，疏吏翻。〕
6壬辰，改彉骑为左右羽林军飞骑。〔彉骑见上卷十三年。彉，虚郭翻，又古郭翻。骑，奇寄翻。〕
7秋，七月，吐蕃大将悉末朗寇瓜州；〔吐，从暾入声。将，即亮翻。〕都督张守珪击走之。乙已，河西节度使萧嵩、陇右节度使张忠亮大破吐蕃于渴波谷；〔据新书吐蕃传，渴波谷当在青海西。考异曰：实录、唐历、萧嵩传作「张志亮」。今从旧本纪、吐蕃传。〕忠亮追之，拔其大莫门城，〔大莫门城在九曲。〕擒获甚众，焚其骆驼桥而还。〔还，从宣翻，又如字。〕
8八月，乙已，特进张说上开元大衍历，行之。〔僧一行推大衍数立术，以应气朔及日食以造新历，故曰大衍历。上，时掌翻。〕
9辛卯，左金吾将军杜宾客破吐蕃于祁连城下。〔祁连城在甘州张掖县祁连山。〕时吐蕃复入寇，〔复，扶又翻。〕萧蒿遣宾客将强弩四千击之。〔将，即亮翻，又音如字。〕战自辰至暮，吐蕃大溃，获其大将一人；〔将，即亮翻，又音如字。〕虏散走投山，哭声四合。
10冬，十月，已卯，上幸骊山温泉；己丑，还宫。〔考异曰：实录「十二月丁卯」。又云「幸温泉宫」。不言其还。唐历，「丁卯幸温泉，丁丑还宫。」按此月已幸温泉，恐重复，不取。
11十一月，癸已，以河西节度副大使萧嵩为兵部尚书、同平章事。
12十二月，丙寅，敕：「长征兵无有还期，人情难堪；宜分五番，岁遣一番还家洗沐，五年酬勋五转。」
13是岁，制户籍三岁一定，分为九等。
14杨思勖讨陈行范，至泷州，破之，擒何游鲁、冯璘。行范逃于云际、盘辽二洞，思勖追捕，竟生擒，斩之，凡斩首六万。思勖为严，偏裨白事者不敢仰视，故用兵所向有功。然性忍酷，所得俘虏，或生剥面皮，或以刀剺发际，掣去头皮；蛮夷惮之。〔剺，里之翻。掣，昌列翻。去，羌吕翻。
十七年〔（己已、七二九）〕
1春，二月，丁卯，巂州都督张守素〔【严：「守」改「审」。】〕破西南蛮，拔昆明及盐城，〔昆明县属蚕州，汉定莋县地，后周置定莋镇，武德二年改置昆明县，以其地接昆明故也。县有盐有铁，筑城以卫之，故又有盐城。巂，音髓。〕杀获万人。
2三月，瓜州都督张守珪、沙州刺史贾师顺击吐蕃大同军，大破之。
3甲寅，朔方节度使信安王祎攻吐蕃石堡城，拔之。初，吐蕃陷石堡城，留兵据之，侵扰河右，上命祎与河西、陇右同议攻取。诸将咸以为石堡据险而道远，攻之不克，将无以自还，且宜按兵观衅。〔衅，许觐翻。〕祎不听，引兵深入，急攻拔之，乃〔【章：十二行本「乃」作「仍」；乙十一行本同；孔本同；退斋校同。】〕分兵据守要害，令虏不得前。自是河陇诸军游弈，拓境千余里。上闻，大悦，更命石堡城日振武军。〔自鄯州鄯城县河源军西行百二十里至白水军，又西南六十里至定戎城，又南隔涧七里有石堡城，本吐蕃铁仞城也。宋白曰：石堡城在龙支县西，四面悬崖数千仞，石路盘屈，长三四里，西至赤岭三十里。更，工衡翻。〕
4丙辰，国子祭酒杨玚上言，〔玚，雉杏翻，又音畅。上，时掌翻。〕以为：「省司奏限天下明、经进士及第，每年不过百人。窃见流外出身，每岁二千余人，而明经、进士不能居其什一，则是服勤道业之士不如胥史之得仕也。臣恐儒风浸坠，廉耻日衰。若以出身人太多，则应诸色裁损，不应独抑明经、进士也。」又奏「诸〔【章：十二行本「诸」作「主」；乙十一行本同；孔本同；张校同。】〕司帖试明经，不务求述作大指，专取难知，问以孤经绝句或年月日；请自今并帖平文。」〔唐取士之科，有进士，有明经，凡明经，先帖文，然后口试经问大义十条，答时务策三道；以文理通粗为上上、上中、上下、中上、凡四等为反第。凡进士，试时务策丕道，帖一大经；经策全通为甲第，策通四、帖过四以上为乙第。通典曰：唐制，帖经者，以所习经掩其两端，其间惟开一行，裁纸为帖，凡帖三字，随时增损，可否不一，或得四、得五、得六者为通。〕上甚然之。
5夏，四月，庚午，禘于太庙。唐初，祫则序昭穆，禘则各祀于其室。〔昭，读曰続，音时遥翻。〕至是，太常少卿韦绦等奏「如此，禘与常飨不异；请禘祫皆序昭穆。」从之。绦，安石之兄子也。〔绦，土刀翻。〕
6五月，壬辰，复置十道及京、都两畿按察使。〔雍、同、华、商、岐、邠为京畿。十二年，停诸道按察使，今复置。复，扶又翻，又如字。〕
7初，张说、张嘉贞、李元纮、杜暹相继为相用事，源干曜以清自守，常让事于说等，唯诺署名而已。元纮、暹议事多异同，遂有隙，更相奏列。〔唯，于癸翻。更，工衡翻。〕上不悦，六月，甲戍，贬黄门侍郎、同平章事杜暹荆州长史，中书侍郎、同平章事李元纮曹州刺史，〔旧志，曹州，京师东北一千四百五十三里。〕罢干曜兼侍中，止为左丞相；〔开元初，改尚书左、右仆射为左、右丞相。唐初，仆射之职无所不统，是正丞相也。至中宗神龙元年豆卢钦望专为仆射，不敢预政事，是后专拜仆射者不复知政事，虽有丞相之名，非复唐初丞相之职矣。今源干曜止为左丞相，是止为尚书左仆射，不复预事也。〕以户部侍郎宇文融为黄门侍郎，兵部侍郎裴光庭为中书侍郎，并同平章事；萧嵩兼中书令，遥领河西。〔遥领河西节度使。〕
8开府王毛仲与龙武将军葛福顺为婚。毛仲为上所信任，言无不从，故北门诸将多附之，进退唯其指使。吏部侍郎齐澣乘言于上日：〔间，古苋翻；下离间同。〕「福顺典禁兵，〔葛福顺所典，万骑也，故云然。〕不宜与毛仲为婚。毛仲小人，宠过则生奸；不早为之所，恐成后患。」上悦曰：「知卿忠诚，朕徐思其宜。」澣曰：「君不密则失臣，〔易大传之。〕言愿陛下密之」会大理丞麻察坐事左迁兴州别驾，〔旧志，兴州至京师九百四十八里。〕澣素与察善，出城饯之，因道禁中谏语；察性轻险，遽奏之。上怒，召澣责之曰：「卿疑朕不密，而以语麻察，讵为密邪﹖且察素无行，〔语，牛倨翻。邪，音耶。行，下孟翻。〕卿岂不知邪﹖」澣顿首谢。秋，七月，丁已，下制：「澣、察交构将相，离间君臣，〔将，即亮翻。相，息亮翻。间，古苋翻。〕澣可高州良德丞，察可浔州皇化尉。」〔良德亦汉合浦县地，吴置高凉郡，陈分置务德县，后改为良德。浔州，汉布山、阿林之地，梁于布山地置桂平郡，隋废郡为县，又于阿林地置皇化县，隋癈入桂平，贞观七年置浔州，治桂平，复置皇化县属焉。〕
9八月，癸亥，上以生日宴百官于花萼楼下。〔考异曰：实录云，「癸亥朔」。按长历，是月己未朔；癸亥，五日也。顾况歌曰：「八月五日夜佳气新，昭成太后生圣人。」实录误也。〕左丞相干曜、右丞相说帅百官上表，〔帅，读日率。上，时掌翻。〕请以每岁八月五日为千秋节，布于天下，咸令宴乐。〔圣节锡宴自此始。后改千秋节为天长节。德、顺、宪、穆不置节名。令，力丁翻。，桨音洛。〕寻又移社就千秋节。〔自古以来，社用戊日。
10庚辰，工部尚书张嘉贞薨。嘉贞不营家产，有劝其市田宅者，嘉贞曰：「吾贵为将相，何忧寒馁！若其获罪，虽有田宅，亦无所用。比见朝士广占良田，身没之日，适足为无赖子弟酒色之资，〔尚，张羊翻。将，即亮翻。相，息亮翻。比，毗至翻。朝，直遥翻。〕吾不取也。」闻者是之。
11辛已，敕以人间多盗铸钱，始禁私卖铜锡及以铜为器皿；其釆铜铅锡者，官为市取。〔为，于伪翻。〕
12宇文融性精敏，应对辩给，以治财赋得幸于上，始广置诸使，竞为聚敛，〔治，直之翻。使，疏吏翻。敛，力赡翻。由是百官浸失其职而上心益侈，〔史言唐玄宗时，开利孔自宇文融始。百姓皆怨苦之。为人疏躁多言，〔躁，则到翻。〕好自矜伐，〔好，呼到翻。〕在相位，谓人曰：「使吾居此数月，则海内无事矣。」〔相，息亮翻；下同。〕
信安王祎，以军功有宠于上，〔以平石堡城之功也。〕融疾之。祎入朝，〔朝，直遥翻。〕融使御史李寅弹之，〔弹，徒丹翻。〕泄于所亲。祎闻之，先以白上。明日，寅奏果入，上怒，九月，壬子，融坐贬汝州刺史，〔考异曰：旧传曰：「殿中侍御史李宙驿召祎将下狱，祎既申诉得理，融坐阿党李宙贬。」今从唐历。〕凡为相百日而罢。〔六月甲戍，至九月壬子，九十九日耳。〕是后言财利以取贵仕者，皆祖于融。
13冬，十月，戊午朔，日有食之，不尽如钩。
14宇文融既得罪，国用不足，上复思之，〔复扶又翻。〕谓裴光庭曰：「卿等皆言融之恶，朕既黜之矣，今国用不足，将若之何！卿等何以佐朕﹖」光庭等惧不能对。会有飞状告融赃贿事，又贬平乐尉。〔平乐县，汉苍梧郡荔浦之地，晋置平乐县，属始安郡，唐分置昭州；有平乐水。乐，音洛。考异曰：唐历云：「裴光庭等讽有司劾之，积其赃巨万计。」旧传曰：「裴光庭时兼御史大夫，又弹融交游朋党及男受赃等事。」今从实录、统纪。又唐历云「十月乙未」。按长历，十月戊午朔，无乙未。今从统纪。〕至岭外岁余，司农少卿蒋岑奏融在汴州隐没官钱巨万计，制穷治其事，融坐流岩州，〔高宗调露二年，分横、贵二州置岩冈之北因名。治，直之翻。道卒。〔卒，子恤翻。〕
15十一月，辛卯，上行谒桥、定、献、昭、干五陵；〔行谒五陵，以车驾经行近远先后为次。〕戊申，还宫；赦天下，百姓今年地税悉蠲其半。〔蠲，吉玄翻。〕
16十二月，辛酉，上幸新丰温泉；壬申，还宫。〔新丰温泉即骊山温泉，骊山在新丰县。〕
十八年〔（庚午、七三〇）〕
1春，正月，〔考异曰：实录云：「癸酉，上御含元殿受朝贺。」按长历，是月丙戍朔，无癸酉。实录此年事与本纪、唐历、统纪皆不同，正月甲子全差误；疑本书阙亡，后人附益之。新纪止据旧纪，全不取此年实录。又云：「丁已，亲迎气于东郊，下制，『十八年正月五日以前，天下囚徒常赦所不免者，咸赦放之。』按是月无丁已；诸书及会要皆无十八年亲迎气事。唐历在二十六年正月七日丙子，统纪在二十六年正月，实录二十六年正月丁丑又载迎气大赦，其制文推恩大略，与此年相似；或者实录误重出于此。今不取。〕辛卯，以裴光庭为侍中。
2二月，癸酉，初令百官于春月旬休，选胜行乐，〔今寻选胜地行游而宴乐也。〕自宰相至员外郎，凡十二筵，各赐钱五千缗；上或御花萼楼邀其归骑留饮，迭使起舞，尽欢而去。〔骑，奇寄翻。〕
3三月，丁酉，复给京官职田。〔收职田见上卷十年。〕
4夏，四月，〔考异曰：实录云：「乙已，驾温泉宫，丁未，至自温泉宫。」按长历，是月乙卯朔，无乙已、丁未，旧纪、唐历亦无幸温泉事。今不取。〕丁卯，筑西京外郭，九旬而毕。
5乙丑，以裴光庭兼吏部尚书。先是，选司注官，惟视其人之能否，〔先，悉荐翻。选，须绢翻；下同。〕或不次超迁，或老于下位，有出身二十余年不得禄者；又，州县亦无等级，或自大入小，或初久〔【章：十二行「久」作「近」；乙十一行本同；孔本同；张校同。】〕后远，皆无定制。光庭始奏用循资格，各以罢官若干选而集，〔谓罢官之后，经选凡几，各以多少为次而集于吏部。〕官高者选少，〔少，诗沼翻。〕卑者选多，无问能否，选满即注，限年蹑级，毋得踰越，非负谴者，皆有升无降；〔此即后魏崔亮之停年格，循而行之，至今犹然，才俊之士，老于常调者多矣。〕其庸愚沈滞者皆喜〔沈，持林翻。〕谓之「圣书」，而才俊之士无不怨叹。宋争之不能得。光庭又令流外行署亦过门下省审。〔省，悉景翻。〕
6五月，吐蕃遣使致书于境上求和。〔使，疏吏翻。〕
7初，契丹王李邵固遣可突干入贡，同平章事李元纮不礼焉。左丞相张说谓人曰：「奚、契丹必叛。可突干狡而很，专其国政久矣，人心附之。〔此谓契丹国人之心也。契，欺讫翻，又音吃。很，户垦翻。〕今失其心，必不来矣。」己酉，可突干弒邵固，帅其国人并胁奚众叛降突厥，奚王李鲁苏及其妻韦氏、邵固妻陈氏皆来奔。〔史书张说之言之验。韦、陈皆中国以为公主嫁两蕃，事见上十四年。帅，读曰率。降，户江翻。厥，九勿翻。〕制幽州长史赵含章讨之，又命中书舍人裴宽、给事中薛侃等于关内、河东、河南、北分道募勇士，六月，〔考异曰：唐朝年代记云：「初，裴光庭娶武三思女，高力士私焉。光庭有吏材，力士为之推毂，因以入相，时彦鄙之，宋璟、王唆酒后舞回波乐以为戏谑。光庭患之，乃奏：『天下三十余州缺刺史，升平日久，人皆不乐外官，请重臣兼外官领刺史以雄其望。』于是拟璟扬州，唆魏州，陆象先荆州，凡十余人。萧嵩执奏：『天下务重，实赖旧臣宿德访其得失，今尽失之，则朝廷空矣。』上乃悟，遂止。」按实录，是岁闰六月「以太子少保陆象先兼荆州长史」，璟、唆未尝除外官。今不取。〕丙子，以单于大都护忠王浚领河北道行军元帅，〔单，音蝉。帅，所类翻。〕以御史大夫李朝隐、京兆尹裴軎先副之，帅十八总管以讨奚、契丹。〔朝，直遥翻。軎，与冑同。帅，读音率。〕命浚与百官相见于光顺门。张说退，谓学士孙逖、韦述曰：〔此集贤书院学士也。〕「吾尝观太宗画像，雅类忠王，此社稷之副也。」
可突干寇平卢，先锋使张掖乌承玼破之于捺禄山。〔开元初，置平卢军于营州。玼，且礼翻，又音。此捺，奴葛翻。考异曰：韩愈乌氏先庙碑云：「尚书讳承洽，开元中管平卢先锋军，屡破奚、契丹，从战捺禄，走可突天。」新传云：「承玼，开元中与族兄承恩皆为平卢先锋，沈勇而决，号辕门二龙。」据此，则承玼、承洽一人也。今从新书。〕
8壬午，洛水溢，溺东都千余家。〔溺，奴狄翻。〕
9秋，九〔【张：「九」作「七」。】〕月，丁已，以忠王浚兼河东道元帅，然竟不行。
10吐蕃兵数败而惧，乃求和亲。〔数，所角翻。〕忠王友皇甫惟明〔唐诸王友，从五品上，掌陪侍规讽。〕因奏事从容言和亲之利。上曰：「赞普尝遗吾书悖慢，〔吐蕃请用敌国礼，见二百十一卷二年。从，千容翻。遗，于季翻。悖，蒲内翻，又蒲没翻。〕此何可舍！」对曰：「赞普当开元之初，年尚幼徲，〔武后长安三年，赞普立，方七岁，至开元初犹是幼年也。牦，直利翻。〕安能为此书！殆边将诈为，欲以泪怒陛下耳。夫边境有事，则将吏得以因缘盗匿官物，妄述功状以取勋爵，〔将，即亮翻；下同。〕河西、陇右由兹困敝。陛下诚命一使往视公主，〔谓金城公主也。使，疏吏翻；下方使、遣使同。〕因与赞普面相约结，使之稽颡称臣，〔稽，音启。〕永息边患，岂非御夷狄之长策乎！」上悦，命惟明与内侍张元方使于吐蕃。
赞普大喜，悉出贞观以来所得敕书以示惟明。冬，十月，遣其大臣论名悉猎随惟明入贡，〔考异曰：实录，「十九年七月癸已，吐蕃遣其大臣名悉猎来朝，请固和好之约，且献书」云云。按长历，十九年七丁未朔，无癸已，今从唐历、旧本纪、吐蕃传。表称：「甥世尚公主，义同家。中间张玄表等先兴兵寇钞，〔武后时，张玄表为安西都护，与吐蕃互相侵掠。钞，楚交翻。〕遂使二境交恶。甥深识尊卑，安敢失礼！正为边将交构，致获罪于舅；屡遣使者入朝，〔朝，直遥翻。〕皆为边将所遏。今蒙远降使臣，来视公主，甥不胜喜荷。〔胜，音升。，荷，下可翻。〕傥使复修旧好，死无所恨！」自是吐蕃复款附。〔复，扶又翻。好，呼到翻。〕
11庚寅，上幸凤泉汤；癸卯，还京师。〔岐州郡县有凤泉府。〕
12甲寅，护密王罗真檀入朝，留宿卫。〔护密或曰达摩悉铁帝，或曰镬侃，元魏所谓揼和者，亦吐火罗故地，东北直京师九千里而嬴，北临乌浒河，当四镇入吐火罗道。〕
13十一月，丁卯，上幸骊山温泉，丁丑，还宫。
14是岁，天下奏死罪者止二十四人。
15突骑施遣使入贡，上宴之于丹凤楼，〔丹凤门楼也。东内大明宫正门曰丹凤门。〕突厥使者预焉。二使争长，突厥曰：「突骑施小国，本突厥之臣，不可居我上。」突骑施曰：「今日之宴，为我设也，我不可以居其下。」〔长，知两翻。为，于伪翻。〕上乃命设东、西幕，突厥在东，突骑施在西。
16开府仪同三司、内外闲貛监牧都使霍国公王毛〔仲内外十二闲、八坊、四十八监，及沙苑等监及诸牧，皆属之，故曰都使。〕侍宠，骄恣日甚，上每优容之。毛仲与左领军大将军葛福顺、左监门将军唐地文、左武卫将军李守德、左威卫将军王景耀、高广济亲善，福顺等倚其势，多为不法。毛仲求兵部尚书不得，怏怏形于辞色，〔监，古衔翻。怏，于两翻。〕上由是不悦。
是时，上颇宠任宦官，往往为三品将军，〔杨思勖、高力士之徒是也。〕门施棨戟；〔棨，音启。项安世家说曰：棨戟，殳也，以赤油韬之，亦曰油戟。〕奉使过诸州，官吏奉之惟恐不及所得赂遗，少者不减千缗；〔使，疏吏翻。遗，于季翻。〕由是京城【章：十二行「城」下有「第舍」二字；乙十一行本同；孔本同；张校同；退斋校同。】郊畿田园，参半皆在官矣。〔参半者，或居三分之一，或居其半。〕杨思勖、高力士尤贵幸，思勖屡将兵征讨，〔杨思勖屡出征岭南，皆有功。明皇不以阉人殿国师为辱，而又宠秩之，将，即亮翻。〕力士常居中侍卫。而毛仲视宦官贵近者若无人；甚卑品者，〔「甚」当作「其」。〕小忤意，辄詈辱如僮仆。〔忤，五故翻。詈，力智翻。〕力士等皆害其宠而未敢言。
会毛仲妻产子，三，日上命力士赐之酒馔、金帛甚厚，〔馔，雏恋翻，又雏晥翻。〕且授其儿五品官。力士，还上问：「毛仲喜乎！」对曰：「毛仲抱其襁中儿示臣曰：『此儿岂不堪作三品邪！』〔襁，居两翻。〕上大怒曰：「昔诛韦氏，此贼心持两端，〔事见二百九卷睿宗景云元年。〕朕不欲言之；今日乃敢以赤子怨我！」力士因言：「北门奴，官太盛，〔王毛仲、李守德皆帝奴也。〕又葛福顺等皆出于万骑。中宗以户奴补万骑，故云然。〕相与一心，不早除之，必生大患。」上恐其党惊惧为变。
十九年〔（辛未、七三一）〕
1春，正月，壬戍，下制，但述毛仲不忠怨望，贬瀼州别驾，〔瀼，如羊翻，又而章翻。宋白曰：瀼州，临潭郡，隋将刘方始开此路，贞观十二年寻刘方故道，行达交趾，开拓夷獠，置瀼州。州在郁林之西南，交趾之东北，有瀼水，以为州名。考异曰：实录：「十八年六月乙丑，王毛仲贬瀼州。」按唐历、统纪、毛仲贬皆在大九年正月，今从之。〕福顺、地文、守德、景耀、广济皆贬远州别驾，毛仲四子皆贬远州参军，连坐者数十人。毛仲行至永州，追赐死。〔旧志，永州，京师南三千二百七十四里。〕
自是宦官势益盛。高力士尤为上所宠信，尝曰：「力士上直，〔上，时掌翻。〕吾寝则安。」故力士多留禁中，稀至外第。四方表奏，皆先呈力士，然后奏御；小者力士即决之，势倾内外。金吾大将军程伯献、少府监冯绍正与力士约为兄弟；力士母麦氏卒，伯献等被发受吊，擗踊哭泣，过于已亲。〔被，皮义翻。擗，毗亦翻，抚心也。〕力士娶瀛州吕玄晤女为妻，擢玄晤为少卿，子弟皆王傅。〔唐诸王傅，从三品，掌辅相赞导，匡其过失。〕吕氏卒，朝野争致祭，〔朝，直遥翻。〕自第至墓，车马不绝。然力士小心恭恪，故上终亲任之。
2辛未，遣鸿胪卿崔琳使于吐蕃。琳，神庆之子也。〔崔神庆进用于武后之时。胪，陵如翻。使，疏吏翻；下同。〕吐蕃使者称公主求毛诗、春秋、礼记、正字。于休烈上疏，〔上，时掌翻。疏，所去翻。考异：日实录：「十一年七月壬申，敕遗崔琳充入吐蕃使，癸宋，命有司写毛诗、礼记等赐金城公主；于休烈谏。丁亥，以崔琳为御史大夫。八月辛卯，降书与吐蕃。」按吐蕃传，此年十月论名悉猎至京师，本纪、唐历皆同。十九年正月辛未，乃遣崔琳报使，二月甲午以琳为御史大夫，三月兀酉琳享于吐蕃金城公主，因名悉猎请书，于休烈乃谏。实录皆误在前年七月八月。按七月癸丑朔，亦无丁亥。〕以为：「东平王汉之懿亲，求史记、诸子，汉犹不与。〔汉成帝弟东平王宇来朝，上疏求诸子及太史公书。上以问大将军王凤，凤曰：「诸子书或反经术、非圣人，或明鬼神、信物怪。太史公书有战国纵横权谲之谋；汉兴之初，谋臣奇策，天官灾异，地形阨塞，皆不宜在诸侯王，不可与。」遂不与。〕况吐蕃，国之寇雠，今资之以书，使知用兵权略，愈生变诈，非中国之利也。」事下中书门下议之。〔事下，遐嫁翻。〕裴光庭等奏：「吐蕃聋昧顽嚚，久叛新服，因其有请，赐以诗书，庶使之渐陶声教，化流无外。休烈徒知书有灌略变诈之语，不知忠、信、礼、义，皆从书出也。」上曰：「善！」遂与之。休烈，志宁之玄孙也。〔于志宁事太宗、高宗，得罪于武后。〕
3丙子，上躬耕于兴庆宫侧，尽三百步。
  </div>
  <div class="pagination">
   <a href="资治通鉴注_page234.html">
    上一页
   </a>
   <span>
    ...
   </span>
   <a href="资治通鉴注_page230.html">
    230
   </a>
   <a href="资治通鉴注_page231.html">
    231
   </a>
   <a href="资治通鉴注_page232.html">
    232
   </a>
   <a href="资治通鉴注_page233.html">
    233
   </a>
   <a href="资治通鉴注_page234.html">
    234
   </a>
   <span class="current-page">
    235
   </span>
   <a href="资治通鉴注_page236.html">
    236
   </a>
   <a href="资治通鉴注_page237.html">
    237
   </a>
   <a href="资治通鉴注_page238.html">
    238
   </a>
   <a href="资治通鉴注_page239.html">
    239
   </a>
   <a href="资治通鉴注_page240.html">
    240
   </a>
   <span>
    ...
   </span>
   <a href="资治通鉴注_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
