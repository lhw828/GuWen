<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 325 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 325 页/共 607 页
  </h1>
  <div class="content">
   【一八】诏止与一人右班殿直「与」字原脱，据阁本补。
　　【一九】在陛下听察分明而已「听」原作「聪」，据阁本改。
　　【二○】平河阁本、活字本均作「河平」。
　　【二一】河北都转运使「使」原作「司」，据阁本改。
　　【二二】但为显扬嘉问「显」原作「抑」，据宋史全文卷一二、续通鉴卷六九改。
　　【二三】何以谓之人主原脱「人」字，据同上书补。
续资治通鉴长编
卷二百三十三
卷二百三十三
　　起讫时间 起神宗熙宁五年五月尽其月
　　卷　　名 续资治通鉴长编卷二百三十三
　　帝　　号 宋神宗
　　年　　号 熙宁五年（壬子，1072）
　　全　　文
　　五月庚辰朔，御文德殿视朝。
　　命供备库副使陈珪管勾作坊，造斩马刀。初，上匣刀样以示蔡挺，刀刃长三尺余，镡长尺余，首为大环，挺言：「制作精巧，便于操击，实战阵之利器也。」遂命内臣领工置局，造数万，分赐边臣。斩马刀局盖始此。八年四月二十八日并五月十七日可考。
　　召东作坊使、广南西路安抚、都监兼知钦州石鉴赴阙，将议经制南、北江也。召石鉴据御集。经制南、北江在此年闰七月，其月二十一日以鉴为湖北钤辖，今先见于此。又恐初召鉴时非为南、北江，会刘策死，因令鉴代策耳。闰七月六日日录：石鉴【一】，邕州人，知□丁次第。
　　辛巳，诏以古渭寨为通远军，以王韶兼知军。古渭，唐渭州也，自至德中陷于吐蕃，至皇佑中始得其地，因建为寨，上将恢复河陇，故命建军，为开拓之渐。先是，上尝言古渭可建军，王安石曰：「蕃人但见贵种则已悦慕附从，若说以中国威灵而怀之以道，何忧不集？近羌夷尽来古渭决曲直，既尽来则易成临长之势，临长势成则化为内地不难矣。」上乃遣刘宗杰往与韶及高遵裕议之而降是诏。上因论郭逵、韩绛议小城寨不可并云：我费人，彼亦费人，并则我省人，在我之利害等尔。安石曰：秦与六国并时，秦并小邑为大城而秦终以强，盖如孝公者有谋略，能完其气势。苟有入吾地者，虽小获利，吾能报之以大害，故虽无小城寨而敌不敢犯也。苟不能如秦有谋略，则不免多置小城寨矣。郭逵、韩绛议见二月五日，于古渭无与也，朱史强附见，今不取。是月二十四日癸卯，王中正乃往秦凤缘边司，更详之。四年十二月四日，刘宗杰代吕大忠立秦凤封沟。
　　上批付中书：「近不往【二】据雄州缴奏，北界涿州来牒理会白沟【三】增修馆舍及添驻兵甲事，未知因依虚实，可令缘边安抚司勾当公事李舜举、提点刑狱孔嗣宗密切仔细体量，诣实事状，速具闻奏，仍各实封札与。」此据御集。舜举代李宪勾当，见御集五年四月一日。
　　枢密院上开封府界诸县教阅法，令有五指挥处日轮一指挥赴都教场，都监、监押临视。无都教场，即就本营日一教，事艺疏者日两教。应轮当赴教，指挥内守衣甲、巡仓之类，亦差人抵替。子□方一丈，射帖方二尺五寸，距所射五十步。弓以九斗、八斗、七斗为三等，弩以二石七斗、二石四斗、二石一斗为三等，枪刀手亦以事艺之高下分三等。遇旬休、节假、请衣粮草日及为雨雪沾湿，并许权住教。余分四日，初射等第弓弩，次射亲，次打阵，次射，周而复始。提举官所至县，因教阅日并以酒食犒军员如春秋大校，其弓弩手射亲并床子弩炮手并支银楪。在京及京东、西教阅准此。诏从之。其开封府界仍差官提举。四年九月二十四日，初教阅；今年五月七日，议番上。
　　诏修金明池桥木止用常材。先是，发运司调桥木，悉取嘉树几千计，而上以游燕不急之用，惧劳远民故也。
　　诏：「宗室非袒免亲许应举者，试策三道，论一道，或大经议十道【四】。初试黜其不成文理者，余令覆试。所取以五分为限，人数虽多，不得过五十人。累覆试不中，年长者当议量材录用。」新纪书云宗室非袒免亲应举法，旧纪无此。
　　癸未，内藏库副使、知仪州郭固同编修经武要略。
　　诏密州观察使向传范【五】所占陕府等兵级二十八人可罢归，以剩员八十人代之。先是，上患近臣、戚里多冗占吏卒，命提举司勾当公事钱昌武磨勘减放，而传范辄抗章请留，上曰：「朝廷立法，当自近戚始，奈何以传范挠吾法？」故有是诏。
　　又诏塞决河，逃卒许首身与免罪，死者人给本家三千。京东夫及本路续发急夫适妨农时，及京东夫以道远，并免户下支移、折变一年。部夫官以工料不及被劾者，案上取旨。京东部夫官任满注家便官。以上批「黄河大役，今已休工，宜有□恩及勤事者」故也。
　　又诏增中书审官东、西、三班院，吏部流内铨、南曹，开封府吏禄，其受赇者以仓法论。上曰：「中书吏俸已厚，恐堂后官已不受赇矣。」王安石曰：「中书下等吏人亦多是近上吏人子弟，恐未免受赇也。今欲清诸司，即宜自中书始。今所添钱，除用坊场税钱外，合支三司钱二万六千缗，然坊场钱方增未已，亦恐所支不尽三司此数。若行此法，即自中书至诸司皆不受赇，亦足观示四方圣政之美也。前人称孔子为政，亦以宾至不求有司为善。」上曰：「然。」朱史移此段附三年八月癸未，盖失先后之序，今移。日录仍见本日。
　　上问王安石：「见秦州衙前分析木征事否？」安石曰：「已见了。初，秦州遣人往董毡所，木征坐之庭下。又缘路多打扑财物，过洮、河东即一如汉界，不敢复打扑阻留，此王韶招纳之效也。」上言：「要招纳，须用威乃能成就。」安石曰：「如木征极易取，但令边将先阴厚抚结木征下首领，使其心内乡，又善抚初附，令彼首领见而慕羡，则木征孤特，若取之则取一夫而已，何难之有？木征既取，则董毡、夏国皆知惧，如董毡亦非难取也。」上曰：「边将谁能办此，王韶能否？」安石曰：「此事非王韶、高遵裕不能办也。」八月丁亥可参考。
　　先是，河东转运司言梢草必不办，既而程昉自办之，上令勘张问等，与昉转一官。至是，再进呈，乃下提点刑狱司复案昉所买梢草，保明闻奏，及问等分析。
　　乙酉，赐木征细衣着百匹、翠毛细法锦旋襕一领，以其进药物故也。
　　丙戌，供备库副使、知丰州高遵裕迁五资，令再任，仍特支赐，以河东经略使刘庠言「遵裕修展城垒，缮完兵械，约束边吏，不敢邀功生事」故也。
　　诏开封府界诸县保甲愿养马者听，仍令提点司于陕西所买马除良马外，选骁骑以上马给之，岁毋过三千匹。先是，中书与枢密院同进呈保甲养马事，文彦博曰：「此事须经髃牧司相度。」上曰：「此何与髃牧司事？韩维又新到，只朝廷相度。髃牧司官识见必不能及远。」彦博又言：「三代有邱乘出马，又有国马，国马不可少。」王安石曰：「三代用国马多以用车故，又有田马以备田事。今既无田事，即又无用田马。」□充曰：「今法欲令马死即民间赔备元马，恐不便。」安石曰：「今法若不愿别买马，却但偿价钱，别召人买。」充曰：「亦恐民间少钱。」安石曰：「此法已令诸县晓谕，百姓多以为便，有千五百户投状。」充曰：「大抵言情愿者皆官吏驱迫。」安石曰：「若官吏驱迫，即是诸县等第均敷，今但有千五百户投状，必非驱迫。」彦博曰：「如体量和买草，河东和买亦名为和买，俱不免驱迫。」上曰：「此即是均敷，均敷即自来驱迫，若非均敷，则非驱迫可知。」彦博曰：「缘官吏或冀望升擢差遣，故上下相蒙，以强抑为情愿，不可不察也。」安石曰：「必无此事。近事但有沮坏朝廷法令，即为觽人所助，朝廷曲示含容；至于奉行朝廷法令，即自为觽人所窥伺攻沮，朝廷有所闻，亦未常少假贷。如两浙西路，但闻遏抑诉灾伤百姓催迫常平物，初未及究见所闻虚实，便专遣使案察。李瑜、周约议助役事，亦未及推问，便罢其差遣。李瑜罢，在四年十月九日，周约时为刑宪。如此则但有观望，不敢应副朝廷。行法之人，无缘敢抑勒百姓以趋赴朝廷所欲兴作，若抑勒百姓，即百姓何缘不经待漏出头、打鼓进状？经待漏出头，即陛下理无不知；打鼓进状，即陛下理无不见。陛下既知见，理无□贷。官吏不知何苦须要抑勒百姓，为蒙蔽之事？」彦博曰：「李瑜、周约寻即牵复。」安石曰：「瑜、约自为推究得无罪，自不当绌责。」充等又言恐拣却好马，兵士怨望。安石亦以为无害。上曰：「此是令保甲养马，又是拣好马与保甲，于兵士有何可怨？」他日，上批付中书：「保甲浮浪无家之人，不得令习武艺。」安石曰：「武艺绝伦又累作凶慝，若不与收拾，恐生厉阶。」上曰：「可收拾作龙猛之类。」安石曰：「须随材等第与收拾。」上终虑浮浪人习学武艺为害，以保甲法不如禁军法严密。安石曰：「保甲须渐令严密，纵使其间有浮浪凶恶人，不胜良民之觽，即不能为害。臣近口奏，但未条上，欲令保甲代巡检兵级上番，日除破饮食外，所余钱粮各令以武艺等第较取。又分武艺为三等，灾伤已上五分即赈以斛斗，自十五石至五石。若有武艺高强虑其为患之人，即才五分灾伤已受十五石斛斗，若较取钱粮之余，一岁又可得五七千；冬阅免体量草夫役，又可得草数千；若更有盗贼追捕，即又得赏钱至厚。如此即有武艺之人，岂肯舍此厚利却欲作过？即觽不胜寡，不能为患。至其无艺之人，但当恤其贫困，不忧其能为强梗也。若作贼盗，即但为保觽取赏之资而已，可无虑者。」上虑岁久钱粮不给，安石曰：「巡检下六千人，每千人岁约三千贯，是一岁费十八万贯。今若罢招此六千人，却以保甲代之，计所用钱粮费十八万贯尚剩十万贯。以十万余人替六千人，又岁剩钱十万贯，何至忧不给也。教阅至一二年，便令保正募征行者，六千人必可得，况但要守卫京师而已。若岁岁阅教保丁，又封桩所剩钱十万贯，则非特畿内守卫日强，兼亦财有余积。宗庙社稷之忧，最在于募兵皆天下落魄无赖之人，尚可与之守社稷封疆，况于良民衣食丰足者觽，复何所虞？然此事非陛下躬亲庶政，上下无壅，亦行不得。养马事，向时民间以官马为有尾祸祟，岂敢请官马？今民间争养马，亦足见朝廷政事粗为百姓所信，知其后无扰害故也。易曰：『观民也【六】。』但观民如此，即我所生可知也。」此月二日，又二十二日，并七月五日可考。
　　丁亥，右监门卫大将军仲奚领交州刺史，以学士院试大义论中等故也。
　　上出西边探报，云：「董毡子与秉常妹为婚。」王安石曰：「洮、河一带内附，董毡不能不惮，与秉常结婚，理或有之。」上忧其合，安石以为在我而已，此不足虑。上又言木征骄蹇，安石以为可令王韶等以计取之，若得木征，即洮、河一带皆当为朝廷致死，无所不可。缘羌惟畏大种，木征既禽，即威申于诸羌。冯京以为木征不犯中国，何须如此。上曰：「中国遣使臣去，却坐之堂下，又言语悖慢，岂得为不犯？」京曰：「汉文帝于匈奴，但来则御之而已，未尝与校。」上曰：「汉文帝与冯唐言寝食未尝忘李牧，岂是不欲与匈奴校？要安疆埸，须威足以制，乃能无事。」安石曰：「汉文帝固不如文王『是伐是肆，是绝是忽』，故能『四方以无拂』，然后民始附，可以有台沼之乐。先王以天保以上治内，采薇以下治外，未尝不始于忧勤，然后终于逸乐。今木征，河州刺史也，以区区万人之聚，乃敢陵侮如此，我以天下之大，四夷不敢伐，不敢忽，非文王之事也。且『元后作民父母』，【七】使疆埸之民为夷狄所陵，岂为得已？然此事要以谋，不可以力，当居万全之地以制夷狄之命而已。」四日癸未可参考。
　　戊子，枢密院检详兵房文字朱明之言：「内殿承制已下愿换文资者，乞不须三代及亲属曾任文资之家。」从之。
　　庚寅，诏延州通判范子仪为鄜延路定立界至官，替张穆之。初，穆之被诏与夏人于界首议事，穆之擅令保安军北巡检张藻招夏人就本军会议。经略使赵□以闻，文彦博等谓穆之生事邀功，违元降指挥。上曰：「只委赵□自可，何用穆之？」王安石曰：「臣初但欲委诸路经略使，陛下必欲差官，然差亦无伤于委任将帅。昨所差官但令与本路商量耳，兼将帅实有欺罔不可信者，得朝廷所差官去，则奏报不敢为欺。」上曰：「如此即无伤。穆之乃不肯与本路商量妄作。」安石曰：「此自是穆之违元降指挥，非指挥失当也。」故令子仪替穆之。穆之立环庆沟封，在去年十二月四日，不知何时改鄜延。
　　青唐大首领俞龙珂为西头供奉官。初，议俞龙珂官赏，上欲与内殿崇班厚赐之，曰：「必足以鼓动其余生羌。」安石曰：「此事当令王韶、高遵裕斟酌，申奏朝廷应副。若朝廷直除与内殿崇班，即俞龙珂自以朝廷奖擢，不由缘边安抚司，骄抗不肯听服，却令安抚司更无可驱诱，此一不便也。又恐其余首领互相比较，合要恩奖，一有不得，却生怨望，二不便也。天下之势，如心使身，身使臂，臂使指，乃得安利。今朝廷自要驱诱俞龙珂辈，即是以身心使指，全不由臂，事势非便。莫若令王韶辈委之以事，随事大小与官赏，则轻重缓急不失事机，又必得俞龙珂辈为实用。」上悦曰：「第恐王韶不敢更乞与俞龙珂官。」安石曰：「陛下因中人谕指可也。」上曰：「中人传谕事，意多不尽。」安石曰：「陛下以手敕谕之亦可。」上曰：「只卿将书说与。」安石曰：「近为韶有公事，得韶书都不曾敢报答。」上曰：「与书何害？」上又欲便除俞龙珂蕃部刺史，安石曰：「恐未须如此，但令韶相度最便。」文彦博曰：「近者悦，远者来。俞龙珂官赏若过厚，则旧蕃部或不乐。」上曰：「事势大小自不同。」安石曰：「诚如此。令修己事力岂俞龙珂之比？」上曰：「令修己止四百户，俞龙珂号为十万觽【八】，纵甚少亦必数万。」乃从安石议，下安抚司而有是命。仍宠以阶勋，赐姓包名顺。西羌俞龙珂既归朝，至合门引见，谓押伴使曰：「平生闻包中丞拯朝廷忠臣，某既归汉，乞姓包。」神宗遂如其请，名顺。其后，熙河极罄忠力。此据李复珪记闻，恐所闻或非实，当考。四年十二月十八日，初授殿直。
　　太常丞、权监察御史里行黄好谦权通判颍州，以母老自请故也。
　　辛卯，诏：「北界多不循旧规，近颇生事，虑别蓄奸谋，可指挥河北、河东厚以钱帛募人深入刺候动静以闻。」两朝誓书册内载：熙宁五年，雄州奏：「职方员外郎王珫与监榷场侍禁李端彦于白沟界首桥南幕次内，与北界差来左衙戴从省坐定，依例般第一会绢二千匹去桥中心排□定，有北界永丰库拣子杨元亨点过大数，二军人数过小数。从省令元亨解开绢束，逐匹看觑，并托量丈尺。端彦等面与右衙从省理会：『信好之物，久来交割，不曾有此体例【九】。』从省称：『为今次宣命指挥从省，交割时一匹匹点检看觑，当里面别无小损破弱，即行交割，不云生事。』从省又云：『设使一色好绢【一○】，亦须剩住几日。交割图表子细云云。』州司勘会，久来交绢体例，每二千匹作一会，只事逐会点数来交割，不曾差人解拆绢一匹匹看验量托。今来若纵令如此拣选量度，不惟邀难住滞，深恐顿失事体，仍虑节次别生事端，无有了期云云。兼称自去骞以来，凡交割银绢，逐次北界须作邀难，再三整理，方循旧例。今来又有生事，若不作理道，略与约勒，窃虑北人转生枝节。州司看详，若便曲与随顺，令一匹匹托量点检交割，不惟有损事体，又缘北人方当生事之际，窃虑愈生侵慢之心，深为不便。本州岛已牒王珫等【一一】更且伺候三两日，须是以久来体例交割去讫。」五月十二日，奉圣旨令雄州执守理道，婉顺商量，依自来体例交割。不知后来如何交割。此韶称北界多不循旧规，盖指此等也，今附注本日。
　　王安石以王韶书进呈，韶言：「已拓地千二百里，招附三十余万口，韶本传云：韶上所降蕃部版图，得地二千余里，口二十余万。朱、墨并同。乃与韶书异，当考。然此特觽人以为异效。韶所欲为朝廷施为此尚未髣□，料相公亦不止期韶以此，恐勾当人各欲保守见功，无复奋励向前之意。」安石白上：「韶如此诚善。今三十万觽若能渐以文法调驭，非久遂成汉人，缘此本皆汉人故也。韶言募到勇敢九百余人，耕田百顷，酒坊三十余处。蕃部既得为汉人，蕃部贱土贵货，汉人得与蕃部交易，即汉得土，蕃部得货，两各得所欲而田畴垦、货殖通。蕃汉为一，自然易以调驭。因令韶如诸路，以钱助役收息，又捐百余万缗养马于蕃部，且什伍其人，奖劝以武艺，使其人民富足，士马精强，因奋而使之，则无所不可。今蕃部初附，如洪荒之人，惟我所措置而已。」上曰：「木征须早翦除。」安石曰：「岂但木征，董毡、夏国皆在我所措置而已。诸路自可高拱无事。」上曰：「今虽已招纳得，却用未得。」安石曰：「韶本谋至今一一不愆于素，今已见端绪，自此以往，日见成效，不忧用不得，但要陛下明察，毋令异议扰之而已。韶狱事了，若召来谕以此旨，必能济集。」上曰：「高遵裕已来，便可以此指谕之。」
　　壬辰，以大理寺丞、都水监主簿周良孺为殿中丞。先是，良孺言：「汴水每年口地有拟开、次拟开、拟备开之名，凡四五处，虽旧河口势别无变移，而壕寨等人亦必广为计度，盖岁调夫动及四五万，因此骚扰百端，民间良田庄井或标作河道，或指为夫寨，以致洛、孟、汝、蔡、许、郑之民仍年差调，力困不胜，加之岁用物料不訾，积年之弊，习以为常。止如四年春，创开訾家店地，役夫兵四万余，一月计一百二十余万工，纔及三月，寻已浅淀，应舜臣请，复用旧口，役工纔万余，止计四日而水势顺快。由此观之，若河依旧掠南岸，止使旧口地为便。」于是，遣良孺相视，而良孺又言：「以今春河口可役夫二千八百五十一人，一月计一十万五十余工，比之四年所役工十减八九，其粮食物料不在数。」而都水监亦请从良孺所陈，故奖及之。四年十月末，应舜臣请汴口即用旧处。
　　河阳三城节度使、守司空兼侍中曾公亮为集禧观使。
　　知梓州、少府监赵尚□为司农卿、直龙图阁，提举河东路刑狱、光禄少卿高赋为秘书监、直龙图阁，知沧州通判、殿中丞张恂提举京西路常平等事。先是，王安石为上言：「高赋兴水利，事功甚多。赋在唐州，纵无此功，亦合为提点刑狱。向以人言放罢，初未沾恩，欲再勘会推赏。」上曰：「善。」于是，并尚□、恂等进呈，上谕执政曰：「尚□等在唐州辟田疏水，招辑人户，殆无旷土，已有成效，宜宣布治状，并与加职，以劝天下。愚民可与乐成，难与虑始，朝廷兴作如实知其利，假令强率以就功绪，当亦无害，但不可不实耳。」
　　上又论人有才不可置之闲处，因言汉武帝亦能用人材。王安石曰：「武帝所见下，故所用将帅即止卫、霍辈，至天下户口减半，然亦不能灭匈奴。」上曰：「武帝自为多欲耳。」上谕执政曰：「人主举动不当有欲以害政。」安石曰：「欲亦不能害政，如齐桓公亦多欲矣，而注厝方略，不失为霸于天下，能用人故也。」上曰：「汉武帝至不仁，以一马之欲劳师万里，侯者七十余人，视人命若草芥，所以户口减半也。人命至重，天地之大德曰生，岂可如此！」安石曰：「不仁如此，非特人祸，阴阳之报亦岂可逃也！」上曰：「有政事则岂特人得其所，鸟兽鱼□亦咸若，如『数罟不入污池』，即鱼□亦得遂其生长矣。」安石曰：「诚然。先王所以泽及鸟兽草木，非特政事而已，其德义之至，乃能至天地协应，故『兴雨祁祁，有渰凄凄』者，周人盛时之诗；及其衰也，饥馑札瘥，应其政事，变雅所刺是也。盖人和则天地之和应，人不和则天地之和不应，自然之理也。」上曰：「尧、舜时凤凰来仪，固不足怪。」
　　诏赐京东路去年、今年上供年额粮斛八十七万缗，为在京市易务本钱。
　　纠察在京刑狱祝谘言：「百姓犯罪，御史台差文臣就本司同录问取伏状方奏断，盖钦重刑狱，以防出入之弊。其殿前、马、步军司军人犯死罪，乃止牒审官西院，差大使臣录问，缘大使臣少通法意，乞依开封府例，牒御史台差官就逐司录问。」又言：「三司检法官及开封府法曹、功曹参军遇有阙，乞于新试中法官人内差填。」并从之。
　　中书言：「宗室改官，欲自观察使以上令大宗正司检举保明申奏，中书以例施行。其正任防御使以下，止令本司检举，依审官东院京朝官磨勘例取旨，候印画讫降付中书给敕告。外任宗室依外官例，令所属施行。」从之。
　　诏妃主臣僚为医官乞恩，毋得至直翰林医官院以上。先是，陈国长公主奏乞太医丞李永昌迁直翰林医官院，诏与一子医学，仍别立法，遂定此制。
　　东上合门使、枢密都承旨李评喜论事，往往施行。然天资刻薄，在合门及枢密院招权不忌，多布尔目，采听外事自效以为忠，侥幸大用，中外侧目。又尝极言助役法以为不可，王安石尤恶之。极言助役不可，此据四年六月二十三日日录，今附此，不别出。初，紫宸上寿，旧仪但言枢密、宣徽、三司副使不坐，而故事亲王、皇亲并坐，惟集英大宴乃有亲王、驸马都尉不坐之仪。时评定新仪，初无改易，而遽劾合门吏不当令亲王、皇亲、驸马于紫宸预坐，以为不遵新制，贾佑【一二】、马仲良皆坐免官。王安石具奏评所定自不明，而辄妄加他人以非罪。上亦言仪制错乱不可用，诏评论列不当，与合门官吏俱放罪。已而评诉上前，自谓所论列非不当，上批付中书，令再进呈放罪指挥。安石执奏：「合门官吏无罪，评所论列诚不当，贾佑、马仲良差遣不应罢。又王昭序与佑、仲良俱被劾，及罢佑、仲良，乃遣昭序代两人者，陛下未尝作好恶，岂可令评作好恶？凡作威作福，固陛下之任，然臣职任辅导陛下以义，如此与夺，不可谓义。一人横行于天下，武王以为鯭，近在殿陛左右，使横被摧迫，有内怀不平之人，何以为天下主作民父母？陛下若自作好恶，虽有过当。尚令人畏；陛下若令他人作好恶，即恐威福为人所窃。臣岂与评争校枉直，但义当如此。」上终以评所定仪制于旧仪制固未尝增损，非新仪制不明。合门吏既见相传坐图与仪制坐图差互不同，自合申请，乃一面用相传坐图贴定，评劾之不为不当。诏合门吏特放罪。安石又执前奏，上曰：「若新仪制果不明，亦非独评罪。」安石曰：「中书但言新仪制不明，固未尝专罪李评。所定仪制既如此不明，乃妄劾合门官吏，此则评之罪也。」上曰：「评固有罪，然亦未可姑罪评也【一三】。」此段据御集并日录删修。上批付中书：昨为李评论列合门误用同天节上寿仪不当，特与放罪。今召问评子细，评所论列乃无不当，可再进呈取旨。中书奏：已奉旨新定上寿仪制不明，合门官吏并不陈请，特放罪。又批：新定上寿仪制与旧仪制元不曾更改，即非新定仪制不明，所有合门官吏不合既见相传坐图与仪制坐图差互不同，不申明取旨，便一面用相传坐图贴定，特与放罪，速改正行下。又批付枢密院：评以改易文字令取诫励，适延和奏事，因问得子细，乃人吏不曾明言已经枢密院副使更定，辄用己意改易数十字，然评自谓实有卤莽之罪，察其用心，盖亦无他，止缘于职事不敢苟且，在理固宜矜假，可特与免罪。林希载评事尤详。今附注评出知保州时。希云评误排军员坐，必希所闻不审也。评出知保州在七月戊戌【一四】。
　　癸巳，司农寺丞蔡天申请河东经略安抚司亦置常平仓，其条约并如陕西。上批：「麟、府、丰三州蕃户，方之陕西诸路，尤为贫乏，宜依天申所请，于近赐陕西紬绢数内拨令赐泾原、鄜延路五万匹，为河东本钱。」
　　诏木征弟董谷以下诸酋领各转补及赐茶彩有差。
　　甲午，上谓王安石等曰：「蔡确论太学试，极草草。」冯京曰：「闻举人多盗王安石父子文字，试官恶其如此，故抑之。」上曰：「要一道德。若当如此说，则安可臆说？诗书法言相同者乃不可改？」安石曰：「『柔远能迩』，诗、书皆有是言，别作言语不得。臣观佛书，乃与经合，盖理如此，则虽相去远，其合犹符节也。」上曰：「佛，西域人，言语即异，道理何缘异？」安石曰：「臣愚以为苟合于理，虽鬼神异趣，要无以易。」上曰：「诚如此。」
　　冯京言：「西北阙人教授。」王安石曰：「教授必可以为人模范者，非其人不若令习近人著述文字。」上曰：「西北人诚是茫然未有归着。」安石曰：「西北人旧为学究，所习无义理，今改为进士，所习有义理。以学究为进士，于士人不为不悦；去无义理就有义理，于所习不为不善。其旧合放解额并还本路，东南士人不能侵夺，于士人乃无所损。既无所损，而令士人去无义理就有义理，脱学究名为进士，此亦新法于西北士人可谓无负矣。」京曰：「西北人鲁难变。」安石曰：「旧科人虽不尽变，十须变三四，后生即往往尽变。凡革旧为新，亦须期成效在十年之后也。」 
　　是日，王安石留身，乞东南一郡，言：「久劳乏，近又疾病，恐职事有隳败，累陛下知人之明。」上甚怪安石如此，曰：「卿岂所怀有不尽，当为朕尽言之，朕何尝违卿，或是为李评否？」安石曰：「臣非为此也。自二月已来，即欲自言，若得一二年在外休息，陛下不以臣为无用，臣亦不敢言劳。」上曰：「卿有何病，必有所谓，但为朕尽言。天下事方有绪，卿若去，如何了？卿所以为朕用者，非为爵禄，但以怀道术可以泽民，不当自埋没，使人不被其泽而已。朕所以用卿，亦岂有他？天生聪明，所以乂民，相与尽其道以乂民而已，非以为功名也。自古君臣如卿与朕相知极少，岂与近世君臣相类？如冯京、文彦博，自习近世大臣事体，或以均劳逸为言，卿岂宜如此？朕顽鄙初未有知，自卿在翰林，始得闻道德之说，心稍开悟，卿，朕师臣也，断不许卿出外。且休着文字，徒使四方闻之，或生观望，疑朕与卿君臣间有隙，朕于卿岂他人能间！卿有不尽，但为朕言。」安石曰：「臣荷陛下知遇，固当竭死节，然诚以疾病衰耗，恐不能称副陛下任使之意，极不敢造次及此言，但久自计度，须至上烦圣听。臣亦见冯京、文彦博近皆乞去不得，臣极恐陛下未听臣去，不欲为此纷纷，然熟计须至如此，乞陛下详察。」安石退，上留之，戒以勿入文字，如是者再，安石曰：「臣领圣旨【一五】，未敢入文字，候一二日再乞对。」上曰：「勿如此，终不许卿去。外人顾望，恐害事。」陈瓘论曰：熙宁之初，神考以安石为贤，自邓绾黜逐以后，不以安石为贤矣。安石退而著书，愤郁怨望，当此时傲然自圣，于是书托圣训之言曰：「卿，朕师臣也。」又曰：「君臣之义，重于朋友。朕既与卿为君臣，宜为朕少屈。」此等不逊之言托于圣训，前后不一，又谓吕惠卿亦师臣也，又谓如常秩者亦当屈己师之。惠卿师臣则假曾公亮之言，常秩可师则假张戬之言。神考常云「常秩不识去就之人」，而可以为圣主之师乎？况张戬言行出处，自有本末，岂有崇奖不识去就之人而请圣主师之哉？神考以尧、舜之道光宅天下，高厚如天地，光明如日月，安石乃欲与吕惠卿、常秩俱为师臣，轻慢君父，不亦甚乎！其事矫伪，臣故系之于寓言【一六】。
　　乙未，诏：西京左藏库副使白玉男昭信昨于荒堆遇贼，与其父血战致西贼败走，然以将官子弟，于法不许论赏，可令引见取旨后补三班借职，赐银带、袍、笏。
　　丙申，王安石白上：「刘希奭向为郭逵游说，言颇涉欺罔，陛下记忆否？恐如此人不宜尚寄以耳目。」上曰：「当时言何事？」安石曰：「言俞龙珂欲来经略司出头及助智缘，几误陛下边计。」上曰：「希奭言某事，某事却是实。」安石曰：「若每皆不实，乃是疏惷，岂能蔽陛下聪明？惟言实事杂以欺罔，使陛下不疑为奸，蔽陛下聪明，此尧、舜所忧畏而难之者也。且远方事，陛下既不能亲近，惟寄耳目于使人，为欺罔最不可容。」上悦。
　　秦凤路缘边安抚司言：「洮河蕃部近知官有借助钱，不住出汉请领，缘初得朝旨令自三月终住支，窃虑以故阻节蕃情。」诏自今更不限时月支借，如经略司钱不足，以市易司钱续支。又言通远军宜建学，亦许之。王安石曰：「种世衡在环州建学，令蕃官子弟入学，监司疑其事，遣官体量。世衡以为非欲得蕃官子弟为门人，但欲与之亲狎，又平居无事时，家家如有质子在州。」上曰：「世衡事事辄有计谋，其建学非苟然也。」王安石又白上：「凡欲成大功立大事，必须能见觽人所不见，乃能成立。如韩信用兵，赵人笑之，诸将阳应曰诺，及其已胜，诸将尚不知其所以胜也。今边奏至，即觽人共议以为可，始从之，觽人亦安能见觽人所不见，此恐虽有韩信，亦未肯为朝廷用也。」上悦。安石又曰：「虽韩信亦不能不败。用将之道，苟知其才，虽一败宜□贷。」上曰：「如燕达虽即大败，已赦其罪矣。」上又曰：「今诚是未可用兵之时，事事未有可用。」又言：「虽夏国用兵，亦似胜我。」安石曰：「夏国主昏乱微弱，然庸人习见庆历以来元昊时事，自有惮彼之心；彼亦习见旧事，又见我边将尚畏避之如故，亦不深自知其微弱也。」冯京言：「夏人举国来，我常以一路当之，所以不抗。」上曰：「只一路若有好将帅，岂不足以当夏国？」
　　丁酉，户部判官吕嘉问言：「畿内酒坊等处连三醦，岁省柴四十余万斤，推之府界陈留一县，省三十二万斤，约诸州岁省柴钱十六万缗。先献连二醦法三司军将王靖，变连三醦法虢州民常震，并乞加赏。」诏王靖迁大将，减磨勘五年；常震不理选限，试国子四门助教；仍赐曹州酒坊钱三千缗。
　　降左藏库副使、知保德军高涣为右清道率、湖南监当【一七】。以河东经略使刘庠言：「昨知太原府吕公弼为遣兵修寨于生地【一八】，本司差涣都大提举，累牒不至。既而涣移府，言素不习匹夫骁捷之能，兼缴奏检称『万一不为在上者节制驱策，俾专统三五万觽，荡平凶寇，臣愿尽力』。初，啰兀城之役，涣实惮行而外为大言，朝廷素已闻知，及是，上谓辅臣曰：「涣违节制，吕公弼不能行法。朕方责边臣以事效，如涣之选懦诈诞，不黜无以励觽。」故有是命，仍令进奏院遍牒诸路。
　　戊戌，提举京西常平等事陈世修言：「乞于唐州石桥河南北岸迭石为马头，造虹桥架过河道，于桥梁之下挖透槽横绝过河，引水入东、西邵渠，灌注九字等十五陂，则二百里之间经冬水利均浃。」诏知唐州苏涓覆视，如实即委世修提举创造。后以涓守土难出，乃诏废本州岛签书判官，置通判一员，令视水事，仍用前签书判官庞昉为之，从转运及提举司请也。置通判乃六月十二日，今并书。
　　己亥，宣庆使、文州团练使、入内副都知李继和卒，其子从善乞用例加赠，上曰：「此例尤为弊事，昨赠石全彬，以先帝随龙故也，继和无军功，岂可用此例乎？」
　　辛丑，命崇文院校书王安礼专一编修三路义勇条贯。此据御集。五月七日丙戌，六月七日乙卯，七月十三日庚寅，十九日丙申，闰七月十四日辛酉，十五日壬戌。
　　壬寅，诏割秦州宁远等四寨属通远军，仍于青唐、武胜军并新招降马禄族三处地分各建一堡寨，从秦凤缘边安抚司请也。初，吕公弼奏不肯割四寨属通远，而文彦博亦言：「文盈关乃险阨处，不可外属。」王安石进曰：「欲弹压羌夷使其率服，当令通远气势增盛。」文盈关当考。上曰：「欲盛则增兵可也。」安石曰：「多割寨则守兵自多，若更增兵，乃所以为烦费也。」
　　大理寺言：「旧制详断官八员，欲增二员，选新试刑法改官人，仍二人连书。」从之。
　　癸卯，诏遣六宅副使王中正往秦凤路缘边安抚司勾当公事，以谋复武胜军【一九】故也。是月辛巳，诏以古渭寨为通远军，当考。
　　驸马都尉王师约言，乞依正任例，于外州军抽差兵士宣借，弗听。盖上以主第差占亲事、辇官、诸司人数已多故也。
　　甲辰，权荆湖南路提点刑狱、职方员外郎毛杭降一官，仍徙江南路，坐擅牒潭州割属县乡里入邻县故也。
　　乙巳，诏秦州制勘院，见劾王韶市易司公事，其命官使臣候案成除赃罪外，余并还旧任。时朝廷将举武胜之役，虑随军阙官故也。后又诏转运使张诜，专在通远军计置修堡寨什物钱粮。先是，高遵裕以春季当诣阙奏事，诏趣之。韶言：「臣近被制狱讯问，今自通远军抵秦州，以便供答，乞留遵裕在任，并由经略司别遣官代遵裕行。」上谓安石曰：「韶别无事，又遵裕已来，安抚司殊阙人，宜令韶速归本司。如制狱有所问讯，即实封文字应报。」又令催杜纯结绝曰：「恐人情疑惧，不敢向前。」安石曰：「今韶不过以二三分心力经营边事，却以七八分精神照管防备人沮害，此边事所以难集；非特韶如此，凡为韶用者，又皆前却不敢以三四分力向前勾当，即事尤难集。」上曰：「政为与韶勾当人如此也。」上又曰：「吕公弼言董毡与夏国结亲事，其意又似恶缘边安抚司。若不招纳蕃部，亦岂能止董毡与夏国结亲也？」安石曰：「董毡与夏国结亲，于边事都无所计。但我能亲附蕃汉人，使乐为用，即董毡虽与夏国深相结，亦不敢违背朝廷恩信，况但结为婚姻，岂不顾利害以国徇儿女亲家？」上以为然。五月二十六日。
　　发运司奏杭、越、湖三州不肯行新法捕盐，课利更亏，乞根勘。上从之。王安石曰：「议者皆谓捕盐即陷刑者觽，今淮南捕盐急，遂无陷刑者，如杭、越、湖不依新法捕盐，即犯禁者不绝。」上曰：「王者之法如江河，使人易避难犯。如仓法行，去年止断纲稍二百人，比以前已减五百人矣；且米又尽不杂，军人不须行赇，此实良法也。」安石曰：「今新法关防犹未尽，故虽无夹杂，尚有少欠。若他日关防不令少欠，即此所断人数，尚可更减也。」安石又曰：「仓人尤无赖，所以不免时有犯法，然随辄被告。至于铨、审等处，即更无复敢受赇。」上曰：「不知开封何如，恐未能遽绝耳。」安石曰：「闻开封府吏自言向时遇事，且思如何可以取钱，又思如何可以欺罔官员，实无心推究人枉直。自今诚恐有暇及此。然经久天下吏禄恐须当尽增，令优足。」上曰：「如此岂不善，但患阙钱耳。」安石曰：「此极多不过费百万缗，然吏禄足则政事举，政事举则所收放散之利亦必不少，且今人吏衣食固亦出于齐民，但不令以法赋之而已。昨虽十万余缗，然九万缗出于酒坊税钱，若将来诸路收酒坊税钱【二○】，必然可足吏禄有余也。」见五年五月二十六日。上又曰：「吏受赇亦不免出于官钱耳。」安石曰：「如纲运于库务行钱，复以酒坊偿之是也。今公赋禄与之，即不为余人侵牟，而又不至枉法害事以取赂矣。」安石论仓法，因捕盐及之，朱史乃附见三年八月二十七日癸未，于断纲稍事尤失次，今仍见本日。
　　诏废外殿直班。外殿直，旧以处诸班老疾者，近岁多差外州权管厢库，所存才数人，故废之。
　　权度支副使沈起言：「奉诏详定军器制度，乞下在京及三路经略司应造作军器去处及主兵官员，候见取索，监造官与主兵官员躬亲询问工匠，除旧来制度料例已中法度堪任施用外，有无工作弊病不堪施用事件；广加询访诸般军器，精利经久可立制度及施用之宜，编成文字，监官与兵官保明缴送本所详考。其逐处监官、兵官或懈慢及不依应供报之人，许本州岛纠奏。若人匠供析不中制度，人吏行遣稽滞，并从本所牒所属依理施行。所贵考究精审，早得成书。」从之。会要五年五月二十六日事。
　　丙午，太白昼见。
　　丁未，诏以泾原路蔡挺衙教阵队于崇政殿引见，仍颁其法于诸路。先是，挺在泾原建勤武堂，诸将五日番上教阅，五伍为队，五队为阵，阵横列，三鼓而出之，并三发箭复位；又鼓之，逐队枪刀齐出，以步鼓节之为击刺状，十步而复。以上凡复位皆闻金即退。骑兵亦五伍为列，四鼓而出之，射战盘马。先教前一日，将官点阅完备，及赴教，再阅之。队中人马皆强弱相兼，强者籍姓名为奇兵，隐于队中，遇用奇则别为队出战。泾原路内外凡七将，又泾、仪州左右策应将，每将皆马步兵各十阵，分左右各第一至五，每阅一阵，此其大燍也。上善其法，故颁焉。
　　知邕州萧注言：「乞约束溪洞知州，如承报有贼马过地分，不即往约拦斗敌者【二一】，并以军法论。」上谓辅臣曰：「报事虚实未明，兼贼有觽寡，若势力不敌，安能约拦？岂可即依军法？宜令经略司相度减等断遣。」
　　提举陕西常平等事、国子博士沈披言：「乞复京兆府武功县古迹六门堰，于石渠南二百步傍为土洞，以木为门，回改河流，可溉田三百四十里。」诏陕西提举常平司官一员与披同相度，如合兴修，即计工以闻。其后竟无功。
　　是月，废慈州为吉乡军，隶隰州；省文城县为镇，入吉乡。省乡宁县，析其地入晋、绛二州。废涟水、高邮军为县，以涟水隶楚州，高邮隶扬州。剑门关、剑门县复隶剑州。废忻州定襄县，入秀、容、潞州，黎城县入潞城。省相州邺县、赵州赞皇柏乡二县、汾州孝义县、归州兴山县为镇。相州邺县省为镇，入临漳，九域志在熙宁六年，与此不同。六年七月庚午所云二十八县当考。
　　注　　释
　　【一】石鉴「鉴」字原脱，据阁本及正文补。
　　【二】近不往此语疑有脱误，或「往」作「住」。
　　【三】白沟「白」原作「直」，据阁本改。
　　【四】大经议十道按宋史卷一五五选举志载，元佑四年立经义、诗赋两科，以诗、礼记、周礼、左氏春秋为大经。疑「议」为「义」字之误。
　　【五】向传范「传」原作「傅」，据阁本及宋史卷四六四本传改。下同。
　　【六】观民也按此系易观卦九五象辞，上原有「观我生」三字，疑脱。
　　【七】且元后作民父母「且」原作「旦」，据阁本改。
　　【八】十万觽宋会要蕃夷六之七作「十万家」。
　　【九】不曾有此体例「曾」原作「会」，据阁本改。
　　【一○】设使一色好绢「设」原作「误」，「色」原作「匹」，据阁本改。
　　【一一】本州岛已牒王珫等「牒」原作「谍」，据阁本改。
　　【一二】贾佑「佑」原作「佑」，据阁本及长编纪事本末卷五九王安石事迹上改。下同。
　　【一三】然亦未可姑罪评也「可姑」原作「始」，据同上书改。
　　【一四】七月戊戌「戊戌」原作「戊辰」。按熙宁五年七月无戊辰日，据本书卷二三五熙宁五年七月戊戌条改。
　　【一五】臣领圣旨「领」原作「须」，据阁本改。
　　【一六】臣故系之于寓言「系」原作「击」，据阁本及同上书改。
　　【一七】右清道率湖南监当「右清道率」，宋会要职官六五之三七作「左清道率府率」。
　　【一八】吕公弼为遣兵修寨于生地「修」原作「条」，据文义改。按上引宋会要，本句作「吕公弼于新地建生寨。」
　　【一九】武胜军原作「成胜军」，据阁本改。
　　【二○】酒坊税钱「税」原作「剩」，据阁本改。
　　【二一】不即往约拦斗敌者「拦」原作「栏」，据阁本改。
续资治通鉴长编
卷二百三十四
卷二百三十四
  </div>
  <div class="pagination">
   <a href="续资治通鉴长编_page324.html">
    上一页
   </a>
   <span>
    ...
   </span>
   <a href="续资治通鉴长编_page320.html">
    320
   </a>
   <a href="续资治通鉴长编_page321.html">
    321
   </a>
   <a href="续资治通鉴长编_page322.html">
    322
   </a>
   <a href="续资治通鉴长编_page323.html">
    323
   </a>
   <a href="续资治通鉴长编_page324.html">
    324
   </a>
   <span class="current-page">
    325
   </span>
   <a href="续资治通鉴长编_page326.html">
    326
   </a>
   <a href="续资治通鉴长编_page327.html">
    327
   </a>
   <a href="续资治通鉴长编_page328.html">
    328
   </a>
   <a href="续资治通鉴长编_page329.html">
    329
   </a>
   <a href="续资治通鉴长编_page330.html">
    330
   </a>
   <span>
    ...
   </span>
   <a href="续资治通鉴长编_page326.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
