<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 510 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 510 页/共 607 页</h1>
    <div class="content">　　编类神宗皇帝御制所言，中外臣僚之家，有赐到御批诏札，除涉边机外，余若意在严奉，不欲令官司校对者，请令实封送所在官司缴纳。从之。
　　丙辰，宣议郎邓忠臣为正字。
　　丁巳，中书省言：「河北、陕西、京东、京西、淮南，旧分东西、南北两路，每路置提点刑狱官一员，近已并路，以二员共领。州县阔远，遇有盗贼刑狱公事，公移稽滞，督捕巡察不得专一。」诏分路差官及逐司差官检法仍旧制。
　　诏故参知政事□奎特与一子占射差遣一次。以中书侍郎吕大防、同知枢密院范纯仁言，奎在仁宗朝为知制诰，于嘉佑元年尝上言请立英宗为皇嗣故也。
　　诏：「应官员缘市易增羡酬銟，惟身亡、致仕及得减一年以下磨勘人并免，其余转官、升任、减年磨勘得资者，并各追夺一半，循一资、升一任以磨勘年数比类减之。选人俟改之后，展其循资；已改官并减年磨勘不成一资者，并以磨勘年限对展。内吕嘉问追三官、展四年磨勘，□安持追两官，贾昌衡追一官。」先是，右司谏王觌乞并行追夺冒赏，诏户部具其事。户部列上姓名，当追夺者凡一百余员。侍御史王岩叟言：「臣窃以黜陟审，则劝沮明，劝沮明，则天下之事省而治道清。一失其当，则欲用以劝沮者，反所以启人心而生祸端也。臣闻罚当罪则奸邪止，赏当贤则臣下劝。不当其罪，适启其所以为奸邪也。故一与一夺，不可以不审。今冒赏之人虽为非义则均，然即而考之，任责有重轻，用事有深浅，为害有多寡，不可不别。前日之赏已为滥矣，今正其罚而复滥焉，则犹为失也。乞免一概镌减施行。」于是尚书省拟定取旨，故有是诏。（去年十一月四日戊午，用王觌言，令户部具冒赏者姓名。王岩叟章，据本集附见。旧录云市易计息旌其劳能，先帝已行赏久矣，至是，乃以为滥，追之。新录辨曰市易之法，缘吕嘉问等奉行失当，为患尤甚。至是，变法追赏，犹为轻典。今删去四十八字。）
　　己未，诏坤成节听臣僚进奉，如兴龙节例。
　　又诏内藏库应内降兑换疋帛等，依左藏库已得旨，估见卖值价供纳。从户部请也。
　　御史中丞傅尧俞、谏议大夫梁焘、侍御史王岩叟、司谏朱光庭王觌、御史孙升韩川，论张舜民不当罢御史，累奏不绝。庚申，诏三省、枢密院召台谏官赴都堂宣谕曰：「朝廷选任卿等为耳目之官，正要别白是非，视听无惑，故自来章奏多所允从。今张舜民所言不当，岂止言文彦博主张刘奉世一事？且如建言乞问罪夏国事，或从其言，岂不为国生事？乃只令解罢言职，盖恐将来更有论奏，难于取信；若复留在言职，恐误视听。今将舜民元奏示卿等，宜详悉之。」
　　尧俞等皆不受命，退而奏疏言：「臣等仰认圣怀，不胜感惧。此非陛下亮舜民之志本在尽忠，而察臣等之心主于惜体，则何以慰藉若此？臣等幸甚！欲报至恩，莫知死所。圣谕谓：『且如建言乞问罪夏国事，或从其言，岂不为国生事？』臣等详阅舜民章奏云：『今臣所奏请，不是欲兴师问罪，亦非要终了不封，祇乞止使人，不必如此遄速。』此语甚明，别无他意，惟欲朝廷审慎而已。伏望圣慈更加省览，则舜民之过宜蒙恕矣。既罪之之实不见于文，又罢之之名有伤于体，臣等所以不得不言。愿陛下开达聪明，尽四方之闻见，言责之臣事虽过计，无惜采收，语或小差，亦皆包纳，使人人敢展四体以事君，倾腹心而报国，则臣等之愿也。伏乞降臣等前后章疏付三省公议，早赐施行。」
　　又言：「臣前日蒙圣恩召赴都堂，令执政宣谕张舜民罢职事，已具别章论奏。臣有亲闻于都堂上与外议所传相契之事，不敢不尽以告陛下。臣之愚忠，以谓有隐而偷荣，不若尽言而得罪。韩维自言，舜民之责是维于帘前奏乞施行，仍云：『权重权轻，难惜一新进御史。』此维误陛下之听也。若论张舜民则轻，若御史天子耳目之官，朝廷纪纲之任，则不为轻矣。今黜耳目之官，是将塞人主之聪明；隳纪纲之任，是将乱国家之法制。究观历代，惟有蔽言路则启祸源，不闻抑权臣而生后患也。然则师垣之有无，未比宪司之兴废，而维以御史为轻，臣不知其可也。又范纯仁语虽喋喋，不切义理。臣谓韩维所论，岂不上负陛下之望，下失士大夫之心哉？朝廷慰安老臣，当自有道，必使上下无损，老臣可安，乃善谋也。今为之摧风宪，坏纪纲，动天下之心，伤国家之体，而欲以安老臣，使老臣而少知义，其能安乎？陛下意欲安之，不知反所以使之不安也。幸陛下降意思之，恐不若改之为便也。圣人之所以成圣人，由改过不吝尔。吝而不改，恐德日益亏；改而勿惮，则美日益全，惟陛下择之。自古正人端士，谁不欲尽忠于人主，人主亦岂不欲闻尽言，常患执政大臣离闲于中，使明主之初心遂移，忠臣之雅怀不尽，以为痛恨尔。执政之蔽，惟欲人主不信言事官，则得以行其私，陛下不可不知也。舜民一贱士，不能为祸福于臣，臣何苦上违陛下之情，下忤权臣之意，而言之不已？此陛下所当察也。陛下博通书史，观古今治乱之迹熟矣。国家之事，有臣力诤则善耶，无人诤则善耶？臣以言为职，言而不用，亦何面目出入朝廷间哉？愿蒙窜黜，以谢无功。」贴黄：「按舜民本疏论册封夏国主事，但有移文致诘之言，元无兴师问罪之语，而左右之臣便以移文为兴师，诳惑陛下，殊不言边上移文往来，自是常事，安有兴师之理？至如雄州与北人，事无大小，亦朝夕文字相问，何尝有他虞？盖不言用兵，则不足动陛下之心，而激怒圣意，此权臣陷害忠良之深计也。陛下信之，正落其计耳。」
　　又言：「臣等所论张舜民等罢职不当事，宣谕后，又两疏开陈舜民本无罪，由大臣架成，乞赐照察，复许还职，尚未蒙听纳施行。臣等恐进说者以谓御史无已罢复还之体，请举故事，陛下考焉。方开元之初，明皇励精于事，是非明而不可欺，纪纲正而不可乱，典刑无私而不以姑息。事有蒙蔽，不知则已，知而必行，端良得以尽其忠，奸邪无以用其巧。时崔日知为京兆尹，贪暴不法，御史杨玚与御史大夫李杰谋劾举之，杰反为日知先谮罢言职，玚廷奏曰：『纠弹之司，若遭恐黢，以成奸人之谋，则御史台固可废矣。』上以其言切直，遽令杰依旧视事，贬日知为歙县丞。当时天下不称杨玚之能言，而服明皇之能听；不矜日知之被逐，而喜李杰之复用；不高风宪之自全，而快奸言之终破。明皇不吝改过，而其益如此，史册一书，流美万古。今大臣以是为非，误陛下之听，有甚于日知；御史憃直敢言，忠信获罪，有冤于李杰；言责之臣，守义以争，且多于杨玚；又陛下明圣，十倍明皇。察之宜深，改之宜速，而迟迟如此，此愚臣之所惑也。不知自古设谏官、御史者，欲以顺朝廷之意耶，欲以正朝廷之事耶？若欲其顺意，臣以谓不须置；若欲正其事，则臣以谓不可废。陛下以万乘之尊，与臣论势，臣之言不得而行也；陛下虚方寸之地，与臣论理，臣之言庶几于用也。伏望陛下观开元之所以盛，思明皇之所以贤，圣心略回，破奸言而全风宪，易若反掌矣。臣以尧、舜望陛下，非敢以明皇始勤终倦，遂比全德也。陛下以为可，则乞行臣之言；以为非，则乞罢臣之职。纪纲之地，由臣等不正，以为朝廷羞，得蒙窜斥，以塞至公，臣等之幸也。」
　　又请对延和殿，言：「臣等伏见殿中侍御史吕陶、监察御史上官均初皆称罢监察御史张舜民不协公议，各言曾有章疏论列。陶尝于理检院觽坐间自举疏中语，均亦尝于御史厅对王岩叟、韩川口诵其章，并谓四月二十五日进入。臣等信以为然。窃睹今月九日内批圣旨，召臣尧俞、臣焘、臣岩叟、臣光庭、臣觌、臣升、臣川等七人赴都堂宣谕，而惟陶及均不预召。按：御史自来言事不关白长官，臣等非强陶等论列，自是陶等对臣尧俞、臣岩叟言有奏章。今都堂之召既不预数，方疑陶、均未尝有言。如此，乃是公肆面欺，何以保信？窃恐前后所上封章，亦非情实，有误圣听，不敢不奏。伏望令勘会，如果无章疏，乞赐指挥施行。」诏陶、均分析。
　　陶状云：
　　谨按：唐御史大夫李承嘉尝召诸御史责之曰：「近日御史弹事，不谘白大夫，礼乎？」监察御史萧至忠进曰：「台中无长官，御史人君耳目，比肩事主，得自弹事，不相关白。若白大夫而许弹，则弹大夫又不知白谁也？」承嘉默然。盖朝廷本置台谏，欲其人人各出所见，以助聪明。是故前世名卿、伟人，亦无须得同僚交章互言故事。臣伏见近日以来，欲言一事，本台上下往往预先商议，定为一说，以至谏官结为一党，不顾事理是非，务以觽力求胜公议，取必朝廷。臣之区区，窃尝患此。
　　乃者，张舜民罢，王岩叟道：「须着理会。」臣始未深思，只见同官因言被罢，亦欲与之辨雪，遂对岩叟云：「也待入个文字。」续往中丞厅，见傅尧俞将出留舜民奏状一纸，令臣读了，臣对尧俞云：「亦待理会。」退而草得奏检数句，乞朝廷保全言路，存留舜民之意，文字首尾未全，尚未录出。次日，在理检院，见王岩叟问臣道：「文字如何说？」臣对岩叟道：「方思量得数句。」遂念云：「舜民天资抗直，遇事辄发，虽思虑小有不密，其心殊无阿附。」盖臣是时有欲论列之意，因岩叟见问，便将上件数句言语说与岩叟，即不曾言四月二十五日进入。其时傅尧俞元不在坐，亦不闻上件语言。
　　臣既而自后反复子细思忖，张舜民自入台以来，言数事大率疏略不可施行，遂记得与舜民同上殿日，见舜民开陈边事，乞罢西夏封册，且令问罪。臣以谓陛下始亲大政，太母垂帘，正宜安静之时，舜民却乞问罪西人，显于国体不便。朝廷罢之，与移一般差遣，不为过当。况觽人已有文字，臣更不须论奏。自后来尧俞、岩叟不问臣道文字入与未入，臣亦不曾告之。
　　至今月六七间，到侍御史厅，岩叟将出孙升所撰奏矒一纸示臣，道：「相次会中丞处列名上章。」臣既明知舜民所言不可施行，今长、贰素不谋及连章，一旦忽然牵率，须欲连名上章，恐有雷同朋附之嫌，遂与上官均、韩川往尧俞处，欲说破本末。是时，岩叟已先在彼，臣白尧俞、岩叟云：「此事根本不正，却只论其枝叶，难为协力。见说已有二十余章，若减陶一名，亦不为少。」又白中丞：「侍御但公论时见张舜民所言边事当与未当。」尧俞道：「他又已去，同舍且与爱惜。」岩叟道：「如此更不奉强。」盖舜民是尧俞、岩叟荐为御史，今耻其不称职，力欲率觽救之。
　　缘臣是远方寒士，在朝孤立，自辨明朱光庭弹奏苏轼策题，后来尧俞、岩叟常怀恨怒，并不与臣论议。近日又为讲筵臣僚欲于别殿说书，臣独论奏，尧俞自此相见往往不交一谈。数人者，或在台中，或于幕次，多是嗫嚅耳语，臣皆不得预闻，臣亦不敢强去亲之。每询访得朝廷政事及民闲利害，只是自度是非，或言或不言，往往与觽不同，亦不可一一告人。今蒙朝旨分析，理尽于此。
　　从来台谏言事，自非怀奸罔上，本无分析之理。盖缘近日因尧俞等言事不当，敕三省召赴都堂宣谕，中外喧传，以为口实，而臣与上官均独免，故尧俞等愈更忿恨，必欲求臣瑕疵，酝酿粉饰，以逞私意，诬臣以公肆面欺。臣以为欺君罔上，则罪不容诛，臣只是不敢比附，而尧俞等乃加臣以面欺之罪。臣前后封章，或留中，或降出，陛下圣明，必已察见情伪，臣更不敢自辨。止是闻舜民罢职之初，思虑未熟，辄对尧俞岩叟道「也待入文字」，「亦待理会」，后来子细思忖，见有不必言之理，恐成轻发，遂不论奏，岂是面欺尧俞？伏乞圣明察其本末。
　　均状云：「臣向闻张舜民以言失实罢台职，尝奏疏乞察其疏直，以开谏诤之路。既而反复思虑，舜民解去台职，以馆职判鼓院，即非窜贬，在朝廷之命未为过误。续王岩叟有实封小简与臣，言：「芸事曾再论否？」臣愚以为人臣论事，各须竭尽己见，不当舍己雷同，所以不能随顺。傅尧俞、王岩叟等再有论奏，并录其简以闻。芸者，舜民字也。」御批：「台谏官论事自当各尽己见，览上官均分析，其闲王岩叟简帖与均言『芸事曾再论否』，明是须要率觽同归己意。若此风寖久，岂不成朋党耶？不知御史台自来言事，许各述己见，为复须相随顺。可令王岩叟分析曾与不曾将简帖与上官均言再论芸事，具诣实闻奏。」并降出张舜民为旱乞治秉常事，尤见舜民之迂疏。（御集五月二十一日有此，今掇取增入。实录云均分析实尝奏疏不妄，乃禁中误不以付外。按御集不载此，当考。）
　　岩叟言：「臣昨因张舜民罢职文字到台，觽台官遂来过厅，臣公言风宪既许风闻言事，不当以论大臣一言失实，便罢言职。其上官均等互有此言，元无异论，寻知各有章疏论列。臣每以至诚待同官，不复疑外，后经多日，不知均曾与不曾再言，遂曾将小简子与均云：『芸事曾再论否？』盖是询问之辞，即无强率之意。又台中章疏，间或相示，皆是同官常事，为与不为，自系其人，即非臣能使之协力。若均从初无文字，臣自不复问。兼臣昨于帘前奏陈时，亦只是乞赐勘会有无章疏耳。」尧俞等又言：「臣等累上封章，论张舜民不当罢言职，及延和殿面奏，不蒙开纳施行。臣等媿负言责，难以冒居，伏望特赐降黜，自今更不敢诣台供职。」（徽录上官均传云监察御史张舜民论边事，因及宰相文彦博，而舜民左迁判登闻鼓院【八】。均言：「风宪之任，许风闻论奏，所以广耳目也。舜民所论得于传闻，使其言是，宜虚心行之；其言非，苟无邪枉附会之意，亦当恕其疏直无他，以开谏诤之路。今以一言之失，遽行罢黜，臣恐自是言者以为戒。愿还舜民职任。」不报。中丞王岩叟、侍御史孙升吕陶约均再论，均谓事小不当再论，岩叟等劾均未尝奏论而罔同列，均缴疏草以闻。岩叟等补外，均迁殿中侍御史。按王岩叟此时但为侍御史，孙升为殿院，吕陶初未尝约均，传皆误也。）
　　门下侍郎韩维言：「臣近见台谏官于都堂，听其所言，大抵以台谏官许风闻言事，不当以一言之失，便行退罢。臣谕以台谏官虽风闻言事，岂不得朝廷考察其言，以知其能否而进退之？文太师年过八十三，先朝旧相，名重四夷，二圣曲加恩赐，不听其去，而新进御史以所无之事，形于奏诋，致其有言，太皇太后若不为主张，使其忿恨引去，岂不于恩礼前后不相称，而又失一威望大臣，可不惜哉？御史以失言之故，罢其职事，尚带馆职，厘务京师，其为责岂不甚薄。太皇太后辨大臣无实之谤，推诚加礼，以尽其心，则为大臣者宜如何报，其于礼岂不甚重哉？又续降御批，论舜民言夏国事，若听其言，岂不为国生事，此又义理明白，灿如日星。如闻台谏章疏至今未止，臣预闻国论，不能厌息浮议，致上烦圣听，日夜惶恐，甚不自安。然熟思之，治天下之要，惟在审义理而已。义理若明，余非所恤。臣愿陛下毋以多言过劳思虑，惟在镇之而已。自余诚恳，候十六日垂帘，更具面陈。」
　　同知枢密院范纯仁言：（纯仁所言，不得其日，今附见韩维后。）「臣闻举直错诸枉，则民服。故陛下临御之初，举用二三正人，而天下悦服，盖有泰卦拔茅连茹汇征之象，所谓上下交而其志同，则陛下得以裁成天地之化，而太平可致也。近日颇有匪人架造谤言，毁黩良善。始以疑似之事，玷污一二忠良，渐兴朋党之名，将以尽逐善类。若陛下辨之不早，必至邪正难分，眩陛下知人之明，失陛下求治之意，浸成遯卦、否卦之象，则是小人道长，亦恐圣功难成。臣伏惟陛下深居九重，博采髃议，惟以至公临御天下，故进退百辟，悉用台官、谏官之言。然台谏之所风闻，未必皆善人之好恶，凡所弹奏，亦在深详。臣又闻孔子曰：『觽恶之，必察焉；觽好之，必察焉。』又曰：『乡人皆好之，何如？曰：未可也。乡人皆恶之，何如？曰：未可也。不如乡人之善者好之，其不善者恶之。』大抵善人少而不善人多，则是君子不免为小人所恶，故虽觽而必察。若专取善人之好恶，则不善人架造之言易于明辨。」（纯仁奏更详之，或移入王觌贬时。）
　　右仆射吕公着虑言者将激怒上意，致朝廷有罪言者之失，乃奏曰：「伏见陛下自临政以来，开广言路，登用直臣，纳谏之盛，近古未有。然台谏官数人例各供职日久，前后言事既多，不能一一尽中。若以其言失当，便行罢黜，则今日以前，不避绚怨，为朝廷言事不少；欲且一向包容，则虑过当日甚，或向后愈更纷拏，朝廷却不能保全。臣夙夜惟念，欲乞稍与优迁，令解言职，更择有名望学识臣僚，使备谏诤。如此【九】，则陛下于言事之臣可以全其恩意，不至骇动物听。」癸亥，御札：「付吕公着：览卿奏，以台谏官供职日久，欲稍与优迁，令解言职，更择有名望学识臣僚，使备谏事。详卿忠意，深用嘉叹。卿宜先具可罢言职之人，各开坐欲除拟次第，密具实封进入。」公着即依旨条上。明日，复降手札数条，付公着问可否，且言不须别作文字，只于逐条下帖出。奏入后数日，尧俞等皆递迁，盖用公着之言也。
　　注　　释
　　【一】诏御史中丞傅尧俞「诏」字原脱，据阁本补。
　　【二】黢从杓羊家二族六千余口「二」原作「三」，据阁本及本书卷四○四元佑二年八月戊戌条改。
　　【三】添差监均州酒税「监」字原脱，据宋会要职官六六之三五补。
　　【四】西关堡防托禁军和雇入役人「入」原作「人」，据阁本及宋史卷一八七兵志改。
　　【五】有十一州军于理合一概均上件和籴「有」下原衍「二」字，据上文及宋史卷一七五食货志删。
　　【六】不得创有科折及请易和籴之名为助军粮草「请」原作「诸」，据宋会要食货三九之四○改。
　　【七】又支移于边上送纳「上」原作「止」，据阁本、活字本改。
　　【八】舜民左迁判登闻鼓院「鼓」原作「检」，据本书卷三九九元佑二年四月甲辰条、宋史卷三四七张舜民传改。
　　【九】如此「如」原作「于」，据阁本改。
续资治通鉴长编
卷四百一
卷四百一
　　起讫时间 起哲宗元佑二年五月乙丑尽其月
　　卷　　名 续资治通鉴长编卷四百一
　　帝　　号 宋哲宗
　　年　　号 元佑二年（丁卯，1087）
　　全　　文
　　五月乙丑，礼部言：「西南蕃泰平军遣石蕃龙以定等赍表，装鞍马、砂□等来贡。元丰着令，西南五姓蕃每五年许一贡，今年限未及，合具奏裁。」诏特许入贡。
　　兵部言：「江淮等路制置发运，淮南路转运，淮东钤辖、提点刑狱、提举常平司奏请以宿州虹县子仙埠为镇，徙通海镇巡检司于子仙镇，仍于本镇置场收税卖盐，及濉河西岸淮阳军界镇上烟火公事，并令巡检兼之。又淮南西路提点刑狱司奏请徙蕲州马口巡检于蕲口镇驻札。」并从之。（可削。）
　　户部言：「奉诏旨：旧给蚕盐处并依昔年例散敛。本部约度府界、京西、京东等路共合用蚕盐三万二千五十席，请从本部预给盐引，令出卖解盐司召人结揽般运，于绛州垣曲县盐司送纳，令三门辇运司般运，应副支俵。应合给龏乘文钞，亦令解盐司据所般实数申本部拨还。」从之。
　　丁卯，中大夫、守尚书右丞刘挚为尚书左丞，朝散大夫、守兵部尚书王存为中大夫、守尚书右丞。
　　戊辰，朝奉郎、起居舍人孔文仲为左谏议大夫，承议郎、大理少卿杜纯为侍御史，（七月二十二日罢。）朝请郎、殿中侍御史吕陶为左司谏，（七月十六日罢。）朝奉郎、兵部员外郎贾易为右司谏，（八月二日罢【一】。）监察御史韩川、上官均并为殿中侍御史，（均十月十六日罢。）承议郎、侍御史王岩叟为起居舍人，朝奉郎、左司谏朱光庭为左司员外郎，奉议郎、右司谏王觌为右司员外郎，殿中侍御史孙升差知济州，右谏议大夫梁焘为集贤殿修撰、知潞州。
　　先是，焘于省中面诘给事中张问，以谓：「朝廷近以大臣罢御史，当乎？」问曰：「不当。」焘曰：「言者论之，是乎？」问曰：「当如此。」焘曰：「给事既知罢御史为非，又以言者为是，初不驳正之，何也？」问曰：「自有台谏。」焘曰：「朝廷命令之出，闲有失当，初则有舍人缴纳，中则有给事封驳，至成命已行，公论不以为然，谏官、御史乃论之。今给事不举封驳之职，乃曰『自有台谏』，如此，焉用给事乎？」问引咎而已。焘因诮问贪禄不去，不知世所谓羞耻。及宰相遣吏召台谏官至都堂听诏，焘约同列曰：「必以张御史事，当继求对。」既至，宰相面出手诏，果以舜民事示言者，焘同御史与宰相、执政辨论久之。同知枢密院事范纯仁曰：「台谏出入，乃是朝廷常事。」焘曰：「枢密之言失矣！先文正与枢密皆历言路，必熟国体。文正以正直闻天下，不谓枢密以朝廷罢直臣为常事，此言非公所宜出，固非焘所愿闻也。」门下侍郎韩维曰：「且重惜国体。」焘曰：「台谏论不当因大臣罢天子耳目之官，正谓重惜国体。使纪纲正而朝廷尊者，御史之任也。今斥去台谏正论之臣，以紊纪纲，曰『重惜国体』，非所喻也。方两宫临御，大臣尤宜避权势、尊主威。诸公以累朝人望，进当人主仰成之时，愿自全盛德，以安国家。」上章请对，明日面论，至伏地恳谏，谓：「假借大臣罢斥御史，玷求言纳谏之明，损大公尽下之志，非所以全养忠正而感励恭顺之心也。」退而家居待罪，而孙升再劾张问，引焘「不知羞耻」等语。于是批旨付三省曰：「岩叟、光庭、觌、川等久在言路，多所补益，宜稍迁擢。焘于禁省诟同列，升朋附焘，宜罢。」于是岩叟等皆递迁，而升、焘有是命。（实录载舜民罢言职及岩叟等迁改殊不详。六月八日，因尧俞知陈州，始总载其事，然亦不详也。今悉就本月日追书之。吕公着家传云：「初，二圣首从公言辟言路【二】，自是台谏官章疏无虚日，常假借纳用焉。其后言者益自肆，上意寖不怿，会御史张舜民弹刘奉世，语侵太师文彦博，乃罢舜民台职，以秘阁校理判鼓院。于是台谏交章，以为舜民不当罢，上不从。中丞傅尧俞、谏议大夫梁焘、侍御史王岩叟、司谏朱光庭王觌、御史孙升各居家待罪，上命执政召言官至都堂，谕以舜民言彦博私奉世使夏国，非彦博所见，且舜民既平迁，难再除御史。尧俞等不受命，而焘尤喧悖。」按王岩叟奏矒，则居家待罪在召赴都堂宣谕后，宣谕乃五月九日，居家待罪乃五月十六日，公着家传盖误也。又云「言者益自肆，上意寖不怿」，恐亦是私意，今不取。实录载岩叟等罢言职在十六日，按十六日岩叟等入对延和，归即待罪，明日乃罢。梁焘行状亦云请对之明日遂责，盖实录误以十七日为十六日也，今改之。）
　　尚书右丞刘挚言：
　　臣伏自罢去言职，待罪都省以来，不复以章疏论事者，盖以谓职在执政，苟有所见，自当与同列佥议进对显奏，公言而行之，不当私有密请，恐非所谓直道事上者也，必料陛下亦已察臣之意如此而已，乃有不得已之事，须至一言，冀效万一。
　　十五日，吕公着送示内降批旨【三】，罢谏官梁焘等，或稍迁、或稍易、或免黜者共十数人。臣窃料陛下必以近日张舜民事，言者救谏，纷纷不已，虽然仁恕包涵，而又欲加弹压，故不行重责，但罢其言路。此足以见圣度广大，爱惜数人之才，黾勉而为此也。臣观舜民之论文彦博，止有照管刘奉世一言而已。此一言，小事也。奉世有才可用，方出入彦博门下，受其知遇而照管之，乃大臣所宜，则于彦博何伤？兼彦博自不以介意，而议者私忧过计，恐彦博有所不乐，致陛下为罢舜民。舜民之罢，亦小事无足道，而言事者若欲论之，一再言足矣，何至议论蜂起，相继并作，紊渎天听，至烦宣召申谕，尚且不已？诚有罪也。舜民轻言以及元老，一失也；议者欲慰悦大臣，而罢御史，又一失也；言者知救舜民，以全言路，而不能体圣明优礼故老之意，又一失也。今朝廷又从而移罢台谏，则恐不止于三失，而朝廷之失，最处其大者也。此臣所以夙夜彷徨，深为陛下惜之也。古之明君贤主，惟以开广耳目、优养直臣，为甚盛之德，故曰「主圣则臣直」，惟尧、舜及三代之盛王乃有其事，而陛下今优游行之。自前岁以来，求善若饥渴，从谏如转圜，台谏官言苟可采，无不行者，虽有失当，一切包纳，故臣子无戮辱之惧，罔避权要，舒心展诚，知无不言，所以养就今日忠直之气。上下奸邪，摩手切齿，嫉恶台谏，亦已久矣。夫台谏以区区小官，上则触龙鳞而犯忌讳，下则结仇怨而取祸患，不知其何所利也。盖恃陛下主张，谨其官守，以尽其事君之义尔。一旦以小故摧沮罢去之，适足以快憎怨之气，开私枉之门，非朝廷福也。
　　若言者有所私徇，涉于倾陷，近于朋党，则不可不深责而痛治之。若乃出于公义，则虽有强直乖误之言，古之圣人一皆容之，考之于传记，不可胜数。今夫一言旁及大臣而罢之，则后来者不肯言大臣矣；一言弹给事中而罢之，则后来者不肯言近侍矣；以多言而去之，则后来者循默不言矣；以刚劲而黜之，则后来者柔和取容矣。人情不远，相与为戒，必然之理也。深惟皇帝陛下恭默未言，太皇太后陛下帘闼行政之日，正宜大开聪明，以广万事之听，而乃杜绝言路，是自蔽其耳目也。言路一塞，何事不生？天下之朋党，大吏之私邪，百官之罪恶，远方之利害，陛下何由一一知也？今成命已行，臣不敢尽乞改正，所以区区言之者，非独为数臣，盖所惜者朝廷事体尔。
　　数日内梁焘、孙升，外议皆以为责之太重，臣欲望圣慈详酌，宽此二人之责，还其职任，以救言路，以扶持忠臣之气。且天下之广，莫知其详，但见台谏官连髃罢去，顿与前日之事不同，必疑谓圣朝厌倦言者，则奸谀者张目攘臂而动矣。后来所用，未必皆得如此数人，邪正既不可知，言路风采一变，岂不有损盛德之治？臣天生愚直，孤立于朝，受陛下异恩至深至厚，夙夜思报，惟有竭诚以主张公道，不敢雷同唱和。苟有所见，可以裨补，若不尽言于陛下，则将何所告诉也？因此得罪，亦不敢辞。伏望赦其狂愚，特赐详察开允。
　　贴黄：「梁焘清修劲直，临事不苟。昨者，诘责张问虽在觽坐，访闻似因戏谑，而坐客有不喜焘者，遂播其言以为诟也。盖是私居相语之言，而问又别无论诉，止因孙升弹问，罥罣及之，至闻达于朝廷。今遂如此行遣，髃议皆以为未安也。孙升久在台中，裨补不少。论张问止为老不任职，别无伤事之言。兼前后台谏弹劾官吏，虽或不行，何尝一一加罪？今责外郡，亦恐过重。如蔡硕一狱，非升不畏强御，谁能发之？今硕狱未断，而升已先责，硕之亲党布满上下，适足为仇人报怨耳。兼升见有文字论三省差除不当事，已蒙降出，此皆人人之所难言者。伏望矜察，□此二人之责。若谓各人已除代者，即望别与在京差遣，稍加迁擢，以偿孤忠，以慰公论。」又贴黄：「昨台谏官至都堂宣谕圣旨既毕，公着与臣等因而再三开说，内焘与升指陈事理，其语气最为劲直，今乃得罪最重，外议所以尤疑也。」又贴黄：「臣非谓自言路进，遂欲主张言路者，盖以此事系朝廷，不敢过避形迹，故尽其底里，以告于陛下。若幸听臣之言，留此二人，足以救万一之失。今虽已有成命，命犹未下，此事进告尚须一两日，伏望圣慈再三回虑，深思此事，早赐裁处，不篅陛下举动。」又贴黄：「孔文仲端方该博，今为谏议大夫，可谓得人矣。至如王岩叟鲠亮敢言，补益国事，最为有功。王觌、韩川皆有器识，知大体。愿陛下圣念无忘此三人，早加进用，必不误任使。」又贴黄：「初罢舜民日，臣与吕大防曾于帘外开陈事理，其后臣又于都堂累曾讲议，多不以臣言为然。今须至独入文字，诉于陛下，然亦别不敢回改已行之命，止乞留焘与升在朝廷。如蒙省览，伏乞留中。」（升论差除不合，当考。）
　　宝文阁直学士、知蔡州谢景温知颍昌府，左屯卫大将军、知潞州郭逵为庆州观察使、知河中府，温州刺史、提举万寿观向宗回知蔡州。
　　刑部言：「降授四方馆使、嘉州团练使、提举崇福宫狄谘元任引进使、嘉州团练使、提举河北保甲，缘措置乖方，左降使额，着令以期检举。」诏更候一期取旨。
　　枢密院言：「近者，熙河兰会路经略司等处累奏夏国与西蕃约和连结，尝犯定西城，本城监押□猛斗死；又犯泾原路蔺家堡，及于汉界虏掠人畜，焚毁舍屋等事。夏国自去年再乞纳款，颇见恭顺，虑是边臣生事。请令赵□广募自来信实之人，厚与金帛，令深入夏国，直至兴、灵以来，密访敢侵犯因依，审实急递以闻。」从之。
　　鄜延路经略使赵□言：「兰州西关城，请候分画界至了日进筑【四】。」枢密院言：「熙河兰会路新复城寨，其不系给还处，系敕书该载。今来西关止是修葺旧堡，即非创有进筑。昨夏国文移，止辨论朱梁川曾有开耕地土，即不及西关。况刘舜卿奏已毕工，及已诫约诸路，务令静守。」诏札与赵□照会。又言：「元丰中，令陕西、河东逐路经略司严切约束边臣，若西贼对境屯聚，不得先有举动，埙其犯边，即随宜御敌。深虑诸路为近日闻熙河、泾原曾有西贼出没【五】，幸功邀赏之人乘势张皇，造作边事，帅臣常切弹压持重，毋辄轻动，滋长边患。其或敢违，虽有立功，不惟更不推赏，仍量罪重行降黜。请下逐路经略司遵依觉察。」从之。
　　是日，诏同知枢密院事范纯仁与尚书左、右丞理先除授者立班在上。先是，神宗厘正官名，各有位序，以官职为次，不以除授为先后。于是特降新制。（御集十七日。）
　　己巳，太师文彦博等言：「伏奉诏旨，以时雨愆期，太皇太后陛下忧闵元元，侧身修道，躬自贬薄，以奉天戒，权停受册之礼。诚心上彻，昭贶随答，协气来臻，时雨溥进【六】，内自畿甸，外及州郡，二麦既登，秋稼有望。陛下勤民克己如此，上天降鉴应诚若彼，臣等不胜欣幸。窃惟尊号册礼，一朝大典，正名定位，义不可后，譬如万物之于乾坤，人子之于父母，岂可须臾而不称哉？而乃稽留盛礼，不使时上，仰无以称穹昊之眷顾，俯无以徇亿兆之爱戴。臣等不胜大愿，谨据太史局选定八月初四日举行仪范，崇上徽号。」诏不许。自是三请，乃从之。
　　三省言：「吏部状：『文彦博奏请委本部尚书、侍郎，依唐六典三类之法，将本选守、令、通判考其才德功效，为上、中、下三品，送中书、门下覆验可否，委本选长官引对。闲有人才高下绝异者，特以名闻而进退之。诏送给事中、中书舍人、左右司郎官、吏部、礼部参详。应守、令、通判请依元丰考课令，通取善最，分为三等，候罢任，委监司审覆，具事状保明以闻，付吏部定本迁合入差遣。内知州、通判，申尚书省覆验可否定讫，付本部官候注拟日引对，即守、令、通判内有才德功效、过恶显著，令尚书、侍郎铨量高下，特以名闻，乞行升黜，岁毋得过五人。』」从之。（彦博元奏附三月十六日。梁焘云云可考。）
　　诏令学士院降敕书奖谕知楚州程之元，以淮南赈济所言，之元究心存抚，请箧擢故也。
　　权发遣熙河兰会路经略司公事刘舜卿言兰州蕃兵将韩绪不审察虚实，误报提举修西关堡孙路等致事修筑，乞冲替，仍就差皇城使、鄜延路第九将郝贵填绪阙。从之。
　　洮西缘边安抚司言，西贼围闭南川寨八日。诏札与刘舜卿多设方略救援，应河州屯聚并经略司节次差去军马合用粮草，令孙路就近应副。
　　又诏以皇城使、鄜延路钤辖兼第一将吕真权发遣泾原路副总管，其第一将阙，令本路经略司选官以闻。
　　诏澶州置州学教授一员，从本州岛请也。
　　辛未，左司郎中范纯礼为太常少卿，右司郎中杜纮为大理卿。（存此要见苏辙劾杜纮竟不从也。）
　　壬申，于阗国遣使入贡。
　　刑部言，大理少卿杜纯【七】请省断官且仍旧额。诏省评事二员，以十二员为额。
　　癸酉，御史中丞兼侍读傅尧俞为吏部侍郎，尧俞不拜。（六月八日，待制陈州。）吏部侍郎胡宗愈为御史中丞。宗愈首进六事，曰：端本、正志、知难、加意、守法、畏天，且言：「陛下从吉之初，四方观听，若留神此六者，则治道得矣。」他日，奏对便殿，上问朋党之弊，宗愈曰：「君子义之与比，谓小人为奸邪，则小人必指君子为朋党。陛下择中立不倚者用之，则朋党自销。」因进君子无党论。
　　诏：「孤遗宗室非袒免亲外，如父祖俱亡，无官俸贫阙者，委大宗正司及所在官司体访验实以闻，仍令户部计口第支钱米，女已嫁，即除之，有官者候厘务日住支。」（四月十八日，王岩叟所言三事，此其一也。）
　　甲戌，朝请大夫、充龙图阁待制、知洪州熊本降朝散大夫【八】，以先知桂州，分画地界失当过也。
　　乙亥，资政殿学士、知永兴军曾孝□知颍昌府，（五月二日，孝□自永兴改秦州，不行。吕陶云云，附六月末。）宝文阁直学士【九】、知颍昌府谢景温知成都府，（吕陶云云，附六月末。）朝奉郎、右司员外郎孙览为直龙图阁、权知秦州。
　　开封府言：「将来坤成节已在从吉后，请依长宁节故事度僧道，共三百人为额。」从之。
　　诏姚麟罚铜八斤，以殿前司言，步军司擅勾抽捧日指挥人救父故也。（孙升集有劾姚麟章，今附此。升言：「十一月四日朝旨，姚麟罚铜八斤，放王道依旧收管。臣访闻初晋用，于内臣阎士良处送酒并封状与姚麟，麟遂违法放停上件伪造黄纸签符配军王道事状甚明，盖两日之内，亲判放停，若非徇情，岂故违法？臣愚窃以受赇枉法，遇赦不除，慢令肆情，主兵所戒，事防其微，渐不可长。姚麟掌握侍卫，出入禁庭，而交通内臣，不遵诏令，如放停配军王道止一事尔，臣偶察知而有按据可以照验者，则其它从可知矣。若朝廷止令罚金，依旧共职，则何以杜绝奸私，严肃军政？伏望圣慈详察，出自圣断，早赐指挥，罢麟职任，以戒废法慢令之臣。」贴黄：「武夫悍卒屈情驯伏者，畏陛下之法尔。管军之臣徇情挟私，慢令废法，曾无忌惮，止于罚金，则将何所不至也！」）
　　枢密院言西蕃贼马攻围河州南川寨，逐州军见屯汉蕃兵马，当暑暴露，当行体恤。诏刘舜卿躬问士卒劳苦、粮食多寡，从宜抚恤，仍依仿旧例，随事资助，使无愁苦，乐于赴敌，以称朝廷抚士之意。又言：「河州南川寨自初二日被围，日夕望救，其王光祖、王赡、姚兕、种谊等各统领所部军马前去会合牵制，至今多日，未奏解围次第。请令刘舜卿严谕光祖等体认南川寨人力粮储有限，当此围闭日久，势力危困，务要应援分解贼围，不得以伺便为名，任贼攻围，玩寇损威，误国大事，以至师老粮匮，坐取困乏。仍厚给金帛，召募死士，许以重赏，令取闲道前去南川寨投下文字，使知救兵已到，安心守御，俟贼退，其守城、出战人等自当优赏。」并从之。
　　丙子，宗正寺言：「被旨修纂濮安懿王以下属籍。故例，以宣祖皇帝之子为卷首，次即以宗从高下为之序。今若以濮王为卷首，则先后不伦。请以庆历已前薨卒宗室属籍，与今所修属籍相照，通计卷第。应籍已进者，更不重进，止于目录逐卷增注『旧籍』二字，及将旧籍卷目改贴，与新籍通计其数，庶有所分别，及不失昭穆次序。将来接续更修，并请依此。」从之。
　　复成德军灵寿镇为县。
　　丁丑，朝奉郎王景修提举出卖解盐。
　　诏：「阙台官，令学士院举官二员，两省谏议大夫以上同举四员，御史中丞同举二员以闻。」
　　新河北路都转运使顾临言，请徙河北提点刑狱官就恩、邢二州置司。从之。
　　丁忧人前朝奉郎、著作佐郎王仲修特勒停，前宣义郎王仲端特依差替人例，以仲修等坐令蔡硕属其兄确撰父珪神道碑为美词，及受硕请属，以犯杖人王仪冒名补授门客恩泽故也。
　　户部言：「近准诏旨，令诸路乘时广行收籴。今诸州县长史及籴官以所管钱计所用籴本分数等第定赏。着为令。」从之。
　　王岩叟既除起居舍人，固辞不拜。是日，中诏付吕公着曰：「岩叟不能自力为朝廷论事，而多计会已下之官扶同论列，及荐张舜民不当，欲行黜责。然以前后论事颇多，不欲深罪，亦难为授起居舍人。今因坚请外补，欲除与一直集贤院、提点刑狱差遣，于恩礼不为不优也。如中理，则待批岩叟再乞外补状，付外施行。卿相度如何，却实封进入。」公着言：「岩叟近日言张舜民事，诚为过当，但自来台谏亦多是相率论事，今若因其坚乞外补，与除直龙图阁、知藩郡，近时朱服、满中行皆自起居舍人因有人言，如此除授。」又批付公着曰：「王岩叟在言路日浅，虽有除命，比朱服、满中行不曾赴职。卿相度于次龙图阁下一等职任拟定，实封进入。」竟以岩叟为直集贤院，然故事知杂侍御史无为提点刑狱者，乃除知齐州。（王岩叟出知齐州，实录于六月八日因傅尧俞补外乃言之，今从吕公着家传，附五月二十六日。按：尧俞二十二日改吏侍，岩叟寻出，尧俞遂力辞新命，自当先书岩叟之出也。吕大防政目：岩叟知齐州在二十八日。）
　　戊寅，刑部言：「大理寺右治狱，应命官犯罪并将校犯徒以上或赃罚，余人罪至死，请依旧具案以闻，并下左断刑详断，非品官者，仍断定刑名。应流以下罪人，刑名疑虑或情法不相当，亦拟定先上刑部裁度。如所拟平允，即具钞或检拟取旨。应刑名疑虑，仍听赴左断刑评议，并比附取裁。」从之。
　　枢密院言：「殿前马步军司申请于马军头额内复置枪手一分，并给官马，与诸班枪手仍旧教阅。应弓箭手兼习蕃枪者，并权罢，都令兼习小枪。」从之。（新削。六月十四日又见，此可削。）
　　己卯，诏：「河州南川寨围闭贼马并已退散，所有因今来事宜曾经抽差牵制应援汉蕃军兵等，并令刘舜卿以劳佚轻重等第特支。其南川寨守城汉蕃军兵、妇女等，如昼夜捍御，委有劳效，亦依则例轻重支给，并就委走马承受喝赐，令转运司应副。其经战立功及守捍有劳、矢石伤中应论赏人，并等第保明以闻。」
　　诏河北、陕西路提刑兼提举保甲，并依提刑司分路。
　　礼部言：「交州进奉人乞进卖象牙等，估九千四百九十贯有奇【一○】。」诏特添赐并估支钱一万贯。（新削。）
　　泸南沿边安抚使司言：「请应泸州界土人因边事补授班行，自出备土丁、子弟在本家地分把拓之人，并循久例把拓边界，更不与请给，亦不理为资任磨勘改转。若别有劳绩战功，并被差入远界，合该推赏，自系临时奏请恩旨。其敢邀功生事，根究得实，并不用荫赎，特行决配广南远恶州牢城。」从之。
　　庚辰，神宗皇帝禫除，髃臣慰如仪。
　　注　　释
　　【一】八月二日罢「二」字原脱，据宋会要职官六六之三七补。
　　【二】二圣首从公言辟言路「首」原作「旨」，据阁本改。
　　【三】吕公着送示内降批旨「批」下原衍「降」字，据长编纪事本末卷一○四张舜民罢司职删。
　　【四】请候分画界至了日进筑「画」原作「尽」，据阁本改。
　　【五】泾原曾有西贼出没「曾」原作「会」，据阁本改。
　　【六】时雨溥进「进」原作「霪」，据阁本改。
　　【七】大理少卿杜纯「杜纯」原作「杜纮」，据宋史卷三三○杜纯传、宋会要职官二四之一○改。
　　【八】知洪州熊本降朝散大夫「降」原作「除」，据阁本及宋会要职官六六之三五改。
</div>
    <div class="pagination">
<a href="续资治通鉴长编_page509.html">上一页</a><span>...</span><a href="续资治通鉴长编_page505.html">505</a><a href="续资治通鉴长编_page506.html">506</a><a href="续资治通鉴长编_page507.html">507</a><a href="续资治通鉴长编_page508.html">508</a><a href="续资治通鉴长编_page509.html">509</a><span class="current-page">510</span><a href="续资治通鉴长编_page511.html">511</a><a href="续资治通鉴长编_page512.html">512</a><a href="续资治通鉴长编_page513.html">513</a><a href="续资治通鉴长编_page514.html">514</a><a href="续资治通鉴长编_page515.html">515</a><span>...</span><a href="续资治通鉴长编_page511.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
