<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 26 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 26 页/共 334 页
  </h1>
  <div class="content">
   ⑥大司农朱邑卒。上以其循吏，闵惜之，诏赐其子黄金百斤，以奉其祭祀。
⑦是岁，〔【张：“岁”下脱“以”字。】〕前将军、龙雒侯韩增为大司马、车骑将军。〔龙雒侯国，属平原郡。师古曰：今书本“雒”字或作“额”，而崔浩云有龙雒村，作“额”者非。雒，音洛。〕
⑧丁令比三岁钞盗匈奴，〔令，音零。比，毗至翻。钞，楚交翻。〕杀略数千人。匈奴遣万余骑往击之，无所得。〔史言匈奴渐衰。〕
神爵二年（辛酉，公元前六零年）
①春，正月，以凤皇、甘露降集京师，赦天下。
②夏，五月，赵充国奏言：“羌本可五万人军，凡斩首七千六百级，降者三万一千二百人，溺河湟、饿死者五六千人，定计遗脱与煎巩、黄羝俱亡者不过四千人。〔定计，以定数计算也。〕羌靡忘等自诡必得，〔师古曰：诡，责也。自以为忧，责言必能得之。〕请罢屯兵！”奏可。充国振旅而还。〔书：班师振旅。孔安国注曰：兵入曰振旅。振，整也。杜预曰：振，整也；旅，众也；言整众而还也。〕
所善浩星赐迎说充国曰：〔邓展曰：浩星，姓；赐，名也。孙愐曰：汉又有浩星公，治谷梁。说，输芮翻。〕“众人皆以破羌、强弩出击，多斩首、生降，虏以破坏。然有识者以为虏势穷困，兵虽不出，即〔【章：甲十五行本“即”作“必”；乙十一行本同；孔本同；张校同。】〕自服矣。将军即见，〔见，贤遍翻。〕宜归功于二将军出击，非愚臣所及。如此，将军计未失也。”充国曰：“吾年老矣，爵位已极，岂嫌伐一时事以欺明主哉！〔言一时用兵之事，当以实敷奏，岂可以自矜伐为嫌。〕兵势，国之大事，当为后法。老臣不以余命壹为陛下明言兵之利害，卒死，谁当复言之者！”卒以其意对。〔为，于伪翻。卒，子恤翻。复，扶又翻。〕上然其计，罢遣辛武贤归酒泉太守，官充国复为后将军。
秋，羌若零、离留、且种、儿库〔师古曰：且，音子闾翻。〕共斩先零大豪犹非、杨玉首，〔文颖曰：犹非，人名也。师古曰：犹非及杨玉二人也。〕及诸豪弟泽、阳雕、良儿、靡忘皆帅煎巩、黄羝之属四千余人降。〔帅，读曰率；下同。考异曰：宣纪：“五月，羌斩犹非、杨玉降。”充国传：“五月，奏罢屯兵。秋，羌斩犹非、杨玉降。”今从传。〕汉封若零、弟泽二人为帅众王，余皆为侯、为君。〔离留、且种二人为侯；儿库为君；阳雕为言兵侯；良儿为君；靡忘为献牛君。〕初置金城属国以处降羌。〔处，昌吕翻。〕
诏举可护羌校尉者。〔护羌校尉之官，始见于此。范晔曰：汉武帝时，诸羌与匈奴通，攻令居、安故，围枹罕，遣李息、徐自为击定之，始置护羌校尉。〕时充国病，四府举辛武贤小弟汤。〔四府，丞相、御史、车骑将军、前将军府也；并后将军府，为五府。〕充国遽起，奏：“汤使酒，不可典蛮夷。〔师古曰：使酒，因酒而使气，若今言恶酒者。使，如字。〕不如汤兄临众。”时汤已拜受节，〔拜者，拜官护羌校尉，持节护诸羌。〕有诏更用临众。〔更，改也，音工衡翻。〕后临众病免，五府复举汤。汤数醉酗羌人，〔复，扶又翻。数，所角翻；下同。师古曰：酗，况务翻，即酗字也。醉怒曰酗。〕羌人反畔，卒如充国之言。〔史终言其事。卒，子恤翻。〕辛武贤深恨充国，〔以破羌希赏，而格不行也。〕上书告中郎〔【章：甲十五行本“郎”下有“将”字；乙十一行本同；孔本同。】〕昂泄省中语，〔辛武贤在军中时，与昂宴语。昂言，张安世始不快上，上欲诛之；昂家将军以为安世宜全度之，由此安世得免。武贤恨充国，告昂以此罪。〕不吏，自杀。〔下，遐稼翻。〕
③司隶校尉魏郡盖宽饶，〔百官表：司隶校尉，周官；武帝征和四年初置，持节，从中都官徒千二百人，捕巫蛊，督大奸猾；后罢其兵，察三辅、三河、弘农。师古曰：以掌徒隶而巡察，故云司隶。盖，音古盍翻。齐大夫陈戴食采于盖，其后以为氏。至汉初，齐有盖公。〕刚直公清，数干犯上意。时上方用刑法，任中书官，〔武帝游宴后庭，用宦者为中书官。宣帝因之，遂基恭、显之祸。贤曰：中书，内中之书也。〕宽饶奏封事曰：“方今圣道浸微，儒术不行，以刑余为周、召，〔师古曰：言使奄人当权轴也。召，读曰邵。〕以法律为诗、书。”〔师古曰：言以刑法成教化也。〕又引易传〔传，直恋翻。〕言：“五帝官天下，三王家天下。家以传子孙，官以传贤圣。”书奏，上以为宽饶怨谤，下其书中二千石。〔下，遐稼翻；下同。〕时执金吾议，〔据公卿表，是岁也，南阳太守贤为执金吾。〕以为“宽饶旨意欲求禅，大逆不道！”〔师古曰：言欲使天子传位于己。〕谏大夫郑昌愍伤宽饶忠直忧国，以言事不当意而为文吏所诋挫，〔师古曰：诋，毁也。挫，折也。〕上书讼宽饶曰：〔讼者，讼其冤也。〕“臣闻山有猛兽，藜藿为之不采；国有忠臣，奸邪为之不起。〔为，于伪翻。〕司隶校尉宽饶，居不求安，食不求饱；〔师古曰：论语称孔子曰：“君子食无求饱，居无求安。”故引之。〕进有忧国之心，退有死节之义；上无许、史之属，下无金、张之托；〔应劭曰：许伯，宣帝皇后父。史高，宣帝外家也。金，金日磾也。张，张安世也。此四家属托无不听。师古曰：此说非也。许氏、史氏，有外属之恩；金氏、张氏，自托于近侍也。属，读如本字。〕职在司察，直道而行，多仇少与。〔师古曰：仇，怨雠也。与，党与也。〕上书陈国事，有司劾以大辟。〔劾，户概翻。辟，毗亦翻。〕臣幸得从大夫之后，官以谏为名，不敢不言！”上不听。九月，下宽饶吏；宽饶引佩刀自刭北阙下，〔刭，古鼎翻。〕众莫不怜之。
④匈奴虚闾权渠单于将十余万骑旁塞猎，〔旁，步浪翻。〕欲入边为寇。未至，会其民题除渠堂亡降汉言状，汉以为言兵鹿奚鹿卢〔【章：甲十五行本无“鹿卢”“鹿”字；乙十一行本同；退斋校同。】〕侯，〔此侯不见表，盖无食邑，犹前羌阳雕为言兵侯之类也。〕而遣后将军赵充国将兵四万余骑屯缘边九郡〔文颖曰：五原、朔方之属也。师古曰：九郡者，五原、朔方、云中、代郡、雁门、定襄、北平、上谷、渔阳也。四万余骑分屯之，而充国总统领之。据充国传，书此事于征羌之前；通鉴因匈奴内乱，书于此以先事。〕备虏。月余，单于病欧血，因不敢入，还去，即罢兵。乃使题王都犁胡次等入汉请和亲，未报，会单于死。虚闾权渠单于始立，而黜颛渠阏氏。〔事见二十四卷地节二年。阏氏，音烟支。〕颛渠阏氏即与右贤王屠耆堂私通，右贤王会龙城而去。颛渠阏氏语以单于病甚，且勿远。〔语，牛倨翻。〕后数日，单于死，用事贵人郝宿王刑未央使人召诸王，未至，〔师古曰：郝，音呼各翻。〕颛渠阏氏与其弟左大将〔【章：甲十五行本无“将”字；乙十一行本同。】〕且渠都隆奇谋，立右贤王为握衍朐鞮单于。〔且，子余翻。朐，音劬。鞮，丁奚翻。〕握衍朐鞮单于者，乌维单于耳孙也。〔应劭曰：耳孙，玄孙之子也；言去其高、曾益远，但耳闻之也。李斐曰：耳孙，曾孙也。晋灼曰：耳孙，玄孙之曾孙也。诸侯王表，在八世。师古曰：耳孙，诸说不同。据平纪及诸候王表说，梁孝王玄孙之子耳孙，音仍，又匈奴传说握衍朐鞮单于，云乌维单于耳孙；以此参之，李云曾孙是也。然汉书诸处又皆云曾孙非一，不应杂两称而言。据尔雅，“曾孙之子为玄孙，玄孙之子为来孙，来孙之子为昆孙，昆孙之子为仍孙。”从己之数，是为八叶，则与晋说相同。仍、耳声相近，盖一号也。但班氏唯存古名，而计其叶数则错也。〕
握衍朐鞮单于立，凶恶，杀刑未央等而任用都隆奇，又尽免虚闾权渠子弟近亲而自以其子弟代之。虚闾权渠单于子稽侯狦既不立，〔师古曰：狦，音先安翻，又音所奸翻；杜佑山谏翻。〕亡归妻父乌禅幕。〔师古曰：禅，音蝉。〕乌禅幕者，本康居、乌孙间小国，数见侵暴，〔数，所角翻。〕率其众数千人降匈奴，狐鹿姑单于以其弟子日逐王姊妻之，使长其众，居右地。〔师古曰：长其众，为之长帅。妻，七细翻。长，知两翻。〕日逐王先贤掸，〔郑氏曰：掸，音缠束之缠。晋灼曰：音田。师古曰：晋音是也。〕其父左贤王当为单于，让狐鹿姑单于，狐鹿姑单于许立之。〔事见二十二卷武帝太初元年。〕国人以故颇言日逐王当为单于。日逐王素与握衍朐鞮单于有隙，即帅其众欲降汉，〔帅，读曰率。降，户江翻；下同。〕使人至渠犁，与骑都尉郑吉相闻。吉发渠犁、龟兹诸国五万人迎日逐王口万二千人、小王将十二人，〔小王将者，以裨小王将兵者。一曰匈奴左，右贤王、左。右蠡王、左。右大将以下，凡二十四长为大王将；其余为小王将。将，即亮翻。〕随吉至河曲，〔黄河千里一曲，此当在金城郡界。〕颇有亡者，吉追斩之，遂将诣京师。〔将，如字，领也，挟也。〕汉封日逐王为归德侯。〔功臣表：归德侯食邑于汝南。〕
吉既破车师，〔事见上卷地节三年。〕降日逐，威震西域，遂并护车师以西北道，故号都护。都护之置，自吉始焉。〔师古曰：并护南北二道，故谓之都。都，犹大也，总也。〕上封吉为安远侯。〔功臣侯表：安远侯，食邑于汝南之慎县。〕吉于是中西域而立莫府，〔师古曰：中西域者，言最处诸国之中，远近均也。中，音竹仲翻。考异曰：百官表曰：“西域都护，加官，地节二年初置。”盖误以神爵为地节也。西域传又云“神爵三年”，亦误。〕治乌垒城，去阳关二千七百余里。〔乌垒城，与渠犁田官相近。阳关，在敦煌龙勒县西。宋白曰：伊州伊吾郡，汉伊吾卢地；宣帝时，郑吉为西域都护，治乌垒城，即此。永平末，取此地置宜禾都尉。〕匈奴益弱，不敢争西域，僮仆都尉由此罢。〔西域诸国故皆役属匈奴，匈奴西边日逐王置僮仆都尉，使领西域，常居焉耆、危须、尉犁间，赋税诸国，取富给焉。匈奴盖以僮仆视西域也。今日逐王既降，西域诸国咸服于汉，故僮仆都尉罢。〕都护督察乌孙、康居等三十六国动静，有变以闻，可安辑，安辑之，不可者诛伐之，汉之号令班西域矣。〔师古曰：班，布也。〕
握衍朐鞮单于更立其从兄薄胥堂为日逐王。〔为薄胥堂立为屠耆单于张本。从，才用翻。〕
⑤乌乌孙昆弥翁归靡因长罗侯常惠上书：“愿以汉外孙元贵靡为嗣，〔元贵靡，楚主解忧长男也。〕得令复尚汉公主，结婚重亲，〔复，扶又翻；下同。重，直龙翻。〕畔绝匈奴。”诏下公卿议。〔下，遐稼翻；下同。〕大鸿胪萧望之以为“乌孙绝域，变故难保，不可许。”〔胪，陵如翻。〕上美乌孙新立大功，〔谓本始二年破匈奴也。〕又重绝故业，〔师古曰：重，难也。故业，谓先与匈奴婚亲也。〕乃以乌孙主解忧弟相夫为公主，盛为资送而遣之，使常惠送之至敦煌。〔敦，音屯。〕未出塞，闻翁归靡死，乌孙贵人共从本约立岑娶子泥靡为昆弥，号狂王。〔本约见二十四卷本始二年。“岑娶”，汉书作“岑陬”。〕常惠上书：“愿留少主敦煌。”〔少，诗照翻；下同。敦，徒门翻。〕惠驰至乌孙，责让不立元贵靡为昆弥，还迎少主。事下公卿，望之复以“乌〔【章：甲十五行本“乌”上有“为”字；乙十一行本同；孔本同。】〕孙持两端，难约结。〔复，扶又翻。〕今少主以元贵靡不立而还，信无负于夷狄，中国之福也。少主王止，繇役将兴。”〔繇，古傜字通。〕天子从之，征还少主。〔考异曰：乌孙传，请昏在元康二年。望之传云“神爵二年”。按元康二年，望之未为鸿胪。盖误以神爵为元康也。〕
神爵三年（壬戌，公元前五九年）
①春，三月，丙辰，高平宪侯魏相薨。〔恩泽侯表，高平侯食邑于淮阳柘县。谥法：博闻多能曰宪。〕夏，四月，戊辰，丙吉为丞相。吉上宽大，好礼让，〔好，呼到翻。〕不亲小事；时人以为知大体。
②秋，七月，甲子，大鸿胪萧望之为御史大夫。
③八月，诏曰：“吏不廉平，则治道衰。〔治，直吏翻；下同。〕今小吏皆勤事而俸禄薄，〔俸，扶用翻。〕欲无侵渔百姓，难矣！〔如淳曰：渔，夺也；谓夺其利便也。晋灼曰：许慎云：捕鱼之字也。师古曰：渔者，若言渔猎也。晋说是也。〕其益吏百石已下俸十五。”〔如淳曰：律：百石，奉月六百。韦昭曰：若食一石，则益五斗。考异曰：宣纪云：“益吏百石以下俸十五”。韦昭曰：若食一石，则益五斗。荀纪云：“益吏百石以下俸五十斛。”盖以十五难晓，故改之。然诏云以下，恐难指五十斛也。〕
④是岁，东郡太守韩延寿为左冯翊。始，延寿为颍川太守，颍川承赵广汉构会吏民之后，〔构会吏民事见二十四卷本始三年。师古曰：构，结也。〕俗多怨雠。延寿改更，教以礼让；〔更，工衡翻。〕召故老，与议定嫁娶、丧祭仪品，略依古礼，不得过法。百姓遵用其教。卖偶车马、下里伪物者，弃之市道。〔张晏曰：下里，地下蒿里伪物也。师古曰：偶，谓土木为之，象真车马之形也。偶，对也。弃其物于市之道上也。〕黄霸代延寿居颍川，霸因其迹而大治。延寿为吏，上礼义，好古教化，〔好，呼到翻。〕所至必聘其贤士，以礼待，用广谋议，纳谏争；表孝弟有行，〔争，读曰诤。行，下孟翻。〕修治学官，〔师古曰：学官，谓庠序之合也。治，直之翻。〕春秋乡射，陈钟鼓、管弦，盛升降、揖让；〔周礼地官：乡大夫以乡射之礼五物询众庶：一曰和，二曰容，三曰主皮，四曰和容，五曰兴舞。〕及都试讲武，设斧钺、旌旗，习射、御之事；〔汉诸郡以八月都试，讲武事也。如淳曰：太守、都尉、令、长、丞、尉、会都试，课殿最也。〕治城郭，收赋租，先明布告其日，以期会为大事。吏民敬畏，趋乡之。〔师古曰：趋，读曰趣。乡，读曰向。趣，七喻翻。〕又置正、五长，〔师古曰：正，若今之乡正、里正也。伍长，同伍之中置一人为长也。长，知两翻。〕相率以孝弟；〔弟，读曰悌；下孝弟同。〕不得舍奸人，〔师古曰：舍，止也。〕闾里阡陌有非常，吏辄闻知，奸人不敢入界。其始若烦，后吏无追捕之苦，民无棰楚之忧，〔师古曰：棰，杖也。楚，荆木也；即今之荆子也。棰，止橤翻。〕皆便安之。接待下吏，恩施甚厚而约誓明。〔施，式豉翻。〕或欺负之者，延寿痛自刻责：“岂其负之，何以至此！”〔师古曰：言岂我负之，其人何以为此事。〕吏闻者自伤悔，其县尉至自刺死。〔刺，七亦翻。〕及门下掾自刭，人救不殊，〔掾，于绢翻。师古曰：殊，绝也。以人救之，故身首不相绝也。刭，古顶翻。〕延寿涕泣，遣吏医治视，〔治，直之翻。〕厚复其家。〔复，方目翻。〕在东郡三岁，令行禁止，〔令之必行，禁之必止，无违者也。〕断狱大减，〔断，丁乱翻。〕由是入为冯翊。
延寿出行县至高陵，〔高陵县属左冯翊。行，下孟翻。〕民有昆弟相与讼田，自言。延寿大伤之，曰：“幸得备位，为郡表率，不能宣明教化，至令民有骨肉争讼，既伤风化，重使贤长吏、啬夫、三老、孝弟受其耻，〔重，直用翻。贤长吏，谓县令、丞也。续汉志：县有啬夫，皆主知民善恶，为役先后，知民贫富、为赋多少，平其差品。三老，掌教化，凡有孝子、顺孙、贞女、义妇、让财、救患及学士为民法式者，皆扁表其民，以兴善行。贤曰：三老、孝弟、力田，三者皆乡官之名。三老，高帝置，孝弟、力田，高后置，所以劝导乡里，助成风化也。〕咎在冯翊，当先退！”是日，移病不听事，因入卧传舍，闭合思过。〔传，知恋翻；下传相同。〕一县莫知所为，令、丞、啬夫、三老亦皆自系待罪。于是讼者宗族传相责让；此两昆弟深自悔，皆自髡，肉袒谢，愿以田相移，终死不敢复争。〔师古曰：移，犹传也。一说：兄以让弟，弟又让兄，故云相移。复，扶又翻。〕郡中歙然，莫不传相敕厉，不敢犯。〔歙，与翕同，许及翻。〕延寿恩信周偏二十四县，〔冯翊统高陵、栎阳、翟道、池阳、夏阳、衙、粟邑、谷口、莲勺、鄜、频阳、临晋、重泉、合阳、祋祤、武城、沈阳、褱德、征、云陵、万年、长陵、阳陵、云阳二十四县。〕莫敢以辞讼自言者。推其至诚，吏民不忍欺绐。〔师古曰：绐，诳也，音荡亥翻。〕
⑤匈奴单于又杀先贤掸两弟；乌禅幕请之，不听，心恚。〔师古曰：恚，恨也，音于避翻。〕其后左奥鞬王死，单于自立其小子为奥鞬王，留庭。〔留单于庭也。〕奥鞬贵人共立故奥鞬王子为王，〔师古曰：奥，音郁。鞬，音居言翻。〕与俱东徙。单于右丞相将万骑往击之。失亡数千人，不胜。
●卷第二十七
【汉纪十九】起昭阳太渊献，尽玄黓涒滩，凡十年。
中宗孝宣皇帝下神爵四年（癸亥，公元前五八年）
①春，二月，以凤皇、甘露降集京师，赦天下。
②颍川太守黄霸在郡前后八年，〔地节四年，颍川太守让入为左冯翊，以霸为颍川太守。至元康三年，霸入守京兆尹；数月，还故官，至是适九年；中间入尹京，是在颍川前后八年。〕政事愈治；〔治，直吏翻；下为治、政治同。〕是时凤皇、神爵数集郡国，〔数，所角翻。〕颍川尤多。夏，四月，诏曰：“颍川太守霸，宣明〔【章：甲十五行本“明”作“布”；乙十一行本同；孔本同。】〕诏令，百姓乡化，孝子、弟弟、〔乡，读曰向。弟弟，上读曰悌。〕贞妇、顺孙日以众多，田者让畔，〔师古曰：畔，田界也。〕道不拾遗，养视鳏寡，赡助贫穷，狱或八年无重罪囚；其赐爵关内侯、黄金百斤、秩中二千石。”而颍川孝、弟、有行义民，〔行，下孟翻。〕三老、力田皆以差赐爵及帛。后数月，征霸为太子太傅。
③五月，匈奴单于遣弟呼留若王胜之来朝。〔师古曰：呼留若者，王之号也。胜之，其人名。考异曰：匈奴传：“握衍朐鞮单于立，复修和亲，遣弟伊酋若王胜之入汉献见。”盖即谓此也。〕
④冬，十月，凤皇十一集杜陵。
⑤河南太守〔【章：甲十五行本“守”下有“东海”二字；乙十一行本同；孔本同；张校同。】〕严延年为治阴鸷酷烈，众人所谓当死者一朝出之，所谓当生者诡杀之，〔师古曰：诡，违正理而杀也。〕吏民莫能测其意深浅，战栗不敢犯禁。冬月，传属县囚会论府上，〔传，知恋翻，又直恋翻。师古曰：总集郡府而论杀。〕流血数里，河南号曰“屠伯”。〔邓展曰：言延年杀人，如屠儿之杀六畜也。伯，长也。〕延年素轻黄霸为人，及比郡为守，〔师古曰：比，接近也，音频二翻。〕褒赏反在己前，心内不服。河南界中又有蝗虫，府丞义出行蝗，〔行，下孟翻。〕还，见延年。延年曰：“此蝗岂凤皇食邪？”义年老，颇悖，〔师古曰：悖，心恶惑也，音布内翻。〕素畏延年，恐见中伤。延年本尝与义俱为丞相史，实亲厚之，馈遗之甚厚。〔中，竹仲翻。遗，于季翻。〕义愈益恐，自筮，得死卦，忽忽不乐，〔乐，音洛。〕取告至长安，〔师古曰：取告，取休假也。〕上书言延年罪名十事；已拜奏，因饮药自杀，以明不欺。事下御史丞按验，〔百官表：御史大夫有两丞，秩千石；一曰中丞。下，遐稼翻。〕得其语言怨望、诽谤政治数事。十一月，延年坐不道，弃市。
初，延年母从东海来，欲从延年腊；〔风俗通引礼传曰：夏曰嘉平，殷曰清祀，周曰大蜡，汉改曰腊。腊者，猎也，因猎取兽以祭先祖。或曰：新故交接，大祭以报功也。蔡邕独断曰：腊者，岁终大祭，纵吏民宴饮。高堂隆曰：王者各以其行之盛祖，以其终腊。水始于申，盛于子，终于辰，故水行之君以子祖、辰腊。火始于寅，盛于午，终于戌，故火行之君以午祖、戌腊。木始于亥，盛于卯，终于未，故木行之君以卯祖、未腊。金始于巳，盛于酉，终于丑，故金行之君以酉祖、丑腊。土始于未，盛于戌，终于辰，故土行之君以戌祖、辰腊。师古曰：建丑之月为腊祭，因会饮，若今之蜡节也。〕到洛阳，适见报囚，〔师古曰：奏报行决也。原父曰：检寻前后，直谓断决囚为报耳，非奏得报也。如今有司书囚罪，长吏判准断，是所谓报也。〕母大惊，使〔【章：甲十五行本“使”作“便”；乙十一行本同；孔本同。】〕止都亭，〔凡郡县皆有都亭，秦法，十里一亭，郡县治所则置都亭。〕不肯入府。延年出至都亭谒母，母闭合不见。延年免冠顿首合下，良久，母乃见之，因数责延年：〔数，所具翻。〕“幸得备郡守，专治千里，〔守，式又翻。治，直之翻。〕不闻仁爱教化，有以全安愚民；顾乘刑罚，多刑杀人，〔师古曰：顾，反也。乘，因也。〕欲以立威，岂为民父母意哉！”延年服罪，重顿首谢，〔师古曰：重，音直用翻。〕因〔【章：甲十五行本“因”下有“自”字；乙十一行本同；孔本同。】〕为母御归府舍。〔为，于伪翻；下同。〕母毕正腊，〔师古曰：腊及正岁礼毕也。正，音之盈翻。〕谓延年曰：“天道神明，人不可独杀。〔师古曰：言多杀人者，己亦当死也。〕我不意当老见壮子被刑戮也！〔师古曰：言素意不谓如此也。〕行矣，去汝东归，扫除墓地耳！”〔师古曰：言待其丧至也。〕遂去，归郡，见昆弟、宗人，复为言之。后岁余，果败，东海莫不贤智其母。〔师古曰：称其贤智也。〕
⑥匈奴握衍朐鞮单于暴虐，好杀伐，〔好，呼到翻。〕国中不附。及太子、左贤王数谗左地贵人，〔左地贵人，谓左谷蠡王以下至左大当户统兵者也。数，所角翻。〕左地贵人皆怨。会乌桓击匈奴东边姑夕王，颇得人民，单于怒。姑夕王怨，即与乌禅幕及左地贵人共立稽侯狦为呼韩邪单于，〔狦，先安翻，又所奸翻。〕发左地兵四五万人，西击握衍朐鞮单于，至姑且水北。〔师古曰：且，音子余翻。〕未战，握衍朐鞮单于兵败走，使人报其弟右贤王曰：“匈奴共攻我，若肯发兵助我乎？”〔师古曰：若，汝也；此下亦同。〕右贤王曰：“若不爱人，杀昆弟、诸贵人。各自死若处，无来污我！”〔师古曰：言于汝所居处自死。污，乌故翻。〕握衍朐鞮单于恚，自杀。〔恚，于避翻。〕左大且渠都隆奇亡之右贤王所，〔都隆奇，本立握衍朐鞮单于，故亡。且，子余翻。〕其民尽降呼韩邪单于。〔降，户江翻。〕呼韩〔【章：甲十五行本“韩”下有“邪”字；乙十一行本同；孔本同。】〕单于归庭；数月，罢兵，使各归故地，乃收其兄呼屠吾斯在民间者，立为左谷蠡王，〔谷，音鹿。蠡，卢奚翻；下同。〕使人告右贤贵人，欲令杀右贤王。其冬，都隆奇与右贤王共立日逐王薄胥堂为屠耆单于，发兵数万人东袭呼韩邪单于，呼韩邪单于兵败走。屠耆单于还，以其长子都涂吾西为左谷蠡王，少子姑瞀楼头为右谷蠡王，留居单于庭。〔屠耆使二子守单于庭，而身西还也。师古曰：瞀，音莫构翻。〕
五凤元年（甲子，公元前五七年）
①春，正月，上幸甘泉，郊泰畤。〔畤，音止。〕
②皇太子冠。〔冠，古玩翻。考异曰：按宣纪，太子冠在此年，而荀纪于元康三年。疑二疏去位事已云皇太子冠，至是又重复言之，盖误也。〕
③秋，七月，〔【章：甲十五行本无“七月”二字；乙十一行本同。】〕匈奴屠耆单于使先贤掸兄右奥鞬王与乌藉都尉各二万骑屯东方，以备呼韩邪单于。〔掸，音缠，又音田。〕是时西方呼揭王来与唯犁当户谋，〔师古曰：揭，音丘例翻。唯，音弋癸翻。〕共谗右贤王，言欲自立为单于。屠耆单于杀右贤王父子；后知其冤，复杀唯犁当户，〔复，扶又翻。〕于是呼揭王恐，遂畔去，自立为呼揭单于。右奥鞬王闻之，即自立为车犁单于。〔奥，音郁。鞬，居言翻。〕乌藉都尉亦自立为乌藉单于。凡五单于。屠耆单于自将兵东击车犁单于，使都隆奇击乌藉。乌藉、车犁皆败，西北走，与呼揭单于兵合为四万人。乌藉、呼揭皆去单于号，〔去，羌吕翻。〕共并力尊辅车犁单于。屠耆单于闻之，使左大将，都尉将四万骑分屯东方，以备呼韩邪单于，自将四万骑西击车犁单于。车犁单于败，西北走。屠耆单于即引兵西南留闟敦地。〔师古曰：闟，音蹋。敦，音顿，又音对。〕
汉议者多曰：“匈奴为害日久，可因其坏乱，举兵灭之。”诏问御史大夫。萧望之对曰：“春秋，晋士匄帅师侵齐，闻齐侯卒，引师而还，君子大其不伐丧，〔师古曰：士匄，晋大夫范宣子也。公羊传：襄十九年，齐侯环卒。晋士匄帅师侵齐，至谷，闻齐侯卒，乃还。还者何？善辞也。大其不伐丧也。卒，子恤翻。〕以为恩足以服孝子，谊足以动诸侯。前单于慕化乡善，称弟，〔苏林曰：弟，顺也。师古曰：乡，读曰向。弟，音悌。仲冯曰：汉与匈奴尝约为兄弟，此弟直自为弟耳。〕遣使请求和亲，海内欣然，夷狄莫不闻。未终奉约，不幸为贼臣所杀；今而伐之，是乘乱而幸灾也，彼必奔走远遁。不以义动，兵恐劳而无功。宜遣使者吊问，辅其微弱，救其灾患；四夷闻之，咸贵中国之仁义。如遂蒙恩得复其位，必称臣服从，此德之盛也。”上从其议。
④冬，十有二月，乙酉朔，日有食之。
⑤韩延寿代萧望之为左冯翊。望之闻延寿在东郡时放散官钱千余万，使御史案之。〔师古曰：望之以延寿代己为冯翊，而有能名出己之上，故忌害之，欲陷以罪法。〕延寿闻知，即部吏案校望之在冯翊时廪牺官钱，放散百余万。〔左冯翊属官有廪牺令、丞、尉。师古曰：廪，主藏谷；牺，主养牲；皆所以供祭祀也。校，居孝翻。〕望之自奏：“职在总领天下，闻事不敢不问，而为延寿所拘持。”上由是不直延寿，各令穷竟所考。望之卒无事实。〔卒，子恤翻。〕而望之遣御史案东郡者，得其试骑士日〔【章：甲十五行本“日”下有“车服侍卫”四字；乙十一行本同；孔本同；退斋校同。】〕奢僭逾制；〔师古曰：试骑士，每岁大试也。余谓即都试也。据延寿传：治饰兵车，画龙、虎、朱爵。延寿衣黄纨方领，驾四马，传总，建幢棨，植羽葆，鼓车、歌车。功曹引车，皆驾四马，建棨戟。五骑为伍，分左右部，军假司马、千人持幢旁毂。歌者先居射室，望见延寿车，噭啕楚歌。延寿坐射室，骑吏持戟夹陛列立，骑士从者带弓鞬罗后。令骑士、兵车四面营陈，被甲鞮鍪，居马上，抱弩负兰。又使骑士戏车、弄马、盗骖。所谓奢僭逾制者也。噭，音叫。啕，音他钓翻。〕又取官铜物，候月食铸刀剑，〔【章：甲十五行本无“剑”字；乙十一行本同。】〕效尚方事；〔据刘向传，上令典尚方铸作事。师古注曰：尚方，铸巧作金银之所，若今之中尚署。又汉制尚方主作御刀剑。〕及取官钱〔【章：十五行本“钱”下有“帛”字；乙十一行本同；孔本同；张校同。】〕私假徭使吏；〔师古曰：假，谓顾赁也。〕及治饰车甲三百万以上。〔治，直之翻。〕延寿竟坐狡猾不道，弃市。吏民数千人送至渭城，老小扶持车毂，争奏酒炙。〔师古曰：奏，进也。炙，之夜翻，燔肉也。〕延寿不忍距逆，人人为饮，〔为，于伪翻。〕计饮酒石余。使掾、史分谢送者：“远苦吏民，延寿死无所恨！”百姓莫不流涕。
五凤二年（乙丑，公元前五六年）
①春，正月，上幸甘泉，郊泰畤。〔考异曰：宣纪云：“三月，行幸甘泉。”荀纪作“正月”。按汉制，常以正月郊祀。盖荀悦作纪之时，本犹未误也。又杨恽传曰：“行必不至河东矣。”盖时亦幸河东祠后土，史脱之也。〕
②车骑将军韩增薨。五月，将军许延寿为大司马、车骑大将军。
③丞相丙吉年老，上重之。萧望之意常轻吉，上由是不悦。丞相司直奏望之遇丞相礼节倨慢，〔时繁延寿为丞相司直。师古曰：繁，音婆。〕又使吏买卖，私所附益凡十万三千，〔师古曰：使其吏为望之家有所买卖，而吏以其私钱增益之，用润望之也。〕请逮捕系治。秋，八月，壬午，诏左迁望之为太子太傅；以太子太傅黄霸为御史大夫。
④匈奴呼韩邪单于遣其弟右谷蠡王等西袭屠耆单于，屯兵杀略万余人。〔谷蠡，音鹿黎。〕屠耆单于闻之，即自将六万骑击呼韩邪单于。屠耆单于兵败，自杀。都隆奇乃与屠耆少子右谷蠡王姑瞀楼头亡归汉。车犁单于东降呼韩邪单于。〔降，户江翻；下同。〕冬，十一月，呼韩邪单于左大将乌厉屈与父呼遫累乌厉温敦皆见匈奴乱，率其众数万人降汉；封乌厉屈为新城侯，乌厉温敦为义阳侯。〔师古曰：呼遫累，其官号也。遫，古速字。累，音力追翻。功臣侯表，新城侯食邑于汝南之细阳；义阳侯食邑于南阳之平氏。考异曰：宣纪。“匈奴呼遫累单于帅众来降。”功臣表：“信成侯，王定以匈奴乌桓屠蓦单于子左大将军率众降，侯。义阳侯，厉温敦以匈奴呼连累单于率众降，侯。”此即屈与敦也。未尝为单于，或降时自称单于；或纪、表二者误也。〕是时李陵子复立乌藉都尉为单于，〔复，扶又翻。〕呼韩邪单于捕斩之；遂复都单于庭，然众裁数万人。屠耆单于从弟休旬王自立为闰振单于，在西边；〔从，才用翻。〕呼韩邪单于兄左贤王呼屠吾斯亦自立为郅支骨都侯单于，在东边。
⑤光禄勋平通侯杨恽，〔功臣侯表，平通侯食邑于汝南之博阳。〕廉洁无私；然伐其行能，〔伐，矜也。行，身所行也。能，才所堪也。行，下孟翻。〕又性刻害，好发人阴伏，〔好，呼到翻。〕由是多怨于朝廷。与太仆戴长乐相失；〔乐，音洛。〕人有上书告长乐罪，长乐疑恽教人告之，亦上书告恽罪曰：“恽上书讼韩延寿，郎中丘常谓恽曰：『闻君侯讼韩冯翊，当得活乎？』恽曰：『事何容易，〔易，以豉翻。〕胫胫者未必全也！〔师古曰：胫胫，直貌也。胫，下顶翻。〕我不能自保，〔师古曰：言我尚不能自保，讼人何以得活。〕真人所谓“鼠不容穴，衔窭数”者也。』〔李奇曰：真人，正人也。如淳曰：所以不容穴，正坐衔窭数自妨，故不得入穴也。师古曰：窭数，戴盆器也。以盆盛物戴于头者，则以窭数荐之。今卖白团饼人所用者是也。窭，音其羽翻。数，音山羽翻。〕又语长乐曰：〔语，牛倨翻。〕『正月以来，天阴不雨，此春秋所记，夏侯君所言。』”〔张晏曰：夏侯胜谏昌邑王曰：“天久阴不雨，臣下必有谋上者。”春秋无久阴不雨之异也。汉史记胜所言，故曰春秋所记，谓说春秋灾异耳。师古曰：春秋有不雨事，说者因论久阴，附着之也。张晏谓汉史为春秋，失之矣。〕事下廷尉。〔下，遐稼翻。〕廷尉定国奏恽怨望，为訞恶言，〔于定国也。訞，与妖同。〕大逆不道。上不忍加诛，有诏皆免恽、长乐为庶人。〔考异曰：宣纪：“十二月，杨恽坐前为光禄勋有罪，免为庶人。不悔过，怨望，大逆不道，要斩。”荀纪因而用之。恽传：“恽与孙会宗书曰：『臣之得罪已三年矣。』又因日食之变，驺马猥佐成上书告恽罪，下狱死。又杨谭称杜延年为御史大夫。按百官表，恽以神爵元年为光禄勋，五年免。戴长乐亦以其年为太仆，五年免。杜延年以五凤三年，六月，辛酉为御史大夫。又按萧望之传：“使光禄勋恽策免望之”，其事在今年八月，恽犹为光禄勋。至四年四月，乃有日蚀之变。盖恽以今年十二月免为庶人，至四年乃死。宣纪误也。〕
五凤三年（丙寅，公元前五五年）
①春，正月，癸卯，博阳定侯丙吉薨。
班固赞曰：古之制名，必由象类，远取诸物，近取诸身。〔易大传有是言。〕故经谓君为元首，臣为股肱，〔师古曰：谓虞书益稷云：“元首明哉，股肱良哉”也。〕明其一体相待而成也。是故臣相配，古今常道，自然之势也。近观汉相，高祖开基，萧、曹为冠；〔师古曰：名位在众人之上也。余谓此言其相业冠群后耳。冠，古玩翻。〕孝宣中兴，丙、魏有声。是时黜陟有序，〔黜，降也。陟，升也。〕众职修理，公卿多称其位，〔称，尺证翻。〕海内兴于礼让。览其行事，岂虚呼哉！〔师古曰：言君明臣贤，所以致治，非徒然。〕
②二月，壬辰，黄霸为丞相。霸材长于治民，及为丞相，功名损于治郡。〔治，直之翻。〕时京兆尹张敞舍鹖雀飞集丞相府，〔苏林曰：今虎贲所着鹖也。师古曰：苏说非也。此鹖，音芬，字本作鳻，此通用耳。鳻雀大而色青，出羌中，非武贲所着也。武贲鹖者色黑，出上党，以其斗死不止，故用其羽饰武臣首云，今时俗所谓鹖鸡者也；音曷，非此鳻雀也。〕霸以为神雀，议欲以闻。敞奏霸曰：“窃见丞相请与中二千石、博士杂问郡、国上计长史、守丞为民兴利除害，成大化，〔为，于伪翻。〕条其对。有耕者让畔，男女异路，道不拾遗，及举孝子，贞妇者为一辈，先上殿；〔师古曰：丞相所坐屋也。古者屋之高严，通呼为殿，不必宫中也。余据郑玄周礼注，汉司徒府有天子以下大会殿。后汉之司徒府，则前汉之丞相府也。〕举而不知其人数者，次之；不为条教者在后。叩头谢丞相，口虽不言，而心欲其为之也。长史、守丞对时，臣敞舍有鹖雀飞止丞相府屋上，丞相以下见者数百人。边吏多知鹖雀者，问之，皆阳不知。丞相图议上奏〔师古曰：图，谋也。〕曰：『臣问上计长史、守丞以兴化条，〔师古曰：凡言条者，一一而疏举之，若木条然也。〕皇天报下神爵。』后知从臣敞舍来，乃止。郡国吏窃笑丞相仁厚有知略，〔知，与智同。〕微信奇怪也。臣敞非敢毁丞相也，诚恐群臣莫白，〔恐群臣莫敢白其事也。〕而长史、守丞畏丞相指，归舍法令，各为私教，〔师古曰：舍，废也，读曰舍。〕务相增加，浇淳散朴，〔师古曰：不杂为淳，以水浇之则味漓薄。朴，大质也。割之，散也。〕并行伪貌，有名亡实，〔亡，古无字通。〕倾摇解怠，〔师古曰：解，读曰懈。〕甚者为妖。〔妖，于骄翻。〕假令京师先行让畔、异路、道不拾遗，其实亡益廉贪、贞淫之行，〔亡，古无字通。行，下孟翻。〕而以伪先天下，〔先，悉荐翻。〕固未可也。即诸侯先行之，伪声轶于京师，〔师古曰：轶，过也，音逸。〕非细事也。汉家承敝通变，造起律令，所以劝善禁奸，条贯详备，不可复加。〔复，扶又翻。〕宜令贵臣明饬长史、守丞，〔师古曰：饬，读与敕同。〕归告二千石，举三老、孝弟、力田、孝廉、廉吏，务得其人，郡事皆以法令为〔【章：甲十五行本无“为”字；乙十一行本同；孔本同。】〕检式，〔师古曰：检，局也，音居俭翻。〕毋得擅为条教；敢挟诈伪以奸名誉者，必先受戮，〔师古曰：奸，求也，音干。〕以正明好恶。”〔好，呼到翻。恶，乌路翻。〕天子嘉纳敞言，召上计吏，使侍中临饬，如敞指意。霸甚惭。
又，乐陵侯史高以外属旧恩侍中，贵重，〔乐陵县，属平原郡。师古曰：乐，音来各翻。史高者，帝祖母史良娣兄恭之长子。〕霸荐高可太尉。天子使尚书召问霸：“太尉官罢久矣。〔尚书，属少府。成帝建始四年，增置为五员。自文帝罢太尉官，至景帝以周亚夫为太尉，寻罢。至武帝，以田蚡为太尉；罢后，不复除授。〕夫宣明教化，通达幽隐，使狱无冤刑，邑无盗贼，君之职也。将相之官，朕之任焉。〔师古曰：言欲拜将相，自在朕也。〕侍中、乐陵侯高，帷幄近臣，朕之所自亲，〔师古曰：言具知其材质。〕君何越职而举之？”〔丞相职，总百官，进贤退不肖。霸荐史高，以为所荐非其人可也，以为越职则非也。盖自武帝以来，丞相之失其职也久矣。〕尚书令受丞相对，〔后汉志：尚书令，承秦所置。武帝用宦者更为中书谒者令。成帝用士人，复故，掌凡选署及奏下尚书曹文书众事。帝既使尚书召问霸，故使尚书令受其对也。尚书令、中书令，沈约以为两官。注已见前。〕霸免冠谢罪，数日，乃决，〔师古曰：乃得免罪也。〕自是后不敢复有所请。〔复，扶又翻。〕然自汉兴，言治民吏，以霸为首。〔治，直之翻。〕
③三月，上幸河东，祠后土。减天下口钱；〔如淳曰：汉仪注：民年七岁至十四出口赋钱，人二十三：二十钱以食天子；其三钱者，武帝加口钱以补车骑马。〕赦天下〔【章：甲十五行本无“天下”二字；乙十一行本同；孔本同。】〕殊死以下。
④六月，辛酉，以西河太守杜延年为御史大夫。〔考异曰：荀纪作“辛巳”，百官表作“辛西”。按长历，此月丙午朔，无辛巳。〕
⑤置西河、北地属国以处匈奴降者。〔处，昌吕翻。〕
⑥广陵厉王胥使巫李女须祝诅上，求为天子。〔师古曰：女须者，巫之名也。祝，职救翻。诅，庄助翻。〕事觉，药杀巫及宫人二十余人以绝口。公卿请诛胥。
五凤四年（丁卯，公元前五四年）
①春，胥自杀。
②匈奴单于称臣，遣弟右〔【章：甲十五行本无“右”字；乙十一行本同；孔本同。】〕谷蠡王入侍。〔考异曰：按匈奴传：“呼韩邪称臣，即遗铢娄渠堂入侍，”事在明年。时匈奴有三单于，不知此单于为谁也。余按通鉴据班纪而书此事，又参考匈奴传以明其异。〕以边塞亡寇，〔亡，古无字通。〕减戍卒什二。
③大司农中丞耿寿昌奏言：“岁数丰穰，谷贱，农人少利。〔时谷石五钱，所谓谷贱伤农者。数，所角翻。少，诗沼翻。〕故事：岁漕关东谷四百万斛以给京师，用卒六万人。直籴三辅、弘农、河东、上党、太原郡谷，足供京师，可以省关东漕卒过半。”上从其计。寿昌又白：“令边郡皆筑仓，以谷贱增其贾而籴，〔【章：甲十五行本“籴”下有“以利农”三字；乙十一行本同；孔本同；张校同；退斋校同。】〕谷贵时减贾而粜，〔贾，读曰价。〔名曰常平仓。”〔常平仓始此。〕民便之。上乃下诏赐寿昌爵关内侯。
④夏，四月，辛丑朔，日有食之。
⑤杨恽既失爵位，家居治产业，以财自娱。其友人安定太守西河孙会宗与恽书，谏戒之，为言“大臣废退，当阖门惶惧，为可怜之意；〔师古曰：阖，闭也。为，于伪翻。〕不当治产业，通宾客，有称誉。”〔治，直之翻。〕恽，宰相子，〔恽，宰相杨敞之子也。〕有材能，少显朝廷，〔少，诗照翻。〕一朝以暗昧语言见废，〔暗，与暗同。〕内怀不服，报会宗书曰：“窃自思念，过已大矣，行已亏矣，〔行，下孟翻。〕常为农夫以没世矣，是故身率妻子，戮力耕桑，不意当复用此为讥议也！〔复，扶又翻。〕夫人情所不能止者，圣人弗禁；故君、父至尊、亲，送其终也，有时而既。〔师古曰：君至尊，父至亲。张晏曰：丧不过三年；臣见放逐，降居三月复初。师古曰：既，已也。原父曰：恽但云送终三年，本不及放逐三月也。余谓恽之此言，实因废弃而有怨望之意。〕臣之得罪，已三年矣，田家作苦，岁时伏腊，〔作苦，谓耕作劳苦也。史记：秦作伏祠，改蜡曰腊。释名曰：伏者，金气伏藏之日也。金畏火，故三伏皆庚日。历忌曰：四时代谢，皆以相生。至于立秋，以金代火。金畏火，故庚日必伏。毛晃曰：夏有三伏，冬有腊，故称岁时伏腊。〕烹羊，炮羔，〔师古曰：炮羔，炙肉也，即今所谓爊也。余按羊子曰羔，未离乳者也；其肉嫩美。炮，音步交翻。〕斗酒自劳，〔劳，音来到翻。〕酒后耳热，仰天拊缶而呼乌乌，〔应劭曰：缶，瓦器也；秦人击之节歌。师古曰：缶，即今之盆类也。李斯上秦王书云：“击瓮，叩缶，弹筝，搏髀而歌呼乌乌快耳者，真秦声也。”是关中旧有此曲。〕其诗曰：『田彼南山，芜秽不治；种一顷豆，落而为萁。〔治里曰田，音堂练翻。诗云：无田甫田。张晏曰：山高而在阳，人君之象也。芜秽不治，言朝廷之荒乱也。一顷，百亩；以喻百官也。言豆贞实之物，当在囷仓，零落在野，喻己见放弃也。萁，曲而不直，言朝臣皆谄谀也。师古曰：萁，豆茎也，音基。治，直之翻。〕人生行乐耳，〔乐，音洛。〕须富贵何时！』〔师古曰：须，待也。〕诚荒淫无度，不知其不可也。”〔师古曰：自谓为可也。〕又恽兄子安平侯谭〔恽兄忠，袭父敞爵。安平侯忠卒，谭嗣。〕谓恽曰：“侯罪薄，又有功，〔谓恽有发霍氏谋反之功也。〕且复用！”〔复，扶又翻。〕恽曰：“有功何益！县官不足为尽力。”〔为，于伪翻。〕谭曰：“县官实然。盖司隶、韩冯翊皆尽力吏也，俱坐事诛。”〔盖司隶事见上卷神爵二年。韩冯翊事见上元年。盖，古盍翻。〕会有日食之变，驺马猥佐成上书告“恽骄奢，不悔过。〔如淳曰：驺马，以给驺使乘之；佐，主猥马吏也，有史有佐，名成也。〕日食之咎，此人所致。”章下廷尉，按验，得所多会宗书，帝见而恶之。〔下，遐稼翻。予，读曰与。恶，乌路翻。〕廷尉当恽大逆无道，要斩；〔师古曰：当，谓处断其罪。要，与腰同。〕妻子徙酒泉郡；谭坐免为庶人，诸在位与恽厚善者，未央卫尉韦玄成及孙会宗等，皆免官。
臣光曰：以孝宣之明，魏相、丙吉为丞相，于定国为廷尉，而赵、盖、韩、杨之死皆不厌众心，〔厌，于赡翻，满也。【章：甲十五行本“心”下有“惜哉”二字；乙十一行本同；孔本同；张校同；退斋校同。】〕其为善政之累大矣！〔累，力瑞翻。〕周官司寇之法，有议贤、议能，〔周官：小司寇之职，以八辟丽邦法，附刑罚，三曰议贤之辟，四曰议能之辟。郑玄注曰：贤，谓有德行者。能，谓有道艺者。郑众曰：若今时廉吏有罪先请，是也。〕若广汉、延寿之治民，可不谓能乎！〔治，直之翻。〕宽饶、恽之刚直，可不谓贤乎！然则虽有死罪，犹将宥之，况罪不足以死乎！扬子以韩冯翊之愬萧为臣之自失。〔扬子：或问臣之自失，曰：韩冯翊之愬萧，赵京兆之犯魏。〕夫所以使延寿犯上者，望之激之也。上不之察，而延寿独蒙其辜，不亦甚哉！
⑥匈奴闰振单于率其众东击郅支单于。郅支与战，杀之，并其兵；遂进攻呼韩邪。呼韩邪兵败走，郅支都单于庭。〔郅支忘呼韩邪树立之恩，以兄弟而寻干戈，为汉所诛，宜矣。〕
甘露元年（戊辰、前五三年）〔以甘露降纪元。说文：露，润泽也。五经通义：和气津凝为露也。蔡邕月令曰：露者，阴之液也。〕
①春，正月，行幸甘泉，郊泰畤。
②杨恽之诛也，公卿奏京兆尹张敞，恽之党友，不宜处位。〔处，昌吕翻。〕上惜敞材，独寝其奏，不下。〔师古曰：天子惜敞，故留所奏事不出。下，遐稼翻。〕敝使掾絮舜有所案验，〔李奇曰：絮，音挐。师古曰：絮，姓也，音女居翻，又音人余翻。舜，其名。〕舜私归其家曰：“五日京兆耳，〔舜以敝被奏当免，在位不久也。〕安能复案事！”〔复，扶又翻。〕敞闻舜语，即部吏收舜系狱，昼夜验治，竟致其死事。〔罪不至死，而以事致之，所谓文致也。治，直之翻。〕舜当出死，敞使主簿持教告舜曰：“五日京兆竟何如？冬月已尽，延命乎？”〔主簿，处郡合下，主文簿，因以名官。师古曰：言汝不欲望延汝命乎！〕乃弃舜市。会立春，行冤狱使者出，〔行，下孟翻。〕舜家载尸并编敞教，〔师古曰：编，联也；联之于章前也。〕自信使者。使者奏敞贼杀不辜。上欲令敞得自便，〔师古曰：从轻法以免也。〕即先下敞前坐杨恽奏，免为庶人。〔下，遐稼翻。〕敞诣阙上印绶，〔上，时掌翻。〕便从阙下亡命。〔此即令之得自便也。师古曰：亡命，不还其本县邑也。贤曰：命，名也。谓脱其名籍而逃亡。〕数月，京师吏民解弛，〔师古曰：弛，放也。解，读曰懈，或如字。〕枹鼓数起，〔盗贼多也。枹，音肤。数，所角翻；下同。〕而冀州部中有大贼，天子思敞功效，使使者即家在所召敞。〔师古曰：就其所居处而召之。〕敞身被重劾，〔师古曰：谓前有贼杀不辜之事。劾，户概翻；下同。〕及使者至，妻子家室皆泣〔【章：甲十五行本“泣”下有“惶惧”二字；乙十一行本同；孔本同；张校同；退斋校同。】〕而敞独笑曰：“吾身亡命为民，郡吏当就捕。今使者来，此天子欲用我也。”装随使者，〔治行装而随使者也。〕诣公车上书曰：“臣前幸得备位列卿，待罪京兆，〔西都之制，为三辅者列于九卿。待罪者，谦言也。谓身居其官而于称职，则将有瘝旷之罪，故谓居职为待罪。西都之臣率有是言。〕坐杀掾絮舜。舜本臣敞素所厚吏，数蒙恩贷；〔师古曰：贷，音土带翻。宥罪有贷。〕以臣有章劾当免，受记考事，〔师古曰：记，书也；若今之州县为符教也。〕便归卧家，谓臣五日京兆。背恩忘义，〔背，蒲妹翻。〕伤薄俗化。臣窃以舜无状，枉法以诛之。臣敞贼杀不辜，鞠狱故不直，虽伏明法，死无所恨！”天子引见敞，〔见，贤遍翻。〕拜为冀州刺史。〔冀州部魏郡、巨鹿、常山、清河等郡；广平、真定、中山、信都、河间等国。考异曰：荀纪载于五凤二年，因杨恽事，并致此误也。百官表：“敞以神爵元年为京兆尹，八年免。”敞传云：“为京兆九岁免。”〕敞到部，盗贼屏迹。〔屏，必郢翻。〕
③皇太子柔仁好儒，见上所用多文法吏，以刑绳下，常〔【章：甲十五行本“常”作“尝”；乙十一行本同。】〕侍燕从容:“陛下持刑太深，宜用儒生。”〔好，呼到翻；下同。从，千容翻。〕帝作色曰：〔师古曰：作，动也。意怒故动色。〕“汉家自有制度，本以霸王道杂之；柰何纯任德教，用周政乎！〔师古曰：姬周之政。〕且俗儒不达时宜，〔风俗通曰：儒者，区也，言其区别古今。居则翫圣哲之辞，动则行典籍之道，稽先王之制，立当时之事，此通儒也。若能纳而不能出，能言而不能行，讲诵而已，无能往来，此俗儒也。〕好是古非今，使人眩于名实，〔师古曰：眩，乱视也，音胡眄翻。〕不知所守，何足委任！”乃叹曰：“乱我家者太子也！”
臣光曰：王霸无异道。昔三代之隆，礼乐、征伐自天子出，则谓之王。天子微弱不能治诸侯，诸侯有能率其与同讨不庭以尊王室者，则谓之霸。〔庭，直也。不庭，不直也。一说以诸侯不朝为不庭。治，直之翻。〕其所以行之也，皆本仁祖义，任贤使能，赏善罚恶，禁暴诛乱；顾名位有尊卑，德泽有深浅，功业有巨细，政令有广狭耳，非若白黑、甘苦之相反也。汉之所以不能复三代之治者，由人主之不为，非先王之道不可复行于后世也。〔复，扶又翻。〕夫儒有君子，有小人。〔论语：孔子谓子夏曰：汝为君子儒，毋为小人儒。谢显道为之说曰：志于义则大，是以谓之君子；忘于利则小，是以谓之小人。〕彼俗儒者，诚不足与为治也，〔治，直吏翻；下同。〕独不可求真儒而用之乎！稷、契、皋陶、伯益、伊尹、周公、孔子，皆大儒也，〔契，息列翻。陶，音遥。〕使汉得而用之，功烈岂若是而止邪！孝宣谓太子懦而不立，暗于治体，必乱我家，则可矣；乃曰王道不可行，儒者不可用，岂不过哉！非〔【章：甲十五行本“过”下有“甚矣”二字；乙十一行本同；孔本同。甲十五行本“非”上有“殆”字；乙十一行本同；孔本同。】〕所以训示子孙，垂法将来者也。
④淮阳宪王好法律，〔淮阳王钦，上次子也。好，呼到翻。〕聪达有材；王母张倢伃尤幸。〔倢伃，音接予。〕上由是疏太子而爱淮阳宪王，数嗟叹宪王曰：“真我子也！”常有意欲立宪王，然用太子起于微细，上少依倚许氏，〔疏，读曰疎。数，所角翻。少，诗照翻。依倚许氏事见二十四卷昭帝元平元年。〕及即位而许后以杀死，〔事见二十四卷本始三年。〕故弗忍也。久之，上拜韦玄成为淮阳中尉，以玄成尝让爵于兄，〔事见二十五卷元康四年。〕欲以感谕宪王；由是太子遂安。
⑤匈奴呼韩邪单于之败也，左伊秩訾王为呼韩邪计，〔师古曰：訾，音子移翻。〕劝令称臣入朝事汉，从汉求助，如此，匈奴乃定。呼韩邪问诸大臣，皆曰：“不可。匈奴之俗，本上气力而下服役，〔师古曰：以服役于人为下。〕以马上战斗为国，故有威名于百蛮。战死，壮士所有也。〔师古曰：言人皆有此事耳。余谓壮士健则战死，乃本分必有之事。〕今兄弟争国，不在兄则在弟，〔郅支，兄也。呼韩邪，弟也。〕虽死犹有威名，子孙常长诸国。〔师古曰：为诸国之长帅也。长，知两翻；下同。〕汉虽强，犹不能兼并匈奴；柰何乱先古之制，臣事于汉，卑辱先单于，〔师古曰：言忝辱之，更令卑下也。余谓此言先单于与汉争为长雄，而今单于臣事之，是卑辱先单于于地下也。〕为诸国所笑！虽如是而安，何以复长百蛮！”〔复，扶又翻。〕左伊秩訾曰：“不然，强弱有时。今汉方盛，乌孙城郭诸国皆为臣妾。自且鞮侯单于以来，匈奴日削，不能取复，〔且鞮侯单于，呼韩邪之曾祖也。复，报也。且，子余翻。〕虽屈强于此，〔师古曰：屈，音其勿翻。〕未尝一日安也。今事汉则安存，不事则危亡，计何以过此！”诸大人相难久之。〔难，乃旦翻。〕呼韩邪从其计，〔从左伊秩訾王之计也。〕引众南近塞，〔近，其靳翻。〕遣子右贤王铢娄渠堂入侍。〔师古曰：铢，音殊。娄，音力于翻。〕郅支单于亦遣子右大将驹于利受入侍。
⑥二月，丁巳，乐成敬侯许延寿薨。〔恩泽侯表，乐成侯食邑于南阳之平氏。〕
⑦夏，四月，黄龙见新丰。〔见，贤遍翻。〕
⑧丙申，太上皇庙火；甲辰，孝文庙火；上素服五日。
⑨乌孙狂王复尚楚主解忧，〔复，扶又翻。〕生一男鸱靡，不与主和；又暴恶失众。汉使卫司马魏和意、副侯任昌至乌孙。〔侯，卫侯也；为和意之副。任，音壬。〕公主言：“狂王为乌孙所患苦，易诛也。”〔易，以豉翻。〕遂谋置酒，使士拔剑击之。剑旁下，〔师古曰：不正下也。〕狂王伤，上马驰去。其子细沈瘦会兵围和意、昌及公主于赤谷城；〔师古曰：瘦，音搜。赤谷城，乌孙国都，去长安八千九百里。〕数月，都护郑吉发诸国兵救之，乃解去。汉遣中郎将张遵持医药治狂王，赐金帛；〔治，直之翻。〕因收和意、昌系琐，〔系琐，即今云锁索也。〕从尉犁槛车至长安，斩之。
初，肥王翁归靡胡妇子乌就屠，狂王伤时，惊，与诸翎侯俱去，居北山中，〔其山在乌孙之北也。翎，与翕同，音许及翻。〕扬言母家匈奴兵来，故众归之；后遂袭杀狂王，自立为昆弥。是岁，汉遣破羌将军辛武贤将兵万五千人至敦煌，通渠积谷，欲以讨之。〔时立表穿渠于卑鞮侯井以西。孟康曰：大井六，通渠也。下流涌出在白龙堆东土山下。敦，徒门翻。〕
初，楚主侍者冯嫽，〔师古曰：嫽，音了。嫽者，慧也，故以为名。〕能史书，〔史，吏也。犹言吏书也。〕习事，〔内习汉事，外习西域诸国事也。〕尝持汉节为公主使，〔使，疏吏翻。〕城郭诸国敬信之，号曰冯夫人，为乌孙右大将妻。〔乌孙国官，相大禄之下有左、右大将二人，盖贵入也。〕右大将与乌就屠相爱，都护郑吉使冯夫人说乌就屠，〔说，输芮翻。〕以汉兵方出，必见灭，不如降。乌就屠恐，曰：“愿得小号以自处！”〔处，昌吕翻。〕帝征冯夫人，自问状；〔即此事与数诏问赵充国事参而观之，诵鉴所纪一千三百余年间，明审之君，一人而已。〕遣谒者竺次、期门甘延寿为副，送冯夫人。冯夫人锦车持节，〔应劭曰：锦车，以锦衣车也。〕诏乌就屠诣长罗侯赤谷城，立元贵靡为大昆弥，〔元贵靡，肥王翁归靡嫡长男，楚主解忧所生也。事始上卷神爵二年。〕乌就屠为小昆弥，皆赐印绶。破羌将军不出塞，还。后乌孙屠不尽归翎侯人〔【章：甲十五行本“归”下有“诸”字；“人”作“民”；乙十一行本同；孔本同。】〕众，汉复遣长罗侯将三校屯赤谷，因为分别〔【章：甲十五行本“别”下有“其”字；乙十一行本同；孔本同。】〕人民地界，〔复，扶又翻。校，户教翻。别，彼列翻。〕大昆弥户六万余，小昆弥户四万余；然众心皆附小昆弥。〔为汉以两昆弥忧劳张本。〕
甘露二年（己巳，公元前五二年）
①春，正月，立皇子嚣为定陶王。〔考异曰：诸侯王表，“十月乙亥立，”今据宣纪。〕
②诏赦天下，减民算三十。〔师古曰：一算减钱三十也。汉律，人出一算，算百二十钱。〕
③珠郡反。夏，四月，遣护军都尉张禄将兵击之。〔百官表：护军都尉，秦官；武帝元狩四年属大司马。〕
④杜延年以老病免。五月，己丑，廷尉于定国为御史大夫。
⑤秋，七〔【章：甲十五行本“七”作“九”；乙十一行本同；孔本同；退斋校同。】〕月，立皇子宇为东平王。
⑥冬，十二月，上行幸萯阳宫、属玉观。〔应劭曰：萯阳宫在鄠，秦文王所起。伏俨曰：在扶风。李斐曰：萯，音倍。师古曰：应说、李音是也。服虔曰：属玉观，以玉饰，因名焉，在扶风。李奇曰：属玉，音鷟鸑。其上有此鸟，因以为名。晋灼曰：属玉，水鸟，似??，以名观也。师古曰：晋说是也。属，音之欲翻。观，工玩翻。〕
⑦是岁，营平壮武侯赵充国薨。〔恩泽侯表：营平侯，食邑于济南。夫以赵充国之贤之功，而班史列之恩泽侯者，以其初封以定策功也。如卫青、霍去病本以破匈奴功封，而班史亦列于恩泽侯，以其由卫思后戚属得进也。班史书法，犹有古史官典刑，后之为史者不复知此矣。〕先是，充国以老乞骸骨，赐安车、驷马、黄金，罢就弟。〔先，悉荐翻。弟，与第同。〕朝廷每有四夷大议，常与参兵谋、〔师古曰：与读曰豫。〕问筹策焉。
⑧匈奴呼韩邪单于款五原塞，〔师古曰：款，叩也。按班志，汉五原郡即秦九原郡，治稒阳；别有五原县。宋白曰：汉五原故城，在今胜州榆林县界。〕愿奉国珍，朝三年正月。〔师古曰：欲于甘露三年正月行朝礼。朝，直遥翻。〕诏有司议其仪。丞相、御史曰：“圣王之制，先京师而后诸夏，先诸夏而后夷狄。匈奴单于朝贺，其礼仪宜如诸侯王，位次在下。”〔此议犹依傍成周盛时朝诸侯之制。先、后，皆去声。〕太子太傅萧望之以为：“单于非正朔所加，〔言班历所不及也。〕故称敌国，宜待以不臣之礼，位在诸侯王上。外夷稽首称藩，中国让而不臣，此则羁縻之谊，谦亨之福也。〔望之此议，取春秋传王者不治夷狄之意。马络曰羁，牛靷曰縻。言其在荒服，待之若马牛然，取羁縻不绝而已。师古曰：易谦卦之辞曰：谦，亨，天道下济而光明，地道卑而上行。言谦之为德，无所不通也。亨，火庚翻。〕书曰：『戎狄荒服』，〔师古曰：逸书也。余谓此语，或者伏生之书有之，今国语犹载此言。〕言其来服荒忽亡常。〔亡，古无字通。〕如使匈奴后嗣卒有鸟窜鼠伏，阙于朝享，〔朝，朝见也。享，供时享也。享，献也。古者诸侯见于天子，必以所贡助祭于庙。孝经所谓“四海之内，各以其职来祭”者也。卒，读曰猝；师古子恤翻。〕不为畔臣，〔师古曰：卒，终也。谓本以客礼待之；若后不来，非叛臣。〕万世之长策也。”天子采之，下诏曰：“匈奴单于称北蕃，朝正朔。〔谓朝明年正月朔也。〕朕之不德，不能弘覆。〔覆，敷救翻。〕其以客礼待之，令单于位在诸侯王上，赞谒称臣而不名。”
荀悦论曰：春秋之义，王者无外，欲一于天下也。〔春秋之义，王者无外，故天王有入无出，大夫出不言奔，欲一乎天下也。〕戎狄道里辽远，人迹介绝，故正朔不及，礼教不加，非尊之也，其势然也。诗云：“自彼氐、羌，莫敢不来王。”〔商颂殷武之诗也。〕故要、荒之君必奉王贡；若不供职，则有辞让号令加焉，〔国语：祭公谋父曰：“蛮夷要服，戎狄荒服。要服者贡，荒服者王。有不贡则修名，有不王则修德。于是让不贡，告不王。于是有威让之令，有文告之辞。”要，一遥翻。〕非敌国之谓也。望之欲待以不臣之礼，加之王公之上，僭度失序，以乱天常，非礼也！若以权时之宜，则异论矣。
⑨诏遣车骑都尉韩昌迎单于，发所过七郡二千骑为陈道上。〔按汉书“郡”下又有“郡”字。师古注曰：所过之郡，每为发兵陈列于道，以为宠卫也。七郡，谓过五原、朔方，西河、上郡、北地、冯翊而后至长安也。为，于伪翻。〕
甘露三年（庚午，公元前五一年）
①春，正月，上行幸甘泉，郊泰畤。
②匈奴呼韩邪单于来朝，赞谒称藩臣而不名；赐以冠带、衣裳，黄金玺、盭绶，〔白虎通：衣者，隐也；裳者，障也；所以隐形自障蔽也。玺，斯氏翻。绶，音受。师古曰：盭，古戾字。戾，草名也。以戾染绶，亦诸侯王之制也。〕玉具剑、佩刀，弓一张，矢四发，〔孟康曰：玉具剑，摽首、镡、卫尽用玉为之也。师古曰：镡，剑口旁横出者也。卫，剑鼻也。镡，音淫。“卫”字本作“彘”，其音同耳。服虔曰：发，十二矢也。韦昭曰：射礼，三而止，每射四矢，故以十二为一发也。师古曰：发，犹今言箭一放、两放也。今则以一矢为一放也。〕棨戟十，〔师古曰：棨，有衣之戟也。棨，音启。〕安车一乘，鞍勒一具，〔师古曰：勒，马辔也。〕马十五匹，黄金二十斤，钱二十万，衣被七十七袭，〔师古曰：一称为一袭，犹今人之言一副衣服也。〕锦绣、绮縠、八千匹，絮六千斤。礼毕，使使者道单于先行宿长平。〔师古曰：道，读曰导，导引也。如淳曰：长平，阪名也，在池阳南。上原之阪有长平观，去长安五十里。师古曰：泾水之南原，即今所谓睚城阪也。〕上自甘泉宿池阳宫。〔池阳县属左冯翊，有离宫在焉。贤曰：池阳县故城，在今泾阳县西北。〕上登长平阪，诏单于毋谒，〔师古曰：不令拜也。〕其左右当户〔【章：甲十五行本“户”下有“群臣”二字；乙十一行本同；孔本同。】〕皆得列观，及诸蛮夷君长、王、侯数万，咸迎于渭桥下，夹道陈。〔陈，如字，陈列也，又涂也。〕上登渭桥，咸称万岁。单于就邸长安。置酒建章宫，飨赐单于，观以珍宝。〔师古曰：观，示也。观，古玩翻。〕二月，遣单于归国。单于自请“愿留居幕南光禄塞下；〔师古曰：徐自为所筑者也。余按武帝遣光禄徐自为出五原塞，筑亭障列城后，人因谓之光禄塞。〕有急，保汉受降城。”〔恐郅支来攻，故请有急入城自保。〕汉遣长乐卫尉、高昌侯董忠、〔功臣表，高昌侯食邑于千乘。乐，音洛。〕骑都尉韩昌将骑万六千，又发边郡士马以千数，送单于出朔方鸡鹿塞。〔师古曰：鸡鹿塞车，在朔方寙浑县之西北。〕诏忠等留卫单于，助诛不服，又转边谷米糒，〔师古曰：糒，干饭也，音备。〕前后三万四千斛，给赡其食。先是，自乌孙以西至安息诸国近匈奴者，皆畏匈奴而轻汉；〔先，悉荐翻。近，其靳翻。〕及呼韩邪〔【章：甲十五行本“邪”下有“单于”二字；乙十一行本同；孔本同。】〕朝汉后，咸尊汉矣。
上以戎狄宾服，思股肱之美，乃图画其人于麒麟阁，〔麒麟阁，在未央宫中。张晏曰：武帝获麒麟时作此阁，图画其像于阁，遂以为名。师古曰：汉宫阁疏云：萧何造。画，古画字通。〕法其容貌，署其官爵、姓名；〔师古曰：署，表也，题也。〕唯霍光不名，曰“大司马、大将军、博陆侯，姓霍氏，”其次张安世，韩增、赵充国、魏相、丙吉、杜延年、刘德、梁丘贺、萧望之、苏武，凡十一人，〔图画功臣自此始。观麟阁股肱之次，魏、丙列于霍、张、韩、赵之下，则知汉之丞相在中朝诸将军之后矣。梁丘，姓也。左传，齐有梁丘据。〕皆有功德，知名当世，是以表而扬之，明着中兴辅佐，列于方叔、召虎、仲山甫焉。〔师古曰：三人皆周宣王之臣，有文、武之功，佐宣王中兴者也。言宣帝亦重兴汉室，而霍光等并为名臣，皆比于方叔之属。召，读曰邵。〕
③凤皇集新蔡。〔新蔡县，属汝南郡；春秋蔡平侯自蔡徙此，因名。〕
④三月，己巳，建成安侯黄霸薨。〔恩泽侯表，建成侯食邑于沛。〕五月，甲午，于定国为丞相，封西平侯。〔恩泽侯表，西平侯食邑于临淮。〕太仆沛郡陈万年为御史大夫。
⑤诏诸儒讲五经同异，萧望之等平奏其议，上亲称制临决焉。乃立梁丘易、大小夏侯尚书、谷梁春秋博士。〔梁丘，贺；大夏侯，胜；小夏侯，建；谷梁，赤。〕
⑥乌孙大昆弥元贵靡及鸱靡皆病死。公主上书言：“年老土思，〔土思者，怀故乡也。〕愿得归骸骨，葬汉地！”天子闵而迎之。冬，至京师，待之一如公主之制。〔楚主本以宗室女嫁乌孙，今待之如公主之制，仪比皇女。〕后二岁卒。
元贵靡子星靡代为大昆弥，弱。〔师古曰：言其尚幼小。〕冯夫人上书：“愿使乌孙，镇抚星靡。”汉遣之。〔使，疏吏翻。〕都护〔【章：甲十五行本“护”下有“韩宣”二字，乙十一行本同；孔本同；张校同；退斋校同。】〕奏乌孙大吏大禄、大监皆可赐以金印紫绶，以尊辅大昆弥。〔初，乌孙王昆莫中子大禄强善，将总万余骑，后遂以为官名。又其国官有大监二人。汉列侯金印紫绶，今特赐之。〕汉许之。其后段会宗为都护，乃招还亡叛，安定之。星靡死，子雌栗靡代立。
⑦皇太子所幸司马良娣，病，且死，谓太子曰：“妾死非天命，乃诸娣妾、良人更祝诅杀我。”〔汉嫔御之秩，良人视八百石，爵比左庶长。师古曰：更，音工衡翻。祝，职救翻。诅，庄助翻。〕太子以为然。及死，太子悲恚发病，〔恚，于避翻。〕忽忽不乐。〔乐，音洛。〕帝乃令皇后择后宫家人子可以娱侍太子者，得元城王政君，〔元城县，属魏郡。应劭曰：魏武侯公子元食邑于此，因而遂氏焉。〕送太子宫。政君，故绣衣御史贺之孙女也，〔王贺事见二十一卷武帝天汉二年。〕见于丙殿；〔殿，盖以甲、乙、丙、丁为次，因名。见，贤遍翻。〕壹幸，有身。是岁，生成帝于甲馆画堂，〔应劭曰：甲观，在太子宫甲地，主用乳生也。画堂，画九子母。如淳曰：画堂，堂名。甲观，观名。三辅黄图云：太子宫有甲观。师古曰：甲者，甲、乙、丙、丁之次也。元后传：见于丙殿，此其例也。而应氏以为在宫在甲地，谬矣。画堂，但画饰耳，岂必九子母乎！霍光止画室中，是则宫殿中通有彩画之饰。〕为世适皇孙。帝爱之，自名曰骜，字大孙，常置左右。〔适，读曰嫡。嫡，正出也。曰世适者，谓正统继世之重也。政君之入太子宫，亦姬侍耳，以子贵，遂为正妃。骜，五到翻。大，读曰太。为王氏窃汉张。〕
甘露四年（辛未，公元前五零年）
①夏，广川王海阳坐禽兽行，贼杀不辜废，徙房陵。〔地节四年，立广川王文。海阳，文之子也。内乱为禽兽行。行，下孟翻。考异曰：诸侯表作“汝阳”，宣纪、景十三王传作“海阳”，今从之。〕
②冬，十月，〔【章：甲十五行本“月”下有“丁卯”二字；乙十一行本同；孔本同；张校同。】〕未央宫宣室阁火。
③是岁，徙定陶王嚣为楚王。
  </div>
  <div class="pagination">
   <a href="资治通鉴注_page25.html">
    上一页
   </a>
   <span>
    ...
   </span>
   <a href="资治通鉴注_page21.html">
    21
   </a>
   <a href="资治通鉴注_page22.html">
    22
   </a>
   <a href="资治通鉴注_page23.html">
    23
   </a>
   <a href="资治通鉴注_page24.html">
    24
   </a>
   <a href="资治通鉴注_page25.html">
    25
   </a>
   <span class="current-page">
    26
   </span>
   <a href="资治通鉴注_page27.html">
    27
   </a>
   <a href="资治通鉴注_page28.html">
    28
   </a>
   <a href="资治通鉴注_page29.html">
    29
   </a>
   <a href="资治通鉴注_page30.html">
    30
   </a>
   <a href="资治通鉴注_page31.html">
    31
   </a>
   <span>
    ...
   </span>
   <a href="资治通鉴注_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
