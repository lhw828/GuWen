<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 308 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 308 页/共 334 页
  </h1>
  <div class="content">
   63癸卯，帝帅亲军猎于伊阙，〔伊阙县在洛阳南二百余里，有伊阙山，大禹所凿也。宋朝省伊阙县为镇，入伊阳县。帅，读曰率。〕命从官拜梁太祖墓。〔梁祖，帝之仇雠，前欲发墓斲棺，今使从官拜拜之，何前后之相违也！从，才用翻。〕涉历山险，连日不止，或夜合围；士卒坠崖谷死及折伤者甚众。〔史言帝荒于从禽而不恤士卒。折，而设翻。〕丙午，还宫。
64蜀以唐修好，罢威武城戍，召关宏业等二十四军还成都。戊申，又罢武定、武兴招讨刘潜等三十七军。
65丁巳，赐护国节度使李继麟铁券，以其子令德、令锡皆为节度使，诸子胜衣者即拜官，〔胜，音升。〕宠冠列藩。〔朱友谦之宠，乃所以速祸也。是其反复多矣，能无及乎！冠，工唤翻。〕
66庚申，蔚州言契丹入寇。
67辛酉，蜀主罢天雄军招讨，命王承骞等二十九军还成都。
69蜀主罢金州屯戍，命王承勋等七军还成都。〔蜀主恃与唐和而彻边备，是驯狎虎豹而不严设圈槛也。〕
70己巳，命宣武节度使李嗣源将宿卫兵三万七千人赴汴州，遂如幽州御契丹。〔命李嗣源将兵赴镇，因而北出备边。〕
68十二月，乙丑朔，蜀主以右仆射张格兼中书侍郎、同平章事。初，格之得罪，〔事见二百七十卷梁均王贞明四年。〕中书吏王鲁柔乘危窘之；〔窘，渠陨翻。〕及再为相用事，杖杀之。许寂谓人曰：「张公才高而识浅，刃一鲁柔，他人谁敢自保！此取祸之端也。」〔张格则失矣，许寂同在相位，不知蜀有垂亡之势，但知张格有取祸之端，蜀亡，为相者得免祸乎！〕
71庚午，帝及皇后如张全义第，全义大陈贡献；酒酣，皇后奏称：「妾幼失父母，见老者辄思之，请父事全义。」帝许之。全义惶恐固辞，再三强之，竟受皇后拜，复贡献谢恩。〔刘后利张全义之财，此如倡婢屈膝于人，志在求货耳，恶可以母天下乎！强，其两翻。复，扶又翻。〕明日，后命翰林学士赵凤草书谢全义，凤密奏：「自古无天下之母拜人臣为父者。」帝嘉其直，然卒行之。〔卒，子恤翻。〕自是后与全义日遣使往来问遗不绝。〔遗，唯季翻。〕
72初，唐僖、昭之世，宦官虽盛，未尝有建节者。蜀安重霸劝王承休求秦州节度使，承休言于蜀主曰：「秦州多美妇人，请为陛下采择以献。」〔为，于伪翻。〕蜀主许之，庚午，以承休为天雄节度使，封鲁国公；〔史言蜀政之乱有唐末之所无者。〕以龙武军为承休牙兵。〔是年十月，蜀方置龙武军。〕
73乙亥，蜀主以前武德节度使兼中书令徐延琼为京城内外马步都指挥使。〔蜀以成都城为京城。〕延琼以外戚代王宗弼居旧将之右，众皆不平。〔蜀主之母、之妃，皆徐氏也。蜀主建遗命不以徐氏兄弟典兵，虽王衍昏纵，而蜀之臣亦无以建遗命为衍言者。王宗弼亦何足任！众之所以不平徐延琼者，但以非次耳。
74壬午，北京言契丹寇岚州。〔同光之初，以镇州为北都，太原为西京；寻废北都复为镇州，以太原为北京。岚，卢含翻。〕
75辛卯，蜀主改明年元曰咸康。
76卢龙节度使李存贤卒。
77是岁，蜀主徙普王宗仁为卫王，雅王宗辂为豳王，褒王宗纪为赵王，荣王宗智为韩王，兴王宗泽为宋王，彭王宗鼎为鲁王，忠王宗平为薛王，资王宗特为莒王；宗辂、宗智、宗平皆罢军役。〔【章：十二行本「役」作「使」；乙十一行本同。】蜀以诸王为军使，见二百七十卷梁均王贞明四年。〕
三年〔（乙酉、九二五）〕
1春，正月，甲午朔，蜀大赦。
2丙申，敕有司改葬昭宗及少帝，〔以其遭朱温之弒，葬故多阙也。少，诗照翻。〕竟以用度不足而止。〔后唐自以为承唐后，终不能改葬昭宗、少帝；后汉自以为纂汉绪，而长陵、原陵终干佑之世不沾一奠。史书之以见畿。〕
3契丹寇幽州。
4庚子，帝发洛阳；庚戌，至兴唐。〔时以魏州为兴唐府。〕
5诏平卢节度使符习治酸枣遥堤以御决河。〔遥褆者，远于平地为之以捍水。治，直之翻。〕
6初，李嗣源北征，〔谓去年北御契丹时也。〕过兴唐，东京库有供御细铠，嗣源牒副留守张宪取五百领，宪以军兴，不暇奏而给之；帝怒曰：「宪不奉诏，擅以吾铠给嗣源，何意也！」罚宪俸一月，令自往军中取之。〔往嗣源军中取细铠。〕
帝以义武节度使王都将入朝，欲辟球场，宪曰：「比以行宫阙廷为球场，前年陛下即立于此，其坛不可毁，〔比，毗至翻。同光元年帝筑坛于魏州牙城之南，告天即位。〕请辟球场于宫西。」数日，未成，帝命毁即位坛。宪谓郭崇韬曰：「此坛，主上所以礼上帝，始受命之地也，若之何毁之！」崇韬从容言于帝，〔从，千容翻。〕帝立命两虞候毁之。〔两虞候，马军虞候及步军虞候，一曰：左、右两虞候。〕宪私于崇韬曰：「忘天背本，不祥莫大焉。」〔背，蒲妹翻。张宪、郭崇韬相与私议而不敢廷争，以帝之騺悍而不可回也。〕
7二月，甲戌，以横海节度使李绍斌为卢龙节度使。〔李绍斌至明宗时复姓赵，赐名德钧。德钧守幽州不为无功；其后乘危以邀君，外与契丹为市，不但父子为虏，幽州亦为虏有矣。〕
8丙子，李嗣源奏败契丹于涿州。〔败，补迈翻。〕
9上以契丹为忧，与郭崇韬谋，以威名宿将零落殆尽，李绍斌位望素轻，欲徙李嗣源镇真定，为绍斌声援崇韬深以为便。时崇韬领真定，上欲徙崇韬镇汴州，〔欲使二人两易节镇。〕崇韬辞曰：「臣内典枢机，外预大政，富贵极矣，何必更领藩方﹖且群臣或从陛下岁久。身经百战，所得不过一州。臣无汗马之劳，徒以侍从左右，〔侍从，才用翻。〕时赞圣谟，致位至此，常不自安；今因委任勋贤，使臣得解旄节，乃大愿也。且汴州关东冲要，〔汴州在成皋关之东，南通淮、泗，北接滑、魏，冲要之地也。〕地富人繁，臣既不至治所，徒令他人摄职，何异空城！非所以固国基也。」上曰：「深知卿忠尽，然卿为朕画策，袭取汶阳，保固河津，既而自此路直〔【章：十二行本「直」上有「乘虚」二字；乙十一行本同。】〕趋大梁，成朕帝业，〔为，于伪翻。取汶阳，谓取郓州；保固河津，谓筑垒马家口与取大梁。事并见上卷元年。汶，音问。趋，七喻翻。〕岂百战之功可比乎！今朕贵为天子，岂可使卿曾无尺寸之地乎！」崇韬固辞不已，上乃许之。庚辰，徙李嗣源为成德节度使。
10汉主闻帝灭梁而惧，遣宫苑使何词入贡，且觇中国强弱。〔觇，丑廉翻，又丑艳翻。〕甲申，词至魏。〔时帝在魏都。〕及还，〔还，从宣翻，又如字。〕言帝骄淫无政，不足畏也。汉主大悦，自是不复通中国。〔复，扶又翻。无敌国外患者国恒亡。汉主既知唐之不足畏，奢虐亦由是滋矣。〕
11帝性刚好胜，〔好，呼到翻。〕不欲权在臣，下入洛之后，信伶宦之谗，颇疏忌宿将。李嗣源家在太原，三月，丁酉，表卫州刺史李从珂为北京内牙马步都指挥使以便其家，帝怒曰：「嗣源握兵权，居大镇，军政在吾，安得为其子奏请！」〔得为，于伪翻。〕乃黜从珂为突骑指挥使，帅数百人戍石门镇。〔石门镇即唐之横水栅。帅，读曰率。〕嗣源忧恐，上章申理，久之方解。〔上，时掌翻。申者重也，重自理说。〕辛丑，嗣源乞至东京朝觐，不许。郭崇韬以嗣源功高位重，亦忌之，私谓人曰：「总管令公非久为人下者，〔李嗣源为中书令、蕃汉内外马步军都总管，故以称之。〕皇家子弟皆不及也。」密劝帝召之宿卫，罢其兵权，又劝帝除之，帝皆不从。〔为李嗣源疑惧张本。郭崇韬其亦自知为伶宦所忌乎。〕
12己酉，帝发兴唐，自德胜济河，历杨村、戚城，观昔时战处，指示群臣以为乐。〔此即帝自言「我于十指上得天下」之故态也。乐，音洛。〕
13洛阳宫殿宏邃，宦者欲上增广嫔御，诈言宫中夜见鬼物，上欲使符菷者攘之，〔符水厌祝，巫觋挟术以欺世者为之。攘，郄也。〕宦者曰：「臣昔逮事咸通、干符天子，〔康，及也。咸通，唐懿宗年号；干符，僖宗年号。〕当是时，六宫贵贱不减万人。今掖庭太半空虚，故鬼物游之耳。」上乃命宦者王允平、伶人景进采择民间女子，远至太原、幽、镇，以充后庭，不啻三千人，不问所从来。上还自兴唐，〔还，从宣翻，又如字。〕载以牛车，累累盈路。张宪奏：「诸营妇女亡逸者千余人，虑扈从诸军挟匿以行。」其实皆入宫矣。〔诸营，谓魏州诸营也。史言帝之结怨于魏卒者非一事。从，才用翻。〕
庚辰，帝至洛阳；辛酉，诏复以洛阳为东都，兴唐府为邺都。〔唐之盛时，以洛阳为东都。同光之初，以晋阳为西京，魏州为东京，寻以洛阳为洛都，今复唐旧以洛阳为东都，则亦复以长安为西京矣。晋阳之西京先已改为北都，洛阳既复东京之旧，又改魏州之东京为邺都。然相州乃古邺地，魏州治元城，非邺地也。邺，战国时为魏邑，汉为邺县，魏郡治焉。汉末曹操为魏王，居邺。前燕慕容暐都邺，置贵乡县，属昌乐郡。水经注所谓沙丘堰有费乡者也。隋开皇三年罢昌乐郡，贵乡县属魏州，遂为州治所。此时与兴唐县并置于郭下。兴唐本元城，庄宗以魏州为邺都，特以汉魏郡治邺、曹操以魏王都邺而名之耳。然相州自隋以来治安阳，而邺为属县，魏州、相州治所皆非古邺也。〕
14夏，四月，癸亥朔，日有食之。
15初，五台僧诚惠以妖妄惑人，自言能降伏天龙，〔降，户江翻。〕命风召雨；帝尊信之，亲帅后妃及皇弟、皇子拜之，〔帅，读曰率。〕诚惠安坐不起群臣莫敢不拜。〔【章：十二行本「拜」下有「独郭崇韬不拜」六字；乙十一行本同。】〕时大，旱帝自邺都迎诚惠至洛阳，使祈雨，士民朝夕瞻仰，数旬不雨。或谓诚惠：〔谓者，告语之也。〕「官以师祈雨无验，将焚之。」〔官，谓庄宗．师，谓诚惠。〕诚惠逃去，惭惧而卒。〔史言异端率妖妄不足信。〕
16庚寅，中书侍郎、同平章事赵光胤卒。
17太后自与太妃别，〔二年正月，太后离晋阳。〕常忽忽不乐，〔乐，音洛。〕虽娱玩盈前，未尝解颜；太妃既别太后，亦邑邑成疾。太后遣中使医药相继于道，闻疾稍加，辄不食，又谓帝曰：「吾与太妃恩如兄弟，欲自往省之。」〔省，悉景翻。〕帝以天暑道远，苦谏，久之乃止，但遣皇弟存渥等往迎侍。五月，丁酉，北都奏太妃薨。太后悲哀不食者累日，帝宽譬不离左右。太后自是得疾，又欲自往会太妃葬，帝力谏而止。〔离，力智翻。太后之悲慕，以太妃有以得其心耳。〕
18闽王审知寝疾，命其子节度副使延翰权知军府事。
19自春夏大旱，六月，壬申，始雨。
20帝苦溽暑，〔溽，儒欲翻。溽暑，湿热也。〕于禁中择高凉之所，皆不称旨。〔称，尺证翻。〕宦者因言：「臣见长安全盛时，大明、兴庆宫楼观以百数。〔唐都长安，大明宫东内也，兴庆宫南内也。观，工唤翻。〕今日宅家曾无避暑之所，宫殿之盛曾不及当时公卿第舍耳。」帝乃命宫苑使王允平别建一楼以清暑。宦者曰：「郭崇韬常不伸眉，为孔谦论用度不足，〔为，于伪翻。〕恐阶下虽欲营缮，终不可得。」上曰：「吾自用内府钱，无关经费。」〔经费，谓国之经常调度，其费迎于租庸使者。〕然犹虑崇韬谏，遣中使语之曰：〔语，牛倨翻。〕「今岁盛暑异常，朕昔在河上，与梁人相拒，行营卑湿，被甲乘马，〔被，皮义翻。〕亲当矢石，犹无此暑。今居深宫之中而暑不可度，柰何﹖」对曰：「陛下昔在河上，勍敌未灭，〔勍，渠京翻。〕深念雠耻，虽有盛暑，不介圣怀。今外患已除，海内宾服，故虽珍台闲馆犹觉郁蒸也。陛下傥不忘艰难之时，则暑气自消矣。」〔郭崇韬之言，其指明居养之移人，可谓婉切，其如帝不听何！〕帝默然。宦者曰：「崇韬之第，无异皇居，宜其不知至尊之热也。」帝卒命允平营楼，〔卒，子恤翻。〕日役万人，所费巨万。崇韬谏曰：「今两河水旱，军食不充，愿且息役，以俟丰年。」帝不听。
21帝将伐蜀，辛卯，诏天下括市战马。
22吴镇海节度判官、楚州团练使陈彦谦有疾，〔陈彦谦，徐温所亲信者也。〕徐知诰恐其遗言及继嗣事，遗之医药金帛，相属于道。〔遗，唯季翻；下同。属，之欲翻。〕彦谦临终，密留书遗徐温，请以所生子为嗣。〔以父子血气所属之亲感动徐温。〕
23太后疾甚。秋，七月，甲午，成德节度使李嗣源以边事稍弭，表求入朝省太后，〔省，悉景翻。〕帝不许。壬寅，太后殂。帝哀毁过甚，五日方食。
24八月，癸未，杖杀河南令罗贯。初，贯为礼部员外郎，性强直，为郭崇韬所知，用为河南令。为政不避权豪，伶宦请托，书积几案，一不报，皆以示崇韬，崇韬奏之，由是伶宦切齿。河南尹张全义亦以贯高伉，恶之，〔伉，苦浪翻。恶，乌路翻。〕遣婢诉于皇后，〔刘后以父事张全义，故得遣婢出入宫掖。〕后与伶宦共毁之，帝含怒未发。会帝自往寿安视坤陵役者，〔九域志：寿安县在洛阳西南七十里。五代会要曰：上欲祔太后于代州太祖园陵，中书门下奏议曰：「人君以四海为家，不当分南北。洛阳是帝王之宅，四时朝拜，理须便近，不能远幸代州。汉朝诸陵皆近秦雍；国家园寝布列京畿。后魏文帝自代迁洛之后，园陵皆在河南，兼敕应勋臣之家不许北葬，今魏氏诸陵尚在京畿。祔葬代州，理未为允。」于是作坤陵。〕道路泥泞，〔泞，乃定翻，淖也。〕桥多坏。帝问主者为谁，宦官对属河南。帝怒，下贯狱；狱吏榜掠，〔下，户嫁翻。榜，音彭。掠，音亮。〕体无完肤，明日，传诏杀之。崇韬谏曰：「贯坐桥道不修，法不至死。」帝怒曰：「太后灵驾将发，天子朝夕往来，桥道不修，卿言无罪，是党也！」崇韬曰：「陛下以万乘之尊，怒一县令，使天下谓陛下用法不平，臣之罪也。」帝曰：「既公所爱，任公裁之。」拂衣起入宫，崇韬随之，论奏不已；帝自阖殿门，崇韬不得入。贯竟死，暴尸府门，远近冤之。〔罗贯之死，崇韬以去而不能去，自致夷灭，哀哉！〕
25丁亥，遣吏部侍郎李德休等赐吴越国王玉册、金印，红袍御衣。
26九月，蜀主与太后、太妃游青城山，历丈人观、上清宫，〔青城山在蜀州青城县北三十三里。杜光庭曰：岷山连峰接岫，千里不绝，青城山乃第一峰也。丈人观在青城北二十里。上清宫在高台山丈人祠之侧。高台山在岷山上，有天池，晋朝立天宫于上，号上清宫。〕遂至彭州阳平化、〔彭州蒙阳县北四十里有葛仙山，二十四化之第五化也。〕汉州三学山而还。〔还，从宣翻，又如字。〕
27乙未，立皇子继岌为魏王。
28丁酉，帝与宰相议伐蜀，威胜节度使李绍钦素谄事宣徽使李绍宏，绍宏荐「绍钦有盖世奇才，虽孙、吴不如，可以大任。」郭崇韬曰：「段凝亡国之将，奸谄绝伦，不可信也。」〔改邓州宣化军为威胜军。段凝降，赐姓名李绍钦，事并见上卷元年。〕众举李嗣源，崇韬曰：「契丹方炽，总管不可离河朔。〔离，力智翻。〕魏王地当储副，未立殊功，请依故事，以为伐蜀都统，〔安禄山之乱，玄宗分命诸子为诸道都统，此唐故事也。〕成其威名。」帝曰：「儿幼，岂能独往，当求其副。」既而曰：「无以易卿。」庚子，以魏王继岌充西川四面行营都统，崇韬充东北面行营都招讨制置等使，军事悉以委之。又以荆南节度使高季兴充东南面行营都招讨使，风翔节度使李继曮充都供军转运应接等使，同州节度使李令德允行营副招讨使，陕州节度使李绍琛充蕃汉马步军都排陈斩斫使兼马步军都指挥使，〔李令德，朱友谦之子也；李绍琛，康延孝也；皆降唐赐女生名。陈，读曰阵。〕西京留守张筠充西川管内安抚应接使，华州节度使毛璋充左厢马步都虞候，邠州节度使董璋充右厢马步都虞候，客省使李严充西川管内招抚使，将兵六万伐蜀，仍诏季兴自取夔、忠、万三州为巡属。〔唐时夔、忠、万三州本属荆南节度，唐末之乱，王建据蜀，并而有之。〕都统置中军，以供奉官李从袭充中军马步都指挥监押，高品李廷安、吕知柔充魏王府通谒。〔李从袭等皆宦宫也。〕辛丑，以工部尚书任圜、翰林学士李愚并参预都统军机。
29自六月甲午雨，罕见日星，江河百川皆溢，凡七十五日乃霁。
30郭崇韬以北都留守孟知祥有荐引旧恩，〔事见二百七十卷梁均王贞明五年。〕将行，言于上曰：「孟知祥信厚有谋，若得西川而求帅，无踰此人者。」〔帅，所类翻。〕又荐邺都副留守张宪谨重有识，可为相。戊申，大军西行。
31蜀安重霸劝王承休请蜀主东游秦州。承休到官，即毁府署，作行宫，大兴力役，强取民间女子教歌舞，图形遗韩昭，〔遗，唯季翻。韩昭谀佞，蜀主狎而信之。〕使言于蜀主；又献花木图，盛称秦州山川土风之美。蜀主将如秦州，群臣谏者甚众，皆不听；王宗弼上表谏，蜀主投其表于地；太后涕泣不食，止之，亦不能得。前秦州节度判宫蒲禹卿上表几二千言，〔上，时掌翻。几，居依翻。〕其略曰：「先帝艰难创业，欲传之万世。陛下少长富贵，〔少，诗照翻。长，知两翻。〕荒色惑酒。秦州人杂羌、胡，地多瘴疠，万众困于奔驰，郡县罢于供亿。〔瘴，之亮翻。罢，读曰疲。〕凤翔久为仇雠，必生衅隙；唐国方通欢好，恐怀疑贰。〔好，呼到翻。言无事举兵东出，恐因而致寇。〕先皇未尝无故盘游，陛下率意频离宫阙。〔离，力智翻。〕秦皇东狩，銮驾不还；〔见秦纪。〕炀帝南巡，龙舟不返。〔见隋纪。〕蜀都强盛，雄视邻邦，边庭无烽火之虞，境内有腹心之疾，百姓失业，盗贼公行。昔李势屈于桓温，〔见九十七卷晋孝宗永和三年。〕刘禅降于邓艾，〔见七十七卷魏元帝景元四年。〕降，户江翻。」山河险固，不足凭恃。」韩昭谓禹卿曰：「吾收汝表，俟主上西归，〔自秦州归成都曰西归。〕当使狱吏字字问汝！」〔蜀主归，未及以问蒲禹卿，而韩昭身首已异处矣。〕王承休妻严氏美，蜀主私焉，故锐意欲行。
32冬，十月，排陈斩斫使李绝琛与李严将骁骑三千、步兵万人为前锋，招讨判官陈又至宝鸡，称疾乞留。李愚厉声曰：「陈又见利则进，惧难则止。今大军涉险，〔自宝鸡入散关，则涉栈阁之险。〕人心易摇，〔易，以豉翻。〕宜斩以徇！」由是军中无敢顾望者。父，蓟州人也。〔蓟，音计。〕
33癸亥，蜀主引兵数万发成都，甲子，至汉州。武兴节度使王承捷告唐兵西上，〔蜀置武兴军于凤州。唐自关东进兵攻蜀为西上。上，时掌翻。〕蜀主以为群臣同谋沮己，〔沮，在吕翻。〕犹不信，大言曰：「吾方欲耀武。」遂东行。在道与群臣赋诗，殊不为意。
34丁丑，李绍琛攻蜀威武城，蜀指挥使唐景思将兵出降；城使周彦禋等知不能守，亦降，〔考异曰：实录：「十月，戊寅，魏王继岌至凤州，王承捷以凤、兴、文、成四州降。前一日，康延孝、李严至故镇威武城，唐景思等降。」按今故镇在凤州西四程，延孝未下凤州，何能先至故镇！又蜀之守御必在凤州之东，或者当时凤州之东别有威武城亦名故镇、非今之故镇欤﹖〕景思，秦州人也。得城中粮二十万斛。绍琛纵其败兵万余人逸去，因倍道趣凤州。〔纵败兵先去以惧蜀人，而倍道踵其后以趣凤州。趣，七喻翻。〕李严飞书以谕王承捷。李继曮竭凤翔蓄积以馈军，不能充，人情忧恐。郭崇韬入散关，指其山曰：「吾辈进无成功，不得复还此矣。当尽力一决。〔一决者，一决战也。复，扶又翻；下同。〕今馈运将竭，宜先取凤州，因其粮。」诸将皆言蜀地险固，未可长驱，宜按兵观衅。崇韬以问李愚，愚曰：「蜀人苦其主荒淫，莫为之用。宜乘其人心崩离，风驱霆击，彼皆破胆，虽有险阻，谁与守之＠兵势不可缓也。」是日李绍琛告捷，〔是日，崇韬入散关之日也，盖即丁丑。〕崇韬喜，谓李愚曰：「公料敌如此，吾复何忧！」乃倍道而进。〔复，扶又翻。〕戊寅，王承捷以凤、兴、文、扶四州印节迎降，〔四州州印及武兴节度使印及旌节也。〕得兵八千，粮四十万斛。崇韬曰：「平蜀必矣。」〔兵威已振，有粮可因，知功必成。〕即以都统牒命承捷摄武兴节度使。
己卯，蜀主至利州，威武败卒奔还，始信唐兵之来。王宗弼、宋光嗣言于蜀主曰：「东川、山南兵力尚完，〔东川谓梓、遂诸州；山南谓兴元诸州。〕陛下但以大军扼利州，唐人安敢悬兵深入！」从之。庚辰，以随驾清道指挥使王宗勋、王宗俨、兼侍中王宗昱为三招讨，将兵三万逆战。从驾兵自绵、汉至深渡，〔从，才用翻。深渡在利州绵谷县北大漫天、小漫天之间。〕千里相属，〔属，之欲翻。〕皆怨愤，曰：「龙武军粮赐倍于他军，〔龙武粮赐优厚事见上年。〕他军安能御敌！」
李绍琛等过长举，〔长举，汉沮县地，西魏置盘头郡，隋置长举县，唐属兴州。九域志：在州西一百里。〕兴州都指挥使程奉琏将所部兵五百来降，且请先治桥栈以俟唐军，〔琏，力展翻。治，直之翻。栈，士限翻。〕由是军行无险阻之虞。辛巳，兴州刺史王承鉴弃城走，绍琛等克兴州，〔考异曰：实录：「甲申，魏王至故镇，康延孝收兴州。」十国纪年：「辛巳，承鉴出奔，甲申，继岌、郭崇韬至威武城。」今从之。〕郭崇韬以康景思摄兴州刺史。乙酉，成州刺史王承朴弃城走。〔九域志：兴州西至成州二百一十五里。〕李绍琛等与蜀三招讨战于三泉，〔三泉县，唐属兴元府。九域志：兴州东南至三泉一百四十五里，有百牢关、金牛道之险。〕蜀兵大败，斩首五千级，余众遗走。又得粮十五万斛于三泉，由是军食优足。〔优，饶也。〕
35戊子，葬贞简太后于坤陵。
36蜀主闻王宗勋等败，自利州倍道西走，断桔柏津浮梁；〔桔，古屑翻。断，音短。〕命中书令、判六军诸卫事王宗弼将大军守利州，且令斩王宗勋等三招讨。〔以三泉之败也。〕
李绍琛昼夜兼行趣利州。〔九域志：三泉西至利州一百八十九里。趣，七喻翻。〕蜀武德留后宋光葆遗郭崇韬书，〔遗，唯季翻。〕「请唐兵不入境，当举巡属内附；苟不如约，则背城决战以报本朝。」〔背，蒲昧翻。宋光葆谓蜀为本朝。朝，直遥翻。〕崇韬复书抚纳之。乙〔【章：十二行本「乙」作「己」；乙十一行本同；张校同，云无注本亦误「乙」。】〕丑，魏王继岌至兴州，光葆以梓、绵、剑、龙、普五州，武定节度使王承肇以洋、蓬、壁三州，山南节度使〔【章：十二行本「使」下有「兼侍中」三字；乙十一行本同。】〕王宗威以梁、开、通、渠、麟五州，〔渠州潾山县，唐武德元年置潾州，八年州废，以潾山县属渠州；当是蜀复置潾州也。「麟」，当作「潾」，音力珍翻。又唐贞观中置麟州以处生羌归附者，属松州都督府，唐至德后沦没久矣，当以渠潾之潾为是。〕阶州刺史王承岳以阶州，皆降。承肇，宗侃之子也。自余城镇怕望风款附。
天雄节度使王承休与副使安重霸谋掩击唐军，〔欲自秦州掩击唐军之后。〕重霸曰：「击之不胜，则大事去矣。蜀中精兵十万，天下险固，唐兵虽勇，安能直度剑门邪！然公受国恩，闻难不可不赴，〔难，乃旦翻。〕愿与公俱西。」〔言自秦州西赴成都。〕承休素亲信之，以为然。重霸请赂羌人买文、扶州路以归；承休从之，使重霸将龙武军及所募兵万二千人以从。将行，州人饯于城外。承休上道，〔以从，才用翻。〕重霸拜于马前曰：「国家竭力以得秦、陇，〔蜀得秦、陇，见二百六十九卷梁均王贞明元年。〕若从开府还朝，〔朝，直遥翻。〕谁当守之！开府行矣，重霸请为公留守。」〔蜀盖加王承休开府仪同三司，故称之。为，于伪翻；下为陈同。守，式又翻。〕承休业已上道，无如之何，遂与招讨副使王宗汭自扶、文而南；其地皆不毛，羌人抄之，〔抄，楚交翻。〕且战且行，士卒冻馁，比至茂州，余众二千而已。〔此自秦州取道文、扶，循山至茂州也。为王承休、宗汭为魏王继岌所诛张本。比，必利翻。〕重霸遂以秦、陇来降。
37高季兴常欲取三峡，畏蜀峡路招讨使张武威名，不敢进。至是，乘唐兵势，使其子行军司马从诲权军府事，自将水军上峡取施州。张武以铁锁断江路，〔断，音短。〕季兴遣勇士乘舟斫之。会风大起，舟絓于锁，不能进退，〔絓，音挂。〕矢石交下，坏其战舰，〔坏，音怪。〕季兴轻舟遁去。〔使蜀之边帅尽如张武，散关岂易入哉。为后孟知祥复用张武张本。〕既而闻北路陷败，以夔、忠、万三州遣使诣魏王降。
38郭崇韬遗王宗弼等书，为陈利害；〔遣，唯季翻。〕李绍琛未至利州，宗弼弃城引兵西归。王宗勋等三招讨追及宗弼于白芀，〔九域志，简州金水县有白芀镇。芀，都聊翻。〕宗弼怀中探诏书示之曰：〔探，吐南翻。〕「宋光嗣令我杀尔曹。」因相持而泣，遂合谋送款于唐。
后唐纪三〔起旃蒙作噩（乙酉）十一月，尽柔兆阉茂（丙戌）三月，不满一年。〕
庄宗光圣神闵孝皇帝下
同光三年〔（乙酉、九二五）〕
1十一月，丙申，蜀主至成都，百官及后宫迎于七里亭。〔亭去成都城七里，因以为名。〕蜀主入妃嫔?之@回鹘队入宫。〔效回鹘曳队以入宫。〕丁酉，出见群臣于文明殿，〔按五代会要，梁开明元年改洛阳宫贞观殿为文明殿。贞观殿，洛阳宫前殿也。唐昭宗迁洛后更名。今蜀亦有文明殿。蜀宫仿唐宫之制；意文明，唐末殿名也。〕泣下沾襟，君臣相视，竟无一言以救国患。
戊戌，李绍琛至利州，修桔柏浮梁。〔桔柏浮梁为蜀所断，故修之以济。〕昭武节度使林思谔先弃城奔阆州，〔蜀置昭武节度于利州。九域志：利州东南至阆州二百三十五里。〕遣使请降。甲辰，魏王继岌至剑州，〔九域志：剑州东北至利州一百九十里。〕蜀武信节度使兼中书令王宗寿以遂、合、渝、泸、昌五州降。〔蜀置武信军于遂州。〕
王宗弼至成都，登大玄门，严兵自卫。蜀主及太后自往劳之，〔劳，力到翻。〕宗弼骄慢无复臣礼。乙巳，劫迁蜀主及太后后宫诸王于西宫，收其玺绶，〔玺，斯氏翻。绶，音受。〕使亲吏于义兴门邀取内库金帛，悉归其家。其子承涓杖剑入宫，取蜀主宠姬数人以归。〔涓，圭渊翻。〕丙午，宗弼自称权西川兵马留后。
李绍琛进至绵州，〔九域志：剑州西至绵州二百八十里。〕仓库民居已为蜀兵所燔，又断绵江浮梁〔断，丁管翻。绵州谓之左绵，以绵水径其左故也。〕水深，无舟楫可渡，绍琛谓李严曰：「吾悬军深入，利在速战。乘蜀人破胆之时，但得百骑过鹿头关，彼且迎降不暇；〔降，户江翻；下同。〕若俟修缮桥梁，必留数日，或教王衍坚闭近关，折吾兵势。〔近关，即谓鹿头关。折，之舌翻。〕傥延旬浃，则胜负未可知矣。」〔言深入之兵利于飘忽震荡，难以持久。〕乃与严乘马浮渡江，从兵得济者仅千人〔从，才用翻。〕溺死者亦千余人，遂入鹿头关；丁未，进据汉州；〔九域志：绵州西南至汉州一百八十九里。〕居三日，后军始至。
宗弼遣使以币马牛酒劳军，且以蜀主书遗李严〔遗，唯季翻。〕曰：「公来吾即降。」或谓严，〔或谓严者，或以人语严也。〕「公首建伐蜀之策，〔事见上卷上年。〕蜀人怨公深入骨髓，不可往。」严不从，欣然驰入成都，〔九域志：汉州南至成都九十五里。〕抚谕吏民，告以大军继至。蜀君臣后宫皆恸哭。蜀主引严见太后，以母妻为托。宗弼犹乘城为守备，严悉命撤去楼橹。〔乘，登也。去，羌吕翻。〕
己酉，魏王继岌至绵州，蜀主命翰林学士李昊草降表，又命中书侍郎、同平章事王锴草降书，〔降表以上皇帝，降书以达军前。锴，口骇翻。〕遣兵部侍郎欧阳彬奉之以迎继岌及郭崇韬。
王宗弼称蜀君臣久欲归命，而内枢密使宋光嗣、景润澄、宣徽使李周辂、欧阳晃荧惑蜀主；皆斩之，函首送继岌。又责文思殿大学士、礼部尚书、成都尹韩昭佞谀，枭于金马坊门。〔金马坊在成都城中，以有金马碧鸡祠，因而名坊。又有碧鸡坊。〕内外马步都指挥使兼中书令徐延琼、果州团练使潘在迎、嘉州刺史顾在珣及诸贵戚皆惶恐，；倾其家金帛妓妾以赂宗弼，仅得免死。〔妓，渠绮翻。〕凡素所不快者，宗弼皆杀之。
辛亥，继岌至德阳。〔九域志：德阳县在汉州东北八十五里。〕宗弼遣使奉笺，称已迁蜀主于西第，〔已奉表降唐，不敢称西宫，故称西第。〕安抚军城，以俟王师。又使其子承班以蜀主后宫及珍玩赂继岌及郭崇韬，求西川节度使，继岌曰：「此皆我物，奚以献为！」留其物而遣之。〔宗弼之献，继岌之留，贤不肖之相去，其间不能以寸。〕
李绍琛留汉州八日以俟都统，〔都统，继岌也。〕甲寅，继岌至汉州，王宗弼迎谒；乙卯，至成都。丙辰，李严引蜀主及百官仪卫出降于升迁桥，〔按薛史，升迁桥在成都北五里。〕蜀主白衣、衔璧、牵羊，草绳萦首，百官衰绖、徒跣、舆榇，号哭俟命。〔衰，仓回翻。榇，初觐翻。空棺为榇。号，户刀翻。〕继岌受璧，崇韬解缚，焚榇，承制释罪；君臣东北向拜谢。〔唐昭宗大顺二年王建取蜀，至衍而亡。〕丁巳，大军入成都。崇韬禁军士侵掠，市不改肆。自出师至克蜀，凡七十日。〔考异曰：实录：「自兴师出洛至定蜀城，计七十五日。」薛史因之。按唐军九月戊申离洛城，十一月丁巳入成都，止七十日耳，实录、薛史误也。〕得节度十，〔武德、武信、永平、武泰、镇江、山南、武定、天雄、武兴、昭武凡十节度，西川为蜀都，不与也。〕州六十四，〔欧史职方考：前蜀所有益、汉、彭、蜀、绵、眉、嘉、剑、梓、遂、果、阆、普、陵、资、荣、简、邛、黎、雅、维、茂、文、龙、黔、施、夔、忠、万、归、峡、兴、利、开、通、涪、渝、泸、合、昌、巴、蓬、集、壁、渠、戎、梁、洋、金、秦、凤、阶、成五十三州而已。〕县二百四十九，兵三万，铠仗、钱粮、金银、缯锦共以千万计。〔缯，慈陵翻。〕
高季兴闻蜀亡，方食，夫匕箸，〔箸，迟倨翻。〕曰：「是老夫之过也。」〔高季兴劝伐蜀见二百七十二卷元年。〕梁震曰：「不足忧也。唐主得蜀益骄，亡无日矣，〔梁震之料庄宗，如烛照数计。〕安不〔章：十二行本无「不」字；乙十一行本同；张校同。〕知其不为吾福！」〔荆南之福则未闻也。以三郡之地介乎强国之间，惴惴仅能自全，何福之有！〕
楚王殷闻蜀亡，上表称：「臣已营衡麓之间为菟裘之地，〔衡麓，衡山之麓也；山足曰麓。左传：鲁隐公使营菟裘，吾将老焉。马殷言将致事而归老于衡麓，闻蜀亡而惧也。菟，同都翻。〕愿上印绶以保余龄。」〔龄，年也。记文王世子曰：古者谓年龄，齿亦龄也。上，时掌翻。〕上优诏慰谕之。
2平蜀之功，李绍琛为多，位在董璋上；而璋素与郭崇韬善，崇数召璋与议军事。〔数，所角翻。〕绍琛心不平，谓璋曰：「吾有平蜀之功，公等朴樕相从，〔朴，蒲木翻。樕，苏谷翻。朴樕小木，以喻董璋小材也。〕反呫嗫于郭公之门，〔呫，叱涉翻。嗫，而涉翻。呫嗫，细语也。〕谋相倾害。吾为都将，〔帝命李绍琛为行营马步军都指挥使，董璋为左厢虞候，故云然。〕独不能以军法斩公邪！」璋诉于崇韬。十二月，崇韬表璋为东川节度使，〔考异曰：庄宗实录：「十二月丙寅，以静难节度使董璋为东川节度副大使。」又康延孝传云：「郭崇韬除董璋为东川节度使。延孝与华州节度使毛璋见崇韬，请以工部任尚书为东川帅。崇韬怒曰：『绍琛反邪，敢违吾节度！』不及二旬，崇韬为继岌所害。」按大军以十一月二十八日丁巳入西川，至十二月八日丙寅除董璋东川，凡十日；明年正月八日杀崇韬，至此凡六十日，而云「不及二旬崇韬遇害」，日月殊不相合。盖十二月丙寅崇韬始表璋镇东川之日耳，非降制日也。云「不及二旬」亦恐误。〕解其军职。〔解董璋军职，则李绍琛不得以军法令之，此崇韬之所以保护董璋者也。〕绍琛愈怒，曰：「吾冒白刃，陵险阻，定两川，璋乃坐有之邪！」〔冒，莫北翻。〕乃见崇韬言：「东川重地，任尚书有文武才，宜表为帅。」〔任圜时以工部尚书参预军机。帅，所类翻。〕崇韬怒曰：「绍琛反邪，何敢违吾节度！」绍琛惧而退。
初，帝遣宦者李从袭等从魏王继岌伐蜀；继岌虽为都统，军中制置补署一出郭崇韬，崇韬终日决事，将吏宾客趋走盈庭，而都统府惟大将晨谒外，牙门索然，〔索，苏各翻。索然，言寂寞也。〕从袭等固耻之。及破蜀，蜀之贵臣大将争以宝货、妓乐遗崇韬及其子廷诲，〔妓，渠绮翻。遗，唯季翻。〕魏王所得，不过匹马、束帛、唾壶、麈柄而已，〔麈，之庾翻。〕从袭等益不平。
王宗弼之自为西川留后也，赂崇韬求为节度使，崇韬阳许之，〔考异曰：实录、薛史皆云崇韬以蜀帅许之，按崇韬有识略，岂可兴大兵取西川，反以与宗弼乎！此庸人所不为也。盖于时宗弼尚据成都，崇韬恐其悔而违拒，故阳许之以安其意耳。〕既而久未得，乃帅蜀人列状见继岌，请留崇韬镇蜀。〔帅，读曰率。〕从袭等因谓继岌曰：「郭公父子专横，〔横，户孟翻。〕今又使蜀人请己为帅，〔帅，所类翻。〕其志难测，王不可不为之备。」继岌谓崇韬曰：「主上倚侍中如山岳，不可离庙堂，〔郭崇韬官侍中，故继岌称之。离，力智翻。〕岂肯弃元老于蛮夷之域乎！且此非余之所敢知也，请诸人诣阙自陈。」由是继岌与崇韬互相疑。〔此段自平蜀之功以下，为李绍琛反张本；自初帝遣李从袭从继岌以下，为杀郭崇韬张本。〕
会宋光葆自梓州来，诉王宗弼诬杀宋光嗣等；又，崇韬征犒军钱数万缗于宗弼，宗弼靳之，〔犒，苦到翻。靳，居焮翻。〕士卒怨怒，夜，纵火諠噪。崇韬欲诛宗弼以自明，己巳，白继岌收宗弼及王宗勋、王宗渥，皆数其不忠之罪，〔数，所具翻。〕族诛之，籍没其家。蜀人争食宗弼之肉。
3辛未，闽忠懿王审知卒，〔年六十四。〕子延翰自称威武留后。〔延翰字子逸，审知长子也。〕汀州民陈本聚众三万围汀州，延翰遣右军都监柳邕等将兵二万讨之。〔监，古衔翻。〕
4癸酉，王承休、王宗汭至成都，〔十月自秦州上道，为始至成都。〕魏王继岌诘之曰：「居大镇，拥强兵，何以不拒战﹖」对曰：「畏大王神武。」曰：「然则何以不降﹖」对曰：「王师不入境。」：「日所俱入羌者几人﹖」对曰：「万二千人。」曰：「今归者几人﹖」对曰：「二千人。」曰：「可以偿万人之死矣。」皆斩之，并其子。
5丙子，以知北都留守事孟知祥为西节度使、同平章事，促召赴洛阳。〔召之至洛阳而后赴镇。为孟知祥据蜀张本。〕帝议选北都留守，枢密承旨段徊等恶邺都留守张宪，不欲其在朝廷，〔段徊必宦人也。〕皆曰：「北都非张宪不可。宪虽有宰相器，〔郭崇韬荐张宪为相，帝欲用之，故段徊等云然。〕今国家新得中原，宰相在天子目前，事有得失，可以改更，〔更，工衡翻。〕比之北都独系一方安危，不为重也。乃徙宪为太原尹，知北都留守事。〔以尹知留守事，非正为留守也。〕以户部尚书王正言为兴唐尹，知邺都留守事。正言昏耄，帝以武德使史彦琼为邺都监军。〔后唐武德使本掌宫中事。明宗时尝旱，暴坐庭中，诏武德司宫中无扫雪，是其证也。〕彦琼，本令人也，有宠于帝。魏、博等六州军旅金谷之政皆决于彦琼，威福自恣，陵忽将佐，自正言以下皆谄事之。〔为王正言、史彦琼不能守邺都张本。〕
6初，得魏州银枪效节都近八千人，以为亲军，〔见二百六十九卷梁均王贞明元年。近，其靳翻。〕皆勇悍无敌。夹河之战，实赖其用，屡立殊功，常许以灭之日大加赏赉。既而河南平，〔梁灭而河南平。〕虽赏赉非一，而士卒恃功，骄恣无厌，〔厌，于盐翻。〕更成怨望。是岁大饥，民多流亡，租赋不充，道路涂潦，漕辇艰涩，〔漕，水运；辇，陆运。涩，色立翻。〕东都仓廪空竭，无以给军士。租庸使孔谦日于上东门外〔洛城东面三门：中日建春，左曰上东，右曰永通。九域志：洛阳上东门、建春门皆为镇，属河南县，盖丧乱丘墟，非复盛唐之旧也。〕望诸州漕运，至者随以给之。军士乏食，有雇妻鬻子者，老弱采蔬于野，百十为群，往往馁死，流言怨嗟，而帝游畋不息。己卯，猎于白沙，皇后、皇子、后宫毕从。庚辰，宿伊阙；辛巳，宿潭泊；壬午，宿龛涧；癸未，还宫。〔自白沙至龛涧，其地皆在洛阳东。按薛史李愚避难居洛，表白沙之别墅。龛涧近伊阙。从，才用翻。龛，苦含翻。〕时大雪，吏卒有僵仆于道路者。伊、汝间饥尤甚，卫兵所过，责其供饷，不得，则坏其什器，〔僵，居良翻。坏，音怪。〕撤其室庐以为薪，甚于寇盗，县吏皆窜匿山谷。
7有白龙见于汉宫；汉主改元白龙，更名曰龚。〔见，贤遍翻。更，工衡翻。〕
8长和骠信郑旻遣其布燮郑昭淳求婚于汉，汉主以女增城公主妻之。长和即唐之南诏也。〔唐末，南诏改曰大礼，至是又改曰长和。五代会要曰：郭崇韬平蜀之后，得王衍所得蛮俘数十，以天子命令使人入其部，被止于界上，惟国信蛮俘得往。续有转牒，称督爽大长和国宰相、布燮等等上大唐皇帝舅奏疏一封，差人转送黎州，其纸厚硬如皮，笔力遒健，有诏体，后有督爽陀酋、忍爽王宝、督爽弥勒、忍爽董德义、督爽长垣纬、忍爽杨希燮等所署。有彩笺一轴，转韵诗一章，章三韵，共十联，有类击筑词，颇有本朝姻亲之意，语亦不逊。〕
9成德节度使李嗣源入朝。
10闰月，己丑朔，孟知祥至洛阳，帝宠待甚厚。
11帝以军储不足，谋于群臣，豆卢革以下皆莫知为计。吏部尚书李琪上疏，以为：「古者量入以为出，〔量，音良。〕计农而发兵，故虽有水旱之灾而无匮乏之忧。近代税农以养兵，未有农富给而兵不足，农捐瘠而兵丰饱者也。今纵未能蠲省租税，苟除折纳、纽配之法，〔折纳，谓抑民使折估而纳其所无；纽配，谓纽数而科配之也。〕农亦可以小休矣。」帝即敕有司如琪所言，然竟不能行。
12丁酉，诏蜀朝所署官四品以上降授有差，五品以下才地无取者悉纵归田里；其先降及有功者，委崇韬随事奖任。又赐王衍诏，略曰：「固当裂土而封，必不薄人于险。三辰在上，一言不欺。」〔誓之以三辰而终杀之，非信也。〕
13庚子，彰武、保大节度使兼中书令高万兴卒，〔梁贞明四年，高万兴兼镇鄜延。唐以延州置保塞军，岐改为忠义军，后唐改为彰武军。鄜，保大军。〕以其子保大留后允韬为彰武留后。
14帝以军储不充，欲如汴州，谏官上言：「不如节俭以足用，自古无就食天子。今杨氏未灭，不宜示以虚实。」〔谓吴近在淮南，不宜使之知中国虚实。上，时掌翻。〕乃止。
15辛亥，立皇弟存美为邕王，存霸为永王，存礼为薛王，存渥为申王，存父为睦王，存确为通王，存纪为雅王。
16郭崇韬素疾宦官，尝密谓魏王继岌曰：「大王他日得天下，騬马亦不可乘，〔騬，食陵翻，犗马也，以喻宦官。史照曰：犗，音戒；俗呼扇马为改马，即犗马也。〕况任宦官！宜尽去之，专用士人。」〔去，羌吕翻。〕吕知柔窃听，闻之，〔吕知柔时为都统牙通谒。〕由是宦官皆切齿。
时成都虽下，而蜀中盗贼群起，布满山林。崇韬恐大军既去，更为后患，命任圜、张筠分道招讨，以是淹留未还。帝遣者向延嗣促之，崇韬不出郊迎，及见礼节又倨，〔宦官固可疾，然天子使之将命，敬之者所以敬君也，乌可倨见哉！唐庄宗使刑臣将命于大臣非也，郭崇韬倨见之亦非也。呜呼！刑臣将命，自唐开元以后皆然矣。〕延嗣怒。李从袭谓延嗣曰：「魏王，太子也；主上万福，而郭公专权如是。郭廷诲拥徒出入，日与军中饶将、蜀土豪杰狎饮，指天画地，近闻白其父请表己为蜀帅；〔帅，所类翻；下同。〕又言「蜀地富饶，大人宜善自为谋。」今诸军将校皆郭氏之党，王寄身于虎狼之口，一朝有变，吾属不知委骨何地矣。」因相向垂涕。延嗣归，具以语刘后。〔语，牛倨翻；下语之同。〕后泣诉于帝，请早救继岌之死。
前此帝闻蜀人请崇韬为帅，已不平，至是闻延嗣之言，不能无疑。帝阅蜀府库之籍，曰：「人言蜀中珍货无算，何如是之微也﹖」延嗣曰：「臣闻蜀破，其珍货皆入于崇韬父子，崇韬有金万两，银四十万两，钱百万缗，名马千匹，他物称是，廷诲所取，复在其外；〔称，尺证翻。复，扶又翻。〕故县官所得不多耳。」帝遂怒形于色。及孟知祥将行，帝语之曰：「闻郭崇韬有异志，卿到，为朕诛之。」〔为，于伪翻。〕知祥曰：「崇韬，国之勋旧，不宜有此。俟臣至蜀察之，苟无他志则遣还。」〔还，从宣翻，又如字。〕帝许之。
壬子，知祥发洛阳。帝寻复遣衣甲库使马彦珪〔复，扶又翻；下后复同。衣甲库使，盛唐无之，盖帝所置，亦内诸司使之一也。〕驰诣成都观崇韬去就，如奉诏班师则已，若有迁延跋扈之状，则与继岌图之。〔观庄宗所以命孟知祥、马彦珪者如此，就使李从袭等不以刘后教行之，崇韬得东还，亦必不能自全矣。〕彦珪见皇后，说之曰：〔说，式芮翻。〕「臣见向延嗣言蜀中事势忧在朝夕，今上当断不断，〔言帝诏旨持两端，无决然使杀崇韬之命。断，丁乱翻。〕夫成败之机，间不容发，安能缓急禀命于三千里外乎！」〔成都至洛阳三千二百一十六里，见旧唐书地理志。〕皇后复言于帝，帝曰：「传闻之言，未知虚实，岂可遽尔果决！」皇后不得请，退，自为教与继岌，令杀崇韬。知祥行至石壕，〔石壕村在陕县东、新安县西，杜少陵诗所谓「暮投石壕村」者也。九域志：陕州陕县有石壕镇。〕彦珪夜叩门宣诏，促知祥赴镇，知祥窃叹曰：「乱将作矣！」乃昼夜兼行。〔孟知祥倍道而行，非能救郭崇韬之死也，恐崇韬死而生他变耳。〕
17初，楚王殷既得湖南，不征商旅，由是四方商旅辐凑。湖南地多铅铁，殷用军都判官高郁策，〔军都判官，诸军都判官也。高郁在马殷府，其位任在行军司马之上。〕铸扣铁为钱，商旅出境，无所用之，皆易他货而去，故能以境内所余之物易天下百货，国以富饶。湖南民不事桑蚕，郁命民输税者皆以帛代钱，未几，民间机杼大盛。〔几，居岂翻。高郁佐马殷治湖南，巧于使民而民劝趋于利，盖学管子之术者也。
18吴越王镠遣使者沈桊致书，以受玉册、封吴越国王告于吴，〔桊，土刀翻。〕吴人以其国名与己同，〔嫌其居越而兼吴国之名。〕不受书，遣桊还。仍戒境上无得通吴越使者及商旅。
明宗圣德和武钦孝皇帝上之上〔讳嗣源，应州人。世本夷狄，无姓氏。父电，鴈雁门都将。帝少名邈佶烈，太祖养以为子，乃姓李，名嗣源，即位后改名亶。
天成元年〔丙戌、九二六是年四月方改元，见下卷。〕
1春，正月，庚申，魏王继岌遣李继曮、李严部送王衍及其宗族百官数千人诣洛阳。
  </div>
  <div class="pagination">
   <a href="资治通鉴注_page307.html">
    上一页
   </a>
   <span>
    ...
   </span>
   <a href="资治通鉴注_page303.html">
    303
   </a>
   <a href="资治通鉴注_page304.html">
    304
   </a>
   <a href="资治通鉴注_page305.html">
    305
   </a>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <span class="current-page">
    308
   </span>
   <a href="资治通鉴注_page309.html">
    309
   </a>
   <a href="资治通鉴注_page310.html">
    310
   </a>
   <a href="资治通鉴注_page311.html">
    311
   </a>
   <a href="资治通鉴注_page312.html">
    312
   </a>
   <a href="资治通鉴注_page313.html">
    313
   </a>
   <span>
    ...
   </span>
   <a href="资治通鉴注_page309.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
