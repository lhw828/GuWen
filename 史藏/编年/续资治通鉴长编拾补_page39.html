<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 39 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 39 页/共 59 页
  </h1>
  <div class="content">
   １、三月（案：钱大昕《四史朔闰考》：是月壬子朔。） 癸酉，复置算学。（《纪事本末》卷百三十五。案：大观四年，以算学生归之太史局。李《十朝纲要》：三月辛未，复置算学。） 

　　（《续宋编年资治通鉴》：三月壬子朔，日有食之。） 

　　１、四月（案：钱大昕《四史朔闰考》：是月壬午朔。） 甲申，宣义郎黄冠言：“欲令天下士自乡而升之县学，自县学而升之州，则通谓之选士可也，其自称则曰外舍生。又其才之向成，而升之内舍，则谓之俊士，其自称则曰内舍生。又其才之已成而贡之辟雍，然后谓之贡士焉，其自称也，亦以是而已。”从之。（《纪事本末》卷百二十六。案：《续宋编年资治通鉴》：四月，置俊选士，改内、外舍为之。即诏行黄冠之言也，今附注於此。） 

　　２、庚戌，知枢密院事郑居中等奏：“恭惟陛下德备明圣，观时会通，考古验今，沿情称事，断自圣学，付之有司，因革纲要，既为礼书，纤悉科条；又载仪注，勒成一代之典，跨有三王之隆。臣等备员参订，徒更岁月，悉禀训指，靡所建明。谨编成《政和五礼新仪》并序例，总二百二十卷，目录六卷，共二百二十六卷，辨疑正误，推本《六经》，朝著官称，一遵近制。上之御府，仰尘一览，恭候宸笔，裁定其当，以治人神，以辨上下，从事新书，其自今始。若夫蒐补遗逸，讲明稀阔，告成功而示德意。臣等顾虽匪材，犹当将顺圣志而成之。”诏令颁降。（《纪事本末》卷百三十三。案：《九朝编年备要》：初，以士民吉凶多用委巷之礼，乃颁《新仪》，吏奉行甚严，民更苦之。宣和元年，诏罢。《通鉴续编》：《五礼新仪》成，凡二百二十卷，增置礼直官，许士庶就问《新仪》。诏开封尹王革编类通行者，刊本给天下，使悉知礼意；其不奉行者，则论之以罪。） 

　　（《续宋编年资治通鉴》：夏四月，玉清和阳宫成，即福宁殿诞圣之地作宫，至是成，奉安道像，上诣宫行礼。七年，改为玉清神霄宫。时道教之盛，自道士徐知常始，赐号？虚先生，徐守信赐虚静先生，刘混康赐葆真观妙冲和先生，后并赠太中大夫。案：《宋史·本纪》：四月乙巳，以福宁殿东建玉清和阳宫。是月壬午朔，乙巳乃二十四日。《十朝纲要》云：四月，先是以福宁殿东诞圣之地作玉清和阳宫，至是告成。壬午，上诣宫中行奉安礼。据此，《本纪》作二十四日，疑误。） 

　　（又赦梓夔路，以筑溱、播等八州毕也。是岁，南夷平，戎州、保州夷各纳土。案：《宋史·本纪》：三年四月庚寅，以复溱、播等州降德音於梓夔路。《十朝纲要》同。） 

　　１、闰四月辛亥朔，（案：钱大昕《四史朔闰考》：是月辛亥朔。《十朝纲要》：辛亥朔，复置医学。据增“朔”字。） 诏复置医学。尚书省乞立校试之法，随所试中高下分遣诸路。三京七人，帅府六人，大藩五人，上州四人，中下州三人，次远州二人。从之。（《纪事本末》卷百三十五。案：《宋史·本纪》作戊午。《选举志》：崇宁间，改隶国子监，置博士、正、录各四员，分科教导，纠行规矩。立上舍四十人，内舍六十，外舍二百，斋各置长、谕一人。其考试：第一场问三经大义五道，次场方派试派证、运气大义各二道；针疡试小经大义三道，运气大义二道；三场假令治病法三道。中格高等，为尚药局医师以下职，馀各以等补官，为本学博士、正、录及外州医学教授。） 

　　２、甲寅，诏八行许添差诸州教授。从奉议郎王愈奏议也。《纪事本末》卷百二十六。

　　３、壬戌，诏：“议礼局官曾经应奉修皇后受册仪注，并预讨论武选官制文字。及《五礼新仪》了当，中书侍郎刘正夫、尚书右丞薛昂并转正议大夫，礼部尚书强渊明等并转一官。”（《纪事本末》卷百三十三。） 

　　（《续宋编年资治通鉴》：闰月，改公主为帝姬，易国号以美名二字，两国者以四字，郡、县主为宗姬、族姬。案：《东都事略》：闰月丙辰，诏曰：“周》称王姬，见於《诗《雅》，姬虽周姓，考古立制，宜莫如周。今帝天下，而以主封姬，可改公主为帝姬，郡主为宗姬，县主为族姬。其称大者，可并依旧，仍以美名二字易其国号，两国者以四字。”《宋史·本纪》：闰四月丙辰，诏改公主为帝姬，郡主为宗姬，县主为族姬。吴曾《能改斋漫录》：本朝制度多循用前代故事。皇女称公主，姊妹称长公主，诸姑称大长公主。至徽宗末年，一例改作帝姬。建炎元年六月八日，臣寮建言不便，以为古者，妇人称姓，故周曰王姬，犹宋子、齐姜之类是也。本朝为商后，非姬姓，不可以称用，是改正。蔡绦《铁围山丛谈》卷一：国朝帝女封号，皆沿习汉唐。初封则有美号称“公主”，出降则封“某国公主”，兄弟又封“某国长公主”，姑又封“某国大长公主”，祖姑则封“两国大长公主”；而皇族则称“某郡主”、“某县主”。熙、丰间，尝议以乖义理，然终不克改作。政和三年，上又恶其不典。或又欲追述，号公主为“帝赢”、郡县主宜为“宗赢”，仍合于前代矣。上曰：“此议虽近古，特不合时宜。”因谕大臣曰：“姬虽周姓，后世亦以为妇人之美称，盖不独为姓也，在我而已。”鲁公于榻前忽力争，上愕然，询其所以。鲁公谓：“臣乃姬姓也，惧有嫌，使小人得以议耳。”上笑而不从，乃降手诏，引熙宁欲釐革，而有司不克奉承，以至今日。周称王姬见于《诗》《雅》。姬虽周姓，考古立制，宜莫如周。今帝天下而以主封臣，可改公主为“帝姬”、郡主为“宗姬”、县主为“族姬”；其称大长者，可并依旧为“大长帝姬”，仍以美名二字易其国号，内两国者以四字。于是鲁公退，而具书于时政记。当是时，执政者皆叹息鲁公伤弓，故虑患之深也。是后因又改郡县君号为七等：郡君者，为淑人、硕人、令人、恭人；县君者，室人、安人、孺人。俄又避太室人之目，因又改曰宜人。其制今犹存。按岳珂《愧郯录》卷二：政和三年闰四月丙辰，诏：“改公主为帝姬，郡主为宗姬，县主为族姬。”珂按：本朝嬴姓而用姬为称，虽诏书明言，考古立制，宜莫如周。然要是蔡京辈误读《汉书》薄姬、丁姬辈名字，谓姬本妇人通号，故循用之耳。建炎改制，议者之论已详，不复出。第“宗族”二字，本以别亲疏，似亦差互。考之《春秋》襄公十二年秋九月，吴子乘卒，左氏因其临於宗庙，而别白之曰：“凡诸侯之丧，异姓临於外，同姓临於宗庙，同宗於祖庙，同族於祢庙”。杜征南预又从而释之曰：“同族谓高祖以下。”如此，则族之亲於宗明矣。今乃反之，尤失所宜。京辈当时固位，士多随声是非，或者固熟语先后为次，盖初不致考也。） 

　　１、五月（案：钱大昕《四史朔闰考》：是月庚辰朔。） 己酉，手诏：“崇宁之初，纳魏汉津之说，成《大晟之乐》，荐之郊庙，而未施於燕享。夫今乐犹古乐也。比诏有司，以《大晟乐》播之教坊，按试於庭，五声既具，无惉滞焦急之声，嘉与天下共之。可以所进乐颁之天下，其旧乐悉禁，仍令尚书省措置立法。”（《纪事本末》卷百三十五。案：《乐志》：徽宗锐意制作，以文太平，蔡京主魏汉津之说，破先儒累黍之非，用夏禹以身为度之文。以帝指为律度，铸帝鼎、景钟。乐成，赐名《大晟》，谓之“雅乐”。政和三年五月，帝御崇政殿，亲按燕乐，召侍从以上等侍立，手诏云云。） 

　　（《续宋编年资治通鉴》：五月，葬昭怀皇后。案：《宋史·本纪》：五月丙午，葬昭怀皇后於永泰陵。） 

　　１、六月（案：钱大昕《四史朔闰考》：是月庚戌朔。） 丁巳，诏：“武学，州县外舍生称武选士，内舍生称武俊士。”（《纪事本末》卷百二十六。案：《宋史·选举志》：政和三年，以隶学者众，凡经三岁校试而不得一与者，除其籍。） 

　　２、庚申，尚书省言：“学校养士，以待天下贤能，可以作人材，敦士行，兴教化，自县学升之州，自州升之辟雍，自辟雍升之太学，然后命官，则县学为升贡之本。今天下令、佐，吏部注授，多非其人。俗吏则以为学不急，不加察治，纵其犯法；庸吏则废法容奸，漫不加省，有罪不治。以故学生在学，驱斗争讼，至或杀人。盖令、佐不加训治，州学不切举察，提举官失于提案，以致如此，不惟士失其行，亦官废其职。今具下”云云。诏依。（《纪事本末》卷百二十六。） 

　　３、辛未，张商英特责授汝州团练副使，以李彪》指斥、谤讪等策在赦前，今本府一面断放也。（《纪事本末》卷百三十一。） 

　　１、七月（案：钱大昕《四史朔闰考》：是月己卯朔。） 甲申，议礼局言：“本朝都城坛壝之制，风师在城之西，雨师在城之东，以雷神从雨师之位，为二坛同壝。州县风师在社之东，雨师在雷神之西，非所谓各因其方，以类求神者也。乞倣都城方位建立，仍以雷神从雨师之位，为二坛同壝。”从之。《纪事本末》卷百三十三。

　　２、壬辰，提举京西路给地牧马王愈言：“乞依提举陕西路给地牧马奏请已得指挥，应县镇城寨，每给地牧马及三百户，管勾官与减二年磨勘；一州通管给地牧马一千户，检点官与减磨勘三年，岁终仍委提举官取给地牧马最多处保明闻奏，乞自朝廷旌赏。臣到本路，窃见每州管牧地动辄数千顷，一县或一二千顷者；若县给地牧马三百户，州通及一千户便行推赏，则州县惟及赏格而止。今相度每县及六百户，州及二千户，减三年磨勘，如此亦可以劝矣。”从之，馀路依此。（《纪事本末》卷百三十八。） 

　　３、己亥，诏：“礼以辨上下，定民志。自秦、汉以来，礼坏不制，富人墙壁被文绣，倡优僣后饰，当世贤者，至於太息，时君世主，亦莫能兴。卑得以逾尊，贱得以凌贵，欲安上治民难矣。比裒集三代鼎、彝、簠、簋、盘、匜、爵、豆之类凡五百馀器，载之於图，考其制而尚其象，与今荐天地、飨宗庙之器无一有合，去古既远，礼失其传矣。祭以类而求之，其失若此，其能有格乎！诏有司悉从改造。若宫室、车服、冠冕之度，昏冠、丧葬之节，多寡之数，等衰之别，虽尝考定，未能如古，秦、汉之弊未革也。夫道之以德，齐之以礼，有耻且格。今无礼以齐之而刑施焉，朕甚闵之。可於编类御笔所置礼制局，讨论古今沿革，具画来上。朕将亲览，参酌其宜，蔽（案：“蔽”字疑误。） 自朕志，断之必行，革千古之陋，以成一代之典，庶几先王，垂法后世”。（《纪事本末》卷百三十四。原注三年七月二十一日《宣和录》有此，《实录》及诏旨并无之。三年六月十一日并二十一日两诏可参考。《实录》于二年七月二十一日已书此诏。按：三年九月五日，始命刘炳等为礼制详议局官，然则置局当在二年七月，《宣和录》得之《实录》，误也。蔡绦《国史补》亦系之三年，绍述熙、丰政事同。《本纪》亦因《实录》於二年七月二十一日丙子书置礼制局，今不取。法度及神宗欲有为未暇者，官属朱锷、徐处仁等，局成作编类御笔所御笔，皆赐京者。后君臣会庆阁成，又改作制礼局。凡尊、罍、簠、簋、笾、豆、盘、匜、鼎、俎皆不合古，於是禁中尽出古器，用铜依古制重造。惟笾以竹为之，如今纫竹丝器也。又用银铸爵五十枚。东坡常得古爵而不识。诗云：“嘡耳兽齧环，长唇鹅擘喙，三趾下锐春蒲短，两柱高张秋菊细。”疑其饮器也。政和元年，会上御文德殿受朝，朝退，赐酒三爵。其制作如诗云，乃爵也。时礼制局以从官兼领，俸赐比它局独厚。又有议局，知枢密院郑居中所领，今《五礼新仪》是也。案：《宋史》：三年七月丙子，置礼制局。李《十朝纲要》作己亥。） 

　　４、新提举永兴军路学事施坰言：“陛下制为八行法，行之累年，士以行实闻於朝廷，载在仕版，己足以劝矣。尚取行实之尤异者，旌其门闾，使乡里至愚者皆知迁善远罪。”从之。（《纪事本末》卷百二十六。） 

　　《续宋编年资治通鉴》：秋七月，颁新燕乐。此乐乃古徵、角，招君臣相悦之乐也。先是，并制匏、笙、埙、篪，八声始备，诏颁焉。案：《纪事本末》：五月己酉，诏颁《大晟乐》。《乐志》同。《十朝纲要》：五月己酉，手诏颁《大晟乐》於天下，旧乐并禁。《本纪》亦作己酉颁新燕乐。按新燕乐，即《大晟乐》。《乐志》：五月，降诏颁乐。八月，大晟府以雅乐中声播於燕乐，旧阙徵、角二调，无土、木、匏三音，今乐并已增入。诏颁降天下。据此，五月之诏，第议颁乐之法，至八月，以大晟府奏阙乐增入，始颁乐於天下。八月以前，新乐尚未备也。《续宋编年》作七月颁新燕乐，疑为传写误。蔡绦《铁围山丛谈》：乐曲凡有谓之均、谓之韵。均也者，宫、徵、商、羽、角、合、变徵为之。此七均也。变徵，或云殆始於周。如战国时，燕太子丹遣荆轲于易水之上，作变徵之音，是周已有之矣。韵也者，凡调各有韵，犹诗律有平仄之属，此韵也。律吕、阴阳，旋相为宫，则凡八十有四，是为八十四调。然自魏晋后至隋唐，已失徵、角二调之均韵矣。孟子言“为我作君臣相说之乐”，盖徵招、角招是也。疑春秋时徵、角已亡，使不亡，何特言创作之也哉。唐开元时，有《若望赢法曲》者传於今，实黄钟之宫。夫黄钟之宫调，是为黄钟宫之均韵，可尔奏之，乃幺用中吕，视黄钟则为徵，既无徵调之正，乃独於黄钟宫调间用中吕管，方得见徵音之意而已。及政和间作燕乐，求徵、角调二均韵已不可得，有独以黄钟宫调均韵中为曲，而但以林钟律卒之。是黄钟视林钟为徵，虽号徵调，然自是黄钟宫之均韵，非犹有黄钟以林钟为徵之均韵也。此犹多以求之，稍近於理，自馀凡谓之徵、角调，是又在二者外，甚谬悠矣。然二调之均韵，几千载意不能得，徵角其终云。古之乐，备八音。八音谓金、石、土、革、丝、木、匏、竹。土则陶也。后世率不能全其克谐，至政和诏加讨论焉，乃作徵招、角招而补八音所阙者，曰石、曰陶、曰匏三焉。匏则加匏而为笙；陶乃埙也，遂埙篪皆入用；而石则以玉或石为响，配故铁方响，皆奏之，亦甚韶美，谓之燕乐部八音，盖自政和始。

　　（又云：贵妃刘氏薨，追谥明达皇后。案：《宋史·本纪》：七月庚子，贵妃刘氏薨。《东都事略》作七月己亥。《十朝纲要》：八月丁卯，追册贵妃刘氏为明达皇后。） 

　　１、九月（案：钱大昕《四史朔闰考》：是月己卯朔。） 癸未，户部尚书刘炳、中书舍人翟汝文为礼制详议官，起居舍人陈邦光、国子司业曾开为同详议官。《纪事本末》卷百三十四。

　　２、辛卯，遣兵部员外郎王亶召濮州处士王老志赴阙，令同本县长吏以礼敦遣，亶实荐老志者，故特遣之。《纪事本末》卷百二十七。

　　３、辛酉，（案：本月己卯朔不当有辛酉，无可据改，姑仍之。） 诏封处士王老志为洞微先生。《纪事本末》卷百二十七。（案：蔡绦《铁围山丛谈》卷五云：政和时，贵妃刘氏薨，追谥明达。时太仆卿王亶荐老志，馆於鲁公赐第。上遣使询明达事，老志曰：“明达乃上真紫虚元君。”且能传道元君语以白上，而上语亦遣白元君，事甚夥，然颇迂怪。一日，乔贵妃使祝老志曰：“元君昔日与吾善，今念之乎？”明旦，老志密封一书进，上开读，乃前岁中秋二妃侍上燕好之语。乔贵妃得之大恸。诏封洞微先生。当是时，郊天而天神为出，夏祭方泽而地祇为应，皆老志先时奏而启发之。《通鉴续编》：濮人王老志，初为小吏，遇异人，授以丹，遂弃妻子，结草庐田间，为人言休咎多验。太仆卿王亶以名闻。时帝方蔊道术，乃召至京师，馆於蔡京第，尝缄书一封至帝所，启之，乃昔岁秋中与乔、刘二妃燕好语也。由是益信之，号为洞微先生。） 

　　４、癸酉，（案：本月己卯朔不当有癸酉，无可据改，姑仍之。） 诏：“八行人多占学额日久，致妨士人入学，可依条限贡发施行。”《纪事本末》卷百二十六。

　　（《续宋编年资治通鉴》：九月，保和殿成，乃延福旧址作殿五楹夹三，东侧殿曰出光，西侧殿曰葆光；保和之后有殿曰燕颐，两旁有殿曰怡神，曰凝神，其楹数如保和，总为屋七十五间，上自记之。案：《通鉴续编》：四月作保和殿，盖至是殿成也。《九朝编年备要》：九月，保和殿成，上自记之，有曰：乃诏有司徙屯营於宫垣之外，移百官舍宇，俾就便利得其地。迁延福宫于宫城之北，即延福旧址，作保和殿五楹挟三，东侧殿曰出光，西侧殿曰葆光；保和之后有殿曰燕颐，两旁有殿曰怡神，曰凝神，其楹数如保和，总为屋七十五间。工致其巧，人致其力，始于四月癸巳，至九月丙午殿成。上饰纯绿，下漆以朱，无文藻绘画五彩，垣墉无粉泽，浅墨作寒林平远禽竹而已。前种松、竹、木樨、梅桐、橙、橘、兰蕙，有岁寒秋香、洞庭吴会之趣；后列太湖之石，引沧浪之水，陂池连绵，若起若伏，支流派别，萦绕清泚，有瀛州方壶、长江远渚之兴。左实典诰、训谟、经史，以宪章古，始有典有则；右藏三代鼎、彝、俎、豆、敦、盘、尊、罍，以省象制器，参於神明，荐於郊庙。东序置古今书画，第其品秩，玩心游思，可喜可愕；西夹收琴阮笔砚，以挥毫洒墨，放怀适情。） 

　　１、十月戊申朔，御笔：元观法师程若虚封宝箓先生。（《纪事本末》卷百二十七。原注宝箓宫不见起建月日，或自此始也。程若虚事更考之。） 

　　２、庚戌，手诏曰：“朕若古之训，惟天为大，天下万物，无以称之。故先王以类而求，祀于圆丘象其形，奠以苍璧象其色，冬日至取其时，大裘而冕法其幽，而未有以体其道。夫天元地黄，元天道也。朕荷天顾諟，锡以元圭，内赤外黑，尺有二寸，旁列十有二山，盖周之镇圭有法乎？是祗天之休，于以昭事上帝而体其道，过周远矣。将来冬祀，可搢大圭，执镇圭，庶格上帝之心，敷佑于下民，永为定制。”《纪事本末》卷百二十八。

　　３、辛酉，手诏：“先王制器，必尚其象，然后可以格神明，通天地，去古云远久，失其传。裒集三代盘、匜、罍、鼎，可以稽考取法，以作郊庙禋祀之器，焕然大备，无愧於古，可载之祀仪。”从刘炳之言也。《纪事本末》卷百三十四。

　　４、乙丑，御崇政殿，阅举制造礼器所之礼器，并出古器，宣示百官。（《纪事本末》卷三十四。原注《实录》但书御崇政殿，以古器宣示百官。今以诏旨十六日所书增入。） 

　　５、礼制局言：“圜坛旧制四成，一成二十丈，再成十五丈，三成十丈，四成五丈。成高八尺一寸；十有二陛，陛七十二级；二壝，案：《礼志》作三壝。壝二十五步。古所谓地上圜丘、泽中方丘，盖因地形之自然，非人为也。然王者建国所在，或无自然之丘，则於郊择吉土以兆神位。为坛之制，当有度数，阳奇阴偶，王令诸侯为坛三成，用阳数也。然则祀天之坛宜为三成，自后一成以九九之数，广八十一丈，再成用六九之数，广五十四丈，三成用三九之数，广二十七丈；每成高二十七尺，总三成二百一十有六，《乾》之策也。为三壝，壝三十六步，《乾》之策三十有六也，成与壝俱三三天之数也。考历代以及今之坛制，其次第星辰，有不伦者。旧制五星十二辰，位於第一龛，二十八宿会於第三龛。夫五星二十八宿相与为经纬，二十八宿，五星之所，舍而十二次，所待以成者也。臣等今议二十八宿等四十四位於第二龛。旧制第二龛星辰之位为重行，则壝内之位亦当如之。今中宫外宫之星为重行於壝之内，其众星三百有六十位之外如故”。从之，候过今次大礼施行。（《纪事本末》卷百三十四。案：《宋史·礼志》：政和三年，议礼局上《五礼新仪》，皇帝祀昊天上帝，太史设神位版，昊天上帝位于坛上北方南向，席以稾秸；太祖位于坛上东方西向，席以蒲越。天皇大帝、五帝、大明、夜明、北极九位于第一龛，北斗、太一帝座、五帝内座、五星、十二辰、河汉等内宫神位五十有四于第二龛，二十八宿等中宫神位百五十有九于第三龛，外宫神位一百有六于内壝之内，众星三百有六十于内壝之外，第一龛席以稾秸，馀以莞席，皆内向配位。） 

　　６、戊辰，礼制局言：“方坛旧制三成，第一成崇三尺，第二成、三成皆崇二尺五寸，（案：《礼志》作“上广八丈，下广十有六丈”。） 上广十六丈。夫圜坛既则象于《乾》，则方坛当效法于《坤》。今议方坛定为再成，一成广三十六丈，再成广二十四丈，每成崇十八尺，积三十六尺，其广与崇皆得六六之数，以《坤》用六故也。为四阶，为级一百四十有四，所谓《坤》之策百四十有四也。为再壝，壝二十有四步，取《坤》之策二十有四也。成与壝再，则两地之义。其从祭之祇，升四镇、海、渎、五行、五狱，同位于第二龛，而山、林、丘陵、川、泽、坟、衍、原、隰之祇位如故。壝并饰以黄。”诏令杨戩依此修筑。（《纪事本末》卷百三十四。案：《宋史·礼志》：初，元丰三年七月，诏改北郊圜坛为方丘。六年，命礼部、太常定北郊坛制。哲宗绍圣三年，权尚书侍郎黄裳等言：“南郊青城至坛所五百一十八步，自瑞圣园至皇地祇坛之东坛五百五十六步，相去不远。其坛係国初所建，神灵顾享已久。元丰间，有司请地祇、神州并为方坛，坛之外为坎，诏止改圜坛为方。请下有司，比类南郊增饰制度，除治四面稍令低下，以应泽中之制”。诏礼部再为详定，指画兴筑。至是，礼制局言：“方坛旧制”云云。又议礼局上《新仪》：皇地祇位於坛上北方南向，席以稾秸；太祖皇帝位於坛上东方西向，席以蒲越。木神勾芒、东嶽於坛第一龛，东镇、海、渎於第二龛，东山、林、川、泽於坛下，东丘、陵、坟、衍、原、隰於内壝之内，皆在卯阶之北，以南为上。神州地祇、火神祝融、南嶽於坛第一龛，南镇、海、渎於第二龛，南山、林、川、泽於坛下，南丘、陵、坟、衍、原、隰於内壝之内，皆在午阶之东，以西为上。土神后土、中嶽於坛第一龛，中镇於第二龛，中山、林、川、泽於坛下，中丘、陵、坟、衍、原、隰於内壝之内，皆在午阶之西，以西为上。金神蓐收、西嶽於坛第一龛，西镇、海、渎於第二龛，昆仑、西山、林、川、泽於坛下，西丘、陵、坟、衍、原、隰於内壝之内，皆在酉阶之南，以北为上。水神玄冥、北嶽於第一龛，北镇、海、渎於第二龛，北山、林、川、泽於坛下，北丘、陵、坟、衍、原、隰於内壝之内，皆在子阶之西，以东为上。神州地祇席以秸，馀以莞席，皆内向，馀如旧仪。） 

　　１、十一月（案：钱大昕《四史朔闰考》：是月戊寅朔。） 辛巳，太师、楚国公蔡京进封鲁国公。（《纪事本末》卷百三十一。） 

　　２、癸卯，诏：“补荫入官人随学入所在州学，仍别为斋，公私试附州学生，别作号考校。”（《纪事本末》卷百二十六。） 

　　３、乙巳，礼制局言：“讨论玉辂沿革，《周官·巾车》言：‘锡樊缨十有再就。’注：‘樊及缨皆以五采罽饰之十有二就，就成也。’今马缨十有二而无采色，不应古制，欲以五采罽饰之樊缨十有二就。《周官》驭路仪，以鸾和为节。注：‘鸾在衡，和在轼，皆以金为之。’（案：《周礼》注作“皆以金为铃”。） 《韩诗外传》曰：‘升车则马动，马动则鸾鸣，鸾鸣则和应。’今辂衡、轼并无鸾和，乞添置。《周官·辀人》言，盖之圜，以象天；盖弓二十有八，以象星。今盖弓二十有二，不应古制，乞增造。《巾车》言：‘玉辂建太常，十有二斿。’注，太常九旂之画日月者，正幅为縿，斿则属焉，而不言色。司常掌九旂之物名，日月为常。注：‘凡九旂之帛皆用绛，以周尚赤故也。’《礼记·月令》中央天子乘大辂，载大黄旂，以金、象、革、木四辂（案：《礼记》“辂”作“路”。） 及所建之旂，与四时所乘所载皆合。今玉辂所建之旂，以青帛十二幅连属为之，有飞（案：“飞”，《宋史》作“升”。） 龙而非交龙，又无三辰，皆非古制。如依成周以所尚之色，则当用赤；依《月令》兼四代之制，则当用黄，仍分縿、斿之制及绣画三辰于其上。又《周官》节服氏掌祭祀、朝觐，（案：“朝觐”二字，据《周官》补。） 衮冕六人，维王之太常。今改制，太常其斿曳地，当依《周官》以六人维之。又《左传》言：‘锡鸾和铃，昭其声也。’注：‘锡在马额，铃在旂首。’今旂首无铃，乞增置。又车盖周以流苏及佩各八，无所法象，欲增为十二，以应天数。及辂之谋末，尽饰以玉，为称其实，而罗纹杂佩乃用涂金，乞改为玉。又车箱两轓有金涂龟文及鹍翅，左龙右虎，乃后代之制，欲改用蟉龙，加玉为饰。”又言：“既建太常当车之后，则自后登车有妨。《曲礼》言：‘君车将驾，则仆执策立於马前，已驾，仆展軨，效驾，奋衣由右上，取贰绥，跪乘，执策分辔，驱之，五步而立，君出就车。’则君升车亦当自右，由前而入。今玉辂前有式柜，（案：《宋史》“柜”作“匮”。） 不应古制，恐当更易，以便登车及改式之制。又《礼记》言‘车得其式’，《周官·舆人》：‘参分其队，（案：《周礼》“队”作“隧”。） 一在前，二在后，以揉其式，以（案：《周礼》、《宋史》有“其”字。） 广之半为之式崇。参分轸围，去一以为式围。参分轵围，去一以为式围。’注：‘立者为轛。’（案：《周礼》注，“立者为轛”句下有“横者为轵”句，《宋史》引之。） 今玉辂无式，合增置。”

　　诏：“玉辂用青质，轮辀辂（案：“辂”，《宋史》作“络”。） 带，其色如之。四柱、平盘、虚柜则用红，缯盖弓之数为二十八，左右建旂、常，并青。太常绣日月、五星二十八宿，旂上则绣以云龙。朱杠，青縚，铃垂十有二就，流苏及佩各增十二之数。樊缨饰以五采之罽，衡轼之上又加鸾和。辂之诸末，耀叶、螭头、云龙、垂牙、鎚脚、花板、结绥、（案：“绥”，《宋史》作“绶”。） 罗文（案：“文”，《宋史》作“绞”。） 杂佩、羽童、（案：“童”，《宋史》作“台”。） 麻钅卢、（案：“钅卢”，《宋史》作“钅卢”。） 香宝、压贴牌字，皆饰以玉。自后而升，式柜不去。既成，高二尺（案：“尺”，《宋史》作“丈”。） 七寸五分，阔一丈五尺”。《纪事本末》卷百三十四。原注《宝录》有删修，与诏旨略不同，当别考详。（案：《宋史》“杂佩羽台”句下有“葱台”二字，“阔一丈五尺”句下有“副玉辂，亦用青色，旧驾马四，增为六，色亦以青”。） 

　　《续宋编年资治通鉴》：十一月癸未，郊。上搢大圭，执玄圭，以道士百人执仪卫前导。蔡攸为执绥官，玉辂出南薰门，至玉津园，上曰：“有楼殿重，是何处也？”攸即奏，见云间楼殿台阁隐隐数重，既而审视，皆去地数十丈。顷之，上又曰：“见人物否？”攸即奏，若有道流童子持幡节，盖相继而出云间，衣服眉目，历历可识。攸遂请付史馆。案：《本纪》：十一月癸未，祀昊天上帝於圜丘，大赦天下。升瑞州为兴庆府。乙酉，以天神降，诏告在位，作《天圣降临视见记》。《宋朝事实》：政和三年十一月六日，南郊赦文，门下：“朕承列圣之丕基，奉至尊之休德，继志述事，持盈守成，躬揽万几，兹逾一纪。荷皇天之垂祐，浃函夏以底宁。年穀屡丰，雨旸式叙。羌夷请吏，川岳效珍。禹功无滥溢之灾，尧瑞告平成之治。永惟多祐，诞集冲人。属三岁之亲祠，刺六经而定制。率时昭考，钦修时祀之专；若昔大猷，尽正相沿之陋。迺斋居于路寝，迺朝献于殊庭。得四表之欢心，鬷假于庙；乘一阳之至景，大报于郊。对越昊穹，祐我烈祖。陶匏象性，牺牲贵诚。奠苍璧以礼神，秉元圭而拜贶。器协商、周之制，乐兼《韶》《濩》之纯。紫烟燎而爟火升，灵光属而风马下。礼仪既备，知帝顾之不违；福禄来崇，岂朕躬之专享！宜孚涣号，溥洽群伦，可大赦天下。於戏！申命用休，俾缉熙于纯嘏；配天其泽，用敷锡厥庶民。尚赖同德荩臣，秉文多士，克咸励翼，永保隆平。”周煇《清波杂志》卷下：政和三年十一月，有事於南郊，天神降，蔡京等奏，乞率百僚称庆明、廷奉。御笔依奏，继降诏曰：“朕嗣承丕基，夙夜祗若。惟道是宪，惟上帝是承。涓选休辰，恭修祀事。备物尽志，咸秩无文。荷帝博临，如在其上。旌旂、辇辂、冠服、仪仗，见于云际，万众咸睹。惟天人之感通，有形声之相接。灵承对越，敢不祗钦。可以其日为天应节，用端命于上帝，以昭答於神庥。咨尔万邦，其体至意。”

　　１、十二月（案：钱大昕《四史朔闰考》：是月戊申朔。） 癸丑，诏：“天下应道教仙经不以多寡，许官吏、道俗、士庶缴申所属附，急递投进，及所至，委监郡守搜访。”《纪事本末》卷百二十七。

　　２、甲寅，河北路转运判官张孝纯言：“《周官》以六艺教士，必射而后行。古者诸侯贡士，天子试之于射宫。乞诏诸路州郡，每岁荐贡士于学，因讲射礼。”从之。《纪事本末》卷百二十六。

　　（钱塘濮子潼辑注） 

　
卷三十三

　

　　徽宗

　　△政和四年（甲午，一一一四） 

　　正月戊寅朔，（案：原本脱“朔”字，据《十朝纲要》及《四史朔闰考》增。） 御笔：“置道阶自六字先生至额外鉴义品秩，比视中大夫至将仕郎，凡二十六等，？无请给人从及不许申乞恩例”。《纪事本末》卷百二十七。（案：《续宋编年通鉴》：置道阶二十六等，先生、处士、八字、六字、四字、二字，视中大夫至将仕郎，而不给俸。重和初，别置道官，自太虚大夫至金坛郎凡十六等，同文臣中大夫至迪功郎。道职自冲和殿侍宸至凝神殿校经，凡十一等，侍宸同待制，校经同修撰，校经同直阁，皆给告身印纸，经道箓院磨勘功过，注授、加官、差遣、入品、用荫，如命官法。） 

　　２、甲申，显谟阁直学士、朝议大夫、新知秦州胡师文为中奉大夫，以讨论元圭推赏也。（《纪事本末》卷百二十八。） 

　　３、丙戌，中太一宫使、武信军节度使、检校太尉、直睿思殿、提举龙德宫、熙河兰会秦凤路宣抚使童贯为太尉，以受元圭故推赏也。《纪事本末》卷百二十八。

　　４、辛丑，洞微先生王老志加号观妙明真洞微先生。《纪事本末》卷百二十七。

　　５、礼制局言：“夏祭用法驾，合乘大辇指挥，乞赐裁酌。”诏乘玉辂。《纪事本末》卷百二十四。
  </div>
  <div class="pagination">
   <a href="续资治通鉴长编拾补_page38.html">
    上一页
   </a>
   <span>
    ...
   </span>
   <a href="续资治通鉴长编拾补_page34.html">
    34
   </a>
   <a href="续资治通鉴长编拾补_page35.html">
    35
   </a>
   <a href="续资治通鉴长编拾补_page36.html">
    36
   </a>
   <a href="续资治通鉴长编拾补_page37.html">
    37
   </a>
   <a href="续资治通鉴长编拾补_page38.html">
    38
   </a>
   <span class="current-page">
    39
   </span>
   <a href="续资治通鉴长编拾补_page40.html">
    40
   </a>
   <a href="续资治通鉴长编拾补_page41.html">
    41
   </a>
   <a href="续资治通鉴长编拾补_page42.html">
    42
   </a>
   <a href="续资治通鉴长编拾补_page43.html">
    43
   </a>
   <a href="续资治通鉴长编拾补_page44.html">
    44
   </a>
   <span>
    ...
   </span>
   <a href="续资治通鉴长编拾补_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
