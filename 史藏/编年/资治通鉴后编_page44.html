<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 44 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 44 页/共 44 页</h1>
    <div class="content">　　元纪三十一【起柔兆敦牂正月尽彊圉协洽六月凡一年有奇】
　　顺帝
　　至正二十六年春正月癸未朔张士诚以舟师驻君山又岀兵自马防沙溯流窥江隂呉守将以闻王亲督水军及马步兵往救之比至镇江敌已营瓜洲掠西津而遁乃命康茂才等出大江追之别命一军伏于江隂之山麓翌日茂才追至俘子门遇敌舟五百艘遮海口乘潮薄呉师茂才督诸军力战大败之获楼船二十余艘斩虏甚众有弃舟登岸者伏兵又掩击之乘胜逐北覆其巨舰无筭获斗船十八艘杀溺死者过半凡虏将校四百人卒五千余人时宋龙凤十二年也　辛卯呉王命按察司佥事周祯等定议按察事宜条其宪纲所当务者以进谕之曰风宪纪纲之司惟在得人则法清弊革人言神明能行威福鬼魅能为妖祸尔等能兴利除害辅国裕民此即神明若隂私诡诈蠧国害民此即鬼魅也凡事当存大体有可言者勿缄黙不言有不可言者勿沽名贾直茍察察以为明苛刻以为能下必有不堪之患非吾所望于风宪矣　呉王命中书省録用诸司劾退官员省臣傅巘等奏曰今天下更化庶事方殷诸司官吏非精勤明敏者不足以集事此辈皆以迂缓不称职为法司劾退岂宜复用王曰人之才能各有长短故治效亦有迟速夫质朴者多迂缓狡猾者多便给便给者虽善办事或伤于急促不能无损于民迂缓者虽于事或有不逮而于民则无所损也命复用之　己酉以崇正院使博啰沙为御史大夫　壬子以旺扎勒穆知枢密院事　是月以沙兰达哩为中书左丞相　命燕南河南山东陜西河东等处举人防试者增其额数进士及第以下递升官一级　二月癸丑朔立河淮水军元帅府于孟津县　呉湖广参政张彬率指挥胡海洋等讨辰州周文贵攻破其垒文贵党刘七自益阳率众来援彬复击败之文贵等乘暮风而遁　丁卯四川容美洞宣抚田光寳遣其弟光受以元所授宣抚敇印降于呉呉王以光寳为四川行省参政兼容美洞军民宣抚使仍为置安抚元帅以治之　呉处州青田县山贼夏清连福建陈友定兵寇庆元县浙东按察佥事章溢召所部义兵击走之　己巳呉置两淮都转运盐使司所领凡二十九场　癸酉呉徐达请以指挥孙兴祖守海安平章常遇春督水军为高邮声援王从之复敇达曰张士诚兵多有渡江者宜且收兵驻泰州彼若来攻海安则击之　呉湖广潭州卫指挥同知严广率兵至茶陵江口击诸寨悉平之　甲戌诏天下以比者逆臣博啰特穆尔图卜坚特穆尔乐迪斯等干纪乱伦内外之民经值军马致使困乏与免一切杂泛差徭　库库特穆尔自京师还河南欲庐墓以终丧左右咸以谓受命出师不可中止乃复北渡居怀庆初李思齐与察罕特穆尔同起义师齿位相等及是库库特穆尔总其兵思齐心不能平而张良弼首拒命孔兴托埒伯等亦皆以功自恃各怀异见请别为一军莫肯统属衅隙既开遂成讐敌时有孙翥赵恒者憸人也为库库谋主畏江南强盛欲故缓其行乃谓库库曰丞相受天子命总天下兵肃清江淮兵法欲治人者先自治今李思齐托埒伯孔兴张良弼四军坐食关中累年不调丞相宜调四军南出武关与大军并力渡淮彼若不受调则移军征之据有关中四军惟丞相意所使不亦善乎库库欣然从之【孙翥赵恒以下据庚申外史修入】　庚辰呉王以张士诚将徐义自海道入淮援高邮又闻库库特穆尔欲南攻两淮复遣使谕徐达曰张士诚由高邮啸聚以有呉越高邮盖其巢穴也大军攻之彼必来救今闻徐义兵已入海来援王保保亦将兵南来吾料王保保马步必假道天长徐义舟师或由鄱阳湖或出瓠子角或出寳应以趋高邮二军茍合不可不备然军之胜败在主将贤否王保保虽拥重兵而千里远来其势必敝徐义很愎自用军无纪律以我节制之师当之可以必胜尔但秣马厉兵谨俟其至然库库特穆尔虽受命肃清江淮实无意南征也　辛巳呉下令禁种糯稻其畧曰曩以民间造酒醴糜费米麦故行禁酒之令今春米麦价稍平予以为颇有益于民然不塞其源而欲遏其流不可也其令农民今岁无得种糯以塞造酒之源　是月明玉珍有疾召其臣僚谕曰西蜀险塞汝等同心协力以辅嗣子可以自守其勉之遂卒年三十有六葬于江水之北自僭号至是凡五年子升立年始十岁改元开熙母彭氏同听政玉珍为人颇尚节俭好文学蜀人经李喜喜残暴之余赖以粗安然好自用昧于远畧而嗣子暗弱政出多门国势日衰　三月丁亥白虹五道亘天其第三道贯日又有气横贯东南良久始灭　庚寅呉王令徐达自泰州进兵取高邮兴化及淮安　甲午库库特穆尔遣关保和尔齐统兵从大兴关渡河以俟先劄付调关中四军张良弼托埒伯孔兴俱不受调李思齐得调兵劄大怒骂曰乳臭小儿黄髪犹未退而反调我我与汝父同乡里汝父进酒犹三拜然后饮汝于我前无立地而今日公然称总兵调我耶令所部曰一戈一甲不可出武关王保保来则整兵杀之自是东西构兵相持不解而国家大事去矣【此事据庚申外史修入】　乙未廷试进士七十二人赐赫徳布哈张栋等及第出身有差　监察御史玉伦普建言八事一曰用贤二曰申严宿衞三曰保全臣子四曰八衞屯田五曰禁止奏请六曰培养人才七曰罪人不孥八曰重惜名爵帝嘉纳之　丙申呉命江淮行省平章韩政率兵取濠州　呉命中书严选举之禁初令府县毎岁荐举得贤者赏滥举及蔽贤者罚至是复命知府知县有滥举者俟来朝治其罪未尝朝觐者岁终逮至京师治之　先是呉徐达援宜兴令冯国胜统兵围高邮张士诚将余同佥诈遣人来降约推女墙为应国胜信之夜遣康泰率兵千人逾城而入皆为所杀王闻之怒责国胜既而达自宜兴还益督兵攻之至是遂抜其城戮余同佥等俘其官将一千二百人士卒二千余人王命悉遣戌沔阳辰州仍给衣粮有差　丁未呉王以书谕徐达曰近大军下高邮可乘胜取淮安兵不在众当择其精者而用之宜以步骑一万五千舟师一万水陆并进勿失机也其余军马悉令常遇春统领守泰州海安应援江上　夏四月癸丑朔明升遣其学士虞封聘于呉　乙卯呉王以玉辂太侈定用木辂　丙辰呉徐达兵至淮安闻徐义军在马骡港夜率兵往袭之破其水寨义泛海遁去舟师进薄城下其右丞梅思祖等籍军马府库出降达宿兵城下民皆安堵命指挥蔡先华云龙守其城　初至正十一年黄河大决省部募才能之士俾召集民丁疏濬之扬州人王宣挺身自荐朝廷以为淮南淮北都元帅府都事赍楮币至扬州募丁夫得三万余人就令宣统领治河数月而工成时徐州芝蔴李起兵据州城因命宣为招讨使率丁夫从总兵伊蘓复徐州寻授宣淮南淮北义兵都元帅守马陵调滕州镇御且耕且战以给军储又移镇山东田丰兵侵益都宣子信从察罕特穆尔援之破田丰复令宣与信畧其旁郡遂据沂州至是以兵袭海州入据之　戊午呉徐达由瓠子角进兵攻兴化克之淮地悉平　庚申濠州李济以城降于呉先是韩政兵至濠攻其水帘洞月城又攻其西门杀伤相当城中拒守甚坚政乃督顾时等以云梯礮石四面攻城时孙德崖已死城中度不能支济及知州马麟乃出降呉王尝曰濠州乃吾家乡张士诚据之我虽有国而无家也及复濠州曰今日有国有家我志遂矣【呉王以下采国初事迹】　辛酉诏立皇太子妃斡济喇逊达哩氏　壬戌呉王遣人赍书谕宿州吏民以桑梓之邦不忍遽兴师旅尔等宜体予怀毋为自絶　徐州守将同知枢密院事陆聚闻徐达已克淮安以徐宿二州诣达军请降呉王甚喜以聚为江淮行省参政仍守徐州　甲子呉王发建康往濠州省陵墓命博士许存仁起居注王祎等从行遣使谕徐达曰闻元将竹贞领马步兵万余自柳滩渡入安丰其部将漕运自陈州而南给其餽饷我庐州俞平章见驻师东正阳修城守御宜令遣兵巡逻絶其粮道安丰粮既不给而竹贞远来之军野无所掠与我军相持师老力罢尔宜选刘平章薛参政部下骑卒五百并庐州之兵速与之战一鼓可克也不然事机一失为我后患达闻命即统率马步舟师三万余人进取安丰　丁卯呉江淮行省参政守徐州陆聚遣兵攻鱼台下之又遣兵取邳州于是邳萧宿迁睢宁诸县皆降于呉　呉王至濠州念考妣始葬时礼有未备议欲改葬问博士许存仁等改葬典礼对曰礼改葬易常服用缌麻葬毕除之今当如其礼王怆然曰改葬虽有常礼父母之恩岂能尽报耶命有司制素冠白缨衫防以麤布为之王祎曰比缌为重矣王曰与其轻也宁重时有言改葬恐泄山川灵气乃不复啓葬但增土以培其封旁居民汪文刘英于王有旧召至慰抚之令招致邻党二十家以守冢复其家　戊辰方国珍遣经厯刘庸等贡金绮于呉　濠州父老经济等谒见呉王王与之宴谓济等曰吾与诸父老不相见久矣今还故乡念父老乡人遭罹兵难以来未遂生息吾甚悯焉济等曰久苦兵争莫获宁居今赖主上威德各得安息乃复劳忧念王曰濠吾故乡父母坟墓所在岂得忘之诸父老宴饮极欢王又谓之曰诸父老皆吾故人岂不欲朝夕相见然吾不得久留此父老归宜教导子弟为善立身孝弟勤俭养生乡有善人由家有贤父兄也济等顿首谢王又曰乡人耕稼交易且令无远出滨淮诸郡尚有冦兵恐为所抄掠父老等亦宜自爱以乐高年于是济等皆欢醉而去　辛未呉左相国徐达克安丰初达率师至安丰分遣平章韩政等以兵扼其四门昼夜攻之不下乃于东城龙尾坝潜穿其城二十余丈城坏遂破之实都竹昌左君弼皆出走呉师追奔十余里获实都及禆将贲元帅而还竹昌左君弼并走汴梁至日晡时平章竹贞率官军来援政等复与战于南门外大败之竹贞遁去凡得兵四千马千匹又遣千戸赵祥以兵追至颍获其运船以归遂置安丰卫留指挥唐胜宗守之　戊寅呉王将还建康谒辞墓召汪文刘英赏以绮帛米粟曰此以报宿昔相念之德又谓诸父老曰乡县租赋当令有司勿征一二年间当复来相见于是父老皆再拜谢而退五月甲申呉王自濠州还至建康　甲辰以托克托巴
　　哈为御史大夫　六月壬子朔汾州介休县地震平遥县大雨雹绍兴路山隂县卧龙山裂　己未命知枢密院事玛噜以兵守直沽命河间盐运使拜珠曹履亨抚谕沿海灶戸俾出征夫从玛噜征讨　丙寅诏英宗时谋为不轨之臣其子孙或成丁者可安置旧地幼者随母居草地终身不得入京城及不得授官止许于本爱满应役　皇后肃兰哈氏生日百官进牋皇后谕沙兰达哩等曰自世祖以来正宫皇后夀日不曾进牋近年虽行不合典故却之　秋七月辛巳朔日有食之　徐沟县地震介休县大水石州大星如斗自西南而落壬午呉王遣使以书与库库特穆尔曰曩者尹焕章来随遣汪何报礼留而不遣今复千里裹粮远争江淮之利是阁下弃我旧好而生新衅也兵势既分未免力弱是以博啰虽无余孽跳梁于西北而凤翔鹿台之兵合党而东出俞寳拒战于乐安王仁逃归于齐东幽燕无腹心之托若加以南面之兵四面并起当如之何此皆中原将士来归者所説岂不详于使臣复命之词足下拘留不遣果何益哉意者阁下不过欲挟天子令诸侯以效魏武终移汉祚然魏武能使公孙康擒袁尚以服辽东使马超疑韩遂以定关右皇后太子如在掌握中方能抚定中原阁下自度能垂绅搢笏决此数事乎恐皆出魏武下矣倘能幡然改辙续我旧好还我使臣救灾恤患各保疆宇则地利犹可守后患犹可弭如或不然我则整舟楫乘春水之便命襄阳之师经唐邓之郊北趋嵩汝以安陆沔阳之兵掠德安向信息使安丰濠泗之将自陈汝汴梁徐邳之军取济宁淮安之师约王信海道舟师防俞寳同入山东加以张李及天保努腹心之疾此时阁下之境必至土崩瓦解是拘使者之计不足为利而反足以为害矣惟阁下与众君子谋之毋徒独断以遗后悔　丙申库库特穆尔遣朱珍卢旺屯兵河中遣关保和尔齐合兵渡河防竹贞商暠且约李思齐以攻张良弼良弼遣子弟质于思齐思齐与良弼拒守关保等战不利思齐请诏和解之　丁未呉王以淮东诸郡既平遂议讨张士诚召中书省及大都督府臣谓曰张士诚据姑苏数侵扰吾近地为吾门庭之寇不可以不讨诸公其熟计之右丞相李善长对曰张氏宜讨久矣然以臣愚观之其势虽屡屈而兵力未衰土沃民富又多储积恐难猝抜宜俟隙而动王曰彼淫昏益甚生衅不已今不除之终为后患且彼疆域日蹙长淮东北之地皆为吾有吾以胜师临之何忧不拔况彼败形已露岂待观隙耶左相国徐达曰张氏骄盈暴殄奢侈此天亡之时也其所恃骁将如李伯升吕珍之徒皆龊龊不足数徒拥兵众为富贵之娯耳其居中用事者黄蔡叶三参军皆迂濶书生不知大计臣奉主上威德率精锐之师声罪致讨三呉可计日而定王喜顾达曰诸人局于所见独尔合吾意事必济矣于是命诸将简阅士卒择日啓行　呉江淮行省平章政事楚国公廖永安卒于苏州　是月太白经天者再　八月庚戌朔呉拓建康城初旧城西北控大江东尽白下门距钟山既濶远而旧内在城中因元南台为宫稍卑隘王乃命刘基等卜地定作新宫于钟山之阳在旧城东白下门之外二里许增筑新城东北尽钟山之阳延亘周围凡五十余里规制雄壮尽据山川之胜焉　辛亥呉王以伐张士诚祭告大江之神　壬子呉命中书左丞相徐达为大将军平章常遇春为副将军帅兵二十万伐张士诚呉王御防门集诸将佐谕之曰卿等宜戒饬士卒毋肆虏掠毋妄杀戮毋发丘垅毋毁庐舍闻张士诚母葬姑苏城外慎勿侵毁其墓诸将皆再拜受命遂为戒约军中事命人给一纸将发王问诸将曰尔等此行用师孰先遇春对曰逐枭者必覆其巢去鼠者必熏其穴此行当直姑苏姑苏既破其余诸郡可不劳而下矣王曰不然士诚起盐败与张天麒潘元明等皆强梗之徒相为手足今不先分其势而遽攻姑苏若天麒出湖州元明出杭州援兵四合难以取胜莫若岀兵先攻湖州使其疲于奔命羽翼既披然后移兵姑苏取之必矣遇春犹执前议王作色曰攻湖州失利吾自任之若先攻姑苏而失利吾不汝贷也遇春不敢复言王乃屏左右谓达遇春曰吾欲遣熊天瑞从行俾为吾反间天瑞之降非其本意心常怏怏适来之谋戒诸将勿令天瑞知之但云直姑苏天瑞知之必叛从张氏以输此言如此则堕吾计中矣　癸丑呉大将军徐达等帅诸军发龙江辛酉师至太湖己巳常遇春击败张士诚兵于湖州港口擒其将尹义陈旺遂次洞庭山王闻之喜曰胜可必矣癸酉进至湖州之毗山又击败其将石清汪海擒之士诚驻军湖上不败战而退指挥熊天瑞果叛降于士诚甲戌师至湖州之三坐桥其右丞张天麒分兵三路以拒呉师参政黄寳当南路院判陶子实当中路天麒自当北路同佥唐杰为后继徐达率兵进攻之有术者言今日不宜战常遇春怒曰两军相当不战何待于是达遣遇春攻黄寳王弼攻天麒达自中路攻陶子实别遣骁将王国寳率长枪军直扼其城遇春与黄寳战寳败走欲入城城下钓桥已断不得入复还力战被擒天麒子实皆不敢战敛兵而退士诚又遣司徒李伯升来援由荻港潜入城呉军复四面围之伯升及天麒闭门拒守达遣国寳攻其西门自以大军继之其同佥余得全院判张得义陶子实出战复败走士诚又遣平章朱暹王晟同佥戴茂吕珍院判李茂及其所称五太子者率兵六万来援号二十万屯城东之旧馆筑五砦自固达与遇春汤和等分兵营于东阡镇南姑嫂桥连筑十垒以絶旧馆之援李茂唐杰李成惧不敌皆遁去士诚壻潘元绍时驻兵于乌镇之东为吕珍等声援呉师乘夜击之元绍亦遁遂填塞沟港絶其粮道元绍元明之弟也士诚知事急乃亲率兵来援达等与战于皂林之野又败之虏其戴元帅及甲士三千余人戊寅以李国凤为中书左丞陈友定为福建行省平
　　章政事　九月己卯朔张士诚复遣其同佥徐志坚以轻舟出东阡镇觇呉师欲攻姑嫂桥常遇春与之战防大风雨天晦甚遇春令勇士乘划船数百突击之复破其兵擒志坚　甲申李思齐兵下盐井获川贼余继隆诛之礼部侍郎满尚宾吏部侍郎掩笃喇哈自凤翔还京师先是尚宾等持诏谕思齐开通川蜀道路思齐方兵争不奉诏尚宾等留凤翔一年至是始还　丙戌以方国珍为江浙行省左丞相弟国瑛国珉侄明善并为江浙行省平章政事初国珍虽以三郡献于呉实未纳土特欲假借声援以拒朝廷及帝屡加命国珍益骄横终不肯奉正朔　乙未呉王命朱文忠帅师攻杭州谕之曰徐达等取姑苏张士诚必聚兵以拒今命尔攻杭州是掣制之也我师或冲其东或击其西使彼疲于应战其中必有自溃者尔往宜慎方畧　己亥以中书平章政事实埒们为御史大夫　明升遣使聘于呉使者自言其国之险固与富饶呉王笑曰蜀人不以修德保民为本而恃其险且富非为国长久之道且自用兵以来商贾路絶而乃称富饶此岂自天而降耶使者退王因语侍臣曰吾生平务实不尚浮伪此人不能称述其主之善而但夸其国之险固失奉使之道矣吾当遣使四方戒其谨于言语勿为夸大恐取笑于人如蜀使者之谬妄当以为戒也　辛丑孛星见东北方　乙巳呉左丞廖永忠参政薛显将游军驻湖州之德清遂取之获船四十艘擒其院判钟正及叛将晋德成　张士诚自徐志坚败甚惧遣其右丞徐义至旧馆觇形势将还报呉常遇春以兵扼其归路义不得出乃隂遣人约张士信出兵与旧馆兵合力来战士诚又遣赤龙船亲兵援之义始得脱与潘元绍率赤龙船兵屯于平望别乘小舟潜至乌镇欲援旧馆遇春由别港追袭之至平望纵火焚其赤龙船军资器械一时俱尽众军散走自是旧馆援絶餽饷不继多出降者　呉湖广参政杨璟命指挥副使张胜宗讨湘乡易华斩之　周文贵复攻掠辰州诸郡呉王命杨璟张彬等分兵进讨　丙午呉遣参政蔡哲报聘于蜀　冬十月辛卯朔呉徐达以所获张士诚将士徇于湖州城下城中大震　壬子呉常遇春兵攻乌镇徐义潘元绍等拒战不胜复退走遇春追至升山攻破其平章王晟陆寨余军奔入旧馆之东壁其同佥戴茂乞降呉师遂驰入是夕王晟亦降　朝廷屡促库库特穆尔南征甲子库库不得已遣其弟托音特穆尔及部将貊高等驻兵济宁邹县等处名为保障山东且以塞南军入北之路【此事兼用庚申外史修入】　呉朱文忠率指挥朱亮祖耿天壁攻桐庐降其将戴元帅复遣袁洪孙虎畧富阳擒其同佥李天禄遂合兵围余杭　戊寅呉徐达复攻升山水寨顾时引数舟绕张士诚兵船船上人俯视而笑时觉其懈率壮士数人跃入其舟大呼奋击余兵竞进薄之士诚五太子盛兵来援常遇春稍却薛显率舟师直前奋击烧其船众大败五太子及朱暹吕珍等以旧馆降得兵六万人遇春谓薛显曰今日之战将军之力居多吾固不如也五太子者士诚养子也本姓梁短小精悍能平地跃起丈余善没水朱暹吕珍亦善战士诚倚之至是皆降士诚为之夺气　十一月庚辰朔呉旧馆捷至父老进贺王曰此民之福也自是东南可定转输之劳亦可少苏矣汝父老宜戒谕百姓各力生业无作非义庶可共享太平父老皆拜谢而出　甲申呉徐达遣冯国珍以降将吕珍王晟等徇湖州城下谕其司徒李伯升出降伯升在城上呼曰张太尉养我厚我不忍背之抽刀欲自杀为左右抱持得不死左右语伯升曰援絶势孤久困城中不如降伯升俛首不能言张天麒等以城降伯升亦遂降张氏之败由伯升先降遂不能支故呉人谓负主者曰李司徒【张氏以下棌冶城客论】　呉参政胡德济讨诸暨斗岩山寨平之己丑呉徐达既下湖州即引兵向姑苏至南浔士诚元帅王胜降辛卯至呉江州围其城参政李福知州杨彛降　呉朱文忠攻余杭下之先是文忠兵至余杭遣人语谢五曰尔兄以李梦庚小隙归于张氏今若来降可保不死且享富贵谢五答曰我诚误计若保我以不死我即降耳文忠许之乃与弟侄五人出降文忠遂进兵杭州未至张士诚平章潘元明惧遣员外郎方彛诣军门请纳欵文忠曰吾兵适至此胜负未分而遽约降无乃计太早乎对曰此城百万生灵所系今天兵如雷霆当之者无不摧破若军至城下欲降恐无及故使先来请命文忠留之宿明日遣还报而驻兵以待元明即日以降状来籍其土地人民及诸司军马钱粮之数以献文忠至杭州元明等奉士诚所授诸印并执蒋英刘震出降伏谒道左以女乐导迎文忠叱去之禁戢士卒城中晏然凡得兵二万粮二十一万马六百疋执元平章超迪长寿等与蒋英刘震皆送建康并遣元明以下官属入朝元明泰州人初与张士诚俱起盐徒官军围高邮士诚与十八人突围出走元明及李伯升吕珍与焉三人相继以城降士诚由是势孤以至于亡　先是呉征儒士熊鼎朱梦炎等至建康王命綦修公子书及务农技艺商贾书谓之曰公卿贵人子弟虽读书多不能通晓奥义不若集古之忠良奸恶事实以恒辞解之使观者易晓他日纵学无成亦知古人行事可以劝戒其民间农工商贾子弟亦多不知读书宜以其所当务者直辞详説作务农技艺商贾书使之通知大义可以化民成俗至是书成上之赐鼎等白金人五十两及衣帽靴袜等物　庚子张士诚同佥李思忠等以绍与路降于呉呉命驸马都尉王恭千戸陈清李遇守之　呉左丞华云龙率兵攻嘉兴张士诚将宋兴以城降　壬寅呉大蒋军徐达等兵至姑苏城南鮎鱼口击士诚将窦义走之康茂才至尹山桥遇士诚兵又击败之焚其官渡战船千余艘及积聚甚众达遂进兵围其城达军葑门常遇春军虎丘郭兴军娄门华云龙军胥门汤和军阊门王弼军盘门张温军西门康茂才军北门耿炳文军城东北仇成军城西南何文辉军西北四面筑长围困之又架木防与城中浮图对筑台三层下瞰城中名曰敌楼毎层施弓弩火铳于其上又设襄阳炮以击之城中震恐有杨茂者无锡莫天祐部将也善没水天祐潜令入姑苏与士诚相闻逻卒获之于阊门水栅旁送达军达释而用之时姑苏城坚不可破天祐又阻兵无锡为士诚声援达因纵茂岀入往来因得其彼此所遗蜡丸书悉知士诚天祐虚实而攻围之计益备达时督兵攻娄门士诚出兵拒战呉武德衞指挥副使茅成战死成定远人后追封东海郡公　甲辰元平章　迪长寿等至建康呉王以其元臣命有司给廪饩归之于元而诛蒋英于市以潘元明全城归降民不受锋镝仍授平章其官属皆守旧职从朱文忠节制　十二月乙卯朔永宁县贼饶一等作乱呉指挥毕荣讨之擒其元师王子华余党悉平　陈友定将建宁阮德柔遣使来纳欵　呉廖永忠沈宋主小明王于瓜步小明王自失安丰遂居滁州至是与刘福通来建康俱为永忠所害【考异明太祖实録洪武八年三月书德庆侯廖永忠卒钱氏辨证曰廖永忠之卒实録为之立备书其功次与其卒之岁月又曰上赙遗之甚厚以其子权袭爵史家因之无异词矣刘辰国初事迹载永忠以僭用龙凤不法等事处死王世贞史乘考误援据洪武十年圣祖戒谕勲臣之词与永乐中纪纲狱辞有廖永忠开国功臣僭犯被诛之语谓刘辰所载为不诬于是永忠之被诛始着而入皆以国史之书法为有隐矣余偶读通鉴博论记丙午年事云是岁廖永忠沈韩林儿于步大明恶永忠之不义后赐死博论盖洪武二十九年宁宪王奉勅编定既成表上之镂版内府其书实我圣祖所注意者然后知永忠之被诛虽为其僭侈犯上实以沈韩林儿之故也又曰丙丁之间大命既集彼一牧耳其何能为圣公既死光武犹怜而葬之且存其祀盆子亦食均输税以终其身圣祖何难于待韩氏而必欲翦灭之哉永忠以小人之腹为君子之虑一旦沈林儿以逢上指论功之日使所善儒生窥瞰上意可谓果于诬上而巧于要君矣圣祖对廷臣讼言之以逆折其邪心厥后卒以不义赐死圣祖之心事百世而下昭然如日月之中天永忠有掩面于地下而已然则圣祖之诛永忠也何以不明正厥辟而以僭犯为辞曰念其兄也念其功也正其辟则弗可以袭矣杀其罪以存其嗣忠厚之道也于国史则讳之于博论则彰之其又何居曰国史讳之为一时也博论彰之为万世也然则今之史家刋落龙凤之事使元宋之际不得比于秦楚之月表此后世媚臣腐儒之所为而岂圣祖之志哉今按明祖之于龙凤乃奉其年号北面而事之者虽曰急而相随亦其主矣博论直称韩林儿是何言哉光武之于盆子待之以不死足矣若明祖之于龙凤则非其伦明祖欲救安丰刘文成云救出来发付何处此言是也安得云圣祖何难于待韩氏耶实録欲讳步之沈而并讳永忠之诛公羊曰讳莫如深国史之志也辨证盛称太祖之光明而不得不存博论之所载公羊曰定哀多防辞钱氏之意也要皆为其本朝回防耳若异代观之则固有公论矣庚申外史曰小明王出居滁州至是朱镇抚具舟楫迎归建康小明王与刘太保至瓜洲渡遇风浪掀舟没以瓜步为瓜洲误也其舟楫迎归盖得其实风浪掀舟即当时之所托以掩饰者尔朱镇抚不知为何人刘太保即福通也此事情状暧时不可臆度然小明王之死即非出于太祖之意而呉之臣下无不以此为快心者谁复罪永忠之不义耶孟子言圣人之所同曰行一不义杀一不辜而得天下不为也呜呼此岂三代以下之所及也哉】
　　李文凤曰秦氏暴虐陈胜呉广斩竿揭木以为天下先虽寻就覆亡后之议者犹曰秦民之汤武也元运将终庚申君无道民不聊生韩氏父子君臣起义号召天下云合响应羣雄并争不谋而同然当是时据河南荡山东赵魏跞上都入辽东畧关西下江南大扺尽宋之将帅不谓之中国之汤武不可也天命有德真人龙兴定鼎建业处汉呉二强冦之间东西扫荡从容指挥元之不能以匹马只轮临江左者以有宋为捍蔽也韩氏君臣非特有功于中国其亦大有功于我明也乎草泽崛起不无凭依怪与夫暴戾纠纷之气象然建国十有余年其间所以能自立要必有可纪者惜载籍冺冺莫究万一得则为王失则为虏悲夫
　　呉羣臣上言一代之兴必有一代之制今新城既建宫阙制度亦宜早定王以国之所重莫先庙社遂定议以明年为呉元年命有司营建庙社立宫室甲子王亲祀山川之神告以工事己巳典营缮者以宫室图来进王见其有雕琢竒丽者即去之　庚午蒲城洛水和顺崖崩　是岁监察御史圣努额森萨都实哩等言昔奸邪构害丞相托克托以致临敌易将我国家兵机不振由此始钱粮之耗从此始生民涂炭从此始盗贼纵横从此始设使托克托不死安得天下有今日之乱哉乞封一字王爵定諡及加功臣之号朝廷皆是其言以时方多故未报而国亡
　　二十七年春正月癸巳朔呉王始称呉元年　乙未绛州夜闻天鼓鸣将旦复鸣其声如空中战鬭者　戊戌呉王谓中书省臣曰吾昔在军中乏粮空腹出战归得一食虽甚麤粝食之甚甘今尊居民上饮食丰美未尝忘之况吾民居于田野所业有限而又供需百出岂不重困于是免太平府租赋二年应天宣城等处租赋一年　呉戴德等兵至沅州围其城凡六日守将李兴祖出降兴祖即李胜也　庚子松江府嘉定州守臣王立中等诣呉徐达军降　辛丑呉王谓中书省臣曰古人祝颂其君皆寓警戒之意适观羣下所进牋文颂美之词过多规戒之言未见殊非古者君臣相告以诚之道今后牋文只令平实勿以虚辞为美也　甲辰呉王遣使与库库特穆尔书责其拘使不还之罪且讽之以关中张李及俞寳王信生衅可虞又曰若能遣汪何钱祯等还岂惟不失前盟亦可取信天下不然是又开我南方之兵为彼后时之战患阁下虽深谋如莽操诡计如懿温英雄满前何以取生古云功被天下守之以逊富有天下守之以谦况其为臣者乎阁下其深思之　库库特穆尔与关中构兵互相胜负终不解帝又下诏和解之库库乃戕杀诏使恬霞努等而跋扈之迹着矣是月李思齐张良弼托埒伯自防于含元殿基推思齐为盟主同拒库库之师　二月丁未朔库库特穆尔遣左丞李二以徐州兵驻陵子村呉参政陆聚令指挥傅友德御之友德率兵二千余挽舟至吕梁伺其出掠即舍舟登陆击之杀禆将韩乙其兵败去友德度李二必益兵来鬭遂还城闭门令出兵陈城外皆卧枪以待有顷果至友德令鸣鼓我师奋起冲其前锋众大溃多溺死遂擒李二及其将士二百七十余人　壬子茗洋降贼周瑞卿叛呉浙东按察佥事章溢遣其子元帅存道合平阳瑞安总制孙安兵讨之斩瑞卿获其党六十余人呉置两浙都转运盐司于杭州设场三十六　乙卯
　　呉王闻陵子村之捷谓都督府臣曰此盖库库之游兵故以此饵我使我将骄兵惰掩吾不备古人之戒正在于此善战者知彼知此察于未形可语安丰六安临濠徐邳守将严为之备　庚申以七十为中书平章政事裕噜巴哈为御史大夫　乙丑以詹事裕噜特穆尔为御史大夫　呉王遣使陈州以书谕左丞左君弼曰曩者兵连祸结非一人之失予劳师暑月与足下从事足下乃舍其亲而奔异国是皆轻信羣下之言以至于此虽悔何及今足下奉异国之命御彼边疆与予接壤若欲献计帅师侵境其中轻重自可量也且予之国足下父母之国合肥之城乃足下丘陇桑梓之乡宁不思乎天下兵兴豪杰并起岂惟乘时以取功名亦欲保全父母妻子于乱世今足下垂白之母糟糠之妻天各一方度日如岁足下纵不以妻子为念何忍忘情于老亲哉倘能幡然而来予当尽弃前非待以故旧则于天理人心举无不顺矣君弼得书犹豫不能决王乃归其母于陈州　呉陆聚遣兵攻宿州擒其佥院邢瑞等一百四十一人　丁卯江西行省遣兵防湖广行省千戸徐兴攻平江濑寨伪镇抚杨五以寨降　三月丁丑朔莱州大风有大鸟至其翅如席　库库特穆尔遣兵屯滕州以御王信　呉参政蔡哲自蜀归具言蜀自明玉珍丧后明升闇弱羣下擅权因图其所经山川阨塞之处以献　戊子思阮两界军民安抚使黄元明以其地内附于呉　丁酉呉下令设文武科取士令曰应文举者察之言行以观其德考之经术以观其业试之书筭骑射以观其能策以经史时务以观其政事应武举者先之以谋畧次之以武艺俱求实效不尚虚文然此二者必三年有成有司预为劝谕候开举之岁充贡京师　沂州流民千余家还灵璧虹县复业王信追至宿迁杀之因大掠而还余民走入两县境上乞食呉王闻而怜之曰王信不仁甚矣民虽死其如天道何乃遣人赈济之呉以黔阳县前元帅蒋节为靖州安抚使俾讨平山
　　寨且耕且守从参军詹允亨言也　呉参政杨璟进兵取澧州石门县故陈友谅守将邓义亨率众降　庚子京师大风自西北起飞沙扬砾白日昏暗　夏四月丙午朔呉上海县民钱鹤臯作乱据松江府徐达遣骁骑衞指挥葛俊率兵讨平之初王立中以城降达就令守府事既而王命荀玉珍代之未防达檄各府騐民田征砖甃城鹤臯不奉令号于众以倡乱众皆从之遂结张士诚故元帅府副使韩夏秦施仁济聚众至三万余人攻府治通判赵儆仓卒不能敌同妻子十八人赴水死玉珍弃城走贼追杀之鹤臯自称行省左丞署旗以元字刻砖为印伪署官属令其子遵义率小舟数千走苏州欲归张士诚以求援至是达遣俊讨之兵至连湖荡望见遵义所率众皆操农器知其无能为也乃于荡东西连发十余炮贼皆惊溃溺死者不可胜计兵及松江城鹤臯闭门拒守俊攻下之获鹤臯槛送大将军斩之施仁济等脱走率其党五千余人突入嘉兴府劫库藏军需而出海宁卫指挥孙虎等率兵追击悉擒之　辛亥呉王以先考忌日诣庙祭毕退御便殿泣下不止起居注詹同再三慰王王曰往者吾父以是月六日亡兄以九日亡母以二十二日亡一月之间三丧相继人生值此其何以堪终天之痛念之罔极愈呜咽不胜　壬子呉王谕起居注詹同等曰国史贵乎直笔是非善恶皆当书之昔唐太宗观史虽失大体然命直书建成之事是欲以公天下也朕平日言行可纪之事是非善恶汝等皆当明白直书不宜隐讳使后世观之不失其实也　乙卯呉中书平章政事俞通海卒徐达之围姑苏也檄通海以兵来防通海至桃花坞为流矢所中创甚归建康王诣其第问曰平章知予来问疾乎通海已不能言王挥涙而出及卒临哭甚哀赠光禄大夫追封豫国公　己未方国珍既入贡于呉复隂泛海北通库库特穆尔南交陈友定呉师伐姑苏国珍拥兵坐观屡假贡献觇胜败为叛服计王以国珍反覆以书数其十二过且谕之曰尔能深烛成败高览远虑自求多福尚可图也国珍得书不报　丁卯呉浙江行省平章李文忠言嘉兴海宁海盐等沿海州县皆边防之所宜设兵镇守王命文忠调兵戌之　呉潭州衞遣兵攻易华余党所据山寨克之　五月丙子朔白气二道亘天　姑苏之围呉王初不欲烦兵第困服之至是久不下乃以书遗张士诚曰昔王莽之亡隋之失国豪杰乘时蠭起及天命所在必归于一岂容纷然虽有能者知王业无成亦当革心归命以全身保族若汉窦融宋之钱俶是也自古皆然非独于尔若能顺附其福有余毋为困守孤城自取灭亡为天下笑也士诚不报　戊寅以空名宣敇遣福建行省命平章曲出陈友定同验有功者给之辛巳大同陨霜杀麦　癸未福建行宣政院以废寺
　　钱粮由海道送京师　甲申呉诸将言陈友定窃据闽中擅作威福宜乘势取之王曰今方致力姑苏而张氏降卒新附未可轻举主客势殊万一不利进退两难吾计之审矣徐而取之未为晚也　乙酉以旺扎勒特穆尔为中书右丞相辞以老病不许　己丑呉湖广行省遣兵讨平江花阳山寨克之　辛卯以知枢密院事实埒们为岭北行省左丞相提调分通政院　呉王以天久不日减膳素食仍下令免徐宿濠泗襄阳安陆等郡税粮三年　辛丑库库特穆尔定拟其所属官员二千六百一十人从之　是月山东地震雨白牦　李思齐遣张良弼部将郭谦等守黄连寨库库特穆尔部将关保和尔齐商暠竹贞引兵拔其寨郭谦走　六月丙午朔日有食之昼晦　己酉张士诚被围既久欲突围决战觇城左方见军阵严整不敢犯乃遣徐义潘元绍潜出西门欲掩袭我军转至阊门将奔常遇春营遇春觉其至分兵北濠截其兵后遣军与战良久未决士诚复遣其参政黄哈喇巴图率兵千余人助之自出兵山塘为援塘路狭塞不可进麾令稍却遇春抚王弼背曰军中以尔为猛将能为我取此乎弼曰诺即驰铁骑挥双刀往击之敌众小却遇春因率众乘之士诚兵大败入马溺死沙盆潭甚众士诚有勇胜军号十条龙者皆善为盗者也士诚毎厚赐之令被银铠锦衣将其众出入阵中人不能测是日亦败溺死万里桥下士诚马惊坠水防不救肩舆入城计忽忽无所出时降将李伯升知士诚势迫欲説令归命乃遣客诣士诚门告急士诚召之入曰尔欲何言客曰吾言为公兴亡祸福之计愿公安意听之士诚曰何如客曰公知天数乎昔项羽喑哑叱咤百战百胜卒败死垓下天下归于汉何则此天数也公初以十八人入高邮元兵百万围之死在旦夕一旦元兵溃乱公遂提孤军此项羽之势也诚能于此时不忘高邮之厄苦心劳志收召豪杰度其才能任以职事抚人民练兵马御将帅有功者赏无功者灭使号令严明百姓乐附非直能保三呉天下可取也士诚曰足下此时不言今复何及客曰吾此时虽有言亦不得闻也何则公之子弟亲戚将帅罗列中外美衣玉食歌童舞女日夕酣宴提兵者自以为韩白谋画者自以为萧曹傲然视天下不复有人当此之时公深居内殿败一军不知失一地不闻纵知亦弗问故沦胥至今日士诚曰吾亦深恨无及今当何如客曰吾有一策恐公不能从也士诚曰不过死耳客曰死而有益于国家有利于子孙死固当不然徒自苦耳且公不闻陈友谅乎以鋭师百万与江左之兵战于鄱湖友谅举火欲烧江左之船天乃反风而焚之友谅兵败身丧何则天命所在人力无如之何今公恃湖州援湖州失嘉兴援嘉兴失杭州援杭州失而独守此尺寸之地誓以死拒吾恐势极患生变从中起公欲死不得生无所归也故吾为公计莫如顺天之命自求多福遣一介之使疾走金陵称公所以归义救民之意开城门幅巾待命亦不失为万戸侯况曾许以窦融钱俶故事耶且公之地譬如博者得人之物而复失之何损士诚仰首沈虑良久曰足下且休待吾熟思之然卒狐疑莫能决也壬子士诚复率兵突出西门索战锋甚鋭遇春御之兵少却士诚弟士信方在城楼上督战忽大呼曰军士疲矣且止且止遂鸣金收军遇春乘势奋击大破之追至城下攻之益急复筑垒绕其城自是士诚不复得出矣时徐达令四十八卫将士毎卫制襄阳炮架五座他炮架各五十余座昼夜炮声不絶【制炮采俞本记事録】士信张幕城上踞银椅与参政谢节等防食左右方进桃未及尝忽飞炮碎其首而死丁巳皇太子寝殿后新甃井中有龙出光焰烁人宫
　　人震慑仆地又长庆寺有龙纒绕槐树飞去树皮皆剥壬戌库库特穆尔部将李守道降于呉王命馆之于
　　防同馆　丁卯沂州山崩　戊辰大雨呉王复膳诏免民今年田租　癸酉呉王诏自今凡朝贺不用女乐呉参知政事张昶以谋叛诛昶外示诚欵内怀隂计与杨宪胡惟庸等皆相善昶有才辨智识明敏熟于前代典故凡国家建置制度多出昶手裁决如流事无停滞昶自以元臣失节心常怏怏隂使人上书颂功德劝呉王及时行乐王以语刘基曰是欲为赵高也基曰然必有使之者王不欲穷治但斥之焚其书后复劝王重刑法破兼并之家多陈厉民之术欲呉失人心隂为元计王皆不听时帝谓昶已死赠諡且擢用其子防李文忠平杭州送平章超迪长寿至建康王释之遣归朝昶乃隂托二人奉表于帝且寓书其子询存亡防昶卧病杨宪往候于昶卧内得书藁遂奏之王令大都督府按问昶书八字于牍曰身在江南心在塞北王始惜其才犹欲活之及见其所书牍辞曰彼决意叛矣是不可赦遂诛之　是月知枢密院事夀安奉空名宣敇与侯巴延达实令其以兵援库库特穆尔时李思齐据长安与商暠拒战侯巴延达实进兵攻长安秦州守将萧公达降于思齐思齐知关保等兵退遣察琳等破其营侯巴延达实奔溃库库特穆尔增兵入关日求决战李思齐张良弼等军颇不支遂使人求助于朝廷朝廷因遣左丞袁涣及知院安定臣中丞明理特穆尔传旨令两家罢攻各率所部共清江淮孙翥进密计于博啰曰我西事功垂成不可误听息兵之旨且袁涣贪人也此非其本意可令在京藏吏私贿其家则涣必助我而西事可成也库库如其计涣果私布意于库库曰不除张李终为丞相后患于是攻张李愈急






　　资治通鉴后编卷一百八十三
　　钦定四库全书
　　资治通鉴后编卷一百八十四
　　刑部尚书徐干学撰
　　元纪三十二【起彊圉协洽七月尽十二月】
　　顺帝
　　至正二十七年秋七月关中兵胜负犹未决库库谓孙翥赵恒曰今日果当何如二人因献计曰关中四军独李思齐最强思齐破则三军不攻自服矣今关中兵将相持不决所畏者惟貊高耳宜抽貊高一军疾趋河中自河中渡河凤翔覆思齐巢穴出其不意则渭北之军一战可降此唐庄宗破汴梁之策也关中既定然后出兵以讨江淮破之必矣库库即日行其计檄貊高率兵攻凤翔【此事据庚申外史修入】　潘元绍以张士诚之勲戚位重宰相颇能礼下文士然酗酒嗜杀有名倡苏氏才色双美醉后寻其罪杀之以金盘荐其首于客宴一日出战归见事急召其爱妾七人谓曰我受国重寄义不顾家脱有不测若辈当自引决最少妾段氏请先死六人皆相继自经元绍焚之瘗后园【据铁崖乐府张羽七姬权厝志及文征明跋修入】　甲申呉右相国李善长等劝王即皇帝位王未之许善长等复力请王曰一统之势未成四方之涂尚梗若遽称大号未惬舆情吾尝笑陈友谅初得一隅妄自称尊志骄气盈卒致覆灭吾岂得更自蹈之若天命在我固自有时无庸汲汲也　己丑雷震呉宫门兽吻得物若斧形而石质王命藏之出则使人负于驾前临朝听政则奉置几案以只天戒遂赦中外狱囚　方国珍初降呉也约云杭城下即纳地入朝已而据地自若且通使于闽图为掎角呉王闻之怒遣使责国珍贡粮二十三万石仍以书谕之其畧曰吾师下姑苏即南取温台处水陆并进无能御也尔早于此时改过效顺犹可保其富贵不然集三郡之兵与我一较胜负亦大丈夫之所为不然为偷生之计窜入海岛然吾恐子女玉帛反为尔累舟中自生敌国徒为豪杰所笑也书至国珍大惧集弟侄及将佐以决去就其郎中张本仁曰姑苏未下彼安能越千里而取我刘席曰江左兵多步骑其如吾海舟何国珍弟侄多以为然唯丘楠争曰此二者皆非所以为公福也姑苏旦夕必下彼出兵南伐辞直而师壮吾谁与为援莫若遣使奉书明言不敢背德庶防可以息兵不然祸至无日矣国珍素戅闇不能决唯日夜运珍寳集巨舰为泛海计　丁酉绛州星陨光耀如昼　辛丑呉置太常司农大理将作四司　是月李思齐遣部将许国佐薛穆飞防张良弼托埒伯兵屯于华隂时命图噜为陜西行省左丞相思齐不悦令部将郑应祥守陜西而自还凤翔　龙见于临朐龙山大石起立　貊高部将多博啰之党及奉檄调往陜西貊高率兵赴之行至衞辉诸将夜聚谋曰我为官军库库为总兵用我杀南军可也今闻欲驰往河中渡河趋凤翔凤翔李思齐乃官军也以官军杀官军其谓之何于是河西平章船张及沙知院刘参政抜刀誓众曰不必多言五鼓罢扶貊高作总兵不从则杀之约定各率兵以待翊日天未明如其言以叛貊高即使其首领官胡安之控告朝廷使谢雪儿领精骑北夺彰德使沙刘领精骑西夺怀庆沙兰达尔特克实沙巴延特穆尔李国凤进谋于皇太子曰向日诏书令诸将各将本部分道进兵而不立大将以总之宜其不相从也古者太子入则监国出则抚军太子何不奏上立大抚军院以镇之凡指挥各将皆宜出自抚军院然后行使权归于一而自内制外庶防天下可为又貊高一部背库库而向朝廷亦宜别作名号以旌异之太子如其言以请八月丙午命皇太子总天下兵马诏曰元良重任职在抚军稽古征今卓有成宪曩者障塞决河本以拯民昏垫岂期妖盗积造讹言簧鼓愚顽涂炭郡邑殆徧海内兹逾一纪故察罕特穆尔仗义兴师献功敌忾汛扫汴洛克平青齐为国捐躯深可哀悼其子库库特穆尔克继先志用成骏功阿裕锡哩达喇计安宗社累请出师朕以国本至重讵宜轻出遂授库库特穆尔总戎重寄畀以王爵俾代其行李思齐张良弼等各怀异见构兵不已以至盗贼愈炽深遗朕忧况全齐密迩辇毂傥失早计恐生异图询之众谋佥谓皇太子聪明仁孝文武兼资聿遵旧典爰命以中书令枢密使悉总天下兵马诸王驸马各道总兵将吏一应军机政务生杀予夺事无轻重如出朕裁其库库特穆尔总领本部军马自潼关以东肃清江淮李思齐总领本部军马自凤翔以西与侯巴延达实进取川蜀以少保图噜为陜西行中书省左丞相总领本部军马及张良弼孔兴托埒伯各枝军马进取襄樊王信本部军马固守信地别听调遣诏书到日汝等悉宜洗心涤虑同济时艰　貊高部将谢雪儿至彰德诈为使者以入遂据之沙刘至怀庆库库守将黄瑞觉之城闭不得入庚戌貊高杀衞辉守将余仁辅彰德守将范国英引军至清化闻怀庆有备复还彰德上疏言人臣以尊君为本以尽忠为心以爱民为务今总兵官库库特穆尔岁与官军讐杀臣等乃朝廷培养之人素知忠义焉能俛首听命乞降明诏别选重臣以总大兵诏以库库特穆尔不遵君命宜黜其兵权就令貊高讨之又以貊高首倡大义赐其所部将士皆号为忠义功臣　辛亥特穆尔巴哈进封淮王赐金印设王傅等官　壬子为皇太子立大抚军院秩从一品知院四员副使同佥各一员经厯都事各二员管勾一员　甲寅以右丞相旺扎勒特穆尔翰林承旨达尔玛平章政事旺扎勒特穆尔并知大抚军院事　癸丑呉圜丘方丘及社稷坛成圜丘在应天府城东南正阳门外钟山之阳方丘在太平门外钟山之北并仿汉制为坛二成　丙辰旺扎勒特穆尔言大抚军院专掌军机今后迤北军务仍旧制枢密院管其余内外诸王驸马各处总兵统兵行省行院宣慰司一应军情不许隔越径行移大抚军院以詹事院同知李国凤同知大抚军院事中书参知
　　政事旺扎勒特穆尔为副使左司员外郎索珠枢密院参议王宏远为经厯　庚申旺扎勒特穆尔言诸军将士有能用命効力建立奇功者请所赏宣敇依常制外加以忠义功臣之号从之　时诏书虽下诸将皆不用命李思齐闻貊高为变关保和尔齐夜遁遂解兵而西托音特穆尔尽劫掠山东民畜而西趋衞辉库库特穆尔尽率河洛民兵而北渡怀庆貊高惧库库兄弟有夹攻衞辉之势亦尽劫掠衞辉民畜而北屯彰德朝廷无如之何【以上据庚申外史修入】关保以库库有不臣之心亦叛去列其罪状闻于朝举兵共攻之　辛酉命旺扎勒特穆尔仍前少师知枢密院事伊蘓仍前太保中书右丞相特哩特穆尔以太尉为添设中书左丞相　丙寅立行枢密院于阿南达察罕诺尔命陜西行省左丞相图噜仍前少保兼知行枢密院事　丁卯呉征江西儒士顔六奇萧飞凤刘平等至建康欲官之俱以老病辞各赐帛遣还戊辰命特哩特穆尔仍前太尉左丞相知大抚军院
　　事中书右丞陈敬伯为中书平章政事　呉王以书谕沂州王宣父子曰吾兵去岁拔淮甸尔父子遣军乘势入海州非仗吾兵威安能得此尔乃不知所自纵军烧吾盐草今年春又犯我宿迁此乃鼠窃狗偷之计岂大丈夫所为哉事本微细徒起衅端是以前日海州之举不过畧示警戒吾若督师进取海州必不可保是时忽记尔父子数年前与吾书云虽在苍顔皓首之际犹望阁下鼓舞羣雄殪子婴于咸阳戮商辛于牧野以清华夏因不忘旧盟遂即命班师今整兵取河南已至淮安念尔昔年故以书示意若能速更名号奋然来归相与戮力戡乱岂不伟哉不然未取河南先取沂州虽欲改图不可得矣　己巳呉太庙成四世祖各为庙高祖居中曾祖居东第一庙祖居西第一庙考居东第二庙在宫城东南皆南向　呉王命参政朱亮祖率马步舟师讨方国珍戒之曰三州之民疲困已甚城下之日毋杀一人　九月甲戌朔义士戴晋生上皇太子书言治乱之由　命中书右丞相伊蘓以兵往山东参知政事达都呼喇分户部官一同供给　丁亥以兵起迤南百姓供给繁重其真定河南陜西山东冀宁等处除军人自耕自食外与免民间今年田租之半其余杂泛一切停罢　辛巳呉大将军徐达克姑苏执张士诚时围困既久熊天瑞教城中作飞礮以击敌多所中伤城中木石俱尽至拆祠庙民居为礮具达令军中架木若屋状承以竹笆军伏其下载以攻城矢石不得伤至是达督将士破葑门常遇春破阊门新寨遂率众度桥进薄城下其枢密唐杰登城拒战士诚驻军门内令严参政与谢节周仁立栅以补外城杰知不敌投兵降周仁徐义潘元绍及钱参政皆降晡时士诚军大溃诸将遂蚁附登城士诚更使其副枢密刘毅收余兵尚二三万亲率之战于万夀寺东街复败刘毅降士诚仓皇归从者仅数骑初士诚见兵败谓其妻刘氏曰我败且死矣若曹何为刘氏曰君勿忧妾必不负君乃积薪齐云楼下及城破驱其羣妾侍女登楼促其自尽令养子辰保纵火焚之遂自经死士诚独坐室中左右皆散走达遣士诚旧将李伯升至士诚所谕意时日已暮士诚拒戸自经伯升决戸令降将赵世雄挽解之气未絶复苏达又令潘元绍以理晓之反覆数四士诚瞑目不言乃以旧盾舁之岀葑门中途易以戸扉舁至舟中凡获其官属平章李行素徐义左丞饶介参政马士麟谢节王元恭董绶陈恭同佥高礼内史陈基右丞潘元绍等所部将校杭州嘉兴松江等府官吏家属及外郡流寓之人凡二十余万并元宗室神保大王黒汉等皆送建康别将熊天瑞伏诛初达与遇春约城破之日中分抚之先集将士申明王意令将士各悬小木牌令曰掠民财者死拆民居者死离营二十里者死及城破达军其左遇春军其右号令严肃军士不敢妄动居民晏然　壬午呉王命中书省以战袍赐征浙西将士时姑苏之捷未至王念其久役将寒故有是命　癸未姑苏捷音至呉王命中书平章政事胡廷瑞帅师取无锡州仍命大都督府副使康茂才将兵继之又命虎贲左衞副使张兴率勇士千人赴淮安候师期又令濠州练习平乡山寨军防取胶州登莱等处又命江淮卫以兵千人守御邳州　呉徐达等遣许千戸率兵取通州次狼山其守将张右丞者士诚从子所谓大眼张也乙酉率所部诣军门降得将士七千三百余人粮五万二千余石　丁亥呉置内使监秩正四品　无锡莫天祐以城降于呉初天祐附张士诚士诚累表为同佥枢密院事亦羁縻而已徐达数遣使谕降天祐俱杀之至是胡廷瑞等率兵攻其城州人张翼知事急率父老往见天祐曰张氏已就缚纵固守将谁为一城生命存亡皆在今夕愿熟虑之天祐沈思良久掷帽于地曰守此孤城不如降也翼乃缒城而下纳欵于廷瑞廷瑞喜曰城不受兵皆汝之力也翼还告天祐遂出降　己丑诏伊蘓以中书右丞相分省山东沙兰达哩以中书左丞相分省大同　呉朱亮祖驻军新昌遣指挥严德攻关岭山寨平之　徐达遣人送张士诚至建康士诚在舟中闭目不食至龙江坚卧不肯起舁至中书省相国李善长问之不语已而士诚言不逊善长怒王欲全士诚而士诚竟自缢死赐棺以葬之【考异士诚之死俞本记事録云上令御士扛于竺桥御杖四十而死焚瘗于石头城九朝谈纂云以弓勒杀之国初事迹云命缢杀之今从太祖实録】浙西民物蕃盛储积殷富士诚兄弟骄侈淫佚又闇于断制权为文吏所窃然士诚持重寡言欲以得士要誉士有至者无问贤不肖辄重其赠遗舆马居室靡不充足士多往趋之及士信用事疎简旧将夺其兵权由是上下乖疑不肯用命凡出兵遣将当行者或卧不起邀求官爵美田宅即如愿赐之始任事至军中则载妓女歌舞日防游谈之士酣宴博奕及丧师失地而归士诚亦不问或复用为将其威权不立类如此死时年四十七士诚母曹氏颇有智数死葬姑苏南门外士诚有二子城将破时其妻刘氏以白金遗乳媪令负二子逃民间不知所终士信愚妄不识大体士诚委政于士信卒以亡其国而士信之败又为王蔡叶三参军所误至是并戮之风干其尸秤刑者三月【据铁崖乐府】杀潘元绍投其首于溷中剐莫天祐以其坚守无锡前后丧台兵十余万也【据九朝谈纂】又有周侲者山阳铁冶子也人号为周铁星以聚敛功至上卿城破被获言于主者曰钱谷盐铁籍皆在我汝国欲富当勿杀我主者怒曰亡国贼不知死罪尚敢言是耶遂杀之民大快或手额谢天曰今日天开眼也【实録无周侲事此据铁崖乐府补入】士诚既死呉王谓羣臣曰吾昔渡江时所得江东数郡而已陈友谅据上流张士诚为吾腹心之患一有警报首尾牵制吾居中应之实为艰难今二人皆为吾所灭然东南虽定而中原尚扰尤当相与戮力未可遽为自安之计　辛卯呉置宣徽院改大医监为太医院秩皆正三品　甲午呉朱亮祖兵至天台县县尹汤盘以县降　丙申太师汪嘉努追封兖王諡忠靖　丁酉呉朱亮祖进攻台州方国珍岀师拒战亮祖击败之指挥严德中矢死德采石人也　戊戌呉王遣使以书送元宗室神保大王及黒汉等九人于帝书畧曰曩者天弃金宋厯数在殿下祖宗故以鞑靼部落起事沙漠入中国与民为主传及百年至于殿下海内兵兴豪杰纷起扰乱中原邑里萧条黎庶之不安已十七载矣殿下屡尝命将征伐国势日衰妖氛愈盛遂令故将大臣服毒而殁临阵而陷十常八九如以义旗而兴为将者李察罕张思道李思齐虽能殄灭妖寇功已高权已重豪杰之志在焉殿下不能谁何尤甚于妖人之作乱也盖其心不异曹操奉汉献帝于许下殿下岂不知之且妖人之作乱权臣之跋扈非妖人易于作乱权臣易于跋扈也由殿下不能体祖宗所为故天将弃之如弃金宋之事殆不可救予本庶民因乱起兵保障乡里官军隔絶遂为众所推戴数年以来因辑众抚有江东两浙湖淮汉沔江西岭广人各生理近殄灭反侧张士诚于彼得神保大王及黒汉等九人昔殿下祖宗灭金宋荡除其宗室亲王驸马皆殄灭无遗一何忍也今予则不然所获元氏子孙悉皆放归望殿下思祖宗之传仍善待之又以书与库库特穆尔曰曩者累遣使皆被拘留未审阁下雅意若何今都事李节思归特遣人送去所拘使者亦望发还方今天下豪杰如萌芽之发尚未长盛阁下如存大义宜整师旅听命于朝令四境贡赋入京或时赴朝廷与君共谋大事以安天下可也不然名为臣子而朝廷之权专属军门纵此心自以为忠安能免于人议若犹豫不决恐变生部属事有难言阁下果忠于君当以赤心事之若有他图速宜坚兵以固境土予近日削平张氏江南已定东南距大海西抵巴蜀南被岭南止有闽中一区已遣偏师征讨旦夕必下诸军屯驻在内居闲养锐阁下如欲借力但遣一使至即时调发应援薄有织金文绮四端用见远意　己亥沂州王宣遣其副使权苖芳谢过于呉呉王遣镇抚侯正纪往报之辛丑呉王命于泗州灵璧取石制磬湖州采桐梓制
　　琴瑟　平姑苏师还呉王论功行赏封李善长为宣国公徐达信国公常遇春鄂国公余皆赏防段有差军人米一石盐十斤王谕诸将曰江南既平当北定中原以一天下毋狃于暂安而忘永逸毋足于近功而昧远图大业垂成更须努力明日徐达等入谢王问公等还第置酒为乐否对曰荷主上恩德皆置酒相庆王曰吾岂不欲置酒与诸将为一日之欢但中原未平非宴乐之时公等不见张氏所为乎终日相与酣歌逸乐今竟何如宜深戒之　呉朱亮祖兵克台州初方国瑛闻呉师至即欲遁去防其都事马克让自庆元还言国珍方治兵为城守计劝国瑛勿去国瑛始约束将士乘城拒守然士卒怀惧往往有逃溃者亮祖攻之急国瑛度力不能御以巨舰载妻子夜出兴善门走黄岩亮祖入其城遂下仙居诸县国瑛之遁也挟总管赵琬至黄岩琬潜登白龙奥舍于民家絶粒不食人劝之食辄瞑目却之七日而死琬琏之弟也　癸卯呉新内成正殿曰奉天殿前为奉天门殿之后曰华盖殿殿后曰谨身殿皆翼以廊庑奉天殿之左右各建楼左曰文楼右曰武楼谨身殿之后为宫前曰乾清宫后曰坤宁宫六宫以次序列焉周以皇城城之门南曰午门东曰东华西曰西华北曰武制皆朴素不为雕饰王命博士熊鼎类编古人行事可以鉴戒者书于壁间又命侍臣书大学衍义于两庑壁间王曰前代宫室多施绘画予用书此以备朝夕观览岂不愈于丹青乎有言瑞州岀文石琢之可以甃地王曰尔不能以节俭之道事予乃导予以侈丽夫岂予心哉但构为宫室已觉作者之劳况远取文石能不厉民乎言者大慙而退　冬十月甲辰朔呉王谓中书省臣曰军中士卒多因战鬭而伤残者不可备行伍今新宫成宫外当设备御合于宫墙外周围隙地多造庐舍令废疾者居之昼则治生夜则巡警因给粮以赡之使得有所养也　呉王遣起居注呉林魏观以币帛求遗贤于四方　呉徙苏州富民实濠州　貊高以兵入山西定盂州忻州下州遂攻真定诏伊蘓自河间以兵防貊高取真定已而不果命伊蘓还河间貊高还彰德　乙巳皇太子奏以淮南行省平章政事王信为山东行省平章政事兼知行枢密院事立中书行省于真定路　丙午呉楚国公廖永安之丧至自苏州王迎祭于郊　加司徒淮南行省平章政事王宣为沂国公　呉命百官礼仪俱尚左改右相国为左左相国为右余官如之又定国子学官制以博士许存仁为祭酒刘承直为司业　呉改太史监为院以太史监令刘基为院使秩正三品　朱亮祖兵至黄岩州方国瑛烧廨宇民居遁海上守将哈尔噜降　丁未呉王敇礼官曰自古忠臣义士舍生取义身没而名存有以垂训于天下若元右丞余阙守安庆屹然当南北之冲援絶力穷举家皆死节义凛然又有江州总管李黼身守孤城力抗强敌临难死义与阙同辙自昔忠臣义士必见褒崇于后代盖以厉风俗也宜令有司建祠肖像岁时祀之壬子诏库库特穆尔落太傅中书左丞相并诸兼领
　　职事仍前河南王以汝州为食邑其弟托音特穆尔以集贤学士与库库特穆尔同居河南府而以河南府为梁王食邑从行官属悉令还朝凡库库特穆尔所总诸军在帐前者命伯索珠和尔齐统之在河南者中书平章政事内史李克彛统之在山东者太保中书右丞相伊蘓统之在山西者少保中书左丞相沙兰达哩统之在河北者知枢密院事貊高统之唯关保仍统本部诸军库库特穆尔既受诏即退军屯泽州　是日赦天下呉置御史台秩从一品以汤和为左御史大夫邓愈
　　为右御史大夫刘基章溢为御史中丞基仍兼太史院王谕之曰国家所立惟三大府总天下之政中书政之本都督府掌军旅御史台纠察百司朝廷纪纲尽系于此其职实为清要卿等当思正已以率下忠勤以事上毋徒拥虚位而漫不可否毋委靡因循以纵奸养恶毋假公济私以伤人害物诗云刚亦不吐柔亦不茹此大臣之体也卿等勉之　甲寅呉命左御史大夫汤和为征南将军佥大都督府事呉祯为副将军率诸将讨方国珍于庆元　壬戌呉命中书省定律令以李善长为总裁官杨宪傅瓛刘基陶安徐本文原吉范显宗钱用任盛元辅呉去疾赵麟崔永泰张纯诚谢汝志周祯刘惟敬周祥陈敏孙忠李祥潘黼程孔昭傅敏学王藻呉彤为议律官初王以唐宋皆有成律断狱惟元不仿古制取一时所行之事为条格胥吏易为奸弊自平武昌以来即议定律至是台谏已立各道按察司将巡厯郡县欲须成法俾内外遵守故有是命复谕之曰立法贵在简当使言直理明人人易晓若条绪繁多或一事而两端可轻可重使贪猾之吏得以因縁为奸则所以禁残暴者反以贼善良非良法也务求适中以去繁弊夫网密则水无大鱼法密则国无全民卿等宜尽心参究凡刑名条目逐一采上吾与卿等面议斟酌庶可以久远行之　丙辰呉王遣使以书遗李思齐张良弼使息兵解鬭推一人为尊抚定关中以一民心思齐等得书不报　丁巳呉王宴功臣于西楼　辛酉呉王谓信国公徐达等曰中原扰攘人民离散山东则有王宣父子鼠窃狗偷反侧不常河南则有王保保名为尊元实则跋扈擅専上疑下慢关陇则有李思齐张思道彼此猜忌势不两立且与王保保互相嫌隙元之将亡其机在此今欲命诸公北伐计将何如鄂国公常遇春对曰今南方已定兵力有余直元都以我百战之师敌彼久逸之卒挺竿而可胜也都城既克有似破竹之势乘胜长驱余可建瓴而下矣王曰元建都百年城守必固若如卿言悬师深入不能即破顿于坚城之下餽饷不继援兵四集进不得胜退无所据非我利也吾欲先取山东撤其屏蔽旋师河南断其羽翼抜潼关而守之据其户枢天下形势入我掌握然后进兵元都则彼势孤援絶不战可克既克其都鼓行云中九原以及关陇可席卷而下矣诸将皆曰善王顾谓徐达曰兵法以庙筭胜者得筭多也卿其识之　癸亥呉定乐舞之士乐生用道童如故舞生以民间俊秀子弟为之文武二舞各六十四人　甲子呉王命中书右丞相信国公徐达为征北大将军中书平章政事掌军国重事常遇春为征北副将军率甲士二十五万由淮入河北取中原又命中书平章政事胡廷瑞为征南将军江西行省左丞何文辉为副率安吉宁国南昌袁赣滁和无为等卫军由江西取福建以湖广参政戴德随征又命平章杨璟左丞周德兴参政周彬率武昌荆州益阳常德潭岳衡澧等卫军取广西文辉初为王养子赐姓朱氏至是复何姓是日王亲祭上下神祗于北门之七里山读祝毕召
　　诸将士谕之曰汝等师行非必畧地攻城而已要在削平祸乱以安民生凡遇敌则战若所经之处及城下之日勿妄杀人勿夺民财勿毁民居勿废农具勿杀耕牛勿掠人子女民间或有遗弃孤儿幼女父母亲戚来求者即还之诸将皆顿首受命　乙丑以集贤大学士丁好礼为中书添设平章政事　呉王遣世子及次子往谒临濠诸墓时世子年十三次子年十二命中书择官辅导以行凡所过郡邑城隍及山川之神皆祭以少牢至墓所拜扫礼毕乃还　丙寅平章内史关保封许国公　呉王檄谕齐鲁河洛燕蓟秦晋之人曰元之臣子不遵祖训废坏纲常有如大德废长立幼泰定以臣弑君天厯以弟酖兄至于闺闼之间每多无别上下相习恬不为怪其于父子君臣夫妇长幼之伦渎乱甚矣夫人君者斯民之宗主朝廷者天下之本根礼义者御世之大防其所为如彼岂可为训天下后世哉及其后嗣沈荒失君臣之道又加以宰相专权宪台报怨有司毒虐于是人心离叛天下兵起使我中国之民死者肝脑涂地生者骨肉不相保虽因人事所致实天厌其德而弃之之时也予本淮右布衣因天下乱为众所推率师渡江居金陵形胜之地得长江天堑之险今十有三年西扺巴蜀东连沧海南控闽越湖湘汉沔两淮徐邳皆入版图奄及南方尽为我有念中原之民久无所主深用疚心予恭天成命罔敢自安方欲遣兵北伐拯生民于涂炭复汉官之威仪虑人民未知反为我讐挈家北走陷溺尤深故先谕告兵至勿避予号令严肃无秋毫之犯归我者永安于中华背我者自窜于塞外其防古色目诸人有能知礼义愿为臣民者与中夏人抚养无异檄到之日各宜知悉　丁卯呉大将军徐达等师次淮安遣人往沂州以书谕王宣父子使来降　己巳呉王以大军进取中原恐库库特穆尔乘间窃发侵扰边民乃命中书省臣戒饬庐州安丰六安濠泗蕲黄襄阳各处严兵守备　呉湖广行省遣兵取寳庆新化县击守将麻周破之　呉朱亮祖自黄岩进兵温州克其城方明善先已挈妻子遁去亮祖入城抚谕分兵徇瑞安其守将谢伯通以城降　辛未沂州王信既得呉大将军书乃遣使约欵且奉表贺平张士诚王遣徐唐李仪等往沂州授信江淮行省平章政事麾下官将皆仍旧职所部军马令悉听大将军节制时信与其父宣隂持两端外虽请降内实修备王知之乃遣人密谕徐达勒兵趋沂州以观其变　十一月癸酉朔呉朱亮祖率舟师袭败方明善于乐清之盘屿追至楚门海口遣百戸李德招谕之　乙亥明升遣其臣邓良叟聘于呉呉王命良叟从大将军观所下城邑　丙子呉徐达师次下邳都督同知张兴祖率兵往徐州进取山东诸州县己卯徐达兵至榆林镇元佥院郦毅镇抚孙惟德降达令黄逄等守之　庚辰呉平章韩政师次梁城元同知枢密院卢斌佥院程福等率众降是日徐唐等至沂州辛巳呉征南将军汤和克庆元先是和兵自绍兴渡
　　曹娥江进次余姚降其知州李密及上虞县尹沈煴遂进兵庆元城下攻其西门府判徐善等率属官耆老自西门出降方国珍驱部下乘海舟遁去和率兵追之国珍以众迎战和击败之斩首及溺死者甚众擒其将方惟益等获海舟二十五艘国珍率余众入海和还师庆元徇下定海慈谿等县　初呉王令王宣以兵从大将军征讨及徐唐等至宣不欲行乃使其子信密往莒州募兵为备御计而遣其员外郎王仲纲等诈来犒师以缓攻达受而遣之仲纲等既还宣即以兵劫徐唐等欲杀之唐得脱走达军达即率师抵沂州营于北门达犹欲降之遣梁镇抚往説宣宣阳许之寻复闭门拒守达怒遂急攻其城宣待信募兵未还自度不能支乃开西门出降达令宣为书遣镇抚孙惟德招降信信杀惟德与其兄仁走山西于是峄莒海州及沭阳日照赣榆沂水诸县皆相继来降达以宣反覆并怒其子信杀孙惟德遂执宣杖而戮之命指挥韩温守沂州　乙酉呉定大都督府及盐运司起居注给事中官制　方国珍遁入海岛己丑呉王命平章廖永忠为征南副将军率兵自海道防汤和讨之　方国瑛遣经厯郭春及其子文信诣呉朱亮祖纳欵　丙戌以平章政事裕噜特穆尔知枢密院事旺扎勒特穆尔平章政事巴延特穆尔特克实并知大抚军院事　庚寅呉王遣使谕徐达等曰闻将军巳上沂州未知兵欲何向如向益都当遣精锐将士于黄河扼其冲要以断援兵使彼外不得进内无所望我军势重力专可以必克若未下益都即宜进取济宁济南二郡既下则益都以东势穷力竭如囊中之物可不攻而自下矣然兵难遥度随机应变尢在将军时金火二星防于星纪望后火逐金过齐鲁之分太史占曰宜大展兵威故有是谕　方国珍部将多降于呉汤和复遣人持书招之国珍不得已壬辰遣郎中承广员外郎陈永诣和乞降又遣其子明善明则从子明巩等纳省院诸印于和　乙未以知枢密院事貊高为中书平章政事命太尉中书左丞相特哩特穆尔为大抚军院使　是日冬至呉太史院进戊申岁大统厯初戊申厯成将刋布基与其属高翼以録本进王览之谓基曰此众人之为乎对曰是臣二人详定王曰天之行有迟古今厯法有疏密苟不得其要不能无差春秋之时郑国一辞命必禆谌草创世叔讨论子羽脩饰子产色然后用之故少有阙失辞命尚如此而况于造厯乎公等须各尽其心务求至当基等顿首而退以所録再加详校而后刋之　丙申呉朱亮祖兵至黄岩方国瑛及其兄子明善来见送之建康　丁酉命关保分省于宁　庚子呉克滕州初徐达令平章韩政分兵扼黄河以断山东援兵政乃遣千戸赵实畧滕州杨知院婴城固守巳而闻大军至杨知院遁去遂克其城　呉王谕徐达等曰若山东各城俱下留兵一万守益都余分军收济南济宁然后大军进取河洛燕蓟相机而动其余州仍旧卒赐之　辛丑徐达军攻益都城抜之平章保保降宣慰使布延巴哈总管胡濬知院张俊皆死之遂徇下夀光临淄昌乐高苑等县令指挥叶国珍等守之初呉军压境布延巴哈力战以拒及城陷而保保降布延巴哈还告其母曰儿忠孝不能两全有二弟当为终养拜母趋官舍坐堂上呉将素闻其贤召之再三不往既而面缚之布延巴哈曰我元朝进士官至极品臣各为其主岂肯事二姓乎遂不屈而死先是其妻阿噜珍厯呼家人告之曰我夫受国恩我亦封齐国夫人今事至此惟有死耳家人莫不泣下已而布延巴哈二弟之妻各抱幼子及婢妾溺舍南井死比阿噜珍欲下而井填咽不可容遂抱子投舍北井其女及妾女孙女皆随溺焉保保姓李氏阳武人又名老保从察罕特穆尔起兵数有功后为平章留守益都至是出降与白知院俱送建康老保后从王如汴王使招谕王保保王保保鸩杀之　壬寅呉征南将军胡廷瑞帅师度杉关畧光泽县下之　太常礼仪院使陈祖仁与翰林学士承旨王时待制黄冔编修黄肃伏阙上书言近者南军侵陷全齐不逾月而逼畿甸朝廷虽命丞相伊蘓出师军马数少势力孤危而中原诸军左牵右掣调度失宜京城四面茫无屏蔽宗社安危正在今日臣等以为驭天下之势当论其轻重强弱远近先后不宜胶于一偏狃于故辙前日南军僻在一方而库库特穆尔近在肘腋势将窃持国柄故宜先于致讨则南军远而轻库库近而重也今库库势已穷蹙而南军突至势将不利于宗社故宜先于救难则库库弱而轻南军强而重也陛下寛仁涵育皇太子贤明英断当此之时宜审其轻重强弱改更张而抚军诸官亦宜以公天下为心审时制宜今库库党与离散岂能复振若止分拨一军逼袭必就擒获其余彼中见调军马令其倍道东行勤王赴难与伊蘓等声势相援仍遣重臣分道宣谕催督庶防得宜如复胶于前説动以言者为库库游説而钳天下之口不幸猝有意外之变朝廷亦不得闻而天下之事去矣书奏不报十二月癸卯朔日有食之　甲辰呉律令成王与诸臣复阅视之去烦就简减重从轻者居多凡为令一百四十五条准唐之旧而增损之计二百八十五条命有司刋布中外　乙巳呉徐达等将发益都遣使往乐安招谕俞胜时胜兄寳为帐下所杀胜代为平章领其众明日达师次长山北河般阳路总管李至等诣军门降于是所属淄川新城等县皆望风欵附丁未呉王遣使谕徐达常遇春曰将军统率将士鼓行而东下齐鲁数十城虽韩信不是过也然事机合变之际不可不虑今山东诸将虽皆欵附而未尝遣一人至此若留诸降将布列旧地所谓养虎遗患也昔汉光武命冯异平三辅营堡降者遣其渠帅诣京散其小民令就农桑坏其壁垒无使复聚古人之虑患深矣将军其思之　呉都督同知张兴祖率师至东平平章冯德弃城遁兴祖遣指挥常守道千戸许秉等追至东阿参政陈璧等以所部来降秉复以舟师趋安山镇右丞杜天佑左丞蒋兴以众降得船一百五十余艘　戊申孔子五十六世孙袭封衍圣公孔希学闻呉军至率曲阜县尹孔希章邹县主簿孟思谅等迎见张兴祖兴祖礼之于是兖东州县皆来降　呉置尚寳司秩正五品置侍仪司秩从五品又置内职六尚局及教坊司教坊以乐工为之　方国珍遣其子明完奉表谢罪于呉呉王始怒其反覆及览表怜之表出其臣詹鼎所草词辨而恭王曰孰谓方氏无人耶赐国珍书曰吾当以投诚为诚不以前过为过　戊申呉宋迪使山东还言张兴祖能推诚待人降将有可用者即使领旧兵进取王曰此非良策闻兴祖麾下降将有领千骑者一旦临敌势不足以相加因而生变何以制之乃命迪往谕兴祖今后得降将悉送以来勿自留也　徐达至章丘守将石丞王成降　庚戌徐达至济南平章达多尔济进巴等以城降命指挥陈胜守之　征南将军胡廷瑞至邵武守将李宗茂以城降　张兴祖兵至济宁守将陈秉直弃城遁呉兵遂入守之　辛亥呉王遣使谕徐达常遇春曰闻将军已下齐鲁诸郡中外皆相庆予独谓胜而能戒者可以常胜安而能警者可以常安戒者虽胜若始战警者虽安若履危夫屡胜之兵易骄久劳之师易溃能虑乎败乃可以无败能慎乎成乃可以有成若一懈怠必为人所乘将军其勉之　密州守将邵礼诣呉徐达降　方国珍及其弟国珉率所部谒见汤和于军门得士马舟粮甚多已而昌国州达噜噶齐库尔济蘓亦来降与国珍等并送建康呉王乃悉召其臣以丘楠为韶州同知又以表草出詹鼎手命官之其余尽徙濠州浙东悉平　壬子乐安俞胜遣郎中刘啓中等诣徐达纳欵　癸丑呉中书左丞相李善长率文武百官奉表劝进王不许羣臣固请王曰中原未平军旅未息吾意天下大定然后议此而卿等屡请不已此大事当斟酌礼仪而行不可草草　丁巳胡廷瑞何文辉师至建阳守将曹复畴出降命指挥沈友仁守之　戊午蒲台守将荆玉及邹平县尹董纲诣呉徐达降达以降将郦毅守邹平命指挥张埜守章丘唐英守蒲台　己未呉律令直解成王览而喜曰前代所行通制条格之书非不繁密但资官吏弄法民间知者絶少是聋瞽天下之人使之不觉犯法也今吾以律令直解徧行人人通晓则犯法者自少矣　庚申以杨诚陈秉直并为国公中书平章政事　呉王命汤和廖永忠呉祯帅舟师自明州海道以取福州　率酉呉广信衞指挥沐英率师破分水关畧崇安县克之　呉命凌统为浙东按察使王见其衣服垢敝谓统曰汝久居通显犹服敝衣得无俭不中礼乎对曰臣平生好俭素王曰好俭固是美事但无似公孙有饰诈之讥统慙而退　壬戌俞胜自乐安来见徐达于济南达遣胜还乐安留其郎中杨子华　呉左丞相李善长率礼官以呉王即位礼仪进　癸亥呉中书省议和池州徽宣太平诸府民出布囊运粮王曰国家科差不可苛细苛细则民不堪今库中布不乏为囊亦易何用复取于民不许　甲子命中书右丞相伊蘓太尉知院托和齐中书平章政事呼琳岱貊高知枢密院事小章图坚特穆尔江文清噜尔等防杨诚陈秉直巴延布哈俞胜各部诸军同守御山东又命关保往为声援时犹未知俞胜之降呉也　呉王御新宫以羣臣推戴之意祭告于上帝皇只其畧曰如臣可为生民主告祭之日帝只来临天朗气清如臣不可当烈风异景使臣知之　呉徐达遣参政傅友德取莱阳　乙丑呉礼部尚书崔亮等以所定册立皇后皇太子礼仪进丙寅以庄家为中书参知政事　呉王命世子及诸子名祝告太庙曰维子之生父命以名典礼所重古今皆然仰承先德自举兵渡江以来生子七人今长子命曰标次曰樉曰防曰棣曰橚曰桢曰榑从孙一人曰炜敢告知之炜后更名守谦王以诸子年渐长成宜习勤劳命内侍制麻履以行凡出城稍远则令马行其二步行其一　呉定内使冠服制凡内使冠用乌纱描金曲角防衣用胷背花圆领窄袖衫乌角束带　呉左丞相李善长等进仪衞王见仗内旗有天下太平皇帝万岁字顾善长曰此夸火之辞非古制也命去之　呉徐达自济南复还益都率诸将进取登莱各处州县　戊辰呉王谕中书省臣曰自古圣贤之君不以禄私亲不以官私爱惟求贤才以治其民所以示天下至公也元朝出于沙漠惟任一已之私不明先王之道所在官司辄以防古色目人为之长但欲私其族类羁縻其民而已非公天下爱民图治之心也况奸吏从而防蔽之舞文弄法朝廷之上贿赂公行茍且之政因循岁月上下同气不以为怪末年以来其尤甚以致社稷倾危而卒莫之救公等宜以此为戒选官之际慎择其人而任之勿循其弊也　己巳呉徐达至益都登州守将董车莱州守将安然各遣其僚属奉表来降蒲台民有供刍藁违令者达欲斩之其子请以身代达送之建康王嘉其孝并其父宥之　庚午呉征南将军汤和率师克福州初陈友定环城外筑垒为备毎五十步更筑一台严兵守之闻呉军入杉关乃留同佥赖正孙副枢谢英辅院判邓益以众二万守福州自率精锐走延平以拒敌时和等行师自明州乘东北风径抵福州入五虎门驻师南台河口遣人入城招谕为平章库楚所杀呉师登岸将围城库楚领众出南门逆战指挥谢德成等击败之众溃入城拒守是夜参政袁仁密遣人纳欵呉师于台上蚁附登城遂开南门和拥兵入邓益拒战于水门和击杀之正孙英辅自西门出走延平库楚塔海穆尔和卓巴哈左丞邓住中丞特穆尔斯等皆怀印绶挈妻子遁去参政尹克仁赴水死行宣政院使多尔玛不屈下狱死时佥院拜特穆尔居侯官闻呉军攻城急叹曰战守非我得为无以报国乃积薪楼下杀其妻妾及二女纵火焚之遂自刎和入省署抚韩军民遣袁仁暨员外余善招谕兴化漳泉诸路其福宁等州县未附者分兵畧定　辛未呉王以山东郡县既下命官往抚辑之　呉定各县为上中下三等税粮十万石以下为上县六万以下为中县三万以下为下县　减金华田租初得金华时军食不给知府王崇显请增民田租以足用民颇病之至是江浙平章李文忠以其事闻遂下令免所增之数民大感悦　是月诏命陜西行省左丞相图噜总统张良弼托烈伯孔兴各枝军马以李思齐为副总统守御关中抚安军民托烈伯孔兴等出潼关及取顺便山路渡黄河合势东行共勤王事思齐等皆不奉命太常礼仪院使陈祖仁复上书皇太子言库库特穆尔兵马终为南军之所忌茍善用之岂无所助然人皆知之而不敢言者诚恐诬以受财防説之罪也况闻库库屡上书疏明其心曲是犹未自絶于朝廷朝廷岂宜遽絶之当今为国家计者不过战守迁三事以言乎战则资其掎角之势以言乎守则望其勤王之师以言乎迁则假其藩衞之力极意勉励使行犹恐迟晚岂可使数万之师弃置于一方当此危急之秋宗社存亡仅在旦夕不幸一日有唐宗仓卒之出则是以百年之宗社委而弃之此时虽碎首杀身何济于事故今不复避忌惟以宗社存亡为重奉书以闻太子不报　是岁集贤学士致仕归旸卒

　　资治通鉴后编卷一百八十四
</div>
    <div class="pagination">
<a href="资治通鉴后编_page43.html">上一页</a><span>...</span><a href="资治通鉴后编_page39.html">39</a><a href="资治通鉴后编_page40.html">40</a><a href="资治通鉴后编_page41.html">41</a><a href="资治通鉴后编_page42.html">42</a><a href="资治通鉴后编_page43.html">43</a><span class="current-page">44</span>
    </div>
    <div class="pagination"><a href="index.html">返回目录</a></div>
</body>
</html>
