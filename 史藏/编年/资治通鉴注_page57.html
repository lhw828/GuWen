<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 57 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 57 页/共 334 页
  </h1>
  <div class="content">
   宋皇后无宠，后宫幸姬众共谮毁。勃海王悝妃宋氏即后之姑也，中常侍王甫恐后怨之，〔悝被诛，事见上熹平元年。悝，苦回翻。〕因谮后挟左道祝诅；〔祝，职救翻。诅，庄助翻。〕帝信之，遂策收玺绶。〔玺，斯氏翻。绶，音受。〕后自致暴室，以忧死。父不其乡侯酆及兄弟并被诛。〔不其县，前汉属琅邪郡，后汉并省为乡。贤曰：故城在今莱州即墨县西南，盖其县之乡也。其，音基。被，皮义翻；下同。〕
丙子晦，日有食之。
尚书卢植上言：「凡诸党锢多非其罪，可加赦恕，申宥回枉。又，宋后家属并以无辜委骸横尸，不得敛葬，〔敛，力赡翻。〕宜敕收拾，以安游魂。又，郡守、刺史一月数迁，宜依黜陟以章能否，纵不九载，可满三岁。〔贤曰：书曰：三岁考绩，三考黜陟幽明。孔安国注曰：三年考功。三考，九年。能否幽明有别，升进其明者，黜退其幽者，此皆唐尧之法也。载，子亥翻。〕又，请谒希求，一宜禁塞，〔塞，悉则翻。〕选举之事，责成主者。又，天子之体，理无私积，宜弘大务，蠲略细微。」帝不省。〔省，悉井翻。〕
十一月，太尉陈球免；十二月，丁巳，以光禄大夫桥玄为太尉。
鲜卑寇酒泉；种众日多，〔重，章勇翻。〕缘边莫不被毒。〔被，皮义翻。〕
诏中尚方〔即尚方也，属少府。〕为鸿都文学乐松、江览等三十二人图象立赞，以劝学者。〔为，于伪翻。〕尚书饮阳球谏曰：「臣案松、览等皆出于微蔑，〔蔑者，微之甚，几于无也。〕斗筲小人，〔筲，竹器，容斗二升，音所交翻。〕依凭世戚，附托权豪，俛睫，〔睫，即涉翻，目毛也。〕徼进明时。徼进明时。〔徼，一遥翻。〕或献赋一篇，或鸟篆盈简，〔贤曰：八体书有鸟篆，象形以为字也。〕而位升郎中，形图丹青。亦有笔不点牍，辞不辨心，假手请字，妖伪百品，莫不蒙被殊恩，蝉蜕滓浊。〔贤曰：说文曰：蜕，蝉蛇所解皮也，音式锐翻，或音他外翻。〕是以有识掩口，〔谓掩口而笑也。〕天下嗟叹。臣闻图象之设，以昭劝戒，欲饮人君动鉴得失，未闻竖子小人诈作文颂，而可妄窃天官，垂象图素者也。今太学、东观〔东观，在南宫。观，古玩翻。〕足以宣明圣化，愿罢鸿都之选，以销天下之谤。」书奏，不省。〔省，悉井翻。〕
是岁，初开西邸卖官，〔开邸舍于西园，因谓之西邸。〕入钱各有差：二千石二千万；四百石四百万；其以德次应选者半之，或三分之一；于西园立库以贮之。〔贮，丁吕翻。〕或诣阙上书占令长，随县好丑，丰约有贾。〔占，章赡翻。长，知两翻。贾，读曰价。〕富者则先入钱，贫者到官然后倍输。又私令左右卖公卿，公千万，卿五百万。初，帝为侯时常苦贫，及即位，每叹桓帝不能作家居，〔居，积也。〕曾无私钱，故卖官聚钱以为私藏。〔藏，徂浪翻。〕
帝尝问侍中杨奇曰：「朕何如桓帝﹖」对曰：「陛下之于桓帝，亦犹虞舜比德唐尧。」帝不悦曰：「卿强项，〔贤曰：强项，言不低屈也。〕真杨震子孙，死后必复致大鸟矣。」〔大鸟事见五十一卷安帝延光四年。复，扶又翻。〕奇，震之曾孙也。
南匈奴屠特若尸逐就单于死，子呼征立。
二年〔（己未、一七九）〕
春，大疫。
②三月，司徒袁滂免，以大鸿胪刘合为司徒。〔考异曰：袁纪：「二月，丁巳，滂免。」「刘合」作「刘邵」。今从范书。〕
③乙丑，太尉桥玄罢，拜太中大夫；以太中大夫段颎为太尉。玄幼子游门次，为人所劫，登楼求货；〔所谓劫质也。〕玄不兴。司隶校尉、河南尹围守玄家，不敢迫。玄瞋目呼曰：〔瞋，七人翻。呼，火故翻。〕「奸人无状，玄岂以一子之命而纵国贼乎！」促令攻之，玄子亦死。玄因上言：「天下凡有劫质，皆并杀之，不得赎以财宝，开张奸路。」由是劫质遂绝。〔质，音致。〕
京兆地震。
⑤司空袁逢罢；以太常张济为司空。
⑥夏，四月，甲戌苜，日有食之。
⑦王甫、曹节等奸虐弄权，扇动内外，太尉段颎阿附之。节、甫父兄子弟为卿、校、牧、守、令、长老布满天下，所在贪暴。〔校，户教翻。守，式又翻。长，知两翻。〕甫养子吉为沛相，尤残酷，凡杀人，皆磔尸车上，随其罪目，宣示属县，〔贤曰：罪目，罪名也。磔，陟格翻。〕夏月腐烂，则以绳连其骨，周一郡乃止，见者骇惧。视事五年，凡杀万余人。尚书令阳球常拊髀发愤曰：「若阳球作司隶，此曹子安得容乎！」既而球果迁司隶。
甫使门生于京兆界辜榷官财物七千余万，〔前书音义曰：辜，障也；榷，专也；谓障余人买卖而自取其利。榷，古岳翻。〕颎方以日食自劾。球诣阙谢恩，因奏甫、颎及中常侍淳于登、袁赦、封拡等罪恶，〔姓谱：封，夏封父之后。拡，音吐嗑翻。〕辛巳，悉收甫、颎等送雒阳狱，及甫子永乐少府萌、沛相吉。〔乐，音洛。〕球自临考，甫等五毒备极；萌先尝为司隶，乃谓球曰：「父子既当伏诛，亦以先后之义，少以楚毒假借老父。」〔少，诗沼翻。〕球曰：「尔罪恶无状，死不灭责，乃欲论先后求假借邪！」萌乃骂曰：「尔前奉事吾父子如奴，奴敢反汝主乎！今日临危相挤，〔挤，子细翻，又则兮翻。〕行自及也！」球使以土窒萌口，垂扑交至，〔菙，止橤翻。扑，普卜翻。〕父子悉死于杖下；颎亦自杀。乃僵磔甫尸于夏城门，大署牓曰：「贼臣王甫。」尽没入其财产，妻子皆徙比景。
球既诛甫，欲以次表曹节等，乃敕中都官从事曰：〔中都官从事，即都官从事，主察举百官犯法者。中兴以后，专令掊击贵戚。〕「妅箵去权贵大猾，〔去，羌吕翻。〕乃议其余耳。公卿豪右若袁氏儿辈，〔时诸袁以与袁赦同宗，贵宠于世。〕从事自办之，何须校尉邪！」权门闻之，莫不屏气。〔屏，必郢翻。〕曹节等皆不敢出沐。会顺帝虞贵人葬，〔虞贵人，顺帝母。〕百官会丧还，曹节见磔甫尸道次，慨然抆泪曰：〔贤曰：抆，拭也，音亡粉翻。〕「我曹可自相食，何宜使犬舐其汁乎！」〔舐，池尔翻。考异曰：袁纪云：「球会虞贵人葬，还入夏城门，曹节见谒于道旁。球大骂曰：『贼臣曹节。』」节收泪于车中，而有是语。今从范书。〕语诸常侍：「今且俱入，勿过里舍也。」〔语，牛倨翻。〕节直入省，白帝曰：「阳球故酷暴吏，前三府奏当免官，以九江微功，复见擢用。〔事见上建宁六年。复，扶又翻；下同。〕愆过之人，好为妄作，〔好，呼到翻。〕不宜使在司隶，以骋毒虐。」帝乃徙球为卫尉。时球出谒陵，〔诸陵皆在司部，故司隶出谒陵。〕节敕尚书令召拜，不得稽留尺一。球被召急，因求见帝，〔章：甲十一行本「帝」下有「叩头」二字；乙十一行本同；张校同；退斋校同。〕曰：「臣无清高之行，横蒙鹰犬之任，〔谓司隶主搏噬奸非，犹鹰犬也。行，下孟翻。横，户孟翻。〕前虽诛王甫、段颎，盖狐狸小丑，未足宣示天下。愿假臣一月，必令豺狼鸱枭各服其辜。」〔枭，坚尧翻。〕叩头流血。殿上呵叱曰：「卫尉扞诏邪！」至于再三，乃受拜。
于是曹节、朱瑀等权势复盛。节领尚书令。郎中梁人审忠上书曰：〔审，姓也。汉初有审食其。〕「阶下即位之初，未能万机，皇太后念在抚育，权时摄政，故中常侍苏康、管霸应时诛殄。太傅陈蕃、大将军窦武考其党与，志清朝政。〔朝，直遥翻。〕华容侯朱瑀知事觉灵，祸及其身，遂兴造逆谋，作乱王室，撞碯省闼，〔撞，直江翻。碯，与踏同。〕执夺玺绶，迫胁陛下，聚会群臣，离间骨肉母子之恩，〔间，古苋翻。〕素所亲厚，布在州郡，或登九列，或据三司。〔九列，九卿也。三司，三公也。〕不惟禄重位尊之责，〔惟，思也。〕而苟营私门，多蓄财货，缮修第舍，连里竟巷，盗取御水，以作渔钓，〔贤曰：水入宫苑为御水。〕车马服玩，拟于天家。〔天家，犹王家也。君，天也，故谓之天家。〕群公卿士，杜口吞声，莫敢有言，州牧郡守，承顺风旨，辟召选举，释贤取愚。故虫蝗为之生，夷寇为之起。〔为，于伪翻。〕天意愤盈，积十余年；故频岁日食于上，地震于下，所以谴戒人主，欲令觉悟，诛鉏无状。昔高宗以雉雊之变，故获中兴之功；〔高宗肜日：有飞雉升鼎耳而雊，惧而修德，殷以中兴。〕近者神祇启悟陛下，发赫斯之怒，〔诗云：王赫斯怒。〕故王甫父子应时馘鋳，路人士女莫不称善，若除父母之雠。诚怪陛下复忍孽臣之类，不悉殄灭。〔忍，谓含忍也，隐忍也。孽，鱼列翻。〕昔奏信赵高，以危其国；〔事见八卷奏二世纪。〕吴使刑臣，身遘其祸。〔左传：吴伐越，获俘焉，以为阍，使守舟。吴子余祭观舟，阍以刀弒之。〕今以不忍之恩，赦夷族之罪，奸谋一成，悔亦何及！臣为郎十五年，皆耳目闻见，瑀之所为，诚皇天所不复赦。愿陛下留漏刻之听，〔漏之度，昼夜百刻。留漏刻之听，言少须臾留听也。〕裁省臣表，〔省，悉井翻。〕扫灭丑类，以答天怒。兴瑀考验，有不如言，愿受汤镬之诛，妻子并徙，以绝妄言之路。」章寝不报。
中常侍吕强清忠奉公，帝以众例封为都乡侯，强固辞不受，因上疏陈事曰：「臣闻高祖重约，非功臣不侯，所以重天爵、明劝戒也。中常侍曹节等，宦官佑薄，品卑人贱，谗谄媚主，佞邪徼宠，〔徼，一遥翻，又古尧翻。〕有赵高之祸，未轘裂之诛。〔贤曰：轘裂，以车裂也。〕陛下不悟，妄授茅土，开国承家，小人是用，〔易曰：开国承家，小人勿用。〕又并及家人，重金兼紫，〔贤曰：金印紫绶；重兼，言累积也。重，直龙翻。〕交结邪党，下比群佞。〔比，毗至翻。〕阴阳乖刺，〔刺，卢达翻。〕稼穑荒芜，人用不康，罔不由兹。臣诚知封事已行，言之无逮，〔封事，谓封爵之事也。〕所以冒死干触陈愚忠者，实愿陛下损改既谬，从此一止。臣又闻后宫采女数千余人，衣食之费日数百金，比谷虽贱而户有饥色，〔比，频寐翻，言近者也。〕按法当贵而今更贱者，由赋发繁数，以解县官，〔数，所角翻。贤曰：县官调发既多，故贱粜谷以供之。解，居隘翻，发也。〕寒不敢衣，饥不敢食，民有斯繍而莫之恤。宫女无用，填积后庭，天下虽复尽力耕桑，犹不能供。〔复，扶又翻；下同。〕又，前召议郎蔡邕对问于金商门，邕不敢怀道迷国，〔盖引论语迷邦之言。不曰邦者，避高帝讳。〕而切言极对，毁刺贵臣，讥呵宦官。陛下不密其言，至令宣露，群邪项领，膏唇拭舌，〔贤曰：诗曰：驾彼四牡，四牡项领。注云：项，大也。四牡者，人所驾，今但养大其领，不肯为用，谕大臣自恣，王不能使也。膏唇拭舌，谓欲谗毁故也。〕竞欲咀嚼，造作飞条。〔贤曰：飞条，飞书也。〕陛下回受诽谤，致邕刑罪，室家徙放，老幼流离，岂不负忠臣哉！今群臣皆以邕为戒，上畏不测之难，下惧剑客之害，〔贤曰：谓阳球使客追刺邕也。难，乃旦翻。〕臣知朝廷不复得闻忠言矣！故太尉段颎，武勇冠世，〔冠，古玩翻。〕习于边事，垂发服戎，〔贤曰：垂发，谓童子也。〕功成皓首，历事二主，〔二主，灵帝、桓帝。〕勋烈独昭。陛下既已式序，〔式序者，用叙其功也。〕位登台司，而为司隶校尉阳球所见诬胁，一身既毙，而妻子远播，〔播，迁也。〕天下惆怅，〔惆，丑鸠翻。〕功臣失望。宜征邕更加授任，反颎家属，则忠贞路开，众怨以弭矣。」帝知其忠而不能用。
丁酉，赦天下。
⑨上禄长和海〔贤曰：上禄县，属武都郡，今成州县。姓谱：和，本自羲和之后；一云卞和之后。〕上言：「礼，从姐兄弟别居异财，恩义已轻，服属捤末。而今党人锢及五族，既乖典训之文，有谬经常之法。」帝览之而悟，于是党锢自从祖以下皆得解释。〔从祖，缌麻服。从，才用翻。〕
⑩五月，以卫尉刘宽为太尉。
护匈奴中郎将张修与南单于呼征不相能，修擅斩之，更立右贤王羌渠为单于。〔更，工衡翻。〕秋，七月，修坐不先请而擅诛杀，槛车征诣廷尉，死。
初，司徒刘合兄侍中鯈与窦武同谋，俱死，〔鯈，直留翻；桓纪作「刘儵」。〕永乐少府陈球说合曰：〔贤曰：桓帝母孝崇皇后官曰永乐，置太仆、少府。余据此时帝母孝仁董太后居永乐宫，非孝崇后也。说，输芮翻。〕「公出自宗室，位登台鼎，天下瞻望。社稷镇卫，岂得雷同，容容无违而已。今曹节等放纵为害，而久左右，又公兄侍中受害节等，今可表徙卫尉阳球为司隶校尉，以次收节等诛之，政出圣主，天下太平，可翘足而待也！」合曰：「凶竖多耳目，恐事未会，先受其祸。」尚书刘纳曰：「为国栋梁，倾危不持，焉用彼相邪！」〔论语：孔子曰：「危而不扶，颠而不持，则将焉用彼相矣！」焉，于虔翻。〕合许诺，亦与阳球结谋。球小妻，程璜之女，由是节等颇得闻知，乃重赂璜，且胁之。璜惧迫，以球谋告节，节因共白帝曰：「合与刘纳、陈球、阳球交通书疏，谋议不轨。」帝大怒。冬，十月，甲申，刘合、陈球、刘纳、阳球皆下狱，死。〔下，遐稼翻。〕
巴郡板楯蛮反，〔楯，食尹翻。〕遣御史中丞萧瑗督益州刺史讨之，不克。〔瑗，于眷翻。〕
十二月，以光禄勋杨赐为司徒。
鲜卑寇幽、并二州。
三年〔（庚申、一八○）〕
①春，正月，癸酉，赦天下。
②夏，四月，江夏蛮反。〔夏，户雅翻。〕
秋，酒泉地震。
④冬，有星孛于狼、弧。〔晋书天文志：狼，一星，在东井东南。弧，九星，在狼东南。孛，蒲内翻。〕
鲜卑寇幽、并二州。
⑥十二月，己巳，立贵人何氏为皇后。〔考异曰：袁纪在十一月。今从范书。征后兄颍川太守进为侍中。后本南阳屠家，以选入掖庭，生皇子辨，故立之。〔为何进谋诛宦官、败国亡家张本。〕
⑦是岁作罼圭、灵昆苑。〔贤曰：罼圭苑有二，东罼圭苑，周一千五百步，中有鱼梁台，西罼圭苑周三千三百步，并在雒阳宣平门外。〕司徒杨赐谏曰：「先帝之制，左开鸿池，右作上林，不奢不约，以合体中。今猥规郊城之地以为苑囿，坏沃衍，〔杜预注左传曰：衍沃，平美之地也。坏，音怪。〕废田园，驱居民，畜禽兽，〔畜，许六翻。〕殆非所谓若保赤子之义。〔书曰：若保赤子，惟民其康又。〕今城外之苑已有五六，〔贤曰：阳嘉元年，起西苑。延熹二年，造显阳苑。雒阳宫殿名有平乐苑、上林苑。桓帝延熹元年置鸿德苑。〕可以逞情意，顺四节也。〔贤曰：逞，快也。四节，谓春搜、夏苗、秋狝、冬狩。〕宜惟夏禹卑宫、太宗露台之意，〔惟，思也。〕以尉下民之劳。」书奏，帝欲止，以问侍中任芝、乐松；〔任，音壬。考异曰：范书云「中常侍乐松」。松元鸿都文学，必非中常侍。袁纪云「侍中」，今从之。〕对曰：「昔文王之囿百里，人以为小；齐宣五里，人以为大。〔齐宣王问于孟子曰：「文王之囿，方七十里，人犹以为小；寡人之囿，方四十里，人以为大，何也﹖」对曰：「文王之囿方七十里，刍荛者往焉，雉兔者往焉，与人同之；人以为小，不亦宜乎！今王之囿，杀其麋鹿者如杀人之罪；人以为大，不亦宜乎！」此云五里，微与孟子异。〕今与百姓共之，无害于政也。」帝悦，遂为之。
巴郡板楯蛮反。
⑨苍梧、桂阳贼攻郡县，零陵太守杨琁制马车数十乘，以排襄盛石灰于车上，〔贤曰：排襄，即今襄袋也。排，音蒲拜翻。盛，时征翻。〔系布索于马尾；〔索，昔各翻。〕又为兵车，专彀弓弩。及战，令马车居前，顺风鼓灰，贼不得视，因以火烧布然，马惊，奔突贼阵，因使后车弓弩乱发，钲鼓鸣震，群盗波骇破散，〔波骇者，盖喻以物击水，一波动，万波随而骇动。〕追逐伤斩无数，枭其渠帅，〔枭者，斩首而枭之木上也。枭，坚尧翻。帅，所类翻。〕郡境以清。荆州刺史赵凯诬奏琁实非身亲破贼，而妄有其功；琁与相章奏。凯有党助，遂槛车征琁，防禁严密，无由自讼；乃噬臂出血，书衣为章，具陈破贼形势，及言凯所诬状，潜俴亲属诣阙通之。诏书原琁，拜议郎；凯受诬人之罪。琁，乔之弟也。〔杨乔，见上卷桓帝永康元年。〕
资治通鉴卷第五十六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十〔起重光作噩（辛酉），尽强圉单阏，（丁卯），凡七年。〕
孝灵皇帝中
光和四年〔（辛酉、一八一）〕
①春，正月，初置騄骥貛丞，领受郡国调马。〔贤曰：騄骥，善马也。调，谓征发也。调，徒钓翻；下同。〕豪右辜榷，〔前书音义曰：辜，障也。榷，专也。谓障余人买卖而自取其利。榷，古岳翻。〕马一匹至二百万。
②夏，四月，庚子，赦天下。
③交趾乌浒蛮久为乱，〔乌浒蛮反事始上卷光和元年。浒，呼古翻。〕牧守不能禁，交趾人梁龙等复反，攻破郡县。〔复，扶又翻。〕诏拜兰陵令会稽朱为交趾刺史，〔兰陵县，属东海郡。会，古外翻。〕击斩梁龙，降者数万人，〔降，户江翻。〕旬月尽定；以功封都亭侯，征为谏议大夫。
④六月，庚辰，雨雹如鸡子。〔雨，于具翻。〕
⑤秋，九月，庚寅朔，日有食之。
⑥太尉刘宽免；卫尉许戫为太尉。〔戫，于六翻。考异曰：袁纪：「十月，许郁坐辟召错缪，免。杨赐为太尉。」今从范书。〕
⑦闰月，辛酉，北宫东掖庭永巷署灾。
⑧司徒杨赐罢；冬，十月，太常陈耽为司徒。〔考异曰：「三年闰月，杨赐久病罢。十月，陈耽为司徒。」盖误置闰于去年。按长历，此年闰十月，以袁纪考之，闰九有为是，恐长历差一月。今从范书帝纪。〕
⑨鲜卑寇幽、并二州。檀石槐死，子和连代立。和连才力不及父而贪淫，后出政北地，北地人射杀之。〔射，而亦翻。〕其子骞曼尚幼，兄子魁头立。后骞曼长大，〔长，知雨翻。〕与魁头争国，众遂离散。魁头死，弟步度根立。
⑩是岁，帝作列肆于后宫，使诸采女贩卖，更相盗窃争；〔更，工衡翻。〕帝着商贾服，〔着，陟略翻；下同。贾，音古。〕从之饮宴为乐。〔乐，音洛。〕又于西园弄狗，着进贤冠，带绶。〔贤曰：三礼图曰：进贤冠，文官服之，前高七寸，后高三寸，长八寸。续汉志曰：灵帝宠用便嬖子弟，转相汲引，卖关内侯，直五百万。强者贪如豺狼，弱者略不类物，真狗而冠也。绶，音受。〕又驾四驴，帝躬自操辔，驱驰周旋；〔续汉志曰：驴者，乃服重致远，上下山谷，野人之所用耳，何有帝王君子而骖驾之乎！天意若曰，国且大乱，贤愚倒植，凡执政者皆如驴也。操，千高翻。〕京师转相仿效，驴价遂与马齐。
帝好为私弾，〔好，呼倒翻。弾，与蓄同。〕收天下之珍货，每郡国贡献，先输中署，名为「导行费」。〔贤曰：中署，内署也。导，引也。贡献外别有所入，以为所献希之导引也。〕中常侍吕强上疏谏曰：「天下之财，莫不生之阴阳，」〔贤曰：万物禀阴阳而生。〕归之陛下，岂有公私！而今中尚方敛诸郡之宝，中御府积天下之绘，〔中尚方、中御府，皆属少府，天子私藏也。绘，慈陵翻。〕西园引司农之藏，中貛聚太仆之马，〔中貛，即騄骥貛。〕而所输之府，辄有导行之财，调广民困，费多献少，〔调，徒吊翻。少，诗沼翻。〕奸吏因其利，百姓受其敝。又，阿媚之臣，好献其私，〔好，呼到翻。〕容谄姑息，自此而进。旧典：选举委任三府，尚书受奏御而已；〔三府选其人而举之；尚书受其奏以进御。〕受试任用，责以成功，功无可察，然后付之尚书举劾，请下廷尉覆按虚实，行其罪罚；〔劾，户概翻，又户得翻。下，假稼翻。〕于是三公每有所选，参议掾属，咨其行状，度其器能；〔掾，俞绢翻。行，下孟翻。度，徒洛翻。〕然犹有旷职废官，荒秽不治。〔治，直之翻。〕今但任尚书，或有诏用，〔诏用者，不由三公、尚书，径以诏书用之也。〕如是，三公得免选举之负，尚书亦复不坐，责赏无归，岂肯空自劳苦乎！」书奏，不省。〔复，扶又翻。省，悉井翻。〕
何皇后性强忌，后宫王美人生皇子协，后酖杀美人。帝大怒，欲废后；诸中官固请，得止。
大长秋华容侯曹节卒；〔华容县，属南郡。〕中常侍赵忠代领大长秋。
五年〔（壬戌、一八二）〕
①春，正月，辛未，赦天下。
②诏公卿以谣言举刺史、二千石为民蠹害者。太尉许戫、司空张济承望内官，受取货赂，〔戫，许六翻。〕其宦者子弟，宾客，虽贪污秽浊，皆不敢问，而虚纠边远小郡清修有惠化者二十六人，吏民诣阙陈诉。司徒陈耽上言：「公卿所举，率党其私，所谓放鸱枭而囚鸾凤。」〔考异曰：刘陶传：「光和五年，以谣言举二千石。耽与议郎曹操上言。」按耽巳为司徒，不应与议郎同上言。王沈魏书曰：「是岁以灾异博问得失，太祖因此上书切谏」，不云与耽同上言也。今但云陈耽。〕帝以让戫、济，由是诸坐谣言征者，悉拜议郎。
③二月，大疫。
④三月，司徒陈耽免。
⑤夏，四月，旱。
⑥以太常袁隗为司徒。
⑦五月，庚申，永乐宫署灾。乐，音洛。
⑧秋，七月，有星孛于太微。〔孛，蒲内翻。〕
⑨皮楯蛮寇乱巴郡，连年讨之，不能潜。帝欲大发兵，以问益州计吏汉中程包，对曰：「板楯七姓，〔板楯七姓，罗、朴、督、鄂、度、夕、龚，皆渠帅也。楯，食尹翻。〕自秦世立功，复其租赋。〔复，方目翻。〕其人勇猛战。昔永初中，羌入汉川，郡县破坏，得板楯救之，羌死败殆尽，〔事见四十九卷安帝元初元年，注亦见是年。〕羌人号为神兵，传语种辈，勿复南行。〔语，牛据翻。种，章勇翻。复，扶又翻；下同。〕至建和二年，羌复大入，实赖板楯连摧破之。前车骑将军冯绲南征武陵，亦倚皮楯以成其功。近益州郡乱，太守李颙亦以板楯讨而平之。〔绲，古本翻，又音昆。颙，鱼容翻。〕忠功如此，本无恶心。长吏乡亭更赋至重，〔长，知两翻。更，工衡翻。〕仆役棰楚，过于奴虏，〔棰，止橤翻。〕亦有嫁妻卖子，或乃至自刭割，虽陈冤州郡，而牧守不为通理，〔为，于伪翻。〕阙庭悠远，不能自闻，含怨呼天，无所叩愬，故邑落相聚以〔【章：甲十一行本「以」下有「致」字；乙十一行本同；退齐校同。】〕叛戾，非有谋主僭号以图不轨。今但选明能牧守，〔守，式又翻。〕自然安集，不烦征伐也！」帝从其言，选用太守曹谦，宣诏赦之，实时皆降。〔降，户江翻。〕
⑩八月，起四百尺观于阿亭道。〔观，古玩翻。〕
冬，十月，太尉许戫罢；以太常杨赐为太尉。
帝校猎上林苑，历函谷关，遂狩于广成苑。十二月，还，幸太学。
桓典为侍御史，宦宫畏之。典常乘骢马，京师为之语曰：「行行且止，避骢马御史！」〔骢马，青白杂色。〕典，焉之孙也。〔顺帝永建初，焉为太傅。焉，荣之孙也。〕
六年〔（癸亥、一八三）〕
①春，三月，辛未，赦天下。
夏，大旱。
③爵号皇后母为舞阳君。
秋，金城河水溢出二十余里。
⑤五原山岸崩。〔考异曰：本纪云：「大有年。」按今夏大旱，纵使秋成，亦不得为大有年。今不取。〕
⑥初，巨鹿张角奉事黄、老，以妖术教授，号「太平道」。菷符水以疗病，〔妖，于骄翻。菷，职救翻。〕令病者跪拜道过，〔首，式救翻。今道家所施符水，祖张道陵，盖同此术也。〕或时病愈，众共神而信之。角分遣弟子周行四方，转相诳诱，〔诳，居况翻。诱，音酉。〕十余年间，徒众数十万，自青、徐、幽、冀、荆、扬、兖、豫八州之人，莫不毕应。或弃卖财产，流移奔赴，填塞道路，〔塞，悉则翻。〕未至病死者亦以万数。郡县不解其意，〔解，户买翻。〕反言角以善道教化，为民所归。
太尉杨赐时为司徒，〔赐为司徒，熹平五年也。〕上书言：「角诳曜百姓，遭赦不悔，稍益滋蔓。〔蔓，音万。〕今若下州郡捕讨，恐更骚扰，速成其患。宜切敕刺史、二千石，简别流民，〔下，遐稼翻。别，彼列翻。〕各护归本郡，以孤弱其党，然后诛其渠帅，可不劳而定。」会赐去位，事遂留中。〔贤曰：谓所论事留在禁中，未施用之。余据赐以熹平六年免。帅，所类翻。〕司徒掾刘陶复上疏申赐前议，〔掾，俞绢翻。复，扶又翻。〕言：「角等阴谋益甚，四方私言，云角等窃入京师，觇视朝政。〔觇，丑廉翻。朝，直遥翻。〕鸟声兽心，私共鸣呼；州郡忌讳，不欲闻之，但更相告语，〔更，工衡翻。〕莫肯公文。宜下明诏，重募角等，赏以国土，有敢回避，与之同罪。」帝殊不为意，方诏陶次弟春秋条例。〔陶明春秋，为之训诂，故诏之次第条例。〕
角遂置三十六方；方，犹将军也，大方万余人，小方六七千，〔考异曰：袁纪作【坊】，今从范书。〕各立渠帅；〔帅，所类翻。〕讹言「苍天已死，黄天当立，岁在甲子，天下大吉。」以白土书京城寺门〔寺门，在京城诸官寺舍之门。〕及州郡官府，皆作「甲子」字。大方马元义等先收荆、扬数万人，期会发于邺。元义数往来京师，〔数，所角翻。〕以中常侍封谞、徐奉等为内应，〔谞，私吕翻。〕约以三月五日内外俱起。
中平元年〔（甲子、一八四）是年十二月改元。〕
①春，角子济南唐周上书告之。〔济，子礼翻。考异曰：袁纪云「济阴人唐客」，今从范书。〕于是收马元义，车裂于雒阳。〔考异曰：袁纪曰：「五月乙卯，马元义等于京都谋反，伏诛。」今从范书。〕诏三公、司隶按验宫省直卫及百姓有事角道者，诛杀千余人；下冀州逐捕角等。〔下，遐稼翻。〕角等知已露，晨夜驰敕诸方，一时俱起，皆着黄巾以为标帜，〔着，陟略翻。帜，尺志翻，又音志。〕故时人谓之「黄巾贼」。二月，角自称天公将军，角弟宝称地公将军，宝弟梁称人公将军，〔考异曰：司马彪九州岛春秋云：「角弟梁，梁弟宝」，袁纪云「角弟良、宝」，今从范书。〕所在燔烧官府，劫略聚邑，〔聚，才喻翻。〕州郡失据，长吏多逃亡；〔长，知两翻。〕旬月之间，天下响应，京师震动。安平、甘陵人各执其王应贼。
三月，戊申，以河南尹何进为大将军，封慎侯，〔慎县，属汝南郡。〕率左、右羽林五营营土屯都亭，修理器械，以镇京师；置函谷、太谷、广成、伊阙、轘辕、旋门、孟津、小平津八关都尉。
帝召群臣会议。北地太守皇甫嵩以为宜解党禁，益出中藏钱、西园貛马以班军士。〔藏府令，属少府，宦者为之。中藏钱，汉所谓禁公也。西园貛马，即騄骥貛马。藏，徂浪翻。〕嵩，规之兄子也。上问计于中常侍吕强，对曰：「党锢久积，人情怨愤，若不赦宥，轻与张角合谋，为变滋大，悔之无救。今请先诛左右贪浊者，大赦党人，料简刺史、二千石能否，〔料，音聊，量也，度也。〕则盗无不平矣。」帝惧而从之。壬子，赦天下党人，还诸徙者；〔谓党人妻子徙边者也。〕唯张角不赦。发天下精兵，遣北中郎将卢植讨张角，〔汉有三署中郎将，五官及左、右署。又有使匈奴中郎将。北中郎将则创置于此时，盖以讨河北黄巾也。〕左中郎将皇甫嵩、右中郎将朱讨颍川黄巾。
是时中常侍赵忠、张让、夏恽、郭胜、段珪、宋典等皆封侯贵宠，〔夏，户雅翻。恽，于粉翻。〕上常言：「张常侍是我公，赵常侍是我母。」由是宦官无所惮畏，并起第宅，拟则宫室。上尝欲登永安候台，〔据续汉志：永安宫在北宫东北，宫中有候台。洛阳宫殿名曰：永安宫，周回六百九十八丈，故基在洛阳故城中。〕宦官恐望见其居处，乃使中大人尚但谏曰：〔贤曰：尚，姓；但，名。姓谱：师尚父之后。后汉有尚士、尚子平。〕「天子不当登高，登高则百姓虚散。」上自是不敢复升台榭。〔观灵帝以尚但之言不敢复升台榭，诚恐百姓虚散也，谓无爱民之心可乎！使其以信尚但者信诸君子之言，则汉之为汉，未可知也。贤曰：春秋潜潭巴曰：天子毋高台榭，高台榭则下叛之。盖因此以诳帝也。复，扶又翻；下同。〕及封谞、徐奉事发，上诘责诸常侍曰：〔诘，去吉翻。〕「汝曹常言党人欲为不轨，皆令禁锢，或有伏诛者。今党人更为国用，汝曹反与张角通，为可斩未﹖皆叩头曰：「此王甫、侯览所为也！」于是诸常侍人人求退，各自征还宗亲、子弟在州郡者。
侍中河内向栩上便宜，讥刺左右。〔栩，况羽翻。上，时掌翻；下同。〕张让诬栩与张角同心，欲为内应，收送黄门北寺狱，杀之。郎中中山张钧上书曰：「窃惟张角所以能兴兵作乱，万民」所以乐附之者，〔乐，音洛。〕其源皆由十侍多放父兄、子、弟婚亲、宾客典据州郡，辜榷财利，〔榷，古岳翻。〕侵掠百姓，百姓之冤，无所告诉，故谋议不轨，聚为盗贼。宜斩十常侍，县头南郊，以谢百姓，〔据宦者传，是时张让、赵忠、夏恽、郭胜、孙璋、毕岚、栗嵩、段珪、高望、张恭、韩悝、宋典十二人，皆为中常侍。言十常侍，举大数也。县，读曰悬。考异曰：范书宦者传上列常侍十二人名，而下云十常侍。未详。〕遣使者布告天下，可不须师旅而大寇自消。」帝以钧章示诸常侍，皆免冠徒跣顿首，乞自致雒阳诏狱，并出家财以助军费。有诏，皆冠履视事如故。帝怒钧曰：「此真狂子也！十常侍固当有一人善者不！」〔不，俯九翻。〕御史承旨，遂诬奏钧学黄巾道，收掠，死狱中。〔掠，音亮。〕
庚子，南阳黄巾张曼成攻杀太守褚贡。
③帝问太尉杨赐以黄巾事，赐所对切直，帝不悦。夏，四月，赐坐寇贼免。以太仆弘农邓盛为太尉。已而帝阅录故事，得赐与刘陶所上张角奏，乃封赐为临晋侯，〔临晋县，属冯诩。贤曰：故城在今同州朝邑县西南。上，时掌翻。〕陶为中陵乡侯。
④司空张济罢；以大司农张温为司空。
⑤皇甫嵩、朱儁合将四万余人〔将，即亮翻。〕共讨颖川，〔【张：「川」下脱「黄巾」二字。】〕嵩、各统一军。与贼波才战，败；嵩进保长社。〔长社县，属颍川郡。贤曰：今许州县，故城在长葛县西。〕
⑥汝南黄巾败太守赵谦于邵陵。〔邵陵县，属汝南郡。贤曰：故城在今豫州郾陵县东。败，补迈翻。〕广阳黄巾杀幽州刺史郭勋及太守刘卫。
⑦波才围皇甫嵩于长社。嵩兵少，〔少，诗沼翻。〕军中皆恐。贼依草结营，会大风，嵩约敕军士皆束苣乘城，〔贤曰：苣，音巨。说文云：束苇烧之。〕使锐士间出围外，纵火大呼，〔间，古苋翻。呼，火故翻。〕城上举燎应之，嵩从城中鼓噪而，出奔击贼陈，〔陈，读曰阵。〕贼惊，乱走。会骑都尉沛国曹操将兵适至，五月，嵩、操与朱儁合军，更与贼战，大破之，斩首数万级。封嵩都乡侯。
操父嵩，为中常侍曹腾养子，不能审其生出本末，或云夏侯氏子也。〔吴人作曹暪传乃郭颁世语，并云嵩，夏侯氏之子，夏侯惇之叔父，操于惇为从父兄弟。〕操少机警，有权数，而任侠放荡，不治行业；〔少，诗照翻。行，下孟翻；下同。〕世人未之奇也，唯太尉桥玄及南阳何颙异焉。〔颙，鱼容翻。〕玄谓操曰：「天下将乱，非命世之才，不能济也。能安之者，其在君乎！」颙见操，叹曰：「汉家将亡，安天下者，必此人也。」玄谓操曰：「君未有名，可交许子将。」子将者，训之从子劭也，〔许劭，字子将。许训为公，见上卷熹平三年、四年。从，才用翻。〕好人伦，多所赏识，与从兄靖俱有高名，好共核论乡党人物，每月辄更其品题，故汝南俗有月，日评焉。〔后置州邵中正本于此。好，呼到翻。更，工衡翻。〕尝为郡功曹，府中闻之，莫不改操饰行。曹操往造劭而问之〔造，七到翻。〕曰：「我何如人﹖」劭鄙其为人，不答。操乃劫之，劭曰：「子，治世之能臣，乱世之奸雄。」〔言其才绝世也。天下治则尽其能为世用，天下乱则逞其智为时雄。〕操大喜而去。〔曹操事始此。〕
朱儁之击黄巾也，其护军司马北地傅燮上疏曰：〔护军司马，官为司马，而使监护一军。〕「臣闻天下之祸不由于外，皆兴于内。是故虞舜先除四凶，然后用十六相，〔尚书：舜流共工于幽州，放驩兜于崇山，窜三苗于三危，殛鲧于羽山，四罪而天下咸服。左传曰：高阳氏有才子八人，苍舒、隤敳、梼戭、大临、厖降、庭坚、仲容、叔达、谓之八元。高辛氏有才子八人，伯奋、仲堪、叔献、季仲、伯虎、仲熊、叔豹、季狸，谓之八恺。舜臣尧，流四凶族，举十六相。〕明恶人不去，则善人无由进也。今张角起于赵、魏，黄巾乱于六州，此皆衅发萧墙而祸延四海者也。臣受戎任，奉辞伐罪，始到颍川，战无不克；黄巾虽盛，不足为庙堂忧也。臣之所惧，在于治水不自其源，末流弥增其广耳。」〔治，直之翻。〕陛下仁德宽容，多所不忍，故阉竖弄权，忠臣不进。诚使张角枭夷，黄巾变服，〔谓其党归顺，去其黄巾而复服时人之服也。枭，坚尧翻。枭夷，谓枭斩而诛夷之。〕臣之所忧，甫益深耳。何者﹖夫邪正之人不宜共国，亦犹冰炭不可同器。彼知正人之功颢而危亡之兆见，皆将巧辞饰说，共长虚伪。〔见，贤遍翻。长，知两翻。〕夫孝子疑于屡至，〔即曾母投杼，事见三卷周赧王七年。〕市虎成于三夫，〔韩子：庞共与魏太子质于鄞郸。共谓魏王曰：「今一人言市有虎，王信乎﹖」王曰：「否。」「二人言，信乎﹖」王曰：「否。」「三人言，信乎﹖」王曰：「寡人信矣。」共曰：「夫市无虎明矣，然三人言诚市有虎。今邯郸去魏远于市，谤臣者过三人，愿王熟察之！」〕若不详察真伪，忠臣将复有杜邮之戮矣！〔白起事见五卷周赧五十八年。复，扶又翻。邮，音尤。〕陛下宜思虞舜四罪之举，速行谗佞之诛，则善人思进，奸凶自息。」赵忠见其疏而恶之。〔恶，乌路翻。〕燮击黄巾，功多当封，忠谮诉之；帝识燮言，〔贤曰：识，记也，音志。〕得不加罪，竟亦不封。
⑧张曼成屯宛下百余日：〔宛，于元翻。〕六月，南阳太守秦颉击曼成，斩之。
⑨交趾土多珍货，前后刺史多无清行，〔行，下孟翻。〕财计盈给，辄求迁代，故吏民怨叛，执刺史及合浦太守来达，自称柱天将军。三府选京令东郡贾琮为交趾刺史。〔京县，属河南尹。琮，祖宗翻。〕琮到部，讯其反状，咸言「赋敛过重，〔敛，力赡翻。〕百姓莫不空单。京师遥远，告冤无所，民不聊生，故聚为盗贼。」琮即移书告示，各使安其资业，招抚荒散，蠲复傜役，〔蠲，吉玄翻。复，音方目翻，除也。〕诛斩渠帅为大害者，〔帅，所类翻。〕简选良吏试守诸县，岁间荡定，百姓以安。巷路为之歌曰：「贾父来晚，使我先反；今见清平，吏不敢饭！」〔言吏不敢过民家而饭也。饭，扶晚翻。〕
⑩皇甫嵩、朱儁乘胜进讨汝南、陈国黄巾，追波才于阳翟，击彭脱于西华，〔姓谱：波，姓也。其先事王莽为波水将军，子孙以为氏。阳翟县，属颍川郡。西华县，属汝南郡。贤曰：西华故城，在今陈州项城县西；又曰，在今冢水县西北。〕并破之，余贼散，〔降，户江翻。〕三郡悉平。嵩乃上言其状，以功归，于是进封西乡侯，迁镇贼中郎将。〔此因欲镇安黄巾余贼而置官。〕诏嵩讨东郡，讨南阳。
北中郎将卢植连战破张角，斩获万余人，角等走保广宗。〔广宗县，属巨鹿郡。贤曰：今贝州宗城县。〕植筑围凿堑，造作云梯，垂当拔之。〔垂，几也。堑，七艳翻。〕帝遣小黄门左丰视军，或劝植以赂送丰，植不肯。丰，还言于帝曰：「广宗贼易破耳，〔，易，以鼓翻。〕卢中郎固垒息军，以待天诛。」帝怒，槛车征植，减死一等；遣东中郎将陇西董卓代之。〔卢植先为北中郎将，卓为东中郎将。四中郎将始于此。〕
  </div>
  <div class="pagination">
   <a href="资治通鉴注_page56.html">
    上一页
   </a>
   <span>
    ...
   </span>
   <a href="资治通鉴注_page52.html">
    52
   </a>
   <a href="资治通鉴注_page53.html">
    53
   </a>
   <a href="资治通鉴注_page54.html">
    54
   </a>
   <a href="资治通鉴注_page55.html">
    55
   </a>
   <a href="资治通鉴注_page56.html">
    56
   </a>
   <span class="current-page">
    57
   </span>
   <a href="资治通鉴注_page58.html">
    58
   </a>
   <a href="资治通鉴注_page59.html">
    59
   </a>
   <a href="资治通鉴注_page60.html">
    60
   </a>
   <a href="资治通鉴注_page61.html">
    61
   </a>
   <a href="资治通鉴注_page62.html">
    62
   </a>
   <span>
    ...
   </span>
   <a href="资治通鉴注_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
