<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 208 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 208 页/共 334 页
  </h1>
  <div class="content">
   22壬寅，上幸骊山温汤；戊申，还宫。
23上谓执政曰：「朕常恐因喜怒妄行赏罚，故欲公等极谏。公等亦宜受人谏，不可以己之所欲，恶之违之。〔恶，乌路翻。〕苟自不能受谏，安能谏人。」
24康国求内附。〔康国，即汉康居国，一曰萨末鞬，亦曰飒末鞬，元魏谓之悉万斤。其王姓温，本月氏人，始居祁连北昭武城，为突厥所破，稍南依?岭，即有其地，以昭武为姓，示不忘本也。〕上曰：「前代帝王，好招来绝域，以求服远之名，无益于用而糜弊百姓。今康国内附，傥有急难，于义不得不救。师行万里，岂不疲劳！劳百姓以取虚名，朕不为也。」遂不受。
谓侍臣曰：「治国如治病，病虽愈，犹宜将护，傥遽自放纵，病复作，则不可救矣。今中国幸安，四夷俱服，诚自古所希，然朕日慎一日，唯惧不终，故欲数闻卿辈谏争也。」〔好，呼到翻。难，乃旦翻。治，直之翻。复，扶又翻。数，所角翻。争，读曰诤。〕魏征曰：「内外治安，臣不以为喜，唯喜陛下居安思危耳。」〔治，直吏翻。〕
25上尝与侍臣论狱，魏征曰：「炀帝时尝有盗发，帝令于士澄捕之，〔于，如字，姓也，出何承天姓苑。〕少涉疑似，皆拷讯取服，〔少，始沼翻。拷，音考。〕凡二千余人，帝悉令斩之。〔令，力丁翻。〕大理丞张元济怪其多，试寻其状，内五人尝为盗，余皆平民；竟不敢执奏，尽杀之。」上曰：「此岂唯炀帝无道，其臣亦不尽忠。君臣如此，何得不亡！公等宜戒之！」
26是岁，高州总管冯盎入朝。未几，罗窦诸洞獠反，〔窦州，汉端溪县地。隋为泷州怀德县，武德四年置南扶州，贞观六年更名窦州，取州界有罗窦洞为名。朝，直遥翻。几，居岂翻。獠，鲁皓翻。〕敕盎帅部落二万，为诸军前锋。〔帅，读曰率。〕獠数万人，屯据险要，诸军不得进。盎持弩谓左右曰：「尽吾此矢，足知胜负矣。」连发七矢，中七人。〔中，竹仲翻。〕獠皆走，因纵兵乘之，斩首千余级。上美其功，前后赏赐，不可胜数。〔胜，音升。〕盎所居地方二千里，奴婢万余人，珍货充积；然为治勤明，所部爱之。〔治，直吏翻。〕
27新罗王真平卒，〔卒，子恤翻。〕无嗣，国人立其女善德为王。
资治通鉴卷第一百九十四
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十〔起玄黓执徐（壬辰），尽强圉作噩（丁酉）四月，凡五年有奇。〕
太宗文武大圣大广孝皇帝上之下
贞观六年〔（壬辰、六三二）观，古玩翻。〕
1春，正月，乙卯朔，日有食之。
2癸酉，静州獠反，将军李子和讨平之。〔獠，鲁皓翻。〕
3文武官复请封禅，〔复，扶又翻。去年诸州朝集使请封禅。〕上曰：「卿辈皆以封禅为帝王盛事，朕意不然。若天下又安，家给人足，虽不封禅，庸何伤乎！昔秦始皇封禅，〔见七卷始皇二十八年。〕而汉文帝不封禅，后世岂以文帝之贤不及始皇邪！〔邪，音耶。〕且事天扫地而祭，〔礼记郊特牲曰：「郊之祭也，大报天也。兆于南郊，就阳位也。扫地而祭，于其质也。〕何必登泰山之巅，封数尺之土，然后可以展其诚敬乎！」群臣犹请之不已，上亦欲从之，魏征独以为不可。〔考异曰：实录、唐书志及唐统纪皆以为太宗自不欲封禅，而魏文贞公故事及王方庆文贞公传录以为太宗欲封太山，征谏而止。意颇不同，今两存之。〕上曰：「公不欲朕封禅者，以功未高邪﹖」曰：「高矣！」「听未厚邪﹖」曰：「厚矣！」「中国未安邪﹖」曰：「安矣！」「四夷未服邪﹖」曰：「服矣！」「年谷未丰邪﹖」曰：「丰矣！」「符瑞未至邪﹖」曰：「至矣！」「然则何为不可封禅﹖」对曰：「陛下虽有此六者，然承隋末大乱之后，户口未复，仓廪尚虚，而车驾东巡，千乘万骑，〔乘，绳证翻。骑，奇寄翻。〕其供顿劳费，未易任也。〔易，以豉翻。任，音壬。〕且陛下封禅，则万国咸集，远夷君长，皆当扈从；〔长，知两翻。从，才用翻。〕今自伊、洛以东至于海、岱，烟火尚希，灌莽极目，〔灌，木丛生也。莽，草深茂也。〕此乃引戎狄入腹中，示之以虚弱也。况赏赉不赀，未厌远人之望；给复连年，不偿百姓之劳；〔厌，于协翻。复，方目翻。〕崇虚名而实害，陛下将焉用之！」〔焉，于虔翻。〕会河南、北数州大水，事遂寝。
4上将幸九成宫，通直散骑常侍姚思廉谏。〔散，悉亶翻。骑，奇寄翻。〕上曰：「朕有气疾，暑辄顿剧，往避之耳。」赐思廉绢五十匹。
监察御史马周上疏，〔监，古衔翻。上，时掌翻。〕以为：「东宫在宫城之中，而大安宫乃在宫城之西，〔此因大安宫在西，遂谓帝所居为东宫耳。〕制度比于宸居，尚为卑小，于四方观听，有所不足。宜增修高大，以称中外之望。〔称，尺证翻。〕又，太上皇春秋已高，陛下宜朝夕视膳。今九成宫去京师三百余里，太上皇或时思念陛下，陛下何以赴之﹖又，车驾此行，欲以避暑；太上皇尚留暑中，而陛下独居凉处，温凊之礼，窃所未安。〔记曲礼：凡为人子之礼，冬温而夏凊。凊，音七正翻。〕今行计已成，不可复止，〔复，扶又翻。〕愿速示返期，以解众惑。又，王长通、白明达皆乐工，韦盘提、斛斯正止能调马，纵使技能出众，正可赉之金帛，岂得超授官爵，鸣玉曳履，与士君子比肩而立，同坐而食，〔使，渠绮翻。坐，徂卧翻。〕臣窃耻之！」上深纳之。
5上以新令无三师官，二月，丙戌，诏特置之。〔唐以太师、太傅、太保为三师，正一品，天子所师法，无所总职。〕
6三月，戊辰，上幸九成宫。
7庚午，吐谷浑寇兰州，〔吐，从暾入声。谷，音浴。〕州兵击走之。
8长乐公主将出降，〔唐会要：长乐公主下嫁长孙冲。乐，音洛。〕上以公主，皇后所生，特爱之，敕有司资送倍于永嘉长公主。〔永嘉长公主，高祖女，下嫁窦奉节，又嫁贺兰僧伽。唐制：皇姑为大长公主，正一品；姊为长公主，女为公主，皆视一品。长，知两翻；下同。〕魏征谏曰：「昔汉明帝欲封皇子，曰：『我子岂得与先帝子比！』皆令半楚、淮阳。〔事见四十五卷汉明帝永平十五年。〕今资送公主，倍于长主，得无异于明帝之意乎！」上然其言，入告皇后。后叹曰：「妾亟闻陛下称重魏征，〔亟，去吏翻。〕不知其故，今观其引礼义以抑人主之情，乃知真社稷之臣也！妾与陛下结发为夫妇，曲承恩礼，每言必先候颜色，不敢轻犯威严；况以人臣之疏远，乃能抗言如是，陛下不可不从。」因请遣中使赍钱四百缗、绢四百四以赐征，〔使，疏吏翻。考异曰：旧文德皇后传云：「使赍帛五百匹，诣征第赐之。」魏文贞公故事云：「遣中使赍钱二十万、绢百匹诣公宅宣命。」今从旧魏征传。〕且语之曰：〔语，牛倨翻。〕「闻公正直，乃今见之，故以相赏。公宜常秉此心，勿转移也。」上尝罢朝，怒曰：「会须杀此田舍翁。」〔朝，直遥翻。〕后问为谁，上曰：「魏征每廷辱我。」后退，具朝服立于庭，〔唐制：皇后之服，袆衣者，受册、助祭、朝会大事之服也。深青织成，为之画翚，赤质、五色、十二等，素纱中单，黼领，朱罗縠褾纐，蔽膝随裳色，以緅领为缘，用翟为章三等，青衣革带，大带随衣色，裨纽约佩，绶如天子，青袜，舄加金饰，首饰大小华十二树，以象衮冕之旒，又有两博鬓。朝，直遥翻。褾，彼小翻，袖端。纐，皱恋翻，缘也。緅，仄鸠翻。〕上惊问其故。后曰：「妾闻主明臣直，今魏征直，由陛下之明故也，妾取不贺！」上乃悦。
9夏，四月，辛卯，襄州都督邹襄公张公谨卒。〔卒，子恤翻。〕明日，上出次发哀。有司奏，辰日忌哭。〔彭祖百忌，辰不哭泣。〕上曰：「君之于臣，犹父子也，情发于衷，安避辰日！」遂哭之。
10六月，己亥，金州刺史酆悼王元亨薨。〔金州，西城郡，梁置南梁州，西魏置东梁州，寻改曰金州。〕辛亥，江王嚣薨。
11秋，七月，丙辰，焉耆王突骑支遣使入贡。初，焉耆入中国由碛路，隋末闭塞，道由高昌。突骑支请复开碛路以便往来，〔骑，奇寄翻。使，疏吏翻。碛，七迹翻。塞，悉则翻。复，扶又翻，又音如字。〕上许之。由是高昌恨之，遣兵袭焉耆，大掠而去。〔焉耆国东邻高昌。为讨高昌张本。〕
12辛未，宴三品已上丹霄殿。上从容言曰：〔从，千容翻。〕「中外又安，皆公卿之力。然隋炀帝威加夷、夏，〔夏，户雅翻。〕颉利跨有北荒，〔颉，奚结翻。〕统叶护雄据西域，今皆覆亡，此乃朕与公等所亲见，勿矜强盛以自满也！」
13西突厥肆叶护可汗发兵击薛延陀，为薛延陀所败。〔厥，九勿翻。可，从刊入声。汗，音寒。败，补迈翻。〕
肆叶护性猜狠信谗，有乙利可汗，功最多，〔乙利，西突厥小可汗也。狠，户垦翻。〕肆叶护以非其族类，诛灭之，由是诸部皆不自保。肆叶护又忌莫贺设之子泥孰，阴欲图之，泥孰奔焉耆。设卑达官与弩失毕二部攻之，〔旧传作「设卑达官」，考异曰：新传作「没卑达干」。今从旧传。〕肆叶护轻骑奔康居，寻卒。〔肆叶护立见上卷三年。骑，奇寄翻。卒，子恤翻。〕国人迎泥孰于焉耆而立之，是为咄陆可汗，遣使内附。〔咄，常没翻。可，从刊入声。汗，音寒。使，疏吏翻。〕丁酉，遣鸿胪少卿刘善因立咄陆为奚利邲咄陆可汗。〔胪，陵如翻。少，始照翻。邲，毗必翻。咄陆即阿史那弥射。此当参观高宗显庆二年考异而详辨之。考异曰：旧传「册为吞阿妻状奚利邲咄陆可汗」，新传「册号吞阿娄拔利邲咄陆可汗」。今从实录。〕
14闰月，乙卯，上宴近臣于丹霄殿，长孙无忌曰：「王珪、魏征，昔为仇雠，〔谓其事隐太子，劝之图帝也。〕不谓今日得此同宴。」上曰：「征、珪尽心所事，故我用之。然征每谏，我不从，我与之言辄不应，何也﹖」魏征对曰：「臣以事为不可，故谏；陛【章：十二行本「陛」上有「若」字；乙十一行本同。】下不从而臣应之，则事遂施行，故不敢应。」上曰：「且应而复谏，庸何伤！」〔复，扶又翻。〕对曰：「昔舜戒群臣：『尔无面从，退有后言。』〔书益稷之言。〕臣心知其非而口应陛下，乃面从也，岂稷、契事舜之意邪！」〔契，息列翻。〕上大笑曰：「人言魏征举止疏慢，我视之更觉脗媚，〔脗，罔甫翻；脗，亦媚也。〕正为此耳！」〔为，于伪翻。〕征起，拜谢曰：「陛下开臣使言，故臣得尽其愚；若陛下拒而不受，臣何敢数犯颜色乎！」〔数，所角翻。〕
15戊辰，秘书少监虞世南上圣德论，〔上，时掌翻。〕上赐手诏，称：「卿论太高。朕何敢拟上古，但比近世差胜耳。然卿适其始，未知其终。若朕能慎终如始，则此论可传；如或不然，恐徒使后世笑卿也！」
16九月，己酉，幸庆善宫，上生时故宅也，〔以高祖武功旧第为庆善宫。〕因与贵人宴，赋诗。起居郎清平吕才〔清平县，属博州。刘昫曰：本汉贝丘县，隋曰清平。〕被之管弦，〔被，皮义翻。〕命曰功成庆善乐，使童子八佾为九功之舞，大宴会，与破陈舞偕奏于庭。〔才有巧思，故命以所赋诗被之管弦以为乐章，以童子六十四人冠进德冠，紫褶，长袖，漆髻，屣履而舞，号九功舞，进蹈安徐，以象文德。破陈乐，号七德舞，击刺往来，发扬蹈厉，以象武功。陈，读曰阵。〕同州刺史尉迟敬德预宴，〔同州，冯翊郡。尉纡勿翻。〕有班在其上者，敬德怒曰：「汝何功，坐我上！」任城王道宗次其下，谕解之。敬德拳殴道宗，目几眇。〔任，音壬。殴，乌口翻。几，居希翻。考异曰：唐历云：「尝因内宴，于御前殴宇文士及曰：『汝有何功，合居吾上！』太宗慰谕之，方止。」今从旧传。〕上不怿而罢，谓敬德曰：「朕见汉高祖诛灭功臣，意常尤之，故欲与卿等共保富贵，令子孙不绝。〔令，力丁翻。〕然卿居官数犯法，乃知韩、彭葅醢，非高祖之罪也。国家纲纪，唯赏与罚，非分之恩，不可数得，〔分，扶问翻。数，所角翻。〕勉自修饬，无贻后悔！」敬德由是始惧而自戢。〔戢，阻立翻。〕
17冬，十月，乙卯，车驾还京师。帝侍上皇宴于大安宫，帝与皇后更献饮膳及服御之物，〔更，工衡翻。〕夜久乃罢。帝亲为上皇奉舆至殿门，〔为，于伪翻。〕上皇不许，命太子代之。
18突厥颉利可汗郁郁不得意，数与家人相对悲泣，容貌羸惫。〔厥，九勿翻。颉，奚结翻。可，从刊入声。汗，音寒。数，所角翻。羸，伦为翻。惫，蒲拜翻。〕上见而怜之，以虢州地多麋鹿，〔义宁元年，分弘农二县置虢州、虢郡。宋白曰：帝王世纪云，虢有三：周封虢仲于西虢，虢州之地也；封虢叔于东虢，今成皋也；陕郡平陆是北虢。〕可以游猎，乃以颉利为虢州刺史；颉利辞，不愿往。癸未，复以为右卫大将军。〔复，扶又翻；下勿复、不复同，又音如字。〕
19十一月，辛巳，契苾酋长何力帅部落六千余家诣沙州降，诏处之于甘、凉之间，〔契，欺结翻。苾，毗必翻。酋，慈由翻。长，知两翻。帅，读曰率。降，户江翻。处，昌吕翻。甘、凉相去五百里。〕以何力为左领军将军。
20庚寅，以左光禄大夫陈叔达为礼部尚书。帝谓叔达曰：「卿武德中有谠言，〔见一百九十一卷高祖武德九年。谠，音党，善言直言也。〕故以此官相报。」对曰：「臣见隋室父子相残，以取乱亡，当日之言，非为陛下，〔为，于伪翻。〕乃社稷之计耳！」
21十二月，癸丑，帝与侍臣论安危之本。中书令温彦博曰：「伏愿陛下常如贞观初，则善矣。」帝曰：「朕比来怠于为政乎﹖」〔观，古玩翻。比，毗至翻。〕魏征曰：「贞观之初，陛下志在节俭，求谏不倦。比来营缮微多，谏者颇有忤旨，此其所以异耳！」〔比，毗至翻。忤，五故翻。〕帝拊掌大笑曰：「诚有是事。」
22辛未，帝亲录系囚，见应死者，闵之，纵使归家，期以来秋来就死。仍敕天下死囚，皆纵遣，使至期来诣京师。
23是岁，党项羌前后内属者三十万口。〔党，底朗翻。〕
24公卿以下请封禅者前后相属，〔属，之欲翻。〕上谕以「旧有气疾，恐登高增剧，公等勿复言。」〔复，扶又翻。〕
25上谓侍臣曰：「朕比来决事或不能皆如律令，公辈以为事小，不复执奏。夫事无不由小而致大，此乃危亡之端也。〔比，毗至翻。夫，音扶。〕昔关龙逄忠谏而死，〔逄，皮江翻。〕朕每痛之。炀帝骄暴而亡，公辈所亲见也。公辈常宜为朕思炀帝之亡，朕常为公辈忥关龙逄之死，〔为，于伪翻。〕何患君臣不相保乎！」
26上谓魏征曰：「为官择人，不可造次。〔朱元晦曰：造次，急遽苟且之时。造，七到翻。〕用一君子，则君子皆至；用一小人，则小人竞进矣。」对曰：「然。天下未定，则专取其才，不考其行；丧乱既平，〔行，下孟翻；下同。丧，息浪翻。〕则非才行兼备不可用也。」〔观此，则天下已定之后，可不为官择人乎！〕
七年〔（癸巳、六三三）〕
1春，正月，更名破陈乐曰七德舞。〔更，工衡翻。左传：楚庄王曰：武有七德，禁暴、戢兵、保大、定功、安民、和众、丰财，故以为乐舞之名。新志：七德舞图，左圆右方，先偏后伍，交错屈伸，以象鱼丽鹅鹳。命吕才以图教乐工，百二十八人，被银甲执戟而舞。凡三变，每变为四阵，象击刺往来，歌者和，曰秦王破陈乐。杜佑曰：破陈乐舞图，左圆右方，先偏后伍，鱼丽鹅鹳，箕张翼舒，交错屈伸，首尾回互，以象战陈之形。凡为三变，每变有四阵，有来往疾徐击刺之象，以应歌节，发扬蹈厉，声韵慷慨。陈，读曰阵。〕癸巳，宴三品已上及州牧、蛮夷酋长于玄武门，奏七德、九功之舞。〔酋，慈由翻。长，知两翻。〕太常卿萧瑀上言：「七德舞形容圣功，有所未尽，〔瑀，音禹。上，时掌翻。〕请写刘武周、薛仁果、窦建德、王世充等擒获之状。」上曰：「彼皆一时英雄，今朝廷之臣往往尝北面事之，若其故主屈辱之状，能不伤其心乎！」瑀谢曰：「此非臣愚虑所及。」魏征欲上偃武修文，每侍宴，见七德舞辄俛首不视，见九功舞则谛观之。〔俛，音免。谛，都计翻，审也。〕
2三月，戊子，侍中王珪坐漏泄禁中语，左迁同州刺史。庚寅，以秘书监魏征为侍中。
3直太史雍人李淳风〔雍县，属岐州。雍，于用翻。〕奏灵台候仪制度疏略，但有赤道，请更造浑天黄道仪，〔更，工衡翻。浑，户本翻。〕许之。癸巳，成而奏之。〔时李淳风上言：舜在璇玑玉衡以齐七政，则浑天仪也。周礼：土圭正日景以求地中，有以见日行黄道之验也。暨于周末，此器乃亡。汉洛下闳作浑〔天〕仪，其后贾逵、张衡亦有之，而推验七曜，并循赤道。按冬至极南，夏至极北，而赤道常定于中，国〔全〕无南北之异，盖浑仪无黄道久矣。上异其说，因诏为之。仪，表里三重，下据准基，上如十字，末树鳌足，以张四表。一曰六合仪，有天经双规，金浑纬规，金常□□结于四极之内，列二十八宿、十日〔干〕、十二辰，经纬三百六十五度。二曰三辰仪，圆径八尺，有璇玑规，日〔月〕游〔天宿〕规〔矩〕，列宿所行，转于六合之内。三曰四游仪，圆〔玄〕枢为轴，以连结玉衡游筩而贯约规矩，又玄极〔枢〕北树北辰，南矩地轴，傍转于内，玉衡在玄枢之间，而南北游，仰以观天之辰宿，下以识器之晷度。皆用铜为之。〕
4夏，五月，癸未，上幸九成宫。
5雅州道行军总管张士贵击反獠，破之。〔雅州，汉严道县地；隋废州，置临邛郡；唐复为雅州。獠，鲁皓翻。〕
6秋，八月，乙丑，左屯卫大将军谯敬公周范卒。上行幸，常令范与房玄龄居守。〔卒，子恤翻。守，式又翻。〕范为人忠笃严正，疾甚，不肯出外，竟终于内省，与玄龄相抱而诀曰：「所恨不获再奉圣颜！」
7辛未，以张士贵为龚州道行军总管，使击反獠。〔龚州，临江郡，汉猛陵县地，隋为永平郡武林县；贞观三年，置燕州于今州东，仍于燕州之故所置龚州。〕
8九月，山东、河南四十余州水，遣使赈之。〔使，疏吏翻。赈，津忍翻。〕
9去岁所纵天下死囚凡三百九十人，无人督帅，皆如期自诣朝堂，〔帅，读曰率。朝，直遥翻。考异曰：四年实录云：天下断死罪，止二十九人，今年实录乃有二百九十九人，何顿多如此！事已可疑。又白居易乐府云：「死囚四百来归狱。」旧本纪、统纪、年代记皆云「二百九十人。」今从新书刑法志。〕无一人亡匿者；上皆赦之。
10冬，十月，庚申，上还京师。
11十一月，壬辰，以开府仪同三司长孙无忌为司空，〔长，知两翻。〕无忌固辞，曰：「臣忝预外戚，恐天下谓陛下为私。」上不许，曰：「吾为官择人，惟才是与。〔为，于伪翻。〕苟或不才，虽亲不用，襄邑王神符是也；〔神符少威严，不为下所畏，又足不良于行，由是归第。〕如其有才，虽雠不弃，魏征等是也。今日所举，非私亲也。」
12十二月，甲寅，上幸芙蓉园；〔景龙文馆记：芙蓉园在京师罗城东南隅，本隋世之离宫也；青林重复，绿水弥漫，帝城胜景也。〕丙辰，校猎少陵原。〔少陵原，在长安城南，属万年县界。少，始照翻。〕戊午，还宫，从上皇置酒故汉未央宫。〔汉故未央宫在长安宫城北禁苑之西偏。考异曰：旧高祖纪：「八年，阅武于城西，高祖亲自临视，还，置酒于未央宫。」高祖实录不记年月，据太宗实录，八年正月，颉利可汗死。今从唐历。〕上皇命突厥颉利可汗起舞，又命南蛮酋长冯智戴咏诗，〔厥，九勿翻。颉，奚结翻。可，从刊入声。汗，音寒。酋，慈由翻。长，知两翻。〕既而笑曰：「胡、越一家，自古未有也！」帝奉觞上寿〔上，时掌翻。〕曰：「今四夷入臣，皆陛下教诲，非臣智力所及。昔汉高祖亦从太上皇置酒此宫，妄自矜大，〔高祖十年，置酒未央宫，奉玉飜为太上皇寿，曰：「始大人常以臣亡赖，不能治产业，不如仲力。今某之业所就，孰与仲多﹖」〕臣所不取也。」上皇大悦。殿上皆呼万岁。
13帝谓左庶子于志宁、右庶子杜正伦曰：「朕年十八，犹在民间，民之疾苦情伪，无不知之。及居大位，区处世务，犹有差失。况太子生长深宫，〔处，昌吕翻。长，知两翻。〕百姓艰难，耳目所未涉，能无骄逸乎！卿等不可不极谏！」太子好嬉戏，颇亏礼法，志宁与右庶子孔颖达数直谏，〔好，呼到翻。数，所角翻。〕上闻而嘉之，各赐金一斤，帛五百匹。
14工部尚书段纶奏征巧工杨思齐，上令试之。纶使先造傀儡。〔傀儡，木偶戏也。杜佑曰：窟礧子，亦曰傀磊子，作偶人以戏，善歌舞。本丧乐也，汉末始用之于嘉会。北齐高纬尤所好，闾市盛行焉。余按列子，偃师以此伎奉周穆王，其来久矣。傀，口猥翻。儡，落猥翻。〕上曰：「得巧工庶供国事，卿令先造戏具，岂百工相戒无作淫巧之意邪！」〔月令：孟春之月，百工咸理，监工日号，毋或作为淫巧以荡上心。邪，音耶。〕乃削纶阶。〔唐制：工部尚书，正三品。削其阶则不得立于三品班中。〕
15嘉、陵州獠反，〔嘉州，眉山郡，汉犍为南安县地。陵州，陵山郡，汉蜀郡广都、犍为郡武阳二县东界之地。獠，鲁皓翻。〕命邗江府统军牛进达击破之。〔唐扬州有邗江府兵。邗，胡安翻。〕
16上问魏征曰：「群臣上书可采，及召对多失次，何也﹖」〔臣上，时掌翻。〕对曰：「臣观百司奏事，常数日思之，及至上前，三分不能道一。况谏者拂意触忌，〔拂，与咈同。〕非阶下借之辞色，岂敢尽其情哉！」上由是群臣辞色愈温，尝曰：「炀帝多猜忌，临朝对群臣多不语。〔朝，直遥翻。〕朕则不然，与群臣相亲如一体耳。」
八年〔（甲午，六三四）〕
1春，正月，癸未，突厥颉利可汗卒，〔厥，九勿翻。颉，奚结翻。可，从刊入声。汗，音寒。卒，子恤翻。〕命国人从其俗，焚尸葬之。
2辛丑，行军总管张士贵讨东、西王洞反獠，平之。〔东、西王洞獠盖在龚州界。〕
3上欲分遣大臣为诸道黜陟大使，〔使，疏吏翻。考异曰：实录、旧本纪但云「遣萧瑀等巡省天下。按时止有十道，而会要、统纪皆云「发十六道黜陟大使」，据姓名止十三人，皆所未详，故但云诸道。〕未得其人；李靖荐魏征。上曰：「征箴规朕失，不可一日离左右。」〔离，力智翻。〕乃命靖与太常卿萧瑀等凡十三人分行下，「察长吏贤不肖，〔行，下孟翻。长，知两翻。〕问民间疾苦，礼高年，赈穷乏，【章：十二行本「乏」下有「褎善良」三字；乙十一行本同；退斋校同。】〔赈，津忍翻。〕起久淹，【章：十二行本「久」作「滞」；乙十一行本同；孔本作「淹滞」；退斋校同；熊校同。】俾使者所至，如朕亲。」
4三月，庚辰，上幸九成宫。
5夏，五月，辛末朔，日有食之。
6初，吐谷浑可汗伏允〔吐，从暾入声。谷，音浴。可，从刊入声。汗，音寒。考异曰：实录，十年，立诺曷揼诏称伏允为「顺步萨揼。」今从旧传。〕遣使入贡，未返，大掠鄯州而去。〔使，疏吏翻。宋白曰：鄯州西南至廓州广城县故承风岭，吐谷浑界，一百九十五里。〕上遣使让之，征伏允入朝，称疾不至，〔鄯，时战翻。朝，直遥翻。〕仍为其子尊王求婚；上许之，令其亲迎，〔为，于伪翻。迎，鱼敬翻。〕尊王又不至，乃绝婚，伏允又遣兵寇兰、廓二州。〔兰州，金城郡，以皋兰山名州。〕伏允年老，信其臣天柱王之谋，数犯边；〔数，所角翻。〕又执唐使者赵德楷，上遣使谕之，十返；又引其使者，临轩亲以祸福，伏允终无悛心。〔悛，丑缘翻。六月，遣左骁卫大将军段志玄为西海道行军总管，左骁卫将军樊兴为赤水道行军总管，将边兵及契苾、党项之众以击之。〔吐谷浑中有赤水城，近河源。骁，坚尧翻。将边，即亮翻。契，欺讫翻。苾，毗必翻。党，底朗翻。考异曰：实录，六年三月，吐谷浑寇兰州，不云遣志玄击之，吐谷浑寇兰、廓二州，无年月。新本纪，此夏遣志玄。实录，十月，志玄破吐谷浑。故参酌置此。又新书本纪，是夏，吐谷浑寇凉州，遣志玄等伐之。实录，十月辛丑，志玄破吐谷浑，而不书遣将日月，新纪亦无破吐谷浑月日。实录寇凉州在十一月。今参用之。〕
7秋，七月，山东、河南、淮、海之间大水。
8上屡请上皇避暑九成宫，上皇以隋文帝终于彼，恶之。〔九成宫，即隋之仁寿宫。隋文帝仁寿四年，崩于仁寿宫。恶，乌路翻。〕冬，十月，营大明宫，〔大明宫在禁苑东南，西接宫城之东北隅，曰东内。程大昌曰：大明宫地，本太极宫之后苑东南面射殿也，地在龙首山上。龙朔二年，高宗染风痹，恶太极宫卑下，就修大明宫，改曰蓬莱宫。〕以为上皇清暑之所。未成而上皇寝疾，不果居。
9辛丑，段志玄击吐谷浑，破之，追奔八百余里，去青海三十余里，〔吐谷浑中有青海。阚骃曰：汉金城郡临羌县西有卑禾羌海，世谓之青海，东去西平二百五十里。西平，唐鄯州也。吐，从暾入声。谷，音浴。〕吐谷浑驱牧马而遁。
10甲子，上还京师。
11右仆射李靖以疾逊位，许之。十一月，辛未，以靖为特进，封爵如故，禄赐、吏卒并依旧给，俟疾小瘳，〔瘳，丑留翻。〕每三两日至门下、中书平章政事。〔唐初政事堂在门下省。欧阳修曰：平章事之名始此。〕
12甲申，吐蕃赞普弃宗弄赞〔考异曰：太宗实录「赞普」作「赞府」。高宗实录「弃宗」作「器宗」。今从旧传。〕遣使入贡，仍请婚。〔使，疏吏翻。〕吐蕃在吐谷浑西南，近世浸强，蚕食他国，土宇广大，胜兵数十万，〔胜，音升。〕然未尝通中国。其王称赞普，俗不言姓，王族皆曰论，宦族皆曰尚。〔吐蕃本西羌属，盖百有五十种，散处河、湟、江、岷间。有发羌唐旄等，未始与中国通，居析支水西。祖曰鹘提勃悉野，健武多智，稍并诸羌，据其地。蕃、发声近，故其子孙曰吐蕃而姓勃窣野。或曰：南凉秃发乌孤之后，二子，曰樊尼，曰専檀，为乞伏炽盘所灭，樊尼挈残部降沮渠蒙逊，沮渠灭樊尼，率兵西济河，踰积石，遂抚有群羌云。其俗谓强雄曰赞，丈夫曰普，故号君长为赞普。其地直长安八千里，距鄯善五百里。刘昫曰：吐蕃，秃发氏之后，语讹曰吐蕃。宋白曰：樊尼奔沮渠蒙逊，署临松郡丞。沮渠灭，建国西土，改姓勃窣野。时人谓丞为赞府，语讹为赞普。吐，从暾入声。〕弃宗弄赞有勇略，四邻畏之。上遣使者冯德遐往慰抚之。
13丁亥，吐谷浑寇凉州。己丑，下诏大举吐谷浑。〔考异曰：旧传云：「吐谷浑拘赵德楷，太宗遣使宣谕十余返，竟无悛心。九年，诏李靖等讨伐。」太宗实录，己丑，吐谷浑拘我行人赵德楷，即下此诏。十二月，遣李靖等。今从实录。据旧传，拘德楷在前；据实录，先遣使宣谕，后拘德楷，即下诏伐之。今两存之。〕上欲得李靖为将，为其老，重劳之。〔重，难也。以其年老，难劳之以征伐之事也。将，即亮翻。为，于伪翻。〕靖闻之，请行；上大悦。十二月，辛丑，以靖为西海道行军大总管，节度诸军。兵部尚书侯君集为积石道、刑部尚书任城王道宗为鄯善道、凉州都督李大亮为且末道、岷州都督李道彦为赤水道、利州刺史高甑生为盐泽道行军总管，〔西海、鄯善、且末皆隋破吐谷浑所置郡名。积石山在隋河源郡。赤水城亦在河源郡。盐池在西海郡。任，音壬。鄯，时战翻。且，子余翻。〕并突厥、契苾之众击吐谷浑。
14帝聘隋通事舍人郑仁基女为充华，〔充华，旧有之。唐六宫之职无此官。〕诏已行，册使将发，〔使，疏吏翻。〕魏征闻其尝许嫁士人陆爽，遽上表谏。〔上，时掌翻。〕帝闻之，大惊，手诏深自克责，命停册使。房玄龄等奏称：「许嫁陆氏，无显状，大礼既行，不可中止。」爽亦表言初无婚姻之议。帝谓征曰：「群臣或容希合；爽亦自陈，何也﹖」对曰：「彼以为陛下外虽舍之，或阴加罪谴，故不得不然。」帝笑曰：「外人意或当如是。朕之言未能使人必信如此邪！」
15中牟丞皇甫德参〔中牟县，汉属河南郡，晋属荥阳郡，后魏属广武郡，为治所；隋开皇十年，改曰郏城县，大业改曰圃田县，唐武德三年，更名中牟。丞，贰令治县事。上县丞从八品下，中、下县各以差降一品。〕上言：「修洛阳宫，劳人；收地租，厚敛；俗好高髻，盖宫中所化。」〔上，时掌翻；下上书同。敛，力赡翻。好，呼到翻；下不好同。〕上怒，谓房玄龄等曰：「德参欲国家不役一人，不收斗租，宫人皆无发，乃可其意邪！」欲治其谤讪之罪。〔治，直之翻。〕魏征谏曰：「贾谊当汉文帝时上书，云『可为痛哭者一，可为流涕者二。』〔见十四卷汉文帝六年。〕自古上书不激切，不能动人主之心，所谓狂夫之言，圣人择焉，〔汉书李左车有是言。〕唯陛下裁察！」上曰：「朕罪斯人，则谁敢复言！」〔复，扶又翻。〕乃赐绢二十匹。他日，征奏言：「陛下近日不好直言，虽勉强含容，非曩时之豁如。」〔强，其两翻。〕上乃更加优赐，拜监察御史。〔监，古衔翻。〕
16中书舍人高季辅上言：〔考异曰：贞观政要，季辅疏在三年；会要在八年。按旧传：季辅贞观初拜御史，累转中书舍人。故从会要置此。〕「外官卑品，犹未得禄，饥寒切身，难保清白。今仓廪浸实，宜量加优给，然后可责以不贪，严设科禁。又，密王元晓等皆陛下之弟，比见帝子拜诸叔，〔量，音良。比，毗至翻。〕叔皆答拜，紊乱昭穆，〔紊，音问。昭，时招翻。〕宜训之以礼。」书奏，上善之。
17西突厥咄陆可汗卒，其弟同娥设立，是为沙揼罗咥利失可汗。〔咥，徒结翻，又丑栗翻。〕
九年〔（乙未、六三五）〕
1春，正月，党项先内属者皆叛归吐谷浑。三月，庚辰，洮州羌叛入吐谷浑，杀刺史孔长秀。〔洮，土刀翻。〕
2壬辰，【严：「辰」改「午」。】赦天下。
3乙酉，盐泽道行军总管高甑生击叛羌，破之。
4庚寅，诏民赀分三等，未尽其详，宜分九等。〔唐会要：武德六年，三月，令天下户量其资产，定为三等。今分九等，盖于三等各分上、中、下也。〕
5上谓魏征曰：「齐后主、周天元皆重敛百姓，厚自奉养，力竭而亡。譬如馋人自噉其肉，肉尽而毙，何其愚也！〔敛，力赡翻。馋，七咸翻。贪食而多取之为馋。噉，徒览翻，又徒滥翻。〕然二主孰为优劣﹖」对曰：「齐后主懦弱，政出多门；〔懦，乃卧翻，又奴乱翻。〕周天元骄暴，威福在己；虽同为亡国，齐主尤劣也。」
6夏，闰四月，癸酉，任城王道宗败吐谷浑于库山。〔败，补迈翻；下儿败、等败之败同。考异曰：旧道宗传云：「贼闻军至，走入嶂山，已行数千里。诸将议欲息兵，道宗固请追讨，李靖然之，而君集不从。道宗遂帅偏师并行倍道，去大军十日，追及之。贼据险苦战，道宗潜遣千余骑踰山袭其后。贼表里受敌，一时奔溃。」库山、嶂山不知其所以为同异。据嶂山已行数千里，今不取，今即以为库山之战也。〕吐谷浑可汗伏允悉烧野草，轻兵走入碛。〔碛，七迹翻。〕诸将以为「马无草，疲瘦，未可深入。」侯君集曰：「不然。向者段志玄军还，纔及鄯州，虏已至其城下。盖虏犹完实，众为之用故也。今一败之后，鼠逃鸟散，斥候亦绝，君臣携离，父子相失，取之易于拾芥，〔易，以豉翻。〕此而不乘，后必悔之。」李靖从之。〔考异曰：旧道宗传云：「道宗固请追讨，李靖然之，而君集不从。」靖传云：「军次伏俟城，吐谷浑烧去野草以馁我师，退保大非川。诸将咸言：『春草木生，马已羸瘦，不可赴敌。』唯靖决计而进，深入敌境，遂踰积石山。」按实录：「库山之捷，可汗谋将入碛以避官军，道宗复曰：『柏海近河源，古来罕有至者。贼既西走，未知的处，今段之行，实资马力。今马疲粮少，远入为难，未若且向鄯州，待马肥之后，更图进取。』君集曰：『不然。段志玄曩者纔至鄯州，贼众便到城下，良由彼国尚完，凶徒阻命。今者一败以后，斥候亦绝，君臣相失，父子携离，乘其迫惧，取同俯拾，柏海虽遥，便可鼓行而至也。』靖又然之。」道宗传与实录相违。今从实录。〕中分其军为两道：靖与薛万均、李大亮由北道，君集与任城王道宗由南道。戊子，靖部将薛孤儿败吐谷浑于曼头山，斩其名王，大获杂畜，以充军食。〔畜，许救翻。〕癸巳，靖等败吐谷浑于牛心堆，〔水经注：湟水自临羌县东流，合龙驹川水，又东合晋昌川水，又东合长宁川水，又东合牛心川水；水出西南远山，东北流径牛心堆，又东径西平亭西，东北入于湟水。〕又败诸赤水源。〔考异曰：实录：「癸巳，李靖、侯君集、任城王道宗等破吐谷浑于赤水源。」按上文自库山中分士马为两道，靖趣北路出曼头山，踰赤水，君集、道宗趣南路，历破逻真谷。然则赤水之战，君集、道宗不在彼也，今刚去其名。又吐谷浑传，获其高昌王慕容孝儁，不知在何战，今亦删去。〕侯君集、任城王道宗引兵行无人之境二千余里，盛夏降霜，经破逻真谷，其地无水，人龁冰，马噉雪。〔逻，郎佐翻。龁，下没翻，又户结翻。〕五月，追及伏允于乌海，〔隋志：河源郡有乌海，在汉哭山西。〕与战，大破之，获其名王。薛万均、薛万彻又败天柱王于赤海。〔赤海盖即赤水深广处。考异曰：旧万彻传作赤水源，契苾何力传作赤水川。今从实录。〕
7太上皇自去秋得风疾，庚子，崩于垂拱殿。〔旧书帝纪：崩于大安宫之垂拱前殿，年七十。〕甲辰，群臣请上准遗诰视军国大事，上不许。乙巳，诏太子承干于东宫平决庶政。
8赤水之战，薛万均、薛万彻轻骑先进，为吐谷浑所围，兄弟皆中枪，〔骑，奇寄翻；下同。中，竹仲翻。〕失马步鬬，从骑死者什六七，左领军将军契苾何力将数百骑救之，竭力奋击，所向披靡，万均、万彻由是得免。〔从，才用翻。披，丕彼翻。〕李大亮败吐谷浑于蜀浑山，〔山在赤海西。〕获其名王二十人。将军执失思力败吐谷浑于居茹川。李靖督诸军经积石山河源，至且末，穷其西境。闻伏允在突伦川，〔考异曰：吐谷浑传云：「伏允西走图伦碛。」盖即突伦川，虏语转耳。今从契苾何力传。〕将奔于阗，契苾何力欲追袭之，薛万均惩其前败，固言不可。何力曰：「虏非有城郭，随水草迁徙，若不因其聚居袭取之，一朝云散，岂得复倾其巢穴邪！」〔复，扶又翻。〕自选骁骑千余，直趣突伦川，万均乃引兵从之。〔骁，坚尧翻。趣，七喻翻。考异曰：吐谷浑传云：「万均率轻锐追奔，入碛数百里，及其余党，破之。」盖何力先进，而万均从之也。〕碛中乏水，将士刺马血饮之。〔刺，七亦翻。〕袭破伏允牙帐，斩首数千级，获杂畜二十余万，伏允脱身走俘其妻子。侯君集等进逾星宿川，至柏海，还与李靖军合。〔畜，许救翻。宿，音秀。考异曰：吐谷浑传，「柏海」作「柏梁」。今从实录。实录及吐谷浑传，皆云「君集与李靖会于大非川。」按十道图：大非川在青海南，乌海、星宿海、柏海并在其西；且末又在其西极远。据靖已至且末，又过乌海、星宿川至柏海，岂得复会于大非川，于事可疑，故不敢着其地。吐谷浑传又云，「两军会于大非川，至破逻真谷，大宁王顺乃降。」按实录历破逻真谷，又行月余日，乃至星宿川。然则破逻真谷在星宿川东甚远矣，岂得返至其处邪！今从实录。〕
大宁王顺，隋氏之甥、伏允之嫡子也，为侍中【章：十二行本「中」作「子」；乙十一行本同；退斋校同；张校同，云无注本亦误「中」。】于隋，久不得归，伏允立侍【章：十二行本「侍」作「他」；乙十一行本同；退斋校同；张校同，云无注本亦误「侍」。】子为太子，及归，意常怏怏。〔顺归见一百八十七卷高祖武德二年。怏，于两翻。〕会李靖破其国，国人穷蹙，怨天柱王；顺因众心，斩天柱王，举国请降。伏允帅千余骑逃碛中，十余日，众散稍尽，为左右所杀。〔降，户江翻。帅，读曰率。考异曰：吐谷浑传云「自缢而死」。今从实录。〕国人立顺为可汗。壬子，李靖奏平吐谷浑。乙卯，诏复其国，以慕容顺为西平郡王、趉故吕【严：「故吕」改「胡吕」。】乌甘豆可汗。〔趉，渠诎翻，又九勿翻；杜佑巨屈翻。〕上虑顺未能服其众，仍命李大亮将精兵数千为其声援。
9六月，己丑，群臣复请听政，上许之，其细务仍委太子，太子颇能听断。是后上每出行幸，常令居守监国。〔复，扶又翻。断，丁乱翻。守，手又翻。监，工衔翻。〕
10秋，七月，庚子，盐泽道行军副总管刘德敏击叛羌，破之。
11丁巳，诏：「山陵依汉长陵故事，〔长陵，汉高祖陵也。皇甫谧曰：长陵东西广百二十步，高十三丈。房玄龄云，高九丈。盖尺度之长短有古今之异也。〕务存隆厚。」期限既促，功不能及。秘书监虞世南上疏，以为：「圣人薄葬其亲，非不孝也，深思远虑，以厚葬适足为亲之累，〔上，时掌翻。累，力瑞翻。〕故不为耳。昔张释之有言：『使其中有可欲，虽固南山犹有隙。』〔见十四卷汉文帝三年。〕刘向言：『死者无终极而国家有废兴，释之之言，为无穷计也。』〔见三十一卷汉成帝永始元年。〕其言深切，诚合至理。伏惟陛下圣德度越唐、虏，而厚葬其亲乃以秦、汉为法，臣窃为陛下不取。虽复不藏金玉，〔为，于伪翻。复，扶又翻；下同。〕后世但见丘垄如此其大，安知【章：十二行本「知」下有「其中」二字；乙十一行本同。】无金玉邪！且今释服已依霸陵，〔用汉文帝遗诏三十七日释服也。〕而丘垄之制独依长陵，恐非所宜。伏愿依白虎通〔班固等述白虎通义六卷。〕为三仞之坟，器物制度，率皆节损，仍刻石立之陵旁，别书一通，藏之宗庙，用为子孙永久之法。」疏奏，不报。世南复上疏，以为：「汉天子即位即营山陵，远者五十余年；今以数月之间为数十年之功，恐于人力有所不逮。」上乃以世南疏授有司，令详处其宜。〔复，扶又翻。处，昌吕翻。〕房玄龄等议，以为：「汉长陵高九丈，原陵高六丈，〔原陵，汉光武陵也。高，去声。〕今九丈则太崇，三仞则太卑，请依原陵之制。」从之。
12辛亥，诏：「国初草创，宗庙之制未备，今将迁祔，宜令礼官详议。」谏议大夫朱子奢请立三昭三穆而虚太祖之位。〔昭，时招翻。〕于是增修太庙，祔弘农府君及高祖并旧神主四为六室。〔弘农府君讳重耳。〕房玄龄等议以凉武昭王为始祖。〔凉王李暠谥武昭。〕左庶子于志宁议以为武昭王非王业所因，不可为始祖；上从之。
14李靖之击吐谷浑也，厚赂党项，使为乡导。〔乡，读曰向。〕党项酋长拓跋赤辞来，谓诸将曰：「隋人无信，喜暴掠我。〔喜，许记翻。〕今诸军苟无异心，我请供其资粮；如或不然，我将据险塞诸军之道。」〔塞，悉则翻。〕诸将与之盟而遣之。赤水道行军总管李道彦行至阔水，〔阔水在党项羁縻阔州界。〕见赤辞无备，袭之，获牛羊数千头。于是群羌怨怒，屯野狐峡，道彦不得进；赤辞击之，道彦大败，死者数万，退保松州。左骁卫将军樊兴逗遛失军期，〔遛，音留。〕士卒失亡多。乙卯，道彦、兴皆坐减死徙边。
上遣使劳诸将于大斗拔谷，〔劳，力到翻。〕薛万均排毁契苾何力，自称己功。何力不胜忿，〔胜，音升。〕拔刀起，欲杀万均，诸将救止之。上闻之，以让何力，何力具言其状，〔具言赤水之战拔万均兄弟于围中及见排毁之状也。〕上怒，欲解万均官以授何力，何力固辞，曰：「陛下以臣之故解万均官，群胡无知，以陛下为重胡轻汉，转相诬告，驰竞必多。且使胡人谓诸将皆如万均，将有轻汉之心。」上善之而止。寻令宿卫北门，检校屯营事，〔北门，玄武门也。按会要，贞观十二年于玄武门置左右屯营，以诸卫将军领之，其兵名曰飞骑。何力检校屯营，盖十二年以后事，史究言之。〕尚宗女临洮县主。〔洮，土刀翻。〕
15岷州都督、盐泽道行军总管高甑生后军期，李靖按之。甑生恨靖，诬告靖谋反，按验无状。八月，庚辰，甑生坐减死徙边。或言：「甑生，秦府功臣，宽其罪。」上曰：「甑生违李靖节度，又诬其反，此而可宽，法将安施！且国家自起晋阳，功臣多矣，若甑生获免，则人人法，安可复禁乎！〔复，扶又翻。〕我于旧勋，未尝忘也，为此不敢赦耳。」〔为，于伪翻。〕李靖自是阖门杜绝宾客，虽亲戚不得妄见也。〔以李靖事太宗，然犹如此，岂非功名之际难居哉！〕
16上欲自诣园陵，〔园陵，谓献陵。〕群臣以上哀毁羸瘠，固谏而止。〔瀛，伦为翻。瘠，而尺翻。〕
17冬，十月，乙亥，处月初遣使入贡。处月、处密，皆西突厥之别部也。
18庚寅，葬太武皇帝于献陵，〔献陵在京兆三原县东之十八里。〕庙号高祖；以穆皇后祔葬，〔太穆皇后窦氏，初葬寿安陵，今祔献陵。〕加号太穆皇后。
19十一月，庚戌，诏议于太原立高祖庙。秘书监颜师古议，以为：「寝庙应在京师，汉世郡国立庙，非礼。」乃止。
20戊午，以光禄大夫萧瑀为特进，复令参预政事。〔萧瑀罢预闻朝政，见上卷贞观四年。复，扶又翻。〕上曰：「武德六年以后，高祖有废立之心而未定，我不为兄弟所容，实有功高不赏之惧。斯人也，不可以利诱，不可以死胁，真社稷臣也！」〔诱，音酉。〕因赐瑀诗曰：「疾风知劲草，板荡识诚臣。」又谓瑀曰：「卿之忠直，古人不过；然善恶太明，亦有时而失。」瑀再拜谢。魏征曰：「瑀违众孤立，唯陛下知其忠劲，向不遇圣明，求免难矣！」
21特进李靖〔唐六典：正二品曰特进。注曰：二汉及魏以为加官，从本官服，无吏卒，品第二，位次诸公，在开府骠骑上。江左皆兼官，梁班第十七。北齐，特进第二品；隋特进为正二品散官，唐因之。〕上书请依遗诰，御常服，临正殿；弗许。〔上，时掌翻。〕
  </div>
  <div class="pagination">
   <a href="资治通鉴注_page207.html">
    上一页
   </a>
   <span>
    ...
   </span>
   <a href="资治通鉴注_page203.html">
    203
   </a>
   <a href="资治通鉴注_page204.html">
    204
   </a>
   <a href="资治通鉴注_page205.html">
    205
   </a>
   <a href="资治通鉴注_page206.html">
    206
   </a>
   <a href="资治通鉴注_page207.html">
    207
   </a>
   <span class="current-page">
    208
   </span>
   <a href="资治通鉴注_page209.html">
    209
   </a>
   <a href="资治通鉴注_page210.html">
    210
   </a>
   <a href="资治通鉴注_page211.html">
    211
   </a>
   <a href="资治通鉴注_page212.html">
    212
   </a>
   <a href="资治通鉴注_page213.html">
    213
   </a>
   <span>
    ...
   </span>
   <a href="资治通鉴注_page209.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
