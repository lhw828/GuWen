<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 158 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 158 页/共 607 页</h1>
    <div class="content">　　帝　　号 宋仁宗
　　年　　号 天圣三年（乙丑，1025）
　　全　　文
　　春正月丙戌，以刑部郎中、龙图阁待制滕涉为右谏议大夫，罢职知青州。上谓辅臣曰：「青州大藩，宜遴拣牧守，涉足以任此乎？」王钦若曰：「涉自先朝已任要剧，顷自三司副使擢居侍从，今兹委寄，必能上副圣选也。」
　　戊子，契丹遣宣徽南院使朔方节度使萧从顺、枢密直学士给事中韩绍芳来贺长宁节。见于崇政殿，皇太后垂帘，置酒崇政殿，遂燕崇政殿。御史中丞薛奎馆伴，从顺欲请见，且言南使至契丹者皆见太后，而契丹使来独不得见。奎折之曰：「皇太后垂帘听政，虽本朝髃臣亦未尝得见也。」从顺乃已。及辞，从顺有疾，命宰臣王曾押宴都亭驿，从顺问曾：「南朝每降使车，悉皆假摄，何也？」曾曰：「使者之任惟其人，不以官之高下，今二府八人，六尝奉使，惟其人，不以官也。」从顺默然。此据王曾言行录，稍删润之。既上寿，从顺桀骜，称疾留馆下，不以时发【一】，上遣使问劳，挟太医诊视，相属于道。枢密使曹利用请一切罢之，从顺知无能为，徐引去。
　　辛卯，长宁节，近臣及契丹使初上皇太后寿于崇政殿。
　　乙未，开封府言，长宁节请如干元节，度僧道三百八十人。诏止度三百人。
　　泾原路总管司言，宗哥立遵乞给俸钱。诏渭州月给衣着五十疋、茶五十斤。
　　丙申，录故宰相李昉从子宗谨，宋琪孙从谔，吕端孙诜，张齐贤孙襄，毕士安孙从简，王旦孙靖，并为试秘书省校书郎。参知政事李至孙复，王沔孙庆孙，温仲舒孙希颜，及武宁节度使、同平章事陈洪进孙永丕，翰林侍读学士、礼部尚书邢昺孙处正，礼部侍郎王丕孙说，并试将作监主簿。时以郊祀推恩辅臣之后，而丕家无子孙在仕版者，故以及之。洪进、昺例不当得，议者以王钦若报其私恩也。
　　乙巳，宗正寺请以皇后事堕编入玉牒，从之。
　　辛亥，加赠皇后曾祖中书令郭崇为尚书令、兼中书令，追封祖守璘及父允恭并为节度使，母、祖母、曾祖母并为国太夫人。
　　壬子，加赠皇太后兄赠侍中刘美为中书令，追封嫂越国太夫人钱氏为郓国太夫人。
　　广州阙守，上谓辅臣曰：「此邦控制海外诸国，宝货所聚，前为守者，多不能称职，今宜遴择其人。」王钦若曰：「礼部郎中、直史馆陈从易素有清节，先朝累经任使，臣等以为从易可。」从易时在荆南。
　　二月乙卯，徙从易知广州，加太常少卿、直昭文馆。
　　太常博士临河陈炎知夏津县，河北转运使卢士伦，曹利用女貋也，怙势，听狱不以直，讼者以付炎评决，炎直之。御史知杂事韩亿闻其事，奏为监察御史。炎与朱谏并命，谏事不详，今但记炎，他仿之。
　　翰林学士、权三司使李谘以其父兵部员外郎致仕文捷在乡里，春秋高，乞便郡就养。上方委谘计事，优诏不许，欲慰其思亲之心，戊午，赐文捷三品服。
　　诏诸州司士参军李道宗等三十四人，令吏部铨与注官。旧制，司士参军以年及格及负犯者为之，谓之散参军。先是，上取特奏名举人试艺稍优者补参军，其次与试衔。及经南郊，试衔者已免选，而道宗等反未得注官，故有是命。
　　庚申，诏河北、京东路，于中等以上户以二税折科塞河梢芟，限今年十一月终辇至滑州。
　　龟兹及甘州遣使贡方物。
　　辛酉，试身言书判选人，前惠州军事判官林冀【二】等七人与京官，余四十八人第迁如故事。先是，翰林学士晏殊等以冀等名闻，上问辅臣：「身言书判，足以尽人才乎？」王钦若对曰：「朝廷设此以旌别选人，若四者悉有可采，固宜升进也。」
　　乙丑，右谏议大夫、权御史中丞薛奎罢为集贤院学士、知并州，或谮奎漏禁中语也。既而秦州阙守，上以奎屡官西边，习其风土，即改奎知秦州，仍给集贤院学士见俸。秦州宿重兵，兵费常不足，奎务为俭约，教民水种，谨商算。岁终【三】，□粟积者三百万，征算衍者三十万，核民隐田数千顷，复得刍粟十余万。
　　东上合门使李昭庆避皇太后祖讳，更名昭亮。然太后止令髃臣避父讳，而近戚多并祖讳避之。
　　丙寅，提点开封府界诸县镇公事、屯田员外郎张嵩，同提点供备库副使张君平，并兼管勾开治沟洫河道事。仍诏开封应天府、陈许徐宿亳曹单颍蔡等州及属县亲民官，并带开治沟洫河道事。
　　先是，君平言：「今岁畿甸雨泽均，诉水灾者犹及数万户，此积潦不泄，州县纵弛之咎也。今方治沟洫，或令佐中徙任，则后来者漫不知绪，何以集事。请俟春料毕役，许其去。」时单州砀山下地□下，古河塞不通，遂立法督令佐。于是，河将成，又奏：「非有司专其事，后必复废，请本州岛县长吏并兼沟洫河道事。府界提点谨察举，民诉水，亟按视之。」诏皆从其请。又以左侍禁李守忠专管勾沟洫河道司。
　　己巳，诏真宗忌，禁乐、断屠宰，不视事，前后各三日。
　　癸酉，诏国子监，见刊印初学记、六帖、韵对等书，皆钞集小说，无益学者，罢之。
　　三月丙子，徙知河南府、枢密直学士陈尧佐知并州。每汾水涨，州人忧溺，尧佐为筑堤，植柳数万本，作柳溪亭，民赖其利。
　　戊寅，诏陕西灾伤州军，持仗劫人仓□，非伤主者减死，刺配邻州牢城【四】，非首谋者又减一等，仍令长吏密以诏书从事。自是，诸路灾伤，即降下有司敕，而民饥盗取谷食，多蒙矜减，赖以全活者甚觽。
　　己卯，幸后苑，赏花钓鱼，遂燕太清楼，辅臣、宗室、两制、杂学士、待制、三司使副、知杂御史、三司判官、开封府推官、馆阁官、节度使至刺史皆预焉。
　　庚寅，客省使、康州防御使李允则都大提举内弓箭军器库。
　　己酉，诏辅臣于崇政殿西庑观孙奭讲曲礼，仍赐御书古诗各一章。
　　度支副使、礼部员外郎蔡齐为起居舍人，刑部郎中、直史馆章得象为兵部郎中，并知制诰。初，召齐等试中书，上阅其试文，谓宰臣曰：「两制词臣，以文章为职业，然须材识周敏，操履端方，乃可副朝廷中外任使也。」王钦若等言齐及得象所长，上始命之。
　　夏四月壬子朔，降诏恤刑。先是，中书请以例降诏，上曰：「比虽屡下约束，州县吏其能体朝廷钦恤之意乎？」王钦若曰：「州县不能尽得人，然狱事至重，诸路使者职在按察，其稽违者自当劾奏。」上曰：「如卿言，甚善，宜更以此意丁宁申戒之。」
　　甲寅，平羌县尉郑宗谔决杖配安州牢城。宗谔受枉法赃，抵罪，会赦，当追官勒停，上问辅臣曰：「县尉月俸几何？岂禄薄不足以自养耶？」王钦若曰：「俸虽不厚，然廉士固亦自守也。」故重惩之。
　　己未，赐辅臣御飞白书十轴，仍刻石以赐近臣。
　　壬戌，契丹遣临海军节度使耶律守宁、卫尉少卿刘四端来贺干元节。
　　癸亥，诏权停五月朔御殿。先是，礼部以故事请，上问辅臣曰：「此何礼也？」王钦若等曰：「月令，五月之节：『天子居明堂、太庙』，唐贞元初，以阴气始此，故设君臣相见之仪，然近岁未尝行也。」因罢之。更检太宗庙说，此朔御殿，非古也，别修。
　　癸酉，改汉州德阳县均渠乡为太平乡。初，邑民张胜家析木，有文曰「天下太平」，因以献，故改之，仍赐胜茶帛。
　　丁丑，诏三馆所写书万七千六百卷藏太清楼。初，大中祥符中，火焚馆阁书，乃借太清楼书补写，既而本多损蠹者，因命别写还之。
　　庚辰，三司言：「兴州济觽监旧铸钱四炉，岁凡铸五万三千贯。比来民输铁不足，而所铸钱行川界有余，请权减一炉。」从之。
　　是月，以龙图阁直学士、刑部郎中刘烨知河南府。烨先世代郡人【五】，后魏迁都，因家河南。唐末五代之乱，衣冠旧族多离去乡里，或爵命中绝，而世系无所考，惟刘氏自十二代祖北齐中书侍郎环隽以下，仕者相继。环隽生隋大理卿坦，坦生唐渝国公政会，由政会至烨十一世，皆葬河南，而世牒具存。烨尝权发遣开封府事，独召见，太后问曰：「知卿名族，欲一见卿家谱，恐与吾同宗也。」烨曰：「不敢。」他日，数问之，烨无以对，因为风眩，仆而出，乃免。烨知河南府，实录偶脱之，据河南志在此月，因附见家谱事。
　　流内铨磨勘引对翰林侍读学士孙奭所举滑州观察判官董储，诏特与太子中允。储进策名资序，合入太常博士，以历任有过，曾笞决部民致死，故令近下除改。
　　五月癸未，礼部言今年贡举，乞赐指挥。上谓辅臣曰：「去岁放及第人数不少，然而览其程试，多未尽善，今宜权罢贡举，各令励志修学。」王曾对曰：「前来远方下第举人，方到乡里，今若复许随计，何暇温习事业？」即降诏权罢贡举一年。五月二日癸未，此据会要。
　　己丑，徙广南宜州怀远军于江口寨，以旧城多瘴疠，而江口可控扼安化蛮人出入故也。上始疑徙军劳民，以问辅臣，王曾对曰：「比以转运使所陈为未足信，又使提点刑狱官覆按，而二司协言其便，是可从也。」诏令徙之。
　　庚寅，御崇政殿录系囚。
　　癸巳，幸南御庄观刈麦。闻民舍机杼声，召问之，乃一贫妇也，因赐以茶帛。谕辅臣曰：「其勤如此，而不免于贫，可无恤哉？」
　　右正言孔延鲁当迁官，愿不迁，而为其父祠部郎中致仕勖求三品服。上曰：「子为父请，可从也。」乙未，以三品服赐勖。王钦若等曰：「延鲁所陈，足厚风俗，陛下曲从其请，实资孝治也。」
　　己亥，赐杭州隐士林逋粟帛，两浙转运司又言逋有节行，居西湖二十余年未尝入城故也。
　　辛丑，赠安化节度使、邹国公允成卒。癸卯，以其兄齐州防御使允升为澶州观察使，封延安郡公。允升念其弟，日夜悲哀，上因谕辅臣曰：「楚王，先帝同气也，寝疾岁久。允升兄弟孝友如此，宜特为进官，以慰楚王之心。」故有是命。允升、允成，皆元佐子也。
　　己酉，诏：「臣僚奏荐子弟，并须言服纪亲簄，即不得奏无服之亲。其冒奏者，虽遇赦降，不原。」初，谏议大夫赵湘以孙为子，奏授京官，已而自陈。殿中侍御史李纮言湘若不自陈，则朝廷莫究其弊，请条约之，而降是诏。赵湘以孙为子事，当考详。
　　中书言新授虢州团练使田敏，差知隰州。故事，防、团、刺史赴本任及知州无同判处，并权置同判，候差朝臣及内职知州即省罢。诏隰州权置同判。
　　六月乙卯，诏京朝官、殿直至诸司使新除官及任亲民者，并令只日见谢辞；其监当及短使，许双日于殿门外见辞。
　　丙辰，降直昭文馆陈从易为直史馆，集贤校理聂冠卿、李昭遘并落职。先是，从易等校太清楼所藏十代兴亡论，字非舛误，而妄涂窜，以为日课。上因禁中览之，故及于责。冠卿，新安人；昭遘，宗谔子也。
　　辛酉，知福州、工部郎中陈绛夺两官，责授昭州团练副使；福建路提点刑狱劝农使、侍御史王耿追一官，并广南安置。降知兴化军、职方员外郎陈覃监昭州税。寻又责绛为藤州司马，覃追一官，监柳州税。太常博士、同判信州鞠咏【六】同判邵州。
　　初，绛与耿互奏不法，覃先为勘官，咏继覃而往，皆不得实。及遣监察御史朱谏别鞫，乃言咏所鞫绛尝受民通犀带，而估价不尽。又覃以绛受民真珠及僧银，而抑令司理参军叶盖承之。言者以前贬尚轻，故绛与覃并再责，并及咏焉。耿初奏绛不法，同提点刑狱寇用和独不言，谏因以劾用和，上既从谏言，黜用和，仍谓辅臣曰：「谏有台臣风采，当记姓名，后可用也。」黜寇用和，实录无之，今从宝训。魏泰载陈绛狱事，比实录差详，然以王耿为转运使，则误矣，且事多与实录不合，今不取，更当考之。
　　丙寅，发运副使张纶请开真州长芦口为河【七】，属之江，以免舟楫漂失之患。诏从之。
　　令泾原路置堡寨五井川以捍西寇。仍自今有内附者，非先陷蕃军民，边吏毋得受。
　　环、原州属羌内寇。癸酉，命工部郎中、龙图阁待制范雍为陕西缘边体量安抚使，客省副使曹仪副之。
　　先是，知环州翟继恩擅配州界熟户和买粮草，因纵人入诸族帐催督。羌人愚鄙，初不知粮草数目，催督者恣为奸欺，诛求数倍，小不如意，则鞭挞随之。由是诸族帐皆怨思乱，久未能发也。会泾州蕃部首领畼铎论有过逃去复归，泾原都钤辖周文质与部署王谦、钤辖史崇信共议斩畼铎论，且加凌迟。诸族帐皆惊疑，遂传箭相结，钞掠堡栅。文质等与知渭州马洵美【八】议放还质子招抚之，更擅治兵器为攻讨计，贼益恐。别部首领撒逋渴又率其族数千帐以叛，环州诸族咸起应之，大为边患。翟继恩事【九】据赵珣聚米图经，实录、会要、国史并不载。珣以畼铎论为撒汣龙，今从实录、会要。国史赵振传艾萨克逋渴为薛逋歌，与王博文传不同，今从博文传盖博文传【一○】亦见于实录，而赵振则实录无传也。凌迟畼铎论，修治兵器，据会要，实录，但载斩畼铎论及放还质子，国史俱不载。王博文传所称曹玮、田敏治边平寇事，皆不合，当考。
　　丙子，改三司蠲纳司为理欠司。
　　秋七月庚辰朔，诏荆湖客船载官粮者，回日，与免力胜钱，从发运司之请也。发运使方仲笋、副使张纶又言真、楚诸州运河，宜作水闸石鼼，分水以溉民田。诏渐为之，无遽猝扰农。纶等讫成其役，民甚便焉。
　　辛巳，知邵武军、职方员外郎□植除名，与上佐官安置。殿中丞余谔追一官，勒停。右侍禁郑斌衙前编管。
　　初，植为新繁尉，王钦若安抚西川，尝荐举之。于是，植被疾惧废，乃附谔黄金二十两，令纳诸钦若，求外徙。谔未至，植又遣吏抵钦若第问讯，语颇喧，钦若知不可掩，即捕送开封府，既又请付御史台，选中使监劾。植初自言未尝纳金，反诬吏误以问谔语达钦若。侍御史知杂事韩亿穷治，乃得其实，然金尚在谔处也。斌以追植赴狱，辄受赇，不即行，故皆及于贬。有诏抚慰钦若，而亿并案钦若缪举之罪，诏释不问。
　　时宰相晨朝，集待漏院，鲁宗道视钦若独不语，意象愠甚。既明，欲上马，忽有鼠突出，颇惶扰，宗道曰：「汝犹敢出头！」钦若甚媿焉。
　　乙酉，权御史台推直官、殿中丞程贲言转官已三周年，审官院以为权差未罢，不许考课引见。诏与磨勘，自今在京差遣，并准此。
　　戊子，环庆路钤辖王怀信言蕃部嵬逋等九百三十五户内附。
　　辛卯，以环州洪德寨主、左侍禁、合门祗候赵振为内殿崇班。羌乱始作，钤辖王怀信分兵数千属振游奕，振屡捷。从数十骑诣怀信，遇贼十倍，射殪数十，余悉退走，而怀信与泾原都钤辖周文质拥重兵逗遛大板寨，不即掩捕。既逾月，贼数万觽复围平远及定边、合道、石昌等寨，都监内殿崇班合门祗候开封赵士隆【一一】、龙卫右第三军都指挥使梧州刺史杜澄死焉。振引兵由别道力战，抵平远寨，夺取井泉，七日夜，率敢死士破围，斩首数千级，而诸将捄他寨，亦尽力。贼势不敌，乞兵于赵德明，德明守境不应，乃请和，西边以平。振，归信人也。杜澄，不见邑里。赵振本传载振事差详，诸将捄他寨及贼求援于夏人并□，今取振子珣所为聚米图经注附益之，庶知羌乱始末。振本传及图经并称捄平远寨，而实录乃云捄洪德寨。王博文传：属羌撒逋渴以族帐数千叛，既又寇原州柳泉镇、环州鹁鸽泉寨，梧州刺史杜澄、内殿崇班赵士隆战没。寨名又与此不同，当考。
　　乙未，翰林学士承旨利瓦伊为契丹妻萧氏生辰使，庄宅副使张纶副之。张纶，未见。
　　诏诸路转运司具所部知州、同判老疾不任事者，以名闻。
　　西边属羌寇乱，既发兵抚遏，上虑赵德明以为疑，庚子，诏谕德明。
　　辛丑，诏环州蕃部内附者，前后以万计，宜给土田处之。仍戒边吏自今毋妄纳降者。
　　壬寅，以前户部郎中夏竦起复知制诰。竦才术过人，然急于进取，喜交结，任术数，倾侧反复，世目为奸邪。尝上疏乞与修真宗实录，不报。既而丁母忧，潜至京师，求起复，依内官张怀德为内助，而王钦若雅善竦，因左右之，故有是命。
　　丙午，诏陕西边户为羌所扰者，蠲秋租，复役二年。从安抚使范雍之请也。
　　审官院言得益州路提点刑狱张逸状，先授太常博士，改监察御史，通及三年。诏依例磨勘。
　　丁未，荆湖北路转运使孙飻言：「下溪州刺史彭儒猛攻杀知忠彭州彭文绾【一二】，其子儒素率其党九十二人来归。欲补儒素为复州都知兵马使，余官并月给钱粮。」从之。忠彭州，今忠顺州也。
　　八月辛亥，知益州薛田言：「本州岛发解举人，自张咏以来，例给馆券至京师。今得三司移文，乃责吏人偿所给官物，恐非朝廷之意。」上曰：「汉贡士皆郡国续食，今独不能行之远方耶。其令悉蠲之。」
　　丙辰，赐泾原路、环庆路曾经战守诸军缗钱有差。
　　戊午，免忠州盐井所增盐及夔州奉节、巫山营田钱，万州谷税钱。初，夔州路提点刑狱盛京言：「忠州盐井三场，岁出三十六万一千四百余斤，近岁转运司复增九万三千余斤，主者多至破产，被系而不能输；又奉节、巫山两县营田户，元无实田，自伪蜀时，奸民诡冒以避徭役，其后负税逃死，今犹以里胥代之；万州民籴谷，而官乃收税钱，皆害于民者。」故悉除之。京，度之从兄也。
　　东上合门使、会州刺史王遵度领皇城司，遣卒刺事。有沈吉者，告贾人张化等为契丹间谍，即捕系本司狱，所连逮甚觽。命殿中侍御史李纮覆讯，纮悉得其诬，抵沈吉罪。辛酉，降遵度为曹州都监。时有奸人伪为皇城司刺事卒，恐民以取赇者，权知开封府王臻募得其主名，黥窜三十余人，都下肃然。
　　乙丑，录赵士隆子滋三班奉职，淳为借职，湘为殿侍；杜澄子永德为奉职，永吉为殿侍。
　　丙寅，幸瑞圣园观刈谷，道燕从臣。
　　李谘等既条上茶法利害，朝廷亦牓谕商贾以推行不变之意，然论者犹争言其不便。辛未，命翰林侍读学士孙奭、知制诰夏竦、同工部郎中卢士伦、殿中侍御史王硕、如京使卢守懃再加详定。实录但命奭、竦二人，此从本志。士伦，是年三月以工外判度勾，寻改工中、陕漕，十月，以度勾为户副。
　　诏陕西旱灾州军免今年租税。
　　甲戌，罢邵武军归化县金场。
　　乙亥，贬泾原路都钤辖、左骐骥使、惠州团练使、入内副都知周文质为右率府率，衡州安置，泾原路部署王谦、钤辖史崇信并免劾差替；知渭州马洵美罚铜三十斤，徙别州。先是，遣太常博士张仲宣、右侍禁合门祗候丁保衡就陕州鞫文质等，狱具【一三】，有司断文质当徒二年半，公罪当减赎铜四十斤【一四】，特命窜责之。
　　丁丑，鄜延路钤辖司言修平川寨城，降诏折谕。
　　河北沿边安抚司言：「近以奉职张可久充广信军兵马监押。窃缘本军最处穷边，屯兵不少，张可久新自举人得班行，不惟未谙边事，兼恐职卑，难为弹压管勾。欲望于殿直以上，别选曾历边任监押者充。」诏可。
　　九月庚辰朔，以户部郎中、知制诰夏竦为契丹生辰使，内殿承制、合门祗候史方副之；度支副使、兵部郎中姜遵为正旦使，内殿承制、合门祗候许怀信副之；右正言、直史馆张观为契丹妻正旦使，东头供奉官、合门祗候赵应副之。专遣使贺契丹妻正旦始此。竦自言，父承皓与契丹战没【一五】，母丧未期，义不可行。改命工部郎中、龙图阁待制马宗元。
　　马军都虞候、端州防御使康继英为泾原路副都部署，兼知渭州。继英以戎人虽内附，而终蓄奸谋，乃大索其尝反复者，悉荡除之，由是名振西边。诛锄反复戎人，恐不在此年，则此际名亦可削【一六】。
　　范雍等还自陕西，言：「蕃部因罪罚羊者，旧皆输钱五百，比责使出羊，而蕃部苦之。自今请复令输钱，其罪轻者，约以汉法赎铜。」从之。
　　辛巳，降知石州、洛苑使高继升为洛苑副使。先是，延州茭村族军主李都哷等诉茭村巡检李威明叶所为不法，继升非所统，辄受而行之。有司议法当追一官，勒停，上特宽之，仍令知石州如故。继升，文岯子也。
　　罢淮南、江、浙都大提举捉贼司。
　　乙酉，上谕辅臣曰：「每遣中使往名山洞府投龙简，如闻多在僻远，其赍送祭醮之具，颇以扰民，自今其罢之。」
　　丙戌，诏审官院，自今见任并带职京朝官磨勘【一七】，并如景德四年七月敕施行，其非时替移，年限未及者，并候四周年与转官。先是，京朝官代还，无殿累者，皆考课迁官。故景德中，诏须见任及三年以上者，乃得引对。天禧中，外任及三年以上者，虽未到阙，听磨勘。于是，申明旧制，更立四年之限。实录云：因以旧制申明，按前此转官止限三年，亦有不及三年者，今别立四年之限。则是稍益旧制，不独申明矣。又实录字或脱错不通，参考会要稍删之。盖天禧三年六月二十四日诏书，实录失不载也。
　　庚寅，右率府率、衡州安置周文质【一八】除名，白州编管。泾原路钤辖、内园使荣州刺史、内侍押班王怀信除名，连州编管。文质既远贬，而内侍张怀德又以大板寨拥兵玩寇之状闻，故与怀信再加窜【一九】。
　　翰林学士、权三司使李谘数以疾求外补，改枢密直学士、知洪州。
　　丁酉，诏合门，自今朝臣授外任，已辞及代还未见，并许赴燕。
　　乙巳，诏司天监，凡奏祥异，自今并须据占书以闻。时小灾变者多为怪迂诞妄之说，故条约之。
　　丙午，诏龙竿城增置蕃落兵两指挥，静边寨、扬博隆城各一指挥。
　　诏自今但系提点刑狱勾当，不以官资，并许举官。
</div>
    <div class="pagination">
<a href="续资治通鉴长编_page157.html">上一页</a><span>...</span><a href="续资治通鉴长编_page153.html">153</a><a href="续资治通鉴长编_page154.html">154</a><a href="续资治通鉴长编_page155.html">155</a><a href="续资治通鉴长编_page156.html">156</a><a href="续资治通鉴长编_page157.html">157</a><span class="current-page">158</span><a href="续资治通鉴长编_page159.html">159</a><a href="续资治通鉴长编_page160.html">160</a><a href="续资治通鉴长编_page161.html">161</a><a href="续资治通鉴长编_page162.html">162</a><a href="续资治通鉴长编_page163.html">163</a><span>...</span><a href="续资治通鉴长编_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
