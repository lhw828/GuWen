<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 104 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 104 页/共 115 页</h1>
    <div class="content">　　己未权尚书工部侍郎杨偰充敷文阁待制提举佑神观从所请也 
　　辛酉龙神卫四厢都指挥使荣州团练使阶成西和凤州路兵马都钤辖御前中军兼左军统制节制绵剑州屯驻军马知成州吴拱为枢密副都承旨后五日迁潭州观察使给真俸 
　　癸亥上谓宰执曰祈雨略应未至霶霈且令断屠三日所免止是猪羊民间缘此竞食鸡鹅鱼虾之属害物命多过百倍可更断三日生命微物悉禁之 左朝散郎徐林知信州 司农寺丞叶颙知处州 夜雷声初作 
　　戊辰资政殿学士知潭州魏良臣以皇太后上寿金器来献诏还之 
　　辛未诏以浙西去岁水灾临安府养济人令展至三月终止 
　　壬申右武大夫合门宣赞舍人福建路兵马钤辖殿前司左翼军统制陈敏为荆湖北路马步军副总管兼知鼎州 直宝文阁霍蠡卒 
　　癸酉权尚书工部侍郎兼权吏部侍郎兼侍讲刘章罢初章在工部时郊恩赏赉给绢主胥欲以绢自入而下其直以与众众不服请于章章语胥曰如所直以市百缣可乎盖谩为词以折服之耳胥遂诬章以实令市绢有摘其语于言事者侍御史朱倬乃劾章尝令小吏市绢多所倍费＜锍-釒＞始上上愕然曰刘章必无此事倬执不巳章遂罢去熊克小历载此事于绍兴三十年盖差一年 
　　甲戌右朝奉郎新知蒋州张祁为淮南转运判官兼淮南西路提点刑狱公事 新湖北副总管知鼎州陈敏入见上车战之法上谓知枢密院事陈诚之曰车战虽出古然用各有宜诚之曰非泽国所宜用同知院事王纶曰房琯犹败于中原况泽国乎上曰姑令三帅议之免令武臣有一得之叹然卒不行 
　　丙子诏诸路州县绍兴二十七年以前积欠官钱三百九十七万余缗及四等以下户系官所欠皆除之宰执奏拟诏意上曰轻徭薄赋所以息盗岁之水旱所不能免傥不宽恤而惟务催科有司又从而加以刑罚岂使民不为盗之意故治天下当以爱民为本 权尚书吏部侍郎兼史馆修撰叶义问兼侍讲 
　　丁丑诏帅臣监司侍从台谏岁举可任将帅者二员具材略所长及曾立功效闻奏用汪澈请也熊克小历并书于二月己酉今附本日秘书少监沈介权尚书吏部侍郎 尚书左司员外郎王晞亮权工部侍郎 大理评事赵善养言王者制民之产皆有定法盖所以抑兼并而惜民力也比年以来形势之户收置田亩连亘阡陌其为害甚者无如差役今官户田多差役并免其所差役无非物力低小贫下之民州县稍不加恤求其安裕乐业不可望也望命有司立限田之制以抑豪势无厌之欲户部奏品官之家所置田产依条格合得顷亩巳过限者乞免追改将格外之数衮同编户募民差役诏给舍同户部措置其后给事中周麟之等请品官子孙名田减祖父之半其诡名寄产皆并之满三月不陈许人告以其田之半归官余给告者其募人充役并募本县土著有行止人充从之善养故简献王曾孙也 
　　甲申权礼部侍郎孙道夫言四川类省试巳降指挥选差监试考试官各一员今看详别试所收试避亲进士其利害关防比之类省试事体无异欲望亦自朝廷选差监试并考试官各一员所贵选举尽公仰副圣世取士之意从之 
　　是月司农少卿总领四川财赋许尹始视事尹以备边故乞空名告身于朝得八百六十道其后累年间抑售于民者凡五百五十七道计直二百五十万缗蜀中大扰降告身不知在何月日按王之望奏劄称绍兴二十九年朝廷降到告身若干自是前官所乞故因尹交割附见更须详考 金主亮再修汴京命尚书左丞相张浩参知政事敬嗣晖董其役集诸路夫匠大兴宫室极其侈靡将徙居焉太府监魏子平权尚书右司郎中从浩行子平寻丁忧未踰月起复浩辽阳人也此以张悌正隆事迹宋翌金亮本末及赵可撰魏子平墓志参修志称从张太师修南京大内张太师即浩也子平已见二十八年五月 
　　夏四月按是月乙酉朔庚寅诏大理评事贾选潘景圭等四人并与外任自今试中刑法而未历任者勿除用侍御史朱倬请选安宅子也 起居郎王佐罢先是侍御史朱倬论刘章市绢事斥去之事见三月癸酉朝士皆知其冤而无敢言者佐独于上前极论其事倬怒劾佐植党怀奸诏与外任乃以佐知永州 秘书省校书郎洪迈兼国史院编修官 召武信军承宣使鄂州驻劄御前军统制李横赴行在 诏殿前司破敌军统制贾和仲与新湖北路马步军副总管兼知鼎州陈敏两易仍命敏以泉州左翼军二千人兼家属器械自海道赴行在左司谏何溥右司谏都民望言和仲尝知利州非法杀人不可胜数又尝知归州招聚不逞恣行残酷议者谓使充军下差遣尚虑凶横岂可使典边藩乃诏鼎州依旧差文臣而复以和仲为殿前司统制和仲罢命在是月己亥 右朝奉郎新通判和州董长年降一官放罢仍不得于湖州诸邑居住长年居武康县私养亡命扰民为奸事闻故有是命 
　　壬辰国子司业黄中贺金主生辰还时金主亮再修汴京以图南牧沈介为贺正旦使先还不敢言中归为上言彼国治汴京役夫万计此必欲徙居以见逼不可不早自为计时约和久中外解弛无战守备上闻矍然曰但恐为离宫也中曰臣见其所营悉备此不止为离宫若南徙居汴则壮士健马不数日可至淮上惟陛下深图之宰相沈该汤思退闻之诘中曰沈监之归属耳不闻此言公安得为此也居数日复往白请以妄言即罪思退怒至以语侵中时中书舍人洪遵亦请密为边备该等不听 
　　己亥尚书右仆射汤思退言三省实总万几各有本省法自大观间修中书门下敕令格式历年巳久而尚书省第有省记条册望选从官两三人以典故法令参修三省成法来上从之其后敕局罢书不克成罢局在三十一年乾道六年七月丁酉修 权吏部尚书贺允中言近有伪传臣所上书言时政者乞立赏格捕从之 镇江府火诏商贩竹木捐其税被火之家以常平米济之 
　　庚子诏近令中外荐举武臣召到者无阙可处可增置带御器械四员 
　　辛丑诏修临安府至镇江运河堰闸时久旱河涸纲运迟留又使人且至权户部侍郎赵令詪以为言故浚之 诏以唐西平王李晟配食武成王降李勣于堂下用右正言都民望奏也 
　　壬寅国子司业黄中守秘书少监近例使北还者率得从官宰相以中言金有南牧意恶之故沈介迁吏部侍郎而以中补其处先是武成王庙生芝草武学博士朱熙载密为图以献熙载金坛人汤思退所荐也于是宰相召长贰至都堂责之曰治世之瑞抑而不奏何耶祭酒周绾未及言中指其图谓曰治世何用此为绾退而叹曰惜不使通老为谏诤官也芝草事据黄中墓志所书修入以李石诗考之芝草生在绍兴己卯盖今年事又云石时官忝博士职按石除博士在今年六月而周绾二十八年七月已自祭酒迁吏部侍郎黄中今年四月巳自司业迁秘书少监皆不同时不知绾虽迁侍郎仍兼祭酒或芝草生时石尚为太学录也石除学录亦在今年二月若以为绾未迁时事则是去年今年连有芝草生恐志或诗必有小误李石事详具今年十一月石罢博士 左朝散大夫张柄卒 
　　癸卯大理少卿金安节守宗正少卿 光禄寺丞韩彦直行尚书屯田员外郎 监察御史沈枢行尚书比部员外郎 初有诏尽鬻诸司官田而两浙转运司营田九十二万六千余亩岁收稻麦杂豆等十六万七千余斛官庄田四万二千余亩收稻麦等四万八千余斛内稻麦充行在马料杂豆等粜钱纳激赏库转运副使提领营田赵子潚审于朝诏令出卖 
　　丙午上谓宰执曰内外诸军朝廷未尝輙有役使而为主兵将佐运材营造非理致怨又回易物货本收其赢以助军用今乃虚饰增直折与军人掊歛百端所谓月给十不得二三又有纳直卖工坐妨教阅奸弊如此何以使其不窜而为盗卿等可面谕三衙禁止仍严行约束乃诏内外诸帅戒约将佐日下住罢如有违戾重致典宪三省枢密院觉察寻又于军门榜谕榜谕指挥在五月庚申 中书言私渡淮人巳立罪赏尚恐透漏诏武经大夫忠州剌史淮南东路马步军副总管宋肇措置检察时肇方自言效职淮东巳二十五年迁副使亦二十年尝从刘光远至泗州及收捕淮贼前后未曾磨勘后日诏肇特转武功大夫 
　　丁未右奉直大夫荆湖北路提点刑狱公事向伯奋直秘阁知襄阳府 直龙图阁知襄阳府凌景夏知鼎州 诏自今金使到阙伴射官权令缀马步军管军班起居 
　　戊申左司谏何溥言今吏员猥多吏部阙用五年而堂除隔两政内之寺监丞簿学官外之提举市舶皆预置代者朝廷执事官或出于宰相之推择或出于侍从之论荐除目一下士以为荣岂可冗授其人溢用其阙而下比于州县之职哉若居者未迁而来者不巳臣恐两政五年之阙因循遂用而所谓卿监郎官与大提转常平之属安保其不尔望深诏大臣爱惜名器毋轻假人使朝廷用阙常有余地冗员苟去勿复遽补庶以示士大夫敦劝之义从之 
　　己酉左承议郎吕忱中知泰州既而殿中侍御史任古言忱中天资阴险所至贪墨前此特以父尝荐秦桧桧报私恩连倅婺信后以告讦林机得江东提监逮桧之死迹不自安欲欺罔朝廷以掩前过遂按王晌常平米事兴起大狱连逮甚众朝廷差官考实并无事迹缘此降罢泰为淮东望郡任匪其人且将害及一方＜锍-釒＞入命遂寝 
　　辛亥宰执进呈秘书省正字王端朝请选县令上以县令员多皆由铨注难以悉举先是累诏监司帅守举按县令功罪虽间有发擿而未闻特荐一二人者盖专务行法而无旌赏使人歆艳恐非劝功之道乃诏县令有政绩者委诸司同荐不次升擢以风厉之 左朝请郎新知蒋州孙镇移通州右承议郎通判濠州龚涛知蒋州 右朝请大夫知濠州鲍伃移知南剑州武功大夫刘光时知濠州 侍御史朱倬言帝王立国强本之术在于节俭臣去冬尝乞内自省台寺监外洎监司郡守凡可以撙节者悉令条具蒙赐俞允今巳半载未闻内外官司条具来上岂官司以为不急之务与抑恶其害巳而不欲言之也臣谨缀其一二上渎天听契勘职事官既赋以厚禄矣而又身兼数职所得乃返多于本俸或以进书或以过局又在外焉此台省寺监之可节者州县之官其有俸给既优而复圭租丰衍高者岁至千斛少者亦不下三二百斛至有强敷价钱多量斛面不恤旱潦不认逃移此监司郡守之可节者欲望睿断悉从裁减在内或去其三之二或中分而节之在外以监司守倅为一等属官知县为一等丞参簿尉为一等降杀裁损务得其平仍乞将此撙节金钱内则别作库眼外则宪司主之一如祖宗封桩之法专以待激赏将士之勋庸拯救黎元之难苦非奉特旨不得巧作名目移用诏给舍台谏逐一取索同议裁减 中书舍人兼权枢密都承旨洪遵言瑞昌兴国之间茶商失业聚为盗贼窃虑日复一日驯致滋蔓望令州郡揭榜开谕许其自新其强壮可用愿充军籍者即时填剌发往诸军其不利为兵而愿归农者给凭放还复支路费仍于上供经总制钱内除克庶几失业之人有以安业从之 
　　是月归朝官李宗闵上书言臣窃闻近者金人岐雍间伐木以造浮梁东京长安修治宫室迁诸路兵戍聚于关狭游骑千数出近边觇视虚实奸谋诡计未可窥测臣以疎贱冗散思效犬马图报万分之一区区管见可以裨庙堂末议者析为三事其一曰严守御方今天下根本在吴蜀辅车相依其势若手足之相应荆州据其中心腹之地也今襄阳扼荆州之冲又足以为荆州重轻而重兵皆驻武昌荆襄之间所以自卫者未固且襄阳在今为极边去荆州四百五十里无重山峻岭长江大河之险敌人驰轻骑不两日可至城下万一荆州为其所据吴蜀首尾不能救朝廷虽以刘锜镇荆州其威名固自耸闻邻国然无兵以自固虽太公穰苴尚何能为至于襄阳之兵不过千余人又皆疲懦安能以备缓急望俾刘锜将二万人分屯荆州要害更令不住召募日夜训习张声势严斥堠仍择久历将陈者一人以副之如田晟盖其人也晟虽老而战功之最敌人素畏之今居南昌未足以究其施设若使与刘锜协力敌人不敢复事南牧襄阳则遣一智勇兼全之将分武昌之兵万人比岁更其戍守荆襄既巳有备吴蜀可高枕而卧矣其二曰募新军臣往往在行间常见三衙及诸处招军皆市井游手数年之后虽习知骑射击剌之事而资性疲懦不改也臣闻福建汀赣建昌四郡之民轻剽勇悍经涉险阻习以为常平居则投石超距椎牛伐冢聚为小盗而为奸雄之资有人焉驾驭役使必能得其死力臣窃见殿前司左翼军统制陈敏生长赣上天资忠勇其民亦畏而爱之所统之兵近出田舍且宜占籍遂为精兵人人可用若朝廷专委陈敏俾招集四郡之人使金人果叛盟则攻守皆可为用若尚守和好则可以填三衙阙额之数臣观今日敌人之举其志不小如闻迁狭右两河之民悉以为兵与夫契丹奚家汉儿杂类不下数十万众聚之关狭其在他路又不知几万人若欲攻蜀则吴璘姚仲王彦之兵足以相抗臣观其兵皆远来乌合之众利在速战朝廷遣杨存中成闵提兵总率沿江诸帅各守江淮之险坚壁持重故老其师将不战而自溃况金人比年以来父子骨肉自相屠灭用事之臣死亡殆尽尚且远离巢穴大兴土木虐用中原之民皆自取灭亡之道且空国而与人战兵家所深忌吾方与之相持于江淮之间别以陈敏所招数万人兴战船取海道不旬日可至山东径入燕山捣其巢穴此所谓攻其所必救者前湖北副总管李横虽出河朔贼盗朝廷优以美官横亦感激奋励思有以报臣过荆州观其为人听其议论皆有可取刘锜亦为之加礼山东河朔横习知形势若朝廷使与陈敏分兵北向均其事权必然协济机事仍委三衙令诸军统制各举河朔山东勇而有谋者一人计得三十余人使从其行分往郡县晓以逆顺祸福之理河朔山东既为内应敌人进退失据而狭右两河之兵必思溃叛吾能及其＜釒夅＞而用之适足以为吾之资矣若朝廷以趋海道为迂只乞以陈敏所招人屯之襄阳亦可以捍御一面其三曰通邻国宣和之末臣陷燕云者累年敌人以先臣不屈就死散于韩企先家充奴婢役使企先与乌珠密议臣皆得密听之盖闻金人之马皆塔坦所入冀北虽号产马之地自兴兵以来所养至少金人置榷场于白水与塔坦贸易 
　　丁未岁塔坦之马不入金国而又通好于达实林牙金人即遣使问罪塔坦使其子来云中问过金人覊留不得还戊申岁伊都金吾出师攻达实林牙使塔坦助兵以为乡道许归太子巳而伊都败师欲结连谋叛事泄亡入塔坦太子卒不遣还自是太子郁结成疾并其母死于云中塔坦之恨深入骨髓今若遣一介之使开其祸福晓以利害使塔坦之马无与金人互市金人利于骑战舍马则无所施其能矣至于西夏亦与金人为讎而金人亦素畏之金人尝割天德云中金肃河清四军及八馆之地以赂夏人矣丁未之岁乌舍郎君领数万骑阳为出猎而直犯天德逼逐夏人悉夺其地夏人请和金人执其使者臣是时久留云中人情稔熟因得出入云中副使李屈移谓臣曰昔年大金赂我四军八馆俾我出军牵制关中合从以攻南宋及其得志首叛盟约某昔年两使南朝其礼义文法非他国之比自是观之则知西夏恶金人喜中国可知壬子岁尼玛哈闻蜀地富饶欲提兵亲取今云中副留守刘思恭条陈书传所载下蜀故事及图画江山形势锐然欲往夏人闻云中聚兵以为攻巳举国屯境上以备其来尼玛哈亦不敢出兵止遣萨里罕珠赫贝勒以犯饶风今莫若遣辩士谕以盟约俾以重兵出境上为吾声援臣尚有私忧过计者金人强则称兵弱则请和顷岁经合肥顺昌及川口数战敌人仓皇议和朝廷姑务息兵屈体从之然则今日之举首叛盟约自取灭亡其势不利必将复要前日之计慎勿许和小胜则于荆楚之间练兵秣马积粟务农徐为后图大胜则长驱席卷以图恢复临机制胜犹有不可预言者臣又闻自古用兵有声有实今者兵不出境而张皇声势惟恐吾之不知乃于近塞积石为郛闭榷场绝商贾造战船自春徂夏且非秋高马肥之时臣愿分遣谍者伺其虚实若诚如臣言则上兵伐谋之举亦不可后惟陛下采择宗闵不知此时为何官职以书中所云考之恐是李邈之子其所上书亦无年月以言北事甚悉故详载之书中言闭榷场盖今年二月事又云自春徂夏当是四月间以日历考之今年四月庚寅陈敏当除破敌军统制五月丙寅王宣戍襄阳六月丁亥李横浙东总管闰六月甲寅荆南增兵乙卯刘汜除效用统领与宗闵所言往往相符故且附四月末俟考 
　　建炎以来系年要录卷一百八十一 
　　建炎以来系年要录卷一百八十一金人地名考证 
　　达实原书作大石误改见卷一 
　　乌舍原书作兀室误改见卷一 
　　尼玛哈原书作黏罕误改见卷一 
　　伊都原书作余都误改见卷一 
　　萨里罕原书作萨里合误改见卷十一 
　　珠赫贝勒原书作折合孛菫误改见卷三十七 
　　乌珠原书作兀术误改见卷一 
　　塔坦原书作达靼误改见卷五十八 


●建炎以来系年要录卷一百八十二 
　　宋 李心传 撰 
　　绍兴二十有九年五月甲寅朔诏福建路闪生沙田权行住卖时有诏尽鬻诸路官田而闽中傍江海之地有闪生者提点刑狱公事樊光远审于朝户部悉令出卖殿中侍御史任古言此皆民间自备本钱兴修数年之间偿费未足出卖太早其扰不细上乃寝其命 延福宫使宁国军承宣使入内内侍省都知陈永锡提举在京宫观以病自请也永锡寻卒赠安德军节度使谥温恭永锡赠谥在辛酉 
　　丙辰主管侍卫步军司公事赵密乞增置干办公事一员以忠翊郎周师古充从之师古皇后姨夫今年正月补官 
　　丁巳诏殿前司选差统制官一员官兵千人往江州驻劄弹压盗贼岁一易之以江州之瑞昌及兴国军茶寇出没故也寻遣统制官孟圭 
　　己未上与宰执论储蓄事上曰比缘河流浅涩纲运稽缓已支内帑钱五百万缗以佐调度朕自息兵讲好二十年所积岂以自奉盖欲备不时之湏免临时科取重扰民耳可令户部计每岁经常之费量入为出而善藏其余自非饥馑师旅勿得妄动 敷文阁待制知镇江府杨揆移知湖州敷文阁直学士韩仲通知镇江府时仲通未免丧诏俟从吉之任 中书门下省奏江浙四路所起折帛钱地里遥远欲就近桩管以备军用临安府严州广德军二百五万八千余缗并起赴行在平江府湖秀州四十八万三千余缗并起赴平江府镇江府常徽处州八十二万七千余缗并起赴镇务场建康府宣信洪筠袁抚州一百十九万四千余缗并起赴建康务场池饶太平州南康军六十四万八千余缗并起赴池州大军库江吉州临江建昌兴国军四十七万九千余缗并起赴鄂州总领所诏除徽处州广德军旧折轻赍外余州当折银者并发见缗愿起银者听自行在外令浙西提刑司三总领所认数拘催置库桩管俟旨支拨毋得移用先是两路折帛钱岁为五百七十三万余缗并输行都至是始外储之以备军用 
　　辛酉诏官员豪富之家计嘱诸军部辖人放债与军人厚取利息于请受内克还有害军政令内外诸帅讥察禁止其有债负日下除放即理索及还之者皆抵罪自今有犯命官取旨仍出榜晓谕 进士康举之誉之并送南康军听读日下出门令本军常切拘管二人皆与之弟临安府奏其輙至行在妄说事端故尔 
　　壬戌昭化军承宣使提举万寿观钱恺降授舒州观察使提举台州崇道观日下出门恺以私财托军中回易事闻故有是命其营运钱仍拘没如系军人欠负即除之 皇叔保康军承宣使知南外宗正事士＜雪刂＞为建宁军节度使 
　　乙丑右迪功郎大理司直刘芮为右宣义郎主管台州崇道观芮以疾乞奉祠三省言芮名臣之孙恬静有守欲望少加甄奖乃有是命 
　　丙寅左武大夫鄂州驻劄御前左军副统制王宣为京西路马步军副总管先是诏都统制田师中选近上兵官可往京西者师中言宣可用遂命之 
　　丁卯诏诸路钱物纲运不许差承议郎已上官管押如或差募至交纳处更不推赏时言者论近之贪官爵者例求部纲之赏以迁官荫子望自今应转朝奉大夫及朝奉郎毋得以恩赏迁下吏部看详而有是命 户部侍郎赵令詪等言诸路屯驻大军例当贴降钱应副欲下榷货务场印给公据关子赴三路总领所招诱客人等请淮西湖广各关子八十万缗淮东公据四十万缗皆自十千至百千凡五等内关子作三年行使公据作二年许钱银中半入纳依自来优润分数从之 
　　己巳侍御史朱倬殿中侍御史任古左司谏何溥右正言都民望监察御史汪澈等言伏见直秘阁成都府路转运副使王之望文行纯全政事明敏前将漕东蜀继领宪台去经界之偏重救监酒之久弊及权潼川府因行赈济募人修城功同创筑歛不及民今移节西蜀除去横赋以＜宀十见＞民力右奉直大夫潼川府路提点刑狱公事续觱好谋善断向赞王彦军幕裨益居多逮知果州首尾六年爱惜官物甚于私财今持节东川狱讼希简右朝请大夫知阆州王濯临事精审下不敢欺昨知沅州尝为部使者列荐今知阆州未究其才已上三人治行显著委是实迹诏之望直显谟阁觱濯直敷文阁俟更取旨升擢先是去年正月甲申有诏台谏侍从三人已上公共推荐监司治状三省考察至是倬等以三人应诏 宰相沈该汤思退言近旨令监司守臣按察所部官属其治迹显著者保举升擢缘未有定立条目致举剌皆未能当窃见元祐间司马光陈请举按官吏八条委是详密于今可行臣等今重行修立举荐四条曰仁惠谓爱民利物众所畏爱非疲软不立曲取人情者公直谓心无适莫事不吐茹非内私外公实佞诈真者明敏谓深察情理应机办事非饰诈掠美利口矜功者廉谨谓安贫守分动遵法度非诈称钓名偷安避事者按察四条曰苛酷谓用刑繁苛残虐踰法狡佞谓倾险巧诈危人自安昬懦谓不晓物情依阿无守贪纵谓饕餮无厌任情不法凡应荐举者州举之部使者部使者举之朝廷皆籍记姓名随材任使又虑一路一州官吏众多长吏觉察不尽望令监司专按守倅路都监以上守倅按察在州兵曹职官以上及诸县令丞所举失实者取旨窜责失按察者递降差遣一资余所部守监司守倅皆得举按但不坐失察之罪从之 
　　庚午诏武举人依府监年数与免解用兵部请也 诏自今州军按发官吏应申诸司差鞫者先申提刑司如提刑有妨碍听申转运司次申安抚使时湖北提刑司言自去年降旨之后去年九月乙亥诸州按发公吏并申本路诸司诸司据所申各选官前去切虑纷杂并至亦有州郡拣择一司申乞者皆失元降指挥之意乞指定行下故有是旨 
　　壬申金国贺生辰使资德大夫秘书少监王可道副使定远大将军行太子左监门兼尚厩局副使王蔚入见 
　　戊寅户部侍郎赵令詪等言客人赍钱银赴左藏库送纳却兑支江浙荆湖福建等路合起赴行在纲钱既免起纲劳费又无抛失之患公私两利若更加优润庶可兑纳增广除福建路依元旨外余路州军每千支优润钱自九文至五十文凡十五等并于应起脚乘糜费钱内支给大约水脚费百钱者给其半他以是为差剩数令逐州桩收附纲送纳从之 
　　庚辰右奉议郎梅执仁特差主管台州崇道观执仁执礼兄也 
　　壬午上谕大臣曰闻士大夫赴调者众当此炎暑三省枢密院可速行措置差注毋得留滞时在部选人七百余员而所榜之阙未及其半故留滞如此既而权吏部侍郎叶义问请诸州司法及监场官并破格差注其监司州郡重叠奏举改官有误选人到部者许本部检举依法以违制论从之义问申请在六月辛卯 
　　六月甲申朔同知枢密院事王纶为大金奉表称谢使保信军承宣使知合门事曹勋副之使名据日历所书如此然不知当时所谢何事也时士大夫数言敌情难信请饬边备沈该等不以为然奏遣大臣往探敌意且寻盟焉 
　　乙酉诏减荆南府经总制钱四千七百缗以左奉议郎通判府事张震言民力未复无可收趁也 太一宫道院乞买嘉兴县常平官草田三十顷罢转运司岁拨赍粮五百石从之 
　　丙戌秘书丞虞允文兼国史院编修官 秘阁修撰提举台州崇道观刘岑知泰州 诏琼州牢城内侍李广累经赦宥可特与量移 
　　丁亥保信军承宣使知合门事曹勋为昭信军节度使领合门事依前充大金奉表称谢副使制曰念展仪而修聘将坚好以息民欲申有永之欢盟无易老成之旧德给事中兼直学士院杨椿所草也 权尚书礼部侍郎兼侍讲孙道夫罢为右文殿修撰知绵州道夫数言武事沈该虑其引用张浚故出之 军器监丞吴撝直敷文阁添差利州西路安抚司参议官 捧日天武四厢都指挥使武信军承宣使李横为两浙东路马步军副都总管绍兴府驻劄横自鄂州前军统制召归不知何故乃有此除当考 诏自今六参日上殿班次已定遇台谏官请对令转对官次日上殿 
　　己丑秘阁修撰提举江州太平兴国宫张九成卒年六十八九成以病风废且丧明前五日两疾顿除其亲旧皆喜至是偶与诸生读江少虞所集皇朝类苑至章圣东封丁谓取玉带事忽怒曰丁谓奸邪虽人主物亦以术取因不怿废卷而入疾复作不能言一夕卒讣闻诏复敷文阁待制致仕九成复职在闰月乙卯 
　　庚寅权吏部尚书兼侍读贺允中乞再致仕不许 右武郎干办皇城司成彦忠为右武大夫以供职满三年推恩也 
　　辛卯右朝请大夫主管台州崇道观万俟止提点荆湖南路刑狱公事 
　　壬辰尚书司勋员外郎任文荐守监察御史 敷文阁直学士知镇江府韩仲通移知建康府 
　　癸巳诏曰朕日与二三大臣宵旰图治而士习骄怠不恤事机以偃蹇自如为高以缄默不言为智朝廷有期会而不应省部文符屡下监司郡守视之邈然岂肯协济国事可丁宁告戒并宰执台谏率先所职有仍前骄怠者重寘于法仍榜朝堂 宁国军节度使殿前司选＜釒夅＞军统制李显忠升本司选＜釒夅＞军都统制杨存中为上言显忠才气岂宜处之偏裨故有是命 
　　甲午端明殿学士知建康府张焘提举万寿观兼侍读焘以衰病力辞诏不允仍给＜宀十见＞假将理 右正言都民望言资正殿学士知洪州施钜前帅静江当兵火之后不能抚绥遂致强暴杀人及移洪州败阙尤甚盗贼横行诏与宫观 崇正寺主簿赵雍司农寺主簿韩元龙并迁本寺丞 中书言淮东帅漕系朝廷重寄邓根孟处义到任已久有合措置便民事并无所建明诏令具析申尚书省诏扬州增招使臣效用通旧以五百人为额以淮东帅司言本州无兵故也 
　　丙申知枢密院事陈诚之充资政殿学士知泉州诚之抗章求去故有是命 言者论比年权富之家以积钱相尚多者至累百钜万而少者亦不下数十万缗夺公上之权而足私家之欲富者日益富而贫者日益贫乞为之限户部请令民户积钱毋得过万缗官户倍之满二年不易他物者拘入官许告赏从之七月乙巳所书可参考 
　　丁酉诏累禁不得与苞苴交结而迩来尚或有之其在州县则科取于民在军旅则掊克卒伍盈车接舰珍甘技巧以为赂遗可不痛革夫居上位者必有所欲而后人得因其所欲以济请托之私宜申戒饬有犯重寘于法断在必行仍令台谏纠弹在外令监司按劾 池州驻劄御前诸军都统制岳超乞于见管军额外增招兵校三千人许之 
　　戊戌中书言昨令诸路州军选禁军之半教习弓弩以备朝廷抽取拍试窃虑岁久诸州吝于赏给教习稍堕缓急本处无以使唤诏诸郡守臣各具见管的实弓弩手强壮人数及教阅次第申尚书省 国子博士史浩为秘书郎兼普安恩平郡王府教授 太学博士刘度为秘书省正字太学录李石为太学博士 名乌江县西楚霸王项籍庙曰英惠 
　　己亥王纶曹勋辞行 参知政事陈康伯兼权枢密院事以西府全阙故也 资政殿学士知泉州陈诚之未辞侍御史朱倬殿中侍御史任古劾诚之附会秦党旋跻显途冒处枢庭无补国论方欲论列已见罢遣复叨峻职典大郡天下何观诏诚之与宫观免谢辞 鄂州驻劄御前诸军都统制田师中遣其子右承奉郎公辅入见特迁右奉议郎直秘阁赐三品服遣还时师中创增军校三千八百人户部请以江西经制钱总领所桩管银应付支用从之 
　　庚子资政殿学士陈诚之落职依前左中大夫提举江州太平兴国宫左司谏何溥右正言都民望言诚之自擢右府首尾三年其所建明惟禁止玳瑁鹿胎一事而又招集富商出入门下以置田之多寡为官资之高卑使其谋国如家见义如利施之职事岂无裨益今富贵巳盈志欲已满设为诡辞容身而出此岂朝廷所望于大臣者哉望将诚之镌职罢祠以为具臣尸素不职之戒故有是命 
　　辛丑左朝奉大夫李光守本官致仕光既许便居行至江州而卒年八十二其家乞以本官致仕许之三十一年三月辛卯追复 秘书省著作郎杨邦弼为尚书礼部员外郎陈俊卿为司勋员外郎 
　　壬寅崇信军节度使龙神卫四厢都指挥使主管侍卫步军司公事赵密为太尉以积阀迁也时殿前司统制官辅逵王刚升领防御团练使中书舍人洪遵言近制管军十年一迁二人尚未满岁上喜曰赵密去岁求迁词臣谓密为节度方九年逮今乃除太尉卿论二人军中自以为当命遂格按去岁词臣乃杨椿周麟之二人未知何人建言当考以日历考之辅逵此时为右武大夫忠州团练使王刚为拱卫大夫忠州剌史 秘书省正字魏志为校书郎兼普安恩平郡王府教授时杨邦弼陈俊卿以久次为郎故志与史浩并命志吴县人也 初左朝请郎提举两浙西路常平茶盐公事吕广问入对言常平义仓之法广储蓄以待不时之湏祖宗长虑远计也事久废弛名存实亡纵有见存类多陈腐主藏之吏不过指廪固扄执虚券以相授受而已盖缘法禁至重干连猥多上下含糊莫敢轻发望每路遣官一员同提举官遍行检察若干系积久欠折验实除豁若干系近新借兑责限补还自余实在若干严切桩管今后依条对兑先交新米入仓方得支拨陈米虽目前不免有除豁之数然虚挂文历有名无实决不可得之物存之无益庶几日后见在皆是的实不与虚数相参衮同失陷臣契勘常平钱物兵火以来前后因循全失稽考今若付所司尽湏起狱其间岁月浸久逃亡贫户无可理偿若止令申严即恐依前但为文具诏户部看详至是遣司农寺丞韩元龙往浙西通判平江府任尽言往江东余路委漕臣核实仍将浸支借兑失陷数目报提举常平官措置七月己亥元龙奏请可考 
　　甲辰诏直秘阁知扬州邓根无所建明可与宫观 秘阁修撰新知泰州刘岑知扬州 左朝议大夫郑作肃复直秘阁知镇江府时居民遗火都统制刘宝遣其下救之因而大掠作肃以为言他日又火宝恨之闭壁不出下令曰輙出救者死城中半为煨烬仓米被燔者数万斛 右武郎带御器械吴挺为利州路兵马钤辖寻以解带恩迁挺右武大夫封其妻李氏为淑人遣还时上巳召吴拱还朝故因挺求归而有加命 端明殿学士提举万寿观兼侍读张焘累章告老诏许归饶州餋疾仍免朝辞俟秋凉时赴阙供职 
　　乙巳侍御史朱倬殿中侍御史任古同班入对共奏尚书左仆射沈该天资疏庸人品凡下自居政地首尾数年曾无建明以裨国论惟知冒宠黩货无厌请托公行贿赂坌至纵令子弟凌轹州县起造第宅骚扰公私贪鄙之迹不可毛举上孤陛下之恩下失四海之望乞赐罢黜别寘典宪 直秘阁知明州赵善继罢善继为政残酷民有犯私酤者毁其居罚缗钱以千计两浙转运副使赵子潚汤沂浙东提点刑狱公事徐度提举常平茶盐公事都絜交章奏其事诏善继奉祠给事中周麟之言善继自知明州瘐死者六七十人明州之人谓其惨酷在秦棣王会曹泳之上诸司坐视巳久近方按发观其奏牍亦未能尽＜锍-釒＞其恶镌官褫职以为中外之戒诏善继放罢 
　　丙午左司谏何溥右正言都民望同班入对共奏左仆射沈该性资庸回志趣猥陋自为小官巳无廉声徒以在州县谄谀秦桧遂蒙提挈滥厕禁严连帅梓夔略无善状以子弟为商贾以亲信为爪牙污秽之踪白简可覆陛下比因更化之初录其一得之虑起之谪籍擢在政途俾得自新以图报塞首冠台席亦既三年举措乖方积失人望凡是差除莫先亲旧引所厚善置在要津请托公行几成市道夫宰相之职无所不统而该乃谓军旅钱谷之事各有司存凡百文书谩不加省陛下近念士人留滞逆旅特降睿旨令速差注旬日以来未闻有不因介绍而得之者道路怨嗟惟恐其不疾颠也伏望宸断亟赐罢黜上谓溥等曰朝廷进退大臣诚非细事祖宗自有恩数于是溥等皆退而俟命尚书左仆射同中书门下平章事沈该乞罢政诏不允 
　　丁未诏自今武臣不得以纲赏迁正使中书舍人门下兼权枢密都承旨洪遵言祖宗以来武臣转至诸司使者甚少举审官之籍不满数百人得之既艰人以为重自兵兴以来用武功赏官者众今自武翼大夫以上至不可胜纪既无员阙处之至欲附就指使押队之属而不可得朝廷虽知其然未有以澄汰之则迁升之路有不可不为之防者臣摄承密命每见诸路所遣押马纲使臣多是见任大夫者一岁之间当转官者亡虑数十人此而不革何以善后望仿文臣承议郎以上不得押纲条例庶几班列稍简可待立功之士故有是命 尚书左仆射同中书门下平章事沈该再乞罢政诏不允 初行在诸军马料岁用大麦七十万斛其半令浙西诸郡民以苗米折纳至是平江湖秀三郡积水冒田有司请令民间每米一斛输稻谷倍之中书舍人兼权枢密都承旨洪遵言三郡连年水灾民食不继今麦价不下于米奈何指夏以为秋衍一以为二使之剥肤竭髓终挤沟壑乞令三郡尽免科折余郡则以苗一斛折麦一斛五＜豆斗＞庶民间可以折纳不至重困事下户部复不行遵在中书兼承密旨每边防民隐必为上言之北人索绛阳郭小的安化刘孝恭等三百家遵执不可军器刓弊命遵料简遵区别良窳众谓熟于军旅者所不及由是上意益向用之二事以遵行状附见其月日当考 
　　戊申言者奏行在军衣疏纰上谓汤思退曰诸郡绢纲固有高下闻本库官吏分作数等最高者应副亲旧权贵其次官吏以其最下者给诸军是致人户嗟怨自今可衮同支散仍谕版曹讥察之 秘书省正字林之奇守校书郎 左迪功郎胡宪守大理司直制曰尔父子兄弟皆以道名而尔志行安恬学术醇正尤见称于士大夫间寘之中都姑以示用毋云棘寺之属而不屑就也 诏右武大夫永州团练使带御器械李彦实自藩邸事朕至今三十六年勤劳备著可特落阶官 忠训郎合门祇候刘汜为合门宣赞舍人汜从锜在荆南上召见于内殿而有此命 侍御史朱倬殿中侍御史任古言臣谨按宰相沈该顷在蜀部买贱卖贵舟车络绎不舍昼夜蜀人不以官名之但曰沈本盖方言以商贾为本也其在相位又暗大体如以二子改合入官为请尝被缴驳其兄调身为帅臣捕获小寇而该张大其事遽除次对又进阶官此类繁不敢悉数大抵轻爵禄以市私恩布亲故以责酬赂耄将及之不知戒得衰病日加不省国事欲望宣降累章将该罢黜以为大臣簠簋不饬背公营私者之戒谏官何溥都民望亦言近尝列奏宰臣沈该过恶乞行罢黜陛下礼貌大臣未赐俞允然臣等官以谏为名见恶不击与击而不去皆为失职该顷帅东蜀继移夔府常令亲随人与其子弟用官舟载川货公然贩卖至荆南为守臣孙汝翼拘留追纳税钱二千余贯未几召用赐对之初即复私讎汝翼报罢闻者莫不冤之况又在相位黩货无厌或啖其子而得删定谓王方修或赂其壻而得良官此谓葛立方因缘增加以至侍从近观大理评事八员而寄居霅川者五类皆富室右族岂无因而致哉夫宰相如此陛下不亟赐窜逐而犹望其代天工熙帝载非臣等之所知也 
　　己酉特进尚书左仆射同中书门下平章事沈该充观文殿大学士提举临安府洞霄宫 侍御史朱倬等言臣闻天人相与之际不啻影响之速所以弥纶辅相之者职在宰相人君揆燮调之当否而拜罢升黜之政行焉则天道何远之有谨按沈该垄断之夫不学无术占籍吴兴其门如市百姓目之为湖州市恶结不解其咎动天去岁水涝为沴咸曰系该之由汉法阴阳不和则册免簠簋不饬则请罪今该之罢兼是二者反以大观文宠其行是赏奸也奸而赏之虽尧舜不能为治又况迩者暑雨频仍几于害稼天恩俯从臣等所请不能终日云阴解驳阳光腾耀天人之际如此百姓之心如彼欲望将该落职奉祠以顺天人之意谏官何溥等亦言该过恶暴著而使得被宠名以归若名遂身退之所为者岂圣朝所以示好恶明黜陟伏望亟行追夺仍降前后章＜锍-釒＞付外施行以慰公论 右承议郎知平江府常熟县丞江续之监登闻鼓院此亦为张孝祥被劾事 直秘阁致仕王缙卒年八十七 
　　庚戌诏沈该依前特进观文殿大学士致仕该以言者弹击未巳上＜锍-釒＞力辞职名乃有是命 
　　闰六月癸丑朔右朝请大夫王珏知真州 
　　太尉知荆南府刘锜请益戍甲寅马军选兵千人骑二百戍之 
　　乙卯合门宣赞舍人新江南东路兵马都监兼荆南府驻劄效用统领官按此句上疑脱人名特免回避用刘锜请也锜又奏巳招效用三千人乞分三等上等三分月支钱九千米九＜豆斗＞中等三分月支钱七千下等四分月支钱六千米皆八＜豆斗＞仍于初招日先支下等钱米俟及半年委重臣阅试事艺精熟者递升如将来上等事艺精熟之人依诸军效用例迁补官资从之 敕令所删定官王万修罢放谢辞 淮南转运判官兼淮西提刑张祁言本路沿边庐濠蒋州安丰军民力凋弊所入不能自给即无认定本司钱物至于蒋州自罢榷场却从本司支拨应副本司全仰沿江诸郡合起窠名以给支费而诸郡亦自匮乏他欠既多无从追理窃见无为军赡军酒库岁收息钱八千缗起赴御前激赏库乞权隶本司应副支遣从之 左朝奉郎史才卒 
　　丙辰秘阁修撰新知明州董苹权尚书户部侍郎 
　　丁巳户部言秋成不远欲预行储蓄收籴以为赈贷之备今科降本钱及取拨常平司作赈籴钱令江湖浙西路漕司选官置场或就客贩增价收籴米共二百三十万石内浙西一百万石并起赴镇江平江府常州江东五十万石赴建康府太平池州江西三十万石赴江州湖南二十万石赴荆南湖北三十万石赴荆南府鄂纯州每石降本钱二千以关子茶引及银充其数从之 直秘阁两浙两浙西路提点刑狱公事邵大受行尚书左司员外郎 
　　戊午左太中大夫敷文阁待制知福州沈调左朝散大夫知袁州葛立方并罢调降授左中大夫仍落职侍御史朱倬殿中侍御史任古言调奸赃巨蠹前知临安县赃污狼籍帅臣毛友加项禁勘狱情巳具而遇大霈弟该执政擢自冗散躐帅七闽张大海寇以为调功诬罔君父滥进官职福州寺院自张守恶关节之弊革以实封调则贿赂公行福建货盐之弊已为重困百姓诏旨矜恤深照民瘼调悉不顾自卖安抚司盐督责严酷杖背相望乞行贬窜为赃吏之戒立方污贱躁进先因赂该之壻自曹郎而旋至侍从今又赂该之子自起废而遽守萍乡在秦桧时曾乞以桧不合者立为党碑桧虽不从人皆愤怒望赐罢黜故有是命 诏归朝归附人并以归本朝日所给付身照使虽不曾带到伪地被受文字亦与放行令吏部榜谕 淮南转运判官张祁言左朝奉郎知和州俞毕自谓学有师承乃中庸大学之道而过不自反实欺世盗名之人去岁秋潦境内不熟抑勒百姓减放至少又于常赋之外以和籴为名科米三千余石预借州县来年税钱急于星火一郡受害诏放罢 初有诏四川隔槽酒务有败坏处改作官监而总领财赋许尹言隔槽酒务自改置以来系人户自备本所趁办大军折估若改作官监合用年计本钱至多无可应副成都府路转运副使王之望言隔槽酒务既是槽务认定月额其监官别无职任又多徇私作过甚为公私之蠹今欲随宜革弊莫若减罢官监今见界槽户承买如不堪倚仗或不愿接续即别召人委自知县任责驱催量支食钱本路隔槽一百三十四共减监官七十一员从之 
　　己未尚书户部郎中莫蒙责监饶州浮梁县景德镇税坐打量江浙淮东沙田芦场奉行失实拘催及于贫民故也仍诏所增租课皆罢以示优恤 
　　辛酉直显谟阁知临安府张偁充秘阁修撰知明州 直秘阁两浙转运副使赵子潚直敷文阁知临安府 右朝奉郎通判无为军孔瓒知和州 工部言军器所役人比旧数多昨发回两浙路兵匠欲拣其壮者复令赴所从之 诏诸路常平司以见管钱三分之一措置籴米以备桩积 
　　壬戌诏无为军昆山县矾场所收钱权以四万缗为额 
　　癸亥武功大夫贵州团练使镇江府驻劄御前后军副统制李宝添差两浙西路兵马副都监临安府驻劄不厘务宝与统制刘宝不协领殿前都指挥使职事杨存中言于上乃令赴行在罢从军 
　　甲子诏观文殿大学士沈该落职依前特进致仕侍御史朱倬等言臣等屡拜章疏则四方万里何以知其罢黜之由诏台谏章＜锍-釒＞令报行倬又与左司谏何溥等论列不巳乃有是命倬又请罢福建安抚司官卖盐以＜宀十见＞民力复寺院实封投买之法以其钱助军衣及百姓非泛杂科从之 尚书吏部员外郎兼权右司郎官周操提举福建路常平茶盐从所请也 诏荆南见有屯驻官军帅臣刘锜可带节制屯驻御前军马 
　　乙丑右朝请大夫知道州向子忞直秘阁知广州 左大中大夫李椿年卒 
　　丙寅右承奉郎吴曾守宗正寺主簿 左迪功郎李浩充敕令所删定官浩临川人也 诏左从政郎黄文昌巳降召赴行在指挥更不施行文昌为起居舍人张孝祥所厚既辞崇德之辟事具今年二月甲寅有诏召之殿中侍御史任古劾文昌阴险狂率公私诞谩以掠虚誉命遂寝 
　　丁卯宁武军承宣使侍卫步军司第一将统制官戚方为本司前军都统制以主帅赵密荐其累立奇功可以倚仗也 武功大夫忠州剌史孟邦杰为江南西路兵马钤辖邦杰邦荣弟 
　　戊辰大省淮西冗官自通判教授诸司属官兵职曹官巡检主簿下至指挥医官凡百六十员以事简民稀州郡无以供亿故也 直徽猷阁知福州程芾左朝散大夫通判福州赵勣之并降一官本州左右司理参军何纬徐敦石并放罢先是本路提点刑狱公事樊光远奉诏虑囚而福州司理院无罪系狱者百四十人光远悉释之乃以闻故有是命既而本路运判官赵不溢奏芾用心详审但年老多忘遂致淹延乞与宫观三省言建州乃不溢置司所在便文自营弛慢不职诏芾如奏不溢降一官不溢降官在是月丙子 左司谏何溥言知徽州潘莘乃沈该之甥壻自该召用引在郎曹凡士大夫之干求差遣者举集其门珍玩苞苴何所不有寻为台谏所言劾章不下滥从外补士论不平久矣望赐罢黜仍永不得与堂除从之 诏建康镇江府起发冰叚劳费人力可并罢 
　　己巳故责授向德军节度副使王庶追复资政殿学士故责授秘书少监黄潜厚追复左通议大夫官子孙有差淳熙中谥庶曰敏节 右承议郎新通判蕲州向澹改通判平江府澹子諲子用守臣敷文阁待制陈正同请也既而左司谏何溥言守臣辟差通判于法有碍乃罢之澹罢在是月壬辰 
　　辛未左司谏何溥言制官必正其名然后责有所归治事必即其所然后课无不办鄱阳永年永丰两监当诸路鼓铸之半铅锡铜铁四面辐辏祖宗以来置其地宜矣比年有司措置无法所得不偿所费遂请废罢朝廷初欲分隶漕司而诸路隔越不相统辖其势无以通融遂议总制于版曹访闻拘收铜器所在山积类乏铅锡致妨鼓铸正使一司官吏措置检察朝夕不懈犹惧乏事况提领端坐省部而可以责办于数千里之远者乎人谓此议发于沈调而该主之故二三年间虽版曹亦知其非而未敢请自该之罢论者翕然以为当复盖利害彰灼不待辨而自明也诏令给舍议中书舍人洪遵等议曰唐有鼓铸使国朝或以漕臣兼领或分道置使或厘为二司自中兴以来置都大提点官事权太重官属太多动为州县之害但当随时之宜为救弊之计间者亟行废罢事出仓卒既罢之后又无一定之论初委转运使又委提点刑狱又委郡守贰号令纷纷不一鼓铸益少乃命版曹提领虽以侍从临之然官守不专势难隃度而属官有干办公事又有措置官间一差出州县承迎甚于使命则命权视前日又重矣罢提点一人官属十余人而总以侍从置在京官属四员下至胥吏之类额虽减而月给数倍则官属视前日又不少矣异时提点坑冶以一职名官犹惧不济而况版曹钱谷之司远在数千里外符檄往来安能办治官属之出不过毛举细事以塞责耳遵等窃以为复置便今欲参照祖宗旧制及今日利害以江淮荆浙福建广南路提点坑冶铸钱公事系衔与转运判官序官依旧于饶赣二州置司轮年守任专以措置坑冶督责鼓铸为职如州县于坑冶不职许从本司按劾饶赣州置属官各一员韶建州置检踏二员别置秤铜催纲官各一员专差武臣诏依给舍议罢提领官 权户部侍郎董苹言民有常赋国有经费会天下之赋以资国用使州县以时催供部使者以时程督纲目俱存何有不足然今赏罚有一定之格而论赏者纷纷被罚者甚鲜有劝无沮孰不弛废望许户部择违慢最甚者具名以闻特赐降责庶使人知警惧而财用无散逸岁计可以指拟从之 诏州县书坊非经国子监看详文字毋得擅行刊印以言者论私文异教或伤国体漏泄事机鼓动愚俗乞行禁止也 初赐秘书省曝书会钱千缗令本省自办罢临安府应副 言者论近者蠲除关市谷米之税而诸郡禁民私相粜籴皆令从官中请斛遣官监视每斛有收斛子钱一二百者他费又倍之望行禁止诏监司觉察 
　　癸酉给事中修国史兼直学士院周麟之为翰林学士修国史 权尚书工部侍郎王晞亮兼权给事中 起居舍人张孝祥试中书舍人 秘书少监黄中为起居郎殿中侍御史任古监察御史汪澈为殿中侍御史 尚书都官员外郎杨倓直秘阁提举两浙西路常平茶盐公事以其父存中援更迭诏书有请也 右正言都民望言近降指挥依户部措置储蓄收籴米斛此大务也然其间措置有未当约束有未尽仓场情弊中外一同交纳邀求在所不免若和籴之价不高于市直人谁肯就场申籴又物价高下随时低昂官私收籴之初略集行人供具三等价直后有增减更不复问所以民间虽与中交易谓宜约束依公实增勿为文具随时增减勿为定价又所籴米专委知通认数桩管缘交量损折或积久米乾重以鼠雀之耗若令认定必致增损斗面诛求于民又以银折钱须依市价折支方使人无词说茶关充本须刷实钱应副方得事务济集望申命有司讲画曲尽诏户部措置户部乞令诸州守倅逐旬审度估定每石量增市价一二百钱每桩收及一年听除一厘充折耗之数仍令牙人把斛交量勿用＜豆斗＞子官吏量给汤茶食钱每籴及五万石减磨勘半多者并赏其关子茶引并令漕司先兑见缗从之 
　　甲戌直秘阁主管台州崇道观范如圭知泉州 左朝散郎冯时行知黎州用王刚中荐也 诏淮西马步军副总管兼权知庐州刘纲给真俸 
　　丙子左从事郎新主管户部架阁文字查籥为秘书省正字 武略大夫新荆湖北路兵马钤辖魏震兼权知荆门军 
　　丁丑潭州观察使枢密副都承旨吴拱为利州西路驻劄御前中军都统制充阶成西和凤州路兵马都钤辖兼知成州拱乞依例升充副都总管从之拱升总管在是日 
</div>
    <div class="pagination">
<a href="建炎以来系年要录_page103.html">上一页</a><span>...</span><a href="建炎以来系年要录_page99.html">99</a><a href="建炎以来系年要录_page100.html">100</a><a href="建炎以来系年要录_page101.html">101</a><a href="建炎以来系年要录_page102.html">102</a><a href="建炎以来系年要录_page103.html">103</a><span class="current-page">104</span><a href="建炎以来系年要录_page105.html">105</a><a href="建炎以来系年要录_page106.html">106</a><a href="建炎以来系年要录_page107.html">107</a><a href="建炎以来系年要录_page108.html">108</a><a href="建炎以来系年要录_page109.html">109</a><span>...</span><a href="建炎以来系年要录_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
