<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 477 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 477 页/共 607 页
  </h1>
  <div class="content">
   【二八】集禧原作「集僖」，据阁本、活字本及宋史卷一七○职官志改。
　　【二九】镇两奏必在去年十一月乙酉前按「去年」为元丰八年，则是年十一月无乙酉，又案神宗于元丰八年十月乙酉安葬，上文「在近又将发引」句，乃指神宗葬事，疑此处「十一月」当系「十月」之讹。
　　【三○】则自初英宗云云至八十矣「自」字原脱，据阁本补。
　　【三一】右羽林军大将军「林」字原脱，据阁本及职官分纪卷三五补。
　　【三二】掊刻欺罔之罪「刻」，阁本作「克」。
　　【三三】须至先时而言「时」，阁本作「事」。
　　【三四】今固不可一一非之「非」，阁本作「罪」。
　　【三五】续起常平等积剩钱二十万充「常平」原作「常年」，据阁本改。
　　【三六】其蕃族国王事「国王」原作「国土」，据宋会要蕃夷六之一九及文义改。
　　【三七】进奉赴阙除官依例「依例」二字原脱，据上引宋会要补。
续资治通鉴长编
卷三百六十六
卷三百六十六
　　起讫时间 起哲宗元佑元年二月癸酉尽是月乙酉
　　卷　　名 续资治通鉴长编卷三百六十六
　　帝　　号 宋哲宗
　　年　　号 元佑元年（丙寅，1086）
　　全　　文
　　二月癸酉，监察御史王岩叟为左司谏。
　　侍御史刘挚言：（挚遗□此章以二月十二日上。）「臣昨者曾论天下监司多无善状，乞朝廷考察澄汰，别行选任。后来未闻指挥。方今陛下兴复仁政，绥安生民，而诏令所下，奉行究宣，实在部使者，有非其人，泽不篃被。臣伏见河北转运副使李南公险薄刻害，无士人之行，天下所知，往者以不嫁其妹，委于他人，先帝恶之，黜置散地。未几，夤缘再被任用，本路昨起盐禁，南公虐行其法，科配劳费，一路被患。近蒙圣恩遣使经画，已皆废罢，则害人之状，臣不复言。南公职任监司，亲被寄委，未尝有一言论可否于朝廷，意欲取胜京东，有徼幸之望，而不顾为国敛怨。又去年三月，陛下圣恩优赏军士，南公辄移檄州郡，令于等第人户括借物，上下惊扰，人心不安。及宣例既下，方能追改，然户民已有逃遁避去者。南公之倚法罔上，急于功赏，遇事应变，措置乖方，此其大略也。朔方剧部，非他郡比，朝廷北顾为重，而南公者岂宜久使居之，肆其残虐！实不足以副朝廷厚风俗、安疲瘵之意，伏请特行贬黜，以允髃议。」不从。南公寻徙河东路。（南公自河北改河东在闰二月。）
　　福建路转运副使贾青添差监衡州在城盐酒税，转运副使王子京添差监永州在城盐仓，兼管酒税务。先是，福建路按察张汝贤言青兼提举盐事，不究利害，严督州县广认数目，令铺户均买；子京相承行遣，又违法过为督迫；访闻转运副使陈纮独有□厚之称，明知新增盐额高大，曾无举发，亦乞朝廷详酌指挥，故有是命。（政目于八年十月十八日已书朝散大夫贾青提举太平观，今又书此，合削彼所书。）
　　诏户部郎中黄廉按察川路茶法，具利害以闻。（兼体量蒲江盐井利害，行状有此，合增入。）
　　先是，刘挚言：
　　臣伏睹陛下即位听政以来，喜与天下休息于治安，凡法令之弗宜于民者【一】，疏通损益之；官吏之弗良于政者，罢免放黜之。中外欣戴，人人如被大赉。然事犹有在远方重地为害尤甚者，则河北、江、湖之盐法，福建川蜀之茶禁是也。数路之害同，而河北、江、湖、福建已蒙朝廷遣使廉治之，独蜀之茶害，未闻诏旨。
　　臣窃尝博访于知其事者，燍得其说曰，蜀地陋而□，茶之所出不过数十州而已【二】。始时人赖以为生，今茶司尽榷而市之。大约园户有茶一本，而官市之额，已至数十斤矣。官所给钱，糜耗于公者，名色不一，如预借息钱、验引头子钱、税钱之类，费用常以过半。每岁春，官司预以券给借钱粮，必以牙侩保任之，及输入之日，验引交称，又牙侩主之，故其费于牙侩者，又不知几何。则是于园户，名为平市而实夺之也。园户有逃以免者，有投死以免者，已而，其害犹及邻伍【三】。欲伐茶则有禁，欲增植则加市，故其俗论谓地非生茶也，地实生祸也。茶场司以茶为息，始者息一出于茶也，其后市之价愈下，取之息愈多，园户不胜为之也，故作茶日少，裁足以应官额而已。于是主茶息者议不独赖茶，而又为博易以充之也。博易之事，他货百物，贸贩苛刻，锥刀琐屑，无不为者，依茶为名，通曰「茶息」。商税务坐视漏失岁课，而不敢有所论也。至于商贾请算者，平时便私散之州郡茶地，今则一集于成都一都场，高其估以与之，又总计平时所之州郡远近道里之费入之【四】。故都场之取息又如此，商旅之所以难行也。官吏以息为功，以功第赏，既进官减年矣，又以息额之余钱，使与胥吏牙侩分取入己，曰用市易法也。市易之赏，固非法也，然其取息犹曰「与民和市」。而茶之取息，一用严刑重禁网罗致之，亦为功异矣【五】，奈何均用一法赏之也？今一任有分钱，少者至数千缗，而减年磨勘至有三十余年者，此何理哉？法亦可谓敝矣！而朝廷遣使未之及者，岂非以蜀之茶法与熙河兰会之经制相为用者欤？蜀茶之利，以给熙河兰会者天下十之三。熙河兰会之费不止，而蜀茶之害未可息也。然熙河兰会之费，今昔宜有不同。昔者事边之外，前有王韶，后有李宪，提兵革财用之大权，朝廷捐金帛市租，莫知纪极，听其自用，不领于有司，无所会计【六】。非徒私二家也，于是依倚苟合之客，图功兴事，以利相市之徒，公取公予，莫见其迹。则熙河兰会大费外，又有以泄之者如此也。今既制之于有司，无二人者之横蠹，若又于边计外，凡□名滥费，一切大为之节约，则蜀之茶虽未可以弛其禁，而所谓十之三者殆必可损矣。伏望圣慈选遣使者，考茶法之敝欺者，会计缘茶公家之所费与实息之数，大减岁市之额；稍增斤直之价，削纳茶无名之钱，以完养园户；裁官吏之员、牙侩之数，以省□给；罢息赏之滥、分钱之敝，以革欺幸，而以其事与转运司通治之：如此，则蜀民之困苦庶乎可以苏也。臣待罪言路，既有得于人之言，敢不亟以闻？然此其大略，至于利害纤悉，则愿敕使者详究焉！（黄廉行状。可增入六月二十八日陆师闵罢时，四月二十五日苏辙云云，五月四日差杜纮，六月二十八日陆师闵罢。）
　　开封府界提点司言：「准朝旨相度祥符县雾泽陂，乞令人户依旧断佃，柜水应副广济河行运。」从之。（新录削去。）
　　诏河北路解发到保甲内尚荣、孟隆、李赟与三班差使，更减二年磨勘，孔震与三班借差并袍带，令归吏部承受差遣，以试验武艺出等推恩也。
　　兵部言：「府界提点提举保甲司申准朝旨保甲更不教骑，乞诸县见催人户买马填官者，并令依元价送纳价钱，本司封桩。」从之。仍以元价十分为率，若养及一年以上倒死者，与免价钱二分，每及一年递减二分，至五年者依条蠲免。
　　右司谏苏辙始供谏职，上言：臣伏见皇帝陛下以至孝纯仁承统践阼，太皇太后陛下以聪明睿智亲庶政。二圣协德以幸天下，曾未儙岁，而敝事稍去，□政复行。元元之民，免于流离之患，蒙更生之福，海内释然，无意外之忧，不胜幸甚。伏惟陛下恭勤祗畏，发于天性，犹复选于髃臣，增广谏员，求直言以自助。天下之士闻风相庆，臣实何人，得于今日备位于此？然臣闻帝王之治，必先正风俗。风俗既正，中人以下皆自勉以为善；风俗一败，中人以上皆自弃而为恶。中人自勉于善，则人主耳目觽多，易于为治；中人自弃于恶，则臣下朋党蕃殖，易以为非。盖邪正盛衰之源，未有不始于此者也。昔真宗皇帝临驭髃下，銟用正人，一时贤鉨争托明主，孙奭戚纶、田锡、王禹偁之徒，既以谏诤显名，则忠良之士相继而起。其后耄期厌事，丁谓乘间将窃国命，而风俗已成，朝多正士，谓虽怀奸慝，而无与同恶，谋未及发，旋即流放。仁宗皇帝仁厚渊默，不自可否，是非之论，一付台谏。孔道辅、范仲淹、欧阳修、余靖之流，以言事相高，此风既行，士耻以钳口失职。当时执政大臣，岂皆尽贤，然畏忌人言，不敢妄作。一有不善，言者即至，随辄屏去。故虽人主□厚，而朝廷之间无大过失。及先帝嗣位，执政大臣变易祖宗法度，下至小民皆知其非，而卿士大夫从风而靡，则风俗之变，于此见矣！是时惟有吕诲、范镇等明言其失。二人既已得罪，台谏有以一言及之者，皆纷然逐出，由是风俗大败，无一人复正言者。天佑皇室，启迪圣德，临政未几，而以言路为急，天下耸然思见祖宗遗俗。然臣自至阙廷，闻台谏封事，一切留中不出，既不施行，又无黜责，臣不胜忧疑。夫朝廷所以待台谏者不过二事，言当则行，不当则黜。其所上封事，除事干机密，人主所当独闻，须至留中外，并须降出行遣。上所以正朝廷之纪纲，使无废职业；下所以全人臣之名节，使无负公议。若当而不行，不当而不黜，则上下苟且，廉耻道废，风俗衰陋，国将从之。臣愿陛下永惟邪正盛衰之渐，始于台谏，修其官则听其言，言有不当，随事行遣，大者可黜，小者可罢。使风俗一定，忠言日至，陛下垂拱于上，髃臣肃雍于下，则太平之治可立而待也。惟陛下留神省察，天下幸甚！
　　甲戌，上御迩英阁，侍读韩维进读至天禧中有二宫人犯罪法当死，真宗皇帝恻然怜之曰：「此等安知法！杀之则不忍，舍之则无以励觽。」乃使人持去笞而遣之。又幸汾阴日，见一羊自掷于道左，怪而问之，左右曰：「今日尚食杀其羔【七】。」真宗惨然不乐，自是不杀羊羔。因奏言：「此特小善耳！然推是心以及天下，则仁不可胜用也。且真宗自澶渊却敌之后，十有九年不言兵，而天下富，其源盖出于此。昔孟子论齐王不忍觳觫之牛，以为是心足以王。今恩足以及禽兽，而不及于百姓，岂不能哉？盖不为耳！外人皆言陛下仁孝发于天性，每行见昆虫蝼蚁，辄违而过之，且敕左右勿践履，此亦仁术也。臣愿陛下推此心以及百姓，则天下幸甚！」（三月二十四日，程颐亦言避蚁事。）
　　诏府界、三路提举保甲官并官属，罢谒禁。
　　是日，（甲戌十五。）御史中丞刘挚言：「臣昨累具状弹奏宰臣蔡确、知枢密院章惇，乞行罢免，至今未闻可否指挥。臣窃以御史、谏官之弹劾大臣岂敢轻易哉！言既出口，疏既上闻，则其势不可以中辍，其义不可以两立也。幸而人主听用其言而罢大臣，则谏官、御史可以安其职而守其官矣。若人主不用其言，不罢大臣，则谏官、御史失职，不敢不求去矣，此言官之分，职业之守也。臣前后论确章疏，并未蒙付外，此不审陛下终将听臣之言乎？盖未可得而知也。陛下遂将弃臣之言不听乎？亦未可得而知也。皆未可知，故臣亦未敢轻为去就之计，自求罢职，又未敢备录论确等前后文字，缴连申三省以决是非，而犹有所待也。臣亦以谓幸遭皇帝陛下、太皇太后陛下至仁至圣，修明政事，兴利除弊，惠安四海，开广言路，听纳如流，乃臣子千载一时之遇。臣所以自惜，愿于此时竭诚效智，求有所立。若欲以一疏轻决去住，于为身之计则洁矣，于事国之义则未也。然而迟迟待命，日已久矣！若陛下但留臣章疏，不赐可否，而臣又不自引去，则公议以臣为何如，而臣何颜以自安也？臣与蔡确、章惇非有绚嫌也，非讦其阴邪小事也，皆以其不忠于先朝，不恭于陛下，朋邪立党，包藏贰心，反复容身以固权位，昧进退之义，无廉耻之节，皆公议所不容之罪也，陛下何故不恤天下之义牵制而不断哉？臣屡劝陛下辨别邪正而进退之，陛下若罢此二人，则天下之邪正辨矣。今天下之怀私为利者，皆托此二人为之魁主；天下之抱忠守义者，皆畏此二人不敢自效。今陛下能浚发刚断，罢确与惇，则善人安，小人化。凡天下之奉承诏令更张政事者，莫不专志尽虑，无复疑畏。朝廷之福，万世之利，在此一举。臣所以区区冒犯威听，而不能已也。伏望圣慈检臣前后言确等章疏，再烦一赐详览，以考二人罪状，然后降付三省施行。（挚遗□系第十疏，元年二月十五日上。挚自去年十月以来，累疏论确，今年闰二月二日确始罢相。）
　　右司谏苏辙言【八】：「伏见陛下以久旱忧劳，祷请勤至，自冬历春，天意未答，宿麦枯瘁，灾害广远，民自近岁皆苦于重敛，储积空匮。若此月不雨，饥馑必至，盗贼必起。保甲之余，民习武事，猖狂啸聚，为患必甚。而陛下所以应天勤民，未有其实。臣窃见去年赦书蠲免积欠，止于残零两税。至于官本债负、出限役钱，皆不得除放。民有破荡家产，父子流离，衣食不继，有欲死而不可得者。买扑酒坊，先因实封投状，争气务胜，竞说高价，既得之后，利入微细，不能出辨，违限不纳，加以罚钱，至于籍没家产，杻械生虮虱而不得脱者。臣愿陛下降哀痛之书，应今日以前民间官本债负、出限役钱及酒坊元额罚钱，见今资产耗竭，实不能出者，令州县监司保明除放。使民得再生以养父母妻子，朝廷弃捐必不可得之债，以收民心，民心悦附，甘泽可致。虽使天道幽远【九】，雨不时应，而仁泽流溢，亦可以化服强暴，消止盗贼。臣谨按汉书文、景、宣、元之间，忧民之疲病，每岁辄式陴税、减算赋，自损以厚下，民戴其泽。中遭王莽之变，皆讴吟思汉，汉以绝而复续。夫汉世平安之日，犹蠲必得之常赋以惠民，而况当今旱势未止，灾害方作，前件欠负【一○】，皆势不可得，奈何靳而不与哉？伏愿陛下断自圣心，特降手诏，无使有司吝于出纳，以废格圣泽，则天人不远，宜有善应。
　　又言：「臣窃见近年贪刻之吏，习以成风。上有毫发之意，则下有邱山之取；上有滂沛之泽，则下有涓滴之施。如先帝向时为泸南用兵，两川应副疲极，特放五等人户赋税，而东川路转运司公行沮格，且只放三等以下。缘累经大赦，不敢论列。如此之类，朝廷虽累行戒敕，终恐不改。若行臣此奏，即乞痛赐约束，如监司敢有违戾，许州县官吏具事由实封闻奏。」（实录于闰二月四日略载此疏，盖是日方进呈施行也。今依苏辙本集，于上疏日即出之。）
　　乙亥，宣州防御使、驸马都尉张敦礼为密州观察使，以冀国大长公主进封，故恩及之。
　　陕西转运副使吕大忠兼同制置解盐使。（恐有改法，故着此，不然削去。）
　　兵部言：「畿内马监已行废罢，即合于诸路相度置监，乞差官前去经画。」诏库部郎中郭茂恂往陕西、河东路按行相度以闻。（元丰八年八月二十六日废府界新置牧马监并提举经度制置牧马司。）
　　殿前马步军司言：「准朝旨相度到高翔上言，乞依旧教阅御阵事，欲于教阵日与新阵法相兼。」诏：「遇教阵隔日更互教习，所有元丰七年六月甲申指挥勿行。」（甲申，六月十六日。）
　　先是，神宗置九军营阵为方、圆、曲、直、锐，凡五变为五阵，遂罢教习御阵，至是复以旧阵互教。
　　中书省奏：「臣僚上言，天下郡县累年逋负，皆诏蠲放。况日者已霈非常之泽，凡七年以前，租之在民间者，悉听除放，天下莫不喜悦。至于免役，独不与焉。」诏户部勘会相度，限半月闻奏。（法册元年二月十六日圣旨。）
　　是日，（乙亥，十六日。）司马光言：臣于今月十二日上言，乞以天子继统，旷然更始，宜下诏数西人之罪而赦之。纵未欲还其侵地，且行此策以安边境。至今闻执政议尚未决，臣之愚意以为封内未安，未可图外。欲急行臣前策以羁縻西人。且可数年边鄙无事，朝廷得休息戍兵，赡养百姓。待国力完备，家给人足，然后奋扬天威，讨贰柔服【一一】，何所不可？若行臣前策，可以万全。行臣后策，有得有失。岂可弃上策而用下策，舍万全而就有失也！太平兴国中李继迁反，西陲不解甲者十余年，关中困竭。宝元、庆历之间，赵元昊叛，屡入为寇，覆军杀将，自是中国虚耗，不复富实。今国家理财，未得其道，民力困穷于下，府库窘乏于上。又新遭大丧，山陵纔毕。自去年十月初以来不雨雪，旱势甚大。若万一激怒西人，微出一不逊语，则并臣前策亦不可行矣！今因天子即位未久，西人外迹未有不顺，故臣愿朝廷旦夕汲汲行之，机会难得，时不可失，此臣所惓惓进言不已也。若万一激怒西人，致生边患，兵连祸结，士卒殄瘁于锋镝，生民困竭于转饷，饿殍蔽地，盗贼蜂起，为国家虑，岂不危哉！而执政方以为西人微弱不敢动，数遣使来诚心内附，置之度外，不以为虞。今复固执先禁私市之议，又立法不严，边帅不才者不先易去，行之太早，不能中节，一旦祸生所忽，边鄙震惊，乃始归罪敌人，岂不害国事乎？臣于今月三日上所言措置西边事，虽画二策，固以还其侵地，责而赦之为上策。严禁私市，待其数年贫困来服，然后赦之为下策。所为绝私市，非立法至严，帅臣智勇，此法恐未易可行，不若前策道大体正，万全无失，非臣前后反复，静言庸违也。
　　朝廷比来擢臣于□散之中，使预闻国论，盖亦误谓臣微有益于国家，非徒采其虚名也。臣不敢终辞，亦欲竭尽疲驽，少酬大恩，非苟贪于禄位也。今尽忠谋国而为觽所挫，臣尚留此有何所用？此国大事，伏望陛下早审察二议，从其长者。若圣意以臣言为然，乞御批依臣前策，若降付三省、枢密院，执政仍有固守己见，争之最力者，乞如臣前奏，令自入文字言先禁私市，保得他日必不致引惹边事，如其不然，自执其咎。
　　右司谏苏辙言：「伏见门下侍郎司马光乞罢免役钱，复行差役法，奉圣旨依奏施行。臣窃谓近岁所行新法利害较然，其间免役所系尤重。朝廷自去秋以来，改更略尽，惟此一事迟留不决，民间倾听，想闻德音。臣窃料此事既行，民间鼓舞相庆，如饥得食，如旱得雨，比之去年罢导洛、市易、盐铁等事，其喜十倍。非至仁至圣至明至断，谁能行此！然臣窃有愚虑，盖朝廷自行免役至今，近二十年，官私久已习惯，今初行差役，不免少有龃龉不齐，譬如人有重病，不治必死，医者用药攻疗，必有瞑眩不宁，要须病去药消，然后乃得安乐。今中外用事臣僚，多因新法进用，既见朝廷革去宿弊，心不自安，必因差役之始，民间小有不便，指以为言，眩惑圣聪，败乱仁政。兼臣窃观司马光前件札子条陈差役事件，大纲已得允当，然其间不免疏略及小有差误，执政大臣岂有不知？若公心共济，即合据光所请，推行大意，修完小节，然后行下。今但备录札子，前坐光姓名，后坐圣旨依奏，其意可知。自今以往，其必有人借中外异同之论，以摇动大议，臣愿陛下但思祖宗以来，差役法行，民间有何患害？近岁既行免役，民间之敝，耳目厌闻，即差役可行，免役可罢，不待思虑而决矣！伏乞将臣此奏留中不出，时赐省览。苟大法既正，纵有小害，随事更张，年岁之间，法度自备。臣疏远小臣，初蒙擢用，辄此深言，罪在不赦，但念臣无左右之助，谏垣之命，出自圣意，不敢自同他人，更存形迹，冒昧陈闻，陛下裁幸。」
　　又言：「臣窃详差役利害，条目不一，全在有司节次修完【一二】，近则半年，远亦不过一年，必有成法。至于乡户不可不差，役钱不可不罢，此两事可以一言而决，缘所在役钱□剩，一二年间必未至阙用，从今放免，理在不疑。前来司马光文字，虽有役钱一切并罢之文，又却委自州县监司看详有无妨碍。臣窃虑诸路为见有此指挥，未敢便行放罢，依旧催理。则凶岁疲民，无所从出，或致生事。欲乞特降手诏，大略云：『先帝役法，本是一时权宜指挥，施行岁久，民间难得见钱，已诏有司依旧差役，所有役钱，除坊郭、单丁、女户、寺观依旧外，其余限诏到日，并与出榜放免，其去年已前见欠役钱，具数闻奏，未得催理，听候指挥。』」
　　右正言王觌言：「免役之法便于民者固多，而亦不能无弊。如此则其势必至于更张，而更张不可以不慎也。望与执政大臣熟讲之、审取之而无忽，则天下幸甚。」
　　监察御史孙升言：「臣闻有治人，无治法，法待人而后行，此古今不易之理也。伏以陛下即政以来，因天下之所欲恶而废举之，海内倾心，日望膏泽。比因耆旧正论，复行祖宗百年差役旧法，慰安元元，苏息疲瘵，中外欢欣，幽明庆快。然臣窃以谓免役之为法，推行十有余年，习俗已成，一旦尽复旧法，其间不无窒碍，理当委曲，随宜斟酌，惟以便安公私为务。窃恐诸路使者以其议独出于一人，而罔上贼民偷合苟容之徒，遗毒余孽犹有存者，未能竭诚尽忠，推广陛下仁心，恢复祖宗成法。伏望圣慈早降指挥，选择诸路转运使诫敕诸部使者，咸令体认朝廷因民所欲，复行祖宗之法，惠养元元之意，务在协心尽公，委曲斟酌【一三】，便安公私，无或过差以相违戾，庶祖宗成法早获就绪，则天下幸甚！」
　　贴黄称：「敕文独坐司马光之言，朝廷委曲处分，兹事体大，窃恐人事有失，欲致烦言，此不可不察也。惟早选择诸路转运使，使之推行，此最为急，伏望陛下留意，幸甚！又新法役人数目比旧裁减大半，旧法圆融陪备，新法一切禁止，官自出给，推行之际，不无窒碍，须在得人委曲条析上闻，方可详尽。又王安石更改役法，斥逐正人端士，力致轻浮后生，专令提举，布在诸路，则知法无良不良，必待人而后行。今民力困极，非十五年前之比，须在委曲随宜斟酌施行，务在合宜，则人无异论，选择诸路使者不可后也。」（旧录云：司马光言：「复行差役之初，提举官必竞言役钱不可罢，万一听之，则良法复坏，伏望朝廷执之坚如金石，虽有小小利害，俟诸路转运使奏到徐为改更，亦未为晚。愿朝廷勿以人言轻坏利民良法。」光废免役法，至是知四方民苦之，议者纷然，故为此说自救焉。又云：王觌、孙升皆光党也。知差役之害民，不敢尽以光为非，建言以弥缝之。新录辨曰：法令之出，患在轻改，差役既已施行，又许郡县监司具利害上闻，则俟奏到而后更改为宜，不得谓之自救。觌等身在台谏，建言损益乃其职，非弥缝也。自「复行」以下并删去，司马光札子别出全文于后。按司马光札子，新录与觌、升所言并载于二十二日。今依章惇驳议移光札子见十七日下，升所言附苏辙后。旧录欲以升所言证光之失，故止存数语。新录固当追寻升全章具载，今但删去诬谤，余并仍旧文，似太疏略也。王觌、孙升所言，大抵与苏辙不异，当求全本具录之。孙升已得全本，独王觌未得。二十八日章惇驳奏后，觌言可考。徽宗实录王觌传云：觌论役法曰，司马光所言差役，虽大意已善，而所立条目小有未尽，章惇既为同列，当共议之时，不能尽忠论辨，乃待其已行之后，方言其不便，其怀奸狙诈如此。觌劾惇，在闰二月二十三日惇罢枢密前，恐传所载乃劾惇奏，非此时专为役设。）
　　尚书右丞李清臣奏：「伏以夏国虽通问使，未就贡职，察其深意，实为款兵之策，观我强弱。谓朝廷有厌兵之论，则自弃新疆，坐收全胜。若依旧固守，则今秋物力稍完，必左右攻劫，使应接仓皇。纵未能袭破城寨，使上下恐动，自谋退保。臣料戎人之计必出于此。昨日蒙宣问，执政奏议未决，窃惟边境大事，辅臣之责，而上贻圣忧，在于愚臣，深负愧惕。窃见吕大防、范纯仁皆久在西塞，今并依京阙，其人明审详练，为觽所称，欲望特降圣旨，问以手札，使条具边计及新立城寨可守可弃果决之策。若夏国未肯款服，当如何措置？向去如何守御？以其奏付三省、枢密院，与司马光所言参决利害，或选遣一人行视边塞，亲与逐路将帅定议闻奏，庶得不致误事。又乞先密降御批，各付吕大防、范纯仁，俟有所奏，即赐圣览，详酌取舍施行。其选遣一人行视就议一节，别乞指挥，贵得边计审重。」
　　丙子，太皇太后遣中使以实封手诏赐吕大防及范纯仁曰：「勘会夏国自神宗皇帝升遐后来遣使吊慰祭奠，继以告国母丧，进遗物。今者又复遣使入朝谢恩，使人此来外示恭顺【一四】，稍可见矣。然戎情狡狯，未测其诚心何如耳。如向者所得边地，虽建立城寨，亦虑孤僻，不易应援。弃之则弱国威，守之则终恐戎人在念。卿久住西塞，深晓边情。当此宜罄嘉谋，辅予忧劳。可条具边计合如何措置，向去如何守御，亲书实封闻奏，无拘以文者。」
　　吕大防对曰：诏问戎情狡狯，未测其诚心何如。臣愚以为戎人之情，自古无信。西夏自继迁以来，专事谲诈，惟朝廷御得其道，则诈无所施，或失其方，则骄而益肆，待遇之礼，不可不谨。然以臣观之，今日夏戎情略可见矣。羌人重于酬赛，先帝举大兵径抵灵武，几入其国，而不能以数万之觽入塞为报，永乐诸将，寡谋败事，使夏人仅得以借口。然自是王师深入不虞之咎，非其本国举兵之成功，盖未足以为忧，此夏之无能为一也。自来开边进筑之始，彼必极力决争，乘其未完，至于三四，不能得而后已。昨兰州之城，攘斥甚广，虽一再至，争不能得。去岁冰合，遂不复来，城既一完，彼望亦绝，此夏之无能为二也。比闻秉常极孱劣。梁氏既死，而秉常存亡未可知。若秉常已亡，则内难未已，何暇外图？虽使秉常得存，亦不足畏。今数遣使入朝，而不早布诚款者，盖苟欲观望迁延，不敢先发以示弱。以臣愚计，窃闻夏使旦夕到阙，可使押伴臣僚且以私意问其来使，今主上嗣登宝位，自大辽诸国皆遣使入贺，夏国是朝廷藩臣，何故独不至？以观其意，足以测其情伪矣。又诏问向者所得边地，虽建立城寨，亦虑孤僻，不易应援。弃之则弱国威，守之则终恐戎人在念。臣窃谓新收疆土，议者多言可弃，盖思之未熟也。诏旨以为弱国威而已【一五】，又有取侮于四夷之端焉，不可不审计也。况兰州西使之地，本非夏国封境，又其君长尝受朝廷禄秩，元昊以来，方盗据其地。延庆城寨则接近汉界，一旦既得而弃之，未见其可。今日措置之宜，只可降诏下本路，将会州一处，更不攻取，改熙河兰会路为熙河兰州路。其兰州及延庆两路新建城寨，只据见得地界守御，亦可以稍安敌情，而为议和之计矣。议者不过谓戍兵少则不足以出战，多则无力以供馈。臣愚以为绥、兰之地皆并塞美田，增招民兵垦辟以足食，则供馈之费省，专事守计，少存战兵，则骑兵可大减矣。其增招民兵，垦辟旷土，分守战之计，减供馈之费，如以为可，即乞下臣条析子细利害。又诏问边计合如何措置，向去如何守御。臣愚以为今日边计，惟择将帅为先，转运使为次，其它施设皆可取办。伏闻国初西戎之患，多在环、庆，太祖皇帝择姚内赟、董遵诲二骁将以守，二州租赋之入【一六】，兵械之费，一切付之，而听其自为。西人畏之，不敢入寇。今以四海九州岛之力奉边而不足，太祖以二州租入之费御戎而有余。以此言之，守御之方，在于得人而已。臣愚以为陕西五路宜择威名忠亮之臣，不限文武，为之统帅，其次以为将佐。又择公正强明之臣以为转运使副，俾各择其材能，以充其任使之属官。被边之城，专事守计，而出战救援之兵，蓄于内郡。平居则散而耕，寇至则聚而守。且为内郡之兵以援之。视寇入之多寡深浅而必报之，无使其得志，亦不妄动以生事。守兵虽见大利不得出战，战兵虽见大利不得久在边。如此则费省而易供，守坚而不堕其计。
　　又言：「臣向在永兴军日，得米脂降羌，且道秉常所为【一七】，使其言粗可信，必不能用其觽。又臣近馆伴北使，会语及夏国遣使入贡，北使却问作何人遣使。以此观之，秉常存亡，诚未可知。」
　　又言：「元昊既得甘凉，遂有窥陇蜀之志，后缘唃氏中强，无以进取。今青唐乖乱，其势渐分，若中国又失洮兰之土，则他日陇蜀之患，不可不豫为之防。」
　　又言：「臣愚以为今日边帅全藉威名曾经战阵之将以服敌气。窃为宜参用武帅，如刘昌祚、张守约、种师古辈，皆可为用。但儒臣常议，或谓武将皆不可用，此不知边事之过计也。又臣伏见诏旨，陛下深虑边计，极为焦劳，以臣料之，今日西夏无继迁、元昊之强，中国有练卒精甲之备，苟将帅得人，固无足畏。」
　　范纯仁对曰：臣窃见夏国自朝廷用兵以来，近汉之民，颇失生业，并塞二百余里，不敢耕种，其国上下之人，皆欲讲和。又自陛下临御之初，圣政鼎新，凡有不便于民者悉为蠲除，每诏令一下，民间讙呼鼓舞，以至印卖传播，谓之快活条贯，此事实时闻于敌人。又边上臣僚，亦多体朝廷意，不纵侵扰。以此夏国必谓朝廷待之异于前时，所以遣使入慰，探朝廷之意。朝廷待其初来之使，礼意既厚，是以接续肯来，以至累次不失恭顺，而终未敢复言请地者，其意应为前来朝廷拒之太峻，却虑启口之后，更失朝廷之意，则和好愈难。今夏人又将到阙，愿选择押伴臣僚，使与推诚语论，因而谈美圣政及陛下好生恶杀、舍己从人之德。彼必有所对答，则西夏之情亦可测见，愿和之意，则可令押伴臣僚自作臆度说与，自用兵以来，其有陷蕃官吏军民见在西界，若夏国尽底纳与朝廷，闻朝廷待将掳到生口赐还夏国，如有边上未便之事，亦可因而陈请，朝廷必应量度应副。彼若云前来已曾请地入贡，蒙朝廷不允。则可答云，前来请地入贡，是梁氏之意，宜其朝廷不允。今梁氏已死，朝廷于国主必无所难。彼若无对答，则乞委延州赵□宣布此意，其肯还生灵及来请地，则可旷然降诏许之，亦不须疑其狡狯难测。彼将陷蕃官吏军民押在界上，即却将向来所得边地及城寨内外有居汉人属户，先次渐令移入近里，并勾集前后虏到夏国生口【一八】，亦在界上先具立定誓表，豫约日数，两相交还，如此措置，则取舍有名，于国威无损。其有向来所得边地，虽是建立城寨，其间实有孤僻不易应援供饷之处，留之则戎人必须在念，边事难息。若却换得陷蕃生灵，不惟无损国体，兼和气充塞天地，陛下圣德超越古今，为中国无穷之利矣。若赵□谕意不肯，换易之后，尚较计别有邀索，此则我直彼曲，我逸彼劳。我直彼曲，则人神共怒，灭亡可待；我逸彼劳，则虽久不来庭，于王道无损。所有交际及宣布之时，其间合有意度，节次更委赵□条上，不得落贼奸计。臣仓卒略具大燍答圣问，未能详尽，如蒙召对，尚有口奏事件，得以粗陈，更在陛下择而行之，天下幸甚！臣所知边事，只熟知环庆及粗知鄜延，其它路分非臣所知。臣今所陈，乃王体当然万世之法，非一时之利害也。又其宣布意度及换易事节，先须只作押伴臣僚及帅臣臆度者，窃恐戎人万一于应对之间失礼不逊，则于朝廷无损。又将来夏人回人必有答诏，便可銟谕其累次遣使恭顺及喻以解仇释怨罢兵息民之意。
　　先是，纯仁自庆州召入，奏曰：「臣昨日见罢，便蒙三省、枢密院召赴都堂访问边事，臣乍从外任远来，不暇深思熟虑，即随所问略据胸臆陈对。问欲降诏，则以解仇释怨罢兵息民为对。问欲审察敌情，措置事机，则以专委帅臣为对。问弃地可否？则以不可徒然便与，可换易陷蕃军民生口为对。缘臣不见先朝举兵征讨因依，及夏人后来乞和请地，并答诏阻绝本末，加以臣志虑短浅，讫无果决定论以副所问。以臣思之，此是国家大事，安危所系，兼二三执政所见未同，伏计陛下深居九重，不易裁决。臣今辄有愚见须当密具启陈，难以形于文字，伏望圣慈只作中旨特诏臣上殿，赐以闲燕，俾得敷陈一二，庶几少裨圣明。」奏既入，乃与吕大防同有是问。
　　是日，（丙子十七日。）司马光言：「臣近以抱病家居，恐溘先朝露，无以少报盛德，是以力疾贪陈所见。窃以即日为小民病者，无若免役钱，欲乞悉行废罢，复祖宗差役旧法。识虑短浅，不意朝廷尽从其说，非陛下明断，不能如是，此乃天下之幸，非独微臣之幸也。然臣闻令出惟行弗惟反，彼免役钱，虽于下户困苦，上户优便，行之已近二十年，人情习熟，一旦变更，不能不怀异同。又复行差役之初，州县不能不小有烦扰。又提举官专以多敛役钱为功，惟恐役钱之罢。若见朝廷于今日所下敕微有变动，必更相告曰：『朝廷之敕果尚未定，宜且观望。』必竞言役钱不可罢，朝廷万一听之，则良法复坏矣。伏望朝廷执之坚如金石，虽小小利害未备，俟诸路转运司奏到，徐为改更，亦未晚。当此之际，则愿朝廷勿以人言，轻坏利民良法。」（光集无月日，实录于二月二十二日载此。章惇驳议称十七日，今从之。吕大防政目亦云十七日光再札论役法。）
　　丁丑，故西蕃邈川首领、河西节度使、威武郡王董戬男肃州防御使阿里骨，起复为河西节度使、西蕃邈川首领、宁塞郡公。三省、枢密院言：「董戬死，欲依例支赐，即不得令赐阿里骨制诰使臣一就赍押去。」从之。（阿里骨事具在正月十二日辛未。）
　　中书省言：「六陵准敕，城用荆芭分委奉先兵士采织。兵士夜宿陵寝，恐因此阙事，乞下永安县计置召人结买【一九】。」诏：「守陵寝兵士岂可于外役使，所有城用荆芭亦不须和买，自今并令停罢。」（御集二月十八日。）
　　庚辰，诏：「诸将兵在镇寨将官驻札者，监镇主依知县法同管勾公事，着为法。」
　　夏国主秉常遣使入贡。诏学士院降诏答之。先是，秉常母死，朝廷遣使赙赠，至是入贡故也。
　　辛巳，江西、湖南路按察司按察得蹇周辅先蒙朝廷差委，相度江南西路盐法，不能上体德意，而乃率性掊克，顿增盐数，立法敷奏，更为欺诞。既而其子序辰专领盐事，以议出其父，略无向公之心，惟多方营救，以掩其过，更令州县增卖额外之数，先期支盐，后期纳钱。州县承行之后，愈见烦劳。朱彦博继领盐事，既见上项违戾，即未尝尽行究正。洎闻朝廷遣官按察之后，乃以推行诏书为说，检坐违法事件，令官司依应施行。知吉州魏纶擘画逐年增剩盐九十余万斤，已措置均敷，添召有物力铺户承买添增到盐数【二○】，到年终比较。蹇周辅元定盐额上亏止是虚数，委有欺罔。并右正言王觌奏：「窃见江西、福建盐法，皆蹇周辅等相度。立法之时，惟务得利之多，自为进身，久未谴逐。今又闻奉议郎程之邵除提举梓州路常平等事。之邵乃周辅相度盐法之时，奏辟随行勾当公事之人，朝廷用周辅之荐，谓立法有功，遂拔自常调，除转运判官，当与周辅同行黜削，乃复付以一路事权，岂协公议？周辅等增添课额，害民罔上，自当速正典刑。今周辅职任仍旧，而之邵复蒙除任，中外人心安得不惑？望早行贬责。」诏：「刑部侍郎蹇周辅落职知和州，权江南西路转运判官朱彦博权知兴国军，承议郎、司封员外郎蹇序辰签判庐州，奉议郎程之邵罢提举梓州路常平等事。」（之邵除梓仓乃二月六日。元丰六年四月丁丑，初遣陈次升察江西，五月戊申又察湖南。刘挚先以去年十一月十八日，又十二月三日，又二十二日，凡三章论周辅、序辰。及今乃责。挚言今附本月日。）
　　诏新除御史中丞刘挚举监察御史二员。（挚除中丞乃二月十二日也。二十二日诏犹称新除，缘挚辞免，自十七日居家待命，犹未供职故也。）
　　宰臣蔡确言：「奉差提举修神宗皇帝实录，欲乞就门下后省东位权充修实录院。」从之。
　　礼部言：「管勾同文馆所状高丽国王送到书上亲王两府等，本部未敢依例用土物回报。」诏依例。
　　河东路经略安抚使司言：「火山军今月九日，北界西京留守等大小官十有余人，引马来界壕上，相度垒起石城处地界，及朔州人马见在东偏头村存泊。本司已牒缘边安抚司，依先降朝旨，候北人退散，审度间便前去毁拆【二一】。」诏河东路经略司：「依累降指挥，如合添差官员兵马，亦仰相度选那差拨。」（闰二月甲午可考。）
　　枢密院言：「董戬死，近缴到阿里骨蕃字，差人进奉。今详蕃字皆阿里骨自言之辞，却不见青唐自阿里骨管事后，蕃情有无不顺事迹，其在董戬左右亲信之人及内外主兵酋首，委的服与不服阿里骨指挥。欲令赵济选差曾往青唐使臣押入蕃支赐，密谕使臣令自入界体访情实以闻。」从之。（青唐录乃以此事系之朝廷爵命阿里骨前，盖误也。此月二十八日有诏，候赵济奏到方给阿里骨官诰。今青唐录亦有熙河帅司奏蕃部服从阿里骨事。盖济以三月十六日奏到也。）
　　左正言朱光庭奏【二二】：（此据编类章疏，增入二月十二日。）「臣窃闻惟辅弼之任实难其人，道足以经邦，德足以表世，才足以制作礼乐，政足以推行仁义，耻君不如尧舜，爱民若保赤子，未有称斯任者也。如蔡确、章惇、韩缜者，其心徇私，安有经邦之道？其迹回邪，安有表世之德？其蕴蓄空疏，安有推行仁义之政？观望逢迎，安有耻君不如尧舜之志？因循苟且，安有爱民若保赤子之诚？使之居鼎轴，代天工，所谓负且乘者矣。方圣政日新，天下太平之际，而为辅臣者若此，将安用哉？而不恭不忠不耻之迹见于行事，已极着明。臣已累具奏论，至今未蒙施行。礼曰：『事君难进而易退，则位有序。易进而难退，则乱也。故君子三揖而进，一辞而退，以远乱也。』今日奸邪之人，非不知言者累有章疏，而偃蹇自处，殊无忌惮，不知进退。陛下天地之量，曲示包涵，然而代天理物之任，使此奸邪冒处以害政事，终累圣德。伏望陛下检会臣前后累奏，早赐睿旨施行。」
　　贴黄：「陛下临御以来，圣政如此，天下日就太平，惟早去奸邪，明进忠亮，以幸天下。」
　　监察御史王岩叟奏：（编类章疏二月二十二日。）「臣累奏论列蔡确、章惇奸邪谗险，不可久持大柄，亲近陛下，恐日月浸淫，惑乱圣听，辨之愈难，去益不易。臣每读史书，见自古以来奸邪在上，人君往往不知，忠臣义士虽愤激指言，人君又多不信，所以养成祸乱，悔不可追。唐德宗朝宰相卢□奸邪，蔽塞人情，致乱天下，德宗犹不觉悟，仍问李泌曰：『人皆言卢□奸邪，朕何以不知？』泌对曰：『惟陛下不知，所以为奸邪。』今天下之人皆言蔡确、章惇天性奸邪，无由变改，恐于陛下不觉不疑之间潜行私意，阴作身谋，或欺罔圣聪，或诡随睿旨，或沮格公言，或倾陷善类，千机万巧，陛下如何可防？谏官御史如何尽知？虽或知之，几人敢言？此奸邪之所以不惧也。确辈若从来果是忠臣，则天下之人莫不愿其长在庙堂，自受太平之福，安肯日夜望天子逐而去之？陛下以此可以亮天下之情矣！伏望陛下深味李泌之言，远鉴德宗之蔽，勿容卢□之徒久居柄任，则社稷幸甚，天下幸甚。乞早赐指挥臣前论奏二奸臣章疏付外施行。」
　　中散大夫、天章阁待制、提举玉局观致仕李大临卒。
　　癸未，通直郎李珫特换授供备库副使，从知大名府韩绛请也。
　　枢密院言：「河东额外招到土兵，并系应副本路差使，兼减下戍兵不少，其所支费钱粮等欲令转运司管认应副，所有本路封桩阙额、禁军请受并免。」从之。
　　右司谏苏辙言：臣伏见朝廷近罢市易事，不与商贾争利，四民各得其业，欣戴圣德，无有穷已。惟有益、利、凤、熙河等路茶场司【二三】，以买卖茶虐四路生灵。又茶法影蔽市易贩卖百物，州县监司不敢顾问，为害不细，而朝廷未加禁止。臣闻五代之际，孟氏窃据蜀土，国用褊狭，始有榷茶之法。及艺祖平蜀之后，放罢一切横敛，茶遂无禁，民间便之。其后，淳化间侔利之臣始议掊取，大盗王小波、李顺等因贩茶失职，穷为剽劫，凶焰一扇，而蜀之民肝脑涂地，久而后定。自后朝廷始因民间贩卖，量行收税，所取虽不甚多，而商贾流行，为利自广。近岁李□初立茶法，一切禁止民间私买，然犹所收之息止以四十万贯为额，供亿熙河。至刘佐、蒲宗闵提举茶事，取息太重，立法太严，远人始病，是时知彭州吕陶奏乞改法【二四】，只行长引，令民自贩茶，每茶一贯长引钱一百，更不得取息。得旨依奏，民间闻之，方有息肩之望。又却差孙迥、李稷入川相度，始拟极力掊取。因建言乞许茶价随时增减，茶法既有增减之文，则取息依旧。由是息钱、长引二说并行，而民间转不易矣！而稷等又益以贩盐布，乃能增额及六十万贯。及李稷引陆师闵共事，又增额至一百万贯。师闵近岁又乞于额外以一百万贯为献，朝廷许之。于是，奏乞于成都府置场，客旅无见钱买茶【二五】，许以金银诸货折博，遂以折博为名，多遣公人牙人公行拘拦民间物货，入场贱买贵卖，其害过于市易。又以本钱质典诸物，公违条法，欺罔朝廷。盖茶法始行至今，法度凡四变矣！每变取利益深，民益困敝。然供亿熙河止于四十万贯，其余以供给官吏及非理进献，希求恩赏。而害民之余，辱国伤教，又有甚者？夫逐州通判，本以按察吏民，诸县令佐亦以抚字百姓，而计算息钱，均与牙侩分利，至于监茶之官，发茶万□即转一官，知县减三年磨勘。国之名器轻以与人，遂使贪冒滋彰，廉耻不立，深可痛惜。又案盗贼之法，赃及二贯，止徒一年，出赏五贯。今民有以钱八百私买茶四十斤者，辄徒一年，出赏三十贯。又递铺文字，事干军机及非常盗贼，急龏递日行四百里，马递日行三百里，违二日者止徒一年。今茶递往还日行四百里，违一日辄徒一年。立法太深，苟以自便，不顾轻重之宜。盖造立茶法皆倾险小人，不识事体，但以远民无由申诉，而他司畏惮，不敢辨理，是以公行不道，自始至今十余年矣。臣窃闻朝廷近日察知其弊，差官体量，然犹恐未知其详，臣今访闻稍得其实，谨具条件五害如左：其一曰：利、益路所在有茶，其间邛蜀彭汉绵雅洋等州、兴元府三泉县人户种茶为生，自官榷茶以来，以重法胁制，不许私卖，抑勒等第，高称低估，递年减价，见今止得旧价之半。（乞委所差官取榷茶至今递年所估价例对定，即见的实。）茶官又于每岁秋成粜米，高估米价，强俵茶户，谓之茶本。假令米直八百钱，即依一贯支俵，仍勒出息二分。春茶既发，茶户纳茶，又例抑半价，兼压以大称，所损有半，谓之青苗茶。（元条园户茶一百斤许收十斤市例，内用一半入官，一半用饶润客旅。今逐场一百斤收至二十余斤，出利者往往却伪作园户中茶【二六】，虚旁支出官钱入己，近者邛州尝有此狱。又有数多阴与客旅商量，纳赂不赀，指放出卖者。）及至卖茶，本法止许收息二分，今多作名目，如牙钱、打角钱之类，至收五分以上，买茶商旅其势必不肯多出价钱，皆是减价钱损园户，以求易售。又昔日官未榷茶，园户例收晚茶，谓之「秋老黄茶」，不限早晚，随时出卖。榷茶之后，官卖止于六月，晚茶入官，依条毁弃，官既不收，园户须至私卖以陷重禁，此园户之害，一也。其二曰：川茶本法止于官自贩，其茶法已陋，今官吏缘法为奸，遂又贩布、贩大宁盐、贩萞器等，并因贩茶还龏贩解盐入蜀【二七】，所贩解盐仍分配州县多方变卖，及折博杂物货，为害不一，及近岁立都茶场，缘折博之法，拘拦百货，出卖收息。其间纱罗皆贩入陕西，夺商贾之利。至于买卖之余，则又加以质当。去年八九月间，为成都买扑酒坊人李安典糯米一万贯，每斗出息八钱，半年未赎，仍更出息二分。其它非法，类皆如此。今四方蒙赖圣恩，罢去市易抵当之弊【二八】，而蜀中茶官，独因缘茶法潜行二事，使西南之民独不蒙惠泽，此平民之害，二也。其三曰：昔官未榷茶，陕西商旅皆以解盐及药物等入蜀贩茶，所过州军已出一重税钱，及贩茶出蜀，兼带蜀货，沿路又复纳税，以此省税增羡。今官自贩茶，所至虽量出税钱，比旧十不及一，纵有商旅兴贩，诸处税务畏惮茶官，又利于分息取钱，例多欺诈，以税为息，由此省税益耗，假有作税钱上历，岁终又不拨还转运司，但添作茶官岁课，公行欺罔。（访闻元丰七年八月陆师闵札子奏，茶司今年课利内有一项系茶税钱。）又茶官违法贩卖百物，商旅不行，非惟税亏，兼害酒课。蜀中旧使交子，惟有茶山交易最为浩瀚，今官自买茶，交子因此价贱，（旧日蜀人利交子之轻便，一贯有卖一贯一百者，近岁止卖九百以上。）此省课之害，三也。其四曰：蜀道行于溪山之间，最号险恶，般茶至陕西，人力最苦。元丰之初，始于成都府路厢军数百人贴铺般运，不一二年死亡略尽，茶官遂令州县和雇人夫，和雇不行，即差税户，其为骚扰，不可胜言。（刘庠知永兴日，有洋州般茶人，以疲劳不堪告诉【二九】，庠令取状，在案判云：「候本府雇人般茶日呈。」后来永兴即不曾雇人。）后遂添置递铺，十五里辄立一铺，招兵五十人，起屋六十间，官破钱一百五十六贯，益以民力，仅乃得成。今置百余铺矣。若二百余铺皆成，则是添兵万人，衣粮岁费二十万贯，见招填不足，旋贴诸州厢军，逐州阙人，百事不集。又茶递一人，日般运四□【三○】，计四百斤余，回车却载解盐，往还山行六十里，稍遇泥潦，人力不支，逃匿求死，嗟怨满道。至去年八九月间，剑州剑阳一铺人全然走尽，沿路号茶铺为「纳命场」，此递铺之害，四也。其五曰：陕西民间所用食茶，盖有定数，茶官贪求羡息，般运过多，出卖不尽，逐州多亏岁额，遂于每斤增价俵卖与人。元丰八年，凤州准茶官指挥，每茶一斤添一百钱，其余州郡，准此可见。又茶法初行，卖茶地分于凤、秦、熙、河，今遂东至陕府，侵夺蜡茶地分，所损必多，此陕西之害，五也。五害不除，蜀人泣血无所控告。臣乞朝廷哀怜远民，罢放榷法，令细民自作交易，但收税钱，不出长引，止令所在场务，据数抽买博马茶，勿失朝廷武备而已。如此则救民于网罗之中，使得再生，以养父母妻子，不胜幸甚。如朝廷以为陕西边事未宁，不欲顿罢茶事，即乞先弛榷禁，因民贩茶正税之外，仍收长引钱，一岁之入，不下数十万贯。（以见今长引钱数计之可见。）而商旅通行，东西诸货日夜流转，所得茶税、杂税钱及酒课增羡，又可得数十万贯。（以未榷茶以前及榷茶后来年分，自蜀至陕西沿路酒税务岁课较之可见。）而罢置茶递，无养兵衣粮及官吏缘茶所费息钱、食钱之类，其数亦自不少，则榷茶可罢，灼然易见【三一】。若异日西边无事，然后更罢长引钱，如旧税而止。然臣再详师闵所营茶利，虽使之裒敛一一如数，止于二百万贯，无复赢余矣，若以前件茶引、茶税、杂税、酒课等钱约七八十万贯折除，即止约有利一百二十余万贯，若更除茶递，养兵衣粮及官吏缘茶所费约三四十万贯，即是师闵百端非理凌虐细民，止得八十万贯。（前件两项钱并且从小约计，故师闵所得利有八十万贯，若依实计之，恐不得及此数矣。）假令蜀中万一稍有饥馑之灾，民不堪命，起为盗贼，或如淳化之比，臣不知朝廷用兵几何，费钱几何，杀人几何，可得平定？今但得七八十万贯钱，置此不虑，臣窃惑也。兼臣访闻陆师闵去年自成都府移治永兴，仍取成都供给。有本府衙前杨日新者，为之卖酒，至十一月中，师闵自觉非法，始移牒永兴、成都，止就用永兴供给。其违法差衙前卖酒及多请过成都供给【三二】，即不曾举觉，其贪冒无耻，一至如此，亦乞令所差官便行体量。如是情实，乞重行黜谪，以慰远方积年之愤。
　　贴黄称：「陆师闵久擅茶事，欺罔朝廷，奏请如意，为吏民所畏惮，若留在本职，虽特遣使命，恐必难以体量实害。欲乞先罢师闵职命。及利州路转运使蒲宗闵昔同建议榷茶，曾窃冒恩赏，显有妨碍，亦乞指挥不得同签书体量事。所贵官吏不忧后害，敢以实告。（旧录但于闰二月二日略载辙奏数语，新录因之，今具载此。）
　　甲申，蔡确言：「已再具表辞位，准朝旨令臣管勾门下省，缘臣见候解罢，欲望差权官管勾。」诏差尚书左丞吕公着。
　　御史中丞刘挚言：臣闻书君陈曰：「尔有嘉谋嘉猷，则入告尔后于内，尔乃顺之于外，曰斯谋斯猷，惟我后之德。」此言人臣之义，有善则称其君，虽谋出于己，亦必曰吾君之德者，上下相成，忠厚之至也。伏见宰臣蔡确辞位求退，其所上表，无引咎之意，有论功之言。自陛下临御以来，美政盛事，民所歌诵者，确皆铺列条□，以为己功，中外传之，靡不怪笑。夫收拔耆艾之臣置之左右，乃陛下至明独见，以天下公望用之，而确乃以为己之所引。罢去有司渔利剥下苛细之法而黜逐污吏，乃陛下仁心惠德以苏疲民，而确又以为己之所请。至于申戒边场，不使生事，分遣使者，求民疾苦，修法令以备先朝之政，包同异以行大公之道，此中外皆知出于陛下圣谋睿虑，实新政之甚善者，而确乃一切认之，掠为己事，贪天之功，欺示天下。其意谓此数者陛下不能知之，因己请而知之。陛下不能行之，因己请而行之。其于轻慢君父，欺罔臣庶，违道干誉至于此。凡确之所自变量事者，确果曾有所建请乎？盖不可不知也。确在言路，为执政，前后久矣，不言之于先朝，而言之于今日，此何意也？果有建请，固大臣职尔，如君陈之归美于上可也。而□于求退之章，又何意也？不言之于先帝，此不忠之罪也。言之于今日，此取容之计也。□之于表，谓我有功，则是阳为求去【三三】，实欲陛下疑以为功而留之，因欲求免于公议，此持上罔下之谋也。古之人有意于止【三四】，退则削其矒，不欲使人知善之出于己，所以推远权焰，避掠美干名之议。不知此，则何足以为大臣乎？确无礼不恭，朋邪怀贰，无廉耻之节，昧进退之义。又自去冬大旱至今，确为上相，身任其责，其罪恶之着，无补朝廷。今既逼于公论，不得已而求去，正当痛自咎责，踧踖伛偻，为恳切必退之词，乃大臣去就之体。今确夸功扬己，露行行不平之气。为臣如此，不谓之大奸大邪可乎？伏望以确表并臣此章，付之三省，议确之恶，重行窜逐，以正典刑，使天下为人臣者皆得以自尽。
　　左谏议大夫孙觉言：「臣窃见左仆射蔡确、右仆射韩缜两人，皆非以德进者也。或以典治狱事，或以分画边界而至执政官。臣不敢论其小节细行，以□天听，直以其进身本末为陛下一一言之，可以知曲折矣！蔡确按浚川狱，知制诰、判司农寺熊本夺职，确即迁知制诰、判司农。按御史中丞邓温伯治相州狱，温伯罢知抚州，确即迁御史中丞。按参知政事元绛太学狱，绛罢知颍州，确即迁参知政事。此三狱者，士大夫多以为冤，确皆批其颊、拉其背而夺之位。未几，先朝更定官制，确即为右仆射。所谓大臣以道事君，难进而易退者，其若是乎？今确在朝，立百辟之上，士大夫相与叹息，以其廉隅不修，有甚于市人也。永裕陵礼毕，宜避位以去，今已五月矣，而迟迟不决，虽请不坚，尚冀圣恩之复留也。韩缜不学无术，士大夫不以辅相期之。先朝常以北敌争地事付之，觽谓缜必辱命，已而果然，无故割地，其长七百余里，以遗北敌，边人怨之切骨，以为夺我祖父之地，弃之敌人，非独惜其地也，又归怒于朝廷。敌人得地之后，日益桀傲。今缜为右仆射，臣见北使来朝，问知其官，各相顾微笑，意以为中国无人，乃使是人为相也，盖有轻中国之心，每辄骄慢。汉王商为相，单于仰视商貌，大畏之。天子闻而叹曰：『此真汉相矣！』伏乞皇帝陛下、太皇太后陛下，以灾异之故罢免确、缜，别选有德有言觽所畏服者，使称其位。外足以镇抚四夷，内足以悚动天下，以怀徕桀傲不轨之心，不胜幸甚。」
　　觉又言：「臣闻蔡确已迁出东位，上章求去，见传报表草，方更自陈功劳，颇更矜伐。其词曰：『请收拔当世之耆艾，以陪辅王室。』若如其言，则是司马光、吕公着之徒，今位在执政皆其所引也。『蠲省有司之烦碎，以安慰民心。』若如其言，则自皇帝陛下、太皇太后陛下亲政以来，所以便安百姓，省减诸色诛求者，皆其所陈也。洪范曰：『惟辟作福，惟辟作威，惟辟玉食。』臣无有作福、作威、玉食，如确之言，是作福也。『严边备以杜二敌之窥觎。』人臣在相位，不以镇抚四夷为心，则焉用彼相矣？今北敌盟好八九十年，非确所能为也。假令西人纳款入贡如他时，祖宗威灵所致，确亦何功之有？『走使轺以察远方之疲瘵，如张汝贤、陈次升往福建、江西。』以陛下即位以来，上书言利害者多遣往按之，非确所建也。就令建之，岂可自言乎？『明法令之美意，以扬先帝之惠泽。』先帝惠泽在人，人岂忘之？不待确而后明也。『厉公平之一道，以合觽志之异同。』人心异同，亦何足恤？在上者以道揆之可也。异者是耶，不以其异而却之。同者非耶，不以其同而取之。顾吾所设施，合于道与否尔！确之表几百言，其尤甚者此六句尔，大抵欲自明有功无罪，以言攻之者为非也。尚书曰：『尔有嘉谋嘉猷，则入告尔后于内，尔乃顺之于外，曰斯谋斯猷，惟我后之德。』此大臣之任，贤者之事也。今确为左仆射，上章求去，宜曰：『久典政机，何补毫末？冬愆阳而无雪，春不雨而害农。』引咎自陈，庶几可免。今乃厚自矜伐，若市道然，非尚书所谓『斯谋斯猷，惟我后之德』也。臣闻礼记曰：『善则称君，过则称己，则民作忠。』今确为左仆射，人臣无二矣，朝廷故事有害于民，不引以为己过，至于更改之际，乃皇帝陛下、太皇太后陛下图民疾苦，有所更张，确乃以为功，人臣操心若此，可乎？确虽避位求去，陛下未赐诏可，确更迟迟有欲留之心，伏愿早赐罢免。如韩缜非才，士论所骇，台谏虽闻有所弹击，缜方偃然自居，未有引去之意【三五】。伏愿以台谏臣僚所上章疏，悉以示缜，并令罢去。如此则确虽去位，不敢更怀怏怏不平之心。伏愿圣慈早赐睿断。」
　　贴黄称：「臣前后两札子乞罢免蔡确、韩缜左右仆射，今蔡确虽上表乞罢，迁出东位，韩缜尚偃然自居，未有去意。」（邢恕孙绎录其父言行云：孙莘老为谏议大夫，方刘挚、王岩叟力攻蔡确时，莘老独无所言，岩叟至诋之为奸人，莘老乃首与苏子由攻弹韩缜。按觉正月末已有一章，此月又有两章，则绎妄说，不待辨而可知矣。闰二月五日甲午，觉与苏辙同对。）
　　司马光具表乞罢门下侍郎，又札子言：「臣以羸病拜起及上下马不得，请朝假将治已及余月，旬日以来，疾大势虽退，饮食亦稍进，然气体疲乏，足肿生疮，步履甚难，策杖而行，不出室堂，况于拜起，固所未易。臣自料度，筋力全复，可以朝趋，近亦数月，远则半年，或过此期，未可前定。岂有执政之臣【三六】，身据高位，受厚俸，既不趋朝，又不供职，宴安偃仰，养病于家，何待人言，独不内愧？臣是用夙宵惶愧，无地自处，今不免有表，上□圣听，乞除宫观差遣一任，以养衰残。窃虑陛下怪其忽有此奏，故别具札子披沥肝胆，伏望圣慈早赐开允！」
　　乙酉，诏答不允，仍遣入内供奉官陈衍宣谕。光复言：「臣自结发从学，讲先王之道，闻君子之风，窃不自揆，常望有尊主庇民之志，不意天幸，蒙陛下误采虚名，擢于闾阎之间，寘之庙堂之上，礼遇过优，委任至重，臣非木石，岂不知荷戴大恩，铭心镂骨，愿竭驽蹇，少报万分，眷恋天庭，岂肯轻去？不谓一旦婴此□蕽，累月不愈，害于饮食，不能造朝，今虽疾势渐平，饮食亦进，而皮骨羸瘠，气力疲乏，足肿骭疡，余毒方炽。旬月之间，必未能趋伏阙庭，瞻望天光，端居私家，尸位窃禄，纵陛下□仁，微臣不知廉耻，中外有识之士，及天下觽庶，其谓臣何？伏望圣慈矜察，依臣前奏，除宫观差遣一任，使得自安其分。」
　　右正言王觌奏：（编类章疏二月二十六日。）「臣窃闻知枢密院章惇言役法未便事，臣看详门下侍郎司马光所陈差役法，虽大意已善，缘不曾经有司立成条目，内有小节未安，须当接续行下，庶几良法早定，不为浮议所摇。臣于今月二十四日具状闻奏讫。其章惇文字，臣虽未见，度其中必有可施行者，伏望陛下与执政臣僚熟议。若惇之言果有助役法，则行之何疑？要之济务而已。然司马光从初乞行差役札子，系三省及枢密札子施行，为大臣当其时不能尽忠进说，乃待其既已施行之后，方有论列，欲以彰司马光之短，见己之长于天下而已。此岂有赤心直道裨补圣政之意哉！光之论事，虽或有所短，不害为君子。惇之论事，虽时有所长，宁免为小人？大凡国家之事，须执政大臣同心协力而后可成。惇之奸邪欺罔，着闻有素。于此役法一事，尤见其处心积虑，欲以倾光，而不顾其有伤于国体、有误于陛下也。陛下察惇如此，尚可以置于枢机之地，以为腹心之人乎？古者不以人废言，固有不可不察者，然恶亦不可以不惩。伏望圣慈详酌，特行显黜，以戒不忠。（二十四日奏未见，当求之。论投名衙前，必非二十四日所奏，已附二十八日，二十四日亦附，此当去一存一。）
　　注　　释
　　【一】凡法令之弗宜于民者「法」字原脱，据刘挚忠肃集卷五论川蜀茶法疏补。
　　【二】茶之所出不过数十州而已同上引忠肃集「数十」作「十数」。
　　【三】其害犹及邻伍「伍」原作「户」，据阁本、宋史卷一八四食货志、通考卷一八征榷五及上引忠肃集改。
　　【四】又总计平时所之州郡远近道里之费入之「入之」二字原脱，据上引忠肃集及文义补。
　　【五】亦为功异矣同上引忠肃集作「亦为暴矣」。
　　【六】无所会计「会计」原互倒，据阁本及上引忠肃集乙正。
　　【七】今日尚食杀其羔「杀」字原脱，据阁本及长编纪事本末卷九二讲学改。
　　【八】右司谏苏辙言「右司谏」原作「左司谏」，据宋史卷三三九苏辙传、栾城集卷三六右司谏论时事及栾城后集卷一二颍滨遗老传改。下同。
　　【九】虽使天道幽远「使」原作「言」，据阁本及栾城集卷三六久旱乞放民间积欠改。
　　【一○】前件欠负「欠」原作「久」，据同上书改。
　　【一一】讨贰柔服「柔服」原互倒，据阁本及温国文正司马公集卷五○乞未禁私市先赦西人又札子乙正。
　　【一二】节次修完「完」原作「定」，据栾城集卷三六论罢免役钱行差役法状、长编纪事本末卷一○八差役改。
　　【一三】委曲斟酌「斟」原作「勘」，据阁本、活字本及上文改。
　　【一四】使人此来外示恭顺「此」，阁本作「比」，治迹统类卷二○哲宗委任台谏作「北」。
　　【一五】诏旨以为弱国威而已治迹统类卷二○哲宗弃四寨于「国威」下有「真庙算之远虑然臣犹谓不止弱国威」十五字，按文义原刊当有脱文。
　　【一六】二州租赋之入「二」原作「一」，据治迹统类卷二○哲宗弃四寨及下文改。
　　【一七】且道秉常所为阁本「且」作「具」，于义为优。
  </div>
  <div class="pagination">
   <a href="续资治通鉴长编_page476.html">
    上一页
   </a>
   <span>
    ...
   </span>
   <a href="续资治通鉴长编_page472.html">
    472
   </a>
   <a href="续资治通鉴长编_page473.html">
    473
   </a>
   <a href="续资治通鉴长编_page474.html">
    474
   </a>
   <a href="续资治通鉴长编_page475.html">
    475
   </a>
   <a href="续资治通鉴长编_page476.html">
    476
   </a>
   <span class="current-page">
    477
   </span>
   <a href="续资治通鉴长编_page478.html">
    478
   </a>
   <a href="续资治通鉴长编_page479.html">
    479
   </a>
   <a href="续资治通鉴长编_page480.html">
    480
   </a>
   <a href="续资治通鉴长编_page481.html">
    481
   </a>
   <a href="续资治通鉴长编_page482.html">
    482
   </a>
   <span>
    ...
   </span>
   <a href="续资治通鉴长编_page478.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
