<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 240 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 240 页/共 306 页</h1>
    <div class="content">　　【壬辰】二十九年春正月甲午朔日食
　　免朝贺
　　开通惠河【即今大通河自昌平州流贯都城由大通桥至通州入白河】以郭守敬领都水监事
　　初守敬言水利十有一事其一欲导昌平县【即今昌平州注见前】白浮村【在昌平州东南元人筑堰于此】神山水【昌平州东北有神岭山下有潭流入白浮村堰即神山泉也】过防塔榆河【双塔河在昌平州西北自孟村经双塔店故名榆河即古温余水注见前】引一亩【泉在昌平州西南约径一亩因名】玉泉【出宛平县西北玉泉山下】诸水入城滙于积水潭【在宛平县治西北东西一里余南北半之环禁城北安门宫墙左右旧名海子套亦名净业湖】从东折而南入旧河【先时所开金水河也欧阳原功碑记自积水潭环大内之左右合金水河而南流东出是也】每十里置一牐以时蓄泄帝称善复置都水监命守敬领之丞相以下皆亲操畚锸为之倡置牐之处往往于地中得旧时甎木人服其识逾年毕工自是免都民陆挽之劳公私便之帝自上都还过积水潭见舳舻蔽水大悦赐名曰通惠
　　诏江南避乱者令复业
　　江南福建诸路连嵗盗起居民多入山谷自保时羣盗皆以次就平江南右丞高兴言乞招谕复业诏从之
　　二月以伊克穆苏【辉和尔人旧作亦黒迷失今改】史弼高兴并为福建行省平章政事将兵击哇【即古闇婆国又名莆家龙亦曰下港在大海中占城西南】
　　初右丞孟淇使哇哇黥其面使还帝怒命伊克穆苏及史弼等将兵三万伐之时哇国王为邻境葛郎国所杀其壻土罕必阇耶迎弼求捄弼等遂并取葛郎国王以归既而土罕必阇耶复叛弼等力战却之得还死者三千余人有司计其亡失货贝直五千余万帝以其亡失太多及治其纵土罕必阇耶之罪弼与伊克穆苏没家赀三之一唯兴以不与议得免
　　三月诛僧格党尼雅斯拉鼎等
　　僧格败尼雅斯拉鼎黙埒【旧作密里今改】实都王巨济俱下狱至是御史台言其党比僧格恣为不法理算江南钱谷极其酷虐民嫁妻卖女殃及亲邻维扬钱塘受祸最惨无辜死者五百余人天下之人莫不思食其肉今三人既已伏辜乞诛之以谢天下帝以实都长于理财欲释之博果密力争不可日中凡七奏卒并诛之
　　敏珠尔多卜丹罢以特尔格琳沁【旧作剌真今改】并为平章政事
　　敏珠尔多卜丹尝请复立尚书省专领右三部博果密曰阿哈玛特僧格等相继误国身诛家灭前鉴未逺奈何又欲效之乎事遂寝至是以乆居其任免犹与议省事特尔格与琳沁同拜中书平章政事【初特尔格为司农寺达噜噶齐从猎巴雅尔之地猎者射免误中名驼帝怒命诛之特尔格曰杀人偿畜刑大重帝曰误那史官必书亟释之庾人有盗秔罪应死特尔格曰臣鞫之其人母病盗以养母耳请贳其死至是进平章政事以病足听肩舆上殿　巴雅尔旧作百查儿今改】
　　徴集贤学士杨恭懿【字元甫奉元人】叅议中书省事辞不至恭懿于至元之初与许衡俱被召屡辞不起大子珍戬令有司以汉聘四皓故事聘之至京师与定科举之议及考正歴法厯成授集贤学士兼太史院事即辞归自是复屡召之皆不起至是监察御史商琥上书荐天下名士若胡祗遹王恽姚燧【字端甫枢从子】雷膺【字彦正浑源人】等十余人恭懿与焉诏起恭懿参议中书省事力辞不至寻卒
　　夏六月两浙水
　　诏免田租一百二十五万七千余石
　　闰月广西上思州【唐置今州属南寜府】乱遣右丞程鹏飞将兵击之上思州土官黄圣许拥众二万结交趾为援寇陷忠州【宋羁縻州今为土州属南寜府】江州【亦宋羁縻州今为土州属太平府】及华阳【元县明省故城在今南寜府新寜州】诸县诏遣程鹏飞讨之圣许寻败走入交州
　　安南遣使入贡
　　张立道至安南谓陈日燇曰昔镇南王不用向道率众深入不战自溃天子亦既知之汝所恃者山海之险瘴疠之恶而云南岭南之人与汝习俗同而技力等今发而用之继以北方之劲卒汝复能抗哉且前年之师殊非上意边将防汝耳汝曾不悟称兵抗拒逐我使人今祸且至矣日燇泣谢出竒寳为贿立道却之因要其入朝日燇曰贪生畏死人之常情朝廷诚有诏贷以不死臣将何辞乃先遣其臣何惟严阮代之随立道上表谢罪修嵗贡之礼如初且言所以愿朝之意时有忌立道之功者言必先朝而后可赦日燇惧卒不至已而复遣吏部尚书梁曾及礼部郎中陈孚持诏往徴之
　　秋八月罢福建银冶
　　初福建参知政事魏天祐献计发民一万凿山炼银嵗可得万五千两天祐乃赋民钞市银输官而私其百七十锭至是台臣以闻请追其赃而罢银冶从之【时寜国路银冶锞课二千四百雨民皆市易以输未尝采之于山省臣以为言亦诏罢之】
　　冬十二月改封梁王噶玛拉为晋王镇北边
　　噶玛拉初出镇北边后封梁王移镇云南至是复改封晋王镇漠北统领太祖四大鄂尔多之地王天性仁厚御下有恩民赖以安
　　诸王莽赉特穆尔【旧作明里铁木儿今改】附海都以叛诏巴延讨之
　　巴延至额森呼图克岭【在和林界旧作阿撒怱突岭今改】莽赉特穆尔已据之矢下如巴延先登陷阵诸军争奋大破之莽赉特穆尔仅以身走巴延军还遇伏兵复击败之斩首二千级俘其余众归
　　以张珪【字公瑞范子】为江淮行枢密副使
　　珪时为管军万戸入朝帝欲用为枢密副使伊实特穆尔曰珪尚少果欲大用可俟他日帝曰不然其家为国灭金灭宋尽死力者三世矣而可吝此遂拜江淮行枢密副使
　　【癸巳】三十年春正月汰冗员
　　凡省内外官府二百五十五所官六百六十九员
　　诏边军屯田
　　诏边境无事本军屯耕以食
　　始置社稷
　　至元初已诏嵗祀而未立坛壝至是始用崔彧言置之
　　右丞相安图卒
　　帝闻之震悼曰人言丞相病朕固弗信果丧予良弼命大臣监防丧事【后大徳中追封东平王諡忠宪】
　　二月以嘉木喇勒智子温普【旧作暗普今改后仿此】为江浙行省左丞
　　寻以江南民怨嘉木喇勒智不已罢之
　　三月括诸路马
　　时以海都入宼诏羣臣议所以为备从枢密李庭言复括天下马凡得十一万匹
　　夏六月诏皇孙特穆尔抚军北边召巴延还以伊实特穆尔代之
　　时有谮巴延乆居北边与海都通好因仍保守无尺寸之获者诏授皇孙特穆尔以皇太子寳抚其军以太傅伊实特穆尔辅行召巴延居大同以俟后命伊实特穆尔未至三驿海都兵复至巴延遣人语伊实特穆尔曰公姑止待我剪此宼而来未晩也遂与海都兵交且战且却凡七日诸将以为怯愤曰果惧战何不授军于太傅巴延曰海都悬军渉吾地邀之则遁诱其深入一战可擒也诸将必欲速战若失海都谁执其咎诸将曰请任之即还军击败之海都果脱去乃召伊实特穆尔至军中授以印而行皇孙举酒饯之曰公去何以教我巴延举所酌酒曰可慎者惟此与女色耳
　　秋七月以伊彻察喇【博勒呼之孙按伊彻察喇旧作月赤察尔今改后仿此】知枢密院事
　　初伊彻察喇由长集赛授宣徽使【本宋官元以院掌供玉食光禄寺属焉院使秩正二品】从帝北征奏曰安图巴延伊罗勒皆尝受命征伐三人者臣不可以后之臣愿躬出一战帝曰尔以安图辈与尔家同功一体各立战功耻不逮耶然躬亲侍卫厥功非小何必践行伍乃快心耶及僧格之败实伊彻察喇潜奏劾之至是以为知枢密院事
　　八月安南遣使入贡诏安置于江陵复议举兵伐之初梁曾【字贡父燕人】至安南其国有三门日燇欲迎诏自旁门入曾贻书责之往复者三卒从中行且讽之入朝日燇不从遣其臣陶子竒偕曾来贡曾进所与日燇辩论书帝大悦解衣赐之令坐地上右丞阿里意不然帝怒曰梁曾两使外国以口舌息干戈尔何敢尔或防曾受安南赂遗帝以问曾曾曰安南以黄金器币竒物遗臣臣不受以属陶子竒帝曰受之亦何不可廷臣以日燇终不入朝遂拘留子竒于江陵命刘国杰【字国寳本金人姓乌库理氏后入中州改姓刘】与诸王伊勒吉岱【旧作亦里吉解今改后仿此】等整兵聚粮复议伐之
　　冬十月彗星出紫防垣
　　帝忧之夜召博果密入禁中问所以销天变之道博果密曰风自天而至人则栋宇以待之江河为地之限人则舟楫以通之天地有所不能者人则为之此人所以与天地参也且父母怒人子不敢疾怨起敬起孝故易曰君子以恐惧修省诗曰敬天之怒三代圣王克谨天戒鲜有不终汉文之世同日山崩者二十有九日食地震频年有之善用此道天亦悔祸海内乂安此前代龟鉴也愿陛下法之因诵文帝日食求言诏帝悚然曰此言深合朕意可复诵之遂论説至四更乃罢
　　赦
　　【甲午】三十一年春正月知枢密院事巴延还自军中巴延时在大同【事具前】帝不豫乃驿召还【考元史世祖本纪三十年十一月河南江北行省平章巴延入为中书省平章政事位博果密上三十一年春正月知枢密院事巴延至自军中官位各不同葢实两巴延也续纲目于三十年则依本纪书以巴延为平章政事于三十一年则又不依本纪不书巴延至自军中似以入为平章之巴延即至自军中之巴延两人混而为一今于入为平章之巴延则以寻常命相不为特书于至自军中之巴延则以入受顾命兼采本传特书之再考元代之名巴延者不一其最著者一为平定江南追封淮安王之巴延即此还自大同者也史有特传一为拥戴文宗至顺帝时窜死南恩州之巴延与托克托等同传一为江西佥事讲学□州后死贼难之巴延在儒学传其至元三十年入为平章之巴延但见本纪无列传宰相表于是年又不列其名惟赛音谔徳齐扎斯迪音传附载其子敏珠尔多卜丹有长子曰巴延官中书省平章事末子曰巴延彻尔亦官平章事合之本纪当即其人厥后以受朱清张瑄赂罢相而又复官寻为武宗所诛者当亦即其人史以其人无可纪故不为立传今以其入相无所闗系故亦不为特书其为平章以后之事则仍随时具载但不使是年两巴延相混故特揭之于此】
　　帝崩
　　亲王诸大臣发使告哀于皇孙知枢密院事巴延总百官以听【兵马司请日出鸣晨钟日入鸣昏钟以防变故巴延呵之曰汝欲为贼邪其一如平日适有盗内库银者宰执欲诛之巴延曰何时无盗今以谁命诛之邪人服其有识】
　　葬起辇谷【注见前】
　　庙号世祖国语尊称曰色辰皇帝【色辰防古语聪明天纵之谓元史旧讹作薛禅今译改　史臣曰世祖度量洪广知人善任使信用懦术用能立经陈纪所以为一代之制者防模逺矣】
　　御史中丞崔彧得传国玺献之
　　时穆呼哩曾孙索多【旧作硕徳今改】已死而贫其妻出玉玺一鬻之或以告彧召秘书监丞杨桓【字武子兖州人】辨其文曰受命于天既夀永昌此歴代传国玺也遂献之故太子妃鸿吉哩氏妃以之徧示羣臣丞相以下次第上夀庆曰神寳之出实当宫车晏驾之后此乃天意属于皇太孙也乃遣右丞张九思赍授之
　　夏四月皇孙特穆尔即位于上都【是为成宗】大赦
　　皇孙南还及宗室诸王防于上都定策之际亲王有违言者伊实特穆尔谓晋王噶玛拉曰宫车晏驾神器不可虚畴昔储闱符玺已有所归【授星太子寳事具前】晋王宗盟之长何俟而不言巴延亦握剑立殿陛宣顾命述所以立皇孙之意辞色俱厉诸王皆股栗趋殿下拜皇孙遂即位大赦
　　追尊皇考曰裕宗皇帝尊母鸿吉哩氏曰皇太后改太后所居旧太子府为隆福宫
　　五月以伊实特穆尔为太师巴延为太伊彻察喇为太保
　　罢伐安南兵释其使归国
　　六月庚辰朔日食
　　赐宋使臣家翁号处士遣还乡
　　初世祖欲官翁不受遂安置河间以春秋教授弟子数为诸生谈及宋兴亡之故辄流涕太息至是年逾八十诏赐号处士放还乡里予金币皆不受寻卒
　　秋七月诏中外崇奉孔子
　　博果密罢为陜西平章政事寻复留之
　　初世祖崩时博果密得预顾命丞相鄂勒哲以其年位在下深忌之帝知其故慰劳之曰卿先朝腹心惟朝夕启沃匡朕不逮庶无负先皇付托之重廷议大事多从其言河东守臣献嘉禾博果密曰汝郡内所产尽如是邪曰惟此数茎耳博果密曰如此则既无益于民何足为瑞遂罢遣之西僧作佛事请释罪囚祈福谓之都勒斡【旧作秃鲁麻今改】豪民犯法皆赂之以求免有杀主杀夫西僧请被以帝后服乗黄犊出宫门释之云可得福博果密曰人伦者王政之本风化之基岂可容其乱法如是帝责丞相曰朕戒汝无令博果密知今闻其言朕甚媿之使人语博果密曰卿且休朕今从卿言有奴告主者主被诛即以其主所居官与之博果密言若此必大壊天下风俗无复上下之分矣帝悟为追废前命丞相以下多与谋议不合奏以为陜西行省平章政事太后谓帝曰博果密朝廷正人先皇帝所付托岂可出之于外邪乃复留之
　　冬十月帝至自上都
　　帝廵狩赛音布拉克【旧作三不剌今改】川地【方舆纪要赛音市拉克川在故开平卫境】董文用言先帝新弃天下陛下廵游不以时无以慰安元元且人君犹北辰居其所而众星拱之不在勤逺畧也宜趣还京师帝悟始还
　　弛江西银冶课额
　　江西省臣言银冶嵗输万一千两而未尝及数民不能堪命自今从实办之不为额
　　十一月罢江南行枢密院
　　初江淮湖广江西各立行枢密院江南省臣累请罢之帝以问巴延时巴延已属疾张目对曰内而省院各置为宜外而军民分不便帝从之遂罢三院以其事归行省
　　以何玮【易州易县人伯祥之子】为参知政事巴延彻尔为参议省事
　　初帝谕右丞相阿里参政梁徳珪【字伯温大兴良斜人】曰中书政务卿等皆懐怠心又不约束吏曹使选人留滞僧格虽奸邪然僚属惮其威政事无不立办卿等其约所属不事事者惩之时省臣凡十一人至是以玮参知政事玮曰古者一相专任贤也今宰执员冗政出多门转相猜忌请损之不从巴延彻尔平章政事巴延【即三十年十一月入为平章者】弟也巴延曰臣叨平章政事兄弟宜相嫌避帝曰兄平章于上弟参议于下何所嫌也
　　十二月太傅知枢密院事巴延卒【諡忠武】
　　巴延深沉有谋畧善断将二十万众伐宋如将一人诸将仰之若神明还朝未尝言功及是卒赠太师追封淮安王
　　禁侵扰农桑者
　　成宗皇帝
　　【乙未】元贞元年春正月以刘国杰为湖广行省平章政事辰澧地接溪洞宋尝选民立屯免其繇役使御诸蛮在澧曰隘丁在辰曰寨兵宋亡皆废国杰悉复其制又视盗出没之地置戍三十八所分屯将士以守之由是东尽交广西亘黔中周湖广四境皆有屯戍制度周密诸蛮不能复宼入朝赐玉带锦衣旌其功台臣言国杰在军中每倾家赀赏赍将士帝命估偿之
　　二月帝如上都【以后诸帝往还上都俱于首年书之其或因事特书不在此列】
　　留梦炎致仕
　　上以其在朝言无所隠厚赐遣之【初世祖尝问梦炎叶李优劣于赵孟頫对曰梦炎臣之殳执其人重厚笃于自信好谋能断有大臣器叶李所读之书臣皆读之所知所能臣皆知之能之世祖曰汝以梦炎优于李邪梦炎为宋状元至宰相当贾似道误国依阿取容李以布衣乃防阙上书是贤于梦炎也】
　　三月安南入贡
　　地震
　　夏四月广京师赈粜米肆
　　帝以京师米贵益广世祖之制设三十肆发米七万余石粜之其肆每年増粜多至四十万石行之既乆多为强豪巧取乃令有司籍贫民户数验口给之减赈粜之直三分之一毎嵗亦不下二十余万石
　　闰月兰州河清
　　上下三百余里凡三日
　　厘正选法
　　省臣言阿哈玛特僧格怙势卖官不别贤否选法大壊乃诏敏珠尔多卜丹与何荣祖等厘正之
　　五月升江南诸县为州
　　以戸为差戸四万五万者为下州五万至十万为中州凡为中州二十八下州十五又以戸不及额降连州【注见前】路为州
　　六月汴梁诸路灾
　　汴梁蝗利州葢州螟泰安曹州济寕水安西【元陜西行省至京兆至元十六年改京兆为安西路】延安巩昌庆阳环州旱【时许扆为陜西行省右丞以闗中饥议发廪赈之同列以未经奏请不可扆曰民为邦本今饥馁若此若俟命下无及矣擅发之罪吾当任之遂发粟赈贫命亦寻下　许扆字君甫绛州曲沃人】
　　秋九月帝还大都
　　冬十一月太师伊实特穆尔卒
　　后追封为广平王【諡贞宪】
　　十二月立皇后巴约特【旧作伯岳吾今改】氏【驸马托里实克之女旧作托里斯今改】
　　【丙申】二年春正月诸王公主驸马母辄罪官吏
　　时诸王锡锡【旧作小薛】等部曲及驸马曼济台【旧作蛮子台今改】恣横扰民私杀有罪有司官吏辄被号召至是诏非奉防毋得専擅加罪
　　二月以博果密为昭文馆大学士平章军国事丹津为平章政事
　　博果宻以与同列多异议乆称疾不出帝曰朕知卿疾之故以卿不能从人人亦不能从卿也欲以丹津代卿何如博果密曰津实胜臣乃拜博果密为昭文馆大学士平章军国重事辞曰是职也国朝惟史天泽尝为之臣不敢当制去重字而以津代为平章政事
</div>
    <div class="pagination">
<a href="御批历代通鉴辑览_page239.html">上一页</a><span>...</span><a href="御批历代通鉴辑览_page235.html">235</a><a href="御批历代通鉴辑览_page236.html">236</a><a href="御批历代通鉴辑览_page237.html">237</a><a href="御批历代通鉴辑览_page238.html">238</a><a href="御批历代通鉴辑览_page239.html">239</a><span class="current-page">240</span><a href="御批历代通鉴辑览_page241.html">241</a><a href="御批历代通鉴辑览_page242.html">242</a><a href="御批历代通鉴辑览_page243.html">243</a><a href="御批历代通鉴辑览_page244.html">244</a><a href="御批历代通鉴辑览_page245.html">245</a><span>...</span><a href="御批历代通鉴辑览_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
