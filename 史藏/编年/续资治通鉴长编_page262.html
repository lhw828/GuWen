<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 262 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 262 页/共 607 页</h1>
    <div class="content">　　又言：「太阳始亏，阴云忽开，呈露天象；已而复合，此天意诫人君之深也。西有桀骜之戎，北有强大之敌，朝廷捐金币以纾边民之患，然此辈何厌哉！北界比增岁遗，而西戎乘屡胜之气，我亦捐二十五万以与之。百姓匮穷【一五】，犹遣泛使数有邀求，臣知敌计，日远月长【一六】，欲以困中国，中国既困，则必渝盟。何者？鴜今日之兵，不足用也。卒伍骄惰，常冀姑息，姑息不至，立能为害，保塞甘陵可为明验。将帅不能申恩威，惟苟免无事，如养痈疽，触之则溃，况驱以向敌乎！为陛下计，惟急于择士，笃于任贤，无以朋党疑臣下。若贤者类进，则可以为朝廷选将帅，明纪律。岁月磨之，使渐变陈态，兵戢备严，常若敌至，则外蕃不敢动而有所惩艾矣。」
　　又言：「坐而论道者，三公也。今辅相日奏事，非留身求罢免，未尝从容独见，以详讲治道。虽愿治如尧、舜，得贤如稷、契，而未至于治者，抑由此也。幸陛下于辅臣、侍从、台谏之列，择其忠信可任而通治道者，屡召而数访之。」景初所言，本传都无日月，实录亦不载。因此月日食，附之月末。
　　五月乙丑，诏河北东、陕西路每岁夏曝器甲，其有损断者，悉令完补。如后检点有不堪用者，知州、通判□主兵官并降官。
　　乙亥，马军副都指挥使、昭信留后张茂实为宁远节度使、知潞州。
　　茂实之母微，既生茂实，入宫乳悼献太子。茂实方襁褓，真宗以付内侍张景宗，曰：「此儿貌厚，汝养视之。」景宗遂以为子。于是开封民繁用扣茂实马首，言茂实乃真宗子，茂实执以闻。事下开封府【一七】，用鴜病狂易。事既明，言者以嫌请罢茂实兵柄。上察其无他，故擢节度使出守。用坐编管歙州。既而言者不已，复诏光禄少卿许宗寿鞫之，配用窦州牢城。实录云，茂实乃乳母朱氏子，其生常在禁中，故用缘而妄言。与茂实正传不同，今从正传。用配窦州，乃七月辛未，今并书。司马光记闻云：初，周王将生，诏选孕妇朱氏以备乳母。已而生男，真宗取视之，曰：「此儿丰盈，亦有福相，留宫中娱视皇子。」皇子七岁薨，真宗以其儿赐内侍省都知张景宗为养子，名曰茂实。及长，累历军职，至马军副都指挥使。繁用【一八】其父尝为张氏仆，自幼闻父言茂实生于宫中，或言先帝之子，于上属为兄。用冀幸恩赏，即为表具言其事，于中衢邀茂实，以表呈之。茂实惧，以用属开封府。府以用妄言，杖之，配外州下军。然事遂流布，觽庶哗然，于是言事者请召用还考实。诏以嘉庆院为制狱。按之者言，用素病心，一时妄言，茂实不上闻，擅流配之，请案其罪。诏繁用配广南牢城，辞所连及者释之。又云：狱成，知谏院张择行录问，驳用非心病，诏更验定。鴜初止编管，更验定，乃配广南也。
　　丙子，广南西路经略司言，获黎贼符护奴婢十人，送还峒中。而符护亦尝犯边，执琼崖州巡检、三班借职慕容允明及军士，于是以军士五十六人及允明来归。允明道病死，诏军士至者悉贷之。
　　黎峒，唐故琼管之地【一九】，在大海南，距雷州泛海一日而至。其地有黎母山，黎人居焉。旧说五岭之南，人杂蛮獠，朱崖环海，豪富□兼，役属贫弱；妇人服缌缏，绩木皮为布，陶土为釜，器用瓠瓢；人饮石汁，又有椒酒，以安石榴【二○】鴲瓮中即成酒。俗呼山岭为「黎」，居其间者号黎人，弓刀未尝去手。弓以竹为弦。今儋、崖、万安皆与黎为境，其服属州县者为熟黎【二一】，其居山峒无征徭者为生黎，时出与郡人互市。
　　丁丑，祠部员外郎、秘阁校理王纯臣通判扬州。其兄尧臣时为枢密副使，有以纯臣多纳馈遗闻上者，故出之。
　　戊寅，刑部员外郎、兼侍御史知杂事郭申锡为河北体量安抚使，西上合门使张希一副之。时谍者称契丹议遣泛使，申锡因言河北官私俱困，吏不素择，兵不素练，愿选能臣申饬备御。上嘉其言，即命申锡往，托以流民初复业，故遣使安辑也。寻诏申锡如经制边事，须密行文字，毋或张皇。诏申锡无张皇，乃七月壬戌日事，今并书。
　　知□州韩琦，请自今河北、陕西、河东兵每春秋大阅，其武艺绝伦者，与免军中诸役，如本军将有窠阙则先补之，从之。
　　辛巳，南丹州刺史莫惟延子世渐为检校散骑常侍、权发遣南丹州事。惟延老，愿以世渐承袭也。莫惟延，据南丹州传作莫惟迪。今两从之。
　　乙酉，诏自今三班使臣，合入远地而父母年高者，听依文臣例，召保官与近地。
　　丙戌，广南西路经略司言，融州大邱峒首领杨光朝内附。
　　己丑，客星出天关之东南可数寸。嘉佑元年三月乃没。
　　六月乙未，诏益州路钤辖司，应蛮人出入处，皆预择人为备御。时黎州言侬智高自广源州遁入云南故也。
　　丙申，置广州管勾城池、甲仗库、战船场使臣一员。
　　壬寅，徙知澶州、建武节度使曹佾知青州，时议将修塞六塔，上赐诏问佾。佾言：「河决殆天时，未易以人力争。陛下念河北被患，于工费无所惜，然决口将合流益驶，虽用土如麻苇，积刍如邱阜，且何所施？以臣之见，不如徐观其势而利导之，万全之算也」。佾论与执政异，故徙之。此据李清臣墓铭。按此时犹未修六塔，恐清臣饰说，当考详。明年十月二日赵抃有言。
　　乙巳，追封皇后父堒为东海郡王；温成皇后父尧封为清河郡王，母曹氏为齐国夫人。
　　丙午，诏荆湖北路安抚司，军士遁入蛮界，其防边土丁能捕获二人以上，与迁一资。
　　癸丑，殿中侍御史里行□中复，上殿弹宰相梁适奸邪，上曰：「近日马遵亦有弹疏，且言唐室自天宝而后治乱分，何也？」中复对曰：「明皇初任姚崇、宋璟、张九龄为宰相，遂致太平。及李林甫用事，纪纲大坏，治乱于此分矣。虽威福在于人主，而治乱要在辅臣。」上曰：「朕每进用大臣，未尝不采天下公议所归，顾知人亦未易耳。」遵，乐平人也。
　　甲寅，出内藏库绸绢五十万、缗钱三十万，下河北助籴军储。八月范镇论买钞事，可考。
　　秋七月壬戌朔，录南作坊副使刘用子世昌为三班借职、世隆三班差使殿侍。用尝知泸州，招来蛮贼八百余人，又一子战没，特恤之。
　　甲子，诏刊修唐书官宋祁、编修官范镇等速上所修唐书。
　　丙寅，前真定府矒城主簿陈昌期为光禄寺丞。先是，闽人范士举与其党数百人盗贩私茶，久不能获，而昌期能往招降之也。
　　丁卯，端明殿学士，给事中、知益州程戡为参知政事。
　　礼院言：「奉诏参定即温成皇后旧宅立庙及四时享祀之制。检详国朝孝惠皇后，太祖嫡配，止即陵所置祠殿以安神主，四时惟设常馔【二二】，无荐享之礼。今温成皇后宜就葬所立祠殿，参酌孝惠故事施行，仍请题葬所曰『温成皇后园』。」从之。
　　戊辰，礼部侍郎、平章事梁适罢，以本官知郑州。
　　先是，殿中侍御史马遵等弹适奸邪贪黩，任情徇私，且弗戢子弟，不宜久居重位。适表乞与遵等辨。遵等即疏言：「光禄少卿向传师【二三】、前淮南转运使张可久，尝以赃废，乃授左曹郎中；又留豪民郭秉在家卖买，奏与恩泽；张掞还自益州，赂适得三司副使，故王逵于文德殿廷厉声言：『空手冷面，如何得好差遣！』」适居位犹自若。中丞孙抃言：「适为宰相，上不能持平权衡，下不能训督子弟。言事之官数有论奏，未闻报可，非罢适无以慰清议。」上知清议弗平，乃罢之。王珪志适墓，云适论皇仪不可治妃丧，又云将以适为园陵使，适言嫔御无园陵之制，由是与陈执中不合，御史因得以伤适。今适传犹用珪志。按适自以奸邪贪黩罢相，初不由议温成礼与执中异也，珪志墓不免缘饰，本传不当因之，今不取。
　　己巳，殿中侍御史马遵知宣州【二四】，殿中侍御史吕景初通判江宁府，主客员外郎、殿中侍御史里行□中复通判虔州。
　　梁适之得政也，中官有力焉。及遵等于上前极陈其过，上左右或言御史捃拾宰相，自今谁敢当其任者。适既罢，左右欲□遵等去之。始，遵等弹适多私，又言：「盐铁判官李虞卿，尝推按茶贾李士宗负贴纳钱十四万缗，法当倍输。而士宗与司门员外郎刘宗孟共商贩，宗孟与适连亲，适遽出虞卿提点陕西刑狱。」下开封府鞫其事，宗孟实未尝与士宗共商贩，且非适亲，遵等皆坐是黜，而中复又落里行。知制诰蔡襄，以三人者无罪，缴还词头。改付他舍人，亦莫敢当者，遂用熟状降敕。虞卿，昌龄子也。梁适因中官得相，此据碧云騢，他书无之。然适尝使石全彬诉狄青等赏薄，而青遂除枢密使，则适固交结中官者也。碧云騢所载，或过当，今略删取云。
　　御史中丞孙抃言：「臣等昨论列宰臣梁适事，今日风闻吕景初以下并议谴责。臣详观朝旨，必是奸人以巧言移人主意，遂使邪正曲直，溃然倒置。况威赏二柄【二五】，帝王之权，古先圣人，尤所谨重。今梁适内恃私邪，外恃势力，重轻高下，皆在其手，嗟怨之声，腾沸中外，陛下庇而不问。臣恐缘此之后，朝廷事事，尽由柄臣，台谏之官，噤口结舌，畏不敢语，陛下深居九重，何从而知之。此非宗庙社稷之福，非天下生灵之福。臣居风宪之长，既不能警策权臣【二六】，致令放纵私徇，又不能防闲奸人，致令惑误圣听，臣之罪多矣。乞陛下夺臣官爵，窜臣远方，以谢天下公议。」
　　又言：「朝廷置御史台伺察奸宄，纠弹不法。先帝复降诏书，不许兼领他务，以专言事之任，故人人知惧，纪纲可守。今权臣纵恣，威赏自我。白简廉奏，是为本职，陛下不访始末，觽斥而髃逐之，中外共骇，无敢语者。此鴜执政大臣阴相徇庇，以固宠利，多设他语，寖移圣意，上不忧朝政，下不畏物议。人臣居槐鼎之贵，固已极致，何苦如是乎？臣前与郭申锡等全台上殿论列朝廷事，陛下虽实时未便开可，然亦优容讨论，终不赐之罪名。今止言梁适，乃遽然有此行遣，显是犯天子之颜者其过轻，言宰相之事者其罪重。庙堂谋议，重轻之际，理宜然耶。方今幅员数万里，生齿至伙，治乱安危之要，系执政数人而已。既有过咎，台官不得言，谏署不得奏，朝廷其如何哉！启此一例，政体去矣。伏望陛下念太祖、太宗、真宗大业，谨重之又谨重之，无使威赏二柄尽假于下。」又累奏乞召还遵等，皆不报。
　　翰林学士胡宿，因召对乞留马遵等，退，又上言：「御史者，天子耳目之官，所以上广聪明，下防威福。若有懦弱无状【二七】，缄默不言，即是尸位【二八】素餐，负陛下之任使，罪之可也；若其不畏强御，纠发奸违，可谓能言，是其本职，旌之可也。近闻台官弹奏，事连宰相，陛下不置诏狱按问，止令开封府讯状，凭刘宗孟一面单辞，黜三御史【二九】，于朝廷有损，于人情未服。昨日闻御史差敕，留中未下，外议皆谓必是圣心觉悟，不黜台官，人情莫不喜悦。刚猛御史，自古难得。今若逐去，须别举之，所举之人，未必能胜此也。近日谪见未息，奸宄须防。古人有言：『猛虎在深山，藜藿为之不采。』犹言直臣在朝，奸人远避也。臣欲乞降旨留三御史在朝，以警奸邪。臣已曾面论此事，欲乞圣慈，更赐详度。」
　　权知开封府、龙图阁直学士、兵部郎中吕公弼为枢密直学士、知益州。
　　先是上每念吕夷简，闻公弼有才，书其名于殿柱。公弼奏事，上目送之【三○】，语宰相曰：「公弼甚似其父。」既召程戡入辅，因使公弼代戡。公弼固辞，乃复授龙图阁直学士、同髃牧使；乃诏同髃牧使权增一员，后不为例。
　　庚午，秦凤路经略司【三一】言西贼寇古渭寨，乞于邻路益兵五千人，从之。
　　甲戌，知滑州、端明殿学士、兼龙图阁学士【三二】、礼部侍郎张方平为户部侍郎、知益州。方平初以父老不得迎侍辞，上曰：「久知此条贯不便，但以祖宗故事，不欲更变，因卿行便可迎侍去。当令中书罢此条贯。」方平惶恐，奏祖宗着令，安可以臣故，轻议更变也。此据范镇东斋笔记【三三】，附见。不知罢此条贯果在何时，当考。方平措置益州事，附明年正月，鴜方平以十一月方到也。
　　戊寅，诏殿前、马步军司，诸军排连，其艺均者以射亲为上，仍自今别籍记射亲者。
　　庚辰，判大名府贾昌朝，请以河北诸州军户绝钱并官死马价钱，令逐处市马给战士，从之。
　　壬午，太子太师致仕杜衍言，臣男诉秘书丞通判应天府，乞候成资日就差管勾南京留司御史台。诏候今任满【三四】，差权替年满阙。衍以引年退居，上恤其耆德，特从所请，非常例也。
　　癸未，礼院言今立温成皇后祠殿而未见孝惠故事，请每行祭奠，止令本处内臣主之。诏孟飨特差知制诰、待制行事，其制如皇后，牙盘食差减之。
　　戊子，龙图阁直学士、吏部郎中欧阳修知同州。
　　先是修守南京，以母忧去，服除入见，上恻然怜修发白【三五】，问在外几年，今年几何，恩意甚至，命判吏部流内铨。小人恐修复用，乃伪为修奏，乞汰内侍挟恩令为奸利者，宦官人人忿怨。杨永德者，阴求所以中修。会选人张俅、胡宗尧例改京官，批旨以二人尝犯法，并循资。宗尧前任常州推官，知州以官舟假人，宗尧连坐。及引对，修奏宗尧所坐薄，且更赦去官，于法当迁。谗者因是言宗尧翰林学士宿子，故修特庇之，夺人主权，修坐是出守。修在铨曹，未浃旬也。
　　八月癸巳，判吏部南曹、太常博士、集贤校理□充同知太常礼院，同判吏部南曹、太常丞、直集贤院冯京同判登闻鼓院。二人皆以胡宗尧故易任。充上疏为欧阳修辨，不报。
　　出内藏库钱二百万缗，令入内供奉官、勾当御药院张茂则置司以市河北入中军粮钞。先是上封者言：「河北入中军粮，京师给还缗钱、绸绢，商人以算请，久未能得，其钞每百千止鬻六十千。今若出内藏库钱二百万缗量增价收市之，岁可得遗利五十万。」上以为然，故委茂则干其事。既而知谏院范镇言：「内藏库、榷货务同是国家之物，岂有榷货务固欲滞商人算钞【三六】，而令内藏库乘贱以买之。与民争利，伤体坏法，莫此为甚。」上诺镇言，遽罢之。罢买钞乃乙巳日，今□书。
　　自皇佑二年改用见钱法，而京师积钱少，不能支入中之费【三七】，尝出内藏库钱帛百万以赐三司。久之，入中者寖多，京师帑藏益乏，商人持券以俟，动弥岁月，则至损其直以售于畜贾之家，故言利者欲革之。朝廷既行，即止，然自今并边虚估之弊复起。此据食货志第三卷附见。皇佑四年三月壬戌出绢十万，七月乙巳又出钱三十万、绢十万，五年七月丙子出钞十万、绸绢二十万、挠十万，今年六月甲寅出绸绢五十万、缗钱三十万。
　　范镇又言：「臣伏见祠部员外郎邵必先知常州日，误以杖六十罪作徒一年决遣，自开封府推官落集贤校理，降充邵武军监税。准法，去官迁官流以下罪勿论，当时特旨已为过重。近以南郊赦恩□今年三月德音，纔移扬州监酒，中外之说以为用法过当。使必犯情涉深故，虽废终身亦不为过，然出于失误，于法本轻，又别无难恕情理，伏望特与牵复职任，庶合用法之意。臣与必同在馆阁，知其本末甚详，窃恐如必之比尚多，伏乞下大理寺、刑部检会闻奏，比类施行。」镇论邵必，不得其时，据奏矒，在论买交钞后，因附此。
　　大宗正司言，左卫大将军从古，自陈亡子世迈尝冒请亡孙令昶俸钱，愿除己俸入官，请劾罪以闻。上以从古知过，特释之。从古，德芳孙也。
　　甲午，知制诰贾黯权判吏部流内铨。承平日久，百官职业皆有常宪，鴜乐于因循【三八】，而铨衡徒文书备具而已，黯始欲以风义整救其弊。益州推官桑泽，在蜀三年，不知其父死。后代还，举者甚觽，应格当迁。方投牒自陈，人皆知其尝丧父，莫肯为作文书，泽知不可，乃去，发丧制服，以不得家问为解。泽既除丧，求磨勘。黯以谓泽三年不与其父通问，亦有人于之爱于其亲乎！使泽虽非匿丧，犹为不孝也。言之于朝【三九】，泽坐废归田里【四○】，不齿终身。晋州推官李亢，故尝入钱得官，已而有私罪，默自引去，匿所得官，以白衣应举及第，积十岁当磨勘，乃自首言其初事。黯以为此律所谓罔冒也，奏罢之，夺其劳考。
　　丙申，知谏院范镇言：「陛下每遇水旱之灾，必露立仰天，痛自刻责，尽精竭虑，无所不至，鴜百吏不称职，使陛下忧勤于上，而人民愁苦于下也。夫以国家用调责之三司，三司责之转运使，转运使责之州，州责之县，县责之民，民竭其力以佐公上而自用不给【四一】，则嗟怨之气，干戾天地，此水旱之所以作也。愿诏中书、枢密大臣，考求祖宗朝逮天圣中，官吏与所畜兵及天下赋入之数而斟酌裁节之，庶国用有常而民力有余。陛下虽高拱无所事，而天地之和应矣。惟留神采择。」
　　丁酉，诏前代帝王后，尝仕本朝为八品以下官，其祖父母、父母、妻子犯流以下罪听赎，未仕而尝受朝廷赐者，身所犯非凶恶亦听以赎论。
　　辛丑，诏雅州知州专管勾黎州兵甲盗贼公事。
　　壬寅，起居舍人、直集贤院、同修起居注□奎为契丹国母生辰使，礼宾副使、知镇戎军郭逵副之；盐铁判官、主客郎中宋选为契丹生辰使，供备库副使、定州路都监王士全副之；开封府判官、殿中侍御史俞希孟为契丹国母正旦使，合门通事舍人夏伸副之；司封员外郎、直龙图阁、兼天章阁侍讲卢士宗为契丹正旦使，西头供奉官、合门祗候李惟宾副之。
　　癸卯，诏观文殿大学士晏殊，五日一赴内殿起居。
　　赐信州贵溪县龙虎山上清观汉天师二十六代孙张嗣宗为冲靖先生。
　　乙巳，补易州民李秀为三班差使殿侍。始，秀为雄州探事，有边民遁入契丹以告秀，秀畏罪乃求归，特补之。
　　丙午，工部侍郎、参知政事刘沆依前官平章事、集贤殿大学士【四二】。
　　礼部侍郎、知郑州梁适为观文殿大学士【四三】、知秦州。御史中丞孙抃再疏言旧相不当临边，不报。初建古渭寨，间为蕃部所钞，及益兵拒守，而他族多惊疑。适具牛酒，召其大酋瞎药鸡罗等抚定之，罢所益兵。终适之去，蕃部不为寇。碧云騢言适除观文殿大学士由内降。按旧相为观文殿大学士，非异恩也，疑碧云騢所载或毁适过甚，今不取。
　　丁未，徙知宣州、殿中侍御史马遵为京东转运使，通判江宁府、殿中侍御史吕景初知衢州，通判虔州、主客员外郎□中复知池州。
　　初，欧阳修罢判流内铨，□充、冯京罢判南曹，知谏院范镇言：「铨曹承禁中批旨，疑则奏禀，此有司之常也。今谗人以为挠权，窃恐上下更相畏，谁敢复论是非。请出言者主名，正其罪，复修等职任。」凡再言之，帝意解，而宰臣刘沆亦请留修。帝谓沆曰：「卿召修谕之。」沆曰：「修明日陛辞，若面留之，则恩出陛下矣。」戊申，命修刊修唐书。
　　诏学士院，自今当宿学士以故请告者，令以次递宿。前一夕，命刘沆为宰相，召当宿学士杨伟草麻，不至，乃更自外召赵概草之，故有是诏。
　　辛亥，诏枢密院自今选有材武任战阵者，权三路钤辖，候五年正授之，毋得陈乞。
　　壬子，诏观文殿大学士晏殊赴经筵，赐坐杌如宰相仪。
　　丁巳，诏河北沿界河寨铺使臣，非公事毋得擅入州城。
　　戊午，知制诰贾黯言：「陛下日御迩英阁，召侍臣讲读经史，其咨访之际，动关政体，而史臣不得与闻，臣窃惜之。欲乞令修起居注官入侍阁中，事有可书，随即记录。」从之，赐坐于御坐西南。
　　诏自今将相迁拜见辞之礼，令合门以故事举行。初，知制诰韩绛言：「比年以来，多失故事。且将相迁拜、迎授、见辞、劳饯，各有宠数，或当行而辄罢，或假予之非宜，遂使恩礼所及，颇失其称。请下有司申明旧制。」故降是诏。
　　注　　释
　　【一】以枢密副使读册则不可「副」字原脱。按上文谓「诏枢密副使孙沔读哀册」，此「副」字当不可省，据长编纪事本末卷三四贵妃张氏宠幸及宋史卷二八八孙沔传补。
　　【二】乃罢节度使不除「乃」字原脱，据宋本、宋撮要本、阁本及治迹统类卷二九官制沿革上补。
　　【三】谨愿细密「愿」原作「厚」，据同上诸本及编年纲目卷一五改。
　　【四】岂谓适素奸邪不能办此「素」原作「疏」，据阁本改。
　　【五】因追罪刍「追」字原脱，据宋本、宋撮要本补。
　　【六】鄄人「鄄」原作「甄」，据宋本、宋撮要本、阁本改。
　　【七】谦静原作「谦谨」，据宋本、宋撮要本及编年录卷五、宋史卷四六四王贻永传改。
　　【八】朝臣原作「朝廷」，据宋本、宋撮要本、阁本改。
　　【九】宰相率百官「率」字原脱，据宋撮要本、阁本及宋会要瑞异二之一、编年纲目卷一五补。
　　【一○】其神属礼「神」，太常因革礼作「德」，疑是。
　　【一一】今姑附宿章「姑」原作「始」，据宋本、宋撮要本、阁本改。
　　【一二】补为本军校「本」原作「参」，据阁本改，宋史卷三三○任颛传作「补军校」可证。
　　【一三】未加拣汰「加」原作「知」，据宋本、宋撮要本及宋史全文卷九上、宋史卷三○二吕景初传改。
　　【一四】亦相率而败「率」，宋本及同上宋史作「牵」。
　　【一五】百姓匮穷此句上宋本、宋撮要本有「剥肤椎髓」四字。
　　【一六】日远月长「月」原作「日」，据宋本、宋撮要本、阁本改。
　　【一七】事下开封府「府」字原脱，据宋本、宋撮要本补。
　　【一八】繁用涑水纪闻卷九作「有军人繁用」，连下文「其父」读之，义优。
　　【一九】唐故琼管之地「琼」原作「邕」，据宋会要蕃夷五之四五、宋史卷四九五蛮夷传改。
　　【二○】安石榴同上宋会要及宋史都作「安石榴花」。
　　【二一】其服属州县者为熟黎「者」字原脱，据宋本、宋撮要本及同上宋会要、宋史补。
　　【二二】常馔「常」字原脱，据宋本、宋撮要本及长编纪事本末卷三四贵妃张氏宠幸、宋会要礼一○之六补。
　　【二三】向传师「传」原作「傅」，据宋本、宋撮要本及宋史卷二八二本传改。
　　【二四】宣州原作「宜州」，据宋本、阁本及长编纪事本末卷三九□中复等论梁适、宋会要职官六五之一二、宋史全文卷九上改。下文八月丁未条谓「徙知宜州马遵」云云，亦可证。
　　【二五】况威赏二柄「柄」原作「字」，据宋本、宋撮要本及同上长编纪事本末改。
　　【二六】警策权臣「策」原作「察」，据宋本、宋撮要本及同上书改。
　　【二七】懦弱无状阁本同。宋撮要本及同上书作「畏懦无状」。
　　【二八】尸位阁本同。宋本、宋撮要本及同上书作「尸禄」。
　　【二九】三御史「三」下原衍「人」字，据同上书删。
　　【三○】上目送之「送」原作「注」，据宋本、宋撮要本及治迹统类卷二九官制沿革上，东都事略卷三二、宋史卷三一一吕公弼传改。
　　【三一】秦凤路经略司「司」原作「使」，据阁本改。
　　【三二】知滑州端明殿学士兼龙图阁学士「滑」原作「渭」，「兼」以下六字原脱，据宋本、宋撮要本改补。乐全集附录行状谓方平知杭州时已加龙图阁学士，其后迁尚书礼部侍郎、知滑州，可证。
　　【三三】东斋笔记「斋」原作「齐」，据宋本、宋撮要本、阁本改。
</div>
    <div class="pagination">
<a href="续资治通鉴长编_page261.html">上一页</a><span>...</span><a href="续资治通鉴长编_page257.html">257</a><a href="续资治通鉴长编_page258.html">258</a><a href="续资治通鉴长编_page259.html">259</a><a href="续资治通鉴长编_page260.html">260</a><a href="续资治通鉴长编_page261.html">261</a><span class="current-page">262</span><a href="续资治通鉴长编_page263.html">263</a><a href="续资治通鉴长编_page264.html">264</a><a href="续资治通鉴长编_page265.html">265</a><a href="续资治通鉴长编_page266.html">266</a><a href="续资治通鉴长编_page267.html">267</a><span>...</span><a href="续资治通鉴长编_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
