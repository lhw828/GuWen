<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 71 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 71 页/共 73 页</h1>
    <div class="content">　　【时廷推阁臣众举史可法髙宏图姜曰广而刘孔昭攘臂欲并列众以勲臣无入阁例折之孔昭勃然曰即我不可马士英何不可乃进士英东阁大学士兼兵部尚书都察院副都御史又议起废竞举郑三俊刘宗周徐石麒孔昭举阮大铖可法曰先帝钦定逆案无复言越二日拜可法礼部尚书兼东阁大学士与士英宏图并命可法仍掌兵部事士英仍督师凤阳姜曰广先以曽有异议不用及再推辞臣乃以曰广及王铎等名上遂与铎并命又以张慎言为吏部尚书慎言上中兴十议曰节镇曰亲籓曰开屯曰叛逆曰伪命曰褒恤曰功赏曰起废曰惩贪曰漕税皆纳之起刘宗周为左都御史徐石麒为右都御史寻改吏部尚书时宗周闻京师陷方召募义旅讨贼及召以大仇未报不敢受职自称草莽孤臣疏陈时政言今日大计舍讨贼复讐无以表陛下渡江之心非毅然决策亲征无以作天下忠义之气一曰据形胜以规进取江左非偏安之业请进图江北凤阳号中都东扼徐淮北控豫州西顾荆防而南去金陵不逺请以驻亲征之师大小铨除暂称行在少存臣子负罪引慝之心从此渐进秦晋燕齐必有响应而起者一曰重藩屏以资弹压淮扬数百里设两节钺不能御乱争先南下致江北一块土拱手授于流贼督漕路振飞坐守淮城久以家属浮舟逺地是倡之逃也于是镇臣刘泽清髙杰遂有家属寄江南之説军法临阵脱逃者斩臣谓一抚二镇皆可斩也一曰慎爵赏以肃军情请分别各帅封赏孰当孰滥轻则收侯爵重则收伯爵夫以左帅之恢复而封髙刘之败逃亦封又谁不当封者武臣既滥文臣随之外臣既滥中珰随之恐天下闻而解体也一曰核旧官以立臣纪燕京既破有受伪官而叛者有受伪官而逃者有在封守而逃者有奉便命而逃者法皆不赦亟宜分别定罪为戒将来至于伪命南下徘徊顺逆之间实繁有徒必且倡为曲説以惑人心尤宜诛絶又言当贼入秦流晋渐过畿南逺近汹汹独大江南北晏然而二三督抚不闻遣一骑以壮声援流贼遂得长驱犯阙坐视君父之危亾而不救则封疆诸臣之当诛者一凶问已确诸臣奋戈而起决一战以赎前愆自当不俟朝食方且仰声息于南中争言固圉之策却兵权于阃外首图定策之功则封疆诸臣之当诛者又一新朝既立之后谓宜不俟终日首遣北伐之师不然则亟驰一介间道北进檄燕中父老起塞上名王哭九庙厝梓宫访诸王更不然则起闰帅郑芝龙以海师下直沽九边督镇合谋共奋事或可为而诸臣计不出此则举朝谋国不忠之当诛者又一罢废诸臣量従昭雪自应援先帝遗诏及之今乃槩用新恩诛阉定案前后诏书鹘突埶必彪虎之类尽从平反而后已则举朝谋国不忠之当诛者又一臣谓今日问罪当自中外诸臣不职者始诏纳其言宣付史馆中外为悚动而石麒亦陈奏七事曰省庻官慎破格行久任重名器严起废明保举交堂亷所言皆切时政又起黄道周为吏部左侍郎令兵部尚书张国维以原官回任协理京营戎政先是庄烈帝令国维赴江浙督饷出都十日而城陷至是召还余皆迁擢有差】质实【郑三俊初为吏部尚书庄烈帝下诏求贤三俊举李邦华刘宗周自代且荐黄道周史可法冯元飏陈士竒四人姜采熊开元言事下狱及宗周获严谴三俊皆恳救先后奏罢不职司官数人铨曹悉廪廪大僚缺官三俊数引荐贤士之废斥者多复用徐石麒获罪率同官合疏乞留后以兴呉昌时谋出言官事为言官所诋三俊乞休致仕国亡后家居十年卒刘宗周初为左都御史以奏姜采熊开元不当下锦衣卫狱当付法司帝怒其偏党削职至是福王立起用后南都亡杭州亦失守宗周赴水不死絶食卒　本朝乾隆四十一年追諡忠介徐石麒初为刑部侍郎以奏斩陈新甲失误军机为新甲党所衔怒及擢本部尚书以中官王裕民坐刘元斌党帝欲杀裕民石麒祗议戍帝怒其失出及宗周救姜采熊开元夺职石麒疏留不纳下刑部定罪石麒又据原词拟开元赎徒采谪戍不复鞫讯帝怒遂落职至是福王立起用寻又罢归后】
　　【大兵定嘉兴石麒自经死妻孙氏赴水死　本朝乾隆四十一年追諡忠懿黄道周崇祯中劾杨嗣昌等召对平台反覆抗论坐谪戌南都亡见唐王请募兵江西得义旅九千余人出徽州遇】
　　【大兵战败被执不屈死　本朝乾隆四十一年追諡忠端张国维巡抚应天总督河道有御患治河功南都破请鲁王监国绍兴后江上师溃还守东阳国维知埶不支作絶命词赴水死　本朝乾隆四十一年追諡忠敏】
　　明福王称帝于南京以史可法督师江北召马士英入阁办事
　　【史可法定京营制如北都故事侍衞及锦衣卫诸军悉入伍操练锦衣东西两司房及南北两鎭抚司官不备设以社密告安人心时马士英旦夕冀入相及督师凤阳命下大怒以可法所与士英七不可书奏之王且令髙杰刘泽清疏趣可法视师而自拥兵入觐拜表即行可法遂请督师出镇淮扬于是加可法太子太保改兵部尚书武英殿大学士命便宜行事各镇并听节制十五日壬寅王称帝于南京仍称崇祯十七年以明年为先元年癸夘士英即入阁佐理仍掌兵部尚书事乙巳可法陛辞请以总兵刘肇基于永绶李栖凤卜从善金声桓等随征从之可法起行即遣使访崇祯帝后梓宫及太子二王所在复奉命祭告泗凤二陵祭毕上疏曰陛下践祚初只谒孝陵哭泣尽哀道路感勲若躬谒二陵亲见凤泗蒿菜满目鸡犬无声当益悲愤愿慎终如始处深宫广厦则思东北诸陵魂魄之未安享玉食大庖则思东北诸陵麦饭之无展膺图受箓则念先帝之集木驭朽何以忽遘危亾早朝晏罢则念先帝之克俭克勤何以卒隳大业战兢惕厉无时怠荒二祖列宗将黙佑中兴若晏处东南不思远畧贤奸无辨威防不灵老成投簪豪杰裹足祖宗怨恫天命潜移东南一隅未可保也王嘉荅之时李自成弃京师西走青州诸郡县并杀伪官据城自保未知南都拥立之事可法请速颁监国登极二诏慰山东河北军民心开礼贤馆招四方才智下僚有才被弃者亦悉举任用之以监纪推官应廷吉领其事幕府称得人】质实【金声桓字虎夫辽东卫人】
　　明分淮扬凤庐为四镇以黄得功刘良佐刘泽清髙杰领之
　　【时议分江北为四镇刘泽清辖淮海驻淮北经理山东一路髙杰辖徐泗驻泗水经理开归一路刘良佐辖凤阳驻临淮经理陈杞一路黄得功辖滁和驻卢州经理光固一路仍进得功靖南侯封杰兴平伯泽清东平伯良佐广昌伯时得功泽清杰争欲驻扬州杰先至固欲入城扬州民畏杰不纳杰攻城急日掠村厢妇女民恶之知府马鸣騄推官汤来贺坚守月余进士郑元勲家城中身诣杰营责以大义杰颇感悟为敛兵五里外城西北得暂啓门以通薪而守城者负约数以矢石中杰兵杰兵复进扬人竞疑元勲通杰遂遇害既而杰知不可攻意稍怠而泽清亦大掠淮上临淮不纳良佐军亦被攻王命可法往解得功良佐泽清皆聴命乃诣杰杰素惮可法夜掘坎十百埋暴骸旦日谒可法帐中词色俱变汗浃背可法坦怀待之接偏禆以温语杰大喜过望然杰亦自是易可法用己甲士防衞又檄必取视而后行可法夷然为具疏屯其众州杰又大喜可法乃开府扬州时职方主事万元吉请奉诏宣慰四镇且发万金犒杰令保江淮乃渡江诣诸将营约共奬王室诸将嫌渐解廷议以元吉能辑诸将擢太仆少卿监视江北军务时分四镇各加封边将多不平袁继咸自九江镇所入朝奏曰封爵以劝有功无功而封有功者不劝防扈而封跋扈者愈多王曰事已行柰何继咸曰马士英引杰渡江宜令往辑王曰彼不欲往辅臣史可法愿往继咸曰陛下嗣位固以恩泽收人心尤宜以纪纲肃众志乞振精神申法纪冬春间淮上未必无事臣虽驽愿奉六龙为澶渊之举王有难色因诣榻前密奏曰左良玉虽无异图然所部多降将非孝子顺孙陛下初登大宝人心危疑意外不可不虑臣当星驰回镇许之熊汝霖自福建召还亦上疏曰臣自丹阳来知浙兵为边兵所击火民居十余里边帅有言四镇以杀掠获封爵我何惮不为臣意四镇必毅然北征一雪此耻今恋恋淮扬何也况一镇之饷多至六十万埶必不能供即仿古藩镇法亦当在大河以北开屯设府曽奥突之内而遽以藩篱视之】质实【黄得功开原卫人其先合肥人马鸣騄褒城人汤来贺南丰人郑元勲歙县人　本朝乾隆四十一年入祠万元吉后为兵部尚书守赣州城城陷投水死　本朝乾隆四十一年追諡忠节袁继咸字季通宜春人熊汝霖后从鲁王至海外投水死　本朝乾隆四十一年追諡忠节】
　　明进封左良玉为寕南侯
　　【先是庄烈帝诏封良玉寕南伯畀其子梦庚平贼将军印功成世守武昌命给事中左懋第便道督战良玉乃条月日进兵状以闻疏入未奉防而京师防福王立诏至其部下有异议不欲开读巡抚何腾蛟急诣良玉所争之而良玉已从正纪卢鼎言开读如礼诸将尚汹汹以江南自立君欲引兵东下良玉恸哭不许尽出所蔵金银防物防之诸将曰此皆先帝赐也受国厚恩褐变至此良玉何心独有之乎于是诸将噭然皆哭副将马士秀奋曰有不奉公令复言东下者吾击之以巨槛置礟防江众乃定防王命进良玉爵为侯廕一子锦衣千户以上流之事专委良玉制书到楚而良玉贺表亦至时李自成败于关门良玉得以其间稍复楚西境之荆州徳安承天而腾蛟及总督袁继咸居江西皆与良玉善南都倚为屏蔽时良玉兵八十万号百万前五营为亲军后五营为降军毎春秋肄兵武昌诸山一山帜一色山谷为满军法用两人夹马驰曰过对马足动地殷如雷声闻数里诸镇兵惟髙杰最强不及良玉逺甚然良玉自朱仙镇之败精鋭畧尽其后归者多乌合军容虽壮法令不复相摄而是时良玉亦老且病无出兵意矣】质实【朱仙镇之败开封围急良玉赴援次朱仙镇见贼埶盛一夕抜营走防阳诸军皆溃事见庄烈帝十五年七月正纪良玉所置官名何腾蛟字云从黎平人】
　　明分置应天蘓松巡抚
　　【以左懋第为应天安徽巡抚祁彪佳为苏松巡抚时苏州诸生檄讨其乡官从贼者奸民和之少詹事项煜及大理寺正钱位坤通政司参议宋学显礼部员外郎汤有庆之家皆被焚刼常熟又焚给事中时敏家毁其三代四棺彪佳请议从逆诸臣罪而治焚掠之徒以加等从之时髙杰驻州跋扈甚彪佳尅期往会至期风大作杰意彪佳未必来彪佳携数卒冲风渡杰大骇异尽撤兵衞防彪佳于大观楼彪佳披肝膈勉以忠义共奬王室杰感叹曰杰阅人多矣如公杰甘为死公一日在呉杰一日遵公约矣共饭而别】质实【祁彪佳字宏吉浙江山隂人后杭州破绐家人先寝投水死　本朝乾隆四十一年追諡忠恵宋学顕呉县人汤有庆长洲人】
　　明以忻城伯赵之龙总督京营戎政
　　【之龙与士英比令督京营戎政】质实【赵之龙永乐功臣彜八世孙】
　　明淮扬巡抚路振飞击贼党董学礼于宿迁走之【振飞初授御史陈时事十大曰务苛细而忘政体丧廉耻而坏官方民愈穷而贼愈亟有事急而无事缓知顕患而忘隐忧求治事而鲜治人责外重而责内轻严于小而寛于大臣日偷而主日疑有诏防而无奉行疏入诏付所司继擢右佥都御史总督漕运巡抚淮扬贼陷山西振飞遣将金声桓等十七人分道防河由徐泗宿迁至安东沭阳且团练鄊兵犒以牛酒得两淮间劲卒数万福周潞崇四王避贼同日抵淮大将刘泽清髙杰等亦弃汛地南下振飞悉接之至是河南副使吕弼周为贼节度使进偪淮上进士武愫为贼防御使招抚徐沛而贼所遣伪制将军董学礼等据宿迁振飞击擒弼周愫走学礼竿弼周法场命军士人射三矢乃解磔之愫狥诸市鞭八十槛车送南京诛之防马士英欲用所亲田仰为淮阳巡抚乃罢振飞振飞亦遭母丧无家可归遂流寓苏州振飞在淮安与巡按御史王燮颇号召义士同心戮力自振飞既去王燮亦陞右佥都御史巡抚山东而刘泽清来居淮城威福自擅散遣义士其桀鷔者籍之部下刼掠村落一空又大兴土木造宅壮丽僭拟皇居与田仰日肆欢饮士民愤怨时山东郡县
　　已归我　　　　　　　　　　　大清王燮亦不能往但逡巡河上而已】质实【吕弼周邹平人武愫泾阳人田仰卢陵人】
　　六月明追上崇祯帝后諡号
　　【命諡崇祯帝曰烈皇帝庙号思宗周后曰孝节皇后又追諡其祖母郑贵妃曰孝寕太后考福恭王曰恭皇帝上嫡母邹氏尊号曰恪贞仁夀皇太后时太仆少卿万元吉请修建文实録复其尊称并还懿文追尊故号祀之寝园以建文配而速褒建文死事诸臣以作忠义之气从之乃追复懿文太子庙号并追諡建文帝曰恵宗譲皇帝复封其弟允熥等为王并上景帝庙号曰代宗改諡孝宗张后曰孝成皇后方孝孺等皆为赠諡立嗣又闻崇祯太子及永定二王皆为李自成所害乃追諡太子曰献愍定王曰哀永王曰悼　时朝廷大议多出髙宏图手赵之龙欲倾髙宏图以思非美諡上疏纠驳寻改曰毅宗又寻改恭皇帝为孝皇帝尊其墓曰熙陵别立专庙】
　　明召阮大铖陛见
　　【大铖名挂逆案失职久废郁郁不得志流寇福皖大铖避居南京颇招纳游侠为谈兵説剑觊以边才召顾杲杨廷枢沈士柱黄宗义万泰等皆复社中名士方聚讲南京恶大铖甚作留都防乱揭逐之大铖惧乃闭门谢客独与士英深相结周延儒内召大铖尝要之维杨且以士英属延儒许之防凤阳总督髙斗光以失城逮治礼部侍郎王锡衮荐士英才延儒従中主之遂起兵部右侍郎总督庐凤等处军务及福王立士英秉政招权防利日事报复时髙宏图姜广曰张慎言等皆以宿徳在位将以次引海内人望而士英必欲起大铖因荐大铖知兵初大铖在南京与守备太监韩賛周昵及北都既陷中官悉南奔大铖因賛周遍结之为羣奄言东林当日所以为贵妃福王者俾备言于王以潜倾史可法等羣奄便极口称大铖才士英亦言大铖从山中致书与定策谋为白其附珰賛导无实迹遂命大钺冠带陛见大铖乃上守江策曰聨络日控扼曰进取曰策应且自白孤忠被陷痛诋孙慎行魏大中左光斗又指大中为大逆于是大学士姜曰广疏言臣前见文武纷竞既惭无术调和今见钦案掀翻又愧无能预寝遂使先帝十七年之定力顿付逝波陛下数日前之明诏竟成故帋梓宫未冷增龙驭之怨恫制墨未干骇四方之观聴惜哉维新乃有此举臣所守者朝廷之典章所畏者千秋之公议而已侍郎吕大器疏言先帝骨肉未寒爰书俨若日星而士英悍然不顾视陛下何如主士英为大铖奏辨力攻曰广大器益募宗室统建安王统缕等连疏交攻而以大学士髙宏图为御史时尝诋东林必当右已乃言宏图素知臣者宏图则言先帝钦定逆案一书不可擅改给事中罗万象疏言辅臣荐用大铖或以愧世之不知兵者然大铖实未知兵伏望许其陛见以慰辅臣延揽之意禁其复用以杜邪人觊觎之端应天府丞郭维经疏言逆案先帝手定今将修实録若此案不书恐在天英灵必有遗憾若书之而今日起用大铖与前案违异非陛下所以待先帝并非辅臣所以待陛下也大理寺丞詹兆恒疏言逆案诸臣久图翻局幸先帝神明内防确不可移陛下驻跸龙江时痛先帝异变对羣臣哭百姓闻之莫不洒泣捶胸愿雪国耻近闻山东河南士绅皆白衣白冠呼吁先帝驱杀伪官各守险阻以拒闯献余党此诚先帝徳泽在人也今梓宫抔土未干太子二王安在国讐未报而忽召见大铖还以冠带岂不上伤先帝灵下短忠义气哉怀逺侯常延龄太仆寺少卿万元吉等亦各疏谏乃命取逆案进览兆恒即上进而士英亦以是日进三朝要典于是切责万象等宏图复请下九卿防议亦不聴】质实【頋杲无钖人杨廷枢呉县人沈士柱芜湖人黄宗义余姚人万泰鄞县人郭维经字六修江西龙泉人詹兆恒广信永丰人常延龄开平王遇春十一世孙朱统新建人】
　　明吏部尚书张慎言罢
　　【时大起废籍慎言荐前大学士呉甡尚书郑三俊以王命召蛀陛见一日朝罢诚意伯刘孔昭忻城伯赵芝龙羣诟于廷指慎言及甡为奸邪叱咤彻殿陛给事中罗万象言慎言平生具在甡素有清望安得指为奸邪孔昭等伏地痛哭谓慎言举用文臣不及武臣嚣争不已孔昭至欲手刃慎言韩賛周呵之乃止既退又疏劾慎言极诋三俊且谓慎言当迎立时阻难怀二心乞寝甡陛见命且议慎言欺蔽罪慎言疏辨因乞休时两解之万象又言首膺封爵者四镇也新改京营又加二镇衔何尝不用武年来封疆之法先帝多寛武臣武臣报先帝者安在祖制以票拟归阁臣参驳归言官不闻委勲臣以纠劾也使勲臣得兼纠劾文臣可胜逐哉史可法奏慎言疏荐无不当诸臣恸哭喧呼灭絶法纪恐骄弁悍卒益轻朝廷御史王孙蕃言用人吏部职掌柰何廷辱冡宰宏图等亦以不能辑和文武各疏请罢俱不允而呉甡亦竟不复召慎言乃再疏乞休遂许其请且谕之曰晋疆未复卿亦无家可归沿途侨寓需召慎言遂流寓芜湖宣城间至国亡后疽发于背戒勿药卒】
　　明总兵刘泽清入朝于南京吏部侍郎吕大器罢【先是诸臣议拥立时大器主钱谦益雷縯祚言欲立潞王及马士英等推戴福王因迁大器吏部左侍郎大器以异议绌自危乃上疏劾士英言其拥兵入朝腼留政地翻先皇手定逆案欲跻阮大铖中枢其子以铜臭为都督女弟夫未履行阵授总戎婣娅越其本田仰扬文骢先朝罪人尽登膴仕乱名器夫吴甡郑三后臣不谓无一事失而端方谅直终为海内正人之归士英大铖臣不谓无一技长而奸回邪慝终为社稷无穷之祸至是泽清入朝疏纠大器縯祚怀异图而荐逆案张捷邹之麟张孙振等大器遂乞休去以手书监国告庙文送内阁明无他士英憾未已令大常少卿李沾劾之遂削大器籍复命法司逮治之寻以蜀地尽失无可踪迹而止大器既去沾得超擢左都御史而谦益亦以附士英大铖得为礼部尚书协理詹事府事　时武臣各占分地贼入不以上供恣其所用置封疆兵事一切不问与廷臣互分党援干预朝政挤排异己奏牍纷如纪纲尽裂而泽清所言尤狂悖拥立之初即援靖康故事请以五月改元又请宥故辅周延儒助饷赃银又请禁巡按不得挐访追赃又请法司严缉故总督侯恂及其子方域时皆曲意从之及是入朝复阿士英指力纠大器等本朝顺治二年四月扬州告急命泽清等往援而泽清已潜谋输欵矣我大清恶其反覆磔诛之泽清颇涉文艺好吟咏尝召客饮酒倡和幕中蓄两猿以名呼之即至一日宴其故人子酌酒金瓯中瓯可容三升许呼猿捧酒跪送客猿狰狞甚客战掉逡巡不敢取泽清笑曰君怖耶取囚扑死阶下剜其脑及心肝置瓯中和酒付猿捧之前饮嚼顔色自若其防忍多类此】质实【杨文骢字龙友贵阳人张捷丹阳人邹之麟武进人张孙振霍山人】
　　明镇江兵乱
　　【时史可法部将于永绶等四人驻京口浙江入卫都司黄之奎亦部水陆兵四千戍其地之奎御军严永绶等四将兵恣横刃伤民浙江兵防而投之江遂有隙已而守备李大开统浙江兵又击伤镇江兵马镇江兵与相门射杀大开乱兵大焚掠死者四百人会巡抚祁彪佳至永绶等遁去彪佳劾治四将罪赒恤被难家民大悦】
　　明马士英乞罢慰留之
　　【士英当国畏东林倚左良玉为难谩语修好而隂忌之良玉不自安属承天守备太监何志孔巡按御史黄澍入贺隂伺朝廷动静澍挟良玉埶当陛见面数士英奸贪不法且言尝受张献忠伪官周文江重贿为题授叅将罪当斩志孔亦论士英罔上行私诸罪司礼太监韩賛周叱志孔退士英跪乞处分澍举笏直击其背曰愿与奸臣同死士英大号呼賛周即执志孔候命时有内谕賛周欲令士英避位士英佯引疾请罢而赂福邸旧奄田成张执中等泣愬曰上非马公不得立逐马公天下将议上负恩矣且马公在阁诸事不劳主上马公去谁念上者明日即慰留士英士英亦畏良玉请释志孔而命澍速还湖广未防复以他事夺澍官寻以朱盛浓言逮澍澍与良玉谋隂讽将士大哗欲下南京索饷因保救澍袁继咸为留江漕十万石十三万金给之且代澍申理以良玉依仗澍为言士英不得已乃免逮澍遂匿良玉军中良玉与士英由此有隙】质实【以他事夺澍官故督都掌锦衣卫刘侨者尝遣戍由周文江贿张献忠受伪命为锦衣指挥使及良玉复蕲黄侨削发逃去澍持之急而士英纳侨贿令讦澍遂复侨官削澍职寻以朱盛浓言澍当逮遂逮澍周文江麻城人朱盛浓楚府中尉】
　　明封福府千戸常应俊为防衞伯
　　【应俊本革工福王值寇出亡时应俊常负行以免于难王初立即授左都督至是封防衞伯世袭太监韩賛周卢九徳及福府内臣屈尚忠田成张执中等亦以翊戴功各廕其弟侄有差】
　　明命鲁王以海居处州
　　【时山东残破以海弃藩南奔泊舟京口命暂驻处州明年南京破兵部尚书张国维等迎以海居于绍兴号鲁监国　本朝顺治三年六月大兵克绍兴以海遁入海图维及礼部尚书余煌侍郎陈函辉等皆死六年吏部尚书张肻堂复迎鲁王居方山八年】
　　【大兵袭舟山以海复航海肻堂自经死兵部尚书张煌言初奉表迎鲁王至绍兴复从入海大兵获于舟山后执至杭州谕降不从死郑芝龙子郑成功奉以海居金门礼待颇恭既而懈以海不能平将往南澚成功使人沉之海中时顺治十一年也其时同殉节者兵部尚书李向中礼部尚书呉钟峦吏部侍郎朱永佑安洋将军刘世勋左都督张名扬又有通政使郑遵俭兵科给事中董志寕兵部郎中朱养时户部主事林瑛江用楫礼部主事董元兵部主事朱万年頋珍李开国工部主事頋宗尧中书舍人苏兆人工部所正戴仲明定西侯参谋頋明楫诸生林世英锦衣卫指挥王朝相内官监太监刘朝等亦不下数十人　以海监国起庻子余煌礼部右侍郎再起户部尚书皆不就明年王以武将横甚拜煌兵部尚书始受命时诸臣竞营髙爵请乞无厌煌上言今国埶垂危朝政愈纷尺土未复战守无资诸臣请祭则当思先帝蒸尝未备请葬则当思先帝山陵未营请封则当忠先帝宗庙未享请廕则当思先帝子孙未保请諡则当思先帝光烈未昭时以为至言及大兵过江王航海煌赴水死陈函辉当北都陷誓众倡义防福王立不许草泽勤王乃已寻起职方主事监军江北事败归鲁王擢为礼部右侍郎从王航海已而相失哭入云峯山作絶命投水死张肻堂初从唐王王败死肻堂飘泊海外后至舟山鲁王用为东阁大学士王航海肻堂赋诗自经死】质实【鲁王以海荒王檀九世孙方山在福建福州府南七十里南澳在广东潮州府饶平县东南海中距府一百二十里澳有三延袤三百里为闽粤门户今设南澳镇总兵驻此张肻堂字载寕松江华亭人　本朝乾隆四十一年追諡忠穆余煌字武贞会稽人陈函辉字上叔临海人李向中钟祥人董志寕鄞县人　本朝乾隆四十一年俱追諡忠节张煌言鄞县人呉钟峦字峦稚武进人　本朝乾隆四十一年俱追諡忠烈朱永佑字爰啓上海人刘世勋上元人张名扬江寕人王朝相里系无考　本朝乾隆四十一年俱追諡烈愍郑遵俭防稽人朱养时江隂人林瑛福建人江用楫苏州人董元防稽人朱万年福建人頋珍长州人李开国临山衞人倾宗尧长洲人苏兆人苏州人戴仲明鄞县人　本朝乾隆四十一年俱追諡节愍頋明楫顺天人林世英福建人　本朝乾隆四十一年俱追予入祠】
　　秋七月明遣兵部侍郎左懋第等求成于我
　　大清
　　【我大清兵连破李自成河北郡县亦相继归附时议遣使通好而难其人懋第母陈殁于燕欲因是返柩葬请行乃拜懋第兵部右侍郎兼右佥都御史与右都督陈洪范太仆少卿马绍愉偕而令懋第经理河北聨络阁东诸军务马绍愉者故兵部郎官也尝为陈新甲通使新甲既诛绍愉以督战致衂为懋第劾罢及是绍愉已起官郎中乃进为少卿副懋第懋第请罢绍愉勿遣畧言臣此行致祭先帝后梓宫访东宫二王踪迹臣既充使埶不能兼理封疆且绍愉臣所劾罢不当复与臣共事必用臣经理则乞命洪范同绍愉出使而假臣一旅偕山东抚臣收拾山东以待不敢复言北行如用臣与洪范北行则去臣经理但衔命北行而勿遣绍愉阁部议止绍愉改遣原任蓟督王永吉命仍遵前谕懋第濒行言臣此行死生未卜请以辞阁之身效一言愿陛下以先帝讐耻为心赡髙皇之弓剑则思成祖列圣之陵寝何存抚江上之残黎则念河北山东之赤子谁恤更望时时整顿士马必能渡河而战始能扼河而守必能扼河而守始能画江而安众韪其言时令赍白金十万两币帛数万匹以兵三千人防行时永吉总督山东军务命永吉暂驻河上料理战守候北使回时史可法鋭意进兵河南以懋第等方行兵不宜继进谕止之懋第等以十月朔至张家湾我】
　　【大清令以百人从行入都馆之鸿胪寺懋第请祭告诸陵及崇祯帝不许乃陈太牢旅所哭而奠之旋以是月二十八日遣还出都陈洪范于途次陈密啓请身往江南招诸将刘泽清等降附而留懋第等勿遣于是自沧州追还懋第改馆太医院而纵洪范南归至明年五月南京破懋第闻之恸哭其从弟懋奉先为吏部郎降贼后归我大清授官矣来谒懋第懋第曰此非吾弟也叱出之寻与从行兵部司务陈用极游击王一斌都司张良佐刘统王廷佐俱死之惟马绍愉降】质实【王永吉髙邮州人左懋第　本朝乾隆四十一年追諡忠贞陈用极昆山人　本朝乾隆四十一年追諡忠节王一斌寕国人张良佐刘统王廷佐俱上元人　本朝乾隆四十一年俱追諡节愍】
　　李自成遁归西安
　　【初自成西走至定州我大清兵追败之斩贼党谷可成自成西走真定益悉众迎战大兵复击之贼不能走渐却自成中流矢创甚西逾故関入山西防大兵东返自成乃得鸠合溃防走平阳以谗杀其党李岩岩故劝自成以不杀收人心及陷京师保防懿安皇后令自尽又独于士大夫无所拷掠牛金星等大忌之定州之败河南州县多杀伪官自保岩请帅兵往金星隂告自成曰岩雄武有大畧非能久下人者河南岩故鄊假以大兵必不可制因谮其欲反自成令金星与岩饮杀之贼众俱解体至是自成复遁归西安遣别贼陷汉中降总兵赵光逺进掠保寕张献忠以兵拒之乃还自成既屡败益强狠自用伪尚书张第元耿始然皆以小忤死制铜镆官民坐赇即镆斩民盗一鸡者死西人大警惧】质实【张第元汾阳人耿始然猗氏人】
　　明以张有誉为户部尚书
　　【内批特用户部侍郎张有誉为尚书髙宏图封还力諌不聴盖有誉素有清望马士英欲借以开转陞幸门为阮大铖地也未防又以张捷为吏部侍郎捷因荐逆案吕纯如得罪公论士英方欲用大铖故亦以中防起之】质实【张有誉江隂人】
　　明释髙墙罪宗为庻人
　　【前唐王聿键等三百余人俱释为庻人礼臣请复聿键王爵不许寻命徙居广西平乐府明年南京破聿键方行次杭州遇总兵郑鸿逵户部主事苏观生奉之入闽总兵郑芝龙巡抚都御史张肻堂与礼部尚书黄道周等定议奉聿键监国闰六月遂自立于福州号隆武改福州为天兴府以天兴建寕延平兴化四府为上游汀州邵武漳州泉州四府为下游各设抚按进芝龙鸿逵为侯郑芝豹郑彩为伯观生道周俱大学士肻堂为兵部尚书余拜官有差时权在郑氏聿键不能有所为芝龙议简战守兵二十余万计饷不支其半请预借两税一年令羣下捐俸劝绅士输助徴府县银谷未解者官吏督迫闾里骚然聿键屡促芝龙出兵辄以饷诎辞久之芝龙知众论不平乃请以鸿逵出浙东彩出江西各拥兵数千号数万既行托候饷皆行百里而还先是黄道周知芝龙无意出师自请行从广信出衢州进至婺源遇我】
　　【大清兵战败执至江寕不屈死时李自成兵败走死其兄子李锦帅众降于湖广总督何腾蛟一时増兵十余万侍郎杨廷麟起兵复吉安临江于是廷麟等请聿键出江右腾蛟请出湖南原任知州金堡言腾蛟可恃芝龙不可恃宜弃闽就楚聿键大喜授堡给事中遣观生先行募兵先是靖江王嘉享僭称监国不奉聿键命为巡抚瞿式耜等所擒以捷闻而鲁王以海又称监国于绍兴拒聿键使者故聿键决意出江西湖广十二月发福州驻建寕广东布政汤来贺运饷十万由海道至明年二月驻延平时我】
　　【大清遣洪承畴黄熙允招抚江南福建芝龙密遣使输欵会都督陈谦奉鲁王使命至称皇叔父不称陛下聿键怒下谦于狱芝龙与谦有旧疏救不聴竟杀谦芝龙遂怀去志三月我】
　　【大清兵取吉安抚州围杨廷麟于赣州尚书郭维经出闽募兵援赣是月鲁王遣使来聘聿键报以书畧言吾无子王为皇太侄同心戮力共拜孝陵取浙东所用职官尽列朝籍何分彼此又遣都御史陆清原赍饷银十万两犒劳浙东军士至江上方国安纵兵尽夺其饷杀清原且出檄文数聿键罪聿键益蹙六月我大兵克绍兴鲁王以海遁入海闽中大震芝龙假言海冦至撤兵回安平镇航海去守闽将士皆随之仙霞岭空无一人七月我】
　　【大兵抵闽関守蒲城御史郑为虹给事中黄大鹏延平知府王士和死焉进克兴化副使知府事刘永祚仰药死八月聿键出走数日方至汀州大兵继至从官奔散与妃曽氏俱就执妃至九泷投于水聿键死于福州给事中熊纬尚书曹学佺通政使马思礼等俱死时顺治三年也其前后殉节者又有巡抚邱祖徳推官温璜都督蒋若来总兵周之藩尚书总理军务郭维经兵部左侍郎詹兆恒罢居大学士傅冠巡抚金声推官吴应箕都御史王瑞柟职方司主事王之栻大学士杨廷麟巡抚杨文荐提督陈泰来给事中杨廷枢大学士朱大典总兵张鹏翼监军道副使孙临推官江天一中书夏完淳等皆捐躯自尽】质实【仙霞岭在浙江衢州府江山县南福建福寕府浦城县北即古泉山之巅为浙闽通衢九泷即九龙滩在清流县南险峻为七闽最苏观生字宇霖东莞人金堡仁和人陈谦武进人殉节者郑为虹字天玉江都人邱祖徳成都人罢官流寓寕国举兵应金声兵败执之不降死温璜乌程人练徽州民兵为保障计城破刄妻茅氏及女自刎死蒋若来长洲人守金华援絶巷战经日力尽自刎死周之藩井研人卫主巷战矢集身而死郭维经里系详前率师援赣州城破入寺自焚死詹兆恒里系详前唐王命佐黄道周守广信寻攻开化兵败死于阵傅冠进贤人崇祯时入阁罢职归唐王时起用督师江西寻致仕大兵下福建执之不降死　本朝乾隆四十一年俱追諡忠烈曹学佺字能始侯官人金声南都破保徽州通表唐王为】
　　【大兵间道执至江寕不降死呉应箕贵池人举兵应金声屯师泥湾谕降不从死王璃楫永嘉人福王时极陈有司虐政唐王召入闽后归温州城破自经死陆清原平湖人唐王命犒军江上】
　　【大兵渡江投江死王之栻武进人唐王命宣谕江上遇大兵执之不降死杨廷麟清江人唐王命督师赣州援絶粮尽投水死杨文荐京山人守赣州城破执之送南昌絶粒死陈泰来新昌人战抚州兵败死杨廷枢里系详前国亡隠山中久之为大兵所执杀之泗州寺　本朝乾隆四十一年俱追諡忠节黄大鹏字文若建阳人熊纬字文江南昌人朱大典金华人福王命督江上军福王就执走杭州守金华城破阖门死张鹏翼诸暨人守衢州城破执之不屈死　本朝乾隆四十一年俱追諡烈愍王士和字万育金谿人刘永祚字叔逺武进人马思礼福建长乐人孙临桐城人监杨文骢军兵败执之不降死江天一歙县人金声门人与声举兵执之不降死夏完淳华亭人允彛字亦执送江寕不屈死　本朝乾隆四十一年俱追諡节愍】
　　明募兵云南
　　【遣使往云南募兵时广西巡抚方振孺松江知府陈亨等各措饷募兵入卫建阳县知县蒋芬造火器募勇士勤王防言倘邀天幸迅扫流氛指日奏凯社稷之福否则防脰决腹瞑目地下以报国家三百年养士之恩以无负臣三十年读书之志识者壮之】
　　明起章正宸为吏科都给事中
　　【正宸出周延儒门不肻阿附初以救李日暄谪戍至是复召正宸痛举朝无复讐心上疏曰两月以来大吏秉枢矣不闻献俘武臣私门矣不闻公战老成引遁矣不闻劝驾诸生卷堂矣不闻请缨如此而曰兴朝气象臣虽愚知其未也臣以进取为第一义进取不鋭则守御必不坚比者河北山左忠义响应各结营寨多杀伪官为朝廷効死力不及今电掣星驰倡义进讨是劘天下之气而坐失事机也宜急檄江北四镇分渡河淮聨络诸路齐心协力互为声援使两京血脉通而后塞井陉絶孟津据武関以攻陇右陛下又何不缟素亲率六师驻跸淮上岂必冒矢石履行阵哉声灵震动人切同仇勇愤百倍矣陛下欲赫然为中兴令主严饬大臣速简尔车徒备尔刍糗选尔将帅修尔戈矛缮尔城堑进寸则寸进尺则尺扼险处要以规中原天下大矣不患无人应运而出也时起用张捷邹之麟张孙振阮大铖辈正宸并疏谏不纳寻改大理寺丞正宸请假归后鲁主监国署旧官事败弃家为僧】质实【正宸字羽侯防稽人】
　　明以陈子龙为兵科给事中
　　【子龙上言中兴之主莫不身先士卒故能光复旧物今入国门两月矣人情泄沓无异升平清歌漏舟之中痛饮焚屋之内臣不知所终也其始皆起于姑息一二武臣以至凡百政令莫不因循臣甚为之寒心也疏入不聴明年二月子龙乞终养去兴同邑夏允彛皆负重名允彛死子龙念祖母年九十不忍割遁为僧寻受鲁王部院职衔结太湖兵欲举事事露被获乗间投水死】质实【夏允彛字彛仲南都失徬徨山泽间闻友人侯峒鲁黄淳耀徐研等皆死乃贼絶命词自投深渊以死侯峒鲁字预瞻嘉定人黄淳耀字蕴生嘉定人与弟渊耀同缢死徐汧长洲人投虎邱塘下死　本朝乾隆四十一年追諡陈子龙忠裕夏允彛侯峒曽黄淳耀渊耀徐汧俱忠节】
　　八月明设厰衞缉事官寻罢之
　　【刑科给事中袁彭年疏言髙皇帝时不闻有厰文皇帝十八年始立东厰内官主之嗣后一盛于成化东厰西厰之设已不得称纯治再盛于正徳谷大用等皆倚逆瑾煽虐天下骚然三盛于天啓逆珰魏忠贤防危社稷厰卫之盛衰関世道之治乱故当时无不营而得之官中外有不胫而走之贿逃纲之方即在密纲之地作奸之事明系发奸之人前鉴不逺所宜深戒也疏入责以狂悖沽名谪浙江按察司照磨苏州巡抚祁彪佳亦上疏极论其畧曰洪武初官民有犯或收系锦衣衞髙皇帝见非法淩虐焚其刑具送囚刑部是祖治原无诏狱也后乃以罗织为事虽曰朝廷爪牙实为权奸鹰狗举朝尽知其枉而法司无敢昭雪惨酷等来周平反无徐杜此诏狱之始也洪武十五年改仪銮司为锦衣衞专掌直驾侍衞等事未尝令缉事也永乐间设立东厰始开密告门飞诬及于善良招承出于私拷欲絶苞苴而苞苴弥甚欲清奸宄而奸宄愈多此缉事之弊也古者刑不上大夫逆瑾用事始去衣受杖本无可杀之罪乃防必死之刑朝廷受愎谏之名天下反归忠直之誉此廷杖之也大学士姜曰广拟俞防羣奄共挠之曰广曰缉事不除宗社且不可知何厰卫之有乃改命五城御史体访而罢缉事官不设】质实【袁彭年公安人】
　　发明【当时福邸旧奄渐皆用事大铖之复召羣奄实賛之士英之慰留羣奄又賛之田成张执中辈隠欲把持朝政至厰卫缉事之设是顕然大肆奸邪矣明代当全盛之日瑾与忠贤济恶岌岌乎已倾社稷况此南都残局而复踵其故辙是不啻危夘而又累之以石也当日诸臣疏谏固不因除此一事有救于将亡之埶然非法惨刑差幸免其残毒非有力争者而煽虐又可胜道哉】
　　张献忠陷成都明蜀王至澍及巡抚都御史龙文光巡按御史刘之勃等死之
　　【初成都间贼急蜀王至澍谋迁于滇刘之勃持不可内江王至沂与之力争王将行而守门卒汹汹乱辎重有被掠者事遂寝已而新抚龙文光总兵刘佳引率兵三千从川北来谋设守诸王大姓逸去者半华阳知县沈云祚谒蜀王陈守御防不应闻太平王至渌贤往説之曰成都危在旦夕而王府财货山积不及今募士杀贼疆场沦丧谁为王守至渌言于王亦不聴至是贼偪成都文光等分陴拒守佳引出战而败贼穴城实以火药又刳大木长数丈者合之纒以帛贮药向城楼之勃厉众奋击贼却二三里皆喜以为将去也初九日黎明火发北楼陷木石飞蔽天守陴者皆散贼遂入城蜀王率妃妾自沈于井之勃文光等皆被执贼以之勃同鄊欲用之之勃大骂贼攅箭射杀之复尽驱文武将吏及军民男妇于东门之外将戮之怱有龙尾下垂贼以为瑞遂停刑文光佳引卒不屈文光见杀于濯锦桥佳引自投于浣花溪副使张継孟陈其赤佥事刘士斗张孔敎蜀府左长史郑安民成都同知方尧相华阳知县沈云祚等皆死之士斗被执见刘之勃与张献忠语大呼曰此贼也公不可少屈献忠怒命捽以上士斗返顾语如前遂阖门被杀其赤投百花潭死尧相死于万里桥下贼幽云祚于大慈寺遣其党馈食以刃胁降不从遇害后献忠复欲用诸人备百官继孟等不为屈遂并见杀】质实【濯锦桥在华阳县南浣花溪在成都西郭外又名花潭万里桥在成都府南呉般録诸葛孔明送费祎使呉曰万里之行始此故名蜀王蜀献王椿九世孙龙文光雒容人　本朝乾隆四十一年追諡忠节刘之勃宝鸡人沈云祚字子凌太仓人本朝乾隆四十一年俱追諡忠烈张继孟字伯功扶风人陈其赤字石文崇仁人郑安民浙江人方尧相字绍虞黄冈人　本朝乾隆四十一年俱追諡节愍刘士斗字瞻甫南海人张孔敎字鲁生会稽人　本朝乾隆四十一年俱追諡烈愍】
　　明南京修兴寕宫慈禧殿
　　【先是洛阳之陷福王母妃与王相失居于河南人郭守义家王既立始遣总兵王之纲奉迎及是至南京命于三日搜括万金以充赏赐又谕工部以行宫湫隘亟修兴寕宫慈禧殿尅期告成以居母妃寻又封母妃弟邹存义为大兴伯时土木并兴赐予无节御用监内官请给工料银置龙凤几捐诸器物及宫殿陈设金玉诸宝计赀数十万工部侍郎髙倬奏请裁省光禄寺办御用器至万五千七百有竒倬又以为言皆不纳】质实【髙倬字枝楼忠州人】
　　明以前大学士王应熊为兵部尚书督师专讨蜀寇起前寕夏巡抚樊一蘅为兵部侍郎总督川陜军务【时张献忠已据全蜀惟遵义保境自守应熊与一蘅避其地命应熊督师一蘅总督军务讨之又遣御史米夀图巡按四川命吏部简堪任监司守令者从夀图西行应熊等乃缟素誓师开幕府传檄诸郡旧将防师大举令巡抚马干复重庆副将朱化龙等复龙安茂州一蘅乃起旧将甘良臣为总统合参将杨展等所携溃卒得三万人寻复叙州而副将曽英连败贼军声大震亦受一蘅节制其他据城奉征调者洪雅则曹勋范文光松茂则詹天顔夔万则谭宏谭诣一蘅遂移驻纳溪与应熊防泸州檄诸路尅期并进献忠颇惧事皆在明年至本朝顺治三年我】
　　【大清兵入蜀诛献忠余贼南奔至重庆曽英战殁应熊避之毕节卫寻卒防大兵北旋一蘅复驻江上为收复计时蜀中大乱诸将各据地自擅一蘅令不行顺治八年大清兵南征一蘅遁山中遘疾卒蜀中将士俱尽而夀图出奔沅州至顺治十一年城破亦死】质实【樊一蘅字君带宜宾人米夀图宛平人马干昆明人曽英福建人范文光内江人曹勋黎州参军詹天顔龙岩人　本朝乾隆四十一年俱追諡忠节】
　　明以越其杰为右佥都御史巡抚河南
　　【时河南诸将各结寨自固其最大者开封汝寕间则刘洪起南阳则萧应训洛阳则李际遇诸帅中独洪起勇而好义数杀贼有功常与巡按御史陈潜夫大破贼将陈徳于栁园潜夫因请予挂印为将军马士英不聴前佥事越其杰本坐赃遣戍赦居南京以士英姻娅特起为河南巡抚老惫不知兵潜夫所建白皆不用诸镇兵无至者会其杰以事谮潜夫于士英竟调潜夫还而以凌駉代之】质实【以事谮潜夫时萧应训复南阳及秘阳舞阳桐柏遣子三杰献捷潜夫授告身饮之酒鼓吹前导出三杰喜过望往谒其杰其杰觊其贿故为尊严厉词诘责诋为贼三杰泣而出萌异心潜夫过诸寨皆铙吹迎送其杰间过之诸寨皆闭门不出其杰恚故谮潜夫陈潜夫钱塘人后事鲁王募兵江上绍兴破偕妻孟氏妾孟氏投水死　本朝乾隆四十一年追諡忠节凌駉歙县人】
　　明选淑女
　　【时以母妃命选淑女羣奄借端肆扰隠匿者至邻里连坐兵科给事中陈子龙言中使四出搜巷凡有女之家黄纸贴额持之而去闾井骚然明防未经有司中使私自搜采甚非法纪御史朱国昌亦以为言乃命禁讹传诳惑者寻复使中使李国辅等分诣苏杭采访民间嫁娶一空】质实【朱国昌临安衞人】
　　明赐北京死节诸臣赠諡
　　【北京文武臣殉难者并予赠諡世廕立庙于鸡鸣山赠额曰旌忠其列于正祀者文武二十四人武臣七人内臣一人妇人九人附祀者文臣七人武臣十五人内臣六人命有司春秋致祭然頋鋐彭琯辈特为贼拷死皆滥与其列而郎中周之茂等并以不屈死頋未邀赠防他如御史冯垣登员外郎郑逢兰行人谢于宣皆拷掠死郎中李逢申知县邹逢吉等亦皆拷掠或逼令缢死与鋐琯辈并获赠諡时南北阻絶多未能核实也又予前大学士孙承宗太常少卿鹿善继祠祀又湖广殉难巡按御史刘熙祚参政许文岐推官蔡道宪并予赠諡礼部尚书頋锡畴又言温体仁得君行政最専且久其负先帝罪大且深乞削其文忠之諡而补文震孟罗喻义姚希孟吕维祺诸臣諡庻天下有所劝惩王亦从之】质实【正祀文臣二十四人范景文赠太傅諡文贞倪元璐赠少保吏部尚书諡文正李邦华赠太保吏部尚书谥忠文王家彦赠太子太保兵部尚书諡忠端孟兆祥赠刑部尚书諡忠贞施邦曜赠太子少保左都御史諡忠介凌义渠赠刑部尚书諡忠清呉麟征赠兵部右侍郎諡忠节周凤翔赠礼部右侍郎諡文节马世竒赠礼部右侍郎谥文忠刘理顺赠詹事諡文正汪伟赠少詹事諡文烈申佳赠太仆寺少卿諡节愍呉甘来赠太常寺卿谥忠节王章赠大理寺卿谥忠烈陈纯徳赠太仆寺卿谥恭节陈良谟赠太仆寺卿谥恭愍成徳赠光禄寺卿諡忠毅许直赠太仆寺卿諡忠节金赠太仆寺少卿諡忠节及大同巡抚衞景瑗諡忠毅宣府巡抚朱之冯谥忠庄布衣汤文琼赠中书舍人诸生许琰赠五经博士按范景文事异前许琰字五仲呉县人闻京师破趋古庙自缢为人所解及哀诏至竞不食死武臣七人新乐侯刘文炳谥忠庄恵安伯张庆臻諡忠武防城伯李国祯諡贞武驸马都尉巩永固諡贞愍左都督刘文耀諡忠果山西总兵官周遇吉諡忠武辽东总兵官呉防諡忠庄内臣一人王承恩事具前諡忠愍妇人九人成徳母张氏金母章氏汪伟妻耿氏刘理顺妻万氏妾李氏马世竒妾朱氏李氏陈良谟妾时氏吴襄妻祖氏各建坊旌表附祀文臣七人进士孟章明郎中徐有声给事中頋鋐彭琯御史俞志虞总督徐标副使朱廷焕按孟章明徐有声俞志虞徐标朱廷焕事具前頋鋐成都人彭琯永昌人武臣十五人成国公朱纯臣镇逺侯頋肇迹定逺侯邓文明武定侯郭培民阳武侯薛濂永康侯徐锡登西寕侯宋裕徳怀寕侯孙维藩彰武伯杨崇猷宣城伯衞时春清平伯呉遵周新建伯王先通安鄊伯张光灿右都督方履泰锦衣衞千户李国禄按朱纯臣頋肇迹邓文明薛濂杨崇猷卫时春呉遵周方履奏事具前郭培民营国公英九世孙徐锡登蔡国公忠十世孙宋裕徳晟十世孙孙帷藩镗八世孙王先通守仁曽孙张光灿兴六世孙内臣六人李凤翔王之心髙时明褚宪章方正化张国元按方正化事具前李凤翔司礼秉笔太监髙时明故司礼掌印太监褚宪章张国元皆提督诸监局太监并殉难而王之心家最富降贼拷掠死凡附祠者赠官赐諡各有差冯垣登新昌人谢于宣鄞县人諡忠节郑逢兰李逢申俱赠太仆少卿邹逢吉湖口人赠太仆寺丞孙承宗髙阳人諡文忠刘熙祚武进人諡忠毅许文岐字我西仁和人蕲州陷被执贼系之后营文岐隂与同系举人奚鼎等数十人相结图贼谋泄被害蔡道宪为长沙推官城陷被执贼防以官嚼齿大骂贼磔之健卒林国俊等九人殉焉文震孟諡文肃罗喻义諡文介姚希孟諡文毅吕维祺諡忠节】
　　发明【明福王于北都殉难诸臣槩子赠諡其意未尝不欲表扬忠烈以激励人心頋当扰乱荒迷之际考核无凭一时为贼拷死者皆得滥厠防典而实能临危授命者转有未及即其予应諡之人品隲亦多不允协名实未符讵足传信我朝定鼎之初范景文诸人既加美諡近复奉】
　　【命于胜国殉节诸臣详为搜辑核实旌扬义烈无不阐之幽奸汚消溢膺之典夫而后尊名壹恵卓卓不刋书之史册炳焉与日月争光其福王所諡掎摭既畧褒贬未公时附録于此以纪其事而于各质实下皆削而不载用以昭千秋论定之公袪一时虚诬之议云尔】
　　明封郑芝龙为南安伯
　　【寻命为总兵官镇守福建复令其弟鸿逵帅舟师驻镇江防守】质实【郑芝龙泉州南安人初为海盗降明为逰击后陞参将署总兵弟鸿逵为副总兵时以海利交通朝贵寖得大顕至是封南安伯我】
　　【大清兵南下芝龙降】
　　明以阮大铖为兵部侍郎巡阅江防
　　【大铖之召大学士髙宏图以去就争马士英意稍折迟四月余至是复用安逺侯栁祚昌荐起大铖兵部添注右侍郎仍禁廷臣不得把持阻谏左都御史刘宗周疏言大铖昔争吏垣不得致魏大中死诏狱杀大中者魏珰大铖其主使也即才果足用臣虑党邪害正之才终病世道且祖宗故事九列必用廷推乃者中防频降司农之后继之少宰未防而大铖司马又继之其为墨敕斜封之渐有不待问者大铖进退实系江左兴亡乞寝成命给事中熊汝霖亦言大铖以知兵擢当置有用之地若止优游司马则枢府已优为之何必増置命切责宗周而格汝霖疏不聴寻命大铖兼右佥都御史巡阅江防】质实【司农之后继之少宰谓张有誉少宰谓张捷也栁祚昌升八世孙】
　　明免府州县试
　　【马士英奏童生捐免府州县考上户纳银六两中户四两下户三两竞赴院试从之】
　　九月明黄得功趋扬州髙杰以兵袭仪真不克
　　【初史可法置得功仪真与杰隂相牵制及是登莱总兵黄蜚将之任蜚与得功同姓称兄弟移书请兵备非常得功率骑三百由扬州往髙邮迎之杰素忌得功又疑图已乃伏精卒道中邀击之得功行至土桥方作食伏起出不意上马举铁鞭飞矢两集马踣腾他骑驰有骁骑舞槊直前得功大呼反门挟其槊而抶之人马皆麋复杀数十人跳入頽垣中哮声如雷追者不敢进遂疾驰至其军得免方门时杰潜师仪真得功兵颇伤而所俱行三百骑皆殁遂诉于南京愿与杰决死战命太监卢九徳及可法遣监军万元吉和解之不可防得功有母丧可法往吊语之曰土桥之役无智愚皆知杰不义今将军以国故盛怒而归曲于髙是将军收大名于天下也得功色稍和终以所杀亡多为恨可法令杰偿其马复出千金为母赗得功不得已聴之】
　　明大学士姜曰广罢
　　【曰广兴髙宏图协心辅政而马士英挟拥戴功内结勲臣朱国弼刘孔昭赵之龙外连诸鎭刘泽清刘良佐等谋擅朝权深忌二人及阻阮大铖进用益为所疾曰广遂抗疏乞休大畧言先帝善政虽多而频出口宣职为乱阶所得阁臣则贪淫巧猾之周延儒等所得部臣则隂邪贪狡之王永尤等所得勲臣则力阻南迁尽撤守御狂穉之李国祯等所得大将则纨袴支离之倪宠王朴等所得言官则贪横无赖之史塟陈啓新等后效亦可覩矣今又创一秘方但求面对立谈取官同登场之戏剧下殿得意同嬴胜之贩夫决廉耻之大防长便佞之恶习此岂可为训哉臣待罪纶扉半壁东南有同蟆雀愧死无地终夜抚膺愿乞骸归鄊里疏入慰留士英大铖滋不悦国弼孔昭遂以诽谤先帝诬蔑忠臣李国祯为言交章攻之曰广又兴士英面诋曰广言上以亲以序自应立汝何功士英厉声曰臣无功汝辈欲立潞藩故成臣功耳争辨久之宗室朱统素无行士英防以官使讦曰广疏不由通政司为礼科所驳通政司刘士桢亦劾其违制俱不问刘泽清复假诸鎭疏攻曰广以三案旧事及迎立异议为词请执下法司正谋危君父之罪顷之铳复劾曰广五大罪一引用东林死党把持朝政二交聨江湖大侠日窥南都声息非谋刼迁则谋别戴三庇从贼诸臣四纳贿五奸媳曰广既连被诬蔑屡疏乞休至是始得请曰广入辞诸大臣咸在列曰广言微臣触忤权奸自分万死上恩寛大犹许归田但臣归后当还以国事为重士英勃然曰吾权奸汝且老而贼也因叩头言臣从满朝异议中拥戴陛下愿以犬马余生归老贵阳如陛下留臣臣亦但多一死曰广叱之曰拥戴是人臣居功地耶士英曰汝谋立潞王功安在争论久之王亦不能防但谕以叔父贤明当立二先生无伤国体也既出复于朝堂相诟詈而罢曰广遂还江西其后故将金声桓者初在史可法麾下后左良玉良玉死声桓降于我】
　　【大清为南昌副总兵既而复叛附桂王由榔迎曰广以资号召声桓败曰广投偰家池死】质实【偰家池在新建县西北偰家楼下朱国弼保国公永五世孙刘士桢万安人】
　　明左都御史刘宗周罢
　　【宗周初闻召命自称草莽孤臣即痛陈时政而马士英髙杰刘泽清等深恨之滋欲杀宗周宗周请告不许遂抗疏劾士英大畧言陛下龙飞淮甸天实予之乃以扈跸微劳晏然入内阁进中枢者非士英乎于是李沾刘孔昭等哗然聚讼而羣隂且翩翩起矣髙杰一逃将而奉若骄子刘黄诸将各有旧汛地而置若奕楳京营自祖宗以来皆勲臣为之陛下立国伊始即有内臣卢九徳之命士英不得辞其责惟陛下首辨隂阳消长之机出士英仍督凤阳聨络诸镇史可法即不还中枢亦当自淮而北厯河以南别立幕府与士英相犄角京营提督独防寝之书之史册为第一美政优防荅之而促其速入士英大怒即日具疏辞位且扬言曰刘公自称草莽孤臣不书新命明示不臣天子也其私人朱统遂劾宗周疏请移跸凤阳髙墙所在欲以罪宗处皇上而兴史可法拥立潞王其兵已伏丹阳当急备而泽清杰日夜谋所以杀宗周不得乃遣客十辈往刺之宗周时在丹阳终日危坐未尝有惰容客前后至者皆不忍加害而去防京口军乱士英以统言为信亦震恐于是泽清疏劾宗周隂挠恢复欲诛臣等激变士心刘良佐亦言宗周力持三案为门户主盟倡义亲征图晁错之自为居守疏未下泽清复草一疏署杰良佐及黄得功名上之言宗周劝上亲征谋危君父隂结死党迫刼乗舆如宗周入都臣等即渡江赴阙正春秋讨贼之义疏入举国大骇传谕和衷集事初泽清疏出遣人録示杰杰曰我防武人乃预朝事耶得功则疏辨臣不与闻士英寝不奏可法不平遣使徧诘诸镇咸曰不知遂据以入告泽清辈由是气阻时宗周不得已以七月十八日至南京防阮大铖方进用宗周复诣告王许其乗传归里将行复疏陈五事一曰修圣政毋以近娯忽逺猷国家不幸遭此大变今纷纷制作似不复有中原志者土木崇矣珍竒集矣俳优杂剧陈矣内竖充庭金吾满座戚畹骈閧矣谗夫昌言路扼官常乱矣所谓狃近娯而忽逺猷也一曰振王纲无以主恩伤臣纪自陛下即位中外臣工不曰从龙则曰佐命一推恩近侍则左右因而秉权再推恩大臣则阁部可以兼柄三推恩勲旧则陈乞至今未已四推恩武弁则疆场视同儿戏表里呼应动有藐视朝廷之心彼此雄长即为犯上无等之习礼乐征伐渐不出自天子所谓亵主恩而伤臣纪也一曰明国是无以邪锋危正气朋党之説小人以加君子酿国家空虚之祸先帝末造可鉴也今更为一二元恶称寃至诸君子后先死于党死于殉国者若有余戮揆厥所由止以一人进用动引三朝故事排抑旧人私交重君父轻身自树党而坐他人以党所谓长邪锋而危正气也一曰端治术无以刑名先敎化先帝颇尚刑名而杀机先动于温体仁杀运日开怨毒满天下近如贪吏之诛不经提问遽科罪名未科罪名先追赃罚又职方戎政之奸弊道路啧有烦言虽衞臣有不敢问者则厰衞之设何为徒令人主亏至徳伤治体所谓急刑名而忘敎化也一曰固邦本无以外衅酿内忧前者淮扬告变未防而髙黄二镇治兵相攻四镇额兵各三万不以杀贼而自相屠毒又日烦朝廷讲和何为者夫以十二万不杀敌之兵索十二万不杀敌之饷必穷之术耳不稍裁抑惟加派横征蓄一二苍鹰乳虎之有司以天下狥之已矣所谓积外衅而酿内忧也疏入亦但优防报闻而已】
　　明史可法遣诸将分守要地髙杰移驻徐州
　　【初可法出巡淮安阅刘泽清士马返扬州请饷为进取资马士英靳不发可法疏趣之因言今日事埶更非昔比必专主讨贼复讐舍筹兵筹饷无议论舍治兵治饷无人才优防褒荅而不能行至是可法议分布诸将奏请以总兵李成栋镇徐州贺大成镇扬州王之纲镇河南李本身胡茂桢髙杰麾下为前锋而令刘肇基驻髙家集李楼凤驻睢寕以防河用张天禄为阁标前锋驻州髙杰故跋扈可法日以君臣大义晓示杰感其忠奉约束可法因与谋恢复议调黄得功刘泽清二镇赴邳宿防河杰自提兵直趋开归且瞰宛洛荆防以为根本杰遂具疏上之曰得功与臣介介前事臣知报君雪耻而已安能与同列较短长哉然得功终不欲为杰后劲而泽清尤狡横难任可法不得已乃移得功庐州以防桐皖调刘良佐赴邳徐进复黄汝与杰相声援杰遂帅兵移镇徐州以左中允衞允文兼兵科给事中监其军徐州土贼程继孔崇祯末被擒至京乗乱逃归杰至徐州擒斩之】质实【衞允文字祥祉韩城人】
　　明逮前浙江巡按御史左光先下狱
　　【阮大铖既得志専务报复既排去刘宗周等于是尽召逆案杨维垣虞廷陛呉孔嘉等十余人及所善蔡奕琛唐世济张孙振袁宏勲等布列要路浙江巡按御史左光先者光斗之弟故与大铖世讐又尝首劾士英大铖益恨刺骨光先在浙尝平许都乱　按士英荐大铖时光先争不可大铖得志逮光先乱亟道阻光先间行走徽岭缇骑索不得乃止】质实【虞廷陛嘉兴人呉孔嘉歙县人唐世济乌程人袁宏勲慈谿人】
　　明吏部尚书徐石麒罢
　　【石麒初入朝上疏陈七事褒纳之时当考选石麒与都御史刘宗周矢公甄别拟庄元辰等十三人为科道马士英庇其私人更易殆半御史黄耳鼎给事中陆朗有物议石麒以年例出之朗贿奄人内传留用耳鼎寻亦复官石麒发其罪朗恚疏诋石麒耳鼎亦两疏劾石麒并言其枉杀陈新甲石麒疏辨求去益力士英拟严防令驰驿归石麒刚方清介值权奸用事郁郁不得志士英挟定防功将图封石麒议格之中贵田成辈请嘱石麒拒不应由是中外皆怨搆之去明年南京破】
　　【大军至浙江石麒方在城外曰吾大臣也城亡与亡复入居城中朝服自缢死】质实【徐石麒本朝乾隆四十一年追諡忠懿庄元辰鄞县人黄耳鼎蕲水人陆朗上元人】
　　冬十月明以前兵部尚书张缙彦总督北直山西河南军务
　　【时马士英掌中枢絶不鋭厉恢复日以锄正人引凶党为务初举朝以逆案攻阮大铖大铖憾甚及见北都从逆诸臣颇多附防清流者因倡言曰彼攻逆案吾作顺案相对以李自成伪号曰顺也士英因疏纠光时亨陈名夏周钟项煜等以诸人皆附东林故重劾之其他大僚降贼者反不之及贿入辄复其官缙彦以本兵首先开门从贼自成败走缙彦窜归河南至是自言集义勇擒伪官收复列城士英主之即授原官总督军务许便宜行事给事中李维樾言缙彦闇失机寸斩莫赎逆贼入宫青衣候防贼败窜归安能复收河北总督何官頋畀贼臣士英等竟勿恤时北都降贼诸臣多以贼败南还史可法言北都之变臣子皆当有罪若在北者始应从死岂在南者独非人臣即臣可法谬典南枢臣士英叨任凤督未能疾趋北援镇臣泽清杰以兵力不支折而南走是首应重论者臣等罪也乃鈇钺未加且恩荣叠被独于在北诸臣毛举而槩绳之岂散秩闲曹转重于南枢凤督哉宜摘其罪状顕著者重惩示儆若伪命未汚当置不问其逃避后至者许戴罪讨贼赴臣军前酌用时亦不能尽从也】质实【光时亨桐城人陈名夏溧阳人周钟镳从弟】
　　明大学士髙宏图罢
　　【初阮大铖入见以宏图不附东林引为证宏图顾力言逆案不可翻大铖及马士英并怒一日阁中言及故庻吉士张溥士英曰吾故人也死酹而哭之姜曰广笑曰公哭东林亦东林耶士英曰我非畔东林东林拒我耳宏图因怂惥之士英意解防刘宗周劾疏上大铖宣言曰广实使之于是士英怒不可止力荐张捷谢陛朝端益水火矣宏图因乞休召还还史可法皆不许至是凡四疏乞休乃许之宏图既致仕无家可归流寓防稽及南都破逃野寺中絶粒而死】质实【髙宏图　本朝乾隆四十一年追諡忠直】
　　明凤阳地震
　　【凤阳祖陵一日三震】
　　明遣太监孙元徳督赋浙江
　　【先是命太监王肇基督催浙闽金花银以给事中罗万象执奏而止至是复遣司礼太监孙元徳往浙督催内库及户工二部钱粮寻以髙起潜请饷又于浙闽増派二十万令元徳催解军前　时户科给事中呉适疏言国耻未雪陵寝成墟豫东之收复无期楚蜀之防残弥甚旧都草创一事未举万孔千疮忧危丛集伏惟陛下始终兢惕兼仿祖制早午晩三朝勤御经筵而咨朝政亲近儒臣朝期勿更传免而躬崇俭约省工作以寛民力慎爵赏以重名器无蓺之征一槩报罢被灾之地酌量蠲赈根本之计莫急于此疏入不省】质实【呉适长洲人王肇基即王坤崇祯时镇守宣府发马士英檄取公帑罪状者也】
　　明以张捷为吏部尚书杨维垣为通政使
</div>
    <div class="pagination">
<a href="御定资治通鉴纲目三编_page70.html">上一页</a><span>...</span><a href="御定资治通鉴纲目三编_page66.html">66</a><a href="御定资治通鉴纲目三编_page67.html">67</a><a href="御定资治通鉴纲目三编_page68.html">68</a><a href="御定资治通鉴纲目三编_page69.html">69</a><a href="御定资治通鉴纲目三编_page70.html">70</a><span class="current-page">71</span><a href="御定资治通鉴纲目三编_page72.html">72</a><a href="御定资治通鉴纲目三编_page73.html">73</a><a href="御定资治通鉴纲目三编_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
