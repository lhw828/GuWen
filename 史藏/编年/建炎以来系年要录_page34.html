<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 34 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 34 页/共 115 页
  </h1>
  <div class="content">
   丁未诏堂除知县并借绯章服供给依签判例任满赴都堂审察其有治状者甄擢之即治行显者监司列荐当不次除擢 通侍大夫华州观察使知思州兼夔州路兵马钤辖田祐恭令再任仍赐金带及敕书奖谕先是祐恭言得溪州报有兵万余自鼎澧州来声言欲入川界四川制置大使席益以闻诏益遣人伺其实故褒录之 尚书礼部侍郎兼都督府参议军事邵溥充徽猷阁待制知衡州溥乞在外宫观且言已终丧制见起发沿路听旨张浚进呈乃有是命溥寻乞蜀郡改知眉州 左朝奉郎新知峡州吴樵特转一官折彦质之守潭也樵知湘阴县彦质奏樵招纳田明一行人兵田明未见乞量加旌赏至是检举行之日历绍兴五年六月辛未都督行府关左承议郎知湘阴县吴樵已转行两官奉圣旨依七年二月戊申又书折彦质奏左朝奉郎知湘阴县吴樵有旨转一官前后不同当考 
　　戊申诏韶州故工部尚书余靖祠堂载在祀典春秋祭享以州人言靖有平蛮之功也 
　　己酉上与辅臣论兵器因曰前日岳飞入对朕问有良马否飞奏旧有两马已而亡之今所乘不过驰百余里力便乏此乃未识马故也大抵驯而易乘者乃驽马故不耐骑而易乏若就鞍之初不可制御此乃马之逸群者驰骤既远则马力始生张浚曰人材亦犹是也但当驾御用之耳上曰人材若只取庸常易悦者何以济天下之事浚曰既知其可用则当不责近效以待有成苟为不然则其材终无以自见上又曰飞今见之所进论议皆可取朕当谕之国家祸变非常唯赖将相协力以图大业不可时时规取小利遂以奏功徒费朝廷爵赏须各任方面之责期于恢复中原乃副朕委寄之意昨张俊来觐亦以此戒之 诏自今大理评事阙本寺以试中刑法苐二等以上年未六十无赃私罪人关吏部仍令刑寺长贰共赴吏部长贰厅审验差注如无应格人并申朝廷选差日历无此今以绍兴九年九月二十七日臣僚劄子修入 
　　庚戌吏部尚书孙近等请谥大行太上皇帝曰圣文仁德显孝庙号徽宗于是监察御史已上先集议而后读谥于南郊用翰林学士朱震给事中直学士院胡世将请也自是遂为故事 观文殿大学士江西制置大使兼知洪州李纲闻谏官陈公辅以伏阙事求去上＜锍-釒＞乞奉祠优诏不许 
　　辛亥大祥 诏俟至建康日奉安太庙神主于天庆观天章阁神御于法宝寺 故中散大夫魏彦明特赠中大夫官其子先是其家以彦明死事延安事见建炎二年十一月乞优恤事下四川制置大使司究实而莫有知者左朝奉郎通判凤州郭奕尝为鄜延经略司干办公事具状力言其忠乃有是命 
　　癸丑禫祭先是几筵朝夕上食各五十品自是减为三十 权户部侍郎王俣申明常平废弛事件乞令诸路主管官检举约束一拘籍户绝投纳抵当财产及所收租课二封桩义仓斛＜豆斗＞三出卖坊场河渡四桩收免役宽剩钱五立限召人陈首侵欺□佃常平田产六根括赡学田租课已上窠名钱物自去年正月已后州县侵支之数并立限拨还自今毋得擅用从之 左朝散大夫提举广南市舶林保进中兴龟鉴诏赐三品服其书令进入日历无保阶衔今年九月二十七日保以上件官职朝见 是日雨雹 
　　甲寅改谥宁德皇后曰显肃 建康军节度推官杜临等并循一资以本府言劝诱大姓买官告钱三十万缗了足故也自是率如此例三月庚寅季州四县劝诱大姓买官告四十三万缗四县知令各减二年磨勘 
　　乙卯百官三上表请御殿听政许之 直徽猷阁湖北京西宣抚副使司参谋官薛弼请褒靖康以来尽节死难之臣诏州郡于通衢建立庙廷揭以褒忠之名旦望致酒脯之奠春秋修典礼之祀使忠义之节血食无穷诏枢密院三省赏功房开具自靖康元年后来不以大小文武吏士应缘忠义死节之人姓名取旨 
　　丙辰上始御便殿素仗在庭上服浅黄袍黑银带望之若纯素群臣莫不感动先是左司谏陈公辅尝论视朝当服浅黄上纳用焉此据今年九月癸酉公辅所奏修入 直秘阁知果州宇文彬降一官放罢去岁果州旱守臣王隲率民出粟赈贷会隲满岁彬代之乃与通判州事庞信孺绘禾登九穗图献于朝吏部侍郎兼权行宫礼部侍郎晏敦复言去年四川饥馑米＜豆斗＞价钱三千细民艰食流为饥殍者十室而五隲等以劝富户醵米赈济朝廷尝与推赏则蜀民疾苦朝廷固已尽知今知通与隲相继到官目击其事乃绘禾登九穗图号为瑞应万里遣人投进苟置而不问则远方观望意谓朝廷甘受纤人谀佞百姓疾苦无由上达其于治体为害不细臣等职在礼部苟有所见不敢缄默三省拟各降一官上曰此不出诞谩即謟谀尔去年四川荒旱黎民艰食安有瑞禾正使偶然有之何足为瑞往年知抚州高卫进甘露图朕疾其佞罢其守符彬等可降官仍放罢秦桧曰如此行遣足使四方知陛下好恶矣彬成都人也 
　　丁巳起复检校少保武胜定国军节度使湖北京西宣抚副使岳飞为太尉赏商虢之功也翌日升宣抚使飞威名日著淮西宣抚使张俊益忌之参谋官薛弼每劝飞调护而幕中之轻锐者复教飞勿苦降意于是飞与俊隙始深矣飞时留行在未去遂卫上如建康 起居郎张焘试中书舍人 趣尹焞赴行在用张浚请也 诏秘阁修撰知建州魏矼治状有闻令再任 武功大夫忠州团练使知黄州杜湛降一官放罢初湛与通判州事叶介不协介率其僚七人走鄂州诉湛语言不顺朝廷闻之命岳飞究实飞奏湛忠劳今来止是语言疑似别无迹状乃两罢之介乃镌二秩 衢州进士毛梦符毛归各上书论事诏赐帛二十疋 是日徽猷阁待制王伦合门祇候何藓皆引对以使事也 
　　己未上发平江府以舟载徽宗皇帝显肃皇后几筵而行将发召守臣章谊升舟奏事上每旦乘辇诣几筵前焚香宿顿亦如之 
　　庚申上次常州泊荆溪堂 淮西宣抚使刘光世乞在外宫观先是议者谓光世昨退保当涂几误大事俊虽有功可以赎过不宜仍握兵柄又言其军律不整士卒恣横张浚自淮上归亦言光世沉酣酒色不恤国事语以恢复意气拂然乞赐罢斥以警将帅上然之光世闻上进发乃引疾乞祠是日奏至上曰光世军比之韩世忠张俊之军训练殊不至一军皆骁锐但主将不勤耳月费钱米不赀皆出民之膏血而不能训练使之赴功甚可惜也大抵将帅不可骄惰若日沉迷于酒色之中何以率三军之士赵鼎事实云驾至建康当轴者以光世不足仗遣其腹心吕祉诱胁之俾请宫祠罢兵柄欲以此兵付岳飞为北向之举按此又与秀水录所云张浚捃摭岳飞之说不同后三日乃以亲笔答光世曰卿忠贯神明功存社稷朕方倚赖以济多艰俟至建康召卿奏事其余曲折并俟面言时上赐诸将诏书往往命浚拟进未尝易一字此据朱熹所撰张浚行状 平江府进士张亨衢进历代中兴论给事中胡世将看详言亨衢所论若少康之得民高宗之任相周宣之自治汉宣之待外国光武之任智勇晋元之迁都肃宗之仁孝宪宗之果断其说有可取然于晋元帝乃取其迁都则非也上读至是曰肃宗以张后李辅国之故不能尽子道于明皇可以谓之仁孝乎 武德郎合门宣赞舍人湖北京西宣抚使司书写机宜文字岳云为武德大夫飞再辞不受 
　　辛酉上次常州 赐无锡知县李德邻五品服初上引德邻入对问以民间疾苦德邻论民户避役田土悉归兼并之家近旨虽令单丁女户募人充役然每都不得过一名欲望增为五人俾得均济诏付户部上以德邻留心民事故有是赐焉 
壬戌上次吕城闸 
　　三月癸亥朔上次丹阳县京东宣抚处置使韩世忠以亲兵赴行在遂卫上如建康 
　　甲子上次镇江府权主管殿前司公事杨沂中以所部赴行在诏沂中总领弹压车驾巡幸一行事务 拱卫大夫和州防御使湖北京西宣抚司都统制王贵落阶官为棣州防御使龙神卫四厢都指挥使赏功也统制官中侍大夫武泰军承宣使牛皋亦落阶官为建州观察使　　乙丑诏驻跸及经由州县见欠绍兴五年以前税赋并与除放 
　　丁卯尚书吏部侍郎吕祉试兵部尚书升兼都督府参谋军事 显谟阁直学士梁汝嘉试户部侍郎仍兼巡幸都转运使 权户部侍郎刘宁止权吏部侍郎 
　　己巳上发镇江府乘马而行晚次下蜀镇上谓张浚等曰道中晴明因阅韩世忠背嵬军马极骁健事艺比往日益更精强浚等因论奏诸将才能不同大要在得士心则人肯用命上曰天时地利不如人和将帅能得士心则上下和辑乐为之用矣 
　　庚午上进发道中望几筵舆辇在前恐趣行顿撼驻马久之晚宿东阳镇 
　　辛未上次建康府赐百司休沐三日时行宫皆因张浚所修之旧寝殿之后庖圊皆无上既驻跸加葺小屋数间为燕居及宫人寝处之地地无砖面室无丹雘 
　　壬申诏军旅方兴庶务日繁若悉从相臣省决即于军事相妨可除中书门下省依旧外其尚书省常程事权从参知政事分治合行事令张浚条具取旨浚奏欲张守治吏礼兵房陈与义治户刑工房如已得旨合出告命敕劄与合关内外官司及紧切批状堂劄臣依旧书押外余令参知政事通书从之浚条具在是月乙亥 
　　癸酉秘阁修撰知建康府叶宗谔率在府文武官入见辅臣奏事毕率百官诣几筵殿焚香手诏降建康府流罪已下囚及斗杀情轻者释杖已下建康府太平宣州绍兴五年以前税赋及五等户今年身丁钱并放又免建康府五等户科敷一年太平宣州半年 
　　甲戌遣内侍往军前劳问江东宣抚使张俊仍赐银合茶药时俊军士兼家戍盱眙尚未至也 
　　乙亥中书言湖北京西宣抚使岳飞已朝辞所降立功将佐告命乞免进入诏趣行给付时中原遗民有自汴京来者言刘豫自猊麟败后意沮气丧其党与皆携贰金国谓豫必不能立国而民心日望王师之来朝廷因是遂谋北伐飞谓豫不足平要当以十万众横截金境使敌不能援势孤自败则中原可复张浚不以为然会刘光世乞奉祠飞乃见上请由商虢取关陕欲并统淮右之兵而行上问何时可毕飞言期以三年上曰朕驻跸于此以淮甸为屏蔽若辍淮甸之兵便能平定中原朕亦何惜苐恐中原未复而淮甸失守则行朝未得奠枕而卧也飞无以对飞朝辞不见本日今因中书所奏附此当即是其辞日也奏乞取陕右等语见日历今年四月丁未 
　　丙子镇南军节度使开府仪同三司新知临安府吕颐浩入见初颐浩至平江欲劝上辍行而不得见乃随上西来至是引对言者论其罪上不听抚谕久之熊克小历载吕颐浩见上在驻跸建康之前又称行宫留守皆小误颐浩除留守在是月辛巳 召徽猷阁待制提举江州太平观胡安国赴行在时安国上所纂春秋传翰林学士朱震乞降诏嘉奖上曰安国明于春秋之学比诸儒所得尤邃向来偶缘留程瑀而出可令召来张浚曰若安国乃君子之过过于厚耳小人必须观望求合岂肯咈旨上曰安国岂得为小人俟其来当寘之讲筵故有是命仍用金字递行安国自言所著传事按左氏义取公羊谷梁之精者大纲本孟子而微辞多以程氏之说为据凡三十年乃成上甚重之其书今行于世 直徽猷阁湖北京西宣抚使司参谋官薛弼升直宝文阁知襄阳府前旬日诏弼兼都督行府随军转运副使至是改授弼兼随军运副在是月乙丑 直宝文阁知鼎州张觷升直龙图阁知处州先是山寇周十隆等未平直徽猷阁孙佑以选为守佑至官未几言随宜讨荡了当诏书嘉奖正月乙酉俄又言贼大猖獗乞统制官李贵以所部措置江西制置大使李纲亦言佑为谋不密漏泄事机致令诸盗反侧且荐觷材术正可任此朝廷以为然遂命觷代佑佑七月癸亥行遣 赐都督府摧锋军统制韩京金束带战袍银笴枪先是虔寇刘宣犯梅州京引所部解围遂至惠州之河源讨军贼曾衮衮挺身出降故有是赐八月丁未帅臣连南夫转官 伪成忠郎合门祇候李清诣岳飞降诏补正仍进二官 
　　丁丑宰臣率文武百寮遥拜渊圣皇帝毕诣常御殿门进名奉慰自是未祔庙皆如之 
　　戊寅手诏抚劳将士 同知枢密院事沈与求进知院事 诏敦武郎合门祇候刘光时特与换文资 忠翊郎合门祇候丁禩为江南东路兵马都监禩初为刘光世部曲至是离军 诏江浙福建五分禁军弓弩手并拣少壮武艺高强人一半赴都督府教习既而浙东制置大使赵鼎言本路将兵约六千五百余人半习弓弩于内摘其半起发计一千六百余人而已朝廷得此千余懦怯南兵不足为用而一路之间千百人内摘去强壮百数则其余益不堪矣况本路兼备海道与其他路分不同望赐存留诏鼎依数遣赴殿前司教阅俟防秋月分遣兵往明州屯驻鼎奏下在四月丁未 
　　己卯尊宣和皇后为皇太后先是上谕辅臣曰宣和皇后春秋已高朕朝夕思之不遑安处翰林学士朱震乃奏引唐建中故事乞遥上宝册且言陛下虽从权宜而退朝有高世之行谓宜供张别殿遣三公奉册以伸臣子之志册藏有司恭俟来归诏礼官条具太常少卿吴表臣请依嘉祐治平故事俟三年礼毕检举施行乃先降御札播告中外焉上谕辅臣在癸酉震奏下在戊寅太常奏下在庚辰今并联书之 都省言尹焞已过鄂州诏所至州军守臣以礼敦遣 武功郎合门宣赞舍人知寿春府孙晖进一官令再任晖守南寿春凡六年 
　　庚辰上谕辅臣曰钦慈皇后宁德皇后近属多流寓南方者可令所在访寻推恩皇太后本家合得恩数亦令有司以次施行 起复龙神卫四厢都指挥使降授雄州防御使行营前护副军都统制王彦复洪州观察使知邵州解潜既罢彦亦不自安因乞持余服故有是命彦入辞上抚劳甚厚曰以卿能牧民故付卿便郡行即召矣将行又锡以金带诏彦军并隶权主管马军司公事刘锜于是锜始能成军彦入辞在四月乙未 右朝请郎陶恺知吉州左朝散郎刘长源知眉州二人初以言绍述责监当至是并复之 武功大夫辰州剌史兼合门宣赞舍人于鹏令后省策试降等换文资用岳飞荐也明年二月庚辰换右朝散大夫 
　　辛巳镇南军节度使开府仪同三司新两浙西路安抚制置大使兼知临安府吕颐浩为少保兼行宫留守颐浩不称判府事失之也先是潭州学废颐浩出羡钱五千缗付学官葺治州东之二十里因诸山之泉筑堤储水曰龟塘溉田万余顷岁久堙废颐浩募饥民补筑之至是请帅臣刘洪道续其事上皆许焉颐浩浃旬间三入对比至临安处事甚有绪豪右莫敢犯禁时已命百司渐赴行在所谓留守司名存而已朱胜非秀水闲居录吕相颐浩喜酒色侍妾十余夜必纵饮前户部侍郎韩梠家畜三妾俱有殊色名闻一时梠死诸大将厚赂取之吕力争用数千缗得一人焉号三孺人大宠嬖之初则专其家政既而吕为留守兼判临安权势甚盛三孺人者遂预外事公然交通韩氏中外因以媒进时吕六十七岁 召观文殿学士提举万寿观兼侍读行宫留守孟庾赴行在庾在临安军士尝有为飞书怖之者庾因盛陈兵自卫浙江并海渔火夜明庾以为寇至大惊一城震恐事闻故罢去寻命庾知婺州孟庾罢留守日历全不载赵甡之遗史云以吕颐浩为留守而召孟庾回今从之日历九月二日辛酉直龙图阁周纲知婺州在任差孟庾替罢回朝见不知庾以何日除也 尚书吏部员外郎辛次膺为荆湖北路转运判官 左通直郎都督府干办公事张斛知桂杨监前此归正官未有典郡者故著之 
　　壬午武功大夫忠州团练使合门宣赞舍人范温添差两浙东路兵马钤辖依旧镇江府统辖人兵 
　　癸未中书奏铨量监司守贰资格应监司知州见带职名及尝任馆职若监察御史以上通判曾任职事官及得旨升擢人并更不铨量其余通判资序人任监司节镇知州次任知县资序人任知州军通判并依旧其不应逐项资格及尝犯赃罪笞私罪徒与赃罪论列停替人并罢愿就宫观者听先是有诏中书后省御史台铨量监司守贰而中书言未有立定资格故申明焉事祖见去年十二月丙午 
　　甲申少保护国镇安保静军节度使淮南西路兼太平州宣抚使刘光世为少保仍三镇旧节充万寿观使奉朝请封荣国公时光世入见再乞罢军且以所管金谷百万献于朝乃以其兵属都督府而有是命张浚因分光世所部为六军令听本府参谋军事吕祉节制 诏行在职事官令转对一次 
　　乙酉赐刘光世府第一区给亲兵三百人 右朝请大夫韩琎直秘阁琎为刘光世参谋官随府罢用光世请而命之 
　　丙戌左文林郎林献材令吏部与先次占射差遣一次献材为海丰令以宣谕官荐对故有是命自是选人引对之恩杀矣 
　　丁亥通侍大夫武康军承宣使行营左护军前军统制王德落阶官为相州观察使刘光世既罢军都督府以德提举训练诸将军马故优擢焉 故勒停人王毅追复承议郎毅伦父也宣和间坐论蔡京罪谪死岭表至是伦诉于朝上谓大臣曰伦万里远使宜与施行上因言靖康中耿南仲用事每遣使出疆必降旨有免行者当以军法从事既行虽身分请给往往不支其家至有狼狈失所者比使还则合得恩泽亦例从镌减如此何以使人张浚曰南仲误国何止此事 
　　戊子故武功大夫荣州团练使郝中正特赠翊卫大夫中正宣和末守泾州城陷死张浚在陕西承制赠官五等至是赐告焉 
　　己丑礼部太常寺言今岁当行大礼而郊天法物未备国朝故事仁宗皇祐五年南郊嘉祐元年恭谢四年祫祭七年明堂盖尝踰九年而不再郊将来大礼请合祭天地于明堂祖宗并配兼祀百神于礼为便诏行明堂大礼令有司条具以闻此时太常少卿乃吴表臣而礼部侍郎阙未知何人兼权 左承议郎通判彭州施庭臣为秘书省校书郎庭臣成都人也 秘阁修撰知建康府叶宗谔直秘阁江南东路提点刑狱公事韩膺胄并引对初命宗谔营治行宫至是官府营栅皆备上嘉其劳锡以鞍马焉此据武阳志附入 宝文阁直学士提举万寿观赵子栎卒 
　　庚寅诏京西帅臣薛弼措置荆襄屯田时已赐钱五万缗为营田本又市蜀牛三千赋之言者谓凡兵火所过地广人稀皆可徙新附之民授以遗地故以命弼 伪武义郎监卢氏县酒税杨茂特补正岳飞之出师也茂挺身归附故录之 翰林医诊俞喆押归本贯喆三诣匦上书尚书省言喆所陈皆告讦事故有是命仍令尚书省榜谕喆岳州人也　是春广西大饥＜豆斗＞米千钱人多饿死桃李互实李实变成桃皆可食凡物多类此此据蔡绦丛谈 金左副元帅鲁国王昌居祁州右副元帅沈王宗弼自黎阳归燕山左监军萨里罕居云中以前知相州杜充为燕京三司使尚书左丞高庆裔以赃下大理寺　建炎以来系年要录卷一百九 
　　建炎以来系年要录卷一百九金人地名考证 
　　萨里罕原书作撒离喝误改见卷十 


●建炎以来系年要录卷一百十 
　　宋 李心传 撰 
　　绍兴七年夏四月按是月壬辰朔癸巳张浚奏雨既沾足又即晴霁庶于蚕麦不妨上曰朕宫中亦养蚕两箔许欲知民间蚕熟与否浚等曰陛下敦本忧民如此天下幸甚上又曰朕闻祖宗时禁中有打麦殿今后圃有水朕亦令人引水灌畦种稻不惟务农重榖示王政所先亦欲知稼穑之艰难尔 诏筑太庙于建康以临安府太庙充本府圣祖殿 起居舍人吕本中直龙图阁知台州本中引疾求去疏再上乃命出守本中辞乃以本中主管江州太平观 修武郎合门祇候龙阳军水军统制覃敌知靖州用张觷荐也 诏左朝奉郎王弸中已降追一官指挥勿行初吏部以弸中为童贯保奏改官当追夺而左司谏陈公辅言朝廷设审量之法盖为崇观宣和以来奸臣用事一时士人朋附结托夤缘改转□滥之甚乃若弸中实系方贼徒党吕师囊等起兵攻围台州而本州司户滕膺率众官与军民并力死守保全一州偶贯宣抚一路合行具奏遂并转一官不为滥赏若令追官恐失朝廷审量之意故有是命 
　　甲午少师万寿观使刘光世特许任便居住从所请也光世遂居温州 镇江府进士蒋将上书论十事诏永免文解 
　　乙未直秘阁新荆湖南路提点刑狱公事周葵移两浙西路 尚书吏部员外郎黄次山为荆湖南路提点刑狱公事次山引疾乞补外会给事中胡世将举次山自代张浚因拟次山修注上曰非告讦董弅者耶此风不可长遂令补外浚意甚沮此以赵鼎杂记增修 
　　丙申诏昭宪皇后本族亲属令所在访求参酌推恩 权主管侍卫马军司刘锜奏以前护副军及马司见在通为前后左右中军及游奕凡六军每军千人共为十二将从之前护副军即八字军也按马司元管六百人后又益以解潜二千人及刘锜带到军马又有八字军万人今六军十二将止共管少壮正甲军六千人则老弱数多故也 
　　丁酉徽猷阁待制王伦右朝请郎高公绘入辞伦自平江至建康凡四召对上使伦谓金左副元帅鲁国王昌曰河南之地上国既不有与其付刘豫曷若见归伦奉诏而去上因伦行附进皇太后渊圣皇帝黄金各二百两熊克小历云皇太后礼物依例支金一百两附伦等行误也日历二月十三日乙巳勘会王伦等奉使大金所有礼物理合附带前去有旨渊圣皇帝金二百两宣和皇后金一百两并令户部依数支给三月二十八日庚寅有旨皇太后礼物令户部更支金一百两附王伦等进纳克不详考尔中书言宇文虚中朱弁奉使日久宜有支赐以慰忠勤诏赐虚中黄金五十两绫绢各五十匹龙凤茶十斤弁黄金绫帛各三十两匹茶六斤枢密使秦桧言孙傅张叔夜家属在金中贫甚愿因伦行有所赈给诏赐金如虚中之数虚中等赐金以三月乙酉得旨傅叔夜以丙戌得旨今并书之熊克小历但称诏傅叔夜依虚中例与之而不言虚中所赐何物盖不详考也 初显谟阁待制知荆南府王庶闻何藓来归乃草疏略曰先帝志慕道真宜用鼎湖故事奉衣冠弓剑起陵庙葬之名山尽举送终之典使海内咸知梓宫还与否不足为国重轻彼虽有奸萌何自而生然后遣使倘或请之未获则大兵蹑之问罪致讨不为无名因神民痛愤之情刷宗庙存亡之耻臣知梓宫可不请而得为策之上也疏将发知朝廷遣使已定乃止 
　　戊戌御批武功大夫贵州剌史郑谌带御器械翌日上谕宰臣曰谌除命未须行朕宿思之昨召用徐俯外议谓谌所荐朕何尝容内侍荐人徐俯之召止缘洪炎进黄庭坚文集有云徐郎或徐甥者后因胡直孺荐俯自代朕问之始知其人直孺称其行义文采过人远甚质之汪藻亦以为然遂召用后程俱论俯与谌往还状始知外议乃尔今谌新命又恐外间纷纷不若止与在外宫祠张浚等曰陛下圣虑如此敢不奉诏 右司谏王缙言近诏吏部注拟守贰县令精加选择止欲得人而巳而差注之日例出文引差人追请又令医者诊视因缘邀乞士大夫实耻之夫癃老疾病可以见于步趋答问之间何必医人望免看诊以示礼重士大夫之意从之 
　　庚子直宝文阁两浙路转运使张澄升直龙图阁知建康府 秘阁修撰知建康府叶宗谔为福建路转运使 右承议郎韩元杰知楚州 武功大夫忠州团练使都督府干办公事杨圭知濠州 右司谏王缙入对奏疏论江淮营田利害以为地叚之零碎土色之不等庄屋之难置耕客之难招若召募土居人户佃种取其情愿而轻立租税庶几可也若以官田之总数均之逐乡之人或人丁少而不能耕或去家远而不能耕或瘠薄甚而不堪耕或不曾标拨而出租课人有受其害者又况输纳之际专斗多端邀乞水旱之变官司艰于检放寄养之牛来自广西乍遇寒冻多有死损近免赔填人心欣悦其有置庄去处人耕百亩给牛一具耕作既劳尤多困毙此皆利害之不可不讲者欲望申敕所差之官所至询审的确利害无或苟简观望去其所谓害成其所谓利以为悠久可行之制辅臣进呈上曰营田诚今日大利如两淮闲田不可数计但恐召募不行而夺见耕之农则为民害矣须要迟以岁月以渐为之第使耕种日广便为大利张守曰但地无旷土则国用足上曰然所谓百姓足君孰与不足乃命以缙章示枢密院计议官李采及营田官樊宾王弗如所请 诏张浚母蜀国太夫人已出峡可令所在州津遣赴行在 
　　壬寅太常少卿吴表臣权尚书礼部侍郎 中书门下省检正诸房公事兼都督府咨议军事张宗元权兵部侍郎升都督府参议军事 司封员外郎苏符试秘书少监仍兼资善堂赞读 右司员外郎楼炤守起居郎 右文殿修撰提举江州太平观刘岑充徽猷阁待制知池州先是向子諲为江东大漕劾池州守臣右朝请大夫徐昌言军储弛慢至是三省检会降昌言一秩而用岑 左武大夫和州防御使知合门事韩恕为两浙东路马步军副都总管从所请也　　癸卯尚书右司员外郎范直方左朝散大夫知吉州李弥逊并为左司员外郎枢密院检详诸房文字王迪兵部员外郎勾涛并为右司员外郎涛尝入对论今日之势莫如先取山东膏腴之地财赋所出叛臣因之以活国者数年若合江淮之师连衡以进一出淮阳一出徐泗伺敌之衅径趋其地利则山东可得有也又闻襄阳之众欲自唐颍走汴都而唐州之地绵数百里皆为荆棘饷道不通非用兵之利宜卷甲由信阳掠顺昌窥陈蔡自陈至汴才两日耳僭伪之众必裭魄丧胆莫知所出其势必摇杜牧之曰不计地势不审攻守为浪战最下策也 
　　丁未起复太尉湖北京西宣抚使岳飞乞解官持余服飞与宰相张浚异论归过江州上疏自言与宰相议不合求解帅事遂弃军而庐墓上不许日历止书进呈岳飞求解帅事更无他语今以诸书参考增入熊克小历称张浚与飞议不合飞丧母乞持服乃弃军去居江州庐山误也飞丁忧在去年四月此行盖自建康西上道过江州因入庐山耳岳侯传云秦桧当国方主和议侯申奏乞持母服弃军权居庐山桧遂举张宗元为宣抚判官监军事诏侯赴行在此益误桧明年冬方独相十一年夏飞方赴行在今不取 观文殿大学士左银青光禄大夫江南西路安抚制置大使兼知洪州李纲特迁左金紫光禄大夫时纲遣本司干办公事韩异奉表问上起居且上疏论时事略曰愿陛下益广圣志与神为谋日新其德勿以去冬骤胜而自怠勿以目前粗定而自安凡可以致中兴之治者无不为凡可以害中兴之功者无不去有所规画措置必以天下为度必以施于长久可传于后世为法则中兴不难致矣夫中兴之于用兵止是一事要以修政事信赏罚明是非别邪正招徕人材鼓作士气爱惜民力顺导众心为先数者既备则士奋于朝农安于野榖粟充盈财用不匮将帅辑睦士卒乐战用兵其有不胜者哉疏入诏纲典藩踰年民安盗息故有是命朱胜非秀水闲居录云张浚荐李纲帅豫章以报之未至也荐其弟维及其腹心邹柄等皆立于朝又以所荐陈公辅为谏官居顷之议者谓靖康伏阙之变乃公辅为纲谋不当在言路纲闻而惧抗章丐罢浚又思所以安之缪言江西盗息民安转纲官为金紫光禄大夫是时虔吉盗炽旁郡亦扰欺罔如此 上召异入见进一官遣还异侯官人也 
　　庚戌命权兵部侍郎兼都督府参议军事张宗元权湖北京西宣抚判官往鄂州监岳飞军宗元为宣判日历无一字及之但于四月十九日书兵部侍郎张宗元朝辞进对八月四日甲午书张宗元先次引见初六日丙申书宗元荐士劄子带权宣抚判官衔而云臣出使湖北所过郡县云云则使还时所上也今依林泉野记岳侯传朱胜非闲居录修入以补史阙余见今年七月丁卯八月乙未并注 左朝散大夫万俟卨提点荆湖北路刑狱公事 左奉议郎林待聘知处州 左宣教郎孙汝翼知建康府溧阳县汝翼尝为枢密院编修官至是堂除大邑新制也 故追官人何灌追复正侍大夫忠正军承宣使灌巳见建炎元年正月辛卯灌既死城下言者论其不能守河之罪尽裭其官灌子合门祇候藓使金而归诉于朝故有是命 
　　壬子张浚辞往太平州淮西视师浚因论刘光世以八千人为回易沈与求奏臣闻光世之去尝语人以陶朱公自比是诚可以致富矣浚等论范蠡之贤人所难及上曰蠡固贤朕谓于君臣之义犹有所未尽也熊克小历载浚出行淮上抚谕诸军在今年三月刘光世未罢之前盖误先是左司谏陈公辅请对上因语及岳飞事公辅退上疏言昨亲奉圣语说及岳飞前此采诸人言皆谓飞忠义可用不应近日便敢如此恐别无他意秖是所见有异望陛下加察然飞本粗人凡事终少委曲臣度其心往往谓其余大将或以兵为乐坐延岁月我必欲胜之又以刘豫不足平要当以十万横截敌境使敌不能援势孤自败则中原必得此亦是一说陛下且当示以不疑与之反复诘难俟其无辞然后令之曰朝廷但欲先取河南今淮东淮西已有措置而京西一面缓急赖卿飞岂敢拒命前此朝纲不振诸将皆有易心习以为常此飞所以敢言与宰相议不合也今日正宜思所以制之如刘光世虽罢而更宠以少师坐享富贵诸将皆谓朝廷赏罚不明臣乞俟张浚自淮西归若见得光世怯懦不法当明著其罪使天下知之亦可以警诸将也公辅此疏不得其日按此疏首云昨亲奉圣语而其末云乞候张浚淮西视师归则必浚未还时所上日历十月十八日己酉左司谏陈公辅本职进对在此前三日自后至浚还朝公辅更无对班则知所云亲奉圣语即己酉之日也熊克小历系之此月丁未岳飞乞解帅之后按是时公辅未对浚亦未往淮西今宜附浚行之后庶不抵牾克又于此月末书浚欲以刘子羽领光世军子羽不可乃诏子羽知泉州尤误子羽知泉州在去年八月癸卯巳并附本日盖浚欲易光世之意已久不在今年也 诏群臣俟祔庙毕纯吉服卒哭日建康临安府禁屠宰三日大小祥诸路州县禁乐七日屠宰三日初礼官奏百官卒哭日纯吉服左司谏陈公辅请令且服黑带以俟梓宫之还如梓宫未还须小祥后又乞百姓禁乐三年上曰禁乐固当但念细民以乐为业者无以得衣食耳事下礼官讨论至是条上礼官言卒哭禁屠乐无故事然卒行之二都盖上指也公辅初议在是月癸卯群臣吉服十二月辛酉所书可参考 直秘阁提举淮南东西路茶盐公事蒋璨以课息登羡进职一等江南东路转运副使俞俟以营缮之劳除直秘阁 度支员外郎庄必强面对言近闻庐寿间微有边警询之道涂则其说曰淮上之师颇有失伍离次去而不为用者将臣讳其事而不言也臣不知所传之虚实万一有之则是必有奸人阴为间谍以诱我师其军中失于抚循有以离其心也使将臣不以为讳而闻于朝则可以因事设备果讳而不言则敌势猖獗军情疑贰朝廷不知矣岂不败乃事欲望密诏诸将明斥堠广耳目严为警备毋輙懈弛凡军中之事悉以实闻虽无稽之言勿听然闻之亦足以戒愿陛下过听而深戒之后二日诏关都督府必强此奏行下在甲寅今附面对之日 
　癸丑故奉议郎赠直秘阁谥忠襄杨邦乂加赠徽猷阁待制增赐田三顷于是枢密院奏邦乂忠节显著宜极褒崇上曰邦乂忠烈如此颜真卿异代忠臣朕昨已官其子孙邦乂为朕死节不可不厚褒以为忠义之劝故有是命 诏临安府寄留诸军家属已令赴行在沿路毋得一毫扰民犯者许越诉管押其重寘于法 
　　甲寅龙图阁直学士提举江州太平观汪藻言先奉诏编次元符以来诏旨今史馆既修日历恐此书非私家可为乞住罢诏藻接续编类　　丙辰都官员外郎冯康国面对论曩者金豫相挺连年寇蜀吴玠据险得利全蜀赖之玠之功绩不可诬也然蜀地狭民贫山险道隘绍兴四年秋陆运始行役夫饥饿疾病相仍毙于道者三之一蜀民至今痛之自后岁顿不登斗米二千死者枕籍去年冬是役复兴更名支移计其所运一石民间费七十千逃亡死损又未论也有为救蜀之说者曰省冗官节浮费裁损军中请给亦庶几矣夫冗官浮费固当节省而军中请给易摇军心未易轻议臣观蜀中之弊患在粮运不继而折支太优嘉陵江险滩碛相望夏苦涨流之失冬阻浅涩之患终岁水运终不能给是以时起陆运之役兼军前将佐俸给优厚类皆正色米斛价高银绢价平既阙正米不免折支每以低价银绢估折高价之米所以岁费浩大钱粮两不给也若遣官委曲谕玠三月以后九月以前除关外防扼合用军马数目外其余将兵移屯内郡歇泊就粮且以二万人为率兼选仁厚牧守分治梁洋两郡招集流散二年之后耕凿就绪可赡戍卒万人岁又省蜀中二十万斛之运诚如此行于吴玠军中无损于全蜀生灵稍宽保蜀善后之策无易于此伏惟陛下财察 
　　丁巳诏送都督府既而秘书省正字兼权左司郎官孙道夫转对上谕曰召自远方者朕必询民间疾病至如职事官转对即以朝廷阙失访之诚欲追法祖宗不特举行故事为文具而巳也卿蜀人宜熟知蜀中利害水运与陆运孰便道夫奏水运迟而省费陆运速而劳民向宣抚司初由水运每石取民钱十千后以其缓起两川夫十数万人陆运每石费五十余千利害可见上曰水运既便自当行之 
　戊午遣内侍往淮西抚问张浚仍赐银合茶药 
　　是月伪齐有枭鸣于后苑又有鸟数千鸣于内庭皆作休也之声刘豫不乐命立赏捕之 
　　建炎以来系年要录卷一百十 


●建炎以来系年要录卷一百十一 
　　宋 李心传 撰 
　　绍兴七年五月按是月壬戌朔甲子直龙图阁知建康府张澄言临安建康均为驻跸之地而财赋所入多寡殊绝本府所得仅支半年不惟军储窘乏兼虑阙于供亿以速罪戾欲望许依驻跸近例参酌应副诏与权免分拨二年　　乙丑上与辅臣论淮西事因曰兵无不可用在主将得人耳赵奢用赵兵大破秦军而赵括将之则大败乐毅用燕兵破齐而骑劫代之则为田单所败岂不在主将得人乎秦桧曰陛下论兵可谓得其要矣初刘光世之罢也以其兵隶都督府而桧与知枢密院事沈与求意以握兵为督府之嫌乞置武帅台谏观望继亦有请乃以相州观察使行营左护军前军统制王德为都统制德光世爱将故就用之王德为淮西大将日历全不书据张浚行状以为浚在庐州时秦桧等所除而日历于此日载上论淮西事在主将得人则必是此日议差除然不见除目六月九日王德奏准枢密院劄子奉圣旨除左护军都统制乞追还成命不允六月九日己亥去此月乙丑凡二十五日德此时在淮西不应被受如此之迟日历五月二十三日甲申后殿进呈臣浚等奏事上方议诸军置副二十八日己丑诏殿前司等并许差都副统制以前后指挥参考之则德除命必在乙丑已后癸未已前但未知的在何日耳今因上语附见当求他书系其本日郑克撰吕祉行状乃称七月除王德都统制益误矣 
　　丙寅诏四川制置大使席益趣遣所募西兵初命益于团集人内选三路少壮人二千兼家赴行在专充扈卫益言已遣统押官颜渐部兵千一百人出峡故命趣之元降旨挥未见日历绍兴五年十二月七日乙巳检会今年十二月四日已降指挥颜渐下军兵使臣民兵义兵效用等并拨隶步军司颜渐差充湖南安抚司使唤此时席益方去湖南当是渐不之潭州而从益入蜀也此事已附其年十二月庚子 
　　丁卯诏江西制置大使李纲趣捕虔吉诸盗时以山贼周十隆等未息命江西统制官李贵往讨之左司谏陈公辅言虔民素号凶恶方承平时亦自岁往广南劫取财物率以为常自国家多事乘此扰攘徒党愈炽然此弊亦起于朝廷容忍太过凡有盗贼尽是招降所谓渠魁者例皆不诛且宠之以官此岂足以夺奸雄之气又况虔贼实非他处之比若不痛加诛杀未必肯止但令向前破荡早见扑灭不可更议招降必谓弄兵潢池皆吾赤子不欲多杀亦当诛其首领而胁从者量与释放庶使顽民知惧不敢复肆凶恶而盗贼可息故有是旨 
　　戊辰金部员外郎宋棐请诏中外臣寮采访勇力权略之士不时荐举以备采择从之棐莆田人也 两浙转运使向子諲奏修练湖初镇江府吕城夹冈地势高久不雨则运河涸而漕舟艰子諲命属官李涧考唐韦损刘晏故事建言置斗门二石＜石达＞一以复旧迹度费万缗今冬可毕从之涧江宁人也 
　　庚午侍御史周秘入对言臣闻兵法曰上下同欲者胜故自古用兵之胜者皆以其志同败者皆以其意异唯将帅谐和士卒辑睦战胜攻取无往而不利矣方今外侮未已僣叛未平朝廷必欲小战以练师频胜以积威则以轻兵出近地时有不得已者矣然上下之欲不可不同虽帷幄之中已有定谋而心膂之臣岂无所见苟其所见或有不同畏朝廷之威而言不敢尽有怯懦之嫌而事不敢辞口顺心违但以疾故为迁延之计如此者虽强之使行必不能成功矣愿陛下于命将之际先授以所任之事使自揣其可否或于庙谟有所未喻则姑与之往复问难俾其胸中晓然见胜于未战之前然后遣之庶几上下同欲不至于败仰副陛下孜孜治兵之意 
　　壬申诏礼官条具举行文宣武成王荧惑寿星岳渎海镇农蚕风雷雨师之祀用太常博士黄积厚请也文宣王以春秋二仲并从祀凡九十八武成王及从祀凡六十三皆用两少牢荧惑以立夏其礼与文宣王皆如感生帝寿星用秋分岳渎海镇用四立日及夏季之土旺先农以孟春先蚕以季春之巳日风师以立春后丑日雷师以立夏后申日自寿星以下皆用酒脯积厚又言太常定谥率以行状铭志为凭多不得实又侥幸宠灵之人类戒子孙毋请谥故恶谥不行望自今臣僚陈乞遗恩即命太常移史官采其始终定谥从之上以积厚论事可采遂以为尚书比部员外郎积厚除比部在乙亥今并降旨除郎之日 直秘阁都督府书写机宜文字计有功升直徽猷阁提点潼川府路刑狱公事时张浚在庐州遣有功赴行在前二日引对有功尝献所著晋鉴上曰朕乙夜观之且为艰难之戒又面问著春秋防微之旨对曰妇笑于齐六卿分晋此书之所为作也上首肯之有功以母老求去乃有是命浚引亲嫌力辞＜锍-釒＞累上诏仍旧职有功仍旧职在六月癸巳 
　　癸酉起居郎楼炤请命有司讲究屯田鼓铸市舶常平四事一曰募民以耕而兵无与焉是以垦辟未广今纵未能使甲士从田于其中择所谓不入队者十取三四使之因田致谷以省大费何不可之有二曰铸钱一司坐费粮食今铜料不继鼓铸日稀谓宜废罢俟数年之后铜料稍多即令逐路运司措置鼓铸似亦为便三曰蕃舶不至盖官吏侵渔之故宜择心计之臣示远人之信明赏以激劝立法以关防则所入必丰羡四曰常平之法丰则贵取饥则贱与今诸道间有丰凶之不齐宜择人使之兼总数路以通其州县丰凶盈虚而斡旋之庶有赢赀以给军用诏户部侍郎梁汝嘉王俣条具约确利害申省后不果行 
　　甲戌徽猷阁待制提举江州太平观胡安国提举万寿观兼侍读疾速赴行在 殿中侍御史石公揆奏今以词赋经义取士而考校者患不能兼通升黜安能得实今岁科场望令诸路转运司取词赋经义两等各差考官从之 
　　丁丑左朝请郎何铸主管台州崇道观铸初以选为诸王宫教授需次两省至是乞祠也 
　　戊寅赐川陕宣抚副使吴玠知兴元府王俊知洋州杨从仪诏书奖谕以张浚言玠命俊等部兵修筑梁洋废堰就绪也上因谓秦桧等曰治天下湏恩威赏罚并行若有恩而无威有赏而无罚何以为治朕自即位以来未尝以私怒降一人官所以言此者盖姑息之风不可长也杨沂中朕当日抚绥之过于子弟去年淮西有警朕亲笔戒之若不便进当行军法沂中震恐承命遂以成功桧曰陛下英武如此中兴不难致矣既而给事中兼直学士院胡世将请因此风厉诸将帅各务究心水利措置营田仍命利路监司候成熟日具梁洋渠堰所溉顷亩所增租税覆实以闻将俊与从仪并加旌赏以为忠劳之劝从之世将所奏在是月甲申　　己卯广西进出格马上曰此几似代北所生广西亦有此马则马之良者不必西北可知上因论春秋列国不相通所用之马皆取于国中而已申公巫臣使吴与其射御教吴乘车则是虽吴亦自有马今必于产马之地而求之则马政不修故也 诏礼部讨论大火之祀先是行在多火灾言者论国家实感炎德用宋建号康定间因古商邱作为坛兆以阏伯配大火之祭多事以来地陷贼境望诏有司即行在所每建辰戌出纳之月设位望祭从之用酒脯六月壬辰讨论奏上 殿中侍御史石公揆论左朝散大夫新知广德军王择仁左朝奉大夫新知永州熊彦诗右朝请大夫新知江州赵伯璆等八人皆罢公揆言择仁顷在河东之幕欲夺官长之权自拥溃卒残金破商劫盗居民无所不至彦诗乃王时雍爱壻今自京官二年而为正郎以至典司祠曹机宜都督府极其要选不知朝廷何以爱其材独不念围城之事乎伯璆素无才行昨奉苗刘荐为郎官众所鄙弃故并罢存此以见王择仁金商间事及伯璆明受除郎因依当各附本年削此叚 
　　壬午知舒州周方文迁一官再任以宰臣张浚言其治郡有方也时浚自淮西还行在留参谋军事兵部尚书吕祉居庐州以护诸将始浚往视师参知政事张守遗书戒以毋轻改军政浚不从 赐龙图阁直学士四川都转运使李迨诏书奖谕以其能裁抑冗滥以宽民力故也先是诏迨以每岁收支之数具旁通驿奏去年八月丙午降旨既而迨言本司案牍簿籍并皆不全绍兴四年所收钱物计三千三百四十二万余缗比所支计阙五十一万余缗五年收三千六十万余缗比所支计阙一千万余缗皆以宣抚司攒剩钱及次年所收登带通那应副六年未见收数支计三千二百七十六万余缗今年所收计三千六百六十七万余缗比所支计阙一百六十一万余缗绍兴五年盐酒息钱最增然以支数增多终是应副不足是致六年大叚窘迫顿增起之数后来已难继侵用过之数后来又难补逐月拖欠大军折估及梓夔路籴本水脚计司坐此取怒大将实非其罪也然今来七年帐内收数系是额管纳收之数递年有亏无增其支数系是按例实支之数递年有添无减若将来取数稍亏支数稍添则不待来年便有阙少自来遇岁计有阙即添支钱引补助支遣绍兴四年添印五百七十六万道五年添印二百万道六年添印六百万道成都运司及大使司各半见今泛料太多引价减落本司缘此不曾添印去秋画旨上供及该说不尽诸窠名钱并许拘收通融应副除封桩禁军阙额等钱五项折计钱引七十万道已指数科拨外细数见去年九月庚辰见准户部符催督总制司钱大使司拘收提刑司常平司钱物充称提钱并与本司通融取拨指挥相妨既不敢添印钱引又别无窠名钱物可以补足所阙钱计宣抚司但责应办大使司乃责以蠲减势相矛盾尤难措置即今岁计见忧不足设若将来缓急调发岁计之外别有支费委是无从办集切虑必致误事兼岁收钱物因有上供进奉土贡三路纲坑冶课利等窠名钱物共计一千五百九十九万系四川旧额所管岁入之数其劝谕激赏增敷役钱助军头子钱免支移米脚钱秋税上出纳地理脚钱盐酒增息钱等课名钱物共计钱二千六十八万系军兴后来所增岁入之数今比旧额已增过倍取于民者可谓重矣若计司不恤更增赋歛民力困竭事有难测此亦朝廷所当深虑矣臣尝窃读刘晏传见史臣称晏理财谓亚管萧是时天下岁入缗钱千二百万而筦榷居其半今四川区区一隅之地榷盐榷酒岁入一千九十一万过于刘晏所榷之数多矣并诸窠名钱已三倍刘晏岁入之数于大军岁计阙一百六十一万彼以一千二百万贯赡六师恢复中原而有余今以三千六百万贯赡一军屯驻川陕而不足然则拖欠折估籴本水脚之类岂计司之罪乎议者皆谓军中支费冗滥臣初亦疑之近因检察乃得其实且如折估钱一项每年计钱引一千三百一十七万以上件折估钱十贯折米一石为率约计米一百六十八万见今每年应副正色米九十七万七十九万系水运八万石系就纳九万九千石系就籴通估钱所折米共二百六十五万本司不见得宣抚司即今官兵实数止有绍兴六年朝廷遣使取会到诸头项官兵共计六万八千四百四十九人决无一年用二百六十五万石米之理其折估钱不止是官兵坐仓折估灼然无疑据诸处粮审院供到折估钱名色除官兵各有身分料钱已系随折估钱过勘外官员有驿料折估钱厨料禄粟米赡家钱供给钱月犒钱旬设钱支粮钱添支绢钱军兵有坐仓折估钱撺枪又贴射钱添支食钱盐米纸笔钱草估钱共十二项但缘官员有驿料折估军兵有坐仓折估故特以折估钱总之又有诸帅诸将公使钱人吏作匠请给钱并系于按月折估钱内应副是致此一项已用刘晏岁入之数应副不足此议者所以谓其支费泛滥也又诸头项官兵数内官员一万七千七员军兵五万七百四十九人宣抚司上项官员数内有入队有不入队两等近据阆州本司签厅具到阆州屯驻官兵一万七千九百三十一人其官员内有不入队使臣三百三十人军兵内有不入队敢勇效用义兵弓箭手共五千八百七十八人访闻不入队人数除辎重火头合破数目不多外余尽是系名冗占之人所有诸州屯驻官兵去处本司近备坐攒具旁通朝廷累行会问并不报应未见的确不入队人数官员之数比军兵之数约计六分之一军兵请给钱比官员请给不及十分之一即是冗滥在官员不在军兵去年宣抚司屡以拖欠军兵折估钱闻之朝廷赵开亦缘此而罢然臣契勘本司去年应副折估钱逐月差官刬刷但缘万数浩瀚不能如期起发了足若宣抚司将拨到钱先支军兵次支使臣后支将官虽有拖欠必不阙事盖自将官以上每月请俸大叚优厚故也然欲胁持计司则湏以拖欠军兵坐仓折估为辞此乃宣抚司属官为主将所画之策朝廷不可不知也臣近到军前经由绵剑利州大安军兴州皆属屯驻军马去处间有军兵陈诉拖欠折估钱至于衣赐则所在皆有支散不尽数目粮食亦有探支过一两月或一两旬者足见军前衣粮宽剩也然计司虽知冗滥力不能裁节虽知宽剩亦未敢除减但日夕忧惧岁计不足此朝廷不可不知也蜀人所苦于折估钱犹未为甚其所甚者籴买般运也盖缘籴买不科敷则不能集事苟科敷则不能无扰般运事稍缓则般户独受其弊或稍急则税户皆被其害绍兴四年六年两次支移陆运至军前死损人夫甚多劳费犹不足道也欲省漕运莫如屯田近因兴元府洋州守臣脩筑堤堰特降奖谕蜀人皆知德意在此然臣会问屯田等事皆不报止有绍兴六年朝廷遣使取会到陕西路屯田顷亩共六十庄计田八百五十四顷七十九亩当时已种七分以上今年耕种既遍又有增垦顷亩不少汉中之地自古沃野访闻屯田尽系膏腴且据前项顷亩会计每亩除出种粮止以三石为率约收二十五万余石若将一半桩充自来不系水运应副去处岁计米一半对减川路籴买般发岁计米亦可少宽民力兼臣近体问得利路兴元府洋州陕西路岷州夏麦大熟皆可就籴除兴元府洋州已委利路转运副使勾光祖措置就籴五十万石外岷州缘宣抚司属官异议措置未得若属官肯于岷州就籴二十万石兼用营田所收一半之数十二万石三项共计五十七万石每年水运应副阆利州以东岁计米五十八万石愿得此三项岁计足矣可以尽数蠲免川路籴买般运此乃恤民之寔惠守边之良策朝廷所当留意者也不知务此但责应办今之所入三倍刘晏而犹不足虽晏复生亦不能办况如臣者岂敢望晏之万一能保其不败事诛责计臣虽不足道然四州生灵休戚所系朝廷所宜动念也裁节冗滥措置籴买臣累有奏陈未准回降指挥今辄复陈本末是皆臣之职事也不敢隐默苟避谴诃伏望圣慈特赐睿察迨此＜锍-釒＞关全蜀大计故止削去钱物畸零数目外并全载之不得其本月日且因奖谕诏书附见奏中言累准朝旨不许添印泛料又言近因梁洋守臣修筑堤堰特降奖谕又言裁节冗滥累有奏陈未准回降梁洋奖谕事已见此月十七日戊寅不许添印泛料指挥在此月二十八日己丑以事考之迨此奏必在今年六月以后未被受今此奖谕诏书之前当求他书考其本日 
　　癸未左武大夫宣州观察使王公亮知合门事 
　　甲申张浚奏江东宣抚使张俊遣参议官史愿来议修城事上曰昨内殿引愿入对问军中教阅曲折因使告俊每队五十当增旗头一人常卷之以待用每遇出战旗以簸扬而坏洎收军而退或无以寓三军之目于是植所增之旗则众无惑矣时上方议诸军置副浚奏曰此亦旗头之副上以为然先是浚自淮西归以除王德为不便奏论之左护一军皆故群盗骄悍自恣而统制官中侍大夫武泰军承宣使郦琼素与德不叶光世以琼屡立奇功待之与德等琼闻德为帅不自安乃以琼为副都统制琼除左护军副都统不见本日张浚行状云秦桧等奏以王德为都统制即军中取郦琼副之公俱以为不然奏论之按日历所书议诸军置副在浚还朝之后则二人非并除也殿前司等处置副统制指挥在后五日己丑或可移附彼日 诏以时暑命行在所及行宫御史各一员虑诸狱囚诸路州军令监司分诣 右朝散大夫吕锡山依旧知果州锡山大忠子也大忠大防兄绍圣宝文阁直学士寓居于蜀上召之锡山辞不至 集英殿修撰知衢州董弅提举江州太平观从所请也 初命学士院策试行在所及行宫枢密院都统府效士五十三人得陈寿昌等十人合格诏优等授官平等免文解一次余皆赐帛罢之 武功大夫贵州剌史提举江州太平观郑谌卒 
　　乙酉手诏自今内外臣寮荐士或不如所举及罪当并案者必罚毋赦上以荐举法坏甚者以子弟姻戚互相荐论至犯吏议则侥幸首免故条约焉尚书省言自来立法太重不能必行乃诏自今犯赃私罪者举主递降二等其以子弟亲戚互荐者令台臣察之 监察御史赵涣乞令侍从至职事官不限资序各举才堪大县者一人俟三二年之间按其治状同其赏罚诏行在所侍从官限一月通举二十人 
　　丙戌右宣教郎知剑州梓潼县侯临令再任以士民举其政绩也 
　　丁亥中书言诸路监司除授依祖宗法即不避本贯诏如故事仍止避置司州 
　　戊子诏皇太后三代特封赠一次侄诚忠郎谦讯各进七官为合门宣赞舍人以后初正尊号故也 左从政郎荆湖南路提点刑狱司检法官王湛特改合入官以荐对也湛已见去年十月辛酉 
　　己丑张浚奏论史事因言绍圣以旧史不公故再修而蔡卞不公又甚每持一已褒贬之语以骋其爱憎今若不极天下之公则后人将又不信上曰谓之实录但当录其实而褒贬自见若附以爱憎之语岂谓之实录上又曰今日重修两朝大典不可不慎浚曰敢不恭承圣训自赵鼎去位有言神宗实录改旧史非是者故浚奏及之日历己丑后殿进呈臣浚奏史馆事云云其上又必湏别有言语余见六月末并注 名徽宗皇帝神御殿曰承元时未有殿而礼官言明堂前一日太庙朝飨当用原庙殿名为乐曲之名乃命学士院撰定焉此乃黄积厚为博士时所请 诏殿前司行营右护军后护军并许置都副统制日历不载中前二军当考 中书言四川钱引近来印数多虑害成法诏禁止令制置大使司觉察如违重寘典宪四川钱引旧书放两界为二百五十一万余缗至是通行三界为三千七百八十余万缗故条约焉 
　　庚寅尚书右仆射张浚言臣先备员川陕宣抚处置使切见和静处士尹焞缘叛臣刘豫父子迫以伪命焞经涉大河投身山谷自长安徒步趋蜀崎岖千余里乞食问路仅获生全臣尝延请至司与之晋接观其所学所养诚有大过人者绍兴甲寅春被命还朝盖尝以焞姓名达之天听今陛下博采群议召寘经筵而焞辞免新命未闻就道伏望圣慈特降睿旨令江州守臣疾速津遣初焞行至九江会谏官陈公辅请禁伊川学焞复辞曰学程氏者焞也浚乃显言其学行请趣召之焞犹不至熊克小历略载此事于今年正月末又云浚显言其拒伪之节焞乃就职益误矣江州去建康不远而焞以九月上旬方及国门至此已百余日况其间一再辞新命至闰月上旬方趣令供职是时浚得罪己久非因此奏而遂就职也今不取 
　　是月汴京无云而雷有龙起撼宣德门灭宣德二字 伪齐陷随州 刘豫以进士张浃为伪皇子府准备差使浃景州人初见建炎四年春末 
　　六月辛卯朔改谥惠恭皇后曰显恭 
　　壬辰右承议郎新知楚州韩元杰罢坐前守濠州日其兄元英私往宿州而不以闻也时元英已奔刘豫豫用为户部员外郎 
　　癸巳秘书少监苏符言史馆见重修哲宗皇帝实录元祐政事屡致分更尤当尽付天下公论非符所宜参预望改除一闲慢差遣三省勘会元丰绍圣指挥系令秘书省长贰通修日历诏劄与符照会 左司监陈公辅入对面奏兴复之策因言众论谓南兵不可用上慨然曰赤壁之役曹操败于周瑜淝水之战符坚败于谢元北人岂常胜哉越王勾践卒败吴王兵强诸国亦岂北方士马邪日历六月己酉后殿进呈陈公辅劄子比缘奏对兴复之策云云按公辅此月戊申进对劄子即其日所上则得上语乃癸巳面对之日也故附于此 诏建康府守臣遇有奏禀事许非时上殿 直秘阁京东淮东宣抚处置使司参谋官王＜日奂＞罢以枢密使秦桧引亲嫌有请也 龙神卫四厢都指挥使平海军承宣使权主管行宫马军司公事兰整罢军职提举台州崇道观以坠马有伤故也命主管步军司公事边顺兼权 
　　甲午四川制置大使席益遣左朝奉郎本司主管机宜文字赵子琇奉表起居因统所选卫兵赴行在上引对及还赐益诏书奖谕又赉以银合茶药球文带象简子琇燕懿王后东平侯令铿子也赐益诏书等以是月戊申降旨 
　　乙未罢江淮营田司以直徽猷阁淮东转运判官蒋璨直秘阁淮西转运判官韩琎直秘阁江东转运副使俞俟直显谟阁两浙转运副使汪思温并兼提领本路营田仍督责州县当职官接续措置提领官樊宾王弗俟结局还行在先是议者数陈营田之害上命枢密院计议官李采按视颇如议者所云中书乃言自置营田司数年已有成效但路分阔远难以周遍若不专委帅漕就近措置深虑卒无增广郤致废弛成法故有是旨三省又言恐州县观望乞命帅漕察其稽违与增广者而赏罚之从之后旨在是月壬寅 
　　丙申御笔史馆重修神宗皇帝实录尚有详略失中去取未当恐不可垂信传后宜令本馆更加研考逐项贴说进入以俟亲览先是秘书著作郎何抡面对乞刊正新录讹谬前三日命抡兼史馆校勘是月癸巳至是批出抡所言张浚意也辅臣进呈上曰史官公心去取方可以垂信万世知枢密院事沈与求曰神宗一朝史至今纷纷未定此盖史官各以私意去取指为报复之资故久而未就但能公心实录庶可传信赵鼎行实云初因臣僚上言裕泰二史是非失实始命官重修鼎去国之后有言其非者乃降御笔改修又鼎事实称御笔乃宰相拟定见今年七月戊寅并注 
　　戊戌权主管侍卫马军司公事刘锜兼都督府咨议军事锜时以所部戍庐州故也 诏四川制置大使司津遣隐士张大楫赴行在大楫龙水人隐居翠微岩知天象尝仿唐制为盖天图谓可置之几案及备军幙中候验因为木式以献席益为上之乃诏大楫并赍所藏天文秘书赴行在 
　　己亥德庆军节度使充万寿观使韦渊为昭庆军节度使开府仪同三司 
　　壬寅诏徽猷阁待制新除提举万寿观兼侍读胡安国累上章引疾可与便郡以右司谏陈公辅等有言也乃以安国知永州 仓部郎中兼权大理少卿薛仁辅言比年以来法官寖阙断刑官十四员而应格者无三数人试刑法官恩例增重而每年中选者无一二人加以数岁恐遂旷官望诏有司讨论祖宗设法科之制于京西荆湖淮南江西每路量立明法科解额以收遗才诏刑部条具申省 
　　甲辰武功大夫凤州团练使殿前司选锋军统领吉俊降二官俊所部修武郎于辅私役军士俊杖之死主帅杨沂中劾于朝故有是命 
　　乙巳知枢密院事沈与求薨于位特辍视朝二日赠七官为左银青光禄大夫即湖州赐田十顷上将临奠之其家辞而止与求再执政仅数月未及有所建明后谥忠敏 诏宣抚司属官自今毋得选羌人 
　　丙午摄太尉张浚率群臣为大行太上皇帝请谥于南郊先是江端友为礼官建议摄太尉名实不正乞改用三公奉册至是浚复摄是官失之也既而浚亦以为疑乃命礼官讨论其事后遂改为摄太傅七月壬戌降旨 
　　戊申兵部尚书兼都督府参谋军事吕祉往淮西抚谕诸军祉初在建康每有平戎之志张浚大喜之浚以刘光世持不战之论欲罢之参知政事张守以为不可浚不从守曰必欲改图湏得有纪律闻望素高能服诸兵官之心者一人乃可浚曰正为有其人故欲易之也时祉亦自谓若专总一军当生擒刘豫父子然后尽复故疆及光世罢乃命祉先往淮西直秘阁詹至闻之遗浚书曰吕尚书之贤固一时选然如此军恩威曲折卵翼成就恐不得比前人兼此军今已付王德德虽有功而与郦琼辈故等夷恐其下有不能平者愿更择偏裨素为军中所亲附者使为德副以通下情会祉还朝而琼与其下八人列状讼德于都督府且乞回避都督府谓德为直寝不行琼等又讼于御史台德亦言琼之过乃召德还建康以所部一军隶都督府复命祉往庐州节制之祉将行赐以鞍马犀带象笏抚谕甚宠皆非从官故事中书舍人张焘见浚言祉书生不更军旅何得轻付浚不从祉又辟都督府准备差遣陈克自随资政殿学士叶梦得与克厚谓之曰吕安老非驭将之才子高诗人非国士也淮西诸军方互有纷纷之论是行也危矣哉亦弗听祉克皆留其家以单骑从军右司谏王缙请于都督府属官中选知兵者助祉谋议且留军中抚循训练以通将士之情不报此以赵甡之遗史熊克小历詹至王缙墓志张焘行述参修小历称琼等列状都督府以讼王德之过而张浚行状称诉于御史台今从之徐梦莘北盟会编云郦琼状王德之罪于朝德密知之遂赴行在上问之德具言诸将骄暴恐别生患上愕然遂命德以本军入卫熊克小历云德亦讼琼等之过乃召德以本军还为都督府都统制按今年九月二十四日德申薛死事状犹系左护军都统制衔与克所云不同今且云隶都督府庶不差互 诏以钦廉邕州去岁大水米踊贵令本路常平官蠲赋税赈饥乏其公私欠负皆停之 右承议郎直秘阁新提举荆湖两路常平茶盐公事张叔献贬秩一等坐前为江西提刑不核实残破州郡逃亡人户蠲减上供钱虽该恩免特责也此未知与五年三月丁丑叔献申江州隐匿上供事有无相关更俟考详 
　　己酉皇叔检校少师光山军节度使同知大宗正事士＜亻褭＞开府仪同三司士＜亻褭＞尝因对劝上留意恤民上曰朕以兵戈未息不免时取于民如月桩之类欲罢未可一旦得遂休兵凡取于民者当悉除之时建康有积欠左藏库钱帛乞免输上曰建康兵火后遗民无几朕何忍更取积逋耶可并除之因谓辅臣曰朕尝谕赵鼎宣和以前宰辅非其人费用无节诛求无艺四海之民困于科敛不得安业朕嗣位以来思与之休息又以边事未靖军费之资取办于诸路者尚多斯民之灾如此傥他日兵寝朕当一切蠲罢虽租赋之常亦除一二年朕之此心天地鬼神实照临之张浚等曰陛下圣志如此天必助顺民之休息固有期矣他日更在陛下选用大臣推行德意上曰然事亦在朕秦桧曰陛下圣志既定人谁敢违因论及唐太宗不能去封德彝上曰唐太宗用封德彝宇文士及朕常以为恨既知其奸佞犹信之不疑陈与义曰古人谓去佞如拔山浚曰太宗所谓恶恶而不能去也 命参知政事陈与义撰显恭皇后谥册文吏部尚书孙近兵部尚书吕祉篆三谥宝 诏显肃皇后外家有服亲各迁官有差 左宣教郎田如鳌主管亳州明道宫理作自陈如鳌为御史坐上＜锍-釒＞诋张绚等斥去及是复之
  </div>
  <div class="pagination">
   <a href="建炎以来系年要录_page33.html">
    上一页
   </a>
   <span>
    ...
   </span>
   <a href="建炎以来系年要录_page29.html">
    29
   </a>
   <a href="建炎以来系年要录_page30.html">
    30
   </a>
   <a href="建炎以来系年要录_page31.html">
    31
   </a>
   <a href="建炎以来系年要录_page32.html">
    32
   </a>
   <a href="建炎以来系年要录_page33.html">
    33
   </a>
   <span class="current-page">
    34
   </span>
   <a href="建炎以来系年要录_page35.html">
    35
   </a>
   <a href="建炎以来系年要录_page36.html">
    36
   </a>
   <a href="建炎以来系年要录_page37.html">
    37
   </a>
   <a href="建炎以来系年要录_page38.html">
    38
   </a>
   <a href="建炎以来系年要录_page39.html">
    39
   </a>
   <span>
    ...
   </span>
   <a href="建炎以来系年要录_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
