<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 250 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 250 页/共 334 页
  </h1>
  <div class="content">
   6五月，汴宋留后田神玉卒。都虞候李灵曜杀兵马使、濮州刺史孟鉴，北结田承嗣为援。〔汴，皮变翻。卒，子恤翻。使，疏吏翻。濮，博木翻。嗣，祥吏翻。〕癸巳，以永平节度使李勉兼汴、宋等八州留后。〔汴、宋、曹、濮、兖、郓、徐、泗八州。濮，博木翻。〕乙未，以灵曜为濮州刺史，灵曜不受诏。六月，戊午，以灵曜为汴宋留后，遣使宣慰。
7秋，九〔【章：十二行本「九」作「七」；乙十一行本同；孔本同；张校同。】〕月，田承嗣遣兵寇滑州，败李勉。〔滑州，永平节度治所。败，补迈翻。〕
8吐蕃寇石门，入长泽川。〔长泽川，后魏置阐熙郡，隋废郡为长泽县，属夏州。吐蕃寇原州，遂北入夏州界也。宋白曰：长泽县，汉朔方郡三封县之地。三封故城，赫连勃勃据之，筑为统万城。又按原州北有长泽监。吐，从暾入声。〕
9八月，丙寅，加卢龙节度使朱泚同平章事。〔考异曰：实录：「闰八月己亥，遣朱泚如奉天行营。」按去年已云泚出镇奉天行营；至此，又云；明年九月，又云。盖泚每年往奉天防秋，至春还京师。但实录不载其入朝耳。〕
10李灵曜既为留后，益骄慢，悉以其党为管内八州刺史、县令，欲效河北诸镇。甲申，诏淮西节度使李忠臣、永平节度使李勉、河阳三城使马燧讨之。淮南节度使陈少游、淄青节度使李正己皆进兵击灵曜。
汴宋兵马使、摄节度副使李僧惠，〔少，始照翻。考异曰：汾阳家传作「李思惠」。今从旧传。〕灵曜之谋主也。宋州牙门将刘昌遣僧〔【严：「僧」改「曾」。】〕神表潜说僧惠；僧惠召问计，昌为之泣陈逆顺。〔将，即亮翻。说，式芮翻。为，于伪翻。〕僧惠乃与汴宋牙将高凭、石隐金遣神表奉表诣京师，请讨灵曜。九月，壬戍，以僧惠为宋州刺史，凭为曹州刺史，隐金为郓州刺史。
乙丑，李忠臣、马燧军于郑州，〔汴，皮变翻。郓，音运。〕灵曜引兵逆战；两军不意其至，退军荥泽，〔隋分荥阳县置荥泽县，唐属郑州。九域志：在州西北四十五里。〕淮西军士遗去者什五六。郑州士民皆惊，走入东都。忠臣将归淮西，燧固执不可，曰：「以顺讨逆，何忧不克，柰何自弃功名！」坚壁不动。忠臣闻之，稍收散卒，数日皆集，军势复振。〔史言李忠臣因马燧以成功。复，扶又翻。〕
戊辰，李正己奏克郓、濮二州。壬申，李僧惠败灵曜兵于雍丘。〔濮，博木翻。败，补迈翻；下败永同。〕冬，十月，李忠臣、马燧进击灵曜，忠臣行汴南，燧行汴北，屡破灵曜兵；壬寅，与陈少游前军合，与灵曜大战于汴州城西，灵曜败，入城固守。癸卯，忠臣等围之。
田承嗣遣田悦将兵救灵曜，败永平、淄青兵于匡城，〔少，始照翻。匡城，汉长垣县，隋开皇十六年，更名；时属滑州。〕乘胜进军汴州，〔【章：十二行本「州」下有「乙巳」二字；乙十一行本同；张校同，云无注本亦无。】〕营于城北数里。丙午，忠臣遣裨将李重倩将轻骑数百夜入其营，纵横贯穿，〔纵，子容翻。穿，尺绢翻。〕斩数十人而还，〔还，从宣翻，又如字。〕营中大骇；忠臣、燧因以大军乘之，鼓噪而入，悦众不战而溃。悦脱身北走，将士死者相枕藉，不可胜数。〔噪，则緖翻。枕，职任翻。藉，慈夜翻。胜，音升。〕灵曜闻之，开门夜遁，汴州平。重倩，本奚也。丁未，灵曜至韦城，〔隋分白马县置韦城县于古韦国之墟，故曰韦城；时属滑州。九域志：韦城县，在滑州东南五十里。〕永平将杜如江擒之。
燧知忠臣暴戾，以己功让之，不入汴城，〔将，即亮翻。汴，皮变翻。〕引军西屯板桥。忠臣入城，果专其功；宋州刺史李僧惠与之争功，忠臣因会击杀之；又欲杀刘昌，昌遁逃得免。
甲寅，李勉械送李灵曜至京师；斩之。
11十二月，丁亥，李正己，李宝臣并加同平章事。
12泾原节度使马璘疾亟，以行军司马段秀实知节度事，付以后事。秀实严兵以备非常，丙申，璘薨，〔使，疏吏翻。璘，离珍翻。考异曰：实录：「庚寅，璘薨。」段公别传曰：「十二月十三日景申，马公薨。十二年正月八日，奉制除泾州刺史、知节度事。」实录又云：「丁酉，以段秀实知河东留后。」按时马璘新薨，秀实泾原留后，备御吐蕃，岂可辍之使摄河东！盖奏报未至，有斯命。寻闻璘薨，遂除泾原耳。亟，纪力翻。〕军中奔哭者数千人，喧咽门屏，秀实悉不听入。命押牙马拐治丧事于内，〔拐，徒历翻。治，直之翻。〕汉惠接宾客于外，妻妾子孙位于堂，宗族位于庭，将佐位于前，牙士卒哭于营伍，百姓各守其家。有离立偶语于衢路，辄执而囚之；〔记曲礼曰：离立者不出中间。注云：离，两也。〕非护丧从行者无得远送。致祭拜哭，皆有仪节，送丧近远，皆有定处，违者以军法从事。都虞候史廷干、兵马使崔珍、十将张景华谋因丧作乱，秀实知之，奏廷干入宿卫，徙珍屯灵台，补景华外职，不戮一人，军府晏然。〔自高仙芝丧师于大食，段秀实始见于史。段秀实始见于史。其后责李嗣业不赴难，滏水之溃，保河清以济归师；在邠州，诛郭晞暴横之卒；与马璘议论不阿，及治丧，曲防周虑，以安军府；最后笏击朱泚，以身徇国：其事业风节，卓然表出于唐诸将中。〕
璘家富有无算，治第京师，甲于勋贵，〔以功勋致贵显，故曰勋贵。治，直之翻。〕中堂费二十万缗，他室所减无几，〔几，居岂翻。〕其子孙无行，〔行，下孟翻。〕家赀寻尽。〔史言殖货无厌者，适以为不肖子孙之资。〕
13戊戍，昭义节度使李承昭表称疾笃；以泽潞行军司马李抱真兼知磁、邢两州留后。〔使，疏吏翻。磁，墙之翻。〕
14庚戍，加淮西节度使李忠臣同平章事，仍领汴州刺史，治汴州。〔李忠臣破李灵曜，得汴州，即以与之。汴，皮变翻。〕
十二年〔（丁巳、七七七）〕
1春，三月，乙卯，兵部尚书、同平章事、凤翔、怀泽潞、秦陇节度使李抱玉薨，〔尚，辰羊翻。〕弟抱真仍领怀泽潞留后。
2癸亥，以河东行军司马鲍防为河东节度使。防，襄州人也。
3田承嗣竟不入朝，又助李灵曜，上复命讨之。承嗣乃复上表谢罪。〔嗣，祥吏翻。朝，直遥翻。复，扶又翻。上，时掌翻。〕上亦无如之何，庚午，悉复承嗣官爵，仍令不必入朝。〔令，力丁翻。〕
4中书侍郎、同平章事元载专横，〔载，祖亥翻，又音如字。横，户孟翻。〕黄门侍郎、同平章事王缙附之，二人俱贪。载妻王氏〔载妻，王忠嗣之女。缙，音晋。〕及子伯和、仲武、缙弟、妹及尼出入者，争纳贿赂。〔尼，女夷翻。〕又以政事委群吏，士之求进者，不结其子弟及主书卓英倩等，无由自达。上含容累年，载、缙不悛。〔悛，丑缘翻。〕
上欲诛之，恐左右漏泄，无可与言者，独与左金吾大将军吴凑谋之。凑，上之舅也。〔吴凑，章敬皇后弟也。〕会有告载、缙夜醮图为不轨者，庚辰，上御延英殿，命凑收载、缙于政事堂，〔政事堂，在东省，属门下。自中宗后，徙堂于中书省，则堂在右省也。按裴炎传：故事，宰相于门下省议事，谓之政事堂。故长孙无忌为司空，房玄龄为仆射，魏征为太子太师，皆知门下省事。至中宗时，裴炎为中书令，执政事笔，故徙政事堂于中书省。载，祖亥翻，又音如字。缙，音晋。〕又收仲武及卓英倩等系狱。命吏部尚书刘晏与御史大夫李涵等鞫之，〔尚，辰羊翻。〕问端皆出禁中，〔问端，犹今言问头也。〕仍遣中使诘以阴事，载、缙皆伏罪。〔使，疏吏翻。诘，去吉翻。〕是日，先杖杀左卫将军、知内侍省事董秀于禁中，乃赐载自尽于万年县。载请主者：「愿得快死！」主者曰：「相公须受少污辱，〔相，息亮翻。少，诗沼翻。〕勿怪！」乃脱秽聩塞其口而杀之。〔聩，勿伐翻，足衣。塞，悉则翻。〕王缙初亦赐自尽，刘晏谓李涵等曰：「故事，重刑覆奏，况大臣乎！且法有首从，〔首，谓罪首。从，谓从坐。从，才用翻。〕宜更禀进止。」涵等从之。上乃贬缙栝州刺史。〔宋白曰：栝州，晋为永嘉郡，隋改处州，寻为栝州，因栝苍山为名。刘昫曰：京师东南四千二百七十八里。〕载妻王氏，忠嗣之女也，及子伯和、仲武、季能皆伏诛。有司籍载家财，胡椒至八百石，〔嗣，祥吏翻。本草曰：胡椒，生西戎，形如鼠李子，调食用之，味甚辛辣。徐表南中记曰：生南海诸国。〕他物称是。〔称，尺证翻。〕
5夏，四月，壬午，以太常卿杨绾为中书侍郎，礼部侍郎常衮为门下侍郎，并同平章事。绾性清俭简素，制下之日，朝野相贺。郭子仪方宴客，闻之，减坐中声乐五分之四。〔朝，直遥翻。坐，徂卧翻。〕京兆尹黎干，驺从甚盛，〔驺，仄尤翻。从，才用翻。〕即日省之，止存十骑。中丞崔宽，第舍宏侈，亟毁撤之。
6癸未，贬使部侍郎杨炎、谏议大夫韩洄、包佶、〔佶，巨乙翻。〕起居舍人韩会等，【章：十二行本「等」下有「十余人」三字；乙十一行本同；退斋校同。】〕皆载党也。炎，凤翔人。载常引有文学才望者一人亲厚之，异日欲以代己，故炎及于贬。〔载，祖亥翻，又音如字。〕洄，滉之弟。会，南阳人也。上初欲尽诛炎等，吴凑谏救百端，始贬官。
7丁酉，吐蕃寇黎、雅州；〔武后大足元年，以雅州之汉源、飞越，巂州之阳山，置黎州。吐，从暾入声。〕西川节度使崔宁击破之。
8元载以仕进者多乐京师，恶其逼己，〔乐，音洛。恶，乌路翻。〕乃制俸禄，厚外官而薄京官，京官不能自给，常从外官乞贷。杨绾、常衮奏京官俸太薄；〔贷，他代翻，又土得翻。俸，扶用翻。〕己酉，诏加京官奉，岁约十五万六千余缗。〔唐会要：开元二十四年，敕百官料钱宜合为一色，都以月俸为名，各据本官，随月给付：一品三十千，二品二十四千，三品十七千，四品十一千，五品九千二百，六品五千三百，七品四千五十，八品二千四百七十五，九品一千九百一十七。至大历十二年，加京官俸：三师、三公、侍中、中书令每月各一百二十贯文，中书、门下侍郎月各一百贯文，东宫三太、左、右仆射各八十贯文，东宫三少各七十贯文，尚书、御史大夫、太常卿各六十贯文，常侍、宗正卿、太子詹事、国子祭酒各五十贯文，左、右丞及诸司侍郎、给、舍、中丞、宾客、殿中、秘书监、司农等卿、将作等监各四十五贯文，太子二庶子、太常少卿各四十贯文，谏议、诸司少卿、少监各三十五贯文，国子司业、内侍、东宫三卿各三十贯文，郎中、侍御史、司天监、少詹事、诸王傅、国子博士、谕德、中允、中舍、殿中、秘书、太常、宗正丞各二十五贯文，殿中侍御史、著作郎、大理正、都水使者、总监、内常侍、内给事各二十贯文，员外郎、通事舍人、起居、王府长史各十八贯文，监察御史、台主簿、补阙、王府司马、司天少监、太子典内、太常博士、主簿、宗正主簿、门下录事、中书主书各十五贯文，拾遗、司议、太子文学、秘书著作佐郎、国子、太学、四门、广文博士、大理司直、詹事府丞及诸寺、监丞、谒者监、中书、门下主事各十二贯文，洗马、赞善、诸寺、监主簿、詹事府司直各十贯文，评事八贯文，诸校正各六贯文，诸奉御、九成总监、诸王咨议、友、诸陵令各六贯二百文，城门、符宝、国子助教、六局郎、王府掾属、太常侍医、文学、录事参军、主簿、记室、诸卫及六军长史、两市令、诸副总监、武库署令、太公庙令各五贯三百文，太子通事舍人、东宫三寺丞、太学、广文助教、内坊丞、诸直长、内寺伯、千牛卫及诸率府长史、诸陵丞、诸陵署、诸王府判司、司竹、温泉监、尚书都事、都水及诸总监丞、司天台丞、太子侍医、诸司上局署令、王府国令、苑四面副监、公主邑司令各四贯一百一十六文，国子、四门助教、律、医学博士、协律郎、内谒者、诸卫、六军左、右卫率府等卫佐、诸王府参军、大农、都省、兵、吏、礼、房考功主事、春坊录事、司竹副监、诸司中局署令、都水主簿、诸司上局署及监庙司丞、司天台灵台郎、保章、挈壶正、太常针医及医监、尚医局司医各二贯四百七十文，太祝、奉礼、省中诸行主事、门下典仪、御史台、殿中、秘书、内侍省、春坊、詹事府主事、诸寺监、诸卫、六军诸司录事、诸司中局署丞及大理狱丞、诸司监作监事、诸率府录事、殿中省医佐、食医、奉辇、司库、司廪、奉乘、鸿胪寺掌客、司仪、太仆主乘、内坊典直、司天台司辰、司历监、内侍省宫教博士、东宫三寺主簿、太常太乐、鼓吹丞、医正、按摩、菷禁、卜筮博士及针、医、卜助教、国子书、算博士及助教、诸王府国丞、尉、诸总监主簿各一贯九百一十七文。武官：左右金吾大将军各四十五贯文，六军大将军、左右金吾将军各四十贯文，诸卫大将军、六军将军各三十贯文，诸卫将军各二十五贯文，诸卫及六军中郎将、诸率府率、副率各一十贯五百六十七文，诸卫及六军郎将、诸王府典军副各九贯二百文，诸卫及六军司陛、千牛及左右备身各五贯三百文，诸卫及六军中侯、太子千牛各四贯一百六十六文，诸卫及六军司戈、太子备身各二贯四百七十五文，诸卫及六军执戟及长上各一贯九百一十七文。京兆及诸府尹各八十贯文，少尹、两县令各五十贯文，奉先、昭应、醴泉等县令、司录各四十五贯文，畿令各四十贯文，判司、两县丞各三十五贯文，两县簿、尉、奉先等县丞各三十贯文，奉先县簿、尉、诸畿令各二十五贯文，畿簿、尉各二十贯文，参军、文学博士、录事各一十贯文。应给百司正员文武官月料钱外，检校官同中书门下平章事，每月一百二十贯文；内侍省监，每月四十五贯文：每年约加一十五万六千贯文。〕
五月，辛亥，诏自都团练使外，悉罢诸州团练守捉使。又令诸使非军事要急，无得擅召刺史及停其职务，差人权摄。又定诸州兵，皆有常数，其召募给家粮、春冬衣者，谓之「官健」；差点土人，春夏归农、秋冬追集、给身粮酱菜者，谓之「团结」。自兵兴以来，州县官俸给不一，重以元载、王缙随情徇私，〔俸，扶用翻。重，直用翻。载，祖亥翻，又音如字。缙，音晋。〕刺史月给或至千缗、或数十缗，至是，始定节度使以下至主簿、尉俸禄，〔缗，眉巾翻。使，疏吏翻。自是年定俸之后，至于会昌，则又倍之。节度使三十万，都防御使、副使、监军十五万，观察使十万，诸府尹、大都督府长史、都团练使、副使、上州刺史八万，节度副使、中下州刺史、知军事七万，上州别驾五万五千，长史、司马五万，观察、团练判官、掌书记五万，诸大都督府司录参军事、鴘赤县令四万五千，节度推官、支使、防御判官、上州录事参军、畿县上县令四万，诸大都督府判官、赤县丞三万五千，观察、防御、团练推官、巡官、鴘赤县丞、两赤县主簿、尉、上州功曹参军以下、上县丞三万，畿县丞、鴘赤县簿、尉二万五千，畿县上县主簿、尉二万。由会昌以前，其间世有增减，不可详也。按类篇；鴘，翻阮切，鹰二岁色。新地理志，唐京兆有赤县、次赤县。诸负郭，亦皆为次赤县。鴘赤，字义不可晓，盖次赤也。〕掊多益寡，上下有叙，法制粗立。〔粗，坐五翻。〕
9庚午，上遣中使发元载祖父墓，斲棺弃尸，毁其家庙，焚其木主。戊寅，卓英倩等皆杖。英倩之用事也，弟英璘横于乡里。〔璘，离珍翻。横，户孟翻。〕及英倩下狱，〔下，户嫁翻。〕英璘遂据险作乱；上发禁兵讨之，乙巳，金州刺史孙道平击擒之。
10上方倚杨绾，使厘革弊政，会绾有疾，秋，七月，己巳，薨。上痛悼之甚，谓群臣曰：「天不欲朕致太平，何夺朕杨绾之速！」
11八月，癸未，赐东川节度使鲜于叔明姓李氏。〔使，疏吏翻。〕
12元载、王缙之为相也，上日赐以内厨御馔，可食十人，〔馔，雏恋翻，又雏晥翻。食，祥吏翻。〕遂为故事。癸卯，常衮与朱泚上言：「餐钱已多，〔餐钱，盖所谓食料钱也。泚，直礼翻，又音此。上，时掌翻。〕乞停赐馔。」许之。衮又欲辞堂封，同列不可而止。〔唐制：堂封，岁三千六百缣。兴元后纔千一百，德宗寻复旧。〕时人讥衮，以为：「朝廷厚禄，所以养贤，不能，当辞位，不当辞禄。」〔朝，直遥翻。〕
臣光曰：君子耻食浮于人；衮之辞禄，廉耻存焉，与夫固位贪禄者，不犹愈乎！〔夫，音扶。〕诗云：『彼君子兮，不素餐兮！』〔诗伐檀之辞。〕如衮者，亦未可以深讥也。
13杨绾、常衮荐湖州刺史颜真卿，〔大历元年，真卿以攻元载，贬峡州别驾，寻改为吉州司马，迁抚、湖二州刺史。〕上即日召还；〔还，从宣翻，又音如字。〕甲辰，以为刑尚书。〔尚，辰羊翻。〕绾、衮又荐淮南判官汲人关播，擢为都官员外郎。〔唐都官郎，掌配役隶、簿录俘囚，以给衣粮、药疗，以理诉竞雪冤，凡公私良贱必周知之，属刑部。〕
14九月，辛酉，以四镇、北庭行营兼泾原、郑颍节度副使段秀实为节度使。〔考异曰：段公别传曰：「自授钺三五年间，西邻无烽燧之警。」又曰：「戎帅论乞力陀慕公清德，不敢侵陵我疆。」旧传亦曰：「三四年间，吐蕃不敢犯塞。」按是月吐蕃寇原州。十二月，朱泚拒吐蕃，自泾州还。明年九月，吐蕃逼泾州。云三四年间不敢犯塞，盖史家溢美之辞耳。〕秀实军令简约，有威惠，奉身清俭，室无姬妾，非公会，未尝饮酒听乐。
15吐蕃八万众军于原州北长泽监，〔盖长泽川，唐旧置马监于此。吐，从暾入声；下同。〕己巳，破方渠，〔方渠，汉县，属北地郡，后省。中宗神龙三年，分马岭置方渠县，属庆州。宋白续通典：灵州方渠镇，宋初置通远军，秦长城在城北一里。〕入拔谷；郭子仪使裨将李怀光救之，吐蕃退。庚午，吐蕃寇坊州。
16冬，十月，乙酉，西川节度使崔宁奏大破吐蕃于望汉城。〔吐蕃筑城于西山以望蜀，因名望汉城。使，疏吏翻。〕
17先是，秋霖，河中府池盐多败。〔河中府管下安邑、解县，皆有盐池。先，悉荐翻。〕户部侍郎判度支韩滉恐盐户减税，丁亥，奏雨虽多，不害盐，仍有瑞盐生。〔度，徒洛翻。滉，呼广翻。宋白曰：大历初，韩滉进漫生盐，以为灵瑞。后又奏乳盐生。〕上疑其不然，遣谏议大夫义兴蒋镇往视之。〔义兴，汉阳羡县地，晋置义兴郡及县，隋废郡存县，以属常州。〕
18吐蕃寇盐、夏州，又寇长武，〔邠州宜禄县有长武城。时郭子仪遣李怀光筑长武城，据原首，临泾水，俯瞰通道，吐蕃自是不敢轻犯。宋白曰：长武镇，在凤翔府麟游县界，西至泾州四十里。夏，户雅翻。〕郭子仪遣将拒却之。〔将，即亮翻。〕
19以永平军押牙匡城刘洽为宋州刺史。〔考异曰：旧刘玄佐传云：「李灵曜据汴州，洽将兵乘其无备，径入宋州。」按刘昌以宋州牙门将说李僧惠归顺，则是僧惠先已为灵曜守宋州，朝廷因授宋州刺史耳。若僧惠未降，则洽不能得宋州；已降，则不敢取宋州。盖僧惠已为李忠臣所杀，洽因引兵据宋州耳。旧传欲以为洽功，故云然，其实非也。永平军、治滑州。〕仍以宋、泗二州隶永平军。
20京兆尹黎干奏秋霖损稼，韩滉奏干不实；上命御史按视，丁未，还奏，「所损凡三万余顷。」渭南令刘澡〔渭南县，唐初属华州，时属雍州。宋白曰：郭缘生述征记云：渭南县，夷狄所置，谓苻、姚也。〕阿附度支，〔谓阿附韩滉。度，徒洛翻。〕称县境苗独不损；御史赵计奏与澡同。上曰：「霖雨溥博，岂得渭南独无！」更命御史朱敖视之，损三千余顷。上叹息久之，曰：「县令，字人之官，不损犹应言损，乃不仁如是乎！」贬澡南浦尉，〔后魏分朐铁县置渔泉县，后周改曰万川，隋改曰南浦，唐带万州。〕计澧州司户，而不问滉。〔澧，音礼。滉，呼广翻。〕
21十一月，壬子，山南西道节度使张献恭奏破吐蕃万余众于岷州。〔使，疏吏翻。吐，从暾入声。〕
22丙辰，蒋镇还，奏言「瑞盐实如韩滉所言」，仍上表贺，〔还，从宣翻，又音如字。上，时掌翻。〕请宣付史臣，〔【章：十二行本「臣」下有「并置神祠」四字；乙十一行本同；退斋校同。】〕锡以嘉名。上从之，赐号宝应灵应池。〔赐号者，安邑池也。〕时人丑之。
23十二月，丙戍，朱泚自泾州还京师。〔朱泚自幽州入朝，遂留京师，因遣防秋而还。还，从宣翻，又音如字。〕
24丁亥，崔宁奏破吐蕃十馀万众，斩首八千馀级。
25庚子，以朱泚兼陇右节度使，知河西、泽潞行营。
26平卢节度使李正己先有淄、青、齐、海、登、莱、沂、密、德、棣十州之地，及李灵曜之乱，诸道合兵攻之，所得之地，各为己有，正己又得曹、濮、徐、兖、郓五州，因自青州徙治郓州，使其子前淄州刺史纳守青州。〔【章：十二行本「州」下有「癸卯，以纳为青州刺史」九字；乙十一行本同；退斋校同；张校同，云无注本亦无。】濮，博木翻。郓，音运。考异曰：实录，此年二月丙戍，以纳为青州刺史，充淄、青留后。至此又云为青州刺史。旧正己传云：「正己自青州徙居郓州，使子纳及腹心之将分理其地。」纳传云：「正己击田承嗣，署奏留后，寻迁青州刺史。」今从之。〕正己用刑严峻，所在不敢偶语；然法令齐一，赋均而轻，拥兵十万，雄据东方，邻藩皆畏之。是时田承嗣据魏、博、相、卫、洺、贝、澶七州，〔澶州，汉东郡顿丘县地。隋开皇十六年，分顿丘置澶渊县，唐改曰澶水，避高祖讳也。武德四年，分黎州之澶水、魏州之顿丘、观州置澶州，贞观元年，州废；大历七年，田承嗣表以魏州之顿丘、临黄，复置澶州。嗣，祥吏翻。相，息亮翻。洺，音名。澶，时连翻。〕李宝臣据恒、易、赵、定、深、冀、沧七州，各拥众五万；梁崇义据襄、邓、均、房、复、郢六州，有众二万；相与根据蟠结，虽奉事朝廷而不用其法令，〔恒，户登翻。朝，直遥翻。〕官爵、甲兵、租赋、刑杀皆自专之，上宽仁，一听其所为。朝廷或完一城，增一兵，辄有怨言，以为猜贰，常为之罢役；〔为，于伪翻。〕而自于境内筑垒、缮兵无虚日。以是虽在中国名藩臣，而实如蛮貊异域焉。
十三年〔（戊午、七七八）〕
1春，正月，辛酉，敕毁白渠支流碾硙以溉田。〔碾，尼展翻。硙，五对翻，磨也。公输班作硙，后人又激水为之，不烦人力，引水激轮，使自旋转，谓之水磨。史照曰：碾，磨也。硙，也。〕升平公主有二硙，入见于上，请存之。〔见，贤遍翻。〕上曰：「吾欲以利苍生，汝识吾意，当为众先。」公主即日毁之。
2戊辰，回纥寇太原，河东押牙泗水李自良曰：〔纥，下没翻。唐节度使置都押牙，牙前重职也，即今制置使司帐前都提举之职。泗水县，属兖州，汉之卞县也。隋时分西界为汶阳县，于卞县古城置泗水县。〕「回纥精锐远来求鬬，难与争锋；不如筑二垒于归路，以兵戍之。虏至，坚壁勿与战，彼师老自归，乃出军乘之。二垒抗其前，大军蹙其后，无不捷矣。」留后鲍防不从，遣大将焦伯瑜等逆战；癸酉，遇虏于阳曲，〔将，即亮翻。宋白曰：阳曲，汉旧县；后汉末，移理木井城，今县是也。〕大败而还，死者万余人。回纥纵兵大掠。二月，代州都督张光晟击破之于羊武谷，〔还，从宣翻，又音如字。纥，下没翻。晟，成正翻。九域志：代州崞县有阳武寨。〕乃引去。上亦不问回纥入寇之故，待之如初。
3己亥，吐蕃遣其将马重英帅众四万寇灵州，〔吐，从暾入声。帅，读曰率。〕夺填汉、御史、尚书三渠水口以弊屯田。〔史照曰：三渠，谓填汉渠、御史渠、尚书渠也。填，读曰镇。〕
4三月，甲戍，回纥使还，过河中，朔方军士掠其辎重，〔朔方军士之留屯河中者。使，疏吏翻。过，古禾翻，又古卧翻。辎，庄持翻。重，直用翻。〕因大掠坊市。
5夏，四月，甲辰，吐蕃寇灵州，朔方留后常谦光击破之。
6六月，戊戍，陇右节度使朱泚献猫鼠同乳不相害者以为瑞；〔泚，且礼翻，又音此。乳，如住翻。〕常衮帅百官称贺。〔帅，读曰率。〕中书舍人崔佑甫独不贺，曰：「物反常为妖。猫捕鼠，乃其职也，今同乳，妖也。〔妖，于骄翻。〕何乃贺为！宜戒法吏之不察奸、边吏之不御寇者，以承天意。」上嘉之。佑甫，沔之子也。〔崔沔，开元名臣。沔，弥兖翻。〕秋，七月，〔【章：十二行本「月」下有「壬子」二字；乙十一行本同。】〕以佑甫知吏部选事。佑甫数以公事与常衮争，由是恶之。〔为衮奏贬佑甫张本。选，须绢翻。数，所角翻。恶，乌路翻。〕
7戊午，郭子仪奏以回纥犹在塞上，边人恐惧，请遣邠州刺史浑瑊将兵镇振武军，〔邠，卑旻翻。瑊，古咸翻。将，即亮翻，又音如字。振武军，在单于都护府城内，秦、汉之云中郡城也。宋白曰：振武军，即汉定襄郡之盛乐县也，在阴山之阳，黄河之北。〕从之。回纥始去。
8辛未，吐蕃将马重英二万众寇盐、庆二州，〔重，直龙翻。〕郭子仪遣朔〔【章：十二行本「朔」上有「河东」二字；乙十一行本同。】〕方都虞候李怀光击却之。
9八月，乙亥，成德节度使李宝臣请复姓张，许之。〔宝臣赐姓见二百二十二卷宝应元年。使，疏吏翻。〕
10吐蕃二万众寇银、麟州，略党项杂畜，〔吐，从暾入声。银州，汉西河郡圁阴县地。麟州，汉、新秦中之地。党，底朗翻。畜，许救翻。〕郭子仪遣李怀光击破之。
11上悼念贞懿皇后不已，〔贞懿皇后，独孤妃也，十年薨。〕殡于内殿，累年不忍葬；丁酉，始葬于庄陵。〔庄陵，在京兆三原县西北五里。〕
12九月，庚午，吐蕃万骑下青石岭，逼泾州；〔青石岭在泾州保定县西。宋白曰：临泾城，直泾州西北九十里，其界有青石岭。骑，奇寄翻。〕诏郭子仪、朱泚与段秀实共却之。
13冬，十二月，丙戍，以吏部尚书、转运、盐铁等使刘晏为左仆射，知三铨及使职如故。〔尚，辰羊翻。射，寅谢翻。欧阳修曰：凡选有文武：文选，吏部主之；武选，兵部主之：皆为三铨，尚书、侍郎分主之，尚书掌其一，侍郎分其二。〕
14郭子仪入朝，命判官京兆杜黄裳主留务。李怀光阴谋代子仪，矫为诏书，欲诛大将温儒雅等。黄裳察其诈，以诘怀光；〔朝，直遥翻。将，即亮翻。诘，去吉翻。〕怀光流汗服罪。于是诸将之难制者，黄裳矫子仪之命，皆出之于外，军府乃安。
15以给事中杜亚为江西观察使。
16上召江西判官李泌入见，〔泌，毗必翻。李泌出佐江西，见上卷五年。见，贤遍翻。〕语以元载事，曰：「与卿别八年，乃能诛此贼。赖太子发其阴谋，〔此归功于太子耳。语，牛倨翻。〕不然，几不见卿。」对曰：「臣昔日固尝言之。陛下知群臣有不善，则去之；〔几，居依翻。去，羌吕翻。〕含容太过，故至于此。」上曰：「事亦应十全，不可轻发。」上因言：「朕面属卿于路嗣恭，〔属，之欲翻。〕而嗣恭取载意，奏卿为虔州别驾。嗣恭初平岭南，献琉璃盘，径九寸，朕以为至宝。及破载家，得嗣恭所遗载琉璃盘，径尺。〔遗，于季翻。程大昌曰：汉西域传：罽宾国有琥珀、流离。师古注曰：魏略云：大秦国出赤、白、黑、黄、青、绿、缥、绀、红、紫十种流离。此盖自然之物，采泽光润，踰于众玉。今俗所用，皆消冶石汁，加以众药，灌而为之，虚脆不耐，实非真物。按流离，今书附玉旁为琉璃字，师古之记是矣，亦未得其详也。穆天子传：天子东征，有釆石之山，凡好石之器于是出。升山取釆石，铸以成器。注云：釆石，文釆之石也。则铸石为器，古有之矣。颜氏谓为自然之物恐不详也。北史大月氏传：魏太武时，月氏人商贩京师，自云能铸石为五色琉璃。于是釆矿于山中，即京师铸之，既成，光泽乃美于西方来者。自是琉璃遂贱。用此言推之，则虽西域琉璃，亦用石铸，无自然生成者。兼外国奇产，中国未始无之，独不闻有所谓真琉璃也。然中国所铸，有与西域异者。铸之中国，色甚光鲜，而质则轻脆，沃以热酒，随手破裂。其来自海舶者，制差钝朴，而色亦微暗。其可异者，虽百沸汤注之，与磁银无异，了不复动，是名蕃琉璃也。蕃琉璃之异于中国，其别盖如此，而未尝闻以石琢之也。余谓路嗣恭所献者，盖师古所谓大秦琉璃自然之物。否则代宗何以谓之至宝哉！程大昌考之不详耳。〕俟其至，当与卿议之。」泌曰：「嗣恭为人，小心，善事人，畏权势，精勤吏事而不知大体。昔为县令，有能名；〔路嗣恭始名剑客，为萧关令，连徙神乌、姑臧二县，考绩为天下最。玄宗以为可嗣汉鲁恭，因赐名。〕陛下未暇知之，而为载所用，故为之尽力。陛下诚知而用之，彼亦为陛下尽力矣。〔为之，亦为，于伪翻。〕虔州别驾，臣自欲之，非其罪也。且嗣恭新立大功，〔即谓平岭南之功。〕陛下岂得以一琉璃盘罪之邪！」上意乃解，以嗣恭为兵部尚书。〔邪，意耶。尚，辰羊翻。〕
17郭子仪以朔方节度副使张昙性刚率，谓其以武人轻己，衔之；〔昙，徒含翻。衔，户缄翻。〕孔目官吴曜为子仪所任，〔诸镇州皆有孔目官，以综理众事，吏职也。言一孔一目，皆所综理也。〕因而构之。子仪怒，诬奏昙扇动军众，诛之。掌书记高郢力争之，子仪不听，奏贬郢猗氏丞。〔猗氏县，属河中府。宋白曰：本郇国地，猗顿于此起富，故曰猗氏。〕既而僚佐多以病求去，子仪悔之，悉荐之于朝，曰：「吴曜误我。」遂逐之。〔史言郭子仪过而能改。朝，直遥翻。〕
18常衮言于上曰：「陛下久欲用李泌，〔泌，毗必翻。〕昔汉宣帝欲用人为公卿，必先试理人，请且以为刺史，使周知人间利病，俟报政而用之。」〔太公治齐，五月而报政。伯禽治鲁，三年而报政。常衮用此语也。〕
十四年〔（己未、七七九）〕
1春，正月，壬戍，以李泌为澧州刺史。〔澧，音礼。〕
2二月，癸未，魏博节度使田承嗣薨。〔使，疏吏翻。嗣，祥吏翻。〕有子十一人，以其侄中军兵马使悦为才，使知军事，而诸子佐之。甲申，以悦为魏博留后。〔为田绪杀悦张本。〕
3淮西节度使李忠臣，贪残好色，将吏妻女美者，多逼淫之，悉以军政委妹伲节度副使张惠光。惠光挟势暴横，军州苦之。忠臣复以惠光子为牙将，暴横甚于其父。〔好，呼到翻。横，户孟翻。复，扶又翻。将，即亮翻。〕左厢都虞候李希烈，忠臣之族子也，为众所服。希烈因众心怨怒，三月，丁未，与大将丁暠等〔暠，古老翻。〕杀惠光父子而逐忠臣。忠臣单骑奔京师，〔骑，奇寄翻。〕上以其有功，〔吐蕃寇京师，忠臣先诸镇赴援，又有平李灵曜之功。〕使以检校司空、同平章事留京师；以希烈为蔡州刺史、淮西留后。〔为李希烈以淮、蔡畔援张本。〕以永平节度使李勉兼汴州刺史，增领汴、颍二州，徙镇汴州。〔永平军本治滑州。汴，皮变翻。〕
4辛酉，以容管经略使王翃为河中少尹、知府事。河东副元帅留后部将凌正暴横，翃抑之。〔使，疏吏翻。翃，户萌翻。少，始照翻。帅，所类翻。将，即亮翻。横，户孟翻。〕正与其徒乘夜作乱，翃知之，故缩漏水数刻以差其期，贼惊，溃走，擒正，诛之，军府乃安。
5成德节度使张宝臣既请复姓，〔去年宝臣请复姓张。〕又不自安，更请赐姓；夏，四月，癸未，复赐姓李。〔复，扶又翻。〕
6五月，癸卯，上始有疾，辛酉，制皇太子监国。〔监，古衔翻。〕是夕，上崩于紫宸之内殿，〔上年五十二。紫宸殿在东内宣政殿之北，蓬莱殿之南。〕遗诏以郭子仪摄冢宰。癸亥，德宗即位，在谅阴中，动遵礼法；尝召韩王迥食，〔迥，德宗弟也。〕食马齿羹，不设盐、酪。〔马齿，苋也。酪，音洛；奶酪也。〕
7常衮性刚急，为政苛细，不合众心。时群臣朝夕临，〔临，力鸩翻，哭也。〕衮哭委顿，从吏或扶之。〔从，才用翻。〕中书舍人崔佑甫指以示众曰：「臣哭君前，有扶礼乎！」衮闻，益恨之。会议群臣丧服，衮以为：「礼，臣为君斩衰三年。〔为，于伪翻。衰，仓回翻。〕汉文权制，犹三十六日。〔事见十五卷前汉文帝后七年。〕高宗以来，皆遵汉制。及玄宗、肃宗之丧，始服二十七日。今遗诏云，『天下吏人，三日释服。』古者卿大夫从君而服，皇帝二十七日而除，在朝群臣亦当如之。」佑甫以为：「遗诏，无朝臣、庶人之别。〔朝，直遥翻；下同。别，彼列翻。〕朝野内外，莫非天下，凡百执事，孰非吏人！皆应〔【章：十二行本「应」下有「三日」二字；乙十一行本同；退斋校同。〕释服。」相与力争，声色陵厉。衮不能堪，乃奏佑甫率情变礼，请贬潮州刺史；上以为太重，闰月，壬申，贬佑甫为河南少尹。
初，肃宗之世，天下务殷，宰相常有数人更直决事，〔更，工衡翻。〕或休沐各归私第，诏直事者代署其名而奏之，自是踵为故事。时部子仪、朱泚虽以军功为宰相，皆不预朝政，衮独居政事堂，〔唐初，政事堂在门下省。裴炎自侍中迁中书令，乃徙政事堂于中书省。三省长官议事于此。〕代二人署名奏佑甫。佑甫既贬，二人表言其非罪，上问：「卿向言可贬，今云非罪，何也﹖」二人对，初不知。上初即位，以衮为欺罔，大骇。甲辰，百官衰绖，序立于月华门，〔程大昌曰：按六典，宣政殿前有两庑，两庑各自有门。其东曰日华，日华之东则门下省也。西廊有门曰月华，月华之西则中书省也。衰，仓回翻。〕有制，贬衮为潮州刺史，〔潮州，去京师五千许里。〕以佑甫为门下侍郎、同平章事，闻者震悚。佑甫至昭应而还。〔昭应县，本新丰县，垂拱二年，改曰应山；神龙元年，复故名；玄宗更名昭应；隋新丰治古新丰城北；天宝昭应县治昭应宫北。还，从宣翻，又音如字。〕既而群臣丧服竟用衮议。
上时居谅阴，庶政皆委于佑甫，所言无不允。初，至德以后，天下用兵，诸将竞论功赏，故官爵不能无滥。及永泰以来，天下稍平，而元载、王缙秉政，四方以贿求官者相属于门，〔将，即亮翻。论，鲁昆翻。载，祖亥翻，又音如字。缙，音晋。属，之欲翻。〕大者出于载、缙，小者出于卓英倩等，皆如所欲而去。及常衮为相，思革其弊，杜绝侥幸，四方奏请，一切不与；而无所甄别，贤愚同滞。〔相，息亮翻。侥，坚尧翻。甄，稽延翻，察也。别，彼列翻。〕崔佑甫代之，欲收时望，推荐引拔，常无虚日；作相未二百日，除官八百人，〔考异曰：旧纪云：「佑甫作相未逾年，凡除吏几八百员，多称允当。」今从建中实录。〕前后相矫，终不得其适。上尝谓佑甫曰：「人或谤卿，所用多涉亲故，何也﹖」对曰：「臣为陛下选择百官，〔为，于伪翻。〕不敢不详慎。苟平生未之识，何以谙其才行而用之。」〔谙，乌含翻。行，下孟翻；下同。〕上以为然。
臣光曰：臣闻用人者，无亲疏、新故之殊，惟贤、不肖之为察。其人未必贤也，以亲故而取之，固非公也；苟贤矣，以亲故而舍之，亦非公也。夫天下之贤，固非一人所能尽也，若必待素识熟其才行而用之，所遗亦多矣。〔夫，音扶。行，下孟翻。〕古之为相者则不然，举之以众，取之以公。众曰贤矣，己虽不知其详，姑用之，待其无功，然后退之，有功则进之；所举得其人则赏之，非其人则罚之。进退赏罚，皆众人所共然也，己不置豪发之私于其间。苟推是心以行之，又何遗贤旷官之足病哉！
8诏罢省四方贡献之不急者，又罢梨园使及乐工三百余人，〔使，疏吏翻。梨园事始二百一十一卷玄宗开元二年。程大昌曰：梨园，在光化门北。光化门者，禁苑南面西头第一门。〕所留者悉隶太常。
9郭子仪以司徒、中书令领河中尹、灵州大都督、单于、镇北大都护、关内、河东副元帅、朔方节度、关内支度、盐池、六城水运大使、押蕃部并营田及河阳道观察等使，〔河中、灵、夏皆有盐池。朔方塞下有六城。单，音蝉。帅，所类翻。使，疏吏翻。〕权任既重，功名复大，〔复，扶又翻。〕性宽大，政令颇不肃，代宗欲分其权而难之，久不决。甲申，诏尊子仪为尚父，〔太公望为周师尚父。说者谓可尚可父，天子师也。〕加太尉兼中书令，增实封满二千户，月给千五百人粮、二百马食，子弟、诸伲迁官者十余人，所领副元帅诸使悉罢之；以其裨将河东、朔方都虞候李怀光为河中尹、邠宁、庆、晋、绛、慈、隰节度使，以朔方留后兼灵州长史常谦光为灵州大都督、西受降城、定远、天德、盐、、夏、丰等军州节度使，振武军使浑瑊为单于大都护、东、中二受降城、振武、镇北、绥银、麟胜等军州节度使，分领其任。〔将，即亮翻。邠，卑旻翻。长，知两翻。降，户江翻。夏，户雅翻。浑，户昆翻，又户本翻。瑊，古咸翻。〕
10丙戍，诏曰：「泽州刺史李鷃〔鷃，乌谏翻。〕上庆云图。〔上，时掌翻；下得上、上言同。〕朕以时和年丰为嘉祥，以进贤显忠为良瑞，如卿云、灵芝、珍禽、奇兽、怪草、异木，何益于人！〔卿云，即庆云也。〕布告天下，自今有此，无得上献。」内庄宅使上言诸州有官租万四千余斛，上令分给所在充军储。先是，诸国屡献驯象，凡四十有二，〔令，力丁翻。先，悉荐翻。〕上曰：「象费豢养而违物性，将安用之！」命纵于荆山之阳，〔此禹贡所谓「导汧及岐至于荆山」者也。唐属京兆富平县界。〕及豹、貀、鬬鸡、猎犬之类，悉纵之；〔貀，似豹，无前足，音女滑翻。史照曰：貀，似狸，苍黑，无前足，善捕鼠。〕又出宫女数百人。于是中外皆悦，淄青军士，至投兵相顾曰：「明主出矣，吾属犹反乎！」〔淄，庄持翻。〕
11戊子，以淮西留后李希烈为节度使。〔使，疏吏翻。〕
12辛卯，以河阳镇遏使马燧为河东节度使。河东承百井之败，〔谓去年鲍防之败也。按东都事略张齐贤传：柏井，在并州城北四十里。宋朝徙并州城于阳曲县。〕骑士单弱，燧悉召牧马厮役，得数千人，教之数月，皆为精骑。〔骑，奇寄翻。〕造甲必为长短三等，称其所衣，〔称，尺证翻。衣，于既翻。〕以便进趋。又造战车，行则载兵甲，止则为营陈，或塞险以遏奔冲；〔陈，读曰阵。塞，悉则翻。〕器械无不精利。居一年，得选兵三万。辟兖州人张建封为判官，署李自良代州刺史，委任之。
13兵部侍郎黎干，狡险谀佞，与宦官特进刘忠翼相亲善。忠翼本名清潭，恃宠贪纵。二人皆为众所恶。〔恶，乌路翻。〕时人或言干、忠翼尝劝代宗立独孤贵妃为皇后，妃子韩王迥为太子。上即位，干密乘轝诣忠翼谋事；事觉，丙申，干、忠翼并除名长流，至蓝田，赐死。
14以户部侍郎判度支韩滉为太常卿，以吏部尚书刘晏判度支。〔度，徒洛翻。滉，呼广翻。尚，辰羊翻。〕先是晏、滉分掌天下财赋，〔先，悉荐翻。大历六年，韩滉判度支。分掌财赋，当在此时。〕晏掌江〔【章：十二行本「江」作「河」；乙十一行本同；退斋校同。】〕南、山南、江淮、岭南，滉掌关内、河东、剑南，至是，晏始兼之。上素闻滉掊克过甚；〔掊，蒲侯翻。〕故罢其利权，寻出为晋州刺史。〔晋州，治临汾县，古平阳也，京师东北七百二十五里。〕
至德初，第五琦始榷盐以佐军用，〔事见二百一十九卷至德元载。琦，音奇。榷，古岳翻。〕及刘晏代之，法益精密。初岁入钱六十万缗，末年所入逾十倍，而人不厌苦。大历末，计一岁〔【章：十二行本「岁」下有「征赋」二字；乙十一行本同。】〕所入总一千二百万缗，〔缗，眉巾翻。〕而盐利居其太半。以盐为漕佣，自江、淮至渭桥，〔此东渭桥也。〕率万斛，佣七千缗，自淮以北，列置巡院，择能吏主之，不烦州县而集事。
15六月，己亥朔，赦天下。
16西川节度使崔宁、永平节度使李勉并同平章事。〔使，疏吏翻。〕
17诏：「天下冤滞，州府不为理，〔为，于伪翻。〕听诣三司使，〔所谓三司使，即御史中丞、中书省舍人、门下省给事中也。三人者，各以一司官来朝堂受词，故谓之三司，非五代时理财之三司使也。〕以中丞、舍人、给事中各一人，日于朝堂受词。推决尚未尽者，听挝登闻鼓。〔唐时登闻鼓，在西朝堂之前。挝，侧瓜翻。〕自今无得复奏置寺观〔复，扶又翻。〕及请度僧尼。」于是挝登闻鼓者甚众。右金吾将军裴谞上疏，〔谞，私吕翻。〕以为：「讼者所争皆细故，若天子一一亲之，则安用吏理乎！」上乃悉归之有司。
18制：「应山陵制度，务从优厚，当竭帑藏以供其费。」〔帑，他朗翻。藏，徂浪翻。〕刑部员外郎令狐峘上疏谏，〔令，力丁翻。峘，胡登翻。上，时掌翻。〕其略曰：「臣伏读遗诏，务从俭约，若制度优厚，岂顾命之意邪！」〔邪，音耶。〕上答诏，略曰：「非唯中朕之病，〔中，竹仲翻。〕抑亦成朕之美，敢不闻义而徙！」峘，德棻之玄孙也。〔令狐德棻，事太宗。棻，扶分翻。〕
19庚子，立皇子诵为宣王，谟为舒王，谌为通王，谅为虔王，详为肃王。乙巳，立皇弟乃为益，傀为蜀王。〔谌，氏壬翻。傀，口猥翻，又公回翻。皆以州名为王国名。〕
20丙午，举先天故事，六品以上清望官，虽非供奉、侍卫之官，日令二人更直待制，以备顾问。〔新志曰：初，太宗即位，命京官五品以上更宿中书、门下两省，以备访问。永徽中，命弘文馆学士一人日待制于武德殿西门。文明元年，诏京官五品以上清官日一人待制于章善、明福门。先天末，又命朝集使六品以上随仗待制。永泰时，勋臣罢节制，无职事，皆待制于集贤门，凡十三人。崔佑甫为相，建议文官一品以下更直待制。其后着令，正衙待制官日二人。宋白曰：时佑甫奏准元敕文官一品以下更直待制，其待制官，待奏事官尽，然后趋出，便于内廊赐待进止，至酉时然后放。令，力丁翻。更，工衡翻；下同。〕
21庚戍，以朱泚为凤翔尹。〔泚，且礼翻，又音此。〕
22代宗优宠宦官，奉使四方者，不禁其求取。尝遣中使赐妃族，还，问所得颇少，〔使，疏吏翻。还，从宣翻，又音如字。少，诗沼翻。〕代宗不悦，以为轻我命；妃惧，遽以私物偿之。由是中使公求赂遗，无所忌惮。〔遗，于季翻。〕宰相尝贮钱于合中，每赐一物，宣一旨，无徒还者；〔相，息亮翻。贮，丁吕翻。〕出使所历州县，移文取货，与赋税同，皆重载而归。上素知其弊，遣中使邵光超赐李希烈旌节；希烈赠之仆、马及缣七百匹，黄茗二百斤。〔茗，莫迥翻；茶之晚取者。〕上闻之，怒，杖光超六十而流之。于是中使之未归者，皆潜弃所得于山谷，虽与之，莫敢受。
23甲子，以神策都知兵马使、右领军大将军王驾鹤为东都园苑使，〔东都园苑使，唐初苑总监之职也。〕以司农卿白琇珪代之，〔琇，息救翻。〕更名志贞。驾鹤典禁兵十余年，权行中外，〔【章：十二行本「外」下有「诏下」二字；乙十一行本同。】〕上恐其生变；崔佑甫召驾鹤与语，留连久之，琇珪已视事矣。
24李正己畏上威名，表献钱三十万缗；上欲受之恐见欺，却之则无辞。崔佑甫请遣使慰劳淄青将士，〔使，疏吏翻。劳，力到翻。将，即亮翻。〕因以正己所献钱赐之，使将士人人戴上恩；又诸道闻之，知朝廷不重货财。上悦，从之。正己大凓服。天下以为太平之治，庶几可望焉。〔治，直吏翻。几，居衣翻。〕
25秋，七月，戊辰朔，日有食之。
26礼仪使、吏部尚书颜真卿上言：「上元中，政在宫壶，始增祖宗之谥；〔尚，辰羊翻。上，时掌翻。壶，苦本翻；宫中道也。按咸亨五年八月十五日，改元上元，是日追尊高祖、太宗。政在宫壶，谓武后专政也。〕玄宗末，奸臣窃命，累圣之谥，有加至十一字者。〔按天宝十三载，加祖宗谥号并庙号皆为九字。而群臣上玄宗尊号凡十四字。未知颜真卿所谓加至十一字何帝也。谥，神至翻。〕按周之文、武，称文不称武，言武不称文，岂盛德所不优乎﹖盖群臣称其至者故也。故谥多不为褒，少不为贬。〔少，始绍翻。〕今累圣谥号太广，有踰古制，请自中宗以上皆从初谥，〔初谥，高祖太武皇帝，太宗文皇帝，高宗天皇大帝，中宗孝和皇帝。〕睿宗曰圣真皇帝，玄宗曰孝明皇帝，肃宗曰宣皇帝，以省文尚质，正名敦本。」上命百官集议，儒学之士，皆从真卿议；独兵部侍郎袁裃，〔裃，昌含翻，又七感翻。〕官以兵进，奏言：「陵庙玉册、木主皆已刊勒，不可轻改，」事遂寝。不知陵中玉册所刻，乃初谥也。〔按唐陵中玉册，自睿宗圣真皇帝以上所刻皆初谥。然玄宗谥册曰至道大圣大明孝皇帝，肃宗谥册曰文明武德大圣大宣孝皇帝。袁裃所谓木主、玉册皆已刊勒，有见乎此耳。〕
27初，代宗之世，事多留滞，四夷使者及四方奏计，或连岁不遣，乃于右银台门〔使，疏吏翻。右银台门，在东内宫城西面。又北，则九仙门。〕置客省以处之；〔处，昌吕翻。〕及上书言事〔【章：十二行本「事」下有「孟浪者」三字；乙十一行本同；退斋校同。】〕失职、未叙，亦置其中，动经十岁。常有数百人，并部曲、畜产动以千计，度支廪给，其费甚广。〔度，徒洛翻。〕上悉命疏理，拘者出之，事竟者遣之，当叙者任之，岁省谷万九千二百斛。
28壬申，毁元载、马璘、刘忠翼之第。〔载，祖亥翻，又音如字。璘，离珍翻。〕初，天宝中，贵戚第舍虽极奢丽，而垣屋高下，犹存制度，然李靖家庙已为杨氏马貛矣。及安、吏乱后，法度堕弛，〔堕，读曰隳。〕大臣将帅〔【章：十二行本「帅」下有「宦官」二字；乙十一行本同。】〕竞治第舍，各穷其力而后止，时人谓之木妖。〔将，即亮翻。帅，所类翻。治，直之翻。妖，于骄翻。〕上素疾之，故毁其尤者，仍命马氏献其园，隶宫司，〔宫司，掌宫禁园御者也。〕谓之奉成园。〔雍录：奉成园，在安邑坊。自丹凤门南出，东街第六坊，为安邑坊。〕
30庚辰，诏回纥诸胡在京师者，各服其服，无得效华人。先是回纥留京师者常千人，〔纥，下没翻。先，悉荐翻。〕商胡伪服而杂居者又倍之，县官日给饔饩，〔熟曰饔，生曰饩，饩，许既翻。〕殖赀产，开第舍、市肆，美利皆归之，日纵贪横，〔横，户孟翻。〕吏不敢问。或衣华服，〔衣，于既翻。华服，中华之服也。〕诱取妻妾，故禁之。〔诱，羊久翻。〕
31辛卯，罢天下榷酒收利。〔唐初无酒禁，干元元年，京师酒贵，肃宗以廪食方屈，乃禁京师酟酒，期以麦熟如初。二年，饥，复禁酟。广德二年，定天下酟户以月收税。榷，古岳翻。〕
  </div>
  <div class="pagination">
   <a href="资治通鉴注_page249.html">
    上一页
   </a>
   <span>
    ...
   </span>
   <a href="资治通鉴注_page245.html">
    245
   </a>
   <a href="资治通鉴注_page246.html">
    246
   </a>
   <a href="资治通鉴注_page247.html">
    247
   </a>
   <a href="资治通鉴注_page248.html">
    248
   </a>
   <a href="资治通鉴注_page249.html">
    249
   </a>
   <span class="current-page">
    250
   </span>
   <a href="资治通鉴注_page251.html">
    251
   </a>
   <a href="资治通鉴注_page252.html">
    252
   </a>
   <a href="资治通鉴注_page253.html">
    253
   </a>
   <a href="资治通鉴注_page254.html">
    254
   </a>
   <a href="资治通鉴注_page255.html">
    255
   </a>
   <span>
    ...
   </span>
   <a href="资治通鉴注_page251.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
