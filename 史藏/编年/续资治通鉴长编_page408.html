<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 408 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 408 页/共 607 页</h1>
    <div class="content">　　诏知濠州、秘书监、集贤院学士苏颂归班，髃牧判官、都官郎中庞元英送审官东院，大理评事吕希亚、赞善大夫晏靖并冲替。颂坐前知开封府鞫陈世儒事，而元英诣颂伺问，颂尝酬对，但言其情状极丑恶，刑名未可知。法寺当颂，元英以不应为从重。希亚、靖亦尝伺问，后坐报上不实。始颂鞫世儒狱具，辄为法官所驳，或谓颂欲□世儒夫妇。上以诘颂【二二】，且曰：「无纵有罪」，颂对：「事在有司，臣固不敢谕之使重。」诏移狱于大理。大理因言颂尝受吕公着请求。遣官即讯于濠州，而世儒狱又移付御史台。颂自濠赴台置对。御史曰：「君素长者，必以亲旧之情不能违，速自言，毋重困辱。」颂曰：「诬人以死不可为，若自诬以得罪，虽甚重，不敢避。」遂手书数百言付狱吏。上览奏牍，疑之，诏御史求实状。御史反复究治无得，乃诘大理狱吏所得公着请求之说，吏穷，吐实曰：「此大理丞贾种民增减其辞为之也。今其矒尚在。」取而视之，信然。于是种民抵罪，而颂得辨明，犹坐酬对元英等为泄狱情，故罢濠州。（此据元符诏旨内苏颂附传及曾肇【二三】墓铭删修。四月四日当参考。）
　　诏权发遣提点京西北路刑狱胡宗回【二四】罚铜十斤，免冲替，坐越职治提举司事也。
　　注　　释
　　【一】据彼处堤岸去水所余尺寸更行增长「岸」字原脱，据宋会要方域一六之一五补。
　　【二】同编修中书条例「修」原作「条」，据杨龟山先生集卷三四孙龙图墓志铭改。
　　【三】开封府界提点司「府」字原脱，据宋会要职官二八之一○补。
　　【四】乞计功料修狭河「河」字原脱，据宋会要方域一六之一五补。
　　【五】六百里「百」，宋史卷九四河渠志作「十」。
　　【六】贡日本国所造车「日」原作「入」，据阁本及宋会要蕃夷七之三六、宋史卷四八七高丽传改。
　　【七】知制诰张璪「璪」原作「操」，据阁本、活字本及本卷正月己丑条改。
　　【八】元丰二年「二」原作「三」，据阁本、宋会要职官二三之一一及下文改。
　　【九】七十六万五千一百二十缗据上列数字计算，「二」当作「三」。
　　【一○】不出牧「牧」原作「收」，据宋会要职官二三之一一改。
　　【一一】岁费三司刍粟「司」原作「月」，据同上书改。
　　【一二】五十一万余缗「五」原作「二」，据阁本、活字本及宋会要职官二三之一二改。
　　【一三】酢户东西面「户」原作「尸」，据周礼膳夫改。
　　【一四】谓祭祀及王受酢之席「王」原作「主」，据周礼司几筵郑玄注改。
　　【一五】在户内之东西面也「面」字原脱，据同上书贾公彦疏补。
　　【一六】于户内之东西面「面」原作「而」，据阁本、活字本及宋史卷一○八礼志改。
　　【一七】禘祫之时「祫」原作「祭」，据阁本及宋会要礼三二之二八改。
　　【一八】雍王颢据宋会要帝系一之三六，颢治平元年九月封岐王，元丰三年九月方封雍王。
　　【一九】诏入内副都知王中正「知」原舛在「诏」上，据阁本改。
　　【二○】种民挟情「情」原作「猜」，据阁本、活字本及宋会要职官六六之一一改。
　　【二一】坊郭户家产及三千缗「三」原作「二」，据阁本、宋会要兵二四之二一及下文改。
　　【二二】上以诘颂「上以」二字原脱，据苏魏公文集附录赠司空苏公墓志铭补。
　　【二三】曾肇「肇」原作「巩」。按：曾巩卒于元丰六年，苏颂卒于建中靖国二年，据同上书，墓铭作者乃曾肇，据改。
　　【二四】权发遣提点京西北路刑狱胡宗回「点」原作「举」。按：宋无「提举刑狱」而有提点刑狱公事，见宋史卷一六七职官志。据宋史卷三一八胡宗回传，宗回曾任京西提点刑狱，此处「举」显为「点」之误，故改。
续资治通鉴长编
卷三百三
卷三百三
　　起讫时间 起神宗元丰三年三月尽是年四月
　　卷　　名 续资治通鉴长编卷三百三
　　帝　　号 宋神宗
　　年　　号 元丰三年（庚申，1080）
　　全　　文
　　三月乙丑，工部侍郎、平章事、监修国史□充罢为吏部尚书、观文殿大学士、西太一宫使，仍大朝会许缀中书门下班，依知大藩例支添给。充为相务安静，不遣使，不滋长法令，所言于上，人无知者。先是，上怒安南师出无功，言者又因周沃谢表，谓充与郭逵书，止其进兵，乃置狱劾逵事，人皆为充惧。然充书但劝逵以经久省便，非止其进兵也。充既数为同列所危，素病瘤，积忧畏，疾益侵。慈圣光献太后崩，不能入临，力辞位。不许。章七上，遂舆疾归第，上始听充罢。（要录云：充尝乞召还司马光、吕公着、韩维、苏颂，又荐孙觉、李常、程颢等十数人。世讥充心正而力不足。周沃事，初在二年八月辛亥，后在此年二月丙辰、八月乙卯。旧纪书充以疾罢，新纪不书因由。）
　　诏高丽学法僧觉真赐号法照大师，昙真法远大师，丽贤明悟大师，仍赐紫方袍，听随贡使归国。
　　礼院言：「国子博士孟开乞侄孙宗颜为嫡孙，据无子者听养同宗之子昭穆合者。」又曰：「子孙继绝应析户者，非十八以上不得析【一】，则是有以孙继祖者。又晋侍中荀顗无子，以兄之孙为孙。请如开所乞。」从之。（政和三年闰四月二十七日【二】检此。）
　　丁卯，手诏：「大行太皇太后虞主于集英殿奉安，据礼官从臣之议，终为未允。盖集英在平日未尝一御，又非昔厝殡宫之所，则殊失妥虞神灵礼意。或于庆寿殿奉安，恐亦无嫌，可下礼院详定以闻。」既而礼官以为于义无嫌，请虞主自右掖门繇承天、宣佑、内东门入庆寿殿；虞主至京，山陵使以下导至右掖门。并从之。初，诏山陵使以下导虞主至板桥，先入朝谒，而礼仪使陈荐因请令侍从官前导至集英殿，礼官以为不可故也。（二月十七日，何洵直云云。）
　　辛未，遣官求雨。
　　诏：「闻蜀中上供布比岁多阙，凡十年约六百余万匹，令提举成都府路常平等事阎令磨勘以闻。」
　　癸酉，葬慈圣光献皇后于永昭陵。（两纪并书。要录云：后好读史书及佛道教，善飞白，亚于仁宗。庆历八年闰正月望夜，仁宗欲于禁中再张灯，后力谏止之。后三日，卫士数人踰屋至寝殿，时后侍帝，夜半闻变，帝遽欲出，后闭阁抱持，遣宫人驰召都知王守忠以兵入卫。贼至福宁殿下，斫宫人伤臂，声彻帝所。宦者何承用虑帝惊，绐奏云：「宫人殴小女子。」后叱之曰：「贼在殿杀人。帝且欲出，汝敢妄言耶！」后知贼必纵火，乃遣宦者持水踵其后，贼果以烛焚帘，水随灭之。所遣宦者，后亲翦其发，以为识，谕之曰：「贼平加赏，当记汝发为证。」宦者争尽死力，贼即擒灭。仓猝处置，一出于后。后阁侍女有与黄衣卒乱者，事觉当诛，求哀于帝幸姬为之言。帝性□仁，欲赦之。后具衣冠见，固请诛之。帝曰：「痛杖之足矣。」后不可，曰：「如此，无以肃清闱闼。」帝命后坐，后立请，几移两辰，帝乃许之。遂诛于东园。张贵妃专宠骄恣，尝出游，欲假茜盖于后，后即欣与之。妃以白帝，帝曰：「此国家文物，上下有秩，汝张之出外，台谏必有言。」妃不乐，遂不出。妃数侵侮后，且危中之，后不与之校，自持谨甚，卒不能害。英宗感疾，诏军国事请太后权同处分，事涉曹氏及内臣者，无丝发优假。中外奏章下二府者，日不减五六十通，二府考会拟议，近者数日，远者旬月，然后进呈，后一一记举大意，无所忘失。枢密使富弼退，谓副使□奎曰：「君名强记，能如是乎？」上即位，事后致极诚孝。本朝事外家男子未尝得入谒，后既高年多疾，弟佾亦老，上为后言，宜数召见，以自慰怿，后辄不许。一日，上自与佾同至后阁，坐少时，上先起，令佾得伸亲亲意。后遽谓佾曰：「此非若所当留也。」趣遣随出。）
　　甲戌，命王珪提举修两朝国史。（旧纪书此，新纪削去。）
　　诏自今岁降大小历本付川、广、福建、江、浙、荆湖路转运司印卖，不得抑配。其钱岁终市轻赍物，附纲送历日所。余路听商人指定路分卖。
　　上批：「权知高丽国王事王徽除回降诏书外，可别与一诏，谕以贡船在海遭风，乃操舟者不良，非使人之罪，宜从矜释之意。」
　　诏辽使所过州军迎送赐燕许听乐，至开封府界勿作。
　　诏臣僚军班子弟、武学生员、百姓有保识者，听赴教习马军所【三】学马步射。（旧录王中正传可考。附注熙宁十年九月二十三日庚午，新录并削去。二月二十五日己未已罢教习马军所，此又云尔，当考。）
　　枢密直学士兼侍读陈襄卒。
　　乙亥，元德皇后忌，以虞主在道，罢奉慰行香。及虞主至自永昭陵，值明德皇后忌，亦如之。
　　丙子，诏：「闻河北、京东西、河东、陕西、淮南路不雨，已伤麦苗，谷田亦干，未可耕作。其令守吏博访名山、灵祠祈祷，罢同天节上寿、赐燕髃臣、进奉酒器香合等。」
　　权京东路转运使刘攽等言，前□州仙源县主簿孔若升，乃宣圣裔孙，乞令监修□州仙源县文宣王庙，限二年毕。从之。
　　补定州军城寨卒孙倩为三班借职。以告营兵九人谋叛伏诛也。
　　广南西路经略司言，知南丹州莫世忍贡银香师子一【四】、马七，印以「西南诸道武盛军德政官家明天国主印」为文。降暣书答之，赐锦带，并以南丹州刺史印赐之，仍诏经略司毁其旧印。（新纪书乙亥南丹州入贡，赐以刺史印，旧纪不书。）
　　丁丑，诏鄂州嘉鱼县尉兼主簿扈大有为卫尉寺丞。赏捕盗功也。
　　赐高丽国王徽诏，问其疾苦。以徽自言见服所赐汤药故也。
　　诏在京募五百料钱步军，候数有余，选充马军。
　　河东经略安抚使孙永乞听代州缾形寨主刘进再任。上批：「进向与北人理办本寨地界【五】，应对之间稍识机会，特从之。」
　　上批：「髃牧行司就给诸路弓箭手马，殊不堪，宜专委一有风力监司覆案讫支配。」遂命陕西转运使李稷案之。
　　上批：「穆珣乞移梓夔路钤辖司于资州，应接夷事颇为近便。但转运、钤辖两司皆不欲徙，故言者虽觽，议卒不行。宜依珣奏直处分，仍专委转运司高秉处画。自今委中书选人知资州，管勾梓、夔两路兵马司事。」寻诏遂州罢兼管本路兵马。（罢遂州管兵马乃六月九日事，今并书。）
　　上批：「近差梓夔路都监王宣，虽前后累曾薄立战功，然皆就本路升擢，未尝一至京师，朝廷得亲审其材否。闻宣人品椎钝，全少识略，常须得人指纵，或且稍堪驱策。今若委以处置职任，不惟于边事无补，亦恐缓急别致乖方，贻朝廷忧。可别选一稍有思虑者代宣。」遂以左藏库副使高遵治兼合门通事舍人代之。
　　诏监司督捕贼盗，许差马步军卒五十人并器械自随。从京西南路提点刑狱胡宗回请也。
　　礼院言：「周礼司服职曰：『凡丧，为后齐衰。』注曰：『诸侯为之不杖期。』疏义谓诸侯诸臣皆为王后着齐衰，不杖。又仪礼丧服为君之祖母。传曰：『何以期也？从服也。』又五服年月敕：『齐衰不杖期章，为祖父母。』是古者诸臣于后同服齐衰而不杖。今髃臣为大行太皇太后，于礼，合服齐衰不杖期。遗诏虽言释服后勿禁作乐，续诏民庶过百日作乐，自启菆至祔庙，复诏禁止。即髃臣自宜依礼律期年听乐。」诏三路缘边官祔庙毕，许用乐，余文武官皆期年。
　　庚辰，复置晋州赵城县。初，熙宁中，废入洪洞县为镇，至是，知州王说言：「百姓输纳、词诉回远，岁输税课不便。兼窃考赵氏之先，季胜生孟增，孟增生衡父，衡父生造父。周缪王赐造父以赵城，今赵城是也，由此为赵氏。乃是国家得姓始封之地，不与他县邑比。」故复之。（旧纪书复赵城县，新纪不书。）
　　乙酉，祔慈圣光献皇后神主于太庙。（两纪并书。）
　　丁亥，上批：「大行太皇太后殿使臣及祗应人等各转一资，十年以上加一资。」又诏永昭、永厚陵奉先兵士特免差出二年。
　　都大提举导洛通汴司宋用臣言：「近泗州置场堆□商货，本司船承揽般载【六】，将欲至京，乞以通津水门外顺成仓为堆□场。」从之。（二年十月四日，初置泗州堆□场。四年八月七日，蔡河又置。）
　　戊子，德音降两京畿内、河阳管内死罪囚，杖以下释之。缘山陵应奉民户，蠲阁租税有差。（两纪并书。）
　　枢密直学士、签书枢密院事曾孝□为端明殿学士、知河阳。孝□免丧，故有是命。寻入见，留判司农寺。（判司农乃四月十三日，今并书之。）
　　端明殿学士、兼翰林侍读学士、提举崇福宫司马光奏：「再任已满，已经两任，难更除授，止乞专修资治通鉴。」诏特许再任。
　　诏：「广西不系团结土兵阙近六千人，若以见阙数移于湖南、江西近便州军招置，作两番上下，不惟广西得上番人应副差使，湖南、江西亦得下番兵控制寇盗。其令枢密院勘会广南西路当减并指挥人数、招置处及军额以闻。」从前提点刑狱刘宗杰请也。
　　诏西上合门使狄咏展磨勘一年。咏知广信军【七】，契丹尝入新河铺纵火，坐斥堠不严赎金，至是当改官故也。
　　增置髃牧都监一员。
　　己丑【八】，景灵宫使、昭德节度使、兼侍中曹佾为护国节度使，守司徒、兼中书令，出入如二府仪，公使半给见钱，后无得为例，又给宣借兵五十人。又以慈圣光献皇后侄左藏库使、康州刺史、带御器械诵为东上合门使，六宅副使谕为供备库使，西上合门使评为四方馆使、庆州刺史，左藏库使【九】、昌州刺史志为皇城使、荣州团练使，西京左藏副使读为文思副使、兼合门通事舍人，西京左藏库副使、兼合门通事舍人诱为东上合门副使；侄孙西头供奉官、合门看班祗候□为东头供奉官、合门祗候，试大理评事时等七人各迁两官，白衣曞等七人并为右班殿直；侄曾孙白衣温等五人并为三班奉职；从弟皇城使偃为西上合门使、雄州刺史；从侄成州团练使、驸马都尉诗等三十二人各迁两官，候服阕除防御使，白衣谋等五人并为三班奉职；从侄孙左藏库副使明等三十六人各迁一官，白衣习等四十五人并为三班借职；侄女四人各迁一等；又封弟妇赠昭庆军节度使亿妻申国夫人徐氏为楚国夫人；侄女七人、从姊妹六人、从兄弟妇八人，并为郡君，已为县主者改郡主，增料钱二十千；侄孙女十五人并为郡君，已为郡君者迁一等，未有冠帔者与冠帔，为尼者赐法名、紫衣师号。
　　上以慈圣光献故，大推恩于曹氏。于后为兄弟行者【一○】进三官，子行进两官，孙行者进一官，凡被赏者百余人，且欲以佾为正中书令。吕公着言：「正中书令，自宋兴以来未尝除人，骮不带节度使，即宰相也，非所以宠外戚。」上曰：「此诚阔典，第不如是，不足以称厚恩尔。」公着固争，乃以节度使兼中书令。他日，佾又奏：「臣乡除兼侍中，三子皆以臣故进官。今除兼中书令，亦乞用前比进三子官。」公着言：「佾除兼侍中，曹氏子孙皆不迁，故特以佾故进其三子。今佾三子已用泛恩进两官矣，岂可以复加？」上曰：「理固如此，第以元舅之请，不可违尔。」上又曰：「褒宠外戚，诚非国家美事。顾以慈圣光献有功于宗社，宜优恤其家尔。」公着因言：「自古亡国乱家，不过亲小人、任宦官、通女谒、宠外戚等数事而已。」上深以为然。时王中正、宋用臣等任事，故公着假此以讽上。既退，薛向叹曰：「公乃敢言如此事，使向汗流浃背。」
　　诏：「在京及诸路赊当市易司钱物出限者，展一季。如于限内纳足本息，其出限息罚钱悉蠲之。」
　　又诏：「于阗国进奉使所卖乳香，偿以见钱。其乳香所过，官吏失察，令转运使劾罪。」
　　诏给阶州钱千缗，为招抚羁縻管设番部之费。初，秦凤路经略使罗拯乞阶州置番部司，不许，故赐以钱。
　　上批手诏：「旱气日甚，夏秋之田卒将被灾，宜择日再遣官恳祷天地、宗庙、社稷。」
　　庚寅，诏辅臣祈雨。
　　又诏六宅使、庆州团练使宋用臣修太皇太后皇堂有劳，于见寄使额上迁五资。
　　御史满中行言：「近论奏乞追寝翰林学士李清臣新命，未蒙施行。按清臣前任京东提点刑狱，苏轼在部中，亲见轼辈悖慢怨谤，附下讪上，而不能刺举，则清臣失职之罪，已在可诛；矧复与之更唱迭和，相为朋比，而怨怼讥谤之辞又特过之，固治世之刑所不宜赦也。伏望明着清臣罪状，追寝误恩，使天下晓然知为奸于幽，而蒙戮于显，虽廋情隐慝，无以逃圣世之诛。」不听。（朱本削去。）
　　御史何正臣言：「近被差监太庙祔飨祭，而神主幄殿无侍卫之仪。检会仪注，少府监以神主匮祔，前一日，以箱帕覆之，置于腰舆，诣幄帐中，宫闱令捧置座上，所司侍卫如仪。今所司简慢如此，伏乞治其主者，以惩不恪。」诏御史台取勘以闻。后判太常寺李清臣、陈荐，知礼院叶均、崔公度、曾肇、王子韶各赎铜，及礼直官、礼生等各决罚有差。
　　诏：「辽使贺同天节见辞日止赐茶饼。十日，拜表赐节衣，并遣执政官就驿赐御筵；十一日，就驿赐射弓例物；十三日，不赐御筵。余如故事。」以在慈圣光献皇后年内故也。
　　又诏：「戎、泸知州自今差武臣各带本州岛缘边都巡检使，遇有边事，与兵官照应出入。」从梓夔路钤辖司请也。
　　环庆路走马承受胡育坐例外取索车马文字，副总管兼第一将林广引庄贾故事非是，并罚铜十斤，育移别路。
　　辛卯，故怀化校尉、大渡河南邛部川【一一】都鬼主苴□男韦则为怀化校尉、大渡河南邛部川都鬼主。
　　夏四月乙未，赠司空、兼侍中、谥正宪□充卒，辍视朝二日，幸其第奠之。充临死，戒妻子勿以私事干朝廷。上闻而悲之，对辅臣言：「充孤立无与。」先是，御史台鞫周沃言安南宣抚招讨司事未竟，后数月，诏充诸子有干涉细故，并免根治。当时言者盖欲借是以倾充也。世讥充心正而力不足，知不可而不能勇退云。（□充正传辞多贬斥，其赞云：「充舍同即异，几以动摇时政。明不烛理，狃于流俗。彼哉，彼哉！」盖非公言也。然亦可以见充心术矣。今从墨史。诏充诸子免根治，乃七月十二日事，今并书之。蔡绦丛谈云：熙宁十年，交趾无故犯鄙，遂并陷钦、廉、邕三郡，多杀人民，系虏其子女。朝廷为赫怒，出大师行讨之。时将遣内侍李宪行，王荆公介甫力争其不可，乃止，而介甫亦罢矣。于是□丞相充、王岐公珪皆次当国，命帅郭宣徽逵，而副以文臣赵焑南征，为合西北锐旅暨江淮将兵，多至十余万，辎重转输不在也。及入蛮境，先锋将苗履、燕达径渡富良江，一击散走其贼觽，擒伪太子佛牙。将进破其国矣。逵闻而怒，亟追还之，欲斩二骁将于纛下，赖焑救免。因屯师于蛮地不战者六十余日，大为交人慢侮。逵但逊辞，□取其要领，且纳赂得还报。中原人不习水土，加时热，疫大起，于是十万大师瘴疠腹疾死者八九。既上闻，神庙大不乐，命穷治厥繇。久之，乃得□丞相与逵书札曰：「安南事以经久省便为佳【一二】。」盖逵承望相臣风旨，因致坐毙。事未竟，会□丞相以疾薨于位，得不治。其后几三十年，当大观之初，□丞相之二孙曰储、曰侔者，以同妖人张怀素有异谋，皆坐死。一时识者咸谓安南之役，天之所报云。呜呼！执事之人，主国家谋议者，可不谨哉！可不戒哉！绦所云郭逵欲斩苗履、燕达等，并当考详。）
　　赐上清储祥宫田二十顷，遇同天节赐道士一人紫衣，赐灵慧大师王太初为灵慧冲寂大师。太初以符箓行于京师，宫中亦颇用之，上方委以营宫故也。
　　诏校定孙子、□子、六韬、司马法、三略、尉缭子、李靖问对等书，镂板行之。
　　审刑院奏：「知德顺军姚麟、知河州刘昌祚、秦州甘谷城监押尚德等，以公用银枪并马借人，各得公罪杖。」中书拟进麟、昌祚依断，尚德冲替，私罪事理重。上批：「尚德已改充本路副将，何不照会？宜速改正。」翌日，改正。
　　丙申，分遣辅臣祈雨。
　　诏：「两浙路减罢耆户长、壮丁、坊正，并拨还支酬，衙前、度牒等钱百二十余万缗，其变市金帛输司农寺封桩。」从都丞□雍请也。
　　鄜延路经略使、兼措置陕西缘边四路边防吕惠卿等言：「分定熙河路战守兵马九将所领兵四万一千三百八十九，马万二千四百一十八，辎重八万三千一百三，州军、城寨、关堡守城兵五万一千一百九十四。」从之。
　　丁酉，淮康军节度使、同平章事、濮国公宗晖进封濮阳郡王。濮安懿王诸子孙皆迁官，诸女增俸钱二十千，孀子妇进封一等，无品可进者改大国。于是自观察使迁留后者七人，防御使迁观察者六人，刺史迁团练使者一人，大将军领防御使迁正任者四人，领团练使改防御使者二人，领刺史改团练使者十四人，自大将军领刺史者五人，将军迁大将军者五人，率府率迁将军者五人，副率迁率者四十五人。又以王夫人弟皇城使、昌州刺史任泽为嘉州刺史，侄四人皆迁一官。（旧纪书宗晖封濮阳郡王。新纪同，又书濮安懿王子孙皆进官一等。）
　　是日，同知枢密院吕公着复归西府。
　　先是，元年六月，开封府鞫陈世儒狱，公着时为端明殿学士兼侍读。世儒妻李将就逮，亟谓其母吕曰：「幸告端明公为祝苏尹，得即讯于家。」吕即夜至公着所，如女言。公着曰：「不可，比相州狱止坐请求耳，逮系者数百人。骮此，岂可干人耶？」吕涕泣而退。其年九月，公着除同知枢密院。明年正月，御史言开封所鞫不尽，诏迁其狱于大理。大理丞贾种民因欲蔓其狱，间谓李曰：「亦尝有属于官司乎？」李即具对尝请于公着，而公着不许。种民得之，乃更其狱牒，谓公着尝许之，而公着子希绩、希纯皆与闻。遂逮李母吕。吕至，对如李辞。又逮公着从子希亚、世儒友婿晏靖而告于朝。（希亚、靖见二月二十八日。）上谓执政曰：「公着宜无此。」乃遣御史黄颜监治。其五月，种民来就问于西府，公着及二子皆以实对。颜知狱皆诬枉不可就，而畏避不敢言，未几，托疾去。时上已稍知狱官之无状，因不复遣御史。中书复固请用御史何正臣监讯。正臣至大理，而狱益炽。其八月壬子，（十七日。）又迁其狱于御史台，逮公着婿邵龠□虒及二婢，仍檄合门止公着朝谒。上诏公着入谒如常，公着即以其月丙辰（二十一日。）避位待辨于家。上数遣内侍劳问，促公着复位，公着讫不敢起。世儒既伏诛，请求事犹未辨。会慈圣光献崩，被召乃就职。及易月之制毕，上以十一月己丑复视朝。翌日，公着面奏曰：「臣比蒙召命，以升下方在丧次，臣子当奔走承事，不敢以私故辞。今陛下已抑情听政，臣请复待罪于家。」上固留公着，公着遂杜门不复出。正臣治狱久不决，至追逮苏颂于濠州，锻炼靡所不至，竟无事实。辛卯，中丞李定等入对，即奏云：「公着实未尝请求，特尝因垂拱退朝，颂与觽从官泛言陈氏事，公着亦预闻尔。」欲用此辞以结狱。是日，何正臣称疾不上。壬辰，诏御史舒亶以定等所奏，就问公着于家。公着言：「臣审闻此于法固无害，第实不预闻，不敢妄对以欺君尔。」十二月己亥，定等复入对，正臣又称疾不上。定等奏被系者讫无所承，且皆无左验。上始大感寤，遂诏停狱。而种民以擅更狱辞下御史台劾治。上既诏停狱，即日遣中使谕公着狱事已解，可亟入就职。越三日，壬寅，公着入谒展谢，上曰：「有司考竟都无一事。」比拜起，上如是言者再。遣使押公着家属归西府，公着亦未敢迁。
　　始公着被诬，或谓公着以辅弼挂吏议，当随事自承，不宜有陈。公着曰：「不然。自古公卿大臣遭枉滥，而不能自直者多矣，皆不得其时也。今吾生治世，事明主，近在帷幄之间，一旦被诬而不能申理，则四方簄远之人何以自明？将恐治狱者狃以自张，被罪者望风畏却，一罹呵问，例自承服，致朝廷有滥罚之讥，罪乃在吾，而不在朝廷也。」狱事既释，公着曰：「吾身备辅弼，既被吏议矣，虽无事，安可以复在位？」会慈圣梓宫在殡，陵事方严，未可以请。及慈圣神主祔庙，公着即再上表乞补外郡。上再遣使封还，仍诏公着入对，敦谕弥切，公着乃复归西府。
　　上批：「两朝国史先诏春季成书，复继差出官。及闻诸志文字编次全未有绪，可展至今秋。」（五月六日庚戌。）
　　又批：「殿前侍卫马步军司今岁春首有缘旧例，以不该移降过犯简退诸军；有年三十五以下【一三】武艺及本军中等以上者，并可依旧名次收管，仍令逐司再拍试。」
　　提点寺务司言：「大相国寺僧居虽有六十余院，一院或止有屋数间，檐庑相接，各具庖爨，常虞火患。乞东西各为三院，召禅僧主持四院为六院。」从之。后又请分为八院，赐度牒二百，以给修缮之费。从之。
</div>
    <div class="pagination">
<a href="续资治通鉴长编_page407.html">上一页</a><span>...</span><a href="续资治通鉴长编_page403.html">403</a><a href="续资治通鉴长编_page404.html">404</a><a href="续资治通鉴长编_page405.html">405</a><a href="续资治通鉴长编_page406.html">406</a><a href="续资治通鉴长编_page407.html">407</a><span class="current-page">408</span><a href="续资治通鉴长编_page409.html">409</a><a href="续资治通鉴长编_page410.html">410</a><a href="续资治通鉴长编_page411.html">411</a><a href="续资治通鉴长编_page412.html">412</a><a href="续资治通鉴长编_page413.html">413</a><span>...</span><a href="续资治通鉴长编_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
