<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 110 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 110 页/共 334 页
  </h1>
  <div class="content">
   ①春，正月，己亥朔，帝加元服，改元。以左仆射王珣为尚书令；领军将军王国宝为左仆射，领选；〔领选者，领吏部选。选，须恋翻。〕仍加后将军、丹杨尹。会稽王道子悉以东宫兵配国宝，使领之。〔会，工外翻。〕
②燕范阳王德求救于秦，秦兵不出，邺中恟惧。〔恟，许洪翻。〕贺赖卢自以魏王珪之舅，不受东平公仪节度，由是与仪有隙。仪司马丁建阴与德通，从而构间之，〔间，古苋翻。〕射书入城中言其状。〔射，而亦翻。〕甲辰，风霾，昼晦，〔霾，谟皆翻；风雨土曰霾。〕赖卢营有火，建言于仪曰：「赖卢烧营为变矣。」仪以为然，引兵退；赖卢闻之，亦退；建帅其众诣德降，〔帅，读曰率。降，户江翻。〕且言仪师老可击。德遣桂阳王镇、南安王青帅骑七千追击魏军，大破之。〔师克在和，将帅不和，败之本也。〕
燕主宝使左卫将军慕舆腾攻博陵，杀魏所置守宰王建等。
王建等攻信都，六十余日不下，士卒多死。庚申，魏王珪自攻信都。壬戌夜，燕宜都王凤踰城奔中山。〔凤知珪至，胆破而走。〕癸亥，信都降魏。
凉王光以西秦王干归数反复，〔谓干归既称藩于光而悔之也。数，所角翻。〕举兵伐之。干归群下请东奔成纪以避之，〔成纪县，自汉以来属天水郡，治小坑川；唐并显亲县入成纪县，移成纪县治显亲川。〕干归曰：「军之胜败，在于巧拙，不在众寡。光兵虽众而无法，其弟延勇而无谋，不足惮也。且其精兵尽在延所，延败，光自走矣。」光军于长最，遣太原公纂等帅步骑三万攻金城；干归帅众二万救之，未至，纂等拔金城。光又遣其将梁恭等以甲卒万余出阳武下峡，〔阳武下峡在高平西，河水所经也。将，即亮翻。〕与秦州刺史没弈干攻其东，天水公延以枹罕之众攻临洮、武始、河关，皆克之。〔临洮县，汉属陇西郡，惠帝分属狄道郡。武始郡，故狄道县地。河关县，前汉属金城郡，后汉属陇西郡，晋属狄道郡。枹，音肤。洮，土刀翻。〕干归使人绐延云：〔绐，待亥翻。〕「干归众溃，奔成纪。」延欲引轻骑追之，司马耿稚谏曰：「干归勇略过人，安肯望风自溃！前破王广、杨定，皆羸师以诱之。〔破杨定，见上卷孝武太元十九年。太元十一年，王广为鲜卑匹兰所执，送于后秦；此时干归未统国事也。干归破广当在乞伏国仁之时。稚，直利翻。羸，伦为翻。〕今告者视高色动，殆必有奸，宜整陈而前，使步骑相属，〔陈，读曰阵。属，之欲翻。〕俟诸军毕集，然后击之，无不克矣。」延不从，进，与干归遇，延战死。稚与将军姜显收散卒，还屯枹罕。光亦引兵还姑臧。
④秃发乌孤自称大都督、大将军、大单于、西平王，〔单，音蝉。〕大赦，改元太初。治兵广武，攻凉金城，克之。凉王光遣将军窦苟伐之，战于街亭，凉兵大败。
⑤燕主宝闻魏王珪攻信都；出屯深泽，〔深泽县，前汉属涿郡，后汉属安平国，晋属博陵郡。宋白曰：深泽县以界内泽深广为名。〕遣赵王麟攻杨城，〔郡国志：中山蒲阴县有杨城。〕杀守兵三百。宝悉出珍宝及宫人募郡国群盗以击魏。
二月，己巳朔，珪还屯杨城。没根兄子丑提为并州监军，闻其叔父降燕，惧诛，帅所部兵还国【张：「国」作「县」。】作乱。〔监，工衔翻。降，户江翻。帅，读曰率；下同。〕珪欲北还，遣其国相涉延求和于燕，且请以其弟为质。〔相，息亮翻。质，音致。〕宝闻魏有内难，不许，〔兵法曰：知彼知己，百战不殆。慕容宝徒欲乘拓跋珪之有内衅而困之，而不知己之才略不足办也。难，乃旦翻。〕使赜从仆射兰真责珪负恩，〔赜，而陇翻。从，才用翻。〕悉发其众步卒十二万、骑三万七千屯于曲阳之柏肆，〔此赵国之下曲阳县也。有柏肆坞，隋开皇十六年置柏肆县，后废入常山城县。魏书帝纪作「巨鹿之柏肆坞」。按地形志：巨鹿郡治曲阳。〕营于滹沱水北以邀之。〔滹，音呼。沱，徒河翻。〕丁丑，魏军至，营于水南。宝潜师夜济，募勇敢万余人袭魏营，宝陈于营北以为之援。〔陈，读曰阵；下同。〕募兵因风纵火，急击魏军，魏军大乱，珪惊起，弃营跣走；燕将军乞特真帅百余人至其帐下，得珪衣跋。〔跋，许戈翻。〕既而募兵无故自惊，互相斫射，〔射，而亦翻。〕珪于营外望见之，乃击鼓收众，左右及中军将士稍稍来集，多布火炬于营外，纵骑冲之。募兵大败，〔敌出其不意，故走；见敌之不整，乃还战；善用兵者固观变而动也。〕还赴宝陈，宝引兵复渡水北。戊寅，魏整众而至，与燕相持，燕军夺气。宝引还中山，魏兵随而击之，燕兵屡败。宝惧，弃大军，帅骑二万奔还，时大风雪，冻死者相枕。〔枕，职任翻。〕宝恐为魏军所及，命士卒皆弃袍仗、兵器数十万，寸刃不返，燕之朝臣将卒降魏及为魏所系虏者甚众。〔朝，直遥翻。将，即亮翻。降，户江翻。〕
先是，张衮尝为魏王珪言燕秘书监崔逞之材，〔据张衮传，衮未尝与逞相识也，闻其才而称之。先，悉荐翻。〕珪得之，甚喜，以逞为尚书，使录三十六曹，〔汉光武分尚书为六曹，置郎三十四人，并左、右丞为三十六人。至魏，尚书郎有殿中、吏部、驾部、金部、虞曹、比部、南主客、祠部、度支、库部、农部、水部、仪曹、三公、仓部、民曹、二千石、中兵、外兵、都兵、别兵、考功、定课，凡二十三郎。明帝青龙二年，置都官、骑兵，合二十五郎。晋武帝罢农部、定课，置直事、殿中、祠部、仪曹、吏部、三公、比部、金部、仓部、度支、都官、二千石、左民、右民、虞曹、屯田、起部、水部、左?右主客、驾部、车部、库部、左?右中兵、左?右外兵、别兵、都兵、骑兵、左?右士、北主客、南主客、凡三十四曹。后又置运曹，凡三十五曹；置郎二十三人，更相统摄。今魏又增为三十六曹。〕任以政事。
魏军士有自柏肆亡归者，言大军败散，不知王处。道过晋阳，晋阳守将封真因起兵攻并州刺史曲阳侯素延，素延击斩之。
南安公顺守云中，闻之，欲自摄国事。幢将代人莫题曰：「此大事，不可轻尔，宜审待后问，不然，为祸不细。」顺乃止。顺，什翼鞬【章：「鞬」，十二行本作「犍」；乙十一行本同；孔本同。】之孙也。〔幢，直江翻。将，即亮翻。鞬，居言翻。〕贺兰部帅附力眷、纥邻部帅匿物尼、纥奚部帅叱奴根皆举兵反，〔纥，户骨翻。帅，所类翻。〕顺讨之，不克。珪遣安远将军岳帅万骑还讨三部，皆平之，国人乃安。
珪欲抚慰新附，深悔参合之诛，〔事见上卷孝武太元二十年，珪以燕人惩参合之祸，苦战不下，故深悔之。〕素延坐讨反者杀戮过多，免官；以奚牧为并州刺史。牧与东秦主兴书称「顿首」，与之均礼。〔时乞伏氏建国陇西，号秦，故史书姚秦为东秦以别之。〕兴怒，以告珪，珪为之杀牧。〔为，于伪翻。〕
己卯夜，燕尚书郎慕舆皓谋弒燕主宝，立赵王麟；不克，斩关出奔魏，麟由是不自安。〔为麟奔西山张本。〕
⑥三月，燕以仪同三司武乡张崇为司空。〔石勒分上党置武乡郡及武乡县，唐辽州榆社县即其地。〕
⑦初，燕清河王会闻魏军东下，表求赴难，〔难，乃旦翻。〕燕主宝许之。会初无去意，〔初无去龙城之意也。〕使征南将军库専官伟、建威将军余崇将兵五千为前锋。崇，嵩之子也。〔余嵩见上卷孝武帝太元二十一年。専，奴沃翻。〕伟等顿卢龙百日，〔辽东新昌县有卢龙山，唐为平州卢龙县，慕容令所谓守肥如之险，即其地也。此辽东新昌，后人置于汉辽西郡界，非汉旧郡县地也。近，其靳翻。〕无食，噉马牛且尽；会不发。宝怒，累诏切责；会不得已，以治行简练为名，复留月余。〔治，直之翻。复，扶又翻。〕时道路不通，伟欲使轻军前行通道，侦魏强弱，且张声势；〔侦，丑郑翻。〕诸将皆畏避不欲行。余崇奋曰：「今巨寇滔天，京都危逼，〔京都，谓中山。〕匹夫犹思致命以救君父，诸君荷国宠任，而更惜生乎！〔荷，下可翻。〕若社稷倾覆，臣节不立，死有余辱；诸君安居于此，崇请当之。」伟喜，简给步骑五百人。崇进至渔阳，遇魏千余骑。崇谓其众曰：「彼众我寡，不击则不得免。」乃鼓噪直进，崇手杀十余人。魏骑溃去，崇亦引还，斩首获生，具言敌中阔狭，众心稍振。会乃上道徐进，〔上，时掌翻。〕是月，始达蓟城。〔蓟，音计。〕
魏围中山既久，城中将士皆思出战。征北大将军隆言于宝曰：「涉珪虽屡获小利，然顿兵经年，〔涉岁为经年。去年十一月，魏攻中山。〕凶势沮屈，〔沮，在吕翻。〕士马死伤太半，人心思归，诸部离解，〔谓贺兰、纥邻、纥奚三部。〕正是可破之时也。加之举城思奋，若因我之锐，乘彼之衰，往无不克。如其持重不决，将卒气丧，〔将，即亮翻。丧，息浪翻。〕日益困逼，事久变生，后虽欲用之，不可得也！」宝然之。而卫大将军麟每沮其议，〔麟有异志，故沮隆议。〕隆成列而罢者，前后数四。
宝使人请于魏王珪，欲还其弟觚，〔觚留燕事见一百七卷孝武太元十六年。〕割常山以西皆与魏以求和；〔常山以西，并州之地也。〕珪许之；既而宝悔之。己酉，珪如卢奴，〔魏书地形志：中山郡治卢奴。郦道元曰：卢奴城内西北隅，有水，渊而不流，南北一百步，东西百余步；水色正黑曰卢，不流曰奴，故城以此得名。〕辛亥，复围中山。〔杜佑曰：后燕都中山，今博陵郡唐昌县、唐昌本汉苦陉县，章帝改汉昌，曹魏改魏昌，隋改隋昌，唐武德中改唐昌。复，扶又翻。〕燕将士数千人俱自请于宝曰：「今坐守穷城，终于困弊，臣等愿得一出乐战，〔士皆赴死愿战，为乐战也。乐，音洛。〕而陛下每抑之，此为坐自摧败也。且受围历时，无他奇变，徒望积久寇贼自退。今内外之势，强弱悬绝，彼必不自退明矣，宜从众一决。」宝许之。隆退而勒兵，召诸参佐谓之曰：「皇威不振，寇贼内侮，臣子同耻，义不顾生。今幸而破贼，吉还固善；若其不幸，亦使吾志节获展。卿等有北见吾母者，为吾道此情也！」〔隆初镇龙城，与母俱北；及垂召隆伐魏，其母留龙城。为，于伪翻。〕乃被甲上马，诣门俟，命。麟复固止宝，〔被，皮义翻。复，扶又翻。〕众大忿恨，隆涕泣而还。〔还，从宣翻，又如字；下同。〕
是夜，麟以兵劫士卫将军北地王精，使帅禁兵弒宝。〔帅，读曰率。〕精以义拒之，麟怒，杀精，出奔西山，依丁零余众。〔中山西北二百里有狼山，自狼山而西，南连常山，山谷深险，汉末黑山张燕、五代孙方简兄弟皆依阻其地。丁零余众，翟真之党也，为燕所败，退聚西山。西山，曲阳之西山也。〕于是城中人情震骇。
宝不知麟所之，〔之，往也。〕以清河王会军在近，恐麟夺会车，先据龙城，乃召隆及骠骑大将军农，〔骠，匹妙翻。骑，奇寄翻。〕谋去中山，走保龙城。隆曰：「先帝栉风沐两以成中兴之业，崩未期年而天下大坏，岂得不谓之孤负邪！今外寇方盛而内难复起，〔难，乃旦翻。复，扶又翻；下复朝同。〕骨肉乖离，百姓疑惧，诚不可以拒敌，北迁旧都，亦事之宜然。龙川地狭民贫，〔龙川即谓和龙之地。〕若以中国之意取足其中，复朝夕望有大功，此必不可。若节用爱民，务农训兵，数年之中，公私充实，而赵、魏之间，厌苦寇暴，民思燕德，庶几返旆，克复故业。〔几，居希翻。〕如其未能，则凭险自固，犹足以优游养锐耳。」宝曰：「卿言尽理，朕一从卿意耳。」〔隆策固善，其如运命何！兵家因败为成，隆之智不足以及此也。使宝如终一从隆之说，犹可以免兰汗之祸。〕
辽东高抚，善卜筮，素为隆所信厚，私谓隆曰：「殿下北行，终不能达，太妃亦不可得见。若使主上独往，殿下潜留于此，必有大功。」隆曰：「国有大难，〔难，乃旦翻。〕主上蒙尘，且老母在北，吾得北首而死，犹无所恨。卿是何言也！」〔首，式救翻。〕乃遍召僚佐，问其去留，唯司马鲁恭、参军成岌愿从，〔从，才用翻。〕余皆欲留，隆并听之。
农部将谷会归说农曰：〔说，输芮翻。〕「城中之人，皆涉珪参合所杀者，父兄子弟泣血踊跃，欲与魏战而为卫军所抑。〔慕容麟为卫大将军，故称之为卫军。〕今闻主上当北迁，皆曰：『得慕容氏一人奉而立之，以与魏战，死无所恨。』大王幸而留此，以副众望，击退魏军，抚宁畿甸，奉迎大驾，亦不失为忠臣也。」农欲杀归而惜其材力，谓之曰：「必如此以望生，不如就死！」〔农、隆皆号为有智略，而所见类如此。天之废燕，智者失其智矣。〕
壬子，夜，宝与太子策、辽西王农、高阳王隆、长乐王盛等万余骑出赴会军，河间王熙、勃海王朗、博陵王鉴皆幼，不能出城，隆还入迎之，自为鞁乘，〔鞁，平义翻。说文曰：车驾具。〕俱得免。燕将王【严：「王」改「李」。】沈等降魏。〔沈，持林翻。〕乐浪王惠、中书侍郎韩范、员外郎段宏、太史令刘起等帅工伎三百奔邺。〔乐浪，音洛琅。帅，读曰率。伎，渠绮翻。〕
中山城中无主，不姓惶惑；东门不闭。魏王珪欲夜入城，冠军将军王建志在虏掠，乃言恐士卒盗府库物，请俟明旦，珪乃止。燕开封公详从宝不成，【章：十二行本「成」作「及」；乙十一行本同；孔本同；张校同；退斋校同。】城中立以为主，闭门拒守；珪尽众攻之，连日不拔。使人登巢车，〔杜预曰：巢车，车上为橹。陆德明曰：兵车高如巢以望敌也。杜佑曰：以八轮车上树高竿，竿上安辘轳，以绳挽板屋上竿首，以窥城中。板屋方四尺，高五尺，有十二孔，四面别布车，可进退，圜城而行，于营中远视，如鸟之巢，亦谓之巢车。〕临城谕之曰：「慕容宝已弃汝走，汝曹百姓空自取死，欲谁为乎﹖」〔为，于伪翻。〕皆曰：「群小无知，恐复如参合之众，〔复，扶又翻；下复出同。〕故苟延旬月之命耳。」珪顾王建而唾其面，〔唾，土贺翻。王建既鼓成参合之诛，又沮止珪乘夜入中山，失计者再，故唾其面。〕使中领将军长孙肥、左将军李栗将三千骑追宝至范阳，不及，破其新城戍而还。〔前汉志：中山国有北新城县。郡国志：涿郡有北新城县，晋省。水经注新城县在武遂县南，燕督亢之地也。〕
⑧甲寅，尊皇太后李氏为太皇太后。戊午，立皇后王氏。
⑨燕主宝出中山，与赵王麟遇于変城。〔考之字书，无「変」字，有「阱」字；疾郢翻。〕麟不意宝至，惊骇，帅其众奔蒲阴，〔蒲阴县，属中山郡，前汉之曲逆县也，后汉章帝丑其名，改曰蒲阴。帅，读曰率；下同。〕复出屯望都，〔复，扶又翻。〕土人颇供给之。慕容详遣兵掩击麟，获其妻子，麟脱走，入山中。
甲寅，宝至蓟，殿中亲近散亡略尽，惟高阳王隆所领数百骑为宿卫。清河王会帅骑卒二万迎于蓟南，宝怪会容止怏怏有恨色，〔恨不得为嗣也，事见上卷孝武帝太元二十一年。怏，于两翻。〕密告隆及辽西王农。农、隆俱曰：「会年少，〔少，诗照翻。〕专任方面，习骄所致，岂有他也！臣等当以礼责之。」宝虽从之，然犹诏解会兵以属隆，隆固辞；乃减会兵分给农、隆。又遣西河公库専官骥帅兵三千助守中山。〔専，奴沃翻。〕
丙辰，宝尽徙蓟中府库北趣龙城。〔趣，七喻翻。〕魏石河头引兵追之，戊午，及宝于夏谦泽。〔石河头时屯渔阳。夏谦泽在蓟北二百余里。〕宝不欲战，清河王会曰：「臣抚教士卒，惟敌是求。今大驾蒙尘，人思效命，而虏敢自送，众心忿愤。兵法曰：『归师勿遏。』又曰：『置之死地而后生。』〔孙武子之言。〕今我皆得之，何患不克！若其拾去，贼必乘人，或生余变。」宝乃从之。会整陈与魏兵战，〔陈，读曰阵。〕农、隆等将南来骑冲之，魏兵大败，追奔百余里，斩首数千级。隆又独追数十里而还，谓故吏留台治书阳璆曰：〔留台治书，为留台治书侍御史也。燕建留台于龙城，见一百七卷孝武太元十四年。隆时录留台，故璆为故吏。璆，渠幽翻。〕「中山城中积兵数万，不得展吾意，今日之捷，令人遗恨。」因慷慨流涕。
会既败魏兵，〔败，补迈翻。〕矜很滋甚；隆屡训责之，会益忿恚。〔很，户垦翻。恚，于避翻。〕会以农、隆皆尝镇龙城，〔孝武太元十年，农镇龙城；十四年，隆代农。〕属尊位重，名望素出己右，恐至龙城，权政不复在己，〔复，扶又翻。〕又知终无为嗣之望，〔以宝违垂命，立策为太子也。〕乃谋作乱。
幽、平【严：「平」改「并」。】之兵皆怀会恩，不乐属二王，〔乐，音洛。〕请于宝曰：「清河王勇略高世，臣竹寺与之誓同生死，愿陛下与皇太子、诸王留蓟宫，臣等从王南解京师之围，还迎大驾。」宝左右皆恶会，〔恶，乌路翻。〕言于宝曰：「清河王不得为太子，神色甚不平。且其才武过人，善收人心；陛下若从众请，臣恐解围之后，必有卫辄之事。」〔卫灵公世子蒯聩出奔，灵公立其子辄。灵公卒，辄立，蒯聩复入，辄拒而不纳。〕宝乃谓众曰：「道通年少，〔会，字道通。少，诗照翻。〕才不及二王，〔二王，谓农、隆。〕岂可当专征之任！且朕方自统六师，杖会以为羽翼，何可离左右也！」〔离，力智翻。〕众不悦而退。
左右劝宝杀会。侍御史仇尼归闻之，告会曰：「大王所恃者父，父已异图；所杖者兵，兵已去手；欲于何所自容乎！不如诛二王，废太子，大王自处东宫，〔处，昌吕翻。〕兼将相之任，〔将，即亮翻。相，息亮翻。〕以匡复社稷，此上策也。」会犹豫未许。
宝谓农、隆曰：「观道通志趣，必反无疑，宜早除之。」农、隆曰：「今寇敌内侮，中土纷纭，社稷之危，有如累卵。会镇抚旧都，远赴国难，〔难，乃旦翻。〕其威名之重，足以震动四邻。逆状未彰而遽杀之，岂徒伤父子之恩，亦恐大损威望。」宝曰：「会逆志已成，卿等慈恕，不忍早杀，恐一旦为，必先害诸父，然后及吾，至时勿悔自负也！」会闻之，益惧。
夏，四月，癸酉，宝宿广都黄榆谷，〔魏收地形志：广都县，属建德郡，在汉北平白狼县界，隋省入辽西柳城县。〕会遣其党仇尼归、吴提梁干帅壮士二十余人〔帅，读曰率；下同。〕分道袭农、隆，杀隆于帐下；农被重创，〔被，皮义翻。创，初良翻。〕执仇尼归，逃入山中。会以仇尼归被执，事终显发，乃夜诣宝曰：「农、隆谋逆，臣已除之。」宝欲讨会，阳为好言以安之曰：「吾固疑二王久矣，除之甚善。」
甲戌，旦，会立仗严备，乃引道。会欲弃隆丧，余崇涕泣固请，乃听载随军。农出，自归，宝呵之曰：「何以自负邪﹖」〔宝阳责农而以前言相擿发。〕命执之。行十余里，宝顾召群臣食，且议农罪。会就坐，〔坐，徂卧翻。〕宝目卫军将军慕舆腾使斩会，伤其首，不能杀。会走赴其军，勒兵攻宝。宝帅数百骑驰二百里，晡时，至龙城。会遣骑追至石城，不及。〔石城县，汉属北平郡，后魏属建德郡，隋并入柳城县。〕
乙亥，会遣仇尼归攻龙城，宝夜遣兵袭击，破之。会遣使请诛左右佞臣，并求为太子；〔使，疏吏翻。〕宝不许。会尽收乘舆器服，以后宫分给将帅，〔乘，绳证翻。将，即亮翻。帅，所类翻。〕署置百官，自称皇太子、录尚书事，引兵向龙城，以讨慕舆腾为名；丙子，顿兵城下。宝临西门，会乘马遥与宝语，宝责让之。会命军士向宝大噪以耀威，城中将士皆愤怒，向暮出战，大破之。会兵死伤太半，走还营。侍御郎高云夜敢死士百余人袭会军，〔宝之为太子，云以武艺给事侍东宫，拜侍御郎。〕会众皆溃。会将十余骑奔中山，开封公详杀之。宝杀会母及其三子。
丁丑，宝大赦，凡与会同谋者，皆除罪，复旧职；论功行赏，拜将军、封侯者数百人。辽西王农骨破见脑，宝手自裹创，〔创，初良翻。〕仅而获济。以农为左仆射，寻拜司空、领尚书令。余崇出自归，宝嘉其忠，拜中坚将军，使典宿卫。赠高阳王隆司徒，谥曰康。
宝以高云为建威将军，封夕阳公，养以为子。云，高句丽之支属也，〔高句丽自云高阳氏之后，裔，故以高为氏。句，如字，又音驹。丽，力知翻。〕燕王皝破高句丽，徙于青山，〔破高句丽见九十七卷成帝咸康八年。青山，辽西徒河县之青山也。〕由是世为燕臣。云沈厚寡言，〔沈，持林翻。〕时人莫知，惟中卫将军长乐冯跋〔魏收曰：汉高帝置信都郡，景帝二年，为广川国，明帝更名乐成国，安帝改为安平国，晋改为长乐郡。考之晋志，有安平而无长乐，不知何时更名也。乐，音洛。〕奇其志度，与之为友。〔高云、冯跋事始见于此，为后得燕张本。〕跋父和，事西燕主永为将军，永败，徙和龙。
⑩仆射王国宝、建威将军王绪依附会稽王道子，〔会，工外翻。〕纳贿穷奢，不知纪极。恶王恭、殷仲堪，〔恶，乌路翻。〕劝道子裁损其兵权；中外恟恟不安。〔恟，许拱翻。〕恭等各缮甲勒兵，表请北伐；道子疑之，诏以盛夏妨农，悉使解严。
恭遣使与仲堪谋讨国宝等。〔遗使，疏吏翻。〕桓玄以仕不得志，欲假仲堪兵势以作乱，〔玄仕不得志，事见孝武太元十七年。〕乃说仲堪曰：「国宝与君诸人素已为对，〔事始一百七卷孝武太元十五年。对，敌也。说，输芮翻；下同。〕唯患相毙之不速耳。今既执大权，与王绪相表里，其所回易，无不如志；孝伯居元舅之地，必未敢害之。〔王恭字孝伯，孝武王皇后之兄弟也。〕君为先帝所拔，超居方任，人情皆以君为虽有思致，非方伯才。〔亦见太元十五年。思，相吏翻。〕彼若发诏征君为中书令，用殷觊为荆州，〔南蛮校尉资次可为荆州，故云。觊，音冀。〕君何以处之﹖」〔处，昌吕翻。〕仲堪曰：「忧之久矣，计将安出﹖」玄曰：「孝伯疾恶深至，君宜潜与之约，兴晋阳之甲以除君．侧之恶，〔春秋公羊传曰：「赵鞅兴晋阳之甲，以除君侧之恶。〕东西齐举，〔江陵在西，京口在东，故曰东西齐举也。〕玄虽不肖，愿帅荆、楚豪杰，荷戈先驱，〔帅，读曰率。荷，下可翻。〕此桓、文之勋也。」
仲堪心然之，乃外结雍州刺史郗恢，〔雍，于用翻。郗，丑之翻。〕内与从兄南蛮校尉觊、南郡相陈留江绩谋之。〔从，才用翻。南蛮府，南郡相，与荆州刺史府同治江陵。〕觊曰：「人臣当各守职分，朝廷是非，岂藩屏之所制也！〔分，扶问翻。屏，必郢翻。〕晋阳之事，不敢预闻。」仲堪固邀之，觊怒曰：「吾进不敢同，退不敢冀。」绩亦极言其不可。觊恐绩及祸，于坐和解之。〔坐，徂卧翻。〕绩曰：「大丈夫何至以死相胁邪！江仲元行年六十，但未获死所耳！」〔江绩，字仲元。〕仲堪惮其坚正，杨佺期代之。朝廷闻之，征绩为御史中丞。觊遂称散发，辞位，〔晋人多服寒食散，其药毒发或致死。今千金方中有数方。散，悉亶翻。〕仲堪往省之，〔省，悉景翻。〕谓觊曰：「兄病殊为可忧。」觊曰：「我病不过身死，汝病乃当灭门。宜深自爱，勿以我为念！」郗恢亦不肯从。仲堪疑未决，会王恭使至，〔使，疏吏翻。〕仲堪许之，恭大喜。甲戌，恭上表罪状国宝，举兵讨之。
初，孝武帝委任王珣，及帝暴崩，不及受顾命，珣一旦失势，循默而已。〔循默者，循常而无一言也。〕丁丑，王恭表至，内外戒严，道子问珣曰：「二藩作逆，卿知之乎﹖」珣曰：「朝政得失，珣弗之预，〔朝，直遥翻。〕王、殷作难，〔难，乃旦翻。〕何由可知！」王国宝惶惧，不知所为，遣数百人戍竹里，〔竹里，今建康府竹筱镇是其地，在行宫城东北三十许里。〕夜遇风雨，各散归。王绪说国宝矫相王之命召王珣、车胤杀之，以除时望，因挟君相发兵以讨二藩。国宝许之。〔说，输芮翻。相，息亮翻。车，尺遮翻。〕珣、胤至，国宝不敢害，更问计于珣。珣曰：「王、殷与卿素无深怨，所竞不过势利之间耳。」国宝曰：「将曹爽我乎﹖」〔谓珣如蒋济说曹爽释权，而司马懿终族之也。事见七十五卷魏邵陵厉公嘉平元年。〕珣曰：「是何言欤！卿宁有爽之罪，王孝伯岂宣帝之俦邪﹖」又问计于胤，胤曰：「昔桓公围寿阳，弥时乃克。〔见一百二卷海西公太和五及一百三卷简文帝咸安元年。〕今朝廷遣军，恭必城守。若京口未拔而上流奄至，君将何以待之﹖」国宝尤惧，遂上疏解职，诣阙待罪；既而悔之，诈称诏复其本官。道子闇懦，欲求姑息，〔姑，且也。息，止也。姑息，犹言且止。〕乃委罪国宝，遣骠骑咨议参军谯王尚之?为篫_付廷尉。〔洪景伯曰：咨议参军，晋江左初置，因军谘祭酒也，其位在诸参军之右。骠，匹妙翻。骑，奇寄翻。〕尚之，恬之子也。甲申，赐国宝死，斩绪于市，遣使诣恭，深谢愆失；恭乃罢兵还京口。国宝兄侍中恺、骠骑司马愉并请解职；道子以恺、愉与国宝异母，又素不协，皆释不问。戊子，大赦。
殷仲堪虽许王恭，犹豫不敢下；闻国宝等死，乃始抗表举兵，遣杨佺期屯巴陵。〔沈约曰：巴陵县，晋武太康元年置，属长沙。郦道元曰：湘水北至巴丘山入江，山在右岸，有巴陵故城，本吴之巴丘邸阁；晋立巴陵县，后置建昌郡。〕道子以书止之，仲堪乃还。
会稽世子元显，年十六，有儁才，为侍中，说道子以王、殷终必为患，请潜为之备。〔说，输芮翻。〕道子乃拜元显征虏将军，以其卫府及徐州文武悉配之。〔为元显讨王、殷张本。〕
魏王珪以军食不给，命东平公仪去邺，徙屯巨鹿，积租杨城。慕容详出步卒六千人，伺间袭魏诸屯；〔伺，相吏翻。间，古苋翻。〕珪击破之，斩首五千，生擒七百人，皆纵之。〔纵之，所以携中山城中之人心。〕
初，张掖卢水胡沮渠罗仇，匈奴沮渠王之后也，〔卢水胡分居安定、张掖，史各以其所居郡系之。沮，子余翻。北史曰：沮渠世居张掖临松卢水。〕世为部帅。〔帅，所类翻。〕凉王光以罗仇为尚书，从光伐西秦。及吕延败死，罗仇弟三河太守曲粥谓罗仇曰：〔吕光得凉州，自号三河王，此郡盖光置也。贤曰：三河，谓金城河、赐支河、湟河，此郡当置于汉张掖、金城郡界。〕「主上荒耄信谗，今军败将死，〔将，即亮翻。〕正其猜忌智勇之时也。吾兄弟必不见容，与其死而无名，不若勒兵向西平，出苕藋，〔河西张氏置西平郡，唐为鄯州之地。苕藋，地名，在潀张掖郡番禾县界。藋，徒吊翻。番，如淳音盘。〕奋臂一呼，〔呼，火故翻。〕凉州不足定也。」罗仇曰：「诚如汝言。然吾家世以忠孝着于西土，宁使人负我，我不忍负人也。」光果听谗，以败军之罪杀罗仇及曲粥。罗仇弟子蒙逊，雄杰有策略，涉猎书史，以罗仇、曲粥之丧归葬；诸部多其族姻，会葬者凡万余人。蒙逊哭谓众曰：「吕王昏荒无道，多杀不辜。吾之上世，虎视河西，〔蒙逊之先，世为匈奴左沮渠。河西，匈奴左地也。世居卢水为酋豪，其高曾皆雄健有勇名。〕今欲与诸部雪二父之耻，复上世之业，何如﹖」众咸称万岁。遂结盟起兵，攻凉临松郡，拔之，〔临松郡，张天锡置，后周废入张掖郡张掖县。〕屯据金山。〔五代史志，张掖删丹县有金山。沮渠蒙逊事始此。〕
司徒左长史王廞，导之孙也，〔廞，许金翻。〕以母丧居吴。王恭之讨王国宝也，版廞行吴国内史，〔以白版授官，非朝命也。〕使起兵于东方。〔三吴皆在建康之东。〕廞使前吴国内史虞啸父等入吴兴、义兴召募兵众，〔父，音甫。〕赴者万计。未几，国宝死，〔几，居岂翻。〕恭罢兵，符廞去职，反丧服。廞以起兵之际，诛异己者颇多，势不得止，遂大怒，不承恭命，使其子泰将兵伐恭，笺于会稽王道子，称恭罪恶；〔将，即亮翻。会，工外翻。〕道子以其笺送恭。五月，恭遣司马刘牢之帅五千人击泰，斩之。〔帅，读曰率。〕又与廞战于曲阿，众溃，廞单骑走，不知所在。〔骑，奇寄翻。〕收虞啸父下廷尉，以其祖潭有功，〔虞潭有讨苏峻之功。下，遐嫁翻。〕免为庶人。
燕库専官骥入中山，与开封公详相攻。〔慕容宝遣骥助守中山，因与详相攻。専，奴沃翻。〕详杀骥，尽灭库専官氏；又杀中山尹苻谟，夷其族。中山城无定主，民恐魏兵乘之，男女结盟，人自为战。〔使慕容农、慕容隆留中山而用之，未可知也。〕
甲辰，魏王珪罢中山之围，就谷河间，督诸郡义租。甲寅，以东平公仪为骠骑大将军、都督中外诸军事兖?豫?雍?荆?徐?扬六州牧、左丞相，封卫王。〔骠，匹妙翻。骑，奇寄翻。雍，于用翻。〕
慕容详自谓能欲魏兵，威德已振，乃即皇帝位，改元建始，置百官。以新平公可足浑潭为车骑大将军、尚书令，〔「潭」，当作「谭」。〕杀拓跋觚以固众心。〔觚先使燕，为燕所留，珪之弟也。〕
邺中官属劝范阳王德尊号，会有自龙城来者，知燕主宝犹存，乃止。
凉王光遣太原公纂将兵击沮渠蒙逊于谷，破之。〔谷，当在删丹县界。〕蒙逊逃入山中。〔后周废入福禄县。涫，姑欢翻，又古玩翻。〕
蒙逊从兄男成为凉将军，【为，才用翻。】闻蒙逊起兵，亦合众数千屯乐涫。【乐涫县，汉属酒泉郡，后周废入福禄县。涫，姑欢翻，又古玩翻。】酒泉太守垒澄讨男成，兵败，澄死。〔垒，姓；澄，名。〕
男成进攻建康，遣使说建康太守段业曰：〔说，输芮翻。〕「吕氏政衰，权臣擅命，刑杀无常，人无容处。一州之地，〔处，昌吕翻。〕叛者相望，瓦解之形昭然在目，百姓嗷然无所依附。府君柰何以盖世之才，欲立忠于垂亡之国！男成等既唱大义，欲屈府君抚临鄙州，使涂炭之余，蒙来苏之惠，〔书曰：傒我后，后来其苏。〕何如﹖」业不从。相持二旬，外救不至，郡人高逵、史惠等劝业从男成之请。业素与凉侍中房晷、仆射王详不平，惧不自安，乃许之。男成等推业为大都督、龙骧大将军、凉州牧、建康公，〔骧，思将翻。〕改元神玺。〔玺，斯氏翻。〕以男成为辅国将军，委以军国之任。蒙逊帅众归业，〔帅，读曰率。〕业以蒙逊为镇西将军。光命太原公纂将兵讨业，不克。〔将，即亮翻。〕
六月，西秦王干归征北河州刺史彭奚念为镇卫将军；以镇西将军屋弘破光为河州牧；〔「屋弘」，当作「屋引」。魏书官氏志，内入诸姓有屋引氏，后改为房氏。张骏分兴晋、金城、武始、南安、永晋、大夏、武成、汉中为河州。北河州，乞伏氏所置也，治枹罕。镇卫将军，刘聪所置。〕定州刺史翟侮为兴晋太守，镇枹罕。〔张茂分武兴、金城、西平、安故为定州。兴晋郡亦张氏置。枹罕县，汉属金城郡，后汉属陇西郡，后又分属西平郡，张骏分属晋兴郡，后又分置兴晋郡。侮，音温。枹，音肤。〕
秋，七月，慕容详杀可足浑潭。详嗜酒奢淫，不恤士民，刑杀无度，所诛王公以下五百余人，群下离心。城中饥窘，详不听民出采电，〔电，音吕。禾不布种而自生曰电。〕死者相枕，〔枕，职任翻。〕举城皆谋迎赵王麟。详遣辅国将军张骧帅五千余人督租于常山，〔骧，思将翻。帅，读曰率。〕麟自丁零入骧军，噆袭中山，城门不闭，执详，斩之。麟遂称尊号，听人四出采电。人既饱，求与魏战，麟不从，稍复穷馁。〔复，扶又翻。〕魏王珪军鲁口，遣长孙肥帅骑七千袭中山，入其郛；麟追至泒水，〔泒水，在中山新市县。舆地志云：卢奴城北临滱水，面泒河。泒，攻乎翻。〕为魏所败而还。〔败，补迈翻。还，从宣翻，又如字；下同。〕
八月，丙寅朔，魏王珪徙军常山之九门。〔常山郡有九门县。〕军中大疫，人畜多死，将士皆思归。珪问疫于诸将，对曰：「在者纔什四、五。」珪曰：「此固天命，将若之何！四海之民，皆可为国，在吾所以御之耳，何患无民！」群臣乃不敢言。遣抚军大将军略阳公遵袭中山，入其郛而还。
燕以辽西王农为都督中外诸军事、大司马、录尚书事。
凉散骑常侍、太常西平郭鱶，善天文数术，〔散，悉亶翻。骑，奇寄翻。鱶，奴昆翻。〕国人信重之。会荧惑守东井，鱶谓仆射王详曰：「凉之分野，将有大兵。〔分，扶问翻。〕主上老病，太子闇弱，太原公凶悍，〔悍，下罕翻，又侯旰翻。〕一旦不讳，祸乱必起。吾二人久居内要，彼常切齿，将为诛苜矣。田胡王乞基部落最强，〔田胡，胡之一种也。〕二苑之人，多其旧众。吾欲与公举大事，推乞基为主，二苑之众，尽我有也。〔凉州治姑臧，有东、西苑城。〕得城之后，徐更议之。」详从之。鱶夜以二苑之众烧洪范门，使详为内应；事泄，详被诛，〔被，皮义翻。〕鱶遂据东苑以叛。民间皆言圣人举兵，事无不成，从之者甚众。
纂司马杨统谓其从兄桓曰：〔从，才用翻。〕「郭鱶举事，必灴虚发。吾欲杀纂，推兄为主，西袭吕弘，据张掖，号令诸郡，此千载一时也。」桓怒曰：「吾为吕氏臣，安享其禄，危不能禄，危不能救，岂可复增其难乎！〔复，扶又翻。难，乃旦翻。〕吕氏若亡，吾为弘演矣！」〔春秋卫懿公与狄人战于荧泽，为狄人所杀，弘演纳肝以殉之。桓女配纂，其见亲异于他臣，故云然。〕统至番禾，遂叛归鱶。〔番禾县，汉属张掖郡，晋属武威郡，唐天宝中，改为天宝县。番，音盘。〕弘，纂之弟也。
纂与西安太后石元良共击鱶，大破之，乃得入姑臧。鱶得光孙八人于东苑，及败而恚，〔恚，于避翻。〕悉投于锋上，枝分节解，饮其血以盟众，众皆掩目。
凉人张捷、宋生等招集戎、夏三千人，反于休屠城。〔夏，户雅翻。休屠县，汉属武威郡，因休屠王城以为名也；晋省县。水经注：姑臧城西有马城，东城即休屠县故城也。屠，直于翻〕与鱶共推凉后将军杨轨为盟主。轨，略阳氐也。将军程肇谏曰：「卿弃龙头而从帮尾，非计也。」轨不从；自称大将军、凉州牧、西平公。
纂击破鱶将王斐干城西，鱶兵势渐衰，遣使请救于秃发乌孤。〔使，疏吏翻。〕九月，乌孤使其弟骠骑将军利鹿孤帅骑五千赴之。〔帅，读曰率。骑，奇寄翻。〕
秦太后帮氏卒。〔帮，以者翻，虏姓也，又食遮翻，又音他。〕秦主兴哀毁过礼，不亲庶政。群臣请依汉、魏故事，既葬即吉。尚书郎李嵩上疏曰：「孝治天下，先王之高事也。〔治，直之翻。〕宜遵圣性以光道训，既葬之后，素服临朝。」〔朝，直遥翻。〕尹纬驳曰：「嵩矫常越礼，〔尹纬习于闻见，反谓李嵩为矫常越礼。呜呼，自短丧之制行，人之不知礼也久矣！驳，北角翻。〕请付有司论罪。」兴曰：「嵩忠臣孝子，有何罪乎！其一从嵩议。」
鲜卑薛勃叛秦，〔薛勃据贰城，为魏所攻而降于秦。〕秦主兴自将讨之。〔将，即亮翻。〕勃败，奔没弈干，没弈干执送之。
秦泫氏男姚买得谋弒秦主兴，不克而死。〔泫，师古曰：王玄翻；杨正衡胡犬翻。〕
秦主兴入寇湖城，弘农太守陶仲山、华山太守董迈皆降之；遂至陕城，进寇上洛，拔之。〔置湖、陕二戍，见一百六卷孝武太元十一年。华山郡，晋分弘农之华阴、京兆之郑、冯翊之夏阳?合阳置。上洛县，前汉属弘农，后汉属京兆；晋武帝泰始二年，分京兆南部置上洛郡。华，户化翻。陕，失冉翻。〕遣姚崇寇洛阳，河南太守夏侯宗之固守金墉，崇攻之不克，乃徙流民二万余户而还。
武都氐屠飞、啖铁等据方山以叛秦，〔据晋书载记，时飞、铁杀陇东太守姚回，屯据方山，则方山当在陇东郡界。祝穆曰：方山在武都郡东西四十里。〕兴遣姚绍讨之，斩飞、铁。
兴勤于政事，延纳善言，京兆杜瑾等皆以论事得显拔，天水姜龛等以儒学见尊礼，〔瑾，渠吝翻。龛，口含翻。〕给事黄门侍郎古成诜等以文章参机密。〔古成，姓也。诜，疏臻翻。〕诜刚介雅正，以风教为己任。京兆韦高慕阮籍之为人，居母丧，弹琴饮酒。诜闻之而泣，持剑求高，欲杀之，高惧而逃匿。
中山饥甚，慕容麟帅二万余人出据新市。〔新市县，自汉以来属中山。刘昫曰：新市，古鲜虞子国，唐为定州新乐县。杜佑曰：唐镇州治真定县，汉新市县故城在东北。帅，读曰率。〕甲子晦，魏王珪进军攻之。太史令崇曰：「不吉。昔纣以甲子亡，谓之疾日，〔左传：辰在子卯，谓之疾日。杜预注云：疾，恶也。纣以甲子丧，桀以乙卯亡，故以为忌日。，直遥翻。〕兵家忌之。」珪曰：「纣以甲子亡，周武不以甲子兴乎﹖」崇无以对。冬，十月，丙寅，麟退阻泒水。〔泒，音觚。〕甲戌，珪与战于义台，大破之，〔据李延寿北史，义台，坞名。魏收地形志，新市县有义台城。〕斩首九千余级，麟与数十骑驰取妻子入西山，遂奔邺。
甲申，魏克中山，燕公卿、尚书、将吏、士卒降者二万余人。〔将，即亮翻。降，户江翻。〕张骧、李沈先尝魏，复亡去，〔复，扶又翻。〕珪入城，皆赦之。得燕玺绶、图书、府库、珍宝以万数，〔玺，斯氏翻。绶，音受。〕班赏群臣将士有差。追谥弟觚为秦愍王；发慕容详耱，斩其尸；收杀觚者高霸、程同，皆夷五族，〔五族，谓五服内亲也。〕以大刃剉之。
丁亥，遣三万骑就卫王仪，将攻邺。
秦长水校尉姚珍奔西秦，西秦王干归以女妻之。〔妻，七细翻。〕
河南鲜卑吐秣等十二部大人，皆附于秃发乌孤。〔此金城河南也。〕
燕人有自中山至龙城者，言拓跋涉珪衰弱，司徒德完守邺城。会德表至，劝燕主宝南还，宝于是大简士马，将复取中原。遣鸿胪鲁邃册拜德为丞相、冀州牧，〔胪，陵如翻。〕南夏公侯牧守皆听承制封拜。〔夏，户雅翻。〕十一月，癸丑，燕大赦。十二月，调兵悉集，戒严在顿，〔调，徒吊翻。顿者，次舍之所。〕遣将军启仑南视形势。〔仑，卢昆翻。〕
乙亥，慕容麟至邺，复称赵王，说范阳王德曰：「魏既克中山，将乘胜攻邺，邺中虽有蓄积，然城大难固，且人心恇惧，〔说，输芮翻。恇，去王翻。〕不可守也。不如南趣滑台，〔趣，七喻翻。〕阻河以待魏，伺衅而动，河北庶可复也。」时鲁阳王和镇滑台，和，垂之弟子也，亦遣使迎德；德许之。〔使，疏吏翻。〕
资治通鉴卷第一百一十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪三十二〔着雍阉茂（即戊戌），一年。〕
安皇帝乙
隆安二年〔（戊戌、三九八）〕
①春，正月，燕范阳王德自邺帅户四万南徙滑台〔帅，读曰率；下同。〕魏卫王仪入邺，收其仓库，追德至河，弗及。
赵王麟上尊号于德，〔上，时掌翻。〕德用兄垂故事，称燕王，〔事见一百五卷孝武太元九年。〕改永康三年为元年，以统府行帝制，〔统府者，诸方镇皆统于燕王府；行帝制者，称制以行事。〕置百官。以赵王麟为司空、领尚书令，慕容法为中军将军，慕舆拔为尚书左仆射，丁通为右仆射。麟复谋反，德杀之。〔慕容麟背父叛兄，奸诈反复，天下其谁能容之！复，扶又翻。〕
②庚子，魏王珪自中山南巡至高邑，得王永之子宪，喜曰：「王景略之孙也。」以为本州岛中正，〔王猛，青州北海剧县人。太康中，分剧属东莞郡，晋东莞属徐州。晋书载记以北海剧县书之，盖猛自占汉郡县也。然家于魏郡而隐于华阴，由是归秦。其子永镇幽州，从苻丕战死于襄陵，故宪流寓高邑。今魏以为本州岛中正，则未得青、徐，盖使之铨叙东夏人士耳。〕领选曹事，兼当门下。〔选曹，吏部尚书之职；门下，侍中、常侍、给事黄门之职。选，须绢翻。〕至邺，置行台，〔郑樵曰：行台自魏、晋有之，晋文王讨诸葛诞，散骑常侍裴秀、尚书仆射陈泰以行台从。东海王越帅众屯许昌，以行台自随。后魏谓之尚书大行台，别置官属。〕以龙骧将军日南公和跋为尚书，与左丞贾彝帅吏兵五千人镇邺。〔自汉光武委任尚书，事归台阁，谓尚书省曰尚书台。晋惠帝西迁长安，置留台于洛阳，主留事，于是有留台之名。至拓跋氏置行台，随其所置，掌一道之事。魏书官氏志：内入诸姓有素和氏，后改为和氏。骧，思将翻。〕
珪自邺还中山，将北归，发卒万人治直道，〔治，直之翻。〕自望都凿恒岭至代五百余里。〔恒岭，恒山之岭也，在上曲阳西北，即倒马关路，晋书地道记谓之鸿上关。沈括曰：北岳恒山，今谓之大茂山者是也。岳祠旧在山下，石晋之后，稍迁近里，今其地谓之神棚。今祠乃在曲阳，祠北有望岳亭，新晴气清，则望见大茂。飞狐路在大茂之西，自银冶寨北出倒马关，却自石门子、令水铺，入缾形、梅回两寨之间，至代州。然沈括所谓代州，乃鴈门也。自此亦可至魏之代都，但恐非直道耳。水经注：祁夷水出平舒县东，东北流径兰亭南，又东北径石门关北，旧道出中山故关也。魏土地记：代城西九里有平舒城。此则古代城也。恒，户登翻。〕珪恐己既去，山东有变，复置行台于中山，〔复，扶又翻。〕命卫王仪镇之；以抚军大将军略阳公遵为尚书左仆射，镇勃海之合口。
右将军尹国督租于冀州，闻珪将北还，谋袭信都；安南将军长孙嵩执国，斩之。〔长，知两
③燕启伦还至龙城，〔去年宝遣启仑南观形势。「伦」，当作「仑」，音卢昆翻。〕言中山已陷；燕主宝命罢兵。辽西王农言于宝曰：「今迁都尚新，未可南征，宜因成师袭库莫奚，取其牛马以充军资，更审虚实，俟明年而议之。」宝从之。己未，北行。庚申，渡浇洛水，〔浇洛水，盖即饶乐水也。贤曰：水在今营州北。唐太宗时，奚内附，置饶乐都督府。〕会南燕王德遣侍郎李延诣宝，言「涉珪西上，〔西上，谓自中山取恒岭而西归云、代也。上，时掌翻。〕中国空虚。」延追宝及之，宝大喜，即日引还。
④辛酉，魏王珪发中山，徙山东六州吏民杂夷十余万口以实代。〔此汉高帝徙关东豪杰以实关中之策也。〕博陵、勃海、章武群盗并起，〔汉时，章武城属勃海平舒县界；晋武帝泰始元年，置章武国，后为郡；隋废，属瀛州，入平舒县。〕略阳公遵等讨平之。
广川太守贺赖卢，性豪健，〔广川县，前汉属信都国，后汉属清河郡，晋属勃海郡，后分为广川郡。守，式又翻。〕耻居冀州刺史王辅之下，袭辅，杀之，驱勒守兵，掠阳平、顿丘诸郡，南渡河，奔南燕。南燕王德以赖卢为并州刺史，封广宁王。
⑤西秦王干归遣乞伏益州攻凉支阳、鹯武、允吾三城，克之；〔支阳、允吾，皆汉古县，属金城县；鹯武城当在二县之间。张寔分支阳属广武郡；允吾盖乃为金城郡治所。刘昫曰：唐兰州广武县，汉枝阳县；鄯州龙支县，汉允吾县。允吾，音铅牙。〕虏万余人而去。
⑥燕主宝还龙城宫，诏诸军就顿，〔顿者，军行顿舍之地。〕不听罢散，文武将士皆以家属随驾。〔驾，谓车驾，犹汉人言乘舆也。〕辽西王农、长乐王盛切谏，〔乐，音洛。〕以为兵疲力弱，魏新得志，未可与敌，宜且养兵观衅。宝将从之，抚军将军慕舆腾曰：「百姓可与乐成，难与图始。〔用商鞅语意。乐，音洛。〕今师众已集，宜独决圣心，乘机进取，不宜广采异同以沮大计。」〔沮，在吕翻。〕宝乃曰：「吾计决矣，敢谏者斩！」二月，乙亥，宝出就顿，留盛统后事。己卯，燕军发龙城，慕舆腾为前军，司空农为中军，宝为后军，相去各一顿，〔观下文连营百里，盖三十里为一顿。〕连营百里。
壬午，宝至乙连，长上段速骨、宋赤眉等因众心之惮征役，遂作乱。〔凡卫兵皆更番迭上；长上者，不番代也。唐官制，怀化执戟长上，归德执戟长上，皆武散阶，九品。长上之官尚矣。上，时掌翻。〕速骨等皆高阳王隆旧队，共逼隆子高阳王崇为主，杀乐浪威王宙、中牟熙公段谊及宗室诸王。〔乐浪，音洛琅。〕河间王熙素与崇善，崇拥佑之，故独得免。燕主宝将十余骑奔司空农营，农将出迎，左右抱其腰，止之曰：「宜小清澄，〔言众方乱，如水之溷浊；宜少俟其定，如水之清澄，不可轻出也。〕不可便出。」农引刀将斫之，遂出见宝，又驰信追慕舆腾。癸未，宝、农引兵还趣大营，〔大营，谓宝营也。〕讨速骨等。农营兵亦厌征役，皆弃仗走，〔以佚道使民，虽劳不怨；以生道杀民，虽死不怨杀者；违是，鲜有不败者也。〕腾营亦溃。宝、农奔还龙城。长乐王盛闻乱，引兵出迎，宝、农仅而得免。
⑦会稽王道子忌王、殷之逼，〔会，工外翻。〕以谯王尚之及弟休之有才略，引为腹心尚之说道子曰：「今方镇强盛，宰相权轻，宜密树腹心于外以自藩卫。」道子从之，以其司马王愉为江州刺史，都督江州及豫州之四郡军事，用为形援，日夜与尚之谋议，以伺四方之隙。〔为庾楷说王、殷复举兵张本。说，输芮翻。司，相吏翻。〕
⑧魏王珪如繁畤宫，〔繁畤县，属鴈门郡，魏筑宫于此。天平初，置繁畤郡，隋复为县，唐属代州。畤，音止。〕给新徙民田及牛。
珪畋于白登山，〔郦道元曰：今平城东十七里有台，即白登台，台南对冈阜，即白登山。〕见熊将数子，〔师古曰：将，谓率领也，读如字。〕谓冠军将军于栗磾曰：〔冠，古玩翻。磾，丁奚翻。〕「卿名勇健，能搏此乎﹖」对曰：「兽贱人贵，若搏而不胜，岂不虚毙一壮士乎！」乃驱致珪前，尽射而获之。〔射，而亦翻。〕珪顾谢之。
秀容川酋长尔朱羽健从珪攻晋阳、中山有功，拜散骑常侍，环其所居，割地三百里以封之。〔此北秀容也。为尔朱荣乱魏张本。尔朱荣传云：羽健之先，世为部落酋帅，居尔朱川，因氏焉。珪初以南秀容川原衍沃，欲令居之。羽健曰：「家世奉国，给侍左右。北秀容既在爕内，差近京师，岂以沃塉更迁远地！」珪许之。则北秀容盖近平城也。环，音宦。酋，慈由翻。长，知两翻。散，悉亶翻。骑，奇寄翻；下同。〕
柔然数侵魏边，〔数，所角翻。〕尚书中兵郎李先请击之；珪从之，大破柔然而还。〔还，从宣翻，又如字。〕
⑨杨轨以其司马郭纬为西平相，帅步骑二万北赴郭鱶。秃发乌孤遣其弟骑将军傉檀帅骑一万助轨。〔纬，于季翻。相，息亮翻。帅，读曰率。鱶，奴昆翻。専，奴沃翻。〕轨至姑臧，营于城北。
⑩燕尚书顿丘王兰汗阴与段速骨等通谋，引兵营龙城之东；城中留守兵至少，〔汗，音寒。少，诗沼翻。〕长乐王盛徙内近城之民，得丁夫万余，乘城以御之。速骨等同谋纔百余人，余皆为所驱胁，莫有鬬志。三月，甲午，速骨等将攻城，辽西桓烈王农恐不能守，且为兰汗所诱，夜，潜出赴之，冀以自全。〔农号为有智略，乃欲投段速骨以自全，不知适以速死，殆天夺之鉴也。〕明旦，速骨等攻城，城上拒战甚力，速骨之众死者以百数。速骨乃将农循城，〔将，如字，引也，挟也。〕农素有忠节威名，城中之众恃以为强，忽见在城下，无不惊愕丧气，〔丧，息浪翻。〕遂皆逃溃。速骨入城，纵兵杀掠，死者狼籍。宝、盛与慕舆腾、余崇、张真、李旱、赵恩等轻骑南走。速骨幽农于殿内。长上阿交罗，速骨之谋主也，〔骑，奇寄翻。上，时掌翻。〕以高阳王崇幼弱，更欲立农。崇亲信鬷让、出力犍等闻之，〔鬷，祖红翻。春秋左氏传有鬷蔑，晋有鬷戾。姓谱：鬷姓，古鬷夷氏之后。犍，居言翻。〕丁酉，杀罗及农。〔使速骨果立农，亦必同死于兰汗之手，盖事势已去，智无所施也。〕速骨即为之诛让等。〔为，于伪翻。〕农故吏左卫将军宇文拔亡奔辽西。
庚子，兰汗袭击速骨，并其党，尽杀之。废崇，奉太子策，承制大赦，遣使迎宝，及于蓟城。〔使，疏吏翻。蓟，音计。〕宝欲还，长乐王盛等皆曰：「汗之忠诈未可知，今单骑赴之，万一汗有异志，悔之无及。不如南就范阳王，合众以取冀州；若其不捷，收南方之众，徐归龙都，亦未晚也。」宝从之。〔龙城，燕故都，故谓之龙都。慕容盛智虑逾其父远矣。〕
  </div>
  <div class="pagination">
   <a href="资治通鉴注_page109.html">
    上一页
   </a>
   <span>
    ...
   </span>
   <a href="资治通鉴注_page105.html">
    105
   </a>
   <a href="资治通鉴注_page106.html">
    106
   </a>
   <a href="资治通鉴注_page107.html">
    107
   </a>
   <a href="资治通鉴注_page108.html">
    108
   </a>
   <a href="资治通鉴注_page109.html">
    109
   </a>
   <span class="current-page">
    110
   </span>
   <a href="资治通鉴注_page111.html">
    111
   </a>
   <a href="资治通鉴注_page112.html">
    112
   </a>
   <a href="资治通鉴注_page113.html">
    113
   </a>
   <a href="资治通鉴注_page114.html">
    114
   </a>
   <a href="资治通鉴注_page115.html">
    115
   </a>
   <span>
    ...
   </span>
   <a href="资治通鉴注_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
