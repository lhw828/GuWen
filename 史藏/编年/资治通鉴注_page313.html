<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 313 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 313 页/共 334 页
  </h1>
  <div class="content">
   13三月，己未朔，李仁罕陷万州；庚申，陷云安监。〔九域志，万州在忠州东北二百八十六里，云安军又在万州东北二百五十七里，监又在军东北三十里。其地产盐，故置监。〕
14辛酉，赐契丹东丹王突欲姓东丹，名慕华，以为怀化节度使、瑞?慎等州观察使；〔时置怀化军于慎州。瑞州领远来一县，慎州领逢龙一县，盖皆后唐所置。薛史：瑞、慎二州本辽东之地，唐末为怀化节度。余按唐贞观十年，以乌突汗达干部落置威州于营州之境，后更名瑞州，侨治良乡之广阳城。武德初，以速末乌素固部落置慎州，侨治良乡之故都乡城。〕其部曲及先所俘契丹将、惕隐等，皆赐姓名。惕隐姓狄，名怀忠。〔【章：十二行本「忠」作「惠」；乙十一行本同。】擒惕隐见上卷天成三年。〕
15李仁罕至夔州，宁江节度使安崇阮弃镇，与杨汉宾自均、房逃归；壬戍，仁罕陷夔州。〔孟知祥遂并有夔、忠、万三州。〕
16帝既解安重诲枢务，乃召李从珂，泣谓曰：「如重诲意，汝安得复见吾！」〔安重诲欲杀从珂事见上元年。〕丙寅，以从珂为左卫大将军。
18乙酉，复以钱镠为天下兵马都元帅、尚父、吴越国王，遣监门上将军张籛往谕旨，以向日致仕，安重诲矫制也。〔籛，则前翻。钱镠致仕事见上卷天成四年。〕
19丁亥，以太常卿李愚为中书侍郎、同平章事。
20夏，四月，辛卯，以王德妃为淑妃。〔唐制因隋之旧，贵妃、淑妃、贤妃各一人，正一品。时曹后自淑妃正位中宫，故升德妃为淑妃。〕
21闽奉国节度使兼中书令王延禀闻闽王延钧有疾，以次子继升知建州留后，帅建州刺史继雄将水军袭福州。〔帅，读曰率。癸卯，延禀攻西门，继雄攻东门；延钧遣楼船指挥使王仁达将水军拒之。仁达伏甲舟中，伪立白帜请降，继雄喜，屏左右，〔帜，昌志翻。降，户江翻。屏，必郢翻，又卑正翻。〕登仁达舟慰抚之；仁达斩继雄，枭首于西门。延禀方纵火攻城，见之，恸哭，仁达因纵兵击之，众溃，左右以斛舁延禀而走，〔斛，概量之器，十斗为斛。舁，音余，又羊茹翻。〕甲辰，追擒之。延钧见之曰：「果烦老兄再下！」〔王延禀此语见二百七十五卷天成二年。〕延禀凓不能对。延钧囚于别室，遣使者如建州招抚其党；其党杀使者，奉继升及弟继伦奔吴越。仁达，延钧从子也。〔为延钧忌仁达而杀之张本。从，才用翻。〕
22以宣徽北院使赵延寿为枢密使。
23己酉，天雄节度使、同平章事石敬瑭兼六军诸卫副使。
24辛亥，以朱弘昭为宣徽南院使。
25五月，闽王延钧斩王延禀于市，复其姓名曰周彦琛，遣其弟都教练使延政如建州抚慰吏民。〔为王延政以建州与福州相攻张本。〕
26丁卯，罢亩税曲钱，〔计亩税曲钱见上卷天成三年。〕城中官造曲减旧半价，乡村听百姓自造；民甚便之。
27己卯，以孟汉琼知内侍省事，充宣徽北院使。汉琼，本赵王镕奴也。时范延光、赵延寿虽为枢密使，惩安重诲以刚愎得罪，〔愎，蒲逼翻。〕每于政事不敢可否；独汉琼与王淑妃居中用事，人皆惮之。先是，宫中须索稍踰常度，重诲辄执奏，由是非分之求殆绝。〔先，悉荐翻。篢，求也。索，亦求也。索，山客翻。分，扶问翻。〕至是，汉琼直以中宫之命取府库物，不复关由枢密院及三司，亦无文书，所取不可胜纪。〔胜，音升。〕
28辛巳，以相州刺史孟鹄为左骁卫大将军，充三司使。
29昭武留后赵廷隐自成都赴利州，踰月，请兵进取兴元及秦、凤；孟知祥以兵疲民困，不许。〔孟知祥量力而后动，所以能跨有三蜀也。〕
30护国节度使兼中书令安重诲内不自安，表请致仕；闰月，庚寅，制以太子太师致仕。是日，其子崇赞、崇绪逃奔河中。
壬辰，以保义节度使李从璋为护国节度使。甲午，遣步军指挥使药彦稠将兵趣河中。〔摇于谗口，遣药彦稠以兵讨安重诲。〕
安崇赞等至河中，重诲惊曰：「汝安得来﹖」既而曰：「吾知之矣，此非渠意，为人所使耳。〔渠，犹言其也。〕吾以死徇国，夫复何言！」〔夫，音扶。复，扶又翻。〕乃执二子表送诣阙。
明日，有中使至，见重诲，恸哭久之；重诲问其故，中使曰：「人言令公有异志，朝廷已遣药彦稠将兵至矣。」重诲曰：「吾受国恩，死不足报，敢有异志！更烦国家发兵，贻主上之忧，罪益重矣。」崇赞等至有陕，有诏系狱。皇城使翟光邺素恶重诲，〔恶，乌路翻。〕帝遣诣河中察之，曰：「重诲果有异志则诛之。」〔史言帝无决然杀重诲之旨。郭崇韬之死亦犹是也。上无道揆，下无法守，无怪乎尔。〕光邺至河中，李从璋以甲士围其第，自入见重诲，拜于庭下。重诲惊，降阶答拜，从璋奋挝击其首；妻张氏惊救，亦挝杀之。〔考异曰：五代史阙文：「李从璋奋挝击重诲于地，重诲曰：『重诲死无恨，但不与官家诛得潞王，他日必为朝廷之患。』言终而绝。」按重诲自以私憾欲杀从珂，当是时从珂未有跋扈之迹，重诲何以知其为朝廷之患！此恐是清泰篡立之后，人誉重诲者造此语，未可信也。〕
奏至，己亥，下诏，以重诲离间孟知祥、董璋、钱镠为重诲罪，〔间，古苋翻。离间事并见上。〕又诬其欲自击淮南以图兵柄，〔因边彦温所告而诬之。〕遣元随窃二子归本道；并二子诛之。
31丙午，帝遣西川进奏官苏愿、东川军将刘澄各还本镇，谕以安重诲专命，兴兵致讨，今已伏辜。
32六月，乙丑，复以李从珂同平章事，充西都留守。〔按重诲既死，复用李从珂守长安。〕
33丙子，命诸道均民田税。
34闽王延钧好神仙之术，道士陈守元、巫者徐彦林与〔【章：十二行本「与」作「兴」；乙十一行本同。】〕盛韬共诱之作宝皇宫，极土木之盛，〔薛史：福州城中有王霸坛、炼丹井。坛旁有皂荚木，久枯，一旦忽生枝叶。井中有白龟浮出，掘地得石铭，有「王霸裔孙」之文，昶以为己应之，于坛侧建宝皇宫。好，呼到翻。〕以守元为宫主。〔陈守元、盛韬等见信，而薛文杰得行其奸妄矣。史言闽政自是愈乱。〕
35秋，九月，己亥，更赐东丹慕华姓名曰李赞华。〔是年三月慕华赐名，今更赐姓。〕
36吴镇南节度使、同平章事徐知谏卒；以诸道副都统、镇海节度使、守中书令徻知询代之，赐爵东海郡王。徐知诰之召知询入朝也，〔事见上卷天成四年。〕知谏豫其谋。知询遇其丧于涂，〔知谏之丧自洪州还，而知询往赴洪州，故相遇于涂。〕抚棺泣曰：「弟用心如此，我亦无憾，然何面见先王于地下乎！」〔先王，谓徐温也。〕
37辛丑，加枢密使范延光同平章事。
38辛亥，敕解纵五坊鹰隼，〔隼，耸尹翻。〕内外无得更进。冯道曰：「陛下可谓仁及禽兽。」上曰：「不然。朕昔尝从武皇猎，〔武皇，晋王克用谥。〕时秋稼方熟，有兽逸入田中，遣骑取之，比及得兽，余稼无几。〔比，必利翻。几，居岂翻。〕以是思之，猎有损无益，故不为耳。」
39冬，十月，丁卯，洋州指挥使李进唐攻通州，拔之。〔洋州东南至通州七百三十九里。先是，蜀人盖尝取通州，故复攻拔之。宋干德二年改通州为达州，以淮南有通州也。〕
40壬午，以王延政为建州刺史。
41十一月，甲申朔，日有食之。
42癸巳，苏愿至成都，孟知祥闻甥泡在朝廷者皆无恙，〔恙，余亮翻。〕遣使告董璋，欲与之俱上表谢罪。璋怒曰：「孟公亲戚皆完，固宜归附；璋已族灭，〔谓朝廷族诛其子董光业也。〕尚何谢为！诏书皆在苏愿腹中，刘澄安得豫闻，璋岂不知邪！」由是复为怨敌。〔为董璋攻西川败死张本。复，扶又翻。〕
43乙未，李仁罕自夔州引兵还成都。〔孟知祥既尽得前蜀夔、黔之土，不复东略。〕
44吴中书令徐知诰表称辅政岁久，请归老金陵；乃以知诰为镇海、宁国节度使，镇金陵，余官如故，总录朝政如徐温故事。〔筡温先镇京口，总录吴朝之政，后徙金陵。朝，直遥翻。〕以其子兵部尚书、参政事景通为司徒、同平章事，知中外左右诸军事，留江都辅政；〔徐知诰袭徐温之迹，而景通袭知诰之迹，吴祚自此移于李氏。〕以内枢使、同平章事王令谋为左仆射，兼门下侍郎，以宋齐丘为右仆射，兼中书侍郎，并同平章事，兼内枢使，以佐景通。
赐德胜节度使张崇爵清河王。〔吴置德胜军于庐州。〕崇在庐州贪暴，州人苦之，屡尝入朝，厚以货结权要，由是常得还镇，为庐州患者二十余年。
45十二月，甲寅朔，初听百姓自铸农器并杂铁器，〔按五代会要，杂铁器谓烧器动使诸物。熟铁亦任百姓自炼。徐无党曰：税农具钱，至今因之。〕每田二亩，夏秋输农具三钱。
46武安、静江节度仗马希声闻梁太祖嗜食鸡，慕之，既袭位，日杀五十鸡为膳；居丧无戚容。庚申，葬武穆王于衡阳，〔马殷谥武穆王。衡阳，本汉蒸阳县，吴分置临蒸县，隋改临蒸县为衡阳县，唐属衡州，为治所。〕将发引，顿食鸡徳数盘，〔引，读曰靷。徳，黑角翻，羹也。〕前吏部侍郎潘起讥之曰：「昔阮籍居丧食蒸豚；〔晋阮籍任情不羁而性至孝，母终，将葬，食一蒸豚，饮二斗酒，然后临决，直言「穷矣！」举声一号，吐血数升，毁瘠骨立，殆至灭性。然不可以训也。〕何代无贤！」
47癸亥，徐知诰至金陵。
48昭武留后赵廷隐白孟知祥以利州城堑已完，顷在剑州与牙内都指挥使李肇同功，〔事见上年十一月。〕愿以昭武让肇，知祥褒谕，不许；廷隐三让，癸酉，知祥召廷隐还成都，以肇代之。
49闽陈守元等称宝皇之命，谓闽王延钧曰：「苟能避位受道，当为天子六十年。」延钧信之，丙子，命其子节度副使继鹏权军府事。延钧避位受箓，道名玄锡。
50爱州将杨廷艺养假子三千人，图复交州；汉交州守将李进知之，受其赂，不以闻。是岁，廷艺举兵围交州，〔旧唐书地理志：交州西至爱州界小黄江口，水路四百一十六里。〕汉主遣承旨程宝救〔【章：十二行本「救」上有「将兵」二字；乙十一行本同。】〕之，未至，城陷。进逃归，汉主杀之。宝围交州，廷艺出战，宝败死。〔去年汉取交州，今复失之。〕
三年〔（壬辰、九三二）〕
1春，正月，枢密使范延光言：「自灵州至邠州方渠镇，〔宋白曰：通远军本灵州方渠镇，晋天福四年改为威州，仍割木波、马岭二镇隶之，周广顺二年避讳改为环州，显德四年降为通远军。〕使臣及外国入贡者多为党项所掠，请发兵击之。」己丑，遣静难节度使药彦稠、前朔方节度使康福将步骑七千讨党项。〔党，底朗翻。〕
2乙未，孟知祥妻福庆长公主卒。〔欧史：长兴元年秋，改封知祥妻琼华长公主为福庆长公主。长，知两翻。〕
3孟知祥以朝廷恩意优厚，而董璋塞绵州路，不听遣使入谢，〔由成都趣剑、利，路由绵州。塞，悉则翻。〕与节度副使赵季良等谋，欲发使自峡江上表，〔上，时掌翻。〕掌书记李昊曰：「公不与东川谋而独遣使，则异日负约之责在我矣。」乃复遣使语之，〔复，扶又翻。语，牛倨翻。〕璋不从。
二月，赵季良与诸将议遣昭武都监太原高彦俦将兵攻取壁州，〔旧唐书地理志：壁州诺水县，后汉之宣汉县；梁分宣汉置始宁县，元县分始宁置诺水县。唐武德初分巴东之始宁置壁州，治诺水，宋废壁州，以其地入巴州之曾口、通江二县。〕以绝山南兵转入山后诸州者；〔山后诸州，谓巴、蓬、果等州。〕孟知祥谋于僚佐，李昊曰：「朝廷遣苏愿等西归，未当报谢，今遣兵侵轶，〔轶，徒结翻。〕公若不顾坟墓、甥泡，〔孟知祥之先坟墓在邢州龙冈县，其甥泡时皆仕于朝。〕则不若传檄举兵直取梁、洋，安用壁州乎！」知祥乃止。季良由是恶昊。〔恶，乌路翻。〕
4辛未，初令国子监校定九经，雕印卖之。〔印卖九经始此。〕
5药彦稠等奏破党项十九族，俘二千七百人。
6赐高从诲爵勃海王。
7吴徐知诰作礼贤院于府舍，〔作之于金陵府舍。〕聚图书，延士大夫，与孙晟及海陵陈觉谈议时事。
8孟知祥三遣使说董璋，〔说，式芮翻。〕以主上加礼于两川，苟不奉表谢罪，恐复致讨；〔复，扶又翻。〕璋不从。三月，辛丑，遣李昊诣梓州，极论利害，璋见昊，诟怒，不许。〔诟，古候翻，又许候翻。〕昊还，〔还，从宣翻，又如字。〕言于知祥曰：「璋不通谋议，〔不通谋议，犹今人言不容商量也。〕且有窥西川之志，公宜备之。」
9甲辰，闽王延钧复位。〔王延钧避位受箓，见上年。〕
10吴越武肃王钱镠疾，谓将吏曰：「吾疾必不起，诸儿皆愚懦，谁可为帅者﹖」众泣曰：「两镇令公仁孝有功，孰不爱戴！」〔天成三年钱镠以两镇授传瓘，事见上卷。按是年秋，朝廷始加传权中书令，其下过呼之耳。〕镠乃悉出印钥授传瓘，〔印，吴越国印及镇海、镇东印也。钥，内外城诸门及宫门契钥也。〕曰：「将吏推尔，宜善守之。」又曰：「子孙善事中国，勿以易姓废事大之礼。」〔时中国迕数年一易姓。钱镠之意，盖谓偏据一隅，知以小事大而已。苟中国有主，则臣事之，其自兴自仆，吾不问也。〕庚戍卒，年八十一。
传瓘与兄弟同幄行丧，内牙指挥使陆仁章曰：「令公嗣先王霸业，将吏旦暮趋谒，当与诸公子异处。」〔处，昌吕翻。〕乃命主者更设一幄，扶传瓘居之，告将吏曰：「自今惟谒令公，禁诸公子从者无得妄入。」〔从，才用翻。〕昼夜警卫，未尝休息。〔陆仁章虽不学，而其所为闇与赵熹合。〕镠末年左右皆附传瓘，独仁章数以事犯之。至是，传瓘劳之，〔数，所角翻。劳，力到翻。〕仁章曰：「先王在位，仁章不知事令公，今日尽节，犹事先王也。」〔先王，谓镠。〕传瓘嘉叹久之。
传瓘既袭位，更名元瓘，兄弟名「传」者皆更为「元」。〔更，工衡翻。〕以遗命去国仪，〔吴越建国，见二百七十一卷梁均王龙德三年。〕用藩镇法；除民田荒绝者租税。〔荒者，有主而不耕；绝者，户绝而无主。〕命处州刺史曹仲达权知政事。置择能院，掌选举殿最，〔殿，丁练翻。〕以浙西营田副使沈崧领之。
内牙指挥使富阳刘仁杞〔富阳县本汉富春县，晋避郑太后讳改名富阳，后世遂因之。九域志：富阳县属杭州，在州西南七十三里。〕及陆仁章久用事，仁章性刚，仁杞好毁短人，皆为众所恶。〔恶，乌路翻。〕一日，诸将共诣府门请诛之；元瓘使从子仁俊谕之〔从，才用翻。〕曰：「二将事先王久，吾方图其功，汝曹乃欲逞私憾而杀之，可乎﹖吾为汝王，汝当禀吾命；不然，吾当归临安以避贤路！」〔钱氏本居临安。〕众惧而退。乃以仁章为衢州刺史，仁杞为湖州刺史。中外有上书告讦者，〔讦，居谒翻。〕元瓘皆置不问，由是将吏辑睦。
11初，契丹舍利萴刺与惕隐皆为赵德钧所擒，〔舍利、惕隐，皆契丹管军头目之称。萴，士力翻。刺，来达翻。被擒见上卷天成三年。〕契丹屡遣使请之。上谋于群臣，德钧等皆曰：「契丹所以数年不犯边、数求和者，以此辈在南故也，纵之则边患复生。」〔数，所角翻。复，扶又翻。〕上以问冀州刺史杨檀，对曰：「萴刺，契丹之骁将，向助王都谋危社稷，幸而擒之，陛下免其死，为赐已多。契丹失之如丧手足。〔丧，息浪翻。〕彼在朝廷数年，知中国虚实，若得归，为患必深，彼纔出塞，则南向发矢矣，恐悔之无及。」上乃止。檀，沙陀人也。〔杨檀后改名光远。〕
12上欲授李赞华以河南藩镇，群臣皆以为不可，上曰：「吾与其父约为昆弟，故赞华归我。吾老矣，后世继体之君，虽欲招之，其可致乎！」夏，四月，癸亥，以赞华为义成节度使，为选朝士为僚属辅之。〔为选，于伪翻。〕赞华但优游自奉，不豫政事；上嘉之，虽时有不法亦不问，以庄宗后宫夏氏妻之。〔五代会要：庄宗昭容夏氏封虢国夫人。薛史曰：明宗入洛，庄宗宫人数百悉令归其骨肉，惟夏氏无所归，明宗以夏鲁奇是其同宗，因命归之；今以妻赞华。妻，七细翻。〕赞华好饮人血，姬妾多刺臂以吮之；婢仆小过，或抉目，或刀刲火灼；〔好，呼到翻。刺，七亦翻。吮，士兖翻。抉，于穴翻。刲，涓畦翻。〕夏氏不忍其残，奏离婚为尼。
13乙丑，加宋王从厚兼中书令。
14东川节度使董璋会诸将谋袭成都，皆曰必克；前陵州刺史王晖曰：「剑南万里，成都为大，时方盛夏，帅出无名，必无成功。」〔【章：十二行本「功」下有「璋不从」三字；乙十一行本同；张校同，云无注本亦无。】〕孟知祥闻之，遣马军都指挥使潘仁嗣将三千人诣汉州诇之。〔诇，古永翻，又休正翻。〕
璋入境，破白杨林镇，〔白杨林镇当在汉州界上。〕执戍将武弘礼，声势甚盛，知祥忧之，赵季良曰：「璋为人勇而无恩，士卒不附，城守则难克，野战则成擒矣。今不守巢穴，公之利也。璋用兵精锐皆在前锋，公宜以羸兵诱之，以劲兵待之，始虽小衄，后必大捷。〔此孙膑三驷之说也，自古以来以此取胜者多矣，楚以之破吴师而灭舒鸠，周访以之破杜曾而清襄、沔，王茂章以之斩朱友宁，其策略皆不出此。羸，伦为翻。衄，女六翻。〕璋素有威名，今举兵暴至，人心危惧，公当自出御之，以强众心。」赵廷隐以季良言为然，曰：「璋轻而无谋，〔轻，墟正翻。〕举兵必败，当为公擒之。」〔为，于伪翻。〕辛巳，以廷隐为行营马步军都部署，将三万人拒之。
五月，壬午朔，廷隐入辞。董璋檄书至，又有遗季良、廷隐及李肇书，〔董璋书独不及李仁罕者，以赵季良者孟知祥之谋主，赵廷隐、李肇尝与璋同御石敬瑭于剑州，故皆先以书诱之；李仁罕未尝共事，故不及。遗，唯季翻。〕诬之云，季良、廷隐与己通谋，召己令来。知祥以书授廷隐，廷隐不视，投之于地，曰：「不过为反间，〔令，力呈翻；下同。间古苋翻。〕欲令公杀副使与廷隐耳。」〔赵季良为节度副使，故廷隐称之。〕再拜而行。知祥曰：「事必济矣。」肇素不知书，视之，曰：「璋教我反耳。」囚其使者，然亦拥众为自全计。〔李肇时镇利州。〕
璋兵至汉州，潘仁嗣与战于赤水，大败，为璋所擒，〔赤水在汉州东南。〕璋遂克汉州。
癸未，知祥留赵季良、高敬柔守成都，自将兵八千趣汉州，至弥牟镇，〔九域志：成都府新都县有弥牟镇。趣，七喻翻。〕赵廷隐陈于镇北。〔陈，读曰阵；下同。〕甲申，迟明，〔迟，直二翻。〕廷隐陈于鸡踪桥，〔薛史孟知祥传云：知祥亲帅其众与赵廷隐等逆战于金鴈桥，璋军大败。按金鴈桥在汉州雒县南，璋兵既败，知祥追之，夕宿雒县。岂金鴈桥即鸡踪桥邪﹖〕义胜定远都知兵马使张公铎陈于其后。俄而璋望西川兵盛，退陈于武侯庙下，〔诸葛武侯有功于蜀，蜀人所在为立庙。〕璋帐下骁卒大噪曰：「日中暴我辈何为！」〔【章：十二行本「为」下有「何不速战」四字；乙十一行本同；退斋校同；张校同，云无注本亦无。】曝，步木翻。〕璋乃上马。前锋始交，东川右厢马步都指挥使张守进降于知祥，言「璋兵尽此，无复后继，〔复，扶又翻。〕当急击之。」知祥登高耱督战，左明义指挥使毛重威、左冲山指挥使李瑭守鸡踪桥，〔孟知祥置左、右冲山六营，见二百七十五卷天成元年。〕皆为东川兵所杀；赵廷隐三战不利，牙内都指挥副使侯弘实兵亦却，知祥惧，以马棰指后陈。〔棰，止橤翻。〕张公铎帅众大呼而进，〔帅，读曰率。呼，火故翻。〕东川兵大败，死者数千人，擒东川中都指揇使元踭、牙内副指挥使董光演等八十余人。〔中都指挥使，中军都指挥使也，一本有「军」字。踭，公回翻。〕璋拊膺曰：「亲兵皆尽，吾何依乎！」与数骑遁去，余众七千人降，〔降，户江翻；下同。〕复得潘仁嗣。〔复，扶又翻。〕知祥引兵追璋至五侯津，〔五侯津在汉州西南。〕东川马步都指挥使元緕降。〔元緕疑即前元踭。通鉴集众书以成书，以其官有「中」与「马步」之异，其字有「緕」与「踭」之异，因再书之耳。〕西川兵入汉州府第，求璋不得，士卒争璋军资，故璋走得免。赵廷隐追至赤水，又降其卒三千人。是夕，知祥宿雒县。〔自唐以来，汉州治雒县。知祥入汉州，不居州宅而宿雒县，盖汉州州宅为追兵剽掠不可居，故宿雒县廨舍也。〕命李昊草牓谕东川吏民，及草书劳问璋，〔劳，力到翻。〕且言将如梓州〔如，往也。〕询负约之田，请见伐之罪。乙酉，知祥会廷隐于赤水，遂西还，〔还，从宣翻，又如字。〕命廷隐将兵攻梓州。
璋至梓州，肩舆而入，王晖迎问曰：「太尉全军出征，〔洪迈曰：唐节度带检校官，其初只检校散骑常侍，如李愬在唐邓时所称者也；后乃转尚书及仆射、司空、司徒，能至此者盖少。僖、昭以降，藩镇盛强，武夫得志，纔建节钺，其资级已高，于是复升太保、太傅、太尉，其上惟有太帅，故将帅悉称太尉。余按唐制，太师、太傅、太保为三师，太尉、司徒、司空为三公；太尉古以主兵，故呼将帅为太尉耳。若唐末，藩镇固亦有加太师者。唐自睿宗之末，边镇置节度使，如薛纳等已是后来使相之职，其带御史大夫、中丞、六曹尚书者，仆射、侍中、中书令者，往往有之，李愬之帅唐、邓、随，以资浅带散骑常侍耳。洪说未为精当。〕今还者无十人，何也﹖」璋涕注不能对。至府第，方食，晖与璋从子牙内都虞候延浩帅兵三百大噪而入。〔帅，读曰率；下同。〕璋引妻子登城，子光嗣自杀。璋至北门楼，呼指挥使潘稠使讨乱兵，稠引十卒登城，斩璋首，及取光嗣首以授王晖，晖举城迎降。赵廷隐入梓州，封府库以待知祥。李肇闻璋败，始斩其使以闻。〔李肇持两端，闻璋败始斩其使。〕
丙戍，知祥入成都，丁亥；复将兵八千如梓州。至新都，〔九域志：新都县在成都府北四十五里。复，扶又翻。〕赵廷隐献董璋首。己丑，发玄武，〔旧唐书地理志：玄武，汉氐道县，晋改曰玄武。九域志：宋大中祥符五年改为中江县，在梓州西九十里。〕赵廷隐帅东川将吏来迎。
15康福奏党项钞盗者已伏诸，余皆降附。〔钞，楚交翻。〕
16壬辰，孟知祥有疾，癸巳，疾甚，中门副使王处回侍左右，庖人进食，必空器而出，以安众心。李仁罕自遂州来，赵廷隐迎于板桥；〔皮桥在梓州东南。〕仁罕不称东川之功，侵侮廷隐，廷隐大怒。乙未，知祥疾廖；〔瘳，丑留翻。〕丁酉，入梓州。戊戍，犒赏将士，既罢，〔犒，苦到翻。〕知祥谓李仁罕、赵廷隐曰：「二将谁当镇此﹖」仁罕曰：「令公再与蜀州，亦行耳。」〔先是，朝廷加孟知祥中书令，故李仁罕称之。仁罕盖先尝领蜀州。〕廷隐不对。知祥愕然，退，命李昊草牒，俟二将有所推则命一人为留后，昊曰：「昔梁祖、庄宗皆兼领四镇，〔梁太祖领宣武、宣义、天平、护国四镇，庄宗领河东、魏博、卢龙、成德四镇。〕今二将不让，惟公自领之为便耳。公宜亟还府，〔府，谓成都，西川帅府所在。〕更与赵仆射议之。」〔赵仆射，谓赵季良。〕
17己亥，契丹使者迭罗卿辞归国，上曰：「朕志在安边，不可不少副其求。」〔少，诗沼翻。〕乃遣萴骨舍利与之俱归。契丹以不得萴刺，自是数寇云州及振武。〔数，所角翻。〕
18孟知祥命李仁罕归遂州，留赵廷隐东川巡检，以李昊行梓州军府事。昊曰：「二虎方争，仆不敢受命，愿从公还。」乃以都押牙王彦铢为东川监押。〔监，古衔翻。〕癸卯，知祥玉成都，赵廷隐寻亦引兵西还。〔还，从宣翻，又如字。〕
知祥谓李昊曰：「吾得东川，为患益深。」昊请其故，知祥曰：「自吾发梓州，得仁罕七状，皆云『公宜自领东川，不然诸将不服。』廷隐言『本不敢当东川，因仁罕不让，遂有争心耳。』君为我晓廷隐，〔为，于伪翻。〕复以阆州为保宁军，〔董璋取阆州，废保宁军；今孟知祥复以为节镇，以赏赵廷隐。〕益以果、蓬、渠、开四州，往镇之。吾自领东川，以绝仁罕之望。」廷隐犹不平，请与仁罕鬬，胜者为东川；昊深解之，乃受命。六月，以廷隐为保宁留后。戊午，赵季良帅将吏请知祥兼镇东川，许之。〔帅，读曰率。〕季良等又请知祥称王，权行制书，赏功臣，不许。
董璋之〔【章：十二行本「之」下有「起兵」二字；乙十一行本同。】〕攻知祥也，山南西道节度使王思同以闻，范延光言于上曰：「若两川并于一贼，抚众守险，则取之益难，宜及其交争，早图之。」上命思同以兴元之兵密规进取。〔兴元之兵既不足以进取，王思同之才又不足以进取。刘晔料魏之群臣无能敌刘备、孙权者，所以重于用兵也。〕未几，〔几，居岂翻。〕闻璋败死，延光曰：「知祥虽据全蜀，然士卒皆东方人，知祥恐其思归为变，亦欲倚朝廷之重以威其众，陛下不屈意抚之，彼则无从自新。」上曰：「知祥吾故人，为人离间至此，何屈意之有！」〔离间，盖指安重诲也。知祥本有据蜀之志，仗重诲不相猜阻，亦必别求衅端而动，明宗盖未能察见知祥之心术也。间，古苋翻。〕乃遣供奉官李存緕〔此供奉官乃殿头供奉官，非禁中供奉官也。〕赐知祥诏曰：「董璋狐狼，〔曰狐者，言其依戚窟穴；曰狼者，言其抗厉犯上。〕自贻族灭。卿兵园亲戚皆保安全，〔言董光业族灭，而孟知祥坟墓甥侄皆无他。〕所宜成家世之美名，守君臣之大节。」存緕，克宁之子，知祥之甥也。〔李克宁妻孟氏见二百六十六卷梁太祖开平二年。〕
19闽王延钧谓陈守元曰：「为我问宝皇：〔为，于伪翻。〕既为六十年天子，〔陈守元此语，见上年。〕后当何如﹖」明日，守元入白：「昨夕奏章，得宝皇旨，当为大罗仙主。」徐彦林〔【章：十二行本无「林」字；乙十一行本同。】〕等亦曰：「北庙崇顺王尝见宝皇，其言与守元同。」延钧益自负，〔史言王延钧之昏愚。〕始谋称帝。表朝廷云：「钱镠卒，请以臣为吴越王；马殷卒，请以臣为尚书令。」〔钱镠卒于是年三月，马殷卒于去年十一月。〕朝廷不报，自是职贡遂绝。
后唐纪七〔起玄黓执徐（壬辰）七月，尽阏逢敦牂（甲午）闰正月，凡一年有奇〕
1秋，七月〔【张：「月」下脱「辛巳」二字。】〕朔，朔〔【章：十二行本不重「朔」字；乙十一行本同。】〕方奏夏州党项入寇，击败之，〔夏，户雅翻。败，补迈翻。〕追至贺兰山。〔贺兰山在灵州保静县。〕
2巳丑，加镇海、镇东军节度使钱元瓘守中书令。
3庚寅，李存緕至成都，〔是年六月遣李存緕谕孟知祥，事始见上卷。〕孟知祥拜泣受诏。〔孟知祥之拜泣，岂其本心之诚然邪﹖〕
4武安、静江节度使马希声以湖南比年大旱，命闭南岳及境内诸神祠门，〔比，毗至翻；下比者同。旧以霍山为南岳，今灊中天柱山是也。盖汉武帝以衡山遐远，遂徙南岳于灊山耳。至唐，复以衡山为南岳。〕竟不雨。辛卯，希声卒，六军使袁诠、潘约等迎镇南节度使希范于朗州而立之。〔诠，且缘翻。镇南军洪州时属吴，马希范领节耳。希范字宝规，殷第四子。〕
5乙未，孟知祥遣李存緕还，〔还，从宣翻，又如字。〕上表谢罪，且告福庆公主之丧。〔是年春正月主卒。〕自是复称藩。〔【章：十二行本「藩」下有「然益骄倨矣」五字；乙十一行本同；退斋校同；张校同，云无注本亦无。】复，扶又翻。〕
6庚子，以西京留守、同平章事李从珂为凤翔节度使。〔为李从珂自凤翔夺嫡张本。〕
7废武兴军，复以凤、兴、文三州隶山南西道。〔凤、兴、文本山南西道巡属，唐末始分凤州置感义军，寻废。前蜀王氏复置武兴军，今废之，州还旧属。〕
8丁未，以门下侍郎、同平章事赵凤同平章事，充安国节度使。
9八月，庚申，马希范至长沙；辛酉，袭位。
10甲子，孟知祥令李昊为武泰赵季良等五留后草表，〔为，于伪翻；下同。〕请以知祥为蜀王，行墨制，仍自求旌节，昊曰：「比者诸将攻取方镇，即有其地，〔比，毗至翻。谓李仁罕克遂州即为武信留后，赵廷隐克梓州遂争东川也。〕今又自求〔【章：十二行本「求」下有「朝廷」二字；乙十一行本同；张校同，云无注本亦无。】〕节钺及明公封爵，然则轻重之权皆在群下矣；借使明公自请，岂不可邪！」知祥大悟，更令昊为己草表，请行墨制，补两川刺史已下；〔更，工衡翻。〕又表请以季良等五留后为节度使。〔武泰留后赵季良，武信留后李仁罕，保宁留后赵廷隐，宁江留后张业，昭武留后李肇。〕
初，安重诲欲图两川，自知祥杀李严，〔见二百七十五卷天成二年。〕每除刺史，皆以东兵卫送之，小州不减五百人，夏鲁奇、李仁矩、武虔裕各数千人，皆以牙队为名。〔按天成二年，李敬周为武信留后；四年，使节度使夏鲁奇治遂州城。鲁奇盖三年、四年间至遂州也。李仁矩镇阆州，武虔裕刺绵州，见上卷天成四年。〕及知祥克遂、阆、利、夔、黔、梓六镇，得东兵无虑三万人，恐朝廷征还，表请其妻子。
11吴徐知诰广金陵城周围二十里。〔徐温先已筑金陵，今知诰复广之，将以贻子孙也。〕
12初，契丹既强，寇抄卢龙诸州皆徧，〔抄，楚交翻。〕幽州城门之外，虏骑充斥。每自涿州运粮入幽州，虏多伏兵于阎沟，掠取之。〔据水经，汉涿郡故安县有阎乡，其西山则易水所出也。欧史作「盐沟」。〕及赵德钧为节度使，城阎沟而戍之，为良乡县，〔良乡，汉古县，赵德钧移之于阎沟耳。匈奴须知：阎沟县北至燕六十里，古良乡空城南至涿州四十里。盖契丹得燕之后改良乡县为阎沟县，而所谓古良乡空城即赵德钧未移县之前古城也。〕粮道稍通。幽州东十里之外，人不敢樵牧；德钧于州东五十里城潞县而戍之，〔潞，汉古县，唐属幽州。匈奴须知：潞县东二里有潞河，自潞县西至燕六十里。〕近州之民始得稼穑。至是，又于州东北百余里城三河县以通蓟州运路，〔唐开元四年，分潞县置三河县，属蓟州。匈奴须知：三河县西至燕一百七十里，蓟州西至三河县七十里。〕虏骑来争，德钧击却之。九月，庚辰朔，奏城三河毕。边人赖之。
13壬午，以镇南节度使马希范为武安节度使，兼侍中。〔马希范以领镇南节自朗州入嗣，今使为武安节度使，嗣封楚王之渐也。〕
14孟知祥命其子仁赞摄行军司马，兼都总辖两川牙内马步都军事。
15冬，十月，己酉朔，帝复遣李存緕如成都，〔是年七月李存緕还自成都，今复遣之。复，扶又翻；下不复同。〕凡剑南自节度使、刺史以下官，听知祥差署讫奏闻，朝廷更不除人；唯不遗戍兵妻子，然其兵亦不复征也。
16秦王从荣喜为诗，聚浮华之士高辇等于幕府，与相唱和，〔喜，许记翻；下同。和，户卧翻。〕颇自矜伐。每置酒，辄令僚属赋诗，有不如意者面毁裂抵弃。壬子，从荣入谒，帝语之曰：「吾虽不知书，然喜闻儒生讲经义，开益人智思。〔语，牛倨翻。思，相吏翻。〕吾见庄宗好为诗，将家子文非素习，徒取人窃笑，汝勿效也。」〔明宗之诲其子，可谓名言。好，呼到翻。将，即亮翻。〕
17丙辰，幽州奏契丹屯捺剌泊。〔时幽州有备，契丹寇掠不得其志。契丹主西徙横帐，居捺剌泊，出寇云、朔之间。薛史本纪，是年十一月，云州契契丹主在黑榆林南捺剌泊治造攻城之具。是后石敬瑭镇河东，因契丹部落近在云、应，遂资其兵力以取中国，而燕、云十六州之地遂皆为北方引弓之民。捺，奴葛翻。剌，来达翻。〕
18前彰义节度使李金全屡献马，〔李金全先尝镇泾州。〕上不受，曰：「卿在镇为治何如﹖勿但以献马为事！」〔唐明宗虽出于胡人，斯言也，君人之言也。治，直吏翻。〕金全，吐谷浑人也。
19壬申，大理少卿康澄上书曰：「臣闻童谣非祸福之本，妖祥岂隆替之源！故雊雉升鼎而桑谷生朝，不能止殷宗之盛；〔雊，古候翻。殷王太戊时，亳有祥桑谷共生于朝。武丁祭成汤，有飞雉升鼎耳而雊。二君惧而修德，殷道复兴。太戊庙号中宗，武丁庙号高宗。朝，直遥翻。〕神马长嘶而玉龟告兆，不能延晋祚之长。〔晋怀帝永嘉六年二月，神马嘶南城门。魏明帝时，张掖柳谷水涌，有石马、石牛、石龟之祥，人以为晋兴应之。〕是知国家有不足惧者五，有深可畏者六：阴阳不调不足惧，三辰失行不足惧，小人讹言不足惧，山崩川涸不足惧，蟊贼伤稼不足惧；〔蟊，莫侯翻。食根曰蟊，食节曰贼，皆害稼者也。〕贤人藏匿深可畏，四民迁业深可畏，上下相徇深可畏，廉耻道消深可畏，毁誉乱真深可畏，〔誉，音余。〕直言蔑闻深可畏。不足惧者，愿陛下存而勿论；深可畏者，愿陛下修而靡忒。」〔唐澄所谓不足惧，非果不足惧也，直言人事之不得，其可畏有甚于所惧者，然其词气之间抑扬太过，将使人君忽于变异灾伤而不知警省，非笃论也。〕优诏奖之。
20秦王从荣为人鹰视，轻佻峻急；〔鹰视者，如飞鹰欲攫，俯而侧目视物。佻，土雕翻。〕既判六军诸卫事，复参朝政，〔复，扶又翻。〕多骄纵不法。初，安重诲为枢密使，上专属任之。〔属，之欲翻。〕从荣及宋王从厚自襁褓与之亲狎，虽典兵，常为重诲所制，畏事之。重诲死，〔诛安重诲，见上卷二年。〕王淑妃与宣徽使孟汉琼宣传帝命，范延光、赵延寿为枢密使，从荣皆轻侮之。河阳节度使、同平章事石敬瑭兼六军诸卫副使，其妻永宁公主与从荣异母，素相憎疾。〔明宗诸子，史皆不载其母谁氏，惟许王从益为王淑妃所子，是时尚幼，外此子女之年长者皆微时所生也。〕从荣以从厚声名出己右，尤忌之；〔事始见二百七十六卷天成三年。〕从厚善以卑弱奉之，故嫌隙不外见。〔见，贤遍翻。〕石敬瑭不欲与从荣共事，〔从荣判六军诸卫事，石敬瑭为副使，是共事也。〕常思外补以避之。范延光、赵延寿亦虑及祸，屡辞机要，请与旧臣迭为之，上不许。会契丹欲入寇，上命择帅臣镇河东，延光、延寿皆曰：「当今师臣可往者独石敬瑭、康义诚耳。」〔康义诚起代北，事晋王及庄宗及帝，三世在兵间，不闻有功，但以邺都兵乱之时赞帝举兵南向为功耳。帅，所类翻；下同。〕敬瑭亦愿行，上即命除之。既受诏，不落六军副使，敬瑭复辞，〔复，扶又翻。〕上乃以宣徽使朱弘昭知山南东道，代义诚诣阙。〔康义诚时为山南东道节度使，今召令诣阙，命朱弘昭往知节度事以代之，未正授以旌节也。〕
21十一月，辛巳，以三司使孟鹄为忠武节度使，以忠武节度使冯赟充宣徽南院使，判三司。鹄本刀笔吏，与范延光乡里厚善，〔范延光，相州临漳人。孟鹄，魏州人。相、魏邻接，言二人居乡里时相与厚善。〕数年间引擢至节度使；上虽知其太速，然不能违也。
22乙酉，上以胡寇浸逼北边，命趣议河东帅；〔趣，读曰促；下同。〕石敬瑭欲之，而范延光、赵延寿欲用康义诚，议久不决。权枢密直学士李崧以为非石太尉不可，延光曰：「仆亦累奏用之，上欲留之宿卫耳。」会上遣中使趣之，众乃从崧议。丁亥，以石敬瑭为北京留守、河东节度使，兼大同、振武、彰国、威塞等军蕃汉马步总管，〔唐末移大同军于云州、振武军于朔州。帝应州人，即位置彰国军于应州，以兴唐军为寰州隶之。庄宗同光元年置威塞军于新州，以妫、儒、武三州隶之。四军皆节镇也。〕加兼侍中。〔为石敬瑭以河东倚契丹之援而得中国张本。〕
23己丑，加枢密使赵延寿同平章事。
24吴以诸道都统徐知诰为大丞相、太师，加领得胜节度使；〔「得胜」当作「德胜」。【章：乙十一行本正作「德胜」。】吴之先王杨行密起于庐州，故因置德胜节度于庐州，言以德而胜也。〕知诰辞丞相、太师。
  </div>
  <div class="pagination">
   <a href="资治通鉴注_page312.html">
    上一页
   </a>
   <span>
    ...
   </span>
   <a href="资治通鉴注_page308.html">
    308
   </a>
   <a href="资治通鉴注_page309.html">
    309
   </a>
   <a href="资治通鉴注_page310.html">
    310
   </a>
   <a href="资治通鉴注_page311.html">
    311
   </a>
   <a href="资治通鉴注_page312.html">
    312
   </a>
   <span class="current-page">
    313
   </span>
   <a href="资治通鉴注_page314.html">
    314
   </a>
   <a href="资治通鉴注_page315.html">
    315
   </a>
   <a href="资治通鉴注_page316.html">
    316
   </a>
   <a href="资治通鉴注_page317.html">
    317
   </a>
   <a href="资治通鉴注_page318.html">
    318
   </a>
   <span>
    ...
   </span>
   <a href="资治通鉴注_page314.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
