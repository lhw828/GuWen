<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 113 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 113 页/共 115 页</h1>
    <div class="content">　　丙午上登舟宿丹阳县 
　　丁未次吕城镇 太尉威武军节度使提举万寿观刘锜薨于临安府锜既奉祠寓居都亭驿上闻其疾剧敕国医诊视时金之聘使将至留守汤思退除馆以待之遣黄衣卒谕锜移居别试院锜疑汜扫已且有后命比下车粪壤堆积遂发怒呕血数升夜三鼓薨诏赠开府仪同三司例外赐其家银帛三百匹两后谥武穆 
戊申上次常州荆溪馆敷文阁待制致仕孙觌入见直秘阁添差两浙转运副使龚涛自江阴来朝 
　　己酉上次无锡县左朝奉郎提举江州太平兴国宫巫伋入见 是日王宣与金人再战于汝州至暮各分散杀伤大当翼旦金骑全师来攻我军败衄士卒死者百余亡将官三人 
　　庚戌御舟至平江府泊盘门外守臣徽猷阁直学士洪遵右通直郎知吴县徐枢右宣教郎知长洲县陈忠厚以次入见诏长洲去岁被水民田欠租六千余石皆蠲之 
　　辛亥上次平望 起复合门祗候权江州驻劄御前中军统领王德政为合门宣赞舍人先是德政部王友直等至行在上召对故有是命德政引对在正月癸巳 
　　壬子上次秀州 左武大夫吉州剌史侍卫马军司中军统制赵撙为永州防御使赏蔡州之捷也 是日鄂州统制官王宣自汝州班师时金人围急属有诏班师宣遂弃其城而去 
　　癸丑上次崇德县 
　　甲寅次临平镇 
　　乙卯上次临安府留守汤思退率文臣京官武臣保义郎已上常服黑带奉迎于余杭门外御舟泊北郭税亭上升御幄领殿前都指挥使职事赵密入见上乘马还大内 川狭宣谕使虞允文言旧法买马分川秦两司今已复秦州乞令四川总领官特暂兼权提举秦司买马监牧公事从之 是日兴元都统制姚仲围德顺军先是仲以步军六千四百为四阵趋巩州其下欲急攻仲不听且退治攻具既至城下梯炮与城不相等围之三日夜不能克乃舍之时巩之父老各辇米面以饷军军门山积及引去父老狼狈相顾谓金今觉我饷南军我无类矣不如作计求活也即杀官军后兵辇重者数级并焚馈物而去仲退守甘谷城留统制官米刚等驻巩州以观敌势遂引兵之德顺 太府少卿总领四川财赋王之望言契勘蜀中用兵一百六十余日贼守散关益坚吴璘使姚仲攻之不能破正月初姚仲领兵三万余人出秦亭取巩州不下二月初退守甘谷城王彦之众分屯商虢狭华三州虢华为贼所取贼去复得之狭州见亦与贼相持事未可保近吴璘遣兵复河州闻见谋德顺熙州未知如何惟本所供馈日广不容少阙其为劳费不言可知目下且尔枝梧若更不增科敷蜀人易动难安不敢轻扰且保固根本以为永图之望于去年十二月申尚书省乞依向来体例截拨诸司钱物未获回降诸将前蒙朝廷劄下务与本所协和湏索必经由宣司各皆遵禀本所得以自立远方蒙被惠泽至深至厚吴宣抚自十二月中下旬后所苦渐平继闻金主被弑人情安定狭西新复州军行用钱引甚为通快价直不损诸军率皆愿请不复多求银绢极为公私之利所有劄下措置事并未增添田契税钱更一季可见数目自此人户推割税赋各有归著尤为催科之利时论者颇以括白契为不便故之望及之之望此劄不得其月日但以所称用兵一百六十余日考之当在二月以后又称见谋德顺故因围德顺附书之围德顺在十八日乙卯亦相近也 
　　丙辰金人犯蔡州侍卫马军司中军统制赵撙击却之初金既败归撙益修守备京湖制置使吴拱进屯南阳遣后军统制成皋华旺捷胜军统制张成各以所部兵来援合撙及踏白军统制焦元所部才六千人而已金将裴满以数万寇城下距城西北一里依汝河为营其日庚戌也翌日分兵半攻城半掠粮草凡三遣人以书至城下撙命射之持书者曰此奉书来与赵提举商量军事撙终不纳诸将曰敌人以书来未知其意姑接之何害撙曰不可若观之非徒无益必致士卒之疑适中其计前一日金乘昏黑填壕于南门外十三处寂然不闻其声质明方觉之焦元中流矢遂下城金人乘势登城启南门而入撙在城西方闻南壁失利即下城集诸军占地势以待华旺成皋焦元欲夺东门出奔守门统领官刘安不听将官李进闻南门被攻急乃率弩手二十余人赴之持刀登城中三矢而死撙率士卒巷战日转午胜负未分效用王建募死士十一人截其甲裳登城杀敌至申刻相持不动马军司第十八将王世显请募敢死士得四十人登城接战杀其二将金人嚣溃皆自掷而下官军奋击死者不可计会金帅登南门望官军旌旗不乱曰今日城又不可得复下城而去撙大呼曰番人走矣军士皆欢呼金人遂败争门而出不得出者聚球场中有千余人诸军围之剿杀皆尽撙命积金人之尸为京观撙苦战仅十旬军不过六千人大战之后军吏言战殁者已四百余人负创者三千七百人可战者仅二千人而已金人既败犹能整顿行伍于西原分八头每一头以两旗引去以示有余官军望之皆不言而咨叹 
　　戊午金再攻城以大车截薪欲火西门赵撙伏壮士瓮城俟其至开关突击之金人弃车而遁 
　　己未上始御后殿行宫留守汤思退敷文阁待制知临安府赵子潚敷文阁待制杨偰枢密都承旨徐嚞权吏部侍郎汪应辰权礼部侍郎黄中权兵部侍郎陈俊卿权工部侍郎许尹起居郎唐文若等相继入见以上视师嚞等皆留行宫供职故也 观文殿大学士醴泉观使兼侍读汤思退知绍兴府 集英殿修撰知绍兴府宋棐充敷文阁待制提举江州太平兴国宫从所请也 
　　庚申中侍大夫荣州剌史淮西制置使司参议官刘光辅添差福建路马步军副总管殿中侍御史吴芾论光辅擅权妄作恐致生事故罢 是夜有星坠于蔡州金人之营未明金人退兵一舍 
　　辛酉监察御史黄瑀为江南东路提点刑狱公事 右正言刘度入对言今者视师回銮愿止取亲临行阵折馘执俘有军功者方得推恩外一切常典所宜谨惜以革侥幸之门翌日进呈上曰朕尝谕度朕此行不滥与一人官爵及滥减一年磨勘卿等所共见也 
　　壬戌诏巳降指挥军士战死者禄其家一年即伤重而死于栅中者给其家减半 濠州言仓库并无见在诏赐激赏库钱二万缗为官兵之费晁公溯撰鲜于圹墓志云绍兴三十一年张忠献公起守建康君适在长沙率与偕行女真方大入君请佐濠将守道逄濠人谓之曰金已入吾疆若何往往能免乎我为尔守尔盍从我归皆从之入见濠将曰濠有横涧山可守濠有粮二十余万石可付壮者七斗弱者五老者三负以行于是寿春之屯花靥者亦赖以济君率濠之民正什伍立赏格以守忠献公曰君信可用也按此时濠州积粮米未必有许数公溯所云或非其实姑附此当考 诏杨存中多出文榜于两淮诸处不以是何军分逃亡之人并与免罪别作一项招收专充御前使唤既而言者以为恐隳军政且聚逋逃之卒为御前之军殆非佳名望止令于元旧军分自陈仍限两月其主兵官不加抚循致使士卒逃亡亦乞重寘典宪如此则诸军被国家宽大之恩不违祖宗立法之意小人知惧纪律可行矣从之四月己卯臣僚奏驳 鄂州左军副统制王宣自汝州以二百骑还至唐州时蔡州围急京西制置使吴拱遣步骑万三千人往援之统领官游皋等至确山留不进拱乃以宣权中军统制节制沿边军马趣救蔡州 是日雪 
甲子武功大夫荣州剌史带御器械李绰为入内内侍省押班 
　　乙丑武功大夫吉州剌史刘光时知鼎州以川狭宣谕使虞允文言其出自将门深晓边机故也寻诏光时复忠州团练使光时复遥团日历不书但于三月庚子以是官见当考 是日鄂州驻劄御前中军权统制王宣败金人于蔡州确山县前一日宣以所部距确山三十五里而营质明候骑报敌至确山众欲不战宣不可乃舍其步士引骑兵三千先行分为三阵敌冲阵心宣令诸军以背刀冲夺三阵俱进秉义郎右军副将汲靖有勇力宣召之靖请百骑宣与骑二百靖上马据鞍高呼曰今日汲靖为陛下破此贼贼若不破誓不生还左右闻之人百其勇宣曰汲靖事济矣靖驰入敌阵奋击贼众披靡靖出入者三惟亡二骑诸军亦勇进金人遂遁宣整众不追方金之未败也招讨使吴拱以赵撙孤军不可留屡以蜡书趣回军撙以敌围方急若弃城而去贼兵追击势必败亡况蔡州军食有余拱怒以蜡书付诸将令一面班师会敌兵败还撙乃与诸将夜出蔡之居人皆从之天气昏黑堕坑谷而死者甚众于是撙自信阳归德安而宣亦还屯襄阳府赵甡之遗史确山之捷在二月二十六日甲子赵撙去蔡州在二十七日乙丑而赵成京西战功录云二十六日到邹沟下寨去确山三十五里二十七日早战于确山今从之 
　　丙寅瘗钦宗重于招贤寺立虞主上亲遣奠执政议上宜服袍履权礼部侍郎黄中言曰三年天下之通丧尧舜之所共也后世以日易月巳有愧于古矣然犹于二十七日释服之后因事则服之庶几反正本朝典故大葬启攒必服其初服是也若曰今十月而葬不可复服则真宗九月而葬何为亦服其初服乎以故事考之衰服为当前二日左仆射陈康伯等进呈上览奏曰朕为人子岂可使事兄之礼过于事父中至都堂右仆射朱倬谓中曰徽考大行有故事矣中曰此前日之误今所当改奈何复因之倬因谓上意实然臣子务为恭顺可也中曰责难于君乃为恭耳此以会要日历及中行状参修 是日金人复取蔡州 
　　是月为姚兴立祠于和州名旌忠 兴元都统制姚仲遣副将赵诠王宁引兵往攻镇戎军金闻官军至阖其城收其吊桥擐甲引满坚壁固守诠等引兵断其贯绳诸军毕登尽发平射神臂弓射其敌楼更遣重兵分击敌势不支主簿赵士持自言本皇族与同知任诱先开门出降获其知军振戈将军韩珏伪定远大将军同知渭州秦弼闻王师下镇戎遂托疾不受金命与其子进义校尉嵩及其孥来归宣抚司以弼知镇戎军 
　　建炎以来系年要录卷一百九十七 
　　 

●建炎以来系年要录卷一百九十八 
　　宋 李心传 撰 
　　绍兴三十有二年闰二月按是月戊辰朔己巳集英殿修撰张孝祥知抚州 直宝文阁王佐知吉州 
　　辛未诏诸路常平米并令以新易陈在仓以五年为率如过五年尽数变转毋得停留失陷官物 龙神卫四厢都指挥使宁武军承宣使江州驻劄御前诸军都统制戚方添差两浙东路马步军副都总管绍兴府驻劄 忠训郎干办翰林司曹耘为合门祇候耘勋子也 是日金人以熙兰之兵围河州弥望蔽野兵械甚设官军之未得河州也守将温特赫遣食粮军驰书于临洮德顺以求援为其吏曹刘浩等十有八人谋匿之不行巳而浩等悉来归及敌兵再至呼于城下曰惟以刘浩等缒城而出乃释围浩等射其呼者使去会义军运炮击贼众杀其将一人敌乃小却然亦未退 
　　壬申钦宗虞主还几筵殿上亲行安神礼于是自七虞至九虞皆亲行之 
　　癸酉修武郎知威州赵迪再任迪普五世孙也四川制置使王刚中言其治状有方蛮夷畏服乃有是命 是日金人破河州初河既受围金将温特赫扬言曰河州能为南人死守甚壮今我留此万一汉军乘虚入熙则熙又为人有也不如引兵归援熙耳乃率兵径去城上士卒伺知之交口相贺守城益怠弛甲以坐是夜人人困卧城陬漏上敌驱铁骑捣城斯须城坏州民尚有未知敌至者翌日癸酉敌驱父老婴孺数万屠之迁壮者数千隶军先是宣抚使命惠逢李进等会蕃汉兵援河州逢以兵徒单寡不能支敌乞师者再顷之宣抚使遣将领郭师伟将骑七百为逢声援师伟未至河州已陷逢屯通会进屯临洮逢遣人谓曰金今再至是无河州决也吾曹罪在不测不如并力以往犹获免也进曰敌兵愈前近万人我以危兵缀之必取辱逢信之因休士卒进即星夜趋河州后二日逢闻之掩面泣下曰李进误我进至河州城巳陷敌焚荡除城趾而巳敌之屠城也吏曹刘浩与其徒八人遁走得免余十人被害宣抚使吴璘皆命浩辈以官 
　　甲戌上问宰执以金人消息朱倬曰据报称葛王又有兄弟争立之祸则是彼国中多故上曰金王再世篡弑自此必内难未已为之君者不亦难乎倬曰金将有五单于分裂之势上曰审如是则中国自无事矣 直秘阁两浙转运副使林安宅为尚书户部郎中总领淮东军马钱粮 右通奉大夫韩仲通知明州 武功大夫荣州剌史刘泽添差两浙西路马步军副总管常州驻劄泽前弃扬州去至是复之 
　　乙亥诏资政殿学士知太平州汤鹏举令致仕先是鹏举言今年七十有四乞依近旨致仕诏鹏举提举临安府洞霄宫殿中侍御史吴芾言鹏举天姿凶险老而益甚其在当涂妄作威福乃有是命 左朝奉大夫沈介知永州 入内东头供奉官贾竑还所寄资为武义大夫保宁军承宣使带御器械 右朝奉大夫新通判建康府陈良弼知信阳军 
　　丙子上亲行卒哭之祭于几筵殿 
　　丁丑金国奉直大夫支邦荣特换左奉议郎邦荣已见绍兴三十一年八月壬戌 
　　戊寅上送钦宗虞主于和宁门外奉辞遂祔神主于太庙第十一室以尚书左仆射陈康伯为礼仪使嗣濮王士輵华容军节度使居广纯州观察使居闳为三献祖宗皆用特羊备乐舞 诏修武郎主管台州崇道观赵师孟赴行在师孟尝从胡安国授春秋大旨屏居衡州僧寺几二十年至是张浚言其才可任事操可律贪乃有是命 
　　辛巳中书言昨金人牒取有亲属在北界命官等当时有心怀忠义不肯从敌藏避之人欲下诸州榜谕许令自陈仍旧出仕从之 资政殿学士知洪州魏良臣言与江西转运判官林仲纯因职事相失乞回避诏仲纯放罢良臣提举临安府洞霄宫 
　　癸未宰执奏事参知政事杨椿留身求去上慰谕不许先是钦宗神主祔庙而椿以年衰不能久立几于僵仆左右掖之而出椿不自安乃丐免于是殿中侍御史吴芾等相继论之 诏出浙西江东常平米二万赐两淮为赈济归正人之用降授右朝请郎冯荣叔知濠州 左奉议郎李焘知荣州 成忠郎合门祇候知濠州都遇添差淮南西路兵马副都监濠州驻劄 是日正侍大夫宣州观察使兴元府驻劄御前右军统制杨从仪率诸将攻大散关拔之关之未下也左从政郎都统司干办公事朱绂以书遗总领财赋王之望言诸军斗志不锐战心不壮且曰使我力战就能果立微劳其如赏格当在何处伺候核实保明申获宣司总司指挥往返数旬岂能济急大率目今事势与前时异不立重赏何以责人于死事乞详酌事机别与措置略于川蜀科敷军须之费十分之一多与准备赏给钱物近一二百万自总所移文诸帅多出晓示号令诸军各使立功以就见赏谓如散关一处设使当初有银绢一二万匹两钱引一二十万道桩在凤州宣抚吴公节使姚公明告诸军遣二三统制官各以其所部全军一出谕之曰当进而退则坐以军律进而胜捷能破关险则有此重赏如是而军不用命敌不破灭无有也之望怒答书言用兵百三十日糗粮草料银绢钱引所在委积未尝乏与累次喝犒朝廷支赐自是诸军应报稽缓文字才到本所立便给散略无留阻散关前攻不下闻自有说不知是险固不可取乎是有可取之理而无银绢钱引之故士卒不用命乎若可取而士不用命岂计司之责必有任其咎者况闻攻关之日死伤不少则非士卒之不用命矣自来兵家行军若逗挠无功多是以粮道不继嫁祸于有司以自解亦未闻以无堆垛赏给为词者也国家息兵二十年将士不战竭四川之资以奉之一旦临敌更须堆垛银绢而后可用则军政可知矣且如向来和尚原丁刘圈杀金平诸军大捷近日吴宣抚取方山原秦州等处王四厢取商虢等州吴四厢取唐邓州亦不闻先垛银绢始能破敌也朝廷赏格甚明本所初无悭吝如秦州治平之功得宣司关状即时行下鱼关支散何尝稍令阙误兼鱼关金帛钱物充满府藏宣抚不住关拨岂是无有桩办耶李晟屯东渭桥无积赀输粮以忠义感人卒灭大盗足下以书生为人幕府不能以此等事规赞主帅而反咎主人以不敛于民岂不异哉九月以后兴元一军巳支拨过钱引二十八万道银绢二千匹两而糗粮草料与犒设犒赏不与焉亦不为不应付矣若皆及将士岂不可以立功有功当赏而未得者何人也朝廷分司庀职各有所主而于财贿出纳为尤严经由检察互相关防所有屡降指挥凡有支费宣司审实总所量度此古今通义而圣朝之明制也足下独不辨何哉来书谓攻散关时若得银绢钱引桩在凤州而敌不破灭无有也桩在凤州与在鱼关何异方宣抚以攻守之策会问节使时亦不闻以此为言今散关凤翔未破足下可与军中议取散关要银绢钱引若干取凤翔要若干可以必克本所当一切抱认足下可结罪保明具申当以闻于朝如克敌而赏不行仆之责也若本所抱认而不能克足下当如何绂不敢对至是从仪督同统制田昇等夜引兵攻散关四鼓拔之遂分兵据和尚原金人走宝鸡绂眉山人也是役也宣抚司调梁洋义士万数授以楮甲使之先登比交锋官军先遁义士死者大半西人痛之 
　　甲申淮南转运副使杨抗罢以右谏议大夫梁仲敏论其因循尸素也 右朝奉郎朱夏卿直徽猷阁主管江州太平兴国宫夏卿自淮东总领罢归乃有是命 右奉议郎知房州司马倬直秘阁录邓州之功也 左朝奉郎通判信州陈扃直秘阁知信州扃以荐得召见遂有是命言者论扃颇有吏能褒宠太过诏俟满岁取旨 
　　丙戌诏赐张浚钱十九万缗为沿江诸军造舟之费初上既还临安有劝浚求去者浚念旧臣无他在人心尤以已之去就为安危乃不敢言去日治府事细大必亲焉 秘书省著作佐郎张震言自建炎元年至绍兴十二年日历已成者五百九十卷多所舛误而十二年以后迄今所修未成书者至八百三十余草卷未立传者七百七人切虑日久益以废弛望令本监长贰同共修纂正其差误内因故相所作时政纪所修者并审订事实签贴修改从之 诏唐邓州进士于襄阳府解试院并试 
　　戊子上始纯吉服 殿中侍御史吴芾论军中冒滥功赏之毙乞榜谕诸军应寄名之人尽行销落诏限一月自陈如违停官编管 官告院言诸军以战功迁秩给告者乞并牒军中拘收绫纸钱诏特免 旧制宗女出适者给资钱有司乏财不以时遣南外宗女有踰四十不嫁者时祖宗八世女但得八十千再行者又减半于是直敷文阁知南外宗正事子游言今宗女未嫁者岁费钱米一万一千余缗而合得嫁资才九千五百缗而巳望下福建路漕司以经总钱借支期以半岁从之 
　　己丑诏免光化军上供上贡等一年 集英殿修撰知婺州周葵升敷文阁待制 秘阁修撰知温州徐林充敷文阁待制提举江州太平兴国宫以年逾七十有请也 广东转运判官林孝泽献助军钱十五万缗湖南转运判官黄绩何佾献四万缗诏激赏库收 右谏议大夫梁仲敏入对论参知政事杨椿辅政期年专务謟谀以奉同列议论政事之际则拱手唯唯既归私第则酣饮度日以备员保禄为得计朝廷何赖焉殿中侍御史吴芾言椿自为侍从巳无可称其在翰苑所为辞命类皆剽窃前人缀缉以进冒登政府一言无所关纳一事无所建明但为乡人图差遣为知旧干荐举而巳故都人目为收敕参政又以伴食参政目之去冬警报初闻有数从官谒椿勉以规画又以危言动之椿竟不答但指耳以对盖椿素有聩疾也亲厚有风之使去者椿曰吾为参政宰相诺吾亦诺宰相拜吾亦拜重听何伤其贪禄无耻至于如此左正言刘度亦论椿贪懦无耻顷为湖北宪率以三百千而售一举状自为侍从登政府惟听兵部亲事官及亲随吏货赂请求望赐罢免以肃中外 
　　辛卯参知政事杨椿充资政殿学士提举在外宫观椿为台谏所击四上疏丐免乃有是命 诏宰辅亲王近臣报谢天地宗庙社稷宫观及诸神用太常少卿王普请也 
　　壬辰上始御正殿 右武大夫和州防御使江州驻劄御前右军统制李贵为江南西路兵马钤辖罢从军 浙西沿海制置使李宝奏胶西立功将士三千五百九十人诏第赏有差于是左从政郎京东招讨使主管羽檄军书文字曹秬特改合入官仍迁三秩秬江阴人也湖北京西制置使吴拱言西北来归之人甚众望权令踏逐寺观安泊分给官田贷之牛种权免租税上从之 
　　癸巳敷文阁待制枢密都承旨徐嘉充馆伴大金国信使武功大夫吉州剌史权知合门事孟思恭副之先是北使高忠建等将入境责成礼及新复诸郡此据朱熹撰黄中行状修入但熹称责新复四郡则恐误盖此时京西淮北狭西新复近二十郡不但海泗唐邓而巳接伴使洪迈移书曰自古以来邻邦往来并用敌礼向者本朝皇帝上为先帝下为生灵勉抑尊称以就和好而岐国无故兴师背盟自取夷灭窃闻大金新皇帝有仁厚爱民之心本朝亟谕将帅止令收复外不许追袭乃蒙责问首遣信使举国欣幸无以为谕但一切之礼难以复仍旧贯当至临淮上谒更俟惠顾曲折面闻近例迓使相见于淮河中流及是见于虹县之比虞姬墓始抗礼比锡燕以钦宗丧制未终不用乐 太府少卿总领四川财赋王之望言于宰执曰伏闻金人改图愿修旧好遣使叩关将至阙下近狭西伪都统者亦揭榜令其将士毋得交战以待讲解察其上下之意和议甚切盖和议不定则必有内忧不独惧我师之致讨而巳国家以生灵为念固应许其自新有如三事所宜审处一正名分二减币聘三画疆界窃料金人之议必出两端一则欲仍用旧仪更增岁币而以河南故地尽归本朝一则欲复请侵疆各守旧境而以契丹故事求为敌国二者皆未可遽也女真本越在远服贡献于我海上之盟以契丹之故约为兄弟契丹既灭便寻衅端以宣和为渝盟靖康为失信劫迁二帝沦陷中原圣主中兴怀柔备至而狃于常胜必欲兼并凶力既穷始通和好天子不较称谓屈巳从权者正以强弱之势有未敌耳其后东昏正隆屡盟屡变至敢倾国大举直窥济江其渝盟信视我宣和靖康孰轻孰重我可以为辞矣今其立者素非人望以孱庸之故得自全于正隆之朝完颜一宗诛屠略尽见在近属惟有葛王僣盗之谋起于群下非有受命之符遏乱之略也威福大柄必在权强内外乖争覆亡可待故即位未几已有兄弟之变近传金主诏书兵部尚书克锡昭武大将军鄂楞延安府同知李老僧武义将军千户乌赫哩统军司令史鄂尔多谋叛伏诛观其累世骨肉自相剪除此岂安固之基灵长之运哉则强弱之势与靖康以后事体不侔远甚若欲通好必寻海上之盟复敌国之礼然后可许名分既正岁币自轻凡此二事彼必不敢固执唯分画之议恐费商搉耳大河以南彼知终非所有或当轻以与我而别有所邀然淮汉之北人稀土旷都无险扼汴都残破徒有虚名虽或得之未易经理发兵戍守少则不足多则不堪措置一乖腹心罹患此黠敌反覆巳试之策而我向来受欺覆车之明戒也岂可保哉厥今天下之势唯狭西为可复其地去北最远控带江河内有四川为之根本我巳得其十余州若摧散关凤翔之众则其余风靡矣今日之议设以大河为界固中国之福犹当深图利害以敉后艰若以此更有邀求岂容堕其奸计彼欲降尊损币自同契丹而靳吝土疆不肯分割则狭西之地决不可失宜以我所得陈蔡唐许颍嵩洛并他路诸州两相换易如尚不可则宁稍增币期于必从独留南阳以通武关若我并梁雍荆扬之区保江汉秦蜀之险平居无事积粮固圉北虽猖獗亦无能为若其有衅可乘北方不足图也此事至重非片言所决必一再往复而后可了惟少忍之而巳狭西既得则置宣抚司于阶成和凤之间分布将帅据和尚方山仙人等原以临制关中各用上人保其郡邑如熙秦京兆要害之处量出蜀兵戍之使以其力自参而不为蜀累邂逅有警则下甲而出征万一不虞则回戈而固守进可逐利退无后忧抚绥数年形势自壮不烦粮馈不耗金钱唯稍出蜀缣增印钱引以募籴于狭西便足以了办经费天下之利莫大于此百世之业也之望所言在此月而不得其日今因差馆伴附书之书中称若摧散关凤翔之众则其余风靡盖在未复散关之前也 权尚书吏部侍郎汪应辰与权户部侍郎徐度两易应辰仍兼权国子祭酒 诏去年十月癸卯所降劫盗一切抵死指挥勿行 右朝奉大夫提举两浙西路常平茶盐公事徐康行尚书户部员外郎总领淮东财赋军马钱粮 户部郎中总领淮东财赋军马钱粮林安宅令赴本部供职 
　　甲午右武大夫元居实为淮东东路马步军副总管扬州驻劄专一招填本路阙额军兵 右承事郎干办行在诸司审计司曹耜为军器监主簿耜亦勋子也 
　　乙未右朝请郎知盱眙军周淙言富察特默奴婢走马自燕来报契丹侵扰金国等事上谓大臣曰上天悔祸与国相攻今先遣使请和则其国中可卜昔西汉五单于争立久之呼韩邪朝于渭上傥旧疆复还得奉祖宗陵寝尤见天意眷顾诚国家之福也陈康伯奏曰顷年金后有云只见汉和蕃不见蕃和汉今日金先求和仰见圣德动天之应 左中大夫提举洪州玉龙观董弅引年告老诏复敷文阁待制既而右谏议大夫梁仲敏论其居乡扰民乃降为集英殿修撰三月乙卯 四川总领所增印钱引一百万道以备边储先是密诏许本所增引三百万道去年十二月庚子总领王之望恐害引直寝不行至是宣慰使虞允文取拨百万以备招军之望始增补其数半充新复州军省计半备犒军而巳 
　　是月兴元都统制姚仲统忠义统领叚彦引兵攻平安关寨克之进至原州金人坚守不下彦以兵围其城鼓励将士乘势毕登遂拔之杀其知州完颜萨里获同知镇国将军赫舍哩乌楞古等并其孥来献乃以彦知原州彦又遣将官陈＜王巳＞克西壕柳泉绥宁靖安四寨原州之克史无其日捷奏四月九日到行在费士戣蜀口用兵录系之闰二月 
　　三月丁酉朔新除资政殿学士杨椿降充端明殿学士提举临安府洞霄宫时谏官梁仲敏刘度连疏论椿持禄苟容而殿中侍御史吴芾极言椿按刑湖北委政妻弟关节公行既位于朝蜀人之求官理赏者椿受其赂遗擅以威势逼胁省部以遂其私所得减半不以与人而尽出卖于富室所破宣借元不差人而收所请于私帑三衢豪民徐国澄纳钱二千二百缗遂以门客恩泽奏之众牙分钱不均喧争于市椿知而不耻章再上乃有是命 起居郎唐文若起居舍人兼权中书舍人刘珙并试中书舍人珙仍兼权直学士院 权尚书户部侍郎张运充集英殿修撰提举江州太平兴国宫从所请也 殿中侍御史吴芾言本台如遇得旨令台谏赴都堂议事或特令荐举及同共看详文字未审监察御史合与不合干预事下吏部本部言依条称台官谓大夫中丞侍御两院御史又御史台令称两院御史者谓殿中侍御史监察御史合依上条干预从之 
　　己亥诏海州涟水县依旧隶楚州以金人围海州故也 
　　庚子诏扈从视师官吏军兵依绍兴四年例各转一官资 中书门下省检正诸房公事吕广问为起居郎 左朝奉大夫宋朴提举台州崇道观 右朝奉大夫提举福建路常平茶事钟世明罢先是世明自陈本贯南剑州乞回避诏特免言者论世明居乡嗜利有同市人今为本部使者何所不至朝廷若欲抆拭用之且试以两淮凋毙州郡令以功赎过仍乞自今应差监司必先下部检点家状然后除授庶几不废祖宗之法从之 
　　辛丑左宣教郎新主管官告院杜易依旧知嘉兴县初邑民娄睿等诣提刑颂易于巡幸之时催科不扰提刑官王趯荐于朝诏召入会邑民有以本县曩尝歛钱募人挽舟自钉其手赴御史台声冤者谏官因论近韩元吉知建安县虽以大臣之荐亦俟终更方许赴阙今易到官未及一考遂除告院则是娄睿之言乃重于执政之荐也望下本路监司审实如果有善政即乞用韩元吉例仍将御史台所诉改送邻州根究庶几毁誉核实升黜不爽从之 是日四川宣抚使吴璘自秦州引兵至德顺军先是兴元都统制姚仲攻德顺踰四旬不能下乃以中侍大夫武当军承宣使知夔州李师颜代之与中军统制吴挺节制军马会金国都统完颜喀齐喀副都统张忠彦自凤翔济师又遣其左都监自熙河以兵由张义堡驻摧沙合泾原之师来援挺与敌遇于瓦亭统制官拱卫大夫秀州剌史吴胜合门宣赞舍人朱勇等以所部逆战统领官王宏谓人曰吾赤手归朝骤官将领不以死力战非夫也即突出部其徒击敌坐椅注飞矢如猬毛宏不动敌败去然诸军犹畏敌军盛复相持不敢进璘恐士有怠志遂自将以往至是抵城下 
　　壬寅诏诸路帅府并置会子库 左司员外郎充接伴使洪迈文州剌史知合门事充接伴副使张抡等言接伴变更旧例事件望降付三省枢密院令主管往来国信所照会今巳差馆伴及日后接送伴再赐御筵中使并令通知庶免异同从之迈等所更凡十四事其大略则不传御名不问圣躬不称上国下国伴使与北使语称主上为本朝皇帝而北使亦改宋国为宋朝旧中使读口宣微称有旨今抗声言有敕旧称帝恩隆厚今改称圣恩旧私觌用状申送今用目子旧与北使远迎状及赂北引接金银等皆罢日历洪迈等奏接伴更变旧例事件今开具如后一旧于淮河中流取接今于虹县北虞姬墓首一旧接伴使副先一日发远近状人使不答今来不与一旧只传帝名而北方传庙讳御名今彼此不传一旧接伴使问大金皇帝圣躬万福北使只问宋帝清躬万福今彼此不问一旧相见之初对立巳定接伴出班就北使立位叙致今彼此稍前一旧上中节公参时接伴公服出笏迎于幕外与之揖今只着紫衫而彼冠服如仪上节先作一番参接伴稍起不还揖中节来则坐受其礼一旧北引接初传衔时赂以金十两银二十两今不与一旧与比使语称上国下国今称贵朝本朝一旧北使口称本朝为宋国今改为圣朝一旧对使人称皇帝为主上今称本朝皇帝一旧赐御筵中使读口宣低称有旨今抗声言有敕一旧中使与北使相揖北引接请中使稍前今只依平揖一旧御筵劝酒传语称帝恩隆厚今称圣恩隆厚一旧送私觌接伴用衔位姓名申状人使回状押字不书名今彼此用目子 
　　癸卯合门客省奏北使到阙朝见礼仪及参酌传语意度并以在京旧仪及渡江后近例北使见日位于西班照东班宰臣稍退从之 诏合门宣赞舍人知海州魏胜妻于氏特封安人金之围海州也胜为流矢所中病甚于氏割股肉进之胜寻愈故有是命 
　　甲辰罢扈从官吏迁官其禁卫军兵依巳降旨时言者交章论临安至建康不远官吏俸券优厚其视军兵之驱驰道路事固不同况比来军下奏功例多冒滥朝廷方欲痛惩其毙则赏典所加岂容不惜傥谓绍兴四年之例不得不遵则六年移跸江上比之四年尤为淹久初未尝有赏则是当时巳悟前赏之非而革之矣望寝前降指挥以杜侥幸之门庶协公议故有是旨 司农少卿总领湖广江西财赋向伯奋守司农卿太府少卿总领四川财赋王之望试太府卿以二人饷军无阙故也 
　　乙巳少保奉国军节度使四川宣抚使领兴州驻劄御前诸军都统制职事充利州西路安抚使判兴州充狭西河东路招讨使吴璘为少傅 龙神卫四厢都指挥使保宁军承宣使金房开达州驻劄御前诸军都统制兼知金州兼金房开达州安抚使王彦为保平军节度使录商虢之功也 权尚书礼部侍郎兼侍讲黄中落权字 翰林学士兼侍读兼权吏部尚书何溥充龙图阁学士提举江州太平兴国宫以疾自请也 
　　丁未左司员外兼国史院编修官洪迈文州剌史知合门事张抡接伴北使还入见迈等言伏见巳降指挥罢北使沿路游观烧香窃谓朝廷方接纳邻好所争者大非一事而止也今赐予宴犒一切如旧则游观小节似不必略若以钦宗皇帝服制为辞则向者显仁皇后吊祭使来天竺浙江之行犹且不废或彼有请拒之无名望令有司依例施行诏使人欲往浙江观潮令馆伴谕以近日水势湍猛损坏江亭石岸难为观看其天竺并沿路游观烧香且依近例或无所请即依巳降指挥施行遂以迈守起居舍人兼职如故是日金国报登位使高忠建等入国门始忠建责臣礼及新复诸郡迈以闻且曰土疆实利不可与礼节虚名不足惜也礼部侍郎黄中闻之亟奏曰名定实随百世不易不可谓虚土疆得失一彼一此不可谓实议者或有言土地实也君臣名也趋今之宜当先实而后名乃我之利权兵部侍郎陈俊卿曰今力未可守虽得河南不免为虚名臣谓不若先正名分名分正则国威张而岁币亦可损矣洪迈所奏它书无之朱熹撰黄中墓志云迓者以闻盖迈时为接伴使也 
　　戊申录文宣王四十九世孙孔琯为右迪功郎以白身最长承继恩也 主管淮西安抚司公事方滋言右迪功郎卢仲贤招谕到归正愿就屯田人一万七百五十二人欲添差仲贤本司干办公事专一招集其田系在濠州境内乞令濠州守臣兼带措置屯田余州候招集有绪依此从之 是日四川宣抚使吴璘复德顺军璘初至城下自将数十骑绕城守陴者闻呼相公来观望咨嗟矢不忍发敌气索于是璘按行诸屯预治夹河战地前一日当阵斩一将数其罪以肃军诸将股栗乃先以数百骑尝敌敌一鸣鼓锐士跃出突我兵遂空壁来战我军得先治地无不一当十逮苦战久日且暮璘忽传呼某将战不力其人即殊死斗敌大败遂遁入壁质明我再出兵敌坚壁不战会天大风雪敌引众夜遁璘入城市不改肆父老拥马迎拜几不得行遂遣忠义统领严忠取环州获其守将中宪大夫郭裔先是武功大夫合门宣赞舍人强霓与其弟武经大夫震皆陷敌及是自环州来归璘嘉其忠义奏以霓知环州兼沿边安抚司公事震统领忠义军屯环州熊克小历附复德顺于四月之末按德顺奏以四月四日至行在小历误也复环州不得其日奏至在四月九日今并附复德顺之后 
　　己酉太常少卿王普假工部侍郎充送伴大金报登宝位国信使武翼大夫荣州刺史带御器械王谦假昭庆军承宣使副之时巳议遣洪迈张伦出疆故改命二人送伴 忠义统领孟晞聚众数千人于宿亳之间朱家林尝与金人战诏以晞为承节郎 
　　庚戌权尚书户部侍郎兼权国子祭酒汪应辰兼侍讲进讲春秋 文州剌史知合门事张抡为果州团练使起居舍人洪迈特转一官录接伴之劳也 右朝请大夫知黄州沈邦直依所乞主管台州崇道观 右朝奉大夫新知濠州冯荣叔移知黄州 合门祗候淮南西路兵马都监都遇复知濠州 
　　辛亥命权兵部侍郎陈俊卿权工部侍郎许尹措置两淮堡寨屯田等事初命御营宿卫使杨存中与两路制置帅漕司同措置而久未就绪故复遣近臣 
　　壬子金国报登位使骠骑上将军元帅府左监军高忠建副使通议大夫尚书礼部侍郎张景仁见于紫宸殿故事北使授馆之三日即引见至是以议礼未定故用是日于是北使于隔门外下马近例于宫门内隔门接下马三节人下马于皇城外近例在皇城门内上下马使副位于节度使之南不设氊褥近例与宰相齐班仍并设氊褥以钦宗丧制未终不设仗次燕垂拱殿不用乐先是合门定受书之礼略如京都故事东京旧仪北使跪于地下进书内侍启匣取书宰执读书毕使人升殿跪传北主语问上起居客省官宣问毕北使下殿起居诏馆伴使徐嚞等以所定示之忠建固执上特许殿上进书此月辛亥降旨及升阶犹执旧礼尚书左仆射陈康伯以谊折之忠建语塞乃请宰相受书康伯奏曰臣以宰相难以下行合门之职忠建奉书跪不肯起廷臣相顾眙愕康伯呼嚞至榻前厉声曰馆伴在馆所议何事嚞径前掣其书以进北使气沮上嘉叹之此以日历会要隆兴宣谕圣语徐嚞待罪奏奏状熊克小历参修 兵部尚书川狭宣谕使虞允文言自去年以来湖襄诸军转战京西因粮于敌比常年岁计约减省储积得米斛二十万石乞行下本路于上件米内支拨应付京西招讨使等处新移效用如川狭诸军有上件因粮减省米斛亦乞行下许本司移文四川总领所用支新募军兵效用从之 
　　癸丑金人围淮宁府守城武翼大夫忠州剌史陈亨伯登城督战为流矢所中死之 
　　甲寅右迪功郎尹穑等引对穑河南人也 敷文阁待制枢密都承旨徐嚞武功大夫吉州剌史权知合门事充馆伴副使孟思恭言馆伴金国使人所有朝见一节得旨特令上殿进书臣等先与北使副议上殿礼数及将进书客省接书仪范凡三次说谕北使张景仁云都理会得已将所议节次奏闻不期北使副在殿上却乞近上臣僚接书续奉旨令馆伴接书臣即时接书进呈讫合行待罪诏放罪 燕北使于都亭驿命知枢密院事叶义问押伴 故秘阁修撰曾开追复敷文阁待制 诏韩诫巳除在京宫观诫嘉彦子巳见所有请给自供职以来未尝支破可令依禄格施行给事中金安节权中书舍人刘珙言臣等初谓国家赋禄高下具载格法有司何为不与放行致烦圣听今将户部案牍契勘据粮料院状称张说昨提举佑神观请给依例支给即与张说事体一同难以免借减臣等复自检照给与禄格诸遥郡承宣使除统兵战守官外并行借减其指挥著在禄格行之巳久今诫既任宫观差遣自合借减况与张说事体一同诚难独免若或放行恐后来者转相攀援有渎天听望令照应借减指挥施行庶几人悉知分一遵明制从之 四川宣抚使吴璘自德顺军复还河池 是日金人自摧沙引兵由开远堡犯镇戎军环城呼噪众矢尽发守将秦弼来救援时兴元都统制姚仲巳遣将官王仲等领千兵戍镇戎至是又遣副将杜孝廉领兵五百屯摧沙为外御 
　　乙卯右朝散大夫吴巘提举淮南东路常平茶盐公事 
丙辰燕北使于都亭驿命同知枢密院事黄祖舜押伴近例不临宴则宰臣就馆赐宴至是稍杀其礼 
　　丁巳金国人使高忠建等入辞置酒垂拱殿忠建等既朝留驿中凡五日观涛天竺之游皆罢之至是面受报书用敌国礼将退遣客省官宣谕云皇帝起居大金皇帝谢远劳人使持送厚币闻皇帝登宝位不胜欣庆续当专遣人钦持贺礼忠建等捧授如仪 起居舍人兼国史院编修官洪迈假翰林学士充贺大金登宝位国信使果州团练使知合门事张抡假镇东军节度使副之亮之立也秦桧白遣柄臣往贺至是复用旧礼 右武大夫荣州剌史提举佑神观张说知合门事 言者请仿汉武故事诏侍从台谏各举内外之臣可备使命者不限官之文武位之高卑察其可用即奖擢以为缓急之用苟得如曹利用辈亦奚患事之不集诏各举一员 初嘉州徼外蛮既掠赖因忠镇二寨又于州境立夷神庙而归无敢谁何者言者谓诸州寨将祖宗时择其土豪为之特与蠲免徭役故皆乐于承命近年以来不复免役而又三年一替其权不专所部土丁曾不为用望复旧制且久其任凡三年之中无败阙透漏即以校副尉之类补之如其不才或致骚扰即许他人论替又土丁与夷獠杂居习熟地理便于驰逐望令勒成队伍以备缓急诏制置司措置 
　　戊午北使出国门 忠义军统制兼知兰州王宏引兵拔会州获其通事李山甫等五十四人宣抚司因令宏统制兰会州军马 
　　是日金人陷淮宁府忠义副统领戴规部兵巷战夺门以出为敌所害守将陈亨祖之母及其家五十余人皆死后赠亨祖容州观察使赠规三官录其家三人又为亨祖立祠于光州名闵忠北之叛盟也淮襄诸军复得海泗唐邓陈蔡许汝亳寿等十州自是但余四州而已亨祖赠官等指挥在四月乙酉 
　　己未上始御经筵自去秋以用兵权罢讲读至是复之权刑部侍郎兼侍讲黄祖舜进论语解义诏给事中金安节等看详安节等言其书词义明粹足为后学之传乃令国子监板行仍赐祖舜诏书奖谕 
　　辛酉上谕宰执曰近传到金人赏格卿等见否陈康伯曰见之上曰其意何如康伯曰观其语云边衅既生未底宁息恐是京师总兵蕃官所请欲复取所失州县耳上曰朕熟金国用兵始末自尼玛哈阿里布在时军政极严不用赏典止用威胁其下而人自畏服今赏格如此之重必是人不用命也康伯等曰圣识高远非臣等所及 左宣教郎诸王宫大小学教授袁孚特引对诏孚守监察御史 枢密都承旨徐嚞等奏馆伴更改近例事件望降付有司令今后馆伴参照施 行从之嚞等所陈凡十四事其大略则更定朝谒与进书授书仪范及伴使与北使抗礼而巳日历徐嚞孟思恭奏蒙差充馆伴大金报登宝位使人自接见至出驿有更改事件下项一近例馆伴传衔以纸四张单阶先通于北使副北使副以纸一张双衔便回答今彼此只用一张双衔一近例馆伴先于亭子内等候北使副上轿先立轿于班荆馆门外侍候北使副上轿同入今改只各就船同上轿摆定入馆门归幕次中一近例掌仪以下先于北使副船外岸上立定趋参其北使上中节止就幕次内参馆伴今来争议本所掌仪以下与北上中节各不公参一近例在驿每遇过位馆伴使副于位次便门立定相迎同至设厅今改更不相迎止就设厅上对立相揖一近例遇使人入内使副于宫门内隔门里上下马今改宫门内隔门外上下马一近例三节人于皇城门里上下马今改皇城门外上下马一使人朝见并意度等仪范并系与北使对南面争议逐□申明朝廷降到指挥今来与近例更改不同一近例使人在驿遇天使赐到物以两次赐物并作一番受赐拜表谢恩今更改逐次拜表谢恩一近例使人观涛天竺之游今更不往一近例临安知府书送酒食并书仪与北使副并用状子系衔书名北使副回状系衔押字今改不用状一使人朝辞捧授国书等礼仪系是争议改更并从旧例即与近例不同一近例夜筵解换馆伴请都管以下就筵劝酒馆伴起身与都管以下相揖其北使副不起身今改北使副皆起身一近例馆伴自执注子斟劝都管以下今改作只令通事斟劝 权户部侍郎兼侍讲汪应辰言太祖乾德四年诏盐铁度支户部判官自今应制置起请事件或素未谙详不知利害即牒问曾临莅者别司判官同共看详画时回牒可否从长就便方得施行开宝三年又诏今后一司如有敷奏诸司同取指挥总合便宜方得行遣臣窃以人之材智不能兼备有宜于此而不宜于彼者故许未达之事别司得以看详事之施行不能曲尽有便于此而不便于彼者故令敷奏之事三司皆同取旨其虑事也周矣今之户部昔之三司而郎官分曹治事各司其局遵守法令无敢出意见而议其他者得毋如太祖诏令所虑者乎欲乞今后户部或事有相关或理有可疑难以便行裁决者并许长贰临时与众郎官聚议文字皆令连书既有定议然后付本曹行遣庶几谨重大计博尽众谋而不致于疏略抵牾也从之 金人引兵与蕃官兴格同围原州守将叚彦亲率忠义统领巩诠领兵并州之官吏军民登城以守金依城建寨昼夜攻击原州城虽固而忠义兵皆无甲乃遣使诣镇戎军秦弼求援弼无兵可遣不得巳分第三将赵诠及总押官苟俊所领兵之半应之兴格本泾原部落子奔降于北深知利害险扼之处金遂将之 是日川狭宣谕使虞允文至西县之东总领四川财赋王之望自利州往会之允文之出使也与京西制置使吴珙荆南都统制李道会于襄阳至是又与四川宣抚司吴璘会于河池前后博议经略中原之策令董庠守淮东郭振守淮西赵撙次信阳李道进新野吴拱与王彦合军于商川吴璘姚仲以大军出关辅因长安之粮以取河南因河南之粮而会诸军以取汴则兵力全而饷道省至如两河可传檄而定遂驿疏以闻先是之望数以军兴费广为言朝廷令劝谕民户献纳之望因是亲至梁洋谕豪民使之输财焉 
　　壬戌上谓辅臣曰近大将入觐有以鞍马宝货为献者惟马不可阙余皆却之盖虑以进奉为名公肆掊克有害军政耳时主管侍卫马军司公事成闵自淮东赴行在故上语及之上因言宫中平时服食器用无非俭素如彘肩豆腐间以供膳器皿之属亦无棱道今御厨所用是也朱倬曰当书之为后世法上曰此何足为后世法陈康伯曰此盛德事外间有未知者岂可不书 敷文阁待制提举江州太平兴国宫周石致仕 
　　癸亥夏人二千余骑至菜园川俘掠又二百余骑寇马家巉 
　　甲子言者论比年以来士风委靡以观望为进取之资以姑息干长厚之誉是以州县官吏弛慢赃污庇而不发望明诏有司应官吏以不职不法抵罪监司守倅不先按发而旋觉察者并坐以知而不告之罪务在必行又言祖宗为治之道可为万世法岁月寖久或因臣僚建言有所更革吏缘为奸望自今悉付中书后省或送所隶之司使之看详必于祖宗之意无所违戾然后施行则良法美意在人耳目吏无所容其奸矣从之 
　　丙寅四川宣抚使吴璘令右军统制卢仕闵尽以秦凤路并山外忠义人及镇戎军四将军马留隶守臣秦弼先是弼言镇戎兵备单弱敌势甚盛乞遣援兵故也 是月明州言高丽国纲首徐德荣至本州言本国欲遣贺使诏守臣韩仲通说谕许从其请殿中侍御史吴芾言高丽与金人接壤为其所役如绍兴丙寅尝使金稚圭入贡巳至明州朝廷惧其为间亟遣之回至是二十余载方两国交兵德荣之情可疑今若许之使其果来则惧有意外之虞万一不至即取笑外国上从其请乃止之 太府卿总领四川财赋兼权提举秦凤等路买马监牧公事王之望遗宰执书言见今三帅分头征讨官军义士与招降之众几十二万人前此用兵无如今日犒赐激赏籴博粮草之费巳一千余万引自休兵以来二十年间纤微积累之数及累次朝廷支降钱物皆已费用所存无几耳今不之计而向去事势未有休息之期战胜则有重赏纳降则有大费皆不可预计本所若常无数百万以准备应付缓急何以枝梧晓夕忧惶未知攸济兹者朝廷遣腹心近臣宣谕川狭专委以招军买马此诚国家武备所急然皆在四川安危大计与总领所用兵循常非泛一切调度之外虞尚书元初申画所降指挥并不仰给本所朝廷聪明灼知本所别无钱物可以支拨故出内库金给降度牒以供其用及宣谕使到此费用渐广与向来遥度事体不同故凡指挥本所事间或出乎元初画降之外两司职任各是逼迫虽互相昭悉而皆有不得巳者想宣谕接续再有申明而本所未曾承受总领茶马本是两大司平时所费恐自不赀今两司所费又多于平时数倍而欲以总所平时所有供两司数倍之用况宣谕使司招军买马又在其外而所费尤不可算乎以前总领兼领茶马是欲那取催收之资以济军用今来之望权秦司却是暗侵总所财物以供买马当此军兴调饷之际以一司所有供三大司非泛之用其将何以应给许总领任内以新招军合添衣粮请于朝廷于茶马司拨钱四十万引应付是时之望权四川茶马今之望为总计要将总领所钱物应付两司买马相去只在一年之间所费十倍之广不应取予如此之相反也若将来本所用度阙乏误国大计将谁任其咎者巳累具诚恳控告庙堂乞改授一宫观差遣伏望别选才能委以济办依之望所乞早赐陶镕庶免有误公事 
　　是春淮水暴涨中有如白雾其阔可里所其长亘淮南北又有赤气浮于淮面高仅尺长百余步自高邮至兴化县若血凝而成者此据孙祖义高邮志 
　　建炎以来系年要录卷一百九十八 
　　建炎以来系年要录卷一百九十八金人地名考证 
　　温特赫原书作温迪痕误改见卷一百九十七 
　　克锡原书作可喜与金史同并误今改正 
　　鄂楞原书作乌伦即金史之斡伦并误今改正 
　　乌赫哩原书作乌古剌误今改正 
　　鄂尔多原书作斡里朵即金史之斡鲁朵并误今改正 
　　萨里原书作撒里误今改正 
　　赫舍哩乌楞古原书作纥石烈讹鲁古即金史之斡鲁古并误今改正 
　　喀齐喀原书作合喜误改见卷一百三十八 
　　尼玛哈原书作粘罕误改见卷一 
　　阿里布原书作阿里不误改见卷二 
　　兴格原书作杏果误今改正 
　　富察特默原书作蒲察徒穆误改见卷一百九十一 


●建炎以来系年要录卷一百九十九 
　　宋 李心传 撰 
　　绍兴三十有二年夏四月丁卯朔四川宣抚使吴璘得本司副将兼知德顺军张舜忠报金人七千余骑至九龙泉距原州十五里设两寨于南原一寨于城西时原州受围五日矣敌势益壮民人粮畜俘掠殆尽叚彦巩诠屡来告急都统制姚仲亦言金人更益兵寇原州今镇戎之城周九里三十步先因地震楼橹頺尽城亦中圯虽曩时分遣步军一千马军五千而城大不足以卫其后秦弼勒回摧沙寨弓箭手而弓矢器甲皆阙巳令张舜忠遣步军五百增戍又卢仕闵领元留德顺兵五百人往援原州 
　　己巳诏防秋不远事贵预备足食足兵宜有长策可令台谏侍从各以己见条具陈奏 殿中侍御史吴芾言大农之财一岁所入几五千万而内藏激赏不与焉会其多寡比景德全盛时十增其四地不足而赋加多则取于民者巳尽不可以复求矣惟当痛节冗费盖今天下之兵内外何翅三十万太祖太宗削平诸国尽取其数亦不过此况大农每岁餋兵之费几十之九若更加募何以赡之今欲兵之足莫如核实不得令虚张人数拣其骁锐汰其疲弱使人皆可用则官无费财是一举而两得之也时将士阵亡者众军多虚籍故芾言及之芾所奏不得其月日或可移附此月丙申改除户侍之后 礼部侍郎黄中言足食之计在于量入为出今天下财赋半入内帑有司莫能计其虚盈请悉以归左藏且引唐杨炎告德宗语曰陛下仁圣岂不能如德宗之为哉上善之 
　　庚午言者奏右朝奉大夫新知信阳军陈良弼疏庸右朝奉大夫新知黄州冯荣叔贪鄙右朝请郎新知江州曾愭琐懦诏并罢 敦武郎鄂州驻劄御前军第九将李恂兼知信阳军 言者论诸军效用旧无升进格法昨降指挥三岁与转一官至承信郎止然而国朝八资之制自守阙进义副尉以上自有磨勘年限凡二十二年而后入品今三岁而转一资又有挽强之赏八资可坐而致矣近制效用挽弓一石每岁一试八箭中垛与转两资则是三岁而可获六资矣其转资之格望特诏有司讲求至当别与定制诏兵部看详本部言欲将转至守阙进义副尉之人更不理到军三年赏八箭以上转两资显是侥冒欲乞六箭上垛转一资十箭以上转两资若别行拍试者依克敌弓例每次增加一斗力至一石五斗止从之 建王女永嘉郡主卒乾道二年追封嘉国公主诏以医官李师尧等属吏王奏臣女幼多疾患若加罪医人臣之愚分尤不遑安欲望＜宀十见＞恩特与疏放疏再上从之 是日德顺捷奏至 
　　辛未诏淮南新复州军举人许于近便州军一处并试每终场十三人解一人中兴圣政上宣谕宰臣陈康伯等曰卿等曾询访今岁民间蚕麦何如向虽多雨二麦稍黄今巳登场而价不闻翔踊朕以令外市茧以知其直二者约度虽小有伤而成熟亦不减七分矣 臣留正等曰君人者餋人者也食则忧天下之饥衣则忧天下之寒书称文王卑服即康功田功则田功云者知小民稼穑之艰难不遑暇逸以就天下餋民之功云尔此文王之所以造周也太上皇帝当蚕麦既成乃潜遣市于外因物之贵贱以察知岁之丰俭唯虑天下之民不得其所餋如是则虽处九重之深而民之利病何患乎不知忧勤之心文王无以过之中兴之业盖有所本矣 武功大夫吉州刺史权知合门事孟思恭落阶官为文州剌史以尝再使北廷也 左朝散郎知常州叶颙依所乞主管台州崇道观 
　　壬申诏御营宿卫使司统制将佐使臣军兵等四万三百五十二人各转一官资出戍暴露者转两官资用太傅御营宿卫使和义郡王杨存中奏也时存中还行在乃罢存中措置两淮而以观文殿大学士判建康府张浚兼之浚出入将相三十年素为士卒所畏爱至是复总军政皆乐为用 是日北使高忠建等出境 
　　癸酉左宣教郎史正志为司农寺丞 殿中侍御史吴芾言向来岁遣聘使多以有用之财博易无用之物大率先行货赂厚结北使方得与北商为市潜行遁迹常虞彰露间遭捃摭复以贿免不惟有累陛下清俭之德亦所以启敌人轻侮之心历年于此习以为常臣下虽知莫敢轻议今再通和好尚虑将命之臣或仍前例有伤国体为害非细诏使副严切觉察如使副博易回日令台谏弹劾 诏左朝奉大夫知江阴军杨师中与右奉议郎知高邮军吕令问两易 蠲淮东残破州军上供银绢米麦经总制钱一年 初蒙城县人倪震等率丁口数千渡淮来归居花靥镇粮乏不能自存颇出怨语御营宿卫使杨存中言淮西有归正人甚多既阙粮食日虞回归复兴诽谤之言反使人人解体望出淮西总领所钱粮付知寿春府郭振以赒给之从之 是日四川宣抚司令右军统制卢仕闵领山外四将山里四将兵及冀演所领部落趣程尽往守德顺之东山寨 
　　甲戌宰执进呈次因论淮上屯田事上曰士大夫言此者甚众然须有定论用诸民乎用诸军乎若论既定当先为治城垒庐舍使老少有所归蓄积有所藏然后可为陈康伯曰今西北归正人愿就耕者甚众巳降牛种本钱赵子潚所纳抽解木植亦分送两淮治屯田人庐舍矣上曰甚善上又曰卿等用人当收悫实为上若好名沽激如画饼然终不可食耳巳而权兵部侍郎陈俊卿自淮东还乞募民耕荒田蠲其徭役及七年租税从之俊卿陈请在五月甲辰 权吏部侍郎凌景夏言臣闻定而不易者谓之法法不能尽者存乎人国家设铨选以听群吏之治其掌于七司著在令甲则所守者法也疑似之间可与可夺悉得以例施行则所任者人也然所谓法犹可按籍而视所谓例则散在案牍之中匿于胥吏之手而长贰有迁改郎曹有替移来者不可以复知去者不能以尽告索例而不获虽有强明健决之才不复敢议引例而不当虽有至公尽理之事不复可伸臣尝观汉之公府则有辞讼比以类相从尚书则有决事比以省请谳之弊比之为言犹今之例云尔臣愚以谓今吏部七司亦宜许置例册凡换给之期限战功之定处去失之保任书填之审实奏荐之限隔酬赏之用否有定参照凡曾经申请或堂白或取上旨者每一事巳命郎官以次画时拟定而长贰书之于册永以为例每半年则上于尚书省用印给下仍关御史台而详焉部胥失举坐以责罚事之可为例者不得遗例之所不载者不得言也如是则前后与决悉在有司之目开卷尽知猾吏无所肆巧货赂不得而通奸弊由之而息庶几铨叙平允实天下士大夫之幸诏吏部措置申省 左正言刘度言恭睹绍兴二十九年六月诏书禁约苞苴结交权要掊克卒伍以济请托之私近闻道路之言成闵入朝侍从卿监郎官合门内侍皆有馈赂受授之间公然抵冒此例一开若不重行禁约他日将帅入朝必争治苞苴以相夸尚而挂虚名削廪给必更滋蔓以充其求不得可禁矣况成闵此归若有功而欲赏则远近观听必曰以馈赂而获迁也若有罪而欲贷则远近观听必曰以馈赂而获免也不惟堕紊邦制玷累士风而成闵所以为身谋者亦甚疏矣欲望申严戒饬揭榜朝堂今后群臣輙受苞苴令御史台弹劾重置典宪断在必行毋为文具从之赵甡之遗史云言者论成闵苞苴交结诏榜朝堂巳而收去 左朝奉大夫提举江南东路常平茶盐公事洪适行尚书户部员外郎总领淮东财赋军马钱粮适乃代徐康康五月甲寅致仕总所建治京口名虽淮东而所总多江东浙西财赋适常奏乞以浙西江东入衔勿复增荐举添官属庶名正事顺可以办集不从 亲卫大夫和州防御使贾和仲添差江南东路马步军副总管建康驻劄修武郎合门宣赞舍人权通判唐州胡彬为武翼郎职依旧彬唐州土豪聚众复其州京西制置使吴拱持授至是加命 四川宣抚使兼陕西河东路招讨使吴璘言收复秦洮路招到正兵弓箭手万人乞支给器甲自休兵有旨令成都潼川遂宁府嘉卭资渠州七作院日造甲兴元府阆成州大安军仙人关六作院日造神臂弓马甲披氊至是二十年器械山积逮军事将兴今工部侍郎许尹时为总领官又乞令成都潼川府夔州路宪曹二司取禁军阙额系省钱益除戎器于是诸库所管甲至二万副有奇其余称此及璘有请遂命总领所以甲万副予之 是日吴璘命姚仲即日趣程之德顺统制官卢仕闵姚志并听节制如得机便即进兵克复泾渭等州仲言所领兵少欲就兴元洋州把守兵内分遣一千为助璘从之于是仲以河池兵千四百九十有九秦州兵五千五百四十通所将兵为九千三十有九并诣德顺余兵留屯甘谷摧沙镇戎军时原州受围巳久应兵寡弱敌兵益置大炮十有四所更用鹅车洞子拥迫城下矢石乱发军民死守伤没甚众势将不支守将段彦巩诠告于知镇戎军秦弼又言原州镇戎唇齿相依原州失守镇戎必孤弼闻宣抚司乃就令弼尽领四将兵部落子诣州应援叚彦报兴格率渭州兵围原州增至七万余众卢仕闵谓泾渭距德顺镇戎地远而原州势急闻于姚仲乞分遣所统制前马步军一千七百有四援原州仲乃令右军统制李在分遣治平寨屯兵五百人往援之仕闵以原州急止分遣其兵寨于东山及渭州道三岔口榆林堡堡距州五十里以为应援且密遣壮士驰报城中俾知外援以坚其守 
　　丁丑安德军节度使龙神卫四厢都指挥使提举佑神观张子盖为镇江府驻劄御前诸军都统制子盖之除实代成闵日历不载除日但于此月戊寅书子盖内殿引见巳系都统制衔赵甡之遗史在此日 是日川陕宣谕使虞允文檄四川总领所近奉圣旨川陕诸军因粮减省米斛许本司移文总领所用之新募军兵效用并四川宣抚司开具到新复州县见在粮斛共三十五万九千八百九十一石应副军马支用契勘系对数减省总领所合应副赡军粮斛数目今请依所降圣旨将前项减省粮斛纽算籴本水脚钱数今项桩管听候当司取拨支遗具巳桩钱数回报时允文在河池宣抚使吴璘尝为言三路因粮于敌不仰蜀中漕运允文即取索拘收到粮米数目璘不知其故具以报之允文遂有对拨籴本之议 
</div>
    <div class="pagination">
<a href="建炎以来系年要录_page112.html">上一页</a><span>...</span><a href="建炎以来系年要录_page108.html">108</a><a href="建炎以来系年要录_page109.html">109</a><a href="建炎以来系年要录_page110.html">110</a><a href="建炎以来系年要录_page111.html">111</a><a href="建炎以来系年要录_page112.html">112</a><span class="current-page">113</span><a href="建炎以来系年要录_page114.html">114</a><a href="建炎以来系年要录_page115.html">115</a><a href="建炎以来系年要录_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
