<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 114 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 114 页/共 607 页</h1>
    <div class="content">　　礼仪使王钦若请躬谒太庙毕，亲诣元德皇太后庙。诏礼官定议，议如钦若所请，从之。
　　庚子，召从官宴于回銮庆赐楼，宴父老于楼下，不作乐。
　　壬寅，发郑州，过潘孝子墓，命有司表之。次中牟县。
　　癸卯，次琼林苑，赐部署钤辖羊酒，犒设将士。
　　夏四月甲辰朔，车驾至自汾阴。
　　乙巳，赐扈从诸班直、诸军及所经戍兵、铺卒、诸司官健缗钱有差，道病死者悉给其家。
　　丁未，令江、淮转运司雇客船转粟，以赈登、莱州饥民。
　　己酉，谒太庙。又谒元德太后庙，自门降辇步入，酌献如太庙，设登歌。两省、御史供奉官，宗室防御使以上，鎫班于庙内，余于庙外。参知政事冯拯、赵安仁分告孝惠诸后庙。
　　庚戌，诏以时渐炎燠，京师赐酺，宜至今秋。放西京皇城内外园苑洒埽役夫六十余人归农，量增军士给役。
　　辛亥，谒启圣院太宗神御殿、普安院元德皇太后圣容。
　　壬子，左龙武将军、澄州刺史、驸马都尉李遵勖坐私长公主之乳母，责授均州团练副使。始遵勖请对言其事，欲归过他人，会赦弗问。及事露，上遣使诘之，辞多矫诬，上怒，然以长公主未尝言遵勖之失，恐伤其意，不忍深究也。既而辅臣列奏请正朝典，乃有是责。遵勖寻以疾求徙居蔡州，许之。（司马光日记云：刘攽言，李遵勖坐无礼于长公主之乳母，降授均州团练副使，真宗欲杀之，先召长公主欲观其意语之曰：「我有一事欲语汝而未敢。」主惊曰：「李遵勖无恙乎！」因流涕被面，僵仆于地，乃不果杀。及李淑受诏撰长公主碑，先宣言「赦李遵勖事尤美，不可不书」。诸子闻之惧，重赂淑，不果书。按真宗性仁，必不至遽欲杀遵勖，恐光所闻或诬，今不取。）
　　峡路钤辖慕容德琛部送为恶蛮人王髃体等至阙下，上曰：「蛮夷不识教义，向之为乱，亦守臣失于绥抚耳。」鎫免死，配隶江、浙远地。（德琛，延钊子也。）
　　赵德明遣使贡马，贺汾阴礼毕。赐德明衣带、鞍勒马、器币，宾佐将士银帛、茶荈。时贡马子弟或与京城民相殴，有折齿者，开封府言当杖脊，诏以事付鄜延路，令移文德明，就彼决遣之。
　　癸丑，诏迎导天书玉辂将士，例外别赐缗钱。
　　遣近臣祭谢后土、西岳、西海、西渎。又遣官分诣诸陵庙致祭。
　　秦州回鹘安密等贡玉带，贺汾阴礼毕。
　　甲寅，给事中种放还终南山，赐宴赋诗如前例。（宋朝要录：乙卯，交州来贡。）
　　己未，诏恭上汾阴后土庙额曰「太宁」，遣中使增葺庙宇。令知河中府周起一月一检校。民庶祭赛，止拜庭中，官吏非祠祭，亦勿升殿。
　　以河中府进士薛南为试将作监主簿，首诣阙请祀汾阴者也。
　　录王继勋子惟德为汝州军事推官。惟德子用和先隶军，特令落籍归侍。继勋坐多杀不辜被诛，其家穷窘，上以孝明皇后故，特□其嗣。
　　同州饥，民有鬻子者，遣官驰驿存抚赈济之。（宋朝要录：遣太常博士舒赍。）
　　诏两京诸路本城、诸司库务军校补职及二十年，特与转资。
　　庚申，诏唐相娄师德庙宜禁樵采。
　　先是，京东转运司副使马元方【一八】按部至濮州，知州蒋信张宴，元方倨慢，既醉，即殴信，会赦免劾。辛酉，徙元方知宿州，仍下诏切责之。
　　甲子，楚王元佐为太尉；宁王元偓为成德、安国节度使，进封相王。（按原本作襄王，误。考真宗本纪及此书，八月壬寅增给诸王府公用钱，相王、舒王岁万二千贯。则当从本纪作「相」为是。）舒王元偁为镇南、宁国节度使。元佐而下，鎫兼中书令。荣王元俨为安静、武胜节度使，兼侍中。
　　定难节度使赵德明守中书令。
　　乙丑，葺尚书省，三月而毕。（八月乙巳毕功。）
　　丙寅，髃臣用壬戌赦书，咸以次迁秩。客省使、忠州刺史曹利用为内客省使、领嘉州防御使，日就食于枢密院【一九】。先是，以内客省使厅事为三班院，于是令三班院分厅事处之。（近时蔡延庆之孙名兴宗者【二○】，着祖宗官制旧典，云太祖以内客省使换枢密，以延福宫使换宣徽。按本志内客省使乃唐置，其就食于枢密，亦旧例也。不知兴宗所记换枢密事出何书，当考。蔡氏又云内客省使，累朝不置，崇宁后，只除童贯一员而已，恩数几同执政，以元自枢密使副换此名也。按太祖朝【二一】，□廷祚、李处耘、王仁赡、李崇矩、曹彬，鎫先后居枢密使副之任，独不见由使副换内客省者为何人，当考。）
　　己巳，令并州葺晋祠，衡州葺神农庙。
　　上谓宰相曰：「朕阅唐六典，起居郎、舍人、司谏、正言凡十二员，近者此官多阙，可因覃庆，选有才望、为中外所知者补之。」于是直史馆陈尧佐、乐黄目、盛玄、王随、路振、崔遵度【二二】、陈知微、李谘、陈越等九人，悉授两省官。盛玄，余杭人，后改名度。
　　壬申，诏诸州勿遣司理参军监騳场务。
　　是月，赠中书令、许国文穆公吕蒙正卒。
　　五月甲戌朔，诏自今宰相官至仆射者，鎫于中书都堂赴上，不带平章事者，亦于本省赴上，令太常礼院、崇文院检讨【二三】，详定仪注。先是，中书侍郎、兼兵部尚书、平章事王旦迁右仆射，止于本厅受贺。上宠待辅臣，遂命振举旧仪。
　　丙子，加交址郡王李公蕴同平章事。
　　洪州言知州、刑部郎中王济卒。济临终，自草遗表，大率以进贤俊、退谀佞、罢土木不急之费为言，余不及私。
　　己卯，合门言自今内职将校，请依文武官例，假日不许辞见，从之。
　　乙酉，增皇侄以下月俸。先是，初授官俸三十千，稍加五十千，再加七十千。行庆之后，各求领郡。上以新进秩，不许，但增俸焉。
　　丁亥，蒲端国主又遣使来贡方物，以金板镌所上表辞。
　　己丑，遣使籍缘汴装卸卒分隶诸州下军，以其间多强暴之辈，凌扰平民也。
　　庚寅，幸上清宫、景德开宝寺，遂谒玉清昭应宫。
　　京兆府旱，诏赈之。
　　诏谕诸道设科取士之意，俾各尽至公，或致遗材，当行覆视。其应解而不解，不应解而解者，鎫行朝典。
　　癸巳，以内客省使曹利用为鄜延部署，代李允正也。徙允正知永兴军。允正性严毅，喜行杀戮，素病痀偻，故罕在要近云。
　　王承美请于丰州城内置玄圣文宣王庙，从之。
　　乙未，诏加上东岳曰天齐仁圣帝，南岳曰司天昭圣帝，西岳曰金天顺圣帝，北岳曰安天元圣帝，中岳曰中天崇圣帝。命翰林学士李宗谔、龙图阁直学士陈彭年与礼官详定仪注。又作奉神述，备纪崇事之意。（王称东都事略：诏曰：峻极之岳，神灵主焉，其加上五岳帝号。）
　　丁酉，御崇政殿虑囚，死罪以下递降一等。
　　己亥，以主客郎中李巽为度支郎中、两浙转运副使，司勋郎中王矩为工部郎中、京西转运副使。初，遣官提点刑狱，至是代还，命资政殿大学士向敏中等较其殿最，以尝活冤狱者为第二等，皆迁秩，朝臣为转运使，使臣知州。余为第三等，授近地知州、监、军。巽、矩鎫入第二等故也。（李巽，已见景德二年四月，当考。）
　　改西京永安指挥曰奉先，升为禁军，在清塞之下。
　　壬寅，诏淮南诸州民今年夏税租愿纳钱者，鎫听从便。
　　诏郎中及带职员外郎已上，遇汾阴赦，乞保任其子，鎫依例施行。
　　注　　释
　　【一】徙知永兴军府王嗣宗代之「府」字原脱，据宋史卷二八七王嗣宗传补。
　　【二】丰州北藏才西族「西」原作「勒」，据阁本及宋会要方域二一之一一、宋史卷四九一党项传改。
　　【三】今年夏税「夏」原作「春」，据阁本及宋会要方域一六之二改。
　　【四】俾奉事无怠「事」原作「侍」，据宋本、宋撮要本、阁本改。
　　【五】以代其役「代」原作「待」，据宋本、宋撮要本、阁本改。
　　【六】南望僊掌「南望」二字原倒，据宋本、宋撮要本及长编纪事本末卷一九祀汾阴乙正。
　　【七】此地为战场「此」上原衍「皆以」二字，据宋本、宋撮要本、阁本及上引长编纪事本末、治迹统类卷四真宗祥符删。
　　【八】蒲婆罗宋史卷八真宗纪作「蒲婆」，宋会要蕃夷七之一八作「蒲婆觽」。
　　【九】渎皆不答「答」原作「得」，据宋本、宋撮要本及宋史卷四五七李渎传改。
　　【一○】上作祀汾阴礼成诗「祀」字原脱，据宋本、宋撮要本及长编纪事本末卷一九祀汾阴补。
　　【一一】遂居华山之王力岩「王力岩」，宋史卷四六二柴通玄传附郑隐传作「王刁岩」。
　　【一二】人与金帛多拒之「人」字原脱，据宋本、宋撮要本、阁本及上引宋史补。
　　【一三】宴虢州父老于行宫门「行宫」二字原倒，据阁本及长编纪事本末卷一九祀汾阴乙正。
　　【一四】皆宾礼焉「焉」原作「野」，据宋本、宋撮要本、阁本改。
　　【一五】野既辞召命「野」原作「时」，据同上书改。
　　【一六】亦未尝差扰编民「编」原作「边」，据宋本、宋撮要本及长编纪事本末卷一九祀汾阴改。
　　【一七】止得科丝「科丝」原作「棰罪」，据阁本改。
　　【一八】京东转运司副使马元方「司」原作「使」，据阁本改。按宋史卷三○一马元方传谓元方「为京东转运副使，迁转运使，按部至濮州」。
　　【一九】日就食于枢密院「院」原作「使」，据宋本、宋撮要本、阁本改。
　　【二○】近时蔡延庆之孙名兴宗者「延」原作「廷」，据宋本、宋撮要本改。按蔡延庆，宋史卷二八六有传。
　　【二一】按太祖朝「朝」原作「庙」，据宋本、宋撮要本、阁本改。
　　【二二】崔遵度原作「崔遵庆」，据宋本、宋撮要本及编年纲目卷七、宋史全文卷六改。按崔遵度，宋史卷四四一有传。
　　【二三】令太常礼院崇文院检讨「崇文院」三字原脱，据宋本、宋撮要本及治迹统类卷二九官制沿革上补。
续资治通鉴长编
卷七十六
卷七十六
　　起讫时间 起真宗大中祥符四年六月尽是年十二月
　　卷　　名 续资治通鉴长编卷七十六
　　帝　　号 宋真宗
　　年　　号 大中祥符四年（辛亥，1011）
　　全　　文
　　六月癸卯朔，徐州言，知州、山南东道节度使、驸马都尉□元扆卒。上甚悼惜之，赠中书令，谥忠惠，子弟进秩者五人。且以自得疾，本州岛不即上言，有诏劾其官属。后葬元扆时，上元然灯为移次夕。
　　己酉，诏诸路州、府遣亲属奉方物诣汾阴者，送学士院量试本业，授试秩斋郎，不就试者补三班借职，如东封例【一】。
　　辛亥，益州言知霸州董仁诰为其巡检使董延早所杀。
　　庚申，命龙图阁直学士陈彭年、待制张知白王曙同详定合门仪制。
　　甲子，以甚暑，录示军民解毒方。
　　开封府言祥符县有飞蝗。
　　先是，春秋二仲月遣宗正卿以公服巡陵，于是诏以祭服行事。
　　上以歙州岁供宣敕大纸【二】，其数甚多，颇劳民力，思有以宽之。知枢密事王钦若因奏诸房纸羡余者，凡一十万八千三百番，望令三司罢给一年，仍减本州岛造数【三】。从之。遣中使宣谕，副都承旨张质已下【四】，仍特赐御筵。
　　江、淮南水灾民饥。丙寅，命起居舍人、直史馆李迪为安抚使，内殿崇班、合门祗候张利用为都监，所至存问里闾，察访官吏，讯详犴狱，宽节财征，以便宜从事。既而迪等言，庐、寿州早稻已登，江、洪、筠、袁州涨溢民田，不至全伤。（张利用，未见。）
　　知洪州李玄病，上与宰相历选朝士，将徙知扬州凌策代之。上曰：「南昌水潦艰殆，长吏当便宜从事，不必礏于外计也。」王旦言策聭事和平，若委以方面，望即授江南转运使。诏可，仍遣使谕以遴简之意。饶州产金，前诏禁商贾贩鬻，或有论告，逮系满狱，策请纵民贩市，官责其算，人甚便之。（实录于明年闰十月末乃书饶州事，今依本传并书之。策除漕，乙丑日也。）
　　授交甘等州、大食、蒲端、三麻兰、勿巡、蒲婆罗国进奉使官。
　　剑、利、阆、集、壁、巴等州饥，诏赈之。
　　内供奉官张承素为其父赠丰州观察使崇贵立神道碑，上曰：「中官立碑，恐无此例，如李神福、窦神兴曾立碑即可。」（此见会要，李、窦立碑事，当考。）
　　两浙、福建、荆湖、广南诸州循伪制输丁身钱，岁凡四十五万四百贯，民有子者或弃不养，或卖为僮仆【五】，或度为释老。秋七月壬申朔，诏悉除之。
　　癸酉，历代帝王陵寝申禁樵采，犯者，所在官司并论其罪。
　　丙子，诏自今应差文武臣僚充安抚使副、巡检、都监及提点刑狱之类，但系同差带职名者，并令一班辞见，合重行异位，即依常例。
　　崇真资圣禅院市蔬扰人，丁丑，诏以蔬圃赐之。
　　庚辰，上谓辅臣曰：「昨覃庆，中外迁官，惟入内内侍省、内侍省官若依例改转，即勤惰劳逸不能均矣。」因取两司官姓名，较其入仕久近、干事繁简，第升降之。遂诏从祀至脽上、河中府入仕及十年者，至西京入仕及十五年者，留司掌事入仕及十七年者，并与改转【六】。将命在外者，并如之。其请长假及事故入仕未满限者，量增奉给。内诸司使有子者，恩例外更特与改转一人。
</div>
    <div class="pagination">
<a href="续资治通鉴长编_page113.html">上一页</a><span>...</span><a href="续资治通鉴长编_page109.html">109</a><a href="续资治通鉴长编_page110.html">110</a><a href="续资治通鉴长编_page111.html">111</a><a href="续资治通鉴长编_page112.html">112</a><a href="续资治通鉴长编_page113.html">113</a><span class="current-page">114</span><a href="续资治通鉴长编_page115.html">115</a><a href="续资治通鉴长编_page116.html">116</a><a href="续资治通鉴长编_page117.html">117</a><a href="续资治通鉴长编_page118.html">118</a><a href="续资治通鉴长编_page119.html">119</a><span>...</span><a href="续资治通鉴长编_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
