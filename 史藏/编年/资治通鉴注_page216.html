<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 216 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 216 页/共 334 页</h1>
    <div class="content">3二月，丁巳，上发东都；甲戌，至京师。
4夏，五月，癸未，徙安西都护府于龟兹，以旧安西复为西州都督府，镇高昌故地。〔贞观十四年平高昌，置安西都护府于交河城，今徙于龟兹。〕
5六月，营州都督兼东夷都护程名振、右领军中郎将薛仁贵将兵攻高丽之赤烽镇，拔之，斩首四百余级，捕虏百余人。高丽遣其大将豆方娄帅众三万拒之，名振以契丹逆击，大破之，斩首二千五百级。〔考异曰：旧书仁贵传云：「显庆二年，副程名振经略辽东，破高丽于贵端城；斩首三千级。今从实录。〕
6秋，八月，甲寅，播罗哀獠酋长多胡桑等帅众内附。〔播罗哀，罗窦生獠部落之名。獠，鲁皓翻。酋，慈由翻。长，知两翻。〕
7冬，十月，庚申，吐蕃赞普来请婚。
8中书令李义府有宠于上，诸子孩抱者并列清贵。而义府贪冒无厌，〔冒，莫北翻。厌，于盐翻。〕母、妻及诸子、女伲、卖官鬻狱，其门如市，多树朋党，倾动朝野。〔朝，直遥翻。〕中书令杜正伦每以先进自处，〔处，昌吕翻。〕义府恃恩，不为之下，由是有隙，与义府讼于上前。上以大臣不和，两责之。十一月，乙酉，贬正伦横州刺史，义府普州刺史。正伦寻卒于横州。〔横州，汉广郁高梁之地。晋武帝太康七年，置宁浦郡，梁分置简阳郡。隋置简州，大业废为宁浦县，属郁林郡。唐武德初，复置南简州，贞观八年，更名横州。至京师五千五百三十九里，至东都四千七百五里。普州，汉牛鞞、垫江、资中三县地。后周置安岳县，并置普州。隋废州，以县属资阳郡。唐武二年，复置普州。至京师二千三百六十里，至东都三千二百三里。卒，子恤翻。〕
9阿史那贺鲁既被擒，谓萧嗣业曰：「我本亡虏，为先帝所存，〔事见上卷贞观二十二年。被，皮义翻。〕先帝遇我厚而我负之，今日之败，天所怒也。吾闻中国刑人必于市，愿刑我于昭陵之前以谢先帝。」上闻而怜之。贺鲁至京师，甲午，献于昭陵。敕免其死，分其种落为六都督府，〔以处木昆部为訇延都督府，突骑施索葛莫贺部为嗢鹿都督府，胡禄屋阙部为盐泊都督府，摄舍提暾部为双河都督府，鼠尼施处半部为鹰娑都督府。突厥施阿利施部为洁山都督府。种，章勇翻。〕其所役属诸国皆置州府，西尽波斯，并隶安西都护府。〔四镇都督府，州三十四；西域都督府十六，州七十二。〕贺鲁寻死，葬于颉利墓侧。
10戊戌，以许敬宗为中书令，大理卿辛茂将为兼侍中。
11开府仪同三司鄂忠武公尉迟敬德薨。〔尉，纡勿翻。〕敬德晚年闲居，学延年术，修饰池台，奏清商乐以自奉养，不交通宾客，凡十六年，年七十四，以病终，朝廷恩礼甚厚。
12是岁，爱州刺史褚遂良卒。
13雍州司士许祎与来济善，〔唐雍州士曹，司士参军事，正七品下，掌津梁舟车舍宅工艺。雍，于用翻。祎，吁韦翻。〕侍御史张伦与李义府有怨，吏部尚书唐临奏以祎为江南道巡察使，伦为剑南道巡察使。〔使，疏吏翻。〕是时义府虽在外，皇后常保护之，以临为挟私选授。
四年〔（己未、六五九）〕
1春，二月，乙丑，免临官。
2三月，壬午，西突厥兴昔亡可汗与真珠叶护战于双河，斩真珠叶护。〔真珠叶护事始上卷永徽四年。〕
3夏，四月，丙辰，以于志宁为太子太师、同中书门下三品；乙丑，以黄门侍郎许圉师参知政事。〔考异曰：旧传云：「二年，同中书门下三品。」新传无年。今从实录。按考异所谓旧传、新传，皆许圉师传也。〕
4武后以太尉赵公长孙无忌受重赐而不助己，〔事见上卷永徽五年。〕深怨之。及议废王后，燕公于志宁中立不言，〔事见上卷永徽六年。燕，因肩翻。〕武后亦不悦。许敬宗屡以利害说无忌，无忌每面折之，敬宗亦怨。〔说，输芮翻。折，之舌翻。〕武后既立，无忌内不自安，后令敬宗伺其隙而陷之。〔伺，相吏翻。〕
会洛阳人李奉节告太子洗马韦季方、监察御史李巢朋党事．〔洗，悉荐翻。监，古衔翻。〕敕敬宗与辛茂将鞫之。敬宗按之急，季方自刺，不死，〔刺，七亦翻。〕敬宗因诬奏季方欲与无忌构陷忠臣近戚，使权归无忌，伺隙谋反，今事觉，故自杀。上惊曰：「岂有此邪！舅为小人所间，〔间，古苋翻。〕小生疑阻则有之，何至于反！」敬宗曰：「臣始末推究，反状已露，陛下犹以为疑，恐非社稷之福。」〔考异曰：实录：「洛阳人李奉节上封事告太子洗马韦季方、监察御史李巢交通朝贵，有朋党之事。诏敬宗与侍中辛茂将鞫之，敬宗按之甚急，季方事迫，自刺，不死。又搜奉节，得私书，有题与赵师者，遂奏言：『赵师，即无忌也。阴为隐语，欲陷忠良，伺隙谋反。』上惊曰：『岂当有此，或容恶人间构，小生疑阻，至于即反，犹恐不然。』敬宗奏曰：『臣始末推勘，自奉节有赵师之言，又得伪书，是季方所作，即疑无忌欲反。使其潜行构间，斥除忠臣近戚，此计若行，自然权归无忌。踪迹已露，陛下犹有所疑，恐非社稷之福。』」旧无忌传云：「敬宗使人上封事，称监察御史李巢与无忌交通谋反，诏敬宗与茂将鞫之。」唐历、统纪与实录略同。按奉节乃告事之人，推鞫者岂得反搜奉节之家。且与赵师者谁之私书，若是季方书，安得在奉节家！若在奉节家，奉节当执以兴讼，何待搜而后得！又既云赵师是无忌，乃是实与无忌书，何得谓之伪书！实录叙此事殊卤莽，首尾差舛，不可知其详实，故略取大意而已。旧传所云，虽为简径，然高宗初无疑无忌之心，故李弘奉告无忌反，高宗立斩之，何至奉节而独令敬宗鞫之也。且实录在前而详，列传在后而略，故亦未可据也。〕上泣曰：「我家不幸，亲戚间屡有异志，往年高阳公主与房遗爱谋反，〔事见上卷永徽三年。〕今元舅复然，〔复，扶又翻。〕使朕凓见天下之人。兹事若实，如之何﹖」对曰：「遗爱乳臭儿，与一女子谋反，势何所成！无忌与先帝谋取天下，天下服其智；为宰相三十年，〔无忌自贞观初为相，至是三十余年。〕天下畏其威；若一旦窃发，陛下遣谁当之！今赖宗庙之灵，皇天疾恶，因按小事，乃得大奸，实天下之庆也。臣窃恐无忌知季方自刺，窘急发谋，攘袂一呼，〔呼，火故翻。〕同恶云集，必为宗庙之忧。臣昔见宇文化及父述为炀帝所亲任，结以婚姻，委以朝政；述卒，化及复典禁兵，〔卒，子恤翻。复，扶又翻；下宗复同。〕一夕于江都作乱，先杀不附己者，臣家亦豫其祸，于是大臣苏威、裴矩之徒，皆舞蹈马首，唯恐不及，黎明遂倾隋室。〔事见一百八十六卷高祖武德元年。〕前事不远，愿陛下速决之！」上命敬宗更加审察。明日，敬宗复奏曰：「昨夜季方已承与无忌同反，臣又问季方：『无忌与国至亲，累朝宠任，何恨而反﹖』季方答云：『韩瑗尝语无忌云：〔语，牛倨翻。〕「柳奭、褚遂良劝公立梁王为太子，今梁王既废，上亦疑公，故出高履行于外。」〔履行，无忌舅子也，去年出为益州长史。〕自此无忌忧恐，渐为自安之计。后见长孙祥又出，韩瑗得罪，日夜与季方等谋反。』臣参验辞状，咸相符合，请收捕准法。」上又泣曰：「舅若果尔，朕决不忍杀之，【章：十二行本「之」下有「若杀之」三字；乙十一行本同；张校同，云无注本亦无。】天下将谓朕何，后世将谓朕何！」敬宗对曰：「薄昭，汉文帝之舅也，文帝从代来，昭亦有功，所坐止于杀人，文帝使百官素服哭而杀之，〔事见汉文帝纪。〕至今天下以文帝为明主。今无忌忘两朝之大恩，谋移社稷，其罪与薄昭不可同年而语也。幸而奸状自发，逆徒引服，陛下何疑，犹不早决！古人有言：『当断不断，反受其乱。』〔道家之言。断，丁乱翻。〕安危之机，间不容发。无忌今之奸雄，王莽、司马懿之流也；陛下少更迁延，〔少，诗沼翻。〕臣恐变生肘腋，悔无及矣！」上以为然，竟不引问无忌。戊辰，下诏削无忌太尉及封邑，以为扬州都督，于黔州安置，准一品供给。〔唐六典，膳部郎中：一品食料，每日细白米二升，粳米、梁米各一斗五升，粉一升，油五升，盐一升半，醋三升，蜜三合，粟一斗，梨七颗，苏一合，干枣一升，木橦十根，炭十斤，葱韭豉蒜姜椒之类各有差。每月给羊二十口，猪肉六十斤，鱼三十头各一尺，酒九斗。黔，音琴。〕祥，无忌之从父兄子也，〔从，才用翻。〕前此自工部尚书出为荆州长史，故敬宗以此诬之。
敬宗又奏：「无忌谋逆，由褚遂良、柳奭、韩瑗构扇而成；奭仍潜通宫掖，谋行鸩毒，于志宁亦党附无忌。」于是诏追削遂良官爵，除奭、瑗名，免志宁官。〔于志宁欲以缄默免祸而卒不免，不若褚遂良无愧于昭陵也。〕遣使发道次兵援送无忌诣黔州。〔使，疏吏翻。〕无忌子秘书监驸马都尉冲等皆除名，流岭表。〔长孙冲尚太宗女长乐公主。〕遂良子彦甫、彦冲流爱州，于道杀之。益州长史高履行累贬洪州都督。〔自大都督长史为远州都督为贬。益州，在京师西南二千三百七十九里，至东都三千二百一十六里。洪州在京师东南三千九十里，至东都二千二百一十一里。考异曰：旧传云三年，误也。今从唐历。〕
5五月，丙申，兵部尚书任雅相、度支尚书卢承庆并参知政事。承庆，思道之孙也。〔卢思道仕于高齐，以文称。任，音壬。相，息亮翻。度，徒洛翻。〕
6凉州刺史赵持满，多力善射，喜任侠，〔喜，许记翻。〕其从母为韩瑗妻，〔从，才用翻；下之从同。〕其舅驸马都尉长孙铨，无忌之族弟也，铨坐无忌，流巂州。〔巂，音髓。〕许敬宗恐持满作难，〔难，乃旦翻。〕诬云无忌同反，〔「诬云」之下，恐脱「与」字。〕驿召至京师，下狱，讯掠备至，终无异辞，曰：「身可杀也，辞不可更！」〔下，遐嫁翻。掠，音亮。更，工衡翻。〕吏无如之何，乃代为狱辞结奏。〔结奏，结其罪而奏之。〕戊戌，诛之，尸于城西，亲戚莫敢视。友人王方翼叹曰：「栾布哭彭越，义也；事见十二卷汉高帝十一年。〕文王葬枯骨，仁也。下不失义，上不失仁，不亦可乎！」乃收而葬之。上闻之，不罪也。方翼，废后之从祖兄也。长孙铨至流所，县令希旨杖杀之。
7六月，丁卯，诏改氏族志为姓氏录。
初，太宗命高士廉等修氏族志，〔事见一百九十五卷贞观十二年。〕升降去取，时称允当。〔当，丁浪翻。〕至是，许敬宗等以其书不叙武氏本望，奏请改之，乃命礼部郎中孔志约等比类升降，以后族为第一等，其余悉以仕唐官品高下为准，凡九等。于是士卒以军功致位五品，豫士流，时人谓之「勋格」。
8许敬宗议封禅仪，己巳，奏：「请以高祖、太宗俱配昊天上帝，太穆、文德二皇后俱配皇地祇。」从之。
9秋，七月，命御史往高州追长孙恩，象州追柳奭，振州追韩瑗，并枷锁诣京师，仍命州县簿录其家。恩，无忌之族弟也。
壬寅，命李绩、许敬宗、辛茂将与任雅相、卢承庆更共覆按无忌事。〔考异曰：唐历：是日以台州刺史来济为庭州刺史。按来济与韩瑗事同一体，瑗方下狱，济岂得移官。旧事云，五年徒庭州，近是。〕许敬宗又遣中书舍人袁公瑜等诣黔州，再鞫无忌反状，〔黔，音琴。〕至则逼无忌令自缢。诏柳奭、韩瑗所至斩决。使者杀柳奭于象州。〔考异曰：旧传云：「奭累贬爱州刺史，高宗就爱州杀之。」今从实录。〕韩瑗已死，发验而还。〔发棺而验其尸。还，从宣翻，又如字。考异曰：旧瑗传云：「四年卒官，明年，长孙无忌死，遣使杀之，使至，瑗已死。」褚遂良传：「三年卒官，后二岁追削官爵。」实录或因无忌徙黔州，终言之。然诸书多在此月，盖因实录、年代记云，七月辛未，遣使逼无自缢。按长历，七月丙子朔，无辛未，不可据也。〔籍没三家，近亲皆流岭南为奴婢。常州刺史长孙祥坐与无忌通书，处绞。〔常州在京师东南二千八百四十三里，至东都一千九百八十三里。处，昌吕翻。〕长孙恩流檀州。〔檀州，汉渔阳郡絷奚县地。后魏置安州，后周改曰玄州。隋开皇十六年改檀州，大业初，废州为安乐郡，唐复为檀州。在京师东北二千五百六十七里，至东都一千八百四十四里。考异曰：唐统纪、唐历皆云「长孙恩」，新书云「族弟恩」。统纪、唐历，长孙铨流巂州，县令希旨杀之，在此下。实录，「铨流巂州，许敬宗惧其甥赵特满作难，遂杀持满。」是铨流巂州在前，今从之。〕
10八月，壬子，以普州刺史李义府兼吏部尚书、同中书门下三品。义府既贵，自言本出赵郡，与诸李叙昭穆；〔昭，市招翻。〕无赖之徒藉其权势，拜伏为兄叔者甚众。中李崇德初与同谱，及义府出为普州，即除之。义府闻而衔之，及复为相，〔复，扶又翻。〕使人诬构其罪，下狱，自杀。〔下，遐稼翻。〕
11乙卯，长孙氏、柳氏缘无忌、奭贬降者十三年。高履行贬永州刺史。〔永州旧零陵郡，隋平陈，置永州，在京师南三千二百七十四里，至东都三千六百六十五里。〕于志宁贬荣州刺史，于氏贬者九人。自是政归中宫矣。
12九月，诏以石、米、史、大安、小安、曹、拔汗那、悒怛、疏勒、朱驹半等国置州县府百二十七。〔米国，或曰弥末，或曰弭秣贺，北百里距康国；其王治钵息德城。大安，一曰布豁，又曰捕喝，元魏谓忸密者，东北至小安四百里，西濒乌浒河，治河谧城，即康居小君长罽王故地。小安，一曰东安，曰喝汗，在那密水之阳，东距河二百里许，治喝汗城。曹亦有东、西、中国，东曹居波悉山之阴，汉贰师城槷也，北至石，西至康，东北辽远，皆四百里。西曹者，隋时曹国也，南接史及波览，治瑟底良城。中曹治底真城。拔汗那，即宁远，或曰鏺汗，元魏所谓破洛那，去京师八千里，居西鞬城，在真珠河之北，后分为二：一治呼闷城，一治遏塞城。悒怛国，汉大月氏之种，大月氏为乌孙所夺，西过大宛，击大夏臣之，大夏即吐火罗也；嚈哒，王姓也，后世以姓为国，讹为悒怛。杜佑曰：嚈哒，或云高车之别种，或云大月氏之别种；悒怛亦大月氏别种。如佑所云，则嚈哒、悒怛似是两国。疏勒，一名佉沙，距长安九千里而嬴。悒，音邑。怛，当割翻。〕
13冬，十月，丙午，太子加元服，赦天下。〔太子加元服，其仪备见于新书礼志。〕
14初，太宗疾山东士人自矜门地，婚姻多责资财，命修氏放志例降一等；王妃、主伲皆取勋臣家，不议山东之族。而魏征、房玄龄、李绩家皆盛与为婚，常左右之，〔左右，读曰佐佑。〕由是旧望不减；或一姓之中，更分某房某眷，高下悬隔。李义府为其子求婚不获，恨之，〔为，于伪翻。〕故以先帝之旨，劝上矫其弊。壬戌，诏后魏陇西李宝、太原王琼、荥阳郑温、范阳卢子迁、卢浑、卢辅、清河崔宗伯、崔元孙、前燕博陵崔懿、晋赵郡李楷等子孙，不得自为婚姻。〔燕，因肩翻。〕仍定天下嫁女受财之数，毋得受陪门财。〔陪门财者，女家门望未高，而议姻之家非耦，令其纳财以陪门望。〕然族望为时所尚，终不能禁，或载女窃送夫家，或女老不嫁，终不与异姓为婚。其衰宗落谱，昭穆所不齿者，往往反自称禁婚家，益增厚价。〔厚取陪门之财也。昭，市招翻。〕
15闰月，戊寅，上发京师，令太子监国。太子思慕不已，〔人少则慕父母。〕上闻之，遽召赴行在。戊戌，车驾至东都。〔监，古衔翻。〕
16十一月，丙午，以许圉师为散骑常侍、检校侍中。〔散，悉亶翻。骑，奇寄翻。〕
18思结俟斤都曼帅疏勒、朱俱波、谒般陀三国反，〔新书作「喝盘陀」，或曰「汉陀」，曰「渴馆檀」，亦谓「渴罗陀」；由疏勒西南入剑末谷不忍岭六百里，则其国也；距瓜州四千五百里，直朱俱波西南，距悬度山。俟，渠之翻。帅，读曰率。〕击破于阗。癸亥，以左骁卫大将军苏定方为安抚大使以讨之。〔骁，坚尧翻。使，疏吏翻。〕
19以卢承庆同中书门下三品。
20右领军中郎将薛仁贵等与高丽将温沙门战于横山，破之。〔将，即亮翻。丽，力知翻。〕
21苏定方军至业叶水，〔自庭州轮台县西行三百许里，至业叶河。〕思结保马头川。定方选精兵万人、骑，三千驰往袭之，一日一夜行三百里，诘旦，至城下，〔骑，奇寄翻。诘，去吉翻。〕都曼大惊。战于城外，都曼败，退保其城。及暮，诸军继至，遂围之，都曼惧而出降。〔降，户江翻。〕
五年〔（庚申、六六○）〕
1春，正月，定方献俘于干阳殿。〔干阳殿在洛阳宫。〕法司请诛都曼。定方请曰：「臣许以不死，故都曼出降，愿伹其余生。」〔伹，古太翻。〕上曰：「朕屈法以全卿之信。」乃免之。
2甲子，上发东都；二月，辛巳，至并州。〔东都至并州八百八里。〕三月，丙午，皇后宴亲戚故旧邻里于朝堂，妇人于内殿，班赐有差。〔武后，并州文水县人。天子行幸所至，皆有朝堂。太宗伐高丽，张受降幕于朝堂之侧，是也。皇后所居为内殿。朝，直遥翻。〕诏：「并州妇人年八十以上，皆版授郡君。」〔郡君有正四品、从四品、正五品之差。〕
3百济恃高丽之援，数侵新罗；〔数，所角翻。〕新罗王春秋上表求救。辛亥，以左武卫大将军苏定方为神丘道行军大总管，〔新书作「神兵道」。〕帅左骁卫将军刘伯英等〔帅，读曰率。骁，坚尧翻。〕水陆十万以伐百济。〔考异曰：旧书定方传、新罗传皆云定方为熊津道大总管。实录定方传亦同。今从此年实录、新唐书本纪。又旧本纪、唐历皆云，「四年十二月癸亥，以定方为神丘道大总管，刘伯英为嵎夷道行军总管。」按定方时讨都曼，未为神丘道总管，旧书、唐历皆误。今从实录。〕以春秋为嵎夷道行军总管，〔因尧典「宅嵎夷曰旸谷」而命之。〕将新罗之众，与之合势。〔将，即亮翻。〕
4夏，四月，丙【章：十二行本「丙」作「戊」；乙十一行本同。】寅，上发并州；癸巳，至东都。五月，作合璧宫。〔时改八关宫为合璧宫，在东都苑内。〕壬戌，上幸合璧宫。
5戊辰，以定襄都督阿史德枢宾、左武侯将军延陀梯真、〔梯真，薛延陀之种，因以为姓。〕居延州都督李合珠并为冷岍道行军总管，〔岍，与鲋同，即冷径山。奚与契丹依阻此山以自固，其地在潢水之南，黄龙之北。〕各将所部兵以讨叛奚，仍命尚书右丞崔余庆充使总护三部兵，奚寻遣使降。〔将，即亮翻；下同。使，疏吏翻。降，户江翻。〕更以枢宾等为沙砖道行军总管，以讨契丹，擒契丹松漠都督阿卜固送东都。〔砖，职缘翻。〕
6六月，庚午朔，日有食之。
7甲午，车驾还洛阳宫。
8房州刺史梁王忠，年浸长，颇不自安，或私衣妇人服以备刺客；〔长，知两翻。衣，于既翻。〕又数自占吉凶。〔数，所角翻。〕或告其事，秋，七月，乙巳，废忠为庶人，徙黔州，囚于承干故宅。〔太宗贞观十七年，徙太子承干于黔州。黔，音琴。〕
9丁卯，度支尚书、同中书门下三品卢承庆坐科调失所免官。〔度支尚书，凡傜赋职贡之方，经费赒给之算，藏货嬴缩之准，悉以咨之。今科调不得其所，为不任其职，故免所居官。调，徒吊翻。〕
10八月，吐蕃禄东赞遣其子起政将兵击吐谷浑，以吐谷浑内附故也。〔吐，从暾入声。谷，音浴。〕
11苏定方引兵自成山济海，百济据熊津江口以拒之。定方进击破之，百济死者数千人，余皆溃走。定方水陆齐进，直趣其都城。〔北史：百济都俱拔城，亦曰固麻城，其外更有五方，中方曰古沙城，东方曰得安城，南方曰久知下城，西方曰刀先城，北方曰熊津城。趣，七喻翻。〕未至二十余里，百济倾国来战，大破之，杀万余人，追奔，入其郭。百济王义慈及太子隆逃于北境，定方进围其城；义慈次子泰自立为王，帅众固守。隆子文思曰：「王与太子皆在，而叔遽拥兵自王，〔帅，读曰率；下同。王，于况翻。〕借使能却唐兵，我父子必不全矣。」遂帅左右踰城来降，百姓皆从之，泰不能止。定方命军士登城立帜，泰窘迫，开门请命。于是义慈、隆及诸城主皆降。〔降，户江翻。帜，昌志翻。〕百济故有五部，分统三十七郡、二百城、七十六万户，诏以其地置熊等五都督府，〔熊津、马韩、东明、金连、德安五都督府。〕以其酋长为都督、刺史。〔酋，慈由翻。长，知两翻。〕
12壬午，左武卫大将军郑仁泰将兵讨思结、拔也固、仆骨、同罗四部，〔拔也固即拔野古。仆骨即仆固。将，即亮翻。〕三战皆捷，追奔百余里，斩其酋长而还。
13冬，十月，上初苦风眩头重，目不能视，百司奏事，上或使皇后决之。后性明敏，涉猎文史，处事皆称旨。由是始委以政事，权与人主侔矣。〔史言后移唐祚，至是而势成。处，昌吕翻。称，尺证翻。〕
14十一月，戊戌朔，上御则天门楼，〔唐六典：东都宫城南面三门，中曰应天，后以武后号则天，遂更曰则天也。〕受百济俘，自其王义慈以下皆释之。苏定方前后灭三国，皆生擒其主。〔谓驾鲁、都曼、义慈也。〕赦天下。
15甲寅，上幸许州。十二月，辛未，畋于长社。〔长社，汉古县，属颍川郡，隋改长社曰颍川，唐复旧，带许州。〕己卯，还东都。
16壬午，以左骁卫大将军契苾何力为浿江道行军大总管，〔浿水，在高丽国中。骁，坚尧翻。契，欺讫翻。浿，普盖翻。〕左武卫大将军苏定方为辽东道行军大总管，左骁卫将军刘伯英为平壤道行军大总管，蒲州刺史程名振为镂方道总管，将兵分道击高丽。青州刺史刘仁轨坐督海运，覆船，以白衣从军自效。〔考异曰：旧传云：「监统水军征辽，以后期坐免官。」按仁轨从军乃在百济，非征辽也。今从张鷟朝野俭载。〕
龙朔元年〔（辛酉、六六一）〕
1春，正月，乙卯，募河南北、淮南六十七州兵，得四万四千余人，诣平壤、镂方行营。戊午，以鸿胪卿萧嗣业为扶余道行军总管，帅回纥等诸部兵诣平壤。〔胪，陵如翻。帅，读曰率。纥，下没翻。〕
2二月，乙未晦，改元。
3三月，丙申朔，上与群臣及外夷宴于洛城门，〔唐六典：洛阳宫城西北出曰洛城西门，其内曰德昌殿，建昌殿南出曰延庆门，又南曰韶晖门，西南曰洛城南门，其内曰洛城殿。〕观屯营新教之舞，谓之一戎大定乐。〔取一戎衣天下大定之义。舞者，百四十人，被五采甲，持槊而舞。刘昫曰：大定乐出自破陈乐，自破陈舞以下，皆雷大鼓，杂以龟兹之乐，声振百里，动荡山谷。大定乐加金钲，象平辽东而边隅大定也。杜佑曰：大定乐歌云：「八纮同轨乐。」〕时上欲亲征高丽，以象用武之势也。
4初，苏定方既平百济，留郎将刘仁愿镇守百济府城，又以左卫中郎将王文度为熊津都督，抚其余众。文度济海而卒，〔卒，子恤翻。〕百济僧道琛、故将福信聚众据周留城，〔将，即亮翻。〕迎故王子丰于倭国而立之，〔倭，乌禾翻。〕引兵围仁愿于府城。诏起刘仁轨检校带方州刺史，〔带方州置于百济界，因古地名以名州。考异曰：佥载云：「刘仁愿以仁轨检校带方州刺史。」今从本传。〕将王文度之众，便道发新罗兵以救仁愿。〔将，即亮翻。〕仁轨喜曰：「天将富贵此翁矣！」于州司请唐历及庙讳以行，〔按刘仁轨自青州刺史白衣从军，此盖于青州州司请之也。〕曰：「吾欲扫平东夷，颁大唐正朔于海表！」轨御军严整，转鬬而前，所向皆下。百济立两栅于熊津江口，仁轨与新罗兵合击，破之，杀溺死者万余人。〔溺，奴狄翻。〕道琛乃释府城之围，退保任存城；〔任存城在百济西部任存山。考异曰：实录或作「任孝城」，未知孰是。今从其多者。〕新罗粮尽，引还。道琛自称领军将军，福信自称霜岑将军，招集徒众，其势益张。〔张，知亮翻。〕仁轨众少，与仁愿合军，休息士卒。〔少，诗沼翻。〕上诏新罗出兵，新罗王春秋奉诏，遣其将金钦将兵救仁轨等，至古泗，福信邀击，败之。〔将，即亮翻。败，补迈翻。〕钦自葛岭道遁还新罗，不敢复出。〔复，扶又翻。〕福信寻杀道琛，专总国兵。
5夏，四月，丁卯，上幸合璧宫。
6庚辰，以任雅相为浿江道行军总管，契苾何力为辽东道行军总管，苏定方为平壤道行军总管，与萧嗣业及诸胡兵凡三十五军，水陆分道并进。上欲自将大军继之；癸巳，皇后抗表谏亲征高丽；〔丽，力知翻。〕诏从之。
7六月，癸未，以吐火罗、嚈哒、罽宾、波斯等十六国〔罽宾，隋漕国也，居葱岭南，距长安万二千里而赢。四国及诃达罗支国、解苏国、骨咄施国、帆延国、石汗那国、护时犍国、怛没国、乌拉喝国、多勒建国、俱蜜国、护蜜多国、久越得犍国，凡十六。嚈，益涉翻。哒，当割翻，又宅轧翻。罽，音计。〕置都督府八，州七十六，〔考异曰：唐历云：「置州二十六」，今从统纪。今按新书地理志，时自于阗以西，波斯以东，凡十六国，各以其王都为都督府。吐火罗国都为月氏都督府，领州二十五。嚈哒国都为大汗都督府，领州十五。诃达罗支国都为条支都督府，领州九。解?为窸?为天马都督府，领州二。骨咄施国都为高附都督府，领州二。罽宾国都为修鲜都督府，领州十。帆延国都为写凤都督府，领州四。石汗那国都为悦般州都督府，领州二。护时犍国都奇沙州都督府，领州二。怛没国都为姑墨州都督府，领州一。乌拉喝国都为旅獒州都督府，多勒建国都为昆墟州都督府，俱蜜国都至拔州都督府，护蜜多国都为乌飞都督府，领州一；久越得犍国都为王庭州都督府，波斯国都为波斯都督府。通鉴言置都督府八者，盖谓月氏、大汗、条支、天马、高附、修鲜、写凤、波斯八都督府，余悦般等八州都督府不预也。新志所载领州七十二，其数亦与通鉴所引统纪不合。〕县一百一十，军府一百二十六，并隶安西都护府。
8秋，七月，甲戌，苏定方破高丽于浿江，屡战皆捷，遂围平壤城。
9九月，癸巳朔，特进新罗王春秋卒；以其子法敏为乐浪郡王、新罗王。〔卒，子恤翻。乐浪，音洛琅。〕
10壬子，徙潞王贤为沛王。贤闻王勃善属文，〔属，之欲翻。〕召为修撰。〔撰，士免翻。〕勃，通之孙也。〔王通，隋末大儒，谥文中子。〕时诸王鬬鸡，勃戏为檄周王鸡文。〔考异曰：旧传云「檄英王鸡」，按中宗为英王时，沛王贤已为太子，当云周王。〕上见之，怒曰：「此乃交构之渐。」斥勃出沛府。
11高丽盖苏文遣其子男生以精兵数万守鸭绿水，诸军不得渡。契苾何力至，值冰大合，何力引众乘冰渡水，鼓噪而进，高丽大溃，追奔数十里，斩首三万级，余众悉降，〔降，户江翻。〕男生仅以身免。会有诏班师，乃还。
12冬，十月，丁卯，上畋于陆浑；〔陆浑，古伊川，春秋时，秦、晋迁陆浑戎于此。汉因以名县，属弘农郡。后魏置伊川郡，隋废郡改县，曰伏流。大业初，复曰陆浑，属洛州。〕戊申，又畋于非山；癸酉，还宫。
13回纥酋长婆闰卒，侄比粟毒代领其众，〔纥，下没翻。酋，慈由翻。长，知两翻。卒，子恤翻。考异曰：新书传云：「婆闰卒，子比粟嗣。」今从旧传。〕与同罗、仆固犯边，诏左武卫大将军郑仁泰为铁勒道行军大总管，燕然都护刘审礼、左武卫将军薛仁贵为副，〔燕，因肩翻。〕鸿胪卿萧嗣业为仙萼道行军总管，〔碛北有仙萼河。〕右屯卫将军孙仁师为副，将兵讨之。〔将，即亮翻。〕审礼，德威之子也。〔刘德威见一百五十四卷太宗贞观十一年。〕
二年〔（壬戌、六六二）〕
1春，正月，辛亥，立波斯都督卑路斯为波斯王。
2二月，甲子改百官名：以门下省为东台，中书省为西台，尚书省为中台；侍中为左相，中书令为右相，仆射为匡政，左、右丞为肃机，尚书为太常伯，侍郎为少常伯；其余二十四司、御史台、九寺、七监、十六卫，并以义训更其名，而职任如故。〔改吏部为司列，司勋、司封如故，考功为司绩，户部为司元，度支为司度，金部为司珍，仓部为司庾，礼部为司礼，祠部为司禋，主客为司蕃，膳部为司膳，兵部为司戎，职方为司城，驾部为司舆，库部为司库，刑部为司刑，都官为司仆，比部为司计，司门为司关，工部为司平，屯田为司田，虞部为司虞，水部为司川，凡二十四司；郎中皆改为大夫。改御史台曰宪台，大夫曰大司宪，中丞曰司宪大夫。改太常寺曰奉常寺，光禄寺曰司宰寺，卫尉寺曰司卫寺，宗正寺曰司宗寺，太仆寺曰司驭寺，大理寺曰详刑寺，鸿胪寺曰同文寺，司农寺曰司稼寺，太府寺曰外府寺，凡九寺；卿皆曰正卿，少卿皆曰大夫。改秘书省曰兰台监，监曰太史，少监曰侍郎，丞曰大夫。殿中省为中御府监，监曰太监。国子监为司成馆，祭酒曰大司成，司业曰少司成。少府监为内府监。将作监为缮工监，大匠曰大监，少匠曰少监。都水监为司津监。凡七监。左?右卫府、骁卫府、武卫府皆省「府」字，左、右威卫曰左、右武威卫，左、右领军卫曰左、右戎卫，左、右候卫曰左、右金吾卫，左、右监门府曰左、右监门卫，左、右千牛府曰左、右奉宸卫，凡十六卫。〕
3甲戌，浿江道大总管任雅相薨于军。雅相为将，〔浿，普大翻。任，音壬。相，息亮翻。将，即亮翻。〕未尝奏亲戚故吏从军，皆移所司补授，谓人曰：「官无大小，皆国家公器，岂可苟便其私！」由是军中赏罚皆平，人服其公。
4戊寅，左骁卫将军白州刺史沃沮道总管庞孝泰〔白州，本汉合浦县地，武德四年置南州，六年，改白州。沮，子余翻。〕与高丽战于蛇水之上，军败，与其子十三人皆战死。苏定方围平壤久不下，会大雪，解围而还。
5三月，郑仁泰等败铁勒于天山。〔败，补万翻；下所败同。〕
铁勒九姓闻唐兵将至，合众十余万以拒之，选骁健者数十人挑战，薛仁贵发三矢，杀三人，余皆下马请降。仁贵悉坑之，度碛北，击其余众，获叶护兄弟三人而还。〔骁，坚尧翻。挑，徒了翻。降，户江翻。碛，七亦翻。〕军中歌之曰：「将军三箭定天山，壮士长歌入汉关。」
思结、多滥葛等部落先保天山，闻仁泰等将至，皆迎降；仁泰等纵兵击之，掠其家以赏军。虏相帅远遁，〔帅，读曰率。〕将军杨志追之，为虏所败。候骑告仁泰：「虏辎重在近，往可取也。」〔骑，奇寄翻；下同。重，直用翻。〕仁泰将轻骑万四千，倍道赴之，遂踰大碛，至仙萼河，〔新书：固鹘牙北六百里至仙娥河。〕不见虏，粮尽而还。值大雪，士卒饥冻，弃捐甲兵，杀马食之，马尽，人自相食，比入塞，〔比，必寐翻，及也。〕余兵纔八百人。
军还，司宪大夫杨德裔劾奏：「文泰等〔汉御史台有二丞，掌殿内秘书，谓之中丞。汉末改为御史长史，后汉复为中丞。后魏改为中尉正，北齐复曰中丞，后周曰司宪中大夫。隋讳「中」，改为治书御史，唐因之，贞观末，避高宗名，改为中丞。是年，改为司宪大夫，正五品上，掌贰大司宪，持邦国宪章以肃正朝廷。劾，户概翻；又户得翻。〕诛杀已降，〔降，户江翻。〕使虏逃散，不抚士卒，不计资粮，遂使骸骨蔽野，弃甲资寇。自圣朝开创以来，未有如今日之丧败者。仁贵于所监临，贪淫自恣，虽矜所得，不补所丧。并请付法司推科。」〔丧，息浪翻。监，古衔翻。推科者，推问而科处其罪。〕诏以功赎罪，皆释之。
以右骁卫大将军契苾何力为铁勒道安抚使，左卫将军姜恪副之，以安辑其余众。何力简精骑五百，驰入九姓中，虏大惊，何力乃谓曰：「国家知汝皆胁从，赦汝之罪，罪在酋长，得之则已。」〔酋，慈由翻。〕其部落大喜，共执其叶护及设、特勒等二百余人以授何力，何力数其罪而斩之，〔数，所具翻。〕九姓遂定。
6甲午，车驾发东都；辛亥，幸蒲州；夏，四月，庚申朔，至京师。
7辛巳，作蓬莱宫。〔蓬莱宫即大明宫，亦曰东内。程大昌曰：大明宫地，本太极宫之后苑东北面射殿之地，在龙首山上。太宗初于其地营永安宫，以备太上皇清暑，虽尝改名大明宫，而太上皇仍居大安宫，不曾徙入。龙朔二年，高宗苦风痹，恶太极宫卑下，故就修大明宫，改名蓬莱宫，取殿后蓬莱池以为名，作营造也。〕
8五月，丙申，以许圉师为左相。〔相，息亮翻。〕
9六月，乙丑，初令僧、尼、道士、女官致敬父母。〔尼，女夷翻。〕
10秋，七月，戊子朔，赦天下。
11丁巳，熊津都督刘仁愿、带方州刺史刘仁轨大破百济于熊津之东，拔真岘城。
初，仁愿、仁轨等屯熊津城，〔考异曰：去岁道琛、福信围仁愿于百济府城，今云尚在熊津城，或者共是一城。不则围解之后，徙屯熊津城耳。〕上与之敕书，以「平壤军回，一城不可独固，宜拔就新罗。若金法敏藉卿留镇，宜且停彼；苦其不须，即宜泛海还也。」将士咸欲西归。仁轨曰：「人臣徇公家之利，有死无贰，岂得先念其私！主上欲灭高丽，故先诛百济，留兵守之，制其心腹；虽余寇充斥而守备甚严，宜砺兵秣马，击其不意，理无不克。既捷之后，士卒心安，然后分兵据险，开张形势，飞表以闻，更求益兵。朝廷知其有成，必命将出师，声援纔接，凶丑自歼。〔将，即亮翻。歼，息廉翻。〕非直不弃成功，实亦永清海表。今平壤之军既还，熊津又拔，〔拔，谓拔军就新罗，或拔军西还也。〕则百济余烬，不日更兴，高丽逋寇，何时可灭！且今以一城之地居敌中央，苟或动足，即为擒虏，纵入新罗，亦为羁客，脱灴如意，悔不可追。况福信凶悖残虐，君臣猜离，行相屠戮；正宜坚守观变，乘便取之，不可动也。」众从之。时百济王丰与福信等以仁愿等孤城无援，遣使谓之曰：「大使等何时西还，当遣相送。」〔使，疏吏翻；下同。〕仁愿、仁轨知其无备，忽出击之，拔其支罗城及尹城、大山、沙井等栅，杀获甚众，分兵守之。福信等以真岘城险要，加兵守久之。仁轨伺其稍懈，引新罗兵夜傅城下，攀草而上，比明，入据其城，〔伺，相吏翻。懈，古隘翻。傅，音附。上，时掌翻。比，必寐翻。〕遂通新罗运粮之路。仁愿乃奏请益兵。诏发淄、青、莱、海之兵七千人以赴熊津。〔史言刘仁轨能坚忍伺间，待援兵以尽平百济。〕
福信专权，与百济王丰浸相猜忌。福信称疾，卧于窟室，欲俟丰问疾而杀之。丰知之，帅亲信袭杀福信；〔果如刘仁轨所料。帅，读曰率。〕遣使诣高丽、倭国乞师以拒唐兵。〔倭，乌禾翻。〕
资治通鉴卷第二百一
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十七〔起玄黓阉茂（壬戌）八月，尽上章敦牂（庚午），凡八年有奇。〕
高宗天皇大圣大弘孝皇帝中之上
龙朔二年〔（壬戌、六六二）〕
1八月，壬寅，以许敬宗为太子少师、同东西台三品、知西台事。〔同中书门下三品、知中书事。〕
2九月，戊寅，初令八品、九品衣碧。〔衣，于既翻。〕
3冬，十月，丁酉，上幸骊山温汤，太子监国；〔监，古衔翻。〕丁未，还宫。
4庚戌，西台侍郎陕人上官仪同东西台三品。〔西台侍郎，即中书侍郎。陕，失冉翻。〕
5癸丑，诏以四年正月有事于泰山，仍以来年二月幸东都。
6左相许圉师之子奉辇直长自然，游猎犯人田，〔奉辇直长，即尚辇直长。殿中六局直长，正七品。龙朔改尚辇局为奉辇局。相，息亮翻。长，知两翻。〕田主怒，自然以鸣镝射之。〔射，而亦翻。〕圉师杖自然一不而不以闻。田主诣司宪讼之，司宪大夫杨德裔不为治。〔治，直之翻。〕西台舍人袁公瑜遣人易姓名上封事告之，〔西台舍人，即中书舍人。为，于伪翻。上，时掌翻。〕上曰：「圉师为宰相，侵陵百姓，匿而不言，岂非作威作福！」圉师谢曰：「臣备位枢轴，以直道事陛下，不能悉允众心，故为人所攻讦。〔讦，居谒翻。〕至于作威福者，或手握强兵，或身居重镇；臣以文吏，奉事圣明，惟知闭门自守，何敢作威福！」上怒曰：「汝恨无兵邪！」许敬宗曰：「人臣如此，罪不容诛。」遽令引出。诏特免官。〔考异曰：旧本纪：「十一月辛未，圉师下狱。」新本纪：「十一月辛末，圉师贬虔州刺史。」今据实录，辛未，免官，久之，贬虔州刺史。旧纪，贬虔州刺史在三年二月。新本纪误。〕
7癸酉，立皇子旭轮为殷王。〔旭轮后改名旦，是为睿宗。〕
8十二月，戊申，诏以方讨高丽、百济，〔丽，力知翻。〕河北之民，劳于征役，其封泰山、幸东都并停。
</div>
    <div class="pagination">
<a href="资治通鉴注_page215.html">上一页</a><span>...</span><a href="资治通鉴注_page211.html">211</a><a href="资治通鉴注_page212.html">212</a><a href="资治通鉴注_page213.html">213</a><a href="资治通鉴注_page214.html">214</a><a href="资治通鉴注_page215.html">215</a><span class="current-page">216</span><a href="资治通鉴注_page217.html">217</a><a href="资治通鉴注_page218.html">218</a><a href="资治通鉴注_page219.html">219</a><a href="资治通鉴注_page220.html">220</a><a href="资治通鉴注_page221.html">221</a><span>...</span><a href="资治通鉴注_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
