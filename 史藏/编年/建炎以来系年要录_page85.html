<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 85 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 85 页/共 115 页</h1>
    <div class="content">　　是月金主亶遣兵部尚书萧裕为廉访使遍至诸路询问疾苦自郡守以下皆究其治状而升黜之时国嗣未立亶以其从弟北京留守岐王亮为尚书左丞相亮故宋王宗干子而太祖旻孙也颇矫饰盗名密有包藏窥伺之意以胙王元者亦太祖旻之孙以次当立因河南叛兵有 

妄称皇弟者亮诬以语相符合实与结连遂杀之以金人诛萧裕诏废亮诏参修熊克小历云元地居嫡长按亶乃是嫡长孙元或是梁宋国王宗秀之子然虽长而非嫡也 
　　冬十月乙卯朔敕令所删定官盛师文面对乞遵天圣嘉祐诏令将诸路见有丁钱不许折变并令均纳见钱其第五等以下人户依绍兴德音减免其半诏户部看详取旨 
　　丙辰御史中丞兼侍讲余尧弼为端明殿学士签书枢密院事兼权参知政事监察御史曹筠守殿中侍御史 

　　戊午监察御史陈夔兼崇政殿说书 
　　乙丑上曰前日内教武艺至精挽强中的者比去岁多百人更一二年愈加精熟必增多于今日 
　　丁卯上曰绍兴府守臣林待聘轻费诞谩宜亟罢免其财赋令户部经理于是以待聘提举江州太平兴国宫 
　　戊辰尚书工部侍郎赵不弃请补外除敷文阁直学士知绍兴府时绍兴诸邑旱荒民多流散而户部奏本府苗米及常平义仓有欺隐者十二万余石经总制钱五万余缗显见林待聘轻费妄用不守廉隅乃命不弃经理焉 

　　庚午直龙图阁知婺州钱端礼劾右承事郎知义乌县徐时诲不法上曰知县乃铨注员多难辩直否但治行者优擢罪恶者重责则咸知劝惩因此可以得人才矣 
　　辛未右朝请郎通判安丰军魏持进秩二等以捕红巾贼首李洪有劳也久之守臣右朝请大夫刘将亦进一秩将转官在明年三月丁未 
　　壬申上谓辅臣曰昨已减诸州月桩钱要当尽罢庶苏民力桧即谕户部侍郎李桩年宋贶以经制钱赡军然月桩钱卒不罢 
　　丁丑左朝请郎知巴州冯忠恕提点成都府路刑狱公事忠恕汝州人在巴州时提举茶马韩球议加茶赋球号令风发下莫敢持议忠恕 

度不可与争即自为奏巴州自赵开已一再增今不可复增茶亦如五谷有凶年遇水旱当榷以实奏下球不敢恨制置使李璆兼治成都尝费常平仓米五万石异时使者以其近臣置不问忠恕按督得其状立督趣入之 
　　庚辰龙神卫四厢都指挥使永州防御使知荆南府王玮卒 
　　辛巳皇叔泉州观察使知南外宗正事士珸为平海军承宣使以胜任而迁也 
　　十有一月乙酉朔秘书少监张杞言感生帝之祀尚寓招提祭以酒脯望复用牲玉升为上祀从之 
　　丁酉保信军承宣使提举洪州玉隆观曹勋提举万寿观令台州津发赴行在 

　　戊戌上谓大臣曰来年正旦皇太后庆七十可令礼官检会国朝典故以闻 秘阁修撰知虔州曾慥移知荆南自渡江以来荆南多命武帅至是阙人上命秦桧以诸路副总管姓名来上桧曰江陵重地所系非轻恐更有可选之人盖桧欲慥也上曰可遍询三衙主帅庶得其人不误委寄后旬日上谕桧曰荆南重地不可不慎择今疆场安静宜用文臣乃以命慥焉进呈兵官姓名在十月癸未上谕桧在十月壬辰 
　　己亥新州编管人胡铨移吉阳军编管先是太师秦桧尝于一德格天阁下书赵鼎李光胡铨三人姓名时鼎光皆在海南广东经略使王 

鈇问右承议郎知新州张棣曰胡铨何故未过海铨尝赋词云欲驾巾车归去有豺狼当辙棣即奏铨不自省循与见任寄居官往来唱和毁谤当涂语言不逊公然怨望朝廷鼓唱前说犹要惑众殊无忌惮于是送海南编管命下棣选使臣游崇部送封小项筒过海铨徒步赴贬人皆怜之至雷州守臣王趯廉得崇以私茗自随械送狱且厚饷铨是时诸道望风捃摭流人以为奇货惟趯能与流人调护海上无薪粲百物趯輙津置之其后卒以此得罪 
　　庚子左朝散郎王曮依旧尚书礼部员外郎以其进颂忠诚可嘉也 敷文阁待制提举江州太平兴国宫周纲卒 

　　壬寅左朝奉大夫提举江州太平兴国宫桂阳监居住郑刚中再谪濠州团练副使复州安置用右谏议大夫巫伋再＜锍-釒＞也 
　　癸卯降授左奉议郎知真州洪兴祖复左承议郎以赦叙也先是州残于兵民之疮痍未复兴祖始至即上＜锍-釒＞请复一年租从之明年再＜锍-釒＞又从之自是流民渐归遂诱温户垦荒田至七万余亩 
　　丁未龙神卫四厢都指挥使邕州观察使董先添差两浙西路马步军副都总管平江府驻劄初岳飞既死先自武昌召还为步军司统制先与管军赵密不协于是离军领殿前都指挥使职事杨沂中怜其才赆遗甚厚具奏乞隶本司朝廷以三衙不许互换陈乞不许 

　　壬子左承议郎两浙西路提点刑狱公事吴传罢以户部侍郎宋贶接伴北使还劾其病不任事也 
　　十有二月乙卯朔上谓大臣曰闻绍兴饥民有渡江者可令临安优给路费遣还时明越秀润徽婺饶信州皆旱民多流散上命有司发粟减赋至是复令常平官亲往赈给之毋致失所 复连州连山镇为县 
　　丙辰诏四川命官付身如未经换给并不许奏辟及权摄差遣先是止禁定差至是都大提举茶马韩球以为言故有是命 

　　集英殿修撰提举江州太平兴国宫江邈卒已未诏复敷文阁待制致仕 
　　庚申敷文阁直学士知宣州秦棣卒官给葬事棣在宣城州之何村有富民酿酒棣遣巡检将吏士捕之夜半围其家民疑其强盗也即击鼓聚邻里共执之走愬诸棣棣怒取民及其子孙三人用麻绳通缠其体自肩至足然后各杖之百及解缚三人皆死其惨毒如此 
　　丙寅诏提举常平官分遣属吏赈济流民且贷其春耕之费先是诏复民租十之八而和籴尚存海盐丞丁安义语其令曰岁饥常赋且不充不应复有和籴使上官怒安义当以身任之檄屡至安义抗论反覆卒赖以免 

　　丁卯布衣孙尧佐上书乞嗣安定郡王与濮王之封诏大宗正司具名闻奏 尚书省批状四川营田就委都统制检察措置耕种将每年所收斛＜豆斗＞除分给官并桩留次年种子外尽数报总领所拘收充减免成都府路对籴米十二万石之数旧营田事隶宣抚司及司废乃有是命此以绍兴三十三年二月十八日工部状修入状称承绍兴十八年十二月十三日指挥而日历不载盖都省批状也 
　　戊辰饶州进士张阐上书乞将四等五等下户绍兴十七年已前拖欠冬苗及诸色官物已倚阁者即与蠲放未倚阁者即权倚阁上谓大臣曰如实无可纳徒有追扰亦足矜也乃付户部既而户部乞诸路灾伤及五分处下户次十六年租税除形势外并与蠲放十七年分倚阁如 

违当职官重行黜责仍令宪臣觉察从之户部奏下在是月丁丑 
　　己巳大理评事莫蒙面对论四方之民云集二浙百倍常时而河渠为甚急宜命守臣因农之隙浚其堙塞庚午上谕大臣曰可使漕臣募夫浚治因以济接饥民则公私两利矣蒙归安人也 
　　壬申故迪功郎谢浚特赠右承务郎官一子浚为陇水尉捕贼死故录之 是日宰执进呈经界事讫上曰诸州月桩钱昨已例减要当尽行除罢秦桧即谕户部侍郎李椿年宋贶以经总钱措置赡军中兴圣政史臣曰大臣苟有以厚民力固人心虽人主不自言固当奋然以身任 

之月桩之为害上至于再四言之而州县倚桩办之名因之以巧取至于今尚存亦足为一时用事者愧矣不惟是也月桩窠名本出于经总制罢月桩而以经总制钱赡军此若有意于奉行者而月桩未罢校终岁经总制之入择其最者必于州县取盈焉又非圣上勤恤斯人之意矣夫减月桩免和籴罢免行钱推仁圣之心使天下一日帖帖就安虽瘠己可以肥天下无爱也曹泳辈无所忌惮逞其残民之术且直为此欺诞大化更行首正三苗之窜宜哉 丁丑太常博士林宰左承议郎主管官告院章厦并为监察御史时上召二人入对而厦请戒监司守令奉行赈济乃有是命厦奏札以是月己卯行出今并附此 

　　庚辰金主遣金吾卫上将军殿前右副都点检召守忠昭武大将军同知宣徽院事刘君诏来贺来年正旦君诏唐卢龙节度使守恭八世孙也父宏辽宁昌军节度使金人俾知咸州同平章事此以金国翰林直学士赵可撰君诏之子宣德军判刘某墓志修入 名南剑州晋司空张华庙曰应灵 
　　是岁宗室子赐名授官者二十有三人 诸路断大辟三十二人 
　　建炎以来系年要录卷一百五十八 


●建炎以来系年要录卷一百五十九 
　　宋 李心传 撰 
　　绍兴十有九年岁次己巳 金熙宗亶皇统九年海陵炀王亮天德元年春正月甲申朔上以皇太后年登七十即宫中行庆寿之礼日历不书此据会要 

　　丁亥诏信阳军拨隶淮西 诏绍兴府第四第五等户去年未纳租税并权与倚阁以旱伤最甚用提举常平官秦昌时请也 
　　己丑北使召守忠等辞行置酒垂拱殿时在上辛祈谷祠官致斋之内礼官援治平故事请用乐从之自是以为例 
　　甲午上谕大臣曰国信所回易北货恐生事可降旨令罢 将作监丞黄敏行面对乞戒州县谨务限之制毋得夤缘追呼以妨东作诏申严行下 
　　乙未置抚州乐安县割崇仁吉水四乡隶之 

　　庚子直龙图阁新两浙东路提点刑狱公事张绚卒 
　　丁未直敷文阁主管台州崇道观张宗元为籍田令以其祖俊有请也 
　　己酉宰执进呈春教使效踏射克敌弓乞依格推赏上曰此弓最为强劲虽被重甲亦湏洞彻若得万人习熟何可当也 宣政使和州防御使带御器械康谞为内侍省押班 
　　癸丑右迪功郎吴伸为大理司直伸初以上书得官既而久不用至是稍录之 

　　二月己未端明殿学士提举江州太平兴国宫杨愿知宣州 
　　庚申显谟阁学士知建康府郑滋卒 
　　甲子复置雷州遂溪县 
　　丁卯诏诸路总领官乐禁如监司例以左朝请大夫监尚书六部门张颉面对有请也 左奉议郎杨偰知大宗正丞 左奉议郎范如圭添差权通判邵州如圭为校书郎以论讲和事去国闲居凡十年 

　　乙亥诏自今监司守臣代还入见并令以民事奏陈先是上谕大臣曰监司郡守得替上殿本欲知民间利病近来所奏姑应文书多不及民事宜行告谕故有是旨上谕大臣在丁卯 徽猷阁待制知泸州冯楫升敷文阁直学士令被授指挥日别理为任 
　　丙子上曰今四境宁息沿边守臣务在安静若任满不生事可量紧慢取旨推赏 复置太社令以左奉议郎直敷文阁韩彦直为之以世忠有请故也 
　　丁丑左朝请大夫童邦直知峡州还言湖北溪峒酝造蛊毒以害往来之人又夷人以人衅鬼安复荆门鼎澧独行之人或罹此祸望令巡 

尉觉察上谕大臣曰邦直二说皆可取当行之 
　　戊寅左中奉大夫知利州王赏充秘阁修撰提举江州太平兴国宫从所请也 
　　庚辰上谓辅臣曰每岁所市马悉付镇江王胜军令养而未见孳生之数宜分送诸军仍立赏罚于是岁发川马二百匹进御而以四千匹付江上诸军镇江建康荆鄂军七百五十江池军各五百又以秦马三千五百付三衙殿前司千五百马步司各千自是岁为定例二十四年十二月庚辰所书可参考 封尚仪袁氏为宜春郡夫人 

　　辛巳诏临安府日下给米赈济流民时浙东大饥其小民行乞都市有馁死者上闻闵焉故有是命 右宣教郎王秬干办行在诸军审计司秬云子也先是上谕大臣以云顷年奉使忘身为国至于不免忠义可嘉宜录其后乃赐秬银帛五百匹两而命之上谕大臣在庚申赐秬金帛在甲子今联书之熊克小历称秬为奉议郎与日历不同恐误 
　　三月癸未朔日有食之阴云不见上不视事百官守职过时乃罢 
　　甲申诏皇太后庆寿亲属各进官一等慈宁殿官推恩有差 

　　己丑右武大夫平海军承宣使蔡德除名广州编管德为建康府驻劄御前破敌军第三正将冒请钱粮法当死特贷之 
　　庚寅宰执进呈普安恩平二王得旨令温习旧书上曰春秋乃旧所习读朕尝问以经中数事欲其通解盖其义渊奥湏能识圣人之用心有自得处若泥诸儒之说拘而不通失经旨矣时普安郡王在藩邸绝意声色常以经史自娱凡六籍之文悉加讲论夜则观古人文集暇则握笔赋诗鼓琴习射而已 
　　丙申上语秦桧闻诸郡奏狱空例皆以禁囚于县狱或厢界寄藏此风不可滋长自今有奏狱空者当令监司验实如有妄诞即行按治仍 

命御史台察之若不惩戒则奏甘露芝草之类崇虚饰诞无所不至矣 
　　戊戌左朝奉大夫知复州刘畤代还言湖北县令有七八年无正官而以寄居待阙官摄之者事多旷弛民受其弊望许诸司及本州不以拘碍选辟能吏庶几县有正官官事修举上谓大臣曰可令吏部趣已差人之任未差者速出阙无人就则下所属辟差 
　　己亥德庆军承宣使提举万寿观韦谦为建宁军节度使庆远军承宣使提举万寿观韦谠为重庆军节度使用庆典也 
　　庚子上谕大臣曰淮甸久平宜加经理民复业者令守令多方恤之使尽力田亩数年后方可起税 

　　甲辰起居舍人王墨卿罢以殿中侍御史曹筠论墨卿贪墨嗜利与林待聘既黜乃怀怏怏动欲倾危朝廷故有是命 诏责授濠州团练副使复州安置郑刚中许用议减特免禁锢移封州安置初秦桧怒刚中不已捕其子右承务郎良嗣与将吏宾客即江州同系遣大理寺丞汤允恭允恭初见建炎三年二月太府寺丞宋仲堪往鞫其事掠治无全肤狱成刚中坐任四川宣抚副使日被旨收捉过界偷马盗贼全不遵奉凡事干边界常是怀奸异议阴与见在罪籍人符合交通沮害国事又輙违朝命出卖度牒收钱五十五万余缗又专輙起置钱监铸钱擅便支使及违法请过供给厨食等钱一万三千余缗入已刚中欲并都转运司入宣司遂将钱物赠遗士人令赴行在上书开陈既并运司违法私使 

过钱十二万余缗及有诏置总领钱粮官刚中不喜预作缘故收桩隐匿钱计四千余万缗又欲归怨朝廷乃说谕统兵官今为总领尽数交并钱物无可送遗及被旨令赴行在乃忿怒迁延收匿劄子不即起发多带官物在路妄用法当死特有是命良嗣贷死送柳州右朝请郎张汉之尝主管宣抚司机宜文字坐依随刚中亦除名送宾州并编管右奉议郎赵士祃尝通判荆南府坐不即拘收刚中随军钱物特除名右武大夫开州剌史御前中部统领官张仲亦坐依随刚中追横行一官勒停送本军自效即日擢允恭尚书刑部员外郎仲堪仓部员外郎刚中至贬所守臣左朝请郎赵成之希桧意每窘辱之刚中竟卒于贬所中兴圣政讲义曰秦桧之收三大将兵权也刚中阿于桧曰前所共忧者一旦便为 

安平之道庙堂不动声色而三大将惟恐奉上兵籍之不先彼曲士不通世务挟口以议政者亦皆言塞意顺谓此非常之举因为桧陈善后之策凡七事非不忠于桧也一旦积怒贬死遐荒将吏宾客无得免者则人之附丽匪人以媒进取者亦可以为殷鉴矣 将作监丞黄敏行权尚书兵部员外郎往四川诸路措置递角敏行增铺益兵所费甚广绍兴末卒罢之 
　　乙巳上谓大臣曰牧马孳生为利甚溥朕令牧于近地今已见效岁进马驹皆佳者若得万匹分与诸军数年间便可济用既免纲马道毙且无赏给之费也 
</div>
    <div class="pagination">
<a href="建炎以来系年要录_page84.html">上一页</a><span>...</span><a href="建炎以来系年要录_page80.html">80</a><a href="建炎以来系年要录_page81.html">81</a><a href="建炎以来系年要录_page82.html">82</a><a href="建炎以来系年要录_page83.html">83</a><a href="建炎以来系年要录_page84.html">84</a><span class="current-page">85</span><a href="建炎以来系年要录_page86.html">86</a><a href="建炎以来系年要录_page87.html">87</a><a href="建炎以来系年要录_page88.html">88</a><a href="建炎以来系年要录_page89.html">89</a><a href="建炎以来系年要录_page90.html">90</a><span>...</span><a href="建炎以来系年要录_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
