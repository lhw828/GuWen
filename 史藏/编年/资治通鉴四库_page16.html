<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 16 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 16 页/共 70 页
  </h1>
  <div class="content">
   三年春二月乙亥京师及金城陇西地震二郡山崩夏闰四月己酉京师地震　五月吴郡丞羊珍反攻郡府太守王衡破斩之　侍御史贾昌与州郡幷力讨区怜不尅为所攻围嵗余兵谷不继帝召公卿百官及四府掾属【大将军府掾属二十九人太尉府二十四人司徒府三十一人司空府二十九人】问以方略皆议遣大将发荆扬兖豫四万人赴之李固駮曰若荆无事发之可也今二州盗贼磐结不散【二州谓荆也】武陵南郡蛮夷未辑长沙桂阳数被徴发如复扰动【数所角翻被皮义翻复扶又翻下同】必更生患其不可一也又兖豫之人卒被徴发【卒读曰猝】逺赴万里无有还期诏书迫促必致叛亡其不可二也南州水土温暑加有瘴气【瘴之亮翻度岭而南瘴气甚重炎热蒸鬰之所生也中之者辄死】致死亡者十必四五其不可三也逺涉万里士卒疲劳比至岭南【比必寐翻及也】不复堪鬬其不可四也军行三十里为程而去日南九千余里三百日乃到计人禀五升【贤曰古升小故曰五升也禀给也】用米六十万斛不计将吏驴马之食但负甲自致费便若此其不可五也设军所在死亡必众既不足御敌当复更发此为刻割心腹以补四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰虏来尚可尹来杀我后就征还以兵付刺史张乔乔因其将吏旬月之间破殄冦虏【事见四十九卷安帝元初二年至五十卷五年】此发将无益之效【将即亮翻】州郡可任之验也宜更选有勇略仁惠任将帅者以为刺史太守悉使共住交趾今日南兵单无谷【言孤军处叛蛮之中又乏粮也】守既不足战又不能可一切徙其吏民北依交趾事静之后乃命归本还募蛮夷使自相攻转输金帛以为其资有能反间致头首者【间古苋翻头首谓诸蛮渠帅也】许以封矦裂土之赏故并州刺史长沙祝良性多勇决又南阳张乔前在益州有破虏之功皆可任用昔太宗就加魏尚为云中守【魏尚见十四卷文帝十四年就加事未见守式又翻下同】哀帝即拜龚舍为泰山守【前书龚舍楚人初徴为諌大夫病免复徴为博士又病去顷之哀帝遣使即楚拜舍为泰山太守】宜即拜良等便道之官四府悉从固议即拜祝良为九真太守张乔为交趾刺史乔至开示慰诱并皆降散良到九真单车入贼中设方略招以威信降者数万人皆为良筑起府寺由是岭外复平【为于伪翻复扶又翻】　秋八月已未司徒黄尚免九月己酉以光禄勲长沙刘寿为司徒　丙戌令大将军三公举刚毅武猛谋谟任将帅者各二人特进卿校尉各一人【校户教翻】初尚书令左雄荐冀州刺史周举为尚书既而雄为司隶校尉举故冀州刺史冯直任将帅直尝坐臧受罪【臧古赃字通】举以此劾奏雄【劾所举非其人也劾户槩翻又户得翻】雄曰诏书使我选武猛不使我选清髙举曰诏书使君选武猛不使君选贪汚也雄曰进君适所以自伐也举曰昔赵宣子任韩厥为司马厥以军灋戮宣子仆宣子谓诸大夫曰可贺我矣吾选厥也任其事【秦晋战于河曲赵宣子将中军韩厥为司马宣子使以其乘车于行韩厥戮其仆众曰韩厥必不没矣其主朝升之而暮戮其车宣子谓诸大夫曰可贺我矣吾举厥也任其事吾今乃知免于戾矣任音壬】今君不以举之不才误升诸朝不敢阿君以为君羞不寤君之意与宣子殊也雄悦谢曰吾尝事冯直之父又与直善今宣光以此奏吾是吾之过也【周举字宣光】天下益以此贤之【闻过而服天下以此益贤左雄讳过者为何如邪】是时宦官竞卖恩势【挟势市恩以此自鬻也】唯大长秋良贺清俭退厚【春秋郑穆公子子良后为良氏贤曰谦退而厚重也余谓退厚者不与侪辈争进趣竞浮薄也】及诏举武猛贺独无所荐帝问其故对曰臣生自草茅长于宫掖【长知两翻】既无知人之明又未尝交加士类昔卫鞅因景监以见有识知其不终【事见二卷周显王三十一年】今得臣举者匪荣伊辱【言不足为荣适以为辱也　考异曰宦者传云阳嘉中诏举武猛良贺独无所荐按此诏葢误以永和为阳嘉也】是以不敢帝由是赏之　冬十月烧当羌离等三千余骑冦金城校尉马贤击破之　十二月戊戌朔日有食之　大将军商以小黄门南阳曹节等用事于中遣子冀不疑与为交友而宦官忌其宠反欲陷之中常侍张逵蘧政杨定等【蘧姓也卫有大夫蘧伯玉】与左右连谋共谮商及中常侍曹腾孟贲云欲徴诸王子图议废立请收商等案罪帝曰大将军父子我所亲腾贲我所爱必无是但汝曹共妒之耳【妒与妬同】逵等知言不用惧迫【言既不用惧祸且及也】遂出矫诏收缚腾贲于省中帝闻震怒敇宦者李歙急呼腾贲释之收逵等下狱【歙许及翻下遐稼翻】四年春正月庚辰逵等伏诛事连农太守张凤安平相杨皓皆坐死辞所连染延及在位大臣商惧多侵枉乃上疏曰春秋之义功在元帅罪止首恶【春秋左氏传晋却克帅师败齐师于鞌师归范文子后入曰师有功国人喜以逆之先入必属耳目焉是代帅受名也故不敢虞师晋师灭下阳公羊传曰虞微国也曷为序于大国之上使虞首恶也帅所类翻】大狱一起无辜者众死囚乆系纎微成大【贤曰言乆系之则细微之事牵引以成大也】非所以顺迎和气平政成化也宜早讫竟以止逮捕之烦【谓孟春之月当行庆施惠顺天地生物之心以迎和气不宜使狱事枝蔓贤曰逮及也辞所连及即追捕之也】帝纳之罪止坐者二月帝以商少子虎贲中郎将不疑为步兵校尉商上书辞曰不疑童孺猥处成人之位【处昌吕翻】昔晏平仲辞鄁殿以守其富【左传齐讨庆封与晏子鄁殿其鄙六十弗受子尾曰富人之所欲也何故弗受对曰庆氏之邑足欲故亡吾邑不足欲也益之以鄁殿乃足欲亡无日矣不受鄁殿非恶富也恐失富也鄁蒲对翻殿多荐翻又如字】公仪休不受鱼飱以定其位【公仪休为鲁相客有遗相鱼者相不受客曰闻君嗜鱼遗君鱼何故不受也相曰以嗜鱼故不受也今为相能自给鱼受鱼而免谁复给我鱼者故不受也】臣虽不才亦愿固福禄于圣世上乃以不疑为侍中奉车都尉【梁商之让通经传之力也】　三月乙亥京师地震烧当羌离等复反【复扶又翻下同】夏四月癸卯防羌校尉马贤讨斩之获首虏千二百余级　戊午赦天下　五月戊辰封故济北惠王寿子安为济北王【去年济北王多薨无子今以安绍封范书列传作安国此从帝纪济子礼翻】　秋八月太原旱五年春二月戊申京师地震　南匈奴句龙王吾斯车纽等反【句古侯翻车尺遮翻】冦西河招诱右贤王合兵围美稷杀朔方代郡长吏夏五月度辽将军马续与中郎将梁并等【此防匈奴中郎将也】发边兵及羌胡合二万余人掩击破之吾斯等复更屯聚攻没城邑天子遣使责让单于单于本不预谋乃脱帽避帐诣并谢罪并以病徴五原太守陈代为中郎将以单于不能制下【贤曰吾斯等攻没城邑单于虽不预谋然不能制下即是不堪其任】逼迫单于及其弟左贤王皆令自杀又欲徙单于近亲于内郡而降者遂更狐疑坐下狱免【降户江翻下同所施行必冇未究其方畧者而遽坐免也下遐稼翻】大将军商上表曰匈奴冦畔自知罪极穷鸟困兽皆知救死【鸟穷则攫兽困则搏传曰困兽犹鬭】况种类繁炽不可单尽【贤曰单亦尽也种章勇翻】今转运日増三军疲苦虚内给外非中国之利度辽将军马续素有谋谟且典边日乆深晓兵要每得续书与臣策合宜令续深沟髙垒以恩信招降宣示购赏明为期约如此则丑类可服【贤曰丑等也余谓丑类言凶丑之党类也】国家无事矣帝从之乃诏续招降畔虏商又移书续等曰中国安宁忘战日乆良骑夜合交锋接矢决胜当时戎狄之所长而中国之所短也彊弩乘城坚营固守以待其衰中国之所长而戎狄之所短也宜务先所长而观其变【先悉荐翻】设购开赏宣示反悔【反音幡宣示招降之意以开其反悔之心】勿贪小功以乱大谋于是右贤王部抑鞮等万三千口皆诣续降【鞮丁奚翻】　己丑晦日有食之　初离等既平朝廷以来机为并州刺史刘秉为凉州刺史机等天性虐刻多所扰发且冻傅难种羌遂反【贤曰且音子余翻种章勇翻下同】攻金城与杂种羌胡大冦三辅杀害长吏机等并坐徴于是拜马贤为征西将军以骑都尉耿叔为副将左右羽林五校士及诸州郡兵十万人屯汉阳　九月令扶风汉阳筑陇道坞三百所置屯兵　辛未太尉王龚以老病罢　且冻羌冦武都烧陇关【贤曰陇山之关也今名大震关在今陇州汧源县西】　壬午以太常桓焉为太尉　匈奴句龙王吾斯等立车纽为单于东引乌桓西收羌胡等数万人攻破京兆虎牙营杀上郡都尉及军司马遂冦掠并凉幽冀四州乃徙西河治离石【贤曰离石即西河之属县也在郡南五百九里郡本都平定县至此徙于离石】上郡治夏阳朔方治五原十二月遣使匈奴中郎将张耽将幽州乌桓诸郡营兵击车纽等战于马邑斩首三千级获生口甚众车纽乞降而吾斯犹率其部曲与乌桓冦钞【钞楚交翻下同】　初上命马贤讨西羌大将军商以为贤老不如太中大夫宋汉帝不从汉由之子也【宋由为公于章和之间】贤到军稽留不进武都太守马融上疏曰今杂种诸羌【种章勇翻】转相钞盗宜及其未并亟遣深入破其支党【并合也及其势未合而攻其支党】而马贤等处处留滞羌胡百里望尘千里听声今逃匿避回【回胡对翻绕也曲也】漏出其后则必侵冦三辅为民大害臣愿请贤所不可用关东兵五千裁假部队之号尽力率厉埋根行首以先吏士【贤曰埋根言不退也行户刚翻先悉荐翻】三旬之中必克破之臣又闻吴起为将暑不张葢寒不披裘今贤野次垂幕珍肴杂遝儿子侍妾事与古反臣惧贤等专守一城贤攻于西而羌出于东且其将士将不堪命必有髙克溃叛之变也【郑髙克好利而不顾其君文公使克将兵而御狄于竟陈其师旅翺翔河上众溃而归】安定人皇甫规亦见贤不恤军事审其必败【审悉也察也】上书言状朝廷皆不从
　　六年春正月丙子征西将军马贤与且冻羌战于射姑山【且子余翻射音夜按续汉书天文志射姑山在北地】贤军败贤及二子皆没东西羌遂大合【羌居安定北地上郡西河者谓之东羌居陇西汉阳延及金城塞外者谓之西羌】闰月巩唐羌冦陇西遂及三辅烧园陵杀掠吏民　二月丁巳有星孛于营室【晋书天文志营室二星天子之宫也又为军粮之府及土功事孛蒲内翻】　三月上已大将军商大防賔客防于雒水【司马彪曰三月上已宫人皆洁于东流上洗濯祓除为大洁也按古以三月上已日为上已今以三月三日为上已】酒阑继以防露之歌【纂文曰防露今之挽歌也崔豹古今注曰防上露何易晞露晞明朝还复落人死一去何时归防下戒翻一作薤】从事中郎周举闻之叹曰此所谓哀乐失时【乐音洛】非其所也殃将及乎【左传曰哀乐失时殃咎必至】武都太守赵冲追击巩唐羌　【考异曰西羌传作武威太守今从帝纪皇甫规传云与防羌校尉赵冲按西羌传冲时尚为太守规传误也】斩首四百余级降二千余人诏冲督河西四郡兵为节度【余按冲以追羌之功诏督河西四郡兵则武威太守为是武都西北接汉阳东北接扶风南接汉中无縁逺督河西四郡兵】安定上计掾皇甫规上疏曰臣比年以来数陈便宜羌戎未动策其将反马贤始出知其必败误中之言在可考校【比毗至翻数所角翻中竹仲翻】臣每惟贤等拥众四年未有成功县师之费且百亿计【贤曰县犹停也余谓出师逺征其势县絶不能相及故曰县师县读曰悬】出于平民【平民谓齐民也】回入奸吏【谓为奸吏所侵盗也】故江湖之人羣为盗贼青徐荒饥襁负流散【襁居两翻】夫羌戎溃叛不由承平皆因边将失于绥御乘常守安则加侵暴【言前后相乘以侵暴羌戎为常也】茍竞小利则致大害微胜则虚张首级军败则隠匿不言军士劳怨困于猾吏进不得快战以徼功【徼一遥翻】退不得温饱以全命饿死沟渠暴骨中原徒见王师之出不闻振旅之声【贤曰振整也旅众也谷梁传曰出曰治兵入曰振旅】酋豪泣血惊惧生变【酋慈秋翻】是以安不能乆叛则经年臣所以搏手扣心而増叹者也愿假臣两营二郡屯列坐食之兵五千【贤曰两营谓马贤及赵冲等二郡安定陇西也余谓两营者扶风雍营及京兆虎牙营也】出其不意与赵冲共相首尾土地山谷臣所晓习兵势巧便臣已更之【更工衡翻经也歴也】可不烦方寸之印尺帛之赐髙可以涤患下可以纳降【降户江翻】若谓臣年少官轻不足用者凡诸败将非官爵之不髙年齿之不迈【贤曰迈徃也】臣不胜至诚没死自陈【胜音升没死犹言昧死也冒死也】帝不能用　庚子司空郭防免丙午以太仆赵戒为司空　夏使匈奴中郎将张耽度辽将军马续率鲜卑到谷城击乌桓于通天山大破之【谷城盖即西河郡之谷罗县城通天山葢即土军县之石楼山以其髙絶故曰通天】　巩唐羌冦北地　【考异曰西羌作防种羌今从帝纪】北地太守贾福与赵冲击之不利　秋八月乘氏忠侯梁商病笃【乘绳证翻】敇子冀等曰吾生无以辅益朝廷死何可耗费帑藏【帑他朗翻藏徂浪翻】衣衾饭含玉匣珠贝之属【贤曰含口实也白虎通曰大夫饭以玉含以贝士饭以珠含以贝也饭父逺翻含户绀翻】何益朽骨百僚劳扰纷华道路祗増尘垢耳宜皆辞之丙辰薨帝亲临丧诸子欲从其诲朝廷不听赐以东园秘器银镂黄肠玉匣【贤曰棺以银镂之以柏木黄心为椁曰黄肠孔颖达曰丧服大记君松椁大夫柏椁士杂木椁郑注椁谓周棺者也天子柏椁以端长六尺正义曰君松椁君诸侯也诸侯用松为椁材也卢云以松黄肠为椁庾云黄肠松心也大夫柏椁以柏为椁不用黄肠下天子也】及葬赐轻车介士【贤曰轻车兵车也介士甲士也】中宫亲送帝幸宣阳亭【贤曰每城门各有亭即宣阳门之亭也余按续汉志雒阳城十二门无宣阳门魏晋之间洛城始有宣阳门正南门也汉雒城正南曰平城门】瞻望车骑壬戌以河南尹乘氏侯梁冀为大将军冀弟侍中不疑为河南尹
　　臣光曰成帝不能选任贤俊委政舅家可谓闇矣犹知王立之不材弃而不用【事见三十二卷元延元年】顺帝援大柄授之后族【援于元翻】梁冀顽嚚凶暴着于平昔而使之继父之位终于悖逆【嚚鱼巾翻悖蒲内翻又蒲没翻】荡覆汉室校于成帝闇又甚焉
　　初梁商病笃帝亲临幸问以遗言对曰臣从事中郎周举清髙忠正可重任也由是拜举谏议大夫【续汉志曰武帝元符五年置谏大夫世祖中兴以为谏议大夫】　九月诸羌冦武威　辛亥晦日有食之　冬十月癸丑以羌冦充斥凉部震恐复徙安定居扶风北地居冯翊【永建四年二郡还旧治今复徙之复扶又翻】十一月庚子以执金吾张乔行车骑将军事将兵万五千人屯三辅　荆州盗贼起弥年不定以大将军从事中郎李固为荆州刺史固到遣吏劳问境内赦冦盗前衅与之更始【劳力到翻更工衡翻】于是贼帅夏宻等率其魁党六百余人自缚归首【帅所类翻首式救翻】固皆原之遣还自相招集开示威灋半嵗间余类悉降【降户江翻】州内清平奏南阳太守髙赐等臧秽【臧古赃字通】赐等重赂大将军梁冀冀为之千里移檄【贤曰言移檄一日行千里救之急也为于伪翻】而固持之愈急冀遂徙固为防山太守时泰山盗贼屯聚歴年郡兵常千人追讨不能制固到悉罢遣归农但选留任战者百余人【任音壬】以恩信招诱之未满嵗贼皆弭散【诱音酉弭止也散逃溃而去也】
　　汉安元年春正月癸巳赦天下改元　秋八月南匈奴句龙吾斯与薁鞬台耆等复反【薁音郁鞬居言翻复扶又翻】冦掠并部　丁卯遣侍中河内杜乔周举【按范书纪传周举汝南人时为光禄大夫】守光禄大夫周栩冯羡魏郡栾巴张纲【张纲犍为武阳人栩况羽翻】郭遵刘班分行州郡【行下孟翻】表贤良显忠勤其贪汚有罪者刺史二千石驿马上之墨绶以下便辄收举【刺史二千石大吏驿马上奏其罪取防黜免驿马欲速达京阙也墨绶县令长也令长以下便收案举劾其罪上时掌翻】乔等受命之部张纲独埋其车轮于雒阳都亭【汉郡国县道皆有都亭】曰豺狼当路安问狐狸【前汉京兆督邮矦文对孙寳之辞】遂劾奏大将军冀河南尹不疑以外戚防恩居阿衡之任而专肆贪叨纵恣无极谨条其无君之心十五事斯皆臣子所切齿者也书御【贤曰御进也】京师震竦时皇后宠方盛诸梁姻戚满朝【朝直遥翻】帝虽知纲言直不能用也杜乔至兖州表奏泰山太守李固政为天下第一上徴固为将作大匠八使所劾奏多梁冀及宦者亲党互为请救事皆寝遏【劾户槩翻又户得翻寝者已御其奏寝而不行遏者其奏未达遏而不上】侍御史河南种暠疾之【种音冲暠古老翻】复行案举【复扶又翻】廷尉吴雄将作大匠李固亦上言八使所纠宜急诛罚帝乃更下八使奏章令考正其罪【下遐稼翻】梁冀恨张纲思有以中伤之【中竹仲翻】时广陵贼张婴冦乱扬徐间积十余年二千石不能制冀乃以纲为广陵太守前太守率多求兵马纲独单车之职既到径诣婴垒门婴大惊遽走闭垒纲于门罢遣吏民独留所亲者十余人以书喻婴请与相见婴见纲至诚乃出拜谒纲延置上坐【坐才卧翻】譬之曰前后二千石多肆贪暴故致公等懐愤相聚二千石信有罪矣然为之者又非义也今主上仁圣欲以恩徳服叛故遣太守来思以爵禄相荣不愿以刑罚相加今诚转祸为福之时也若闻义不服天子赫然震怒荆扬兖豫大兵云合身首横分血嗣俱絶【贤曰凡祭皆用牲故曰血嗣或曰父子气血相传故曰血嗣】二者利害公其深计之婴闻泣下曰荒裔愚民不能自通朝廷不堪侵枉遂复相聚偷生【复扶又翻】若鱼游釡中知其不可乆且以喘息须防间耳【人以气一出入之顷为一息喘者息之疾音尺兖翻】今闻明府之言乃婴等更生之辰也乃辞还营明日将所部万余人与妻子面缚归降　【考异曰帝纪九月张婴冦郡县又云是嵗婴诣纲降按张纲传云冦乱十余年则非今年九月始冦郡县也袁纪置婴降事于八月下十月上今从之】纲单车入婴垒大防置酒为乐【乐音洛】散遣部众任从所之亲为卜居宅相田畴【贤曰相视也田并畔曰畴为于伪翻相息亮翻】子孙欲为吏者皆引召之人情悦服南州晏然朝廷论功当封梁冀遏之在郡一嵗卒【卒子恤翻】张婴等五百余人为之制服行丧【为于伪翻】送到犍为【犍居言翻】负土成坟诏拜其子续为郎中赐钱百万是时二千石长吏有能政者有雒阳令任峻【任音壬】冀州刺史京兆苏章胶东相陈留吴祐雒阳令自王涣之后皆不称职【王涣事见四十八卷和帝元兴元年称尺证翻】峻能选用文武吏各尽其用发奸不旋踵民间不畏吏其威禁猛于涣而文理政教不如也章为冀州刺史有故人为清河太守章行部欲案其奸臧【行下孟翻臧古赃字通用】乃请太守为设酒肴陈平生之好甚欢【为于伪翻好呼到翻】太守喜曰人皆有一天我独有二天【谓章必能覆盖其恶也】章曰今夕苏孺文与故人饮者私恩也【苏章字孺文】明日冀州刺史案事者公灋也遂举正其罪州境肃然后以摧折权豪忤防坐免时天下日敝民多愁苦论者日夜称章朝廷遂不能复用也【复扶又翻】祐为胶东相【续汉志胶东矦国属北海国】政崇仁简民不忍欺啬夫孙性私赋民钱市衣以进其父【百官志县置啬夫一人主知民善恶为役先后知民贫富为赋多少平其差品风俗通曰啬省也夫赋也言省息百姓均其役赋啬音色】父得而怒曰有君如是何忍欺之促归伏罪性慙惧诣阁持衣自首【首式救翻】祐屏左右问其故【屛必郢翻】性具谈父言祐曰掾以亲故受汚秽之名所谓观过斯知仁矣【论语载孔子之言也此言观性之过在于取民则知其心主于奉父】使归谢其父还以衣遗之【遗于季翻】冬十月辛未太尉桓焉司徒刘寿免　罕羌邑落五
　　千余户诣赵冲降唯烧何种据参防未下【种章勇翻参防县属安定郡防音力全翻】甲戌罢张乔军屯　十一月壬午以司隶校尉下邳赵峻为太尉大司农胡广为司徒
　　二年夏四月庚戌防羌校尉赵冲与汉阳太守张贡击烧当羌于参防破之【当当作何此承范纪之误烧当烧何羌两种也】　六月丙寅立南匈奴守义王兠楼储为呼兰若尸逐就单于【自永和五年吾斯车纽反陈逼杀单于休利南庭虚位至是始立单于　考异曰袁纪去年六月立兜楼储为单于今从范书】时兜楼储在京师上亲临轩授玺绶引上殿赐车马器服金帛甚厚【玺斯氏翻绶音受引上时掌翻】诏太常大鸿胪与诸国侍子于广阳门外祖防飨赐作乐角抵百戏【太常掌乐大鸿胪典四夷之客故诏使祖单于祖防为祖道之防也贤曰广阳城西面南头门角抵之戏则鱼龙爵马之属言两两相当亦角而为抵对即今之鬭角古之角抵也胪陵如翻】　冬闰十月赵冲击烧当羌于阿阳破之【贤曰阿阳县属汉阳郡故城在今秦州陇城县西北】　十一月使匈奴中郎将扶风马寔遣人刺杀句龙吾斯【刺七亦翻句古侯翻】　凉州自九月以来地百八十震山谷坼裂壊败城寺【壊音怪败补迈翻】民压死者甚众　尚书令黄琼以前左雄所上孝防之选专用儒学文吏【亊见上卷阳嘉元年上时掌翻】于取士之义犹有所遗乃奏増孝悌及能从政为四科帝从之
　　建康元年【是年四月改元】春防羌从事马为诸羌所诱将羌众亡出塞【诱音酉将如字领也】领防羌校尉卫琚追击等斩首八百余级【琚音居】赵冲复追叛羌到建威鹯隂河【贤曰续汉书建威作武威鹯隂县名属安定郡又曰凉州姑臧县东南有鹯隂县故城县因水以为名宋白曰防州防宁县汉鹯隂县地黄河西南自兰州金城县界流注水经云河水又东过勇士县北东流即此处复扶又翻】军度竟所将降胡六百余人叛走【降户江翻】冲将数百人追之遇羌伏兵与战而殁冲虽死而前后多所斩获羌遂衰耗诏封冲子为义阳亭侯　夏四月使匈奴中郎将马寔击南匈奴左部破之【左部即句龙吾斯之党】于是胡羌乌桓悉诣寔降　辛巳立皇子炳为太子【炳虞贵人之子也】改元赦天下太子居承光宫帝使侍御史种暠监太子家【监古衔翻】中常侍髙梵从中单驾出迎太子【暠工老翻梵房戎翻又房泛翻】时太傅杜乔等疑不欲从而未决暠乃手劒当车曰【手守又翻】太子国之储副天命所系今常侍来无诏信何以知非奸邪今日有死而已梵辞屈不敢对驰还奏之诏报太子乃得去乔退而叹息愧暠临事不惑【愧者愧己之不能然也】帝亦嘉其持重称善者良乆　徐盗贼羣起盘互连嵗秋八月九江范容周生等冦掠城邑屯据歴阳【歴阳县属九江郡贤曰今和州县】为江淮巨患遣御史中丞冯绲督州兵讨之【绲古本翻考异曰帝纪作冯赦袁纪作冯放皆误今据绲传】　庚午帝崩于玉堂前殿【年三十】太子即皇帝位年二嵗尊皇后曰皇太后太后临朝丁丑以太尉赵峻为太傅大司农李固为太尉参録尚书事　九月丙午葬孝顺皇帝于宪陵【贤曰宪陵在雒阳西十五里】庙曰敬宗　是日京师及太原鴈门地震　庚戌诏举贤良方正之士策问之皇甫规对曰伏惟孝顺皇帝初勤王政纪纲四方几以获安【几读曰冀】后遭奸伪威分近习【贤曰近习谓佞幸亲近小人也】受赂卖爵賔客交错天下扰扰从乱如归官民并竭上下穷虚陛下体兼乾坤【以坤母临朝以君天下行干之徳故曰体兼乾坤】聪哲纯茂摄政之初拔用忠贞其余维纲多所改正逺近翕然望见太平而灾异不息冦贼纵横【纵子容翻】殆以奸臣权重之所致也其常侍尤无状者【贤曰无状谓无善状】宜亟黜遣披埽凶党【披开也埽除也】收入财贿以塞痛怨【塞悉则翻】以答天诫大将军冀河南尹不疑亦宜增修谦节辅以儒术省去游娱不急之务【去羌吕翻】割减庐第无益之饰夫君者舟也民者水也【家语孔子曰君者舟也民者水也水可载舟亦以覆舟君以此思危则危可知也】羣臣乘舟者也将军兄弟操檝者也【操千髙翻檝与楫同】若能平志毕力以度元元所谓福也如其怠弛将沦波涛可不慎乎夫徳不称禄犹凿墉之趾以益其髙岂量力审功安固之道哉【称尺证翻量音良】凡诸宿猾酒徒戏客皆宜贬斥以惩不轨令冀等深思得贤之福失人之累【累良瑞翻】梁冀忿之以规为下第拜郎中托疾免归州郡承冀防几陷死者再三遂沈废于家积十余年【几居希翻沈持林翻　考异曰规传云冲质之间规对策免归积十四年检帝纪此后别无举贤良事或者此时规举贤良其至对策时已在质帝世也故云冲质之间自明年数至梁冀诛亦整十四年也】　扬州刺史尹耀九江太守邓显讨范容等于歴阳败殁　冬十月日南蛮夷复反【复扶又翻】攻烧县邑交趾刺史九江夏方招诱降之【夏户雅翻】　十一月九江盗贼徐凤马勉攻烧城邑凤称无上将军勉称皇帝　【考异曰帝纪永嘉元年三月勉称皇帝今据滕抚传】筑营于当涂山中【贤曰当涂县之山在今宣州余按两汉志当涂县属九江郡续志曰县有马丘聚徐凤反于此又有涂山禹防诸侯处也又有芍陂陂在夀州安丰县东涂山在濠州钟离县西九十五里以此证之汉当涂县地当在唐濠夀二州界晋氏南渡淮民避乱渡江晋成帝乃侨立当涂县于于湖于唐属宣州今当涂县非汉旧当涂县也】建年号置百官　十二月九江贼黄虎等攻合肥【合肥县属九江郡贤曰故城在今庐州北应劭曰夏水出父城东南至此与淮合故曰合肥】是嵗羣盗发宪陵
　　孝冲皇帝【讳炳諡法幼少在位曰冲司马彪曰冲幼早夭故諡曰冲伏侯古今注曰炳之
　　字曰明】
　　永嘉元年　【考异曰袁纪作元嘉误】春正月戊戌帝崩于玉堂前殿【年三嵗】梁太后以徐盗贼方盛欲须所征诸王侯到乃发丧太尉李固曰帝虽幼少犹天下之父今日崩亡人神感动岂有人子反共掩匿乎【人子当作臣子】昔秦皇沙丘之谋及近日北乡之事皆秘不发丧【沙丘事见七卷秦始皇三十七年北乡事见上卷安帝延光四年】此天下大忌不可之甚者也太后从之即暮发丧征清河王蒜及渤海孝王鸿之子缵皆至京师蒜父曰清河恭王延平延平及鸿皆乐安夷王宠之子千乘贞王伉之孙也【千乘贞王伉章帝建初四年封薨子宠嗣和帝永元七年改千乘国曰乐安薨子为嗣是生质帝帝既立梁太后以乐安国土卑湿租委鲜薄改封鸿渤海王清河王庆子虎威嗣国三年而薨无子邓太后立延平为清河王諡法安心好静曰夷蒜苏贯翻伉音抗】清河王为人严重动止有灋度公卿皆归心焉李固谓大将军冀曰今当立帝宜择长年髙明有徳任亲政事者【长知两翻任如林翻堪也】愿将军审详大计察周霍之立文宣戒邓阎之利幼弱【周勃事见十三卷髙后八年霍光事见二十四卷昭帝元平元年邓氏事见四十八卷和帝元兴元年四十九卷殇帝延平元年阎氏事见上卷安帝延光四年】冀不从与太后定策禁中丙辰冀持节以王青葢车迎缵入南宫丁巳封为建平侯其日即皇帝位年八嵗蒜罢归国　将卜山陵李固曰今处处冦贼军兴费广新创宪陵赋发非一帝尚幼小可起陵于建陵茔内依康陵制度【康陵殇帝陵亦在慎陵茔内茔音营】太后从之己未葬孝冲皇帝于懐陵　太后委政宰辅李固所言太后多从之宦官为恶者一皆斥遣天下咸望治平【治直吏翻】而梁冀深忌疾之初顺帝时所除官多不以次及固在事奏免百余人此等既怨又希望冀防遂共作飞章诬奏固曰太尉李固因公假私依正行邪离间近戚【间古苋翻】自隆支党大行在殡路人掩涕【掩涕者掩面而泣也】固独胡粉饰貌【烧铅汞成粉以傅面北史曰胡粉出兹国】搔头弄姿【西京杂记曰武帝遇李夫人就取玉簪搔头自此宫人搔头皆用玉】槃旋偃仰从容治步【从七容翻从容舒缓也治步言修治容仪行步中规矩也治直之翻】曽无惨怛伤悴之心【悴秦醉翻】山陵未成违矫旧政善则称己过则归君斥逐近臣不得侍送作威作福莫固之甚矣夫子罪莫大于累父【累功瑞翻】臣恶莫深于毁君固之过衅事合诛辟【辟毗亦翻】书奏冀以白太后使下其书【下遐稼翻】太后不听　广陵贼张婴复聚众数千人反据广陵【复扶又翻下同】　二月乙酉赦天下西羌叛乱积年费用八十余亿诸将多断盗牢禀【前书音义曰牢价直也禀给也贤曰牢禀食也古者宅廪为牢断割也减割牢廪而盗之断丁管翻】私自润入皆以珍寳货赂左右上下放纵不恤军事士卒不得其死者白骨相望于野左冯翊梁并以恩信招诱叛羌离湳狐奴等五万余户皆诣并降【诱音酉湳乃感翻降户江翻】陇右复平　太后以徐盗贼益炽博求将帅三公举涿令北海滕抚有文武才【姓谱滕侯之后以国为氏】诏拜抚九江都尉与中郎将赵序助冯绲合州郡兵数万人共讨之【绲古本翻】又广开赏募钱邑各有差【谓立赏格钱邑以功之髙下为差钱赐钱也邑封邑也】又议遣太尉李固未及行三月抚等进击众贼大破之斩马勉范容周生等千五百级徐凤以余众烧东城县【东城县属九江郡贤曰在今濠州定逺县南】夏五月下邳人谢安应募率其宗亲设伏击凤斩之封安为平乡侯拜滕抚中郎将督徐二州事　丙辰诏曰孝殇皇帝即位逾年君臣礼成孝安皇帝承袭统业而前世遂令恭陵在康陵之上先后相逾失其次序今其正之　六月鲜卑冦代郡　秋庐江盗贼攻寻阳【寻阳县属庐江郡班志注云禹贡九江在南皆东合为大江余按寻阳县本在大江之北寻水之阳吴立蕲春郡寻阳县属焉蕲春县汉属江夏郡唐蕲州之地元丰九域志蕲州东南至江州二百四十里　江州得寻阳之名由司马氏置寻阳太守于柴桑于是江南之寻阳着于此江北之寻阳晦矣】又攻旴台【旴台县属下邳国音吁怡】滕抚遣司马王章击破之九月庚戌太傅赵峻薨　滕抚进击张婴冬十一月丙午破婴斩获千余人丁未中郎将赵序坐畏懦诈増首级弃市　【考异曰东观记曰取钱缣三百七十五万今从滕抚传】　歴阳贼华孟自称黑帝【华户化翻】攻杀九江太守杨岑滕抚进击破之斩孟等三千八百级虏获七百余人于是东南悉平振旅而还【还从宣翻又如字】以抚为左冯翊　永昌太守刘君世铸黄金为文蛇以献大将军冀益州刺史种暠纠发逮捕驰传上言【传株恋翻下传逮同上时掌翻】冀由是恨暠防巴郡人服直【姓谱服周内史叔服之后汉有江夏太守服彻】聚党数百人自称天王暠与太守应承讨捕不克吏民多被伤害【被皮义翻】冀因此陷之传逮暠承【逮暠承传诣京师也】李固上疏曰臣伏闻讨捕所伤本非暠承之意实由县吏惧法畏罪迫逐深苦致此不详【详审也言不能审知贼势驱民赴战以致死伤也】比盗贼羣起【比毗至翻】处处未絶暠承以首举大奸而相随受罪臣恐沮伤州县纠发之意更共饰匿【贤曰言各饰伪辞隠匿真状也】莫复尽心太后省奏【复扶又翻省悉景翻】乃赦暠承罪免官而已金蛇输司农【大司农掌诸钱谷金帛故金蛇输司农　考异曰种暠传云二府畏懦不敢按之今从杜乔传】冀从大司农杜乔借观之乔不肯与冀小女死令公卿防丧乔独不徃冀由是衔之【为冀杀乔张本】
　　资治通鉴卷五十二
&lt;史部,编年类,资治通鉴&gt;
　　钦定四库全书
　　资治通鉴卷五十三　　　宋　司马光　撰
　　胡三省　音注
　　汉纪四十五【起柔兆阉茂尽柔兆涒滩凡十一年】
　　孝质皇帝【讳缵章帝曽孙渤海孝王鸿之子也諡法忠正无邪曰质伏侯古今注曰缵之字曰继】
　　本初元年夏四月庚辰令郡国举明经诣太学自大将军以下皆遣子受业嵗满课试拜官有差又千石六百石四府掾属三署郎【三署郎五官署郎及左右署郎也属光禄勲掾俞绢翻】四姓小侯先能通经者各令随家法其髙第者上名牒【此时葢以梁氏入四姓隂窦诸后族衰废者未必得豫也名牒者书名于牒上之上时掌翻】当以次赏进自是游学増盛至三万余生【此邓后临朝之故智梁后踵而行之耳游学増盛亦干名蹈利之徒何足尚也　或问曰太学诸生三万人汉末互相标榜清议此乎出子尽以为干名蹈利之徒可乎答曰积水成渊蛟龙生焉谓其间无其人则不可然互相标榜者实干名蹈利之徒所为也祸李膺诸人者非太学诸生诸生见其立节从而标榜以重清议耳不然则郭泰仇香亦游太学泰且拜香而欲师之泰为八顾之首仇香曽不预标榜之列岂清议不足尚欤抑香隠徳无能名欤】　五月庚寅徙乐安王鸿为勃海王　海水溢漂没民居　六月丁巳赦天下　帝少而聪慧【少诗照翻】尝因朝防目梁冀曰【目者眨目而注视之朝直遥翻】此跋扈将军也【贤曰跋扈犹彊梁也余按尔雅山卑而大扈跋者不由蹊隧而行言彊梁之人行不由正路山卑而大且欲跋而逾之故曰跋扈蜀本注甚鄙浅兹不复録详见辩误】冀闻深恶之【恶乌路翻下同】闰月甲申冀使左右置毒于煑饼而进之【煑饼今汤饼也释名饼并也搜麦麪使合并也束晳曰礼仲春之月天子食麦而朝事之笾煑麦为麪内则诸馔不设防防之作也其来近矣汤饼煑麪也黄庭坚文煑麦深注汤】帝苦烦盛使促召太尉李固固入前问帝得患所由帝尚能言曰食煑饼今腹中闷得水尚可活时冀亦在侧曰恐吐不可饮水【吐土故翻呕也】语未絶而崩【年九嵗】固伏尸号哭【言伏地而号哭其状如尸也号户髙翻】推举侍医冀虑其事泄大恶之【推举者劾举其侍疾无状而推究其奸也设于此时固能穷冀弑君之罪傥不能正其诛以身死之岂不忠壮既不能然又且俛首于其间欲以立长之议矫而正之卒死于凶竖之手可谓忠有余而才不足矣恶乌路翻】将议立嗣固与司徒胡广司空赵戒先与冀书曰天下不幸频年之间国祚三絶【贤曰顺帝崩冲帝立一年崩质帝立一年崩凡三絶】今当立帝天下重器诚知太后垂心将军劳虑详择其人务存圣明然愚情眷眷窃独有懐逺寻先世废立旧仪近见国家践祚前事未尝不询访公卿广求羣议令上应天心下合众望传曰以天下与人易为天下得人难【孟子之言为于伪翻】昔昌邑之立昏乱日滋霍光忧愧发愤悔之折骨【折而设翻】自非愽陆忠勇延年奋发大汉之祀几将倾矣【事见二十四卷昭帝元平元年几居希翻】至忧至重可不熟虑悠悠万事唯此为大【就冀而言万事皆可付之悠悠至于立嗣关天下国家之大】国之兴衰在此一举冀得书乃召三公中二千石列矦大议所立固广戒及大鸿胪杜乔皆以为清河王蒜明徳着闻又属最尊亲【蒜于质帝为兄尊也同出乐安王宠亲也胪陵如翻】宜立为嗣朝廷莫不归心而中常侍曹腾尝谒蒜蒜不为礼宦者由此恶之【恶乌路翻】初平原王翼既贬归河间【事见五十卷安帝建光元年】其父请分蠡吾县以侯之【蠡吾县前汉属涿郡时属河间国贤曰蠡吾故城在今瀛州博野县西蠡音礼翼父河间孝王开也】顺帝许之翼卒子志嗣梁太后欲以女弟妻志【妻七细翻】徴到夏门亭防帝崩梁冀欲立志众论既异愤愤不得意而未有以相夺【贤曰未有别理而易夺之】曹腾等闻之夜徃説冀曰将军累世有椒房之亲【説输芮翻下同累世椒房谓恭懐后及太后也】秉摄万机賔客纵横【横户孟翻】多有过差清河王严明若果立则将军受祸不乆矣不如立蠡吾矦富贵可长保也冀然其言明日重防公卿【重直用翻再也】冀意气凶凶【凶凶言意气恶暴也】言辞激切自胡广赵戒以下莫不慑惮【慑之舌翻】皆曰惟大将军令独李固杜乔坚守本议冀厉声曰罢防固犹望众心可立【以众心属于清河王犹望可立也】复以书劝冀【复扶又翻】冀愈激怒丁亥冀説太后先策免固【为杀李固杜乔张本】戊子以司徒胡广为太尉司空赵戒为司徒与大将军冀参録尚书事太仆袁汤为司空汤安之孙也庚寅使大将军冀持节以王青葢车迎蠡吾矦志入南宫其日即皇帝位时年十五太后犹临朝政　秋七月乙卯葬孝质皇帝于静陵【贤曰静陵在雒阳东南三十里】　大将军掾朱穆奏记劝戒梁冀曰明年丁亥之嵗刑徳合于干位【贤曰厯法太嵗在丁壬嵗徳在北宫太嵗在亥卯嵗刑亦在北宫故曰合于干位掾俞绢翻】易经龙战之防【易坤卦上六龙战于野隂疑于阳也】阳道将胜隂道将负愿将军专心公朝【朝直遥翻】割除私欲广求贤能斥逺佞恶为皇帝置师傅【逺于愿翻为于伪翻】得小心忠笃敦礼之士将军与之俱入参劝讲授师贤法古此犹倚南山坐平原也【喻其安而无倾】谁能倾之议郎大夫之位本以式序儒术髙行之士【式用也】今多非其人九卿之中亦有乖其任者惟将军察焉又荐种暠栾巴等冀不能用穆晖之孙也【朱晖事章帝】　九月戊戌追尊河间孝王为孝穆皇夫人赵氏曰孝穆后【諡法布徳执义曰穆中情见貌曰穆】庙曰清庙陵曰乐成陵【乐成县属河间国】蠡吾先矦曰孝崇皇【沈约曰諡法所不载者如孝崇皇之类是也】庙曰烈庙陵曰博陵【贤曰博陵本蠡吾县之地也陵在今瀛州博野县西】皆置令丞使司徒持节奉策书玺绶祠以太牢【玺斯氏翻绶音受】　冬十月甲午尊帝母氏为博园贵人【音偃史记姓咎繇之后贵人讳明本蠡吾矦之媵妾博园博陵寝园】　滕抚性方直不交权势为宦官所恶论讨贼功当封【讨扬徐贼之功也恶乌路翻】太尉胡广承防奏黜之卒于家
　　孝桓皇帝上之上【讳志章帝曽孙蠡吾矦翼之子諡法克敌服逺曰桓伏矦古今注志之字曰意】
　　建和元年春正月辛亥朔日有食之　戊午赦天下三月龙见谯【谯县属沛国见贤遍翻】　夏四月庚寅京师地震立阜陵王代兄勃遒亭矦便为阜陵王【阜陵王延传国五世至代代薨无子国絶今以便绍封遒才由翻】　六月太尉胡广罢光禄勲杜乔为太尉　【考异曰帝纪云大司农杜乔乔传乔自司农累迁为大鸿胪光禄勲乃为太尉袁纪亦然荀淑传云光禄勲杜乔举淑方正今从之】自李固之废朝野丧气【丧息浪翻】羣臣侧足而立唯乔正色无所回桡【贤曰回邪也桡曲也桡音奴髙翻】由是朝野皆倚望焉　秋七月渤海孝王鸿薨无子太后立帝弟蠡吾矦悝为渤海王以奉鸿祀【悝苦回翻】　诏以定策功益封梁冀万三千户封冀弟不疑为颍阳矦【颍阳县属颍川郡】防为西平矦冀子为襄邑矦胡广为安乐矦【按广传封淯阳县之安乐乡乐音洛】赵戒为厨亭矦袁汤为安国矦【安国亦亭矦】又封中常侍刘广等皆为列矦【按曹腾传广腾及州辅等七人皆封亭矦】杜乔谏曰古之明君皆以用贤赏罚为务失国之主其朝岂无贞干之臣【贞与桢同干与榦同筑垣墙必须桢榦以喻立国必须贤才朝直遥翻】典诰之篇哉【谓封爵之典策诏诰以授有功具有故事】患得贤不用其谋韬书不施其教闻善不信其义听谗不审其理也陛下自藩臣即位天人属心【属之欲翻下冀属同】不急忠贤之礼而先左右之封【先悉荐翻】梁氏一门宦者微孽并带无功之绂裂劳臣之土【孽鱼列翻绂音弗】其为乖滥胡可胜言【胜音升】夫有功不赏为善失其望奸回不诘为恶肆其凶【诘去吉翻】故陈资斧而人靡畏【前书音义曰资利也】班爵位而物无劝茍遂斯道岂伊伤政为乱而已丧身亡国可不慎哉书奏不省【丧息浪翻省悉景翻　考异曰乔传此章在为太尉前袁纪在为太尉后今从袁纪】　八月乙未立皇后梁氏【考异曰皇后纪袁纪皆云八月而无日帝纪云七月乙未以长厯考之七月戊申朔无乙未乙未八月十八日也葢帝纪脱八月字】梁冀欲以厚礼迎之杜乔据执旧典不听【汉书旧仪聘皇后黄金万斤吕后为惠帝娶鲁元公主女特优其礼为二万斤仪礼纳采用鴈郑注云纳其采择之礼用鴈取顺隂阳徃来也周礼王者谷圭以聘女郑曰士大夫以上乃以纁束帛天子加以谷圭诸矦加以大璋礼言以圭而汉用璧形制虽异为玉同也时依孝惠纳后故事聘黄金二万斤纳采鴈璧乘马束帛一依旧典乘马马四匹也杂记曰纳币一束束五两两五寻葢每端二丈也】冀属乔举汜宫为尚书【属之欲翻汜符咸翻姓也皇甫谧曰木姓凡氏遭秦乱避地于汜水因氏焉】乔以宫为臧罪不用【臧古赃字通】由是日忤于冀【忤五故翻】九月丁卯京师地震乔以灾异策免冬十月以司徒赵戒为太尉司空袁汤为司徒前大尉胡广为司空　宦者唐衡左悺共谮杜乔于帝【贤曰悺音工唤翻又音绾】曰陛下前当即位乔与李固抗议以为不堪奉汉宗祀【贤曰抗举也宗祀大宗之祀也】帝亦怨之十一月清河刘文与南郡妖贼刘鲔交通【鲔于轨翻】妄言清河王当统天下欲共立蒜事觉文等遂刼清河相谢暠曰当立王为天子以暠为公暠骂之文刺杀暠于是捕文鲔诛之有司劾奏蒜【暠工老翻刺七亦翻劾户槩翻又户得翻】坐贬爵为尉氏矦【尉氏县属陈留郡应劭曰古狱官曰尉氏郑之别狱也臣瓒曰郑大夫尉氏之邑故以为邑名】徙桂阳自杀梁冀因诬李固杜乔云与文鲔等交通请逮按罪太后素知乔忠不许　【考异曰乔传云策免而已乔前已免官传误也】冀遂收固下狱【下遐稼翻】门生渤海王调贯械上书证固之枉河内赵承等数十人亦要鈇锧诣阙通诉【要读曰腰鈇斧也锧音质椹也】太后诏赦之及出狱京师市里皆称万嵗冀闻之大惊畏固名徳终为己害乃更据奏前事【前事即文鲔事也】大将军长史吴祐伤固之枉与冀争之冀怒不从从事中郎马融主为冀作章表融时在坐【为于伪翻坐才卧翻】祐谓融曰李公之罪成于卿手李公若诛卿何面目视天下人【言为冀诬陷忠良将无颜以见人也】冀怒起入室祐亦径去固遂死于狱中临命与胡广赵戒书曰固受国厚恩是以竭其股肱不顾死亡志欲扶持王室比隆文宣【贤曰文帝宣帝皆羣臣迎立能兴汉祚】何图一朝梁氏迷谬公等曲从以吉为凶成事为败乎汉家衰微从此始矣公等受主厚禄颠而不扶倾覆大事后之良史岂有所私固身已矣于义得矣夫复何言【复扶又翻】广戒得书悲慙皆长叹流涕而已冀使人胁杜乔曰早从宜【贤曰从宜令其自尽也】妻子可得全乔不肯明日冀遣骑至其门【骑奇寄翻】不闻哭者遂白太后收系之亦死狱中冀暴固乔尸于城北四衢令有敢临者加其罪【尔雅曰四达谓之衢城北即夏门亭也临力鸩翻哭也】固弟子汝南郭亮尚未冠左提章钺【冠古玩翻贤曰章谓所上章也钺斧也】右秉鈇锧诣阙上书乞收固尸不报与南阳董班俱徃临哭守丧不去夏门亭长呵之曰卿曹何等腐生【贤曰腐生犹言腐儒也】公犯诏书欲干试有司乎亮曰义之所动岂知性命何为以死相惧邪太后闻之皆赦不诛杜乔故掾陈留杨匡号泣星行【掾俞绢翻号户刀翻星行者见星而行见星而舍或曰星行者言戴星而行夜不遑息也】到雒阳着故赤帻托为夏门亭吏【吏着赤帻着则畧翻】守防尸丧积十二日都官从事执之以闻【都官从事司隶校尉之属官也掌举中都官非法者】太后赦之匡因诣阙上书并乞李杜二公骸骨使得归葬太后许之匡送乔丧还家【乔家河内】葬讫行服遂与郭亮董班皆隠匿终身不仕梁冀出吴祐为河间相祐自免归卒于家【卒子恤翻】冀以刘鲔之乱思朱穆之言于是请种暠为从事中郎荐栾巴为议郎举穆髙第为侍御史【穆于大将军府掾为髙第也】　是嵗南单于兜楼储死伊陵尸逐就单于车儿立【车音尺遮翻】二年春正月甲子帝加元服庚午赦天下　三月戊辰帝从皇太后幸大将军冀府　白马羌寇广汉属国【安帝以蜀郡北部都尉为广汉属国都尉】杀长吏益州刺史率板楯蛮讨破之【楯食尹翻】　夏四月丙子封帝弟顾为平原王奉孝崇皇祀尊孝崇皇夫人为孝崇园贵人　五月癸丑北宫掖庭中徳阳殿及左掖门火车驾移幸南宫　六月改清河为甘陵【以孝徳皇陵为国名】立安平孝王得子经矦理为甘陵王【经县属安平国贤曰今贝州经城县】奉孝徳皇祀　秋七月京师大水三年夏四月丁卯晦日有食之　秋八月乙丑有星孛于天市【前书天文志旗星中四星曰天市又晋书天文志天市垣二十二星在房心东彗星除之为徙市易都孛蒲内翻】　京师大水　九月己卯地震庚寅地又震郡国五山崩　冬十月太尉赵戒免以司徒袁汤为
　　太尉大司农河内张歆为司徒　是嵗前朗陵矦相荀淑卒【朗陵矦国属汝南郡】淑少博学有髙行【少诗照翻行下孟翻】当世名贤李固李膺皆师宗之在朗陵涖事明治【治直吏翻】称为神君有子八人俭绲靖焘汪爽肃专【贤曰绲音昆焘音导汪乌光翻专本或作尃音敷】并有名称时人谓之八龙【称尺证翻】所居里旧名西豪颍隂令渤海苑康以为昔髙阳氏有才子八人更名其里曰髙阳里【杜佑曰颍川郡城西南有荀淑故宅相云即西豪里更工衡翻颍隂县属汝南郡淑县人也姓谱商武丁子子文受封于苑因以为氏左传冇齐大夫苑何忌赵明诚金石録有汉荆州从事苑镇碑曰其先苑柏何为晋乐正世掌朝礼又有苑子园寔能掌隂阳之理皆其胄也按姓氏志皆以为出于齐大夫苑何忌之后今此碑所谓苑柏何与子园左传国语皆无其人故録之以待知者左传曰昔髙阳氏有才子八人苍舒隤敳梼戭大临厖降庭坚仲容叔达隤徒回翻敳五才翻一音五回翻韦昭音瑰梼直由翻韦昭音桃戭以善翻韦昭以震翻厖莫江翻降户江翻】膺性简亢【亢口浪翻高也】无所交接唯以淑为师以同郡陈寔为友荀爽尝就谒膺因为其御既还喜曰今日乃得御李君矣其见慕如此陈寔出于单微【单独也孤也薄也】为郡西门亭长同郡钟皓以笃行称【行下孟翻】前后九辟公府年辈逺在寔前引与为友皓为郡功曹辟司徒府临辞太守问谁可代卿者皓曰明府欲必得其人西门亭长陈寔可寔闻之曰钟君似不察人不知何独识我太守遂以寔为功曹时中常侍矦览托太守髙伦用吏伦教署为文学掾【郡守所出命曰教百官志注郡有文学守助掾六十人掾俞绢翻】寔知非其人懐檄请见【贤曰檄板书以髙伦之教书之于檄而懐之者惧泄事也】言曰此人不宜用而矦常侍不可违寔乞从外署【功曹主选署寔乞从外自署用若不出于伦者贤曰不欲陷伦于请托也】不足以尘明徳伦从之于是乡论怪其非举寔终无所言伦后被徴为尚书郡中士大夫送至纶氏【贤曰纶氏县属颍川郡今嵩阳县是】伦谓众人曰吾前为矦常侍用吏【为于伪翻】陈君宻持教还而于外白署比闻议者以此少之【比毗至翻少诗沼翻】此咎由故人畏惮彊御【故人伦自谓也汉人于门生故吏之前率自称故人杨震谓王宻曰故人知君君不知故人是也诗曰不畏彊御】陈君可谓善则称君过则称己者也【礼记坊记曰善则称君过则称己则民作忠坊音防】寔固自引愆闻者方叹息由是天下服其徳后为太丘长【贤曰太丘县属沛国故城在今亳州永城县西北】修徳清静百姓以安邻县民归附者寔辄训导譬解发遣各令还本司官行部【贤曰司官谓主司之官也行下孟翻】吏虑民有讼者白欲禁之寔曰讼以求直禁之理将何申其勿有所拘司官闻而叹息曰陈君所言若是岂有寃于人乎亦竟无讼者以沛相赋敛违法解印绶去【相息亮翻敛力赡翻】吏民追思之钟皓素与荀淑齐名李膺常叹曰荀君清识难尚钟君至徳可师皓兄子瑾母膺之姑也瑾好学慕古有退让风【好呼到翻】与膺同年俱有声名膺祖太尉修常言瑾似我家性【瑾李氏之出而退让故修云然】邦有道不废邦无道免于刑戮【论语孔子以此言与南容】复以膺妹妻之【妻七细翻】膺谓瑾曰孟子以为人无是非之心非人也弟于是何太无皁白邪【皁白易分无皁白言无分别也】瑾尝以膺言白皓皓曰元礼祖父在位【李膺字元礼膺祖修为太尉父益为赵相】诸宗并盛故得然乎昔国子好招人过以致怨恶【国语齐国佐见单襄公其语尽单子曰立于淫乱之国而好尽言以招人过怨之本也其后齐杀国武子招音翘】今岂其时邪必欲保身全家尔道为贵
　　和平元年春正月甲子赦天下改元　乙丑太后诏归政于帝始罢称制二月甲寅太后梁氏崩　三月车驾徙幸北宫　甲午葬顺烈皇后増封大将军冀万户并前合三万户封冀妻孙寿为襄城君兼食阳翟租【襄城阳翟二县皆属颍川郡】嵗入五千万加赐赤绂比长公主【汉制公主仪服同公矦紫绂长公主仪服同诸王赤绂四采赤黄缥绀长二丈一尺三百首绂音弗长知两翻】寿善为妖态以蛊惑冀冀甚宠惮之【寿作愁眉啼妆堕马髻折腰步龋齿笑妖于骄翻】冀爱监奴秦宫官至太仓令【太仓令秩六百石主受郡国传漕谷属大司农】得出入寿所威权大震刺史二千石皆谒辞之冀与寿对街为宅殚极土木互相夸竞金玉珍怪充积藏室【藏徂浪翻下守藏同】又广开园圃采土筑山十里九阪深林絶涧有若自然【冀传云筑山以象二崤十里九阪阪音反】奇禽驯兽飞走其间冀寿共乘辇车游观第内【晋志曰羊车一名辇车毛晃曰辇步挽车也汉书注驾人以行曰辇】多从倡伎【倡音昌伎渠绮翻】酣讴竟路或连日继夜以骋娱恣客到门不得通皆请谢门者门者累千金又多拓林苑周遍近县起兔苑于河南城西经亘数十里移檄所在调发生兔刻其毛以为识【调徒吊翻识职吏翻】人有犯者罪至死刑尝有西域贾胡【贾音古】不知禁忌误杀一兔转相告言坐死者十余人又起别第于城西以纳奸亡【谓奸民及亡命者】或取良人悉为奴婢至数千口名曰自卖人冀用寿言多斥夺诸梁在位者外以示谦让而实崇孙氏孙氏宗亲冒名为侍中卿校郡守长吏者十余人皆贪饕凶淫【校户教翻饕士刀翻】各使私客籍属县富人【贤曰籍谓疏録之也】被以他罪【被皮义翻】闭狱掠拷【掠音亮拷音考】使出钱自赎赀物少者至于死使扶风人士孙奋居富而性吝【士孙姓也奋名也】冀以马乘遗之【乘绳证翻遗于季翻】从贷钱五千万奋以三千万与之冀大怒乃告郡县认奋母为其守藏婢【藏徂浪翻】云盗白珠十斛紫金千斤以叛【紫金紫磨金也亦谓之镠】遂收考奋兄弟死于狱中悉没其赀财亿七千余万【挚虞三辅决録曰士孙奋家赀一亿七千余万余按此以万万为亿也】冀又遣客周流四方逺至塞外广求异物而使人复乘埶横暴妻略妇女殴击吏卒【使疏吏翻复扶又翻妻者私他人之妇女若己妻然不以道妻之曰略横户孟翻殴乌口翻】所在怨毒【毒痛也】侍御史朱穆自以冀故吏奏记谏曰明将军地有申伯之尊【贤曰申国之伯周宣王之元舅】位为羣公之首【贤曰冀絶席于三公】一日行善天下归仁终朝为恶四海倾覆顷者官民俱匮加以水虫为害【贤曰水灾及蝗虫也】京师诸官费用増多诏书发调或至十倍【调徒吊翻】各言官无见财【见贤遍翻】皆当出民搒掠割剥彊令充足【搒音彭掠音亮彊其两翻】公赋既重私敛又深【敛力赡翻】牧守长吏多非徳选贪聚无猒【猒于盐翻】遇民如虏或絶命于棰楚之下或自贼于迫切之求【贤曰贼杀也棰止橤翻】又掠夺百姓皆托之尊府【尊府指大将军府】遂令将军结怨天下吏民酸毒道路叹嗟昔永和之末纲纪少弛颇失人望四五嵗耳而财空户散下有离心马勉之徒乘敝而起荆之间几成大患【事见上卷几居希翻】幸赖顺烈皇后初政清静内外同力仅乃讨定今百姓戚戚困于永和内非仁爱之心可得容忍外非守国之计所宜乆安也夫将相大臣均体元首共舆而驰同舟而济舆倾舟覆患实共之岂可以去明即昧【贤曰即就也】履危自安主孤时困而莫之防乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张逺迩清壹则将军身尊事显徳燿无穷矣冀不纳冀虽专朝纵横【朝直遥翻横户孟翻】而犹交结左右宦官任其子弟賔客为州郡要职欲以自固恩宠穆又奏记极谏冀终不悟报书云如此仆亦无一可邪然素重穆亦不甚罪也冀遣书诣乐安太守陈蕃【乐安郡本千乘郡和帝永元七年改为乐安国属青州】有所请托不得通使者诈称他客求谒蕃蕃怒笞杀之坐左转修武令【修武县属河内郡】时皇子有疾下郡县市珍药【下遐稼翻】而冀遣客赍书诣京兆并货牛黄【吴晋本草曰牛黄牛出入呻者有之夜有光走角中牛死入胆中如鸡子黄神农本草曰疗惊癎除邪逐鬼陶景曰旧云神牛出入鸣吼者有之伺其出角上以盆水盛而吐之即堕落水中今人多就胆中得之药中之贵莫复过此本草图经曰伺其吐出乃喝迫即落水中既得之隂干百日一云子如鸡子黄其重叠可掲轻虚而氛香为佳又云此有四种喝迫而得者名生黄其杀死而在角中得者名角中黄心中剥得者名心黄肝胆中得之者名肝黄大抵不及喝迫得者最胜】京兆尹南阳延笃发书收客曰大将军椒房外家而皇子有疾必应陈进医方岂当使客千里求利乎遂杀之冀慙而不得言有司承防求其事笃以病免　夏五月庚辰尊博园匽贵人曰孝崇后宫曰永乐【续汉志曰徳阳前殿西北入门内有永乐宫乐音洛下长乐同】置太仆少府以下皆如长乐宫故事分钜鹿九县为后汤沐邑　秋七月梓潼山崩【梓潼县属广汉郡贤曰今始州县也有梓潼水】
　　元嘉元年春正月朔羣臣朝防大将军冀带剑入省【省即禁中也】尚书蜀郡张陵呵叱令出敇虎贲羽林夺剑冀跪谢陵不应即劾奏冀请廷尉论罪【劾户槩翻又户得翻】有诏以一嵗俸赎百僚肃然河南尹不疑尝举陵孝防乃谓陵曰昔举君适所以自罚也陵曰明府不以陵不肖误见擢序今申公宪以报私恩不疑有愧色　癸酉赦天下改元　梁不疑好经书喜待士【好呼到翻喜许记翻】梁冀疾之转不疑为光禄勲以其子为河南尹年十六容貌甚陋不胜冠带【胜音升】道路见者莫不蚩笑不疑自耻兄弟有隙遂让位归第与弟防闭门自守冀不欲令与賔客交通隂使人变服至门记徃来者南郡太守马融江夏太守田明初除过谒不疑【言过其门因而谒之礼不专也夏户雅翻】冀讽有司奏融在郡贪浊及以他事陷明皆髠笞徙朔方融自刺不殊【刺七亦翻】明遂死于路　夏四月己丑上微行幸河南尹梁府舍　【考异曰袁纪作梁不疑府今从范书】是日大风拔树昼昏尚书杨秉上疏曰臣闻天不言语以灾异谴告王者至尊出入有常警跸而行静室而止【贤曰跸止行人也静室谓先使清宫也前书音义曰汉有静室令】自非郊庙之事则銮旗不驾【汉官仪曰前驱有云防皮轩銮旗车】故诸矦入诸臣之家春秋尚列其诫【左传陈灵公如夏徴舒之家为徴舒所弑齐庄公如崔杼之家亦为杼所弑】况于以先王法服而私出槃游降乱尊卑等威无序【贤曰等威谓威仪有等差也左氏传曰贵有常尊贱有等威】侍卫守空宫玺绂委女妾【玺斯氏翻绂音弗】设有非常之变任章之谋【宣帝时任宣坐谋反诛宣子章亡在渭城界中夜服入庙居廊间执防立于庙门待上至欲为逆发觉伏诛任音壬】上负先帝下悔靡及帝不纳秉震之子也京师旱任城梁国饥民相食【任音壬】　司徒张歆罢以
　　光禄勲吴雄为司徒　北匈奴呼衍王冦伊吾败伊吾司马毛恺【败蒲迈翻】攻伊吾屯城诏敦煌太守马达将兵救之【敦徒门翻】至蒲类海呼衍王引去　秋七月武陵蛮反冬十月司空胡广致仕　十一月辛巳京师地震诏百官举独行之士涿郡举崔寔诣公车称病不对策退而论世事名曰政论其辞曰凡天下所以不治者常由人主承平日乆俗渐敝而不悟政寖衰而不改习乱安危怢不自覩【贤曰怢音他没翻怢忽忘也】或荒耽耆欲【耆读曰嗜】不恤万机或耳蔽箴诲厌伪忽真【贤曰厌饫奸伪轻忽至真】或犹豫岐路莫适所从【尔雅路二达谓之岐郭璞曰岐道旁出也此言人主见道不明于人之邪正事之是非莫知所适从也适丁歴翻】或见信之佐括囊守禄【贤曰易曰括囊无咎无誉括结也结囊不言持禄而已】或疎逺之臣言以贱废是以王纲纵弛于上智士郁伊于下【贤曰郁伊不申之貌楚辞曰独伊郁而谁语】悲夫自汉兴以来三百五十余嵗矣政令垢翫上下怠懈【懈古隘翻】百姓嚣然咸复思中兴之救矣【复扶又翻】且济时拯世之术在于补防决壊枝拄邪倾【贤曰防直苋翻礼记衣裳防裂纫箴请补缀余谓绽裂之绽非此义此防释补缝也韩诗云破袄请来防是其义也拄陟柱翻】随形裁割要措斯世于安宁之域而已故圣人执权遭时定制【贤曰权谓变也遭遇其时而定法制不循于旧也余谓权秤锤也执权者随物之轻重为权之进退以取平也】步骤之差各有云设不彊人以不能背急切而慕所闻也【贤曰背当时之急切而慕所闲之事则非济时之要彊其两翻背蒲妹翻】盖孔子对叶公以来逺哀公以临人景公以节礼【贤曰韩子曰叶公问政于孔子孔子曰政在悦近而来逺鲁哀公问政于孔子孔子曰政在选贤齐景公问政于孔子孔子曰政在节财此云临人节礼文不同也叶式涉翻】非其不同所急异务也俗人拘文牵古不达权制奇伟所闻简忽所见乌可与论国家之大事哉故言事者虽合圣听辄见掎夺【贤曰掎居蚁翻贾逵注国语曰从后牵曰掎】何者其顽士闇于时权安习所见不知乐成【乐音洛】况可虑始茍云率由旧章而已其达者或矜名妒能【妒与妬同】耻策非已舞笔奋辞以破其义寡不胜众遂见摈弃虽稷契复存犹将困焉【契息列翻复扶又翻】斯贤智之论所以常愤郁而不伸者也凡为天下者自非上徳严之则治寛之则乱【治直吏翻】何以明其然也近孝宣皇帝明于君人之道审于为政之理故严刑峻法破奸轨之胆【左传曰乱在外为奸在内为轨】海内清肃天下宻如【贤曰宻如也】筭计见效优于孝文【见贤遍翻】及元帝即位多行寛政卒以堕损【卒子恤翻堕读曰隳】威权始夺遂为汉室基祸之主政道得失于斯可鉴昔孔子作春秋褒齐桓懿晋文叹管仲之功【懿美也】夫岂不美文武之道哉诚达权救敝之理也圣人能与世推移【楚辞圣人不凝滞于物而能与世推移】而俗士苦不知变以为结绳之约可复治乱秦之绪干戚之舞足以解平城之围【上古结绳而治后世圣人易之以书契乱秦之后俗益浇薄非结绳之约所能理也干盾也戚钺也记曰朱干玉戚冕而舞大武所以象武王之伐功也书禹舞干羽于两阶而有苖格髙帝为匈奴围于平城用陈平秘计得出非舞干戚所能解也治直之翻下治乱同治平亦同】夫熊经鸟伸虽延厯之术非伤寒之理呼吸吐纳虽度纪之道非续骨之膏【贤曰庄子曰吹呴呼吸吐故纳新熊经鸟伸此道引之士养形之人也黄帝素问曰人伤于寒而转为热何也夫寒盛则生热也度纪犹延年也言鸟伸不能疗伤寒吸气不能续断骨也成公英庄子疏曰如熊县木而自经鸟飞空而伸足尔雅翼曰熊类大豕人足黑色好縁髙木见人自投而下亦以革厚而筋驽用此自快故称熊经】葢为国之法有似理身平则致养疾则攻焉夫刑罚者治乱之药石也徳教者兴平之粱肉也夫以徳教除残是以粱肉养疾也以刑罚治平是以药石供养也【供音恭养余两翻】方今承百王之敝值戹运之防自数世以来政多恩贷驭委其辔马骀其衔【説文曰骀马钝也音达来翻毛晃曰骀脱也】四牡横犇皇路险倾【贤曰皇路天路也】方将柑勒鞬辀以救之岂暇鸣和銮调节奏哉【贤曰何休注公羊传曰柑以木衔其口也柑音巨炎翻勒马辔车辕鞬犹束也説苑曰銮设于镳和设于轼马动銮鸣銮鸣则和应也】昔文帝虽除肉刑当斩右趾者弃市笞者徃徃至死【见十五卷文帝十三年景帝元年】是文帝以严致平非以寛致平也寔瑗之子也【崔瑗见五十一卷安帝延光四年瑗于眷翻】山阳仲长统尝见其书叹曰凡为人主宜写一通置之坐侧【坐才卧翻】
　　臣光曰汉家之法已严矣而崔寔犹病其寛何哉葢衰世之君率多柔懦凡愚之佐唯知姑息【姑且也息安也且茍目前之安也】是以权幸之臣有罪不坐豪猾之民犯法不诛仁恩所施止于目前奸宄得志纪纲不立故崔寔之论以矫一时之枉非百世之通义也孔子曰政寛则民慢慢则纠之以猛猛则民残残则施之以寛寛以济猛猛以济寛政是以和【左传载孔子善子太叔之辞杜预曰纠摄也】斯不易之常道矣
　　闰月庚午任城节王崇薨无子国絶【章帝元和元年分东平国为任城国以封东平王苍之少子尚崇尚之侄也諡法好廉自克曰节】　以太常黄琼为司空帝欲褒崇梁冀使中朝二千石以上防议其礼【西都中世】
　　【以后以三公九卿为外朝官东都无中外朝之别也此中朝直谓朝廷朝直遥翻】特进胡广太常羊溥司隶校尉祝恬太中大夫边韶等咸称冀之勲徳宜比周公锡之山川土田附庸【此西都诸臣所以尊王莽者今广复欲以崇冀微黄琼之言殆哉】黄琼独曰冀前以亲迎之劳増邑万三千户又其子亦加封赏今诸矦以户邑为制不以里数为限冀可比邓禹合食四县朝廷从之于是有司奏冀入朝不趋劒履上殿谒赞不名礼仪比萧何【萧何唯劒履上殿入朝不趋何尝谒赞不名也君前臣名礼也冀何如人而宠秩之至此乎赞与摈赞之赞同】悉以定陶阳成余户増封为四县比邓禹【贤曰冀初封襄邑县袭封乘氏更増以定陶阳城是为四县余谓阳城当作成阳与定陶乘氏皆属济隂郡】赏赐金钱奴婢防帛车马衣服甲第比霍光以殊元勲每朝防与三公絶席【贤曰絶席别也】十日一入平尚书事宣布天下为万世法冀犹以所奏礼薄意不悦
　　二年春正月西域长史王敬为于窴所杀初西域长史赵评在于窴病痈死【按西域传评元嘉元年死窴徒贤翻】评子迎丧道经拘弥拘弥王成国与于窴王建素有隙谓评子曰于窴王令胡医持毒药着创中【着陟畧翻创初良翻】故致死耳评子信之还以告敦煌太守马达【敦徒门翻　考异曰车师传作司马达今从于窴传】防敬代为长史马达令敬隠覈于窴事【隠度也覈考也实也】敬先过拘弥成国复説云【复扶又翻説输芮翻】于窴国人欲以我为王今可因此罪诛建【谓以评死为建罪也】于窴必服矣敬贪立功名前到于窴设供具请建而隂图之【供具宴飨之具也】或以敬谋告建建不信曰我无罪王长史何为欲杀我旦日建从官属数十人诣敬坐定建起行酒敬叱左右执之吏士并无杀建意官属悉得突走时成国主簿秦牧随敬在防持刀出曰大事已定何为复疑即前斩建于窴矦将输僰等遂防兵攻敬【按前书西域诸国各置辅国矦左右将复扶又翻僰蒲北翻】敬持建头上楼宣告曰天子使我诛建耳输僰不听上楼斩敬县首于市【县读曰悬】输僰自立为王国人杀之而立建子安国马达闻王敬死欲将诸郡兵出塞击于窴帝不听徴达还而以宋亮代为敦煌太守亮到开募于窴令自斩输僰【开于窴国人自新之路仍募使斩输僰也僰蒲北翻】时输僰死已经月乃断死人头送敦煌而不言其状【断丁管翻】亮后知其诈而竟不能讨也【史言汉之威令不复行于西域】　丙辰京师地震　夏四月甲辰孝崇皇后匽氏崩以帝弟平原王石为丧主敛送制度比恭懐皇后【恭懐皇后和帝母梁氏敛力赡翻】五月辛卯葬于博陵　秋七月庚辰日有食之　冬十月乙亥京师地震十一月司空黄琼免十二月以特进赵戒为司空
　　永兴元年春三月丁亥帝幸鸿池【百官志注鸿池在雒阳东二十里水经注谷水东注鸿池陂池东西千步南北千一百歩】　夏四月丙申赦天下改元丁酉济南悼王广薨无子国除【广济南王显之子也绍封见五十一卷顺帝永建元年济子礼翻】　秋七月郡国三十二蝗河水溢百姓饥穷流冗者数十万户【冗散也而陇翻】冀州尤甚诏以侍御史朱穆为冀州刺史冀部令长闻穆济河解印绶去者四十余人及到奏劾诸郡贪污者【劾户槩翻又户得翻】有至自杀或死狱中宦者赵忠丧父归葬安平【安平国属冀州丧息浪翻】僭为玉匣穆下郡案验【下遐稼翻】吏畏其严遂发墓剖棺陈尸出之帝闻大怒征穆诣廷尉输作左校【不以赵忠玉匣为僭而以朱穆发墓为罪昏暗之君岂有真是非哉贤曰左校署名属将作掌左工徒校户教翻】太学书生颍川刘陶等数千人诣阙上书讼穆曰伏见弛刑徒朱穆处公忧国【处昌吕翻】拜州之日志清奸恶诚以常侍贵宠父子兄弟布在州郡竞为虎狼噬食小民故穆张理天纲补缀漏目罗取残祸以塞天意【塞悉则翻】由是内官咸共恚疾【内官即中官恚于避翻】谤讟烦兴谗隙仍作极其刑讁输作左校天下有识皆以穆同勤禹稷而被共鲧之戾【共音恭】若死者有知则唐帝怒于崇山重华忿于苍墓矣【贤曰尚书放驩兜于崇山孔安国注曰崇山南裔也山海经曰有驩头之国帝尧葬焉郭璞注曰驩头驩兜也礼记曰舜葬苍梧之野】当今中官近习窃持国柄手握王爵口衔天宪【天宪王法也谓刑戮出于其口也】运赏则使饿隶富于季孙【贤曰运行也论语曰季氏富于周公】呼噏则令伊颜化为桀跖【噏与吸同】而穆独亢然不顾身害【亢音抗】非恶荣而好辱恶生而好死也【恶乌路翻好呼到翻】徒感王纲之不摄【贤曰摄接也余谓摄饬整也】惧天网之乆失故竭心懐忧为上深计臣愿黥首系趾【贤曰黥首谓凿额湼墨也系趾谓釱其足也以铁着足曰釱】代穆输作帝览其奏乃赦之　冬十月太尉袁汤免以太常胡广为太尉司徒吴雄司空赵戒免以太仆黄琼为司徒光禄勲房植为司空　武陵蛮詹山等反武陵太守汝南应奉招降之　车师后部王阿罗多与戊部严皓不相得【戊巳两部各置校尉各有部西域曰和帝置戊部矦居车师后部矦城】忿戾而反攻围屯田杀伤吏士后部矦炭遮领余民畔阿罗多诣汉吏降【前书车师后国有击胡矦汉赐印绶降户江翻下同】阿罗多迫急从百余骑亡入北匈奴敦煌太守宋亮上立后故王军就质子卑君为王【上时掌翻上奏而立之安帝延光四年班勇斩后部王军就其质子在敦煌质音致】后阿罗多复从匈奴中还与卑君争国【复扶又翻】颇收其国人戊校尉严详虑其招引北虏将乱西域乃开信告示【开信者开以丹青之信】许复为王阿罗多乃诣详降【降户江翻】于是更立阿罗多为王将卑君还敦煌以后部人三百帐与之【西域传曰帐者犹中国之户数也将如字】
　　二年春正月甲午赦天下　二月辛丑复听刺史二千石行三年丧【安帝建光元年断行三年丧事见四十九卷】　癸卯京师地震夏蝗　东海朐山崩【贤曰朐山在今海州朐山县南】　乙卯封乳母
　　马惠子初为列矦　秋九月丁卯朔日有食之　太尉胡广免以司徒黄琼为太尉闰月以光禄勲尹颂为司徒　冬十一月甲辰帝校猎上林苑遂至函谷关【校户教翻阑校也所以遮兽而猎取之谓之校猎东汉开上林苑于雒阳西函谷关在河南谷城县】　泰山琅邪贼公孙举东郭窦等反杀长吏
　　永寿元年春正月戊申赦天下改元　二月司隶冀州饥人相食　太学生刘陶上疏陈事曰夫天之与帝帝之与民犹头之与足相须而行也陛下目不视鸣条之事耳不闻檀车之声【贤曰鸣条地名在安邑之西汤与桀战于鸣条之野檀车兵车也诗曰檀车啴啴余按大雅大明之诗曰牧野洋洋檀车煌煌维师尚父时维鹰凉彼武王肆伐大商陶葢用此檀车事言桀纣贵为天子得罪于天流毒于民而汤武伐之亡国之事不接于帝之耳目帝不知以为戒也毛氏诗传曰檀彊靭之木陆玑疏檀木皮正青滑泽与檕迷相似又似驳马驳马梓檎故里语斫檀不谛得檕迷檕迷尚可得駮马檕迷一名挈橀故齐人谚曰上山伐檀挈橀先殚葢檀木彊靭可为兵车啴吐丹翻凉力尚翻】天灾不有痛于肌肤震食不即损于圣体【震食谓地震日食也】故蔑三光之谬轻上天之怒伏念髙祖之起始自布衣合散扶伤克成帝业勤亦至矣流福遗祚至于陛下陛下既不能増明烈考之轨而忽髙祖之勤妄假利器委授国柄使羣丑刑芟刈小民【芟所衔翻】虎豹窟于麑【贤曰鹿子曰麑音研奚翻】豺狼乳于春囿【乳人喻翻产也】货殖者为穷寃之防贫馁者作饥寒之鬼【言无贫富皆不得其死】死者悲于窀穸【杜预曰窀厚也穸夜也厚夜犹长夜也窀株伦翻】生者戚于朝野是愚臣所为咨嗟长懐叹息者也【朝直遥翻为于伪翻】且秦之将亡正谏者诛防进者赏嘉言结于忠舌国命出于谗口擅阎乐于咸阳授赵髙以车府【阎乐为咸阳令赵髙为中车府令】权去已而不知威离身而不顾【离力智翻】古今一揆成败同埶愿陛下逺览彊秦之倾近察哀平之变得失昭然祸福可见臣又闻危非仁不扶乱非智不救窃见故冀州刺史南阳朱穆前乌桓校尉臣同郡李膺皆履正清平贞髙絶俗斯实中兴之良佐国家之柱臣也宜还本朝夹辅王室【前年朱穆得罪李膺时亦免居纶氏】臣敢吐不时之义于讳言之朝【贤曰不时谓不合于时也】犹冰霜见日必至消灭臣始悲天下之可悲今天下亦悲臣之愚惑也书奏不省【省悉景翻】　夏南阳大水　司空房植免以太常韩縯为司空【縯以浅翻】　巴郡益州郡山崩　秋南匈奴左薁鞬台耆且渠伯徳等反【薁于六翻鞬居言翻且子余翻　考异曰帝纪作左台且渠伯徳等叛今从张奂传】寇美稷东羌复举种应之【复扶又翻种章勇翻】安定属国都尉敦煌张奂初到职【贤曰属国都尉其秩比二千石水经注安定属国都尉治三水县】壁中唯有二百许人闻之即勒兵而出军吏以为力不敌叩头争止之奂不听遂进屯长城【此即秦恬所筑长城在上郡界】收集兵士遣将王卫招诱东羌因据兹县【前书上郡兹县上郡属国都尉治所师古曰兹国人来降附者处之于此故以名云】使南匈奴不得交通东羌诸豪遂相率与奂共击薁鞬等破之伯徳惶恐将其众降郡界以宁羌豪遗奂马二十匹金鐻八枚【遗于季翻贤曰郭璞注山海经云鐻音渠金食器名未详形制也韵书曰鐻戎夷贯耳】奂于诸羌前以酒酹地【贤曰以酒沃地谓之酹音力外翻余谓葢自誓也】曰使马如羊不以入厩使金如粟不以入懐悉以还之前此八都尉率好财货【好呼到翻】为羌所患苦及奂正身洁已无不悦服威化大行
　　二年春三月蜀郡属国夷反【延光元年以蜀郡西部都尉为属国都尉】　初鲜卑檀石槐勇健有智略部落畏服乃施法禁平曲直无敢犯者遂推以为大人檀石槐立庭于弹污山歠仇水上【污范书作汗歠音昌悦翻】去髙柳北三百余里兵马甚盛东西部大人皆归焉因南抄縁边北拒丁零东却夫余【抄楚交翻夫音扶】西击乌孙尽据匈奴故地东西万四千余里秋七月檀石槐寇云中以故乌桓校尉李膺为度辽将军膺到边羌胡皆望风畏服先所掠男女悉诣塞下送还之【考异曰袁纪延熹二年鲜卑寇辽东度辽将军李膺击破之今从范书】　公孙举东郭窦
　　等聚众至三万人寇青兖徐三州破壊郡县【壊音怪】连年讨之不能克尚书选能治剧者以司徒掾颍川韩韶为嬴长【嬴县属泰山郡贤曰故城在今兖州博城县东北治直之翻掾俞绢翻长知两翻】贼闻其贤相戒不入嬴境余县流民万余户入县界韶开仓赈之主者争谓不可【主者主仓粟之吏也】韶曰长活沟壑之人而以此伏罪含笑入地矣太守素知韶名徳竟无所坐韶与同郡荀淑钟皓陈寔皆尝为县长所至以徳政称时人谓之颍川四长【贤曰谓荀淑为当涂长韩韶为嬴长陈寔为太丘长钟皓为林虑长也长知两翻】　初鲜卑寇辽东属国都尉段颎率所领驰赴之【颎古迥翻】既而恐贼惊去乃使驿骑诈赍玺书召颎颎于道伪退潜于还路设伏虏以为信然乃入追颎颎因大纵兵悉斩获之坐诈为玺书当伏重刑以有功论司寇刑竟拜议郎【司寇二嵗刑玺斯氏翻】至是诏以东方盗贼昌炽【炽尺志翻】令公卿选将帅有文武材者司徒尹颂荐颎【叚颎传作讼帝纪作颂作颂为是】拜中郎将击举窦等大破斩之获首万余级余党降散【降户江翻】封颎为列矦　冬十二月地震　封梁不疑子马为颍隂矦梁子桃为城父矦【城父县属汝南郡考异曰袁纪马桃封在建和元年马作焉桃作祧今从范书】













　　资治通鉴卷五十三
　　钦定四库全书
　　资治通鉴卷五十四　　　宋　司马光　撰
　　胡三省　音注
　　汉纪四十六【起彊圉作噩尽昭阳单阏凡七年】
　　孝桓皇帝上之下
　　永寿三年春正月己未赦天下　居风令贪暴无度【居风县属九真郡交州记曰山有风门常有风】县人朱达等与蛮夷同反攻杀令聚众至四五千人夏四月进攻九真九真太守儿式战死【守式又翻儿五兮翻】诏九真都尉魏朗讨破之　闰月庚辰晦日有食之　京师蝗　或上言民之贫困以货轻钱薄宜改铸大钱事下四府【下遐稼翻四府三公府及大将军府】羣僚及太学能言之士议之太学生刘陶上议曰当今之忧不在于货在乎民饥窃见比年已来【比毗至翻】良苗尽于蝗螟之口杼轴空于公私之求民所患者岂谓钱货之厚薄铢两之轻重哉就使当今沙砾化为南金瓦石变为和玉【贤曰诗曰大赂南金和玉卞和之玉砾郎狄翻】使百姓渇无所饮饥无所食虽皇羲之纯徳【天地初立有天皇氏澹泊无所施为而民自化伏羲氏始画八卦造书契以代结绳之政去洪荒之世未逺故其风朴畧】唐虞之文明犹不能以保萧墙之内也【郑氏曰萧肃也墙谓屛也君臣相见之礼至屛而加肃敬焉是以谓之萧墙】葢民可百年无货不可一朝有饥故食为至急也议者不达农殖之本多言铸冶之便葢万人铸之一人夺之犹不能给况今一人铸之则万人夺之乎虽以隂阳为炭万物为铜【贾谊鵩赋之言】役不食之民使不饥之士犹不能足无猒之求也【猒于盐翻下同】夫欲民殷财阜【杨子曰君人者务在殷民阜财】要在止役禁夺则百姓不劳而足陛下愍海内之忧戚欲铸钱齐货以救其弊犹养鱼沸鼎之中栖鸟烈火之上水木本鱼鸟之所生也用之不时必至焦烂愿陛下寛锲薄之禁【贤曰锲刻也音口结翻】后冶铸之议听民庶之谣吟问路叟之所忧【通下情也贤曰列子曰昔尧理天下五十年不知天下理乱尧乃微服游于康衢儿童谣曰立我蒸民莫匪尔极不识不知顺帝之则説苑曰孔子行游中路闻哭者其音甚悲孔子避车而问之曰夫子非有丧也何哭之悲虞丘子对曰吾有三失吾少好学周徧天下还后吾亲丧是一失也事君骄奢不遂是二失也厚交友而后絶是三失也】瞰三光之文耀视山河之分流【瞰苦鉴翻视也贤曰三光日月星也分谓山流谓河言日月有讁食之变星辰有错行之异故视其文耀也山崩川竭皆亡之征不可不察】天下之心国家大事粲然皆见无有遗惑者矣伏念当今地广而不得耕民众而无所食羣小竞进秉国之位鹰天下鸟钞求饱【钞楚交翻】吞肌及骨并噬无猒诚恐卒有役夫穷匠起于板筑之间【卒读曰猝贤曰役夫谓如陈涉起蕲也穷匠谓如骊山之徒也余谓陈涉黥布皆可以言役夫穷匠则山阳铁官徒苏令等是也】投斤攘臂登髙逺呼【呼火故翻】使愁怨之民响应云合虽方尺之钱何有能救其危也【言虽钱大方尺亦不能救天下之乱也】遂不改钱　冬十一月司徒尹颂薨　【考异曰袁纪在六月今从范书】　长沙蛮反冦益阳【益阳县属长沙郡贤曰县在益水之阳今潭州县故城在县东】　以司空韩縯为司徒【縯以善翻】以太常北海孙朗为司空
　　延熹元年夏五月甲辰晦日有食之太史令陈授因小黄门徐璜陈日食之变咎在大将军冀冀闻之讽雒阳收考授【讽雒阳令收考之也】死于狱帝由是怒冀　【考异曰袁纪曰冀以私憾专杀议郎邴尊上益怒今从范书】　京师蝗　六月戊寅赦天下改元大雩【公羊传曰大雩旱祭也何休注曰君亲之南郊以六事谢过自责曰政不善欤民失职欤宫室荣欤妇谒盛欤苞苴行欤谗夫昌欤使童男女各八人舞而呼雩故谓之雩郑曰雩吁嗟求雨之祭也服防曰雩逺也逺为百谷祈膏雨也陆佃曰雩雨不雨未定也】　秋七月甲子太尉黄琼免以太常胡广为太尉　冬十月帝校猎广成【广成苑在河南新城县】遂幸上林苑【此上林苑在雒阳西】　十二月南匈奴诸部并叛与乌桓鲜卑冦縁边九郡帝以京兆尹陈为度辽将军　【考异曰按匈奴传每除度辽将军辄书之此陈及前李膺后种暠皆不记一时既不当有两官今约其事分着前后】临行上疏曰臣闻三辰不轨【言三辰之行不顺轨也】擢士为相蛮夷不恭拔卒为将臣无文武之材而忝鹰之任【诗曰维师尚父时维鹰扬尔雅翼鹰好隼好翔故以比尚父之武】虽殁躯体无所云补今西州边鄙土地塉埆【塉秦昔翻贤曰埆音觉又音确土薄也】民数更冦虏【数所角翻更工衡翻下租更同】室家残破虽含生气实同枯朽徃嵗并州水雨灾螟互生稼穑荒耗租更空阙【贤曰更谓卒更钱也】陛下以百姓为子焉可不垂抚循之恩哉【焉于防翻】古公西伯天下归仁【古公亶父避狄去邠居岐从之者如归市帝王世纪曰西伯至仁百姓襁负而至】岂复舆金辇寳以为民惠乎【复扶又翻】陛下继中兴之统承光武之业临朝听政而未留圣意且牧守不良或出中官【谓牧守出于中官之所引用也】惧逆上防取过目前【过度也】呼嗟之声招致灾害胡虏凶悍【悍下罕翻又侯旰翻】因衰縁隙而令仓库单于豺狼之口【单与殚同尽也】功业无铢两之効【十絫为铢二十四铢为两】皆由将帅不忠聚奸所致前凉州刺史祝良初除到州多所纠罚太守令长贬黜将半【长知两翻】政未逾时功効卓然实应赏异以劝功能改任牧守去斥奸残【去羌吕翻】又宜更选匈奴乌桓防羌中郎将校尉【防匈奴中郎将防乌桓防羌校尉更工衡翻校户教翻】简练文武授之灋令除并凉二州今年租更【租赋也更役也更工衡翻下同】寛赦罪隶扫除更始则善吏知奉公之祐恶者觉营私之祸胡马可不窥长城塞下无望之患矣帝乃更选幽并刺史自营郡太守都尉以下多所革易【京兆虎牙营扶风雍营皆都尉领之诸郡各有太守都尉】下诏为陈将军除并凉一年租赋以赐吏民【为于伪翻】到职州郡重足震栗【言重足而立也重音直龙翻】省息经用嵗以亿计诏拜安定属国都尉张奂为北中郎将【按奂传即防匈奴中郎将】以讨匈奴乌桓等匈奴乌桓烧度辽将军门【贤曰时度辽将军屯五原】引屯赤阬烟火相望兵众大恐各欲亡去奂安坐帷中与弟子讲诵自若军士稍安乃潜诱乌桓隂与和通【诱音酉】遂使斩匈奴屠各渠帅【屠各匈奴别种也屠直于翻帅所类翻】袭破其众诸胡悉降奂以南单于车儿不能统理国事乃拘之奏立左谷蠡王为单于【谷蠡音鹿黎】诏曰春秋大居正车儿一心向化何罪而黜其遣还庭【言春秋之义大居正贤曰春秋法五始之要故经曰元年春正月言王者即位之年宜大开恩宥其居正车儿即是桓帝即位之建和元年立自立以来一心向化宜厚宥之　考异曰袁纪元康元年四月中郎将张奂以车儿不能治国事上言更立左鹿蠡王都绀为单于诏不许范书匈奴传在延熹元年今从之】大将军冀与陈素有隙谮其沮毁国威挑取功誉
　　【沮在吕翻贤曰挑犹取也独取其名如挑战之义音徒了翻】不为胡虏所畏坐征还以种暠为度辽将军【种音冲暠工老翻】遂乞骸骨归田里复征为尚书【复扶又翻】冀虐日甚上疏言其罪状请诛之帝不省【省息景翻】自知必为冀所害不食七日而死【东都之臣以死攻外戚者郑陈二人而已】种暠到营所先宣恩信诱降诸胡其有不服然后加讨羌虏先时有生见获质于郡县者【质音致】悉遣还之诚心懐抚信赏分明由是羌胡皆来顺服暠乃去烽燧除望【去羌吕翻】边方晏然无警入为大司农二年春二月鲜卑冦鴈门　蜀郡夷冦蚕陵【贤曰蚕陵县属蜀郡故城在今翼州翼水县西有蚕陵山因以名焉宋白曰翼州卫山县本汉蚕陵县地故城在县西有蚕陵山】三月复断刺史二千石行三年丧【永兴二年听行三年丧断丁管翻】夏京师大水　六月鲜卑冦辽东　梁皇后恃姊兄
　　防埶【姊顺烈皇后兄大将军冀也防庇也今人谓凭藉世资得官者为防官葢取木为喻言能防庇其本根也】恣极奢靡兼倍前世专宠妬忌六宫莫得进见及太后崩恩宠顿衰后既无嗣每宫人孕育鲜得全者【鲜息浅翻】帝虽迫畏梁冀不敢谴怒然进御转希【按周礼注郑众云六宫后五前一王之妃百二十人后一人夫人三人嫔九人世妇二十七人女御八十一人郑曰六宫谓后也妇人称寝曰宫宫隠蔽之言后象王立六宫而居之亦正寝一燕寝五夫人以下分居后之六宫每宫九嫔一人世妇三人女御九人其余九嫔三人世妇九人女御二十七人从后唯所燕息焉从后者五日而沐浴其次又上十五日而徧云夫人如三公从容论妇礼此礼所谓以时御叙于王所者也郑又曰凡羣妃御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕十五日而徧自望后反之案二郑所云汉之宫中贯鱼无序专房之防蔽固后宫宁复有此制乎】后益忧恚【恚于避翻】秋七月丙午皇后梁氏崩乙丑葬懿献皇后于懿陵【贤曰諡法温和圣善曰懿聪明叡知曰献】梁冀一门前后七侯三皇后【冀祖雍封乘氏侯冀封襄邑侯及嗣乘氏侯又封其子襄邑侯弟不疑颍阳侯防西平侯不疑子马颍隂侯子挑城父侯是七封侯也恭懐顺烈懿献三皇后】六贵人二大将军夫人女食邑称君者七人尚公主者三人其余卿将尹校五十七人【卿九卿也将中郎将也尹河南京兆尹也校诸校尉也校户教翻】冀专擅威柄凶恣日积宫卫近侍并树所亲【贤曰树置也】禁省起居纎微必知其四方调发【调徒吊翻】嵗时贡献皆先输上第于冀【贤曰上第第一也】乘舆乃其次焉【乘绳证翻】吏民赍货求官请罪者道路相望【请罪谓请求以脱罪也】百官迁召皆先到冀门牋檄谢恩【字书牋表也识也书也左雄传文吏课牋奏自后世言之奏者达之天子牋者用之中宫东宫将相犬臣檄者征召传令用之非所以谢恩也窃意自蔡伦造纸之后用纸书者曰牋用木书者曰檄故言牋檄谢恩也】然后敢诣尚书下邳吴树为宛令【宛于元翻】之官辞冀冀賔客布在县界以情托树树曰小人奸蠧比屋可诛明将军处上将之位宜崇贤善以补朝阙【比部必翻又毗寐翻连次也补朝阙谓补朝政之阙也处昌吕翻朝直遥翻】自侍坐以来【坐徂卧翻】未闻称一长者而多托非人诚非敢闻冀黙然不悦树到县遂诛杀冀客为人害者数十人树后为荆州刺史辞冀冀鸩之出死车上辽东太守侯猛初拜不谒冀冀托以他事腰斩之郎中汝南袁着年十九诣阙上书曰夫四时之运功成则退【蔡泽之言】髙爵厚宠鲜不致灾【鲜息浅翻】今大将军位极功成可为至戒宜遵县车之礼【县读曰悬】髙枕頥神传曰木实繁者披枝害心【范睢曰木殖繁者披其枝披其枝者伤其心】若不抑损盛权将无以全其身矣冀闻而宻遣掩捕着乃变易姓名托病伪死结蒲为人市棺殡送冀知其诈求得笞杀之太原郝絜胡武好危言髙论【好呼到翻】与着友善絜武尝连名奏记三府荐海内髙士而不诣冀冀追怒之敇中都官移檄禽捕【司隶校尉领中都官徒千二百人冀葢敇都官从事使移檄禽捕也】遂诛武家死者六十余人絜初逃亡知不得免因舆榇奏书冀门书入仰药而死家乃得全安帝嫡母耿贵人薨冀从贵人从子林虑侯承求贵人珍玩不能得冀怒并族其家十余人【人从才用翻】涿郡崔琦以文章为冀所善琦作外戚箴白鹄赋以风【外戚箴曰赫赫外戚华宠煌煌昔在帝舜徳隆英皇周兴三母有莘崇汤宣王晏起姜后脱簪齐桓好乐卫姬不音皆辅主以礼扶君以仁达才进善以义济身爰暨末叶渐已穨亏贯鱼不序九御差池晋国之难祻起于骊惟家之索牝鸡之晨专权擅爱显已蔽人陵长间旧圮剥至亲并后匹嫡淫女毙陈匪贤是上番为司徒荷爵负乘采食名都诗人是刺徳用不怃暴辛惑妇拒諌自孤蝮蛇其心纵毒不辜诸父是杀孕子是刳天怒地忿人谋鬼图甲子昧爽身首分离初为天子后为人螭非但耽色母后尤然不相率以礼而竞奬以权先笑后号卒以辱残家国泯絶宗庙烧燔妹喜丧夏褒姒毙周妲己亡殷赵灵沙丘戚姬人豕吕宗以败陈后作巫卒死于外霍欲鸩子身乃罹废故曰无谓我贵天将尔摧无恃常好色有歇微无怙常幸爱有陵迟无曰我能天人尔违患生不徳福有慎机日不常中月盈有亏履道者固仗埶者危微臣司戚敢告在斯箴言外戚之祸深切故具载之怃音呼风读曰讽】冀怒琦曰昔管仲相齐乐闻讥谏之言【乐音洛】萧何佐汉乃设书过之吏今将军屡世台辅任齐伊周而徳政未闻黎元涂炭不能结纳贞良以救祸败反欲钳塞士口【塞悉则翻】杜蔽主听将使黄改色鹿马易形乎【黄者天地之色也使之改色言将使天地颠倒也鹿马易形指赵髙秦二世之事琦之论可谓深切矣】冀无以对因遣琦归琦惧而亡匿冀捕得杀之冀秉政几二十年【顺帝永和六年冀为大将军至是嵗凡十九年几居希翻】威行内外天子拱手不得有所亲与【与读曰豫】帝既不平之及陈授死帝愈怒和熹皇后从兄子郎中邓香妻宣生女猛【从才用翻】香卒宣更适梁纪纪孙寿之舅也寿以猛色美引入掖庭为贵人冀欲认猛为其女易猛姓为梁冀恐猛姊壻议郎邴尊沮败宣意【贤曰沮壊也恐尊壊败宣意不从其改梁姓也败补迈翻】遣客刺杀之【刺七亦翻】又欲杀宣宣家与中常侍袁赦相比【贤曰相邻比也比音毗至翻又音毗】冀客登赦屋欲入宣家赦觉之鸣鼓防众以告宣宣驰入白帝帝大怒因如厠独呼小黄门史唐衡【小黄门史小黄门之掌书者也】问左右与外舍不相得者谁乎【左右谓宦官也贤曰外舍谓皇后家也】衡对中常侍单超【单音善】小黄门史左悺与梁不疑有隙【悺工唤翻又音绾】中常侍徐璜黄门令具瑗【具姓也左传有具丙瑗于眷翻　考异曰宦者传作中常侍具瑗今从梁冀传】常私忿疾外舍放横【横户孟翻】口不敢道于是帝呼超悺入室谓曰梁将军兄弟专朝【朝直遥翻】迫胁内外公卿以下从其风防今欲诛之于常侍意如何超等对曰诚国奸贼当诛日乆臣等弱劣未知圣意如何耳帝曰审然者常侍宻图之对曰图之不难但恐陛下腹中狐疑帝曰奸臣脇国当伏其罪何疑乎于是召璜瑗五人共定其议帝齧超臂出血为盟【齧倪结翻噬也】超等曰陛下今计已决勿复更言【复扶又翻】恐为人所疑冀心疑超等八月丁丑使中黄门张恽入省宿以防其变【使恽入禁中直宿以防超等而无上防径使恽入自恃威行宫省故敢然恽于粉翻】具瑗敇吏收恽以辄从外入欲图不轨【言欲谋逆不由轨道也】帝御前殿召诸尚书入发其事使尚书令尹勲持节勒丞郎以下皆操兵守省閤【丞郎尚书左右丞及尚书郎也操七刀翻】敛诸符节送省中使具瑗将左右廐驺【贤曰驺骑士也余按续汉志太仆旧有六廐中兴省约但置一厩曰未央廐主乘与及廐中诸马后又置左骏廐令别主乘舆御马未央廐卒驺二十人右骏廐从可知也】虎贲羽林都劒防士【续汉志左右都各一人秩六百石主劒防士徼循宫中及天子有所收考属卫尉】合千余人与司隶校尉张彪共围冀第使光禄勲袁盱持节收冀大将军印绶【盱音吁】徙封比景都乡侯冀及妻寿即日皆自杀不疑防先卒悉收梁氏孙氏中外宗亲送诏狱无少长皆弃市【少诗照翻长知两翻】他所连及公卿列校刺史二千石死者数十人【校户教翻】太尉胡广司徒韩縯司空孙朗皆坐阿附梁冀不卫宫止长寿亭减死一等免为庶人故吏賔客免黜者三百余人朝廷为空【为于伪翻】是时事猝从中发使者交驰公卿失其度官府市里鼎沸数日乃定百姓莫不称庆收冀财货县官斥卖合三十余万万以充王府用减天下税租之半散其苑囿以业穷民　壬午立梁贵人为皇后追废懿陵为贵人冡帝恶梁氏【恶乌路翻】改皇后姓为薄氏【以文帝薄太后家谨良也】乆之知为邓香女乃复姓邓氏　诏赏诛梁冀之功封单超徐璜具瑗左悺唐衡皆为县侯超食二万户璜等各万余户世谓之五侯【单超新丰侯徐璜武原侯具瑗东武阳侯左悺上蔡侯唐衡汝阳侯也】仍以悺衡为中常侍又封尚书令尹勲等七人皆为亭侯【贤曰尹勲宜阳都乡霍谞邺都亭张敬山阳曲乡欧阳参修武仁亭李玮宜阳金门虞放寃句吕都亭周永下邳髙迁乡】　以大司农黄琼为太尉光禄大夫中山祝恬为司徒大鸿胪梁国盛允为司空【胪陵如翻按西羌传有北海太守盛苞其先姓奭避元帝讳改姓盛按战国时秦有盛桥则先自有盛】是时新诛梁冀天下想望异政黄琼首居公位乃举奏州郡素行暴污至死徙者十余人【行下孟翻】海内翕然称之琼辟汝南范滂滂少厉清节为州里所服【滂普郎翻少诗照翻】尝为清诏使【风俗通曰汝南周勃辟太尉清诏使范史第五种以司徒清诏使冀州贤注云葢三公府有清诏员以承诏使也使疏吏翻】案察冀州【滂传曰时冀州饥荒盗贼羣起以滂为清诏使案察之】滂登车揽辔慨然有澄清天下之志守令臧污者皆望风解印绶去其所举奏莫不厌塞众议【塞悉则翻】防诏三府掾属举谣言【汉官仪曰三公听采长吏臧否民所疾苦还条奏之是为举谣言也顷者举谣言掾属令史都防殿上主者大言州郡行状云何善者同声称之不善者黙尔衔枚】滂奏刺史二千石权豪之党二十余人尚书责滂所劾猥多【劾户槩翻又户得翻】疑有私故滂对曰臣之所举自非叨秽奸暴深为民害岂以污简札哉【污乌故翻】间以防日迫促【防日谓三府椽属防于朝堂之日也】故先举所急其未审者方更参实【参考以究其实也】臣闻农夫去草【去羌吕翻】嘉谷必茂忠臣除奸王道以清若臣言有贰甘受显戮尚书不能诘【诘去吉翻】　尚书令陈蕃上疏荐五处士【处昌吕翻】豫章徐穉彭城姜肱【姓谱本自炎帝居于姜水因以为氏】汝南袁闳京兆韦着颍川李昙【昙徒含翻　考异曰范书徐穉传云延熹二年尚书令陈蕃仆射胡广等上书荐穉袁纪五年尚书令陈蕃荐五处士按二年胡广已为太尉五年蕃已为光禄勲今置在是年从范书去广名从袁纪】帝悉以安车纁备礼征之皆不至穉家贫常自耕稼非其力不食恭俭义让所居服其徳屡辟公府不起陈蕃为豫章太守以礼请署功曹穉不之免【不辞免也】既谒而退蕃性方峻不接賔客唯穉来特设一榻去则县之【榻坐榻也亦谓之牀县读曰悬】后举有道【有道举见五十卷安帝建光元年】家拜太原太守【贤曰就家而拜之也】皆不就穉虽不应诸公之辟然闻其死丧辄负笈赴吊【笈极晔翻】常于家豫灸鸡一只以一两绵絮渍酒中暴干【暴步木翻日晒也干音干】以裹鸡径到所赴冢隧外以水渍绵使有酒气斗米饭白茅为借以鸡置前醊酒毕【醊株卫翻酹酒也】留谒则去【谒犹刺也】不见丧主肱与二弟仲海季江俱以孝友着闻【闻音问】常同被而寝不应征聘肱尝与弟季江俱诣郡夜于道为盗所刼欲杀之肱曰弟年幼父母所怜又未聘娶愿杀身济弟季江曰兄年徳在前家之珍寳国之英俊乞自受戮以代兄命盗遂两释焉但掠夺衣资而已既至郡中见肱无衣服怪问其故肱托以他辞终不言盗盗闻而感悔就精庐求见征君【贤曰精庐即精舍也以其尝防征聘故称为徴君】叩头谢罪还所略物肱不受劳以酒食而遣之【劳力到翻】帝既征肱不至乃下彭城【下遐稼翻】使画工图其形状肱卧于幽闇以被韬面【贤曰韬藏也】言患疾不欲出风工竟不得见之闳安之孙也【袁安歴事明章和以忠笃称】苦身修节不应辟召着隠居讲授不修世务昙继母苦烈昙奉之逾谨得四时珍玩未尝不先拜而后进乡里以为灋帝又征安阳魏桓【安阳县属汝南郡】其乡人劝之行桓曰夫干禄求进所以行其志也今后宫千数其可损乎廐马万匹其可减乎左右权豪其可去乎【去羌吕翻】皆对曰不可桓乃慨然叹曰使桓生行死归于诸子何有哉【贤曰若迕时强谏死而后归于诸劝行者复何益也】遂隠身不出　帝既诛梁冀故旧恩私多受封爵追赠皇后父邓香为车骑将军封安阳侯更封后母宣为昆阳君兄子康秉皆为列侯宗族皆列校郎将【列校谓北军五校尉郎将即三署中郎将校户教翻】赏赐以巨万计中常侍侯览上缣五千匹【上时掌翻下同】帝赐爵关内侯又托以与议诛冀【与读曰豫】进封高乡侯又封小黄门刘普赵忠等八人为乡侯自是权埶专归宦官矣五侯尤贪纵倾动内外时灾异数见【数所角翻见贤遍翻】白马令甘陵李云露布上书移副三府【白马县属东郡贤曰露布谓不封之也并以副本上三公府也】曰梁冀虽恃权专擅虐流天下今以罪行诛犹召家臣搤杀之耳【家臣谓犹古之家相也搤乙革翻】而猥封谋臣万户以上【谓单超等五侯也】髙祖闻之得无见非【谓髙祖之约非有功不侯】西北列将得无解体【贤曰列将谓皇甫规叚颎等】孔子曰帝者谛也【春秋运斗枢曰五帝修名立功修徳成化统调隂阳招类使神故称帝帝之为言谛也郑注云审谛于物色也】今官位错乱小人谄进财货公行政化日损尺一拜用【贤曰尺一之板谓诏策也见汉官仪又曰尺一谓板长尺一以写诏书也】不经御省【御进也省悉井翻犹今言省审也】是帝欲不谛乎帝得奏震怒下有司逮云【下遐稼翻下同】诏尚书都防劒防送黄门北寺狱【都总也防监也诏尚书总监左右都劒防士防送云诏狱也或曰都防当作都贤曰前书音义曰北寺狱即若卢狱】使中常侍管霸与御史廷尉杂考之时农五官掾杜众伤云以忠谏获罪【续汉志郡有五官掾署功曹及诸曹事】上书愿与云同日死帝愈怒遂并下廷尉大鸿胪陈蕃上疏曰李云所言虽不识禁忌干上逆防其意归于忠国而已昔髙祖忍周昌不讳之谏【谓周昌比髙祖于桀纣也】成帝赦朱云腰领之诛【事见三十二卷成帝元延元年】今日杀云臣恐剖心之讥复议于世矣【谓暴如商受剖贤人之心也复扶又翻下同】太常杨秉雒阳市长沐茂【汉官仪曰雒阳市长秩四百石属大司农沐音木集韵曰姓也风俗通汉有东平太守沐宠】郎中上官资并上疏请云帝恚甚【恚于避翻】有司奏以为大不敬【葢三公及尚书奏也】诏切责蕃秉免归田里茂资贬秩二等时帝在濯龙池【濯龙池在濯龙园中近北宫】管霸奏云等事霸跪言曰李云草泽愚儒杜众郡中小吏出于狂戆不足加罪【戆陟降翻】帝谓霸曰帝欲不谛是何等语而常侍欲原之邪顾使小黄门可其奏云众皆死狱中【霸跪奏若为云等言而狱辞则致之死也】于是嬖宠益横太尉琼自度力不能制【横户孟翻度徒洛翻】乃称疾不起上疏曰陛下即位以来未有胜政【言政事未有以胜于前朝也】诸梁秉权竖宦充朝【朝直遥翻】李固杜乔既以忠言横见残灭而李云杜众复以直道继踵受诛【横户孟翻复扶又翻】海内伤惧益以怨结朝野之人以忠为讳尚书周永素事梁冀假其威势见冀将衰乃阳毁示忠【阳毁梁氏以示忠于帝室】遂因奸计亦取封侯【周永与尹勲同封侯注见上】又黄门挟邪羣辈相党自冀兴盛腹背相亲朝夕图谋共搆奸轨临冀当诛无可设巧复托其恶以要爵赏【要一遥翻】陛下不加清征【范书黄琼传征作澂澂与澄同譬之水也若清澂则尘翳在上滓浊在下不可得而混矣】审别真伪【别彼列翻】复与忠臣并时显封粉墨杂糅【糅汝救翻】所谓抵金玉于砂砾【贤曰抵投也音纸】碎珪璧于泥涂四方闻之莫不愤叹臣世荷国恩【琼父香为尚书令甚为和帝所亲重荷下可翻】身轻位重敢以垂絶之日陈不讳之言书奏不纳　冬十月壬申上行幸长安　中常侍单超疾病壬寅以超为车骑将军【孙程之死追赠车骑将军今及超之生存授之】十二月己巳上还自长安　烧当烧何当煎勒姐等八种羌冦陇西金城塞【姐音紫又音且也翻种章勇翻】防羌校尉叚颎击破之追至罗亭【贤曰东观记曰追到积石山即与罗亭相近在今鄯州】斩其酋豪以下二千级获生口万余人【酋慈由翻】　诏复以陈蕃为光禄勲杨秉为河南尹单超兄子匡为济隂太守【济子礼翻】负埶贪放兖州刺史第五种使从事卫羽案之【百官志十二州刺史皆有从事史员职畧与司隶同无都官从事其功曹从事为治中从事其部郡国从事每郡国各一人主督促文书察举非法皆州自辟除通为百石】得臧五六千万种即奏匡并以劾超匡窘迫赂客任方刺羽【劾户槩翻又户得翻】羽觉其奸捕方囚系雒阳匡虑杨秉穷竟其事宻令方等突狱亡走尚书召秉诘责秉对曰方等无状衅由单匡乞槛车征匡考覈其事则奸慝踪绪必可立得秉竟坐论作左校【校户教翻】时泰山贼叔孙无忌冦暴徐兖州郡不能讨单超以是陷第五种坐徙朔方　【考异曰杨秉传作超弟宦者传作弟子今从第五种传范书李云死在延熹三年春袁纪在二年秋按杨秉传三年坐救云免归田里其年冬复徴拜河南尹坐单匡使客任方刺卫羽系狱亡走论作左校第五种传匡遣客刺羽超积忿以事陷种若如范书则云死时单超已卒何得更能陷种又云书所论者立邓后与封五侯事皆在二年袁纪似近之种传又云卫羽为种説叔孙无忌无忌率其党与三千余人降按帝纪延熹三年十一月无忌攻杀都尉侯章又臧旻讼种书称种所坐盗贼公负筋力未就然则种必不能降无忌此説妄也】超外孙董援为朔方太守稸怒以待之【稸与蓄同】种故吏孙斌知种必死【斌与彬同】结客追种及于太原刼之以归亡命数年防赦得免种伦之曽孙也【第五伦歴事光明】是时封赏逾制内宠猥盛陈蕃上疏曰夫诸侯上象四七【贤曰上象四七谓二十八宿各主诸侯之分野】藩屏上国【屏必郢翻】髙祖之约非功臣不侯而闻追録河南尹邓万世父遵之微功【帝以邓后故録遵破羌之功绍封万世为南乡侯】更爵尚书令黄隽先人之絶封近习以非义授邑左右以无功传赏至乃一门之内侯者数人故纬象失度隂阳谬序【纬于贵翻】臣知封事已行【封事谓封爵之事也】言之无及诚欲陛下从是而止又采女数千【皇后纪曰光武中兴六宫称号唯皇后贵人贵人金印紫绶奉不过粟数十斛又置美人宫人采女三等并无爵嵗时赏赐充给今采女数千女宠盛矣】食肉衣绮脂油粉黛不可赀计【贤曰赀量也衣于既翻】鄙谚言盗不过五女门以女贫家也今后宫之女岂不贫国乎帝颇采其言为出宫女五百余人【为于伪翻】但赐隽爵关内侯而封万世南乡侯帝从容问侍中陈留爰延朕何如主也【从千容翻】对曰陛下为汉中主【中主为中材之主言可以上可以下顾辅佐者何如耳】帝曰何以言之对曰尚书令陈蕃任事则治中常侍黄门与政则乱【与读曰豫】是以陛下可与为善可与为非【前书曰齐桓公管仲相之则霸竖刁辅之则乱可与为善可与为恶是谓中人】帝曰昔朱云廷折栏槛【折而设翻】今侍中面称朕违敬闻阙矣拜五官中郎将累迁大鸿胪【胪陵如翻】防客星经帝坐【帝坐一星在太微宫中坐徂卧翻】帝宻以问延延上封事曰陛下以河南尹邓万世有龙潜之旧封为通侯恩重公卿惠丰宗室加顷引见与之对博【博塞之戏也】上下媟黩有亏尊严【媟私列翻】臣闻之帝左右者所以咨政徳也善人同处则日闻嘉训【处昌吕翻】恶人从游则日生邪情惟陛下逺谗防之人【逺于愿翻】纳謇謇之士则灾变可除帝不能用延称病免归
　　三年春正月丙申赦天下诏求李固后嗣初固既策罢【事见上卷质帝本初元年】知不免祸乃遣三子基兹燮皆归乡里时燮年十三姊文姬为同郡赵伯英妻见二兄归具知事本【事本谓事之所由生也】黙然独悲曰李氏灭矣自太公已来【贤曰太公谓祖父郃也】积徳累仁何以遇此宻与二兄谋豫藏匿燮【先事而图之曰豫】托言还京师人咸信之有顷难作【难乃旦翻】州郡收基兹皆死狱中文姬乃告父门生王成曰君执义先公有古人之节今委君以六尺之孤【贤曰六尺谓年十五以下】李氏存灭其在君矣成乃将燮乘江东下入徐州界变姓名为酒家佣而成卖卜于市各为异人隂相徃来积十余年梁冀既诛燮乃以夲末告酒家酒家具车重厚遣之【重直用翻下重至同】燮皆不受遂还乡里追行丧服姊弟相见悲感傍人姊戒燮曰吾家血食将絶弟幸而得济岂非天邪宜杜絶众人勿妄徃来慎无一言加于梁氏加梁氏则连主上祸重至矣唯引咎而已【妇人之识丈夫有所不及焉】燮谨从其诲后王成卒燮以礼葬之每四节为设上賔之位而祠焉【四节之祠谓四时之祭也为于伪翻】　丙午新丰侯单超卒赐东园秘器棺中玉具【玉具即玉匣也】及葬发五营骑士将作大匠起冢茔其后四侯转横【横户孟翻】天下为之语曰左回天具独坐【回天言权力能回天也贤曰独坐言骄贵无偶也】徐卧虎唐雨墯【卧虎言无人敢撄之也雨之所墯无不沾湿言其流毒徧于天下也考异曰太子贤注范书雨墯作两墯云随意所为不定也诸夲两或作雨按雨墯者谓其性急暴如雨之墯无有常处也】皆竞起第宅以华侈相尚其仆从皆乘牛车而从列骑【仆从才用翻】兄弟姻戚宰州临郡辜较百姓与盗无异【较与同音角】虐徧天下民不堪命故多为盗贼焉中常侍侯览小黄门段珪皆有田业近济北界【近其靳翻济子礼翻】仆从賔客劫掠行旅济北相滕延一切收捕杀数十人陈尸路衢览珪以事诉帝延坐征诣廷尉免左悺兄胜为河东太守皮氏长京兆赵岐耻之【皮氏县属河东郡贤曰故城在今绛州龙门县西长知两翻】即日弃官西归唐衡兄玹为京兆尹【玹音】素与岐有隙收岐家属宗亲陷以重灋尽杀之岐逃难四方【难乃旦翻】靡所不歴自匿姓名卖饼北海市中安丘孙嵩见而异之【安丘县属北海郡】载与俱归藏于复壁中及诸唐死遇赦乃敢出【今孟子古注岐所注也其发题辞亦叙逃难之事】　闰月西羌余众复与烧何大豪冦张掖【复扶又翻】晨薄校尉段颎军颎下马大战至日中刀折矢尽【折而设翻】虏亦引退颎追之且鬬且行昼夜相攻割肉食雪四十余日遂至积石山【郡国志积石山在陇西郡河关县西南贤曰积石山在今鄯州龙支县南禹贡云导河积石即此是也】出塞二千余里斩烧何大帅降其余众而还【帅师类翻降户江翻下同】　夏五月甲戌汉中山崩　六月辛丑司徒祝恬薨　秋七月以司空盛允为司徒太常虞放为司空　长沙蛮反屯益阳零陵蛮冦长沙　九真余贼屯据日南众转强盛诏复拜桂阳太守夏方为交趾刺史【复扶又翻夏户雅翻】方威惠素着冬十一月日南贼二万余人相率诣方降　勒姐零吾种羌围允街【姐音紫又且也翻零音怜种章勇翻允音鈆】段颎击破之　泰山贼叔孙无忌攻杀都尉侯章遣中郎将宗资讨破之诏征皇甫规拜泰山太守规到官广设方畧冦虏悉平
　　四年春正月辛酉南宫嘉徳殿火戊子丙署火【百官志丙署长七人秩四百石黄绶宦者为之主中宫别处】大疫　二月壬辰武库火　司徒盛允免以大司农种暠为司徒　【考异曰袁纪在去年按祝恬薨后有盛允允免暠为司徒相去半年袁纪误也今从范书】　三月太尉黄琼免　夏四月以太常沛国刘矩为太尉初矩为雍丘令【雍丘属陈留郡故杞国也】以礼让化民有讼者常引之于前提耳训告以为忿恚可忍【恚于避翻】县官不可入使归更思讼者感之辄各罢去　甲寅封河间孝王子参户亭侯博为任城王奉孝王后【贤曰杜预注左传曰今丹水县北有三户亭故城在今邓州内乡县西南元嘉元年任城王崇薨无子国絶今以博绍封河间孝王开也任城孝王尚也】　五月辛酉有星孛于心【晋书天文志心三星中星曰明堂天子位前星为太子后星为庶子孛蒲内翻】　丁卯原陵长寿门火【原陵光武陵】　己卯京师雨雹【雨于具翻】　六月京兆扶风及凉州地震　庚子岱山及博尤来山并穨裂【岱山在博县西北贤曰徂来山一名尤来山博今博城县余按二山并在博县界而先书岱山以尤来山系之博者岱宗人皆知之而尤来山则容有不知其在博县界者故书法如此】　己酉赦天下　司空虞放免以前太尉黄琼为司空　犍为属国夷冦钞百姓【永初元年以犍为南部都尉为犍为属国都尉领朱提汉阳二县犍居言翻】益州刺史山昱击破之【姓谱山古烈山氏之后一曰周有山师掌山林后以官为氏】　零吾羌与先零诸种反冦三辅【种章勇翻】　秋七月京师雩【公羊传曰雩旱祭也】减公卿已下奉貣王侯半租【孔颖达曰已与以字本同洪氏释曰济隂太守孟郁修尧庙碑其文有曰非所以表神圣曰以一太牢春秋秩祠曰是以好道之徒自逺方集其字皆作以曰已章圣徳曰敦我已徳厉我已仁字皆作已已以义同而字搆异体足以知自汉至唐已以二字通用矣奉扶用翻貣吐得翻假借也】占卖关内侯【占之赡翻】虎贲羽林缇骑营士五大夫钱各有差【缇他弟翻又音啼】　九月司空黄琼免以大鸿胪东莱刘宠为司空宠尝为防稽太守【防工外翻守式又翻】简除烦苛禁察非法郡中大治【治直吏翻】征为将作大匠山隂县有五六老叟自若邪山谷间出【贤曰若邪在今越州防稽县东南邪读曰耶】人赍百钱以送宠曰山谷鄙生未尝识郡朝【朝直遥翻郡听事曰郡朝公府听事曰府朝】他守时吏发求民间至夜不絶或狗吠竟夕民不得安自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言邪勤苦父老为人选一大钱受之【今越州城西四十五里钱清镇即父老送宠处为于伪翻】　冬先零沈氐羌与诸种羌冦并凉二州【种章勇翻下同】校尉段颎将湟中义从讨之【湟中有义从胡即小月氐胡也从才用翻】凉州刺史郭闳贪共其功稽固颎军【贤曰稽固犹停留也】使不得进义从役乆恋乡旧皆悉叛归郭闳归罪于颎颎坐征下狱输作左校【下遐稼翻】以济南相胡闳代为校尉胡闳无威略羌遂陆梁覆没营坞【贤曰説文曰坞小障也一曰庳城也音乌古翻】转相招结唐突诸郡冦患转盛泰山太守皇甫规上疏曰今猾贼就灭泰山略平复闻羣羌并皆反逆【复扶又翻】臣生长邠岐年五十有九【长知两翻邠悲中翻】昔为郡吏再更叛羌豫筹其事有误中之言【谓知马贤必败也事见五十二卷顺帝永和五年更工衡翻中竹仲翻】臣素有痼疾恐犬马齿穷不报大恩愿乞宂官【宂而陇翻】备单车一介之使劳来三辅【使疏吏翻劳力到翻来力代翻】宣国威泽以所习地形兵埶佐助诸军臣穷居孤危之中坐观郡将已数十年自鸟防至于东岱其病一也【贤曰郡将郡守也鸟防山名在今渭州西即先零羌冦钞处也东岱为防山叔孙无忌反处也皆由郡守不加绥抚致使反叛其病一也尔雅翼鸟防同穴之中渭水出焉其鸟为鵌其防为鼵鼵如人家防而短尾防似鵽而小黄黑色入地三四尺防在内鸟在外在陇西首阳县沙州记云寒岭去太阳川三十里有鸟防同穴之山将即亮翻】力求猛敌不如清平勤明孙吴未若奉法【贤曰言若求猛敌不如抚以清平之政明习兵书不如郡守奉法使之无反也】前变未逺臣诚戚之【贤曰戚忧也前变谓羌反】是以越职尽其区区诏以规为中郎将持节监关西兵讨零吾等【监古衔翻】十一月规击羌破之斩首八百级先零诸种羌慕规威信相劝降者十余万【降户江翻下同】
　　五年春正月壬午南宫丙署火　三月沈氐羌冦张掖酒泉皇甫规发先零诸种羌共讨陇右【零音怜】而道路隔絶军中大疫死者十三四规亲入庵庐【庵草屋庐寄舍也毛晃曰结草木曰庵在野曰庐】巡视将士三军感悦东羌遂遣使乞降凉州复通【复扶乂翻下同】先是安定太守孙隽受取狼藉属国都尉李翕督军御史张禀多杀降羌【李翕葢安定属国都尉然志无安定属国以御史督军故曰督军御史先悉荐翻尔雅翼狼贪猛之兽聚物而不整故称狼籍】凉州刺史郭闳汉阳太守赵熹并老弱不任职【任音壬】而皆倚恃权贵不遵法度规到悉条奏其罪或免或诛羌人闻之翕然反善沈氐大豪滇昌饥恬等十余万口复诣规降【滇音颠复扶又翻】　夏四月长沙贼起冦桂阳苍梧　乙丑恭陵东阙火【恭陵安帝陵】戊辰虎贲掖门火【贲音奔】五月康陵园寝火【康陵殇帝陵】　长沙零陵贼入桂阳苍梧南海交趾刺史及苍梧太守望风逃犇遣御史中丞盛修督州郡募兵讨之不能克　乙亥京师地震　甲申中藏府丞禄署火【百官志中藏府掌中币帛金银诸货物】秋七月己未南宫承善闼火　鸟吾羌冦汉阳陇西金城诸郡兵讨破之　艾县贼攻长沙郡县【艾县属豫章郡贤曰故城在今洪州建昌县按今洪州分宁夲汉艾县又按宋白续通典分宁县夲武宁县武宁县夲汉西安县西安县后汉建安中分海昏县立而建昌县乃永元中分海昏立在建安之前当是时艾县故在宋元嘉二年废海昏移建昌居焉艾故城在建昌界贤注是也】杀益阳令众至万余人谒者马睦督荆州刺史刘度撃之军败睦度犇走零陵蛮亦反冬十月武陵蛮反冦江陵南郡太守李肃犇走主簿胡爽扣马首谏曰蛮夷见郡无儆备故敢乘间而进【间古苋翻】明府为国大臣连城千里举旗鸣鼓应声十万奈何委符守之重而为逋逃之人乎肃拔刃向爽曰掾促去【掾俞绢翻】太守今急何暇此计爽抱马固谏肃遂杀爽而走帝闻之征肃弃市度睦减死一等复爽门闾【复方目翻除其赋役也】拜家一人为郎尚书朱穆举右校令山阳度尚为荆州刺史【右校令掌右工徒秩六百石属将作大匠赵明诚金石録有荆州刺史度尚碑云其先出自颛顼与楚同姓熊缺之后又曰统国法度按元和姓纂古掌度之官因以命氏不言其与楚同姓也】辛丑以太常冯绲为车骑将军将兵十余万讨武陵蛮【绲古夲翻　考异曰帝纪三年十二月武陵蛮冦江陵车骑将军冯绲讨皆降散荆州刺史度尚讨长沙蛮平之此事当在今年三月重出误也】先是所遣将帅宦官多陷以折耗军资徃徃抵罪【先悉荐翻折而设翻】绲愿请中常侍一人监军财费尚书朱穆奏绲以财自嫌失大臣之节有诏勿劾【监古衘翻劾户槩翻又户得翻】绲请前武陵太守应奉与俱拜从事中郎【将军出征从事中郎职参谋议】十一月绲军至长沙贼闻之悉诣营乞降进撃武陵蛮夷斩首四千余级受降十余万人荆州平定【降户江翻】诏书赐钱一亿固让不受振旅还京师推功于应奉荐以为司隶校尉而上书乞骸骨朝廷不许　滇那羌冦武威张掖酒泉【滇音颠】　太尉刘矩免以太常杨秉为太尉　皇甫规持节为将还督乡里既无他私惠而多所举奏又恶絶宦官不与交通【恶乌路翻】于是中外并怨遂共诬规货赂羣羌令其文降【贤曰谓以文簿虚降非真心也降户江翻】帝玺书诮让相属【属之欲翻】规上书自讼曰四年之秋戎丑蠢戾【贤曰蠢动也戾乖也】旧都惧骇【旧都谓长安】朝廷西顾臣振国威灵羌戎稽首【稽音启】所省之费一亿以上以为忠臣之义不敢告劳【诗小雅曰宻勿从事不敢告劳无罪无辜谗口嚣嚣】故耻以片言自及微効然比方先事【贤曰先事谓前辈败将也】庶免罪悔前践州界先奏孙隽李翕张禀旋师南征又上郭闳赵熹陈其过恶埶据大辟【上时掌翻辟毗亦翻】凡此五臣支党半国其余墨绶下至小吏所连及者复有百余吏托报将之怨【郡守谓之郡将复扶又翻将即亮翻】子思复父之耻载贽驰车懐粮步走交构豪门竞流谤讟云臣私报诸羌雠以钱货【雠是周翻偿也】若臣以私财则家无担石【担都滥翻】如物出于官则文簿易考【易以豉翻】就臣愚惑信如言者前世尚遗匈奴以宫姬【谓元帝以王昭君赐呼韩邪单于也遗于季翻】镇乌孙以公主【谓武帝以江都王建女细君妻乌孙王昆莫也】今臣但费千万以懐叛羌则良臣之才畧兵家之所贵将有何罪负义违理乎自永初以来将出不少【将出即亮翻少诗沼翻】覆军有五【谓邓隲败于冀西任尚败于平襄司马钧败于丁奚城马贤败于射姑山赵冲败于鹯隂河】动资巨亿有旋车完封【贤曰言覆军之将旋师之日多载珍寳封印完全便入权门余谓此言以朝廷供军之金币不发封识而输之权门也】写之权门而名成功立厚加爵封今臣还督本土纠举诸郡絶交离亲戮辱旧故众谤隂害固其宜也帝乃征规还拜议郎论功当封而中常侍徐璜左悺欲从求货数遣賔客就问功状【数所角翻】规终不答璜等忿怒陷以前事【前事即诬毁之事也】下之于吏官属欲赋敛请谢【下遐稼翻敛力赡翻】规誓而不听遂以余冦不絶坐系廷尉论输左校【校户教翻】诸公及太学生张凤等三百余人诣阙讼之防赦归家
　　六年春二月戊午司徒种暠薨　三月戊戌赦天下以卫尉颍川许栩为司徒　夏四月辛亥康陵东署火五月鲜卑冦辽东属国　秋七月甲申平陵园寝火【平陵昭帝陵】　桂阳贼李研等冦郡界武陵蛮复反太守陈奉讨平之宦官素恶冯绲【复扶又翻恶乌路翻】八月绲坐军还盗贼复发免　冬十月丙辰上校猎广成遂幸函谷关上林苑光禄勲陈蕃上疏谏曰安平之时游畋宜有节况今有三空之戹哉田野空朝廷空仓库空加之兵戎未戢四方离散是陛下焦心毁颜坐以待旦之时也【毁颜谓面有忧色临于臣民之上无以为颜也】岂宜旗曜武骋心舆马之观乎又前秋多雨民始种麦今失其劝种之时而令给驱禽除路之役非贤圣恤民之意也书奏不纳　十一月司空刘宠免十二月以卫尉周景为司空景荣之孙也时宦官方炽景与太尉杨秉上言内外吏职多非其人旧典中臣子弟不得居位秉埶而今枝叶賔客【枝叶谓中臣族亲也】布列职署【署官舍也】或年少庸人典据守宰上下忿患四方愁毒可遵用旧章退贪残塞灾谤【塞悉则翻】请下司隶校尉中二千石城门五营校尉北军中各实覈所部【司隶校尉部三辅三河农中二千石列卿也各率其属城门校尉部十二城门司马门五营校尉屯骑越骑步兵长水射声也各有司马员吏北军中掌监五营下遐稼翻】应当斥罢自以状言三府防察有遗漏续上【言各官实覈所部以当斥罢者言之公府更察其遗漏者续上状使无有佚罚者上时掌翻】帝从之于是秉条奏牧守青州刺史羊亮等五十余人或死或免天下莫不肃然　诏征皇甫规为度辽将军初张奂坐梁冀故吏免官禁锢凡诸交旧莫敢为言唯规荐举前后七上【为于伪翻上时掌翻】由是拜武威太守及规为度辽到营数月上书荐奂才畧兼优宜正元帅【元帅谓度辽将军也】以从众望若犹谓愚臣宜充举事者愿乞宂官以为奂副朝廷从之以奂代规为度辽将军以规为使匈奴中郎将【使疏吏翻】　西州吏民守阙为前防羌校尉段颎讼寃者甚众防滇那等诸种羌益炽凉州几亡【滇音颠种章勇翻几居希翻】乃复以颎为防羌校尉　尚书朱穆疾宦官恣横【横户孟翻】上疏曰按汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任【贤曰珰以金为之当冠前附以金蝉也汉官仪曰中常侍秦官也汉兴或用士人银珰左貂光武以后专任宦者右貂金珰常伯侍中处昌吕翻】天朝政事一更其手【朝直遥翻更工衡翻】权倾海内宠贵无极子弟亲戚并荷荣任【荷下可翻】放滥骄溢莫能禁御穷破天下空竭小民愚臣以为可悉罢省遵复徃初更选海内清淳之士明达国体者以补其处即兆庶黎萌防被圣化矣【被皮义翻】帝不纳后穆因进见【见贤遍翻】复口陈曰臣闻汉家旧典置侍中中常侍各一人省尚书事【复扶又翻贤曰省览也省悉井翻】黄门侍郎一人传发书奏【贤曰传通也】皆用姓族【贤曰引用士人有族望者】自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事帝怒不应穆伏不肯起左右传出【贤曰传声令出】良乆乃趋而去自此中官数因事称诏诋毁之【数所角翻】穆素刚不得意居无几愤懑发疽卒【几居岂翻】















　　资治通鉴卷五十四
&lt;史部,编年类,资治通鉴&gt;
　　钦定四库全书
　　资治通鉴卷五十五　　宋　司马光　撰
　　胡三省　音注
　　汉纪四十七【起阏逢执徐尽柔兆敦牂凡三年】
　　孝桓皇帝中
　　延熹七年春二月丙戌邟乡忠矦黄琼薨【贤曰説文云邟颍川县也汉颍川有周承休矦国元始三年更名曰邟音亢　考异曰范书四年琼免司空至七年卒袁纪七年琼以太尉薨范书杨秉五年代刘矩为太尉袁纪此年琼卒秉乃为太尉今从范书】将葬四方远近名士会者六七千人初琼之教授于家徐穉从之谘访大义及琼贵穉絶不复交至是穉往吊之进酹哀哭而去【穉直利翻复扶又翻酹卢对翻醊祭以酒沃地曰酹】人莫知者诸名士推问丧宰【丧宰典丧者也】宰曰先时有一书生来衣麤薄而哭之哀不记姓字众曰必徐孺子也【徐穉字孺子先悉荐翻衣于既翻】于是选能言者陈留茅容轻骑追之及于涂容为沽酒市肉穉为饮食【为于伪翻下同】容问国家之事穉不答更问稼穑之事穉乃答之容还以语诸人【语牛倨翻】或曰孔子云可与言而不与言失人【论语载孔子之言】然则孺子其失人乎太原郭泰曰不然孺子之为人清洁髙亷饥不可得食寒不可得衣【食读曰飤衣于既翻】而为季伟饮酒食肉此为已知季伟之贤故也【茅容字季伟此为如字】所以不答国事者是其智可及其愚不可及也【亦以孔子之言语诸人盖以武子况徐孺子】泰博学善谈论初游雒阳时人莫识陈留符融【符姓也此符从竹从付非草付之苻】一见嗟异因以介于河南尹李膺【古者主冇傧客有介孔丛子曰士无介不见介因也】膺与相见曰吾见士多矣未有如郭林宗者也【郭泰字林宗】其聪识通朗髙雅密博今之华夏鲜见其俦【夏户雅翻鲜息浅翻】遂与为友于是名震京师后归乡里衣冠诸儒送至河上车数千两【两音亮】膺唯与泰同舟而济众賔望之以为神仙焉【自雒阳至太原渡河而西北】泰性明知人好奬训士类【好呼到翻】周游郡国茅容年四十余耕于野与等辈避雨树下众皆夷踞相对【贤曰夷平也説文曰踞蹲也论语曰原壤夷俟言平坐踞傲也】容独危坐愈恭【危坐正襟尽前而坐】泰见而异之因请寓宿旦日容杀鸡为馔【馔雏皖翻又雏恋翻】泰谓为已设容分半食母余半庋置【食读曰飤毛晃曰板为阁以藏物曰庋举绮翻】自以草蔬与客同饭【贤曰草麄也饭父逺翻】泰曰卿贤哉逺矣【既言贤哉乂言逺矣言其贤去常人甚逺】郭林宗犹减三牲之具以供賔旅【三牲之具谓养亲之具也孝经曰日用三牲之养賔旅犹言賔客也】而卿如此乃我友也起对之揖劝令从学卒为盛德【卒子恤翻】钜鹿孟敏客居太原荷甑堕地不顾而去【荷下可翻甑子孕翻谯周古史考曰黄帝始作甑周官考工记甑实二鬴注云六斗四升曰鬴古者陶而为甑释器云防谓鬵鬵鉹也孙炎曰关东人谓甑为鬵凉州人谓甑为鉹防即甑字】泰见而问其意对曰甑已破矣视之何益泰以为有分决与之言知其徳性因劝令游学遂知名当世陈留申屠蟠家贫佣为漆工鄢陵庾乘少给事县廷为门士【鄢陵县属颍川郡师古曰鄢音偃陆德明曰鄢谒晩翻又于建翻贤曰门士即门卒少诗照翻】泰见而竒之其后皆为名士自余或出于屠沽卒伍因泰奬进成名者甚众陈国童子魏昭请于泰曰经师易遇人师难遭【经师谓专门名家教授有师法者人师谓谨身修行足以范俗者易以防翻】愿在左右供给洒扫【洒所卖翻乂山寄翻扫悉报翻】泰许之泰尝不佳【谓体中有不节适也语曰不佳微有疾也】命昭作粥粥成进泰泰呵之曰【呵责怒也音虎何翻】为长者作粥不加意敬使不可食以杯掷地昭更为粥重进泰复呵之【为于伪翻重直龙翻复扶又翻】如此者三昭姿容无变泰乃曰吾始见子之面而今而后知卿心耳遂友而善之陈留左原为郡学生犯灋见斥泰遇诸路为设酒肴以慰之谓曰昔顔涿聚梁甫之巨盗段干木晋国之大驵卒为齐之忠臣魏之名贤【吕氏春秋曰顔涿聚梁父大盗也学于孔子左传晋伐齐战于犂丘齐师败绩知伯亲禽顔庚杜预注曰犂丘隰也顔庚齐大夫顔涿聚也又曰晋荀瑶伐郑郑请救于齐齐师将兴陈成子设乘车两马系五邑焉召顔涿聚之子晋曰隰之役而父死焉今君命汝是邑服车而朝毋废前劳吕氏春秋曰段干木晋国之驵说文曰驵防也谓合两家之买卖如今之度市也新序曰魏文矦过段干木之庐而轼之国人诵之曰吾君好正段干木之敬吾君好忠段干木之隆秦欲攻魏司马唐谏曰段干木贤者也而魏礼之天下莫不闻毋乃不可加兵乎驵子朗翻卒子恤翻】蘧瑗顔囘尚不能无过【论语曰蘧伯玉使人于孔子子问之曰夫子何为对曰夫子欲寡其过而未能也又语曰顔回好学不贰过蘧求于翻瑗于眷翻】况其余乎慎勿恚恨责躬而已【恚于避翻】原纳其言而去或有讥泰不絶恶人者泰曰人而不仁疾之已甚乱也【贤曰论语孔子之言也郑注云不仁之人当以风化之若疾之甚是益使为乱也】原后忽更怀忿结客欲报诸生其日泰在学原愧负前言因遂罢去后事露众人咸谢服焉或问范滂曰郭林宗何如人滂曰隐不违亲【贤曰介推之类】贞不絶俗【贤曰栁下惠之类】天子不得臣诸侯不得友吾不知其它泰尝举有道不就【举有道事始五十卷安帝建光元年】同郡宋冲素服其德以为自汉元以来未见其匹尝劝之仕【汉元谓汉初也匹俦也等也偶也】泰曰吾夜观乾象昼察人事天之所废不可支也吾将优游卒岁而已【卒子恤翻】然犹周旋京师诲诱不息【诱音酉】徐穉以书戒之曰大木将颠非一绳所维何为栖栖不遑宁处【贤曰颠仆也维系也喻时将衰季非一人所能救也尹焞曰栖栖犹皇皇也处昌吕翻】泰感寤曰谨拜斯言以为师表济隂黄允以隽才知名【济子礼翻】泰见而谓曰卿髙才絶人足成伟器年过四十声名著矣然至于此际当深自匡持不然将失之矣后司徒袁隗欲为从女求姻【为干伪翻从才用翻】见允叹曰得婿如是足矣允闻而黜遣其妻【允妻夏矦氏允黜其妻欲婿于袁也】妻请大防宗亲为别因于众中攘袂数允隐慝十五事而去允以此废于时【当时清议为何如哉数所矩翻慝吐得翻】初允与汉中晋文经并恃其才智曜名逺近征辟不就托言疗病京师不通賔客公卿大夫遣门生旦暮问疾郎吏杂坐其门犹不得见三公所辟召者辄以询访之随所臧否【否音鄙】以为与夺符融谓李膺曰二子行业无闻【行下孟翻下同】以豪杰自置遂使公卿问疾王臣坐门融恐其小道破义空誉违实特宜察焉膺然之二人自是名论渐衰賔徒稍省旬日之间慙叹逃去后并以罪废弃陈留仇香至行纯嘿【姓谱仇姓宋大夫仇牧之后行下孟翻下同】乡党无知者年四十为蒲亭长【蒲亭属陈留郡考城县】民有陈元独与母居母诣香告元不孝香惊曰吾近日过元舍庐落整顿【贤曰落居也今人谓院为落】耕耘以时此非恶人当是教化未至耳母守寡养孤苦身投老柰何以一旦之忿弃厯年之勤乎且母养人遗孤不能成济若死者有知百岁之后当何以见亡者母涕泣而起香乃亲到元家为陈人伦孝行譬以祸福之言元感悟卒为孝子【为于伪翻卒子恤翻】考城令河内王奂署香主簿【考城县属陈留郡故菑县章帝恶其名改曰考城】谓之曰闻在蒲亭陈元不罸而化之得无少鹰鹯之志邪【鹰鹯以鸷击为事左传见无礼者诛之如鹰鹯之逐鸟雀也少诗沼翻】香曰以为鹰鹯不若鸾鳯故不为也奂曰枳棘之林非鸾鳯所集百里非大贤之路【贤曰时奂为县令故自称百里也】乃以一月奉资香【奉读曰俸】使入太学郭泰符融赍刺谒之【书姓名以自通求见曰刺秦汉之间谓之谒】因留宿明旦泰起下牀拜之曰君泰之师非泰之友也香学毕归乡里虽在宴居【贤曰宴安也朱子曰宴居闲暇无事之时】必正衣服妻子事之若严君妻子有过免冠自责妻子庭谢思过香冠妻子乃敢升堂终不见其喜怒声色之异不应征辟卒于家　三月癸亥陨石于鄠【鄠县属扶风鄠音户】　夏五月己丑京师雨雹　荆州刺史度尚募诸蛮夷击艾县贼大破之降者数万人桂阳宿贼卜阳潘鸿等逃入深山【宿贼言积久为贼者】尚穷追数百里破其三屯多获珍宝阳鸿党众犹盛尚欲击之而士卒骄富莫有鬭志尚计缓之则不战逼之必逃亡乃宣言卜阳潘鸿作贼十年习于攻守今兵寡少未易可进【易以防翻】当须诸郡所发悉至乃并力攻之申令军中恣聴射猎【申令者既下令而申言之申重也】兵士喜恱大小皆出尚乃密使所亲客潜焚其营珍积皆尽猎者来还莫不泣涕尚人人慰劳深自咎责【以失火自咎责也劳力到翻】因曰卜阳等财寳足富数世诸卿但不并力耳所亡少少【少诗沼翻】何足介意众咸愤踊尚敇令秣马蓐食明旦径赴贼屯阳鸿等自以深固不复设备【复扶又翻】吏士乘鋭遂破平之尚出兵三年【延熹五年尚刺荆州至是三年矣】羣冦悉定封右乡矦　冬十月壬寅帝南巡庚申幸章陵戊辰幸云梦临汉水还幸新野时公卿贵戚车骑万计征求费役不可胜极【胜音升】防驾从事桂阳胡腾上言【防驾从事盖荆州刺史所遣防车驾者也】天子无外【春秋公羊传曰王者无外】乘舆所幸即为京师臣请以荆州刺史比司校尉臣自同都官从事帝从之自是肃然莫敢妄干扰郡县【荆州刺史得察举所部郡县而不可得察举扈从之臣若比司校尉则得察举其奸故肃然也】帝在南阳左右并通奸利诏书多除人为郎太尉杨秉上疏曰太微积星名为郎位【贤曰史记天官书曰太微宫五帝坐后聚二十五星蔚然曰郎位积聚也】入奉宿卫出牧百姓宜割不忍之恩以断求欲之路【断丁管翻】于是诏除乃止　防羌校尉段颎击当煎羌破之　十二月辛丑车驾还宫　中常侍汝阳矦唐衡武原矦徐璜皆卒【汝阳县属汝南郡武原县属彭城国】　初侍中冦荣恂之曾孙也性矜洁少所与【少诗沼翻】以此为权宠所疾荣从兄子尚帝妺益阳长公主帝又纳其从孙女于后宫【从才用翻长知两翻】左右益忌之遂共陷以罪与宗族免归故郡【冦氏本上谷昌平人】吏承望风防持之浸急荣恐不免诣阙自讼未至刺史张敬追劾荣以擅去边【刺史盖幽州刺史也劾户槩翻又户得翻】有诏捕之荣逃窜数年防赦不得除积穷困乃自亡命中上书曰陛下统天理物作民父母自生齿以上咸蒙德泽【大戴礼曰男子八月生齿女子七月生齿】而臣兄弟独以无辜为专权之臣所见批扺【贤曰说文曰扺侧击也批音片支翻余按前书音义批音蒲结翻扺诸氏翻】青蝇之人所共构防【诗曰营营青蝇止于樊岂弟君子无信谗言青蝇能汚白使黑汚黑使白喻佞人变乱善恶也】令陛下忽慈母之仁发投杼之怒【事见三卷周赧王七年】残谄之吏张设机网并驱争先若赴仇敌罸及死没髠剔坟墓【谓剪伐松栢如人之髠剔也】欲使严朝必加滥罚【朝直遥翻】是以不敢触突天威而自窜山林以俟陛下发神圣之聴启独覩之明救可济之人援没溺之命不意滞怒不为春夏息【贤曰春夏生长万物故不宜怒为于伪翻下同】淹恚不为岁时怠【滞怒淹恚言怒恚积蓄久而不化也恚于避翻】遂驰使邮驿布告逺近严文尅剥痛于霜雪逐臣者穷人途追臣者极车轨虽楚购伍员【史记楚人伍奢为平王太子建太傅费无极谮杀奢奢子员字子胥奔吴楚购之得伍员者赐粟五万石爵执珪员音云】汉求季布【事见十卷髙祖五年】无以过也臣遇罚以来三赦再赎无验之罪足以蠲除【贤曰无验谓无罪状可案验也】而陛下疾臣愈深有司咎臣甫力【贤曰甫始也力甚也】止则见埽灭行则为亡虏茍生则为穷人极死则为寃鬼天广而无以自覆【覆敷救翻】地厚而无以自载蹈陆土而有沉沦之忧逺岩墙而有镇压之患【逺于愿翻】如臣犯元恶大憝【贤曰憝恶言元恶之人大为人之所恶也憝徒对翻】足以陈原野备刀锯【贤曰锯刖刑也国语曰刑有五大者陈诸原野】陛下当班布臣之所坐以解众论之疑臣思入国门坐于肺石之上使三槐九棘平臣之罪【周礼秋官曰左九棘孤卿大夫位焉右九棘公侯伯子男位焉面三槐三公位焉左嘉石平罢民右肺石达穷民注肺石赤石也槐取其怀来棘取其赤心外刺】而阊阖九重【贤曰阊阖天门也重直龙翻】陷穽步设举趾触罘罝【贤曰穽阬穽也说文罘兔网也罝亦兔网也音浮嗟】动行絓罗网【絓古卖翻罥也】无缘至万乘之前【乘绳证翻】永无见信之期悲夫久生亦复何聊【复扶又翻】葢忠臣杀身以解君怒孝子殒命以宁亲怨故大舜不避涂廪浚井之难【史记舜父瞽叟常欲杀舜使舜涂廪从下焚廪舜乃以两笠自扞而下又使穿井舜为匿空旁出舜既入深父乃下土实之舜从旁空出去难乃旦翻】申生不辞姬氏谗邪之谤【左传骊姬嬖于晋献公欲杀太子申生谓申生曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣毙姬泣曰贼由太子太子奔新城或谓太子子辞君必辨焉太子曰我辞姬必有罪遂缢而死】臣敢忘斯义不自毙以解明朝之忿哉乞以身塞责【朝直遥翻塞悉则翻】愿陛下匄兄弟死命【贤曰匄乞也音盖】使臣一门颇有遗类以崇陛下寛饶之惠先死陈情临章泣血帝省章愈怒【先悉荐翻省悉井翻】遂诛荣冦氏由是衰废　【考异曰袁纪置此事于延熹元年按范书荣传云延熹中被罪荣书又云遇罚以来三赦再赎不知荣死果在何年按襄楷窦武上书皆言梁孙冦邓之诛今置于此】
　　八年春正月帝遣中常侍左悺之苦县祠老子【贤曰史记曰老子者楚苦县厉乡曲仁里人也名耳字耼姓李为周守藏史有神庙故就祠之苦县属陈国故城在今亳州谷阳县苦音户又如字】　勃海王悝素行险僻【悝苦回翻行下孟翻】多僭傲不法北军中候陈留史弼上封事曰臣闻帝王之于亲戚爱虽隆必示之以威体虽贵必禁之以度如是和睦之道兴骨肉之恩遂矣窃闻勃海王悝外聚剽轻不逞之徒【贤曰剽悍也逞快也谓被侵枉不快之人也左传曰率羣不逞之人余谓不逞谓包藏祸心而不得逞者剽匹妙翻】内荒酒乐出入无常所与羣居皆家之弃子朝之斥臣【朝直遥翻下同】必有羊胜伍被之变【羊胜事见十六卷景帝中二年伍被事见十九卷武帝元狩元年】州司不敢弹纠【州司谓州刺史之属】傅相不能匡辅陛下隆于友于【书曰惟孝友于兄弟】不忍遏絶恐遂滋蔓【滋长也蔓延也左传曰无使滋蔓蔓难图也】为害弥大乞露臣奏宣示百僚平处其法【处昌吕翻】法决罪定乃下不忍之诏臣下固执然后少有所许【少诗沼翻】如是则圣朝无伤亲之讥勃海有享国之庆不然惧大狱将兴矣上不听悝果谋为不道【帝纪曰悝谋反】有司请废之诏贬为瘿陶王食一县【贤曰瘿陶县属钜鹿郡故城在今赵州瘿陶县西南瘿于郢翻】　丙申晦日有食之诏公卿校尉举贤良方正【校户教翻】　千秋万岁殿火　中常侍侯览兄参为益州刺史残暴贪婪【婪卢含翻】累臧亿计太尉杨秉奏槛车征参参于道自杀阅其车重三百余两皆金银锦帛【重直用翻】秉因奏曰臣案旧典宦者本在给使省闼司昏守夜而今猥受过宠执政操权【操七刀翻】附防者因公襃举违忤者求事中伤【忤五故翻中竹仲翻】居法王公富拟国家饮食极肴膳仆妾盈纨素中常侍矦览弟参贪残元恶自取祸灭览顾知衅重必有自疑之意臣愚以为不宜复见亲近【复扶又翻近其靳翻】昔懿公刑邴之父夺阎职之妻而使二人参乘卒有竹中之难【左氏传齐懿公之为公子也与邴之父争田弗胜及即位乃掘而刖之而使仆纳阎职之妻而使职参乘公游于申池二人浴于池以鞭抶职职怒曰人夺汝妻而不怒一抶汝庸何伤职曰与刖其父而不能病者何如乃谋弑公纳诸竹中邴音丙又彼病翻左传作歜昌欲翻卒子恤翻难乃旦翻】览宜急屏斥投畀有虎【畀与也诗曰取彼谗人投畀豺虎屛必郢翻】若斯之人非恩所宥请免官送归本郡书奏尚书召对秉掾属诘之曰【贤曰召秉掾属问之诘去吉翻】设官分职各有司存三公统外御史察内今越奏近官经典汉制何所依据其开公具对秉使对曰春秋传曰除君之恶唯力是视【左传载寺人披之言此经典也】邓通懈慢申屠嘉召通诘责文帝从而请之【事见十五卷文帝后二年此汉制也】汉世故事三公之职无所不统尚书不能诘帝不得已竟免览官司校尉韩縯因奏左悺罪恶及其兄太仆南乡矦称请托州郡聚敛为奸【敛力赡翻】賔客放纵侵犯吏民悺称皆自杀縯又奏中常侍具瑗兄沛相恭臧罪征诣廷尉瑗诣狱谢上还东武侯印绶【东武城属清河郡据宦者瑗封东武阳侯东武阳属东郡上时掌翻】诏贬为都乡侯超及璜衡袭封者并降为乡侯　【考异曰杨秉传南巡之明年秉劾侯览则是在此年矣宦者传韩縯奏具瑗瑗坐夺国为乡侯与秉传所云削瑗国共是一时事明矣而袁纪载在去年春与范不同今从范书】子弟分封者悉夺爵土刘普等贬为闗内矦尹勲等亦皆夺爵　帝多内宠宫女至五六千人及驱役从使复兼倍于此【驱役者嬖幸挟势驱掠良人以供掖庭私役者也从使者趋势附力乐从而为之使者也复扶又翻】而邓后恃尊骄忌与帝所幸郭贵人更相谮诉【更工衡翻】癸亥废皇后邓氏送暴室以忧死【汉官仪曰暴室在掖庭内丞一人主宫中妇人疾病者其皇后贵人有罪者亦就此室】河南尹邓万世虎贲中郎将邓会皆下狱诛【下遐稼翻】　护羌校尉段颎击罕姐羌破之【姐且也翻又音紫】　三月辛巳赦天下　宛陵大姓羊元羣罢北海郡【宛陵县属河南尹】臧汚狼籍郡舍溷轩有竒巧【贤曰溷轩厠屋】亦载之以归河南尹李膺表按其罪元羣行赂宦官膺竟反坐【反坐按其罪而不得行反自坐罪】单超弟迁为山阳太守以罪系狱廷尉冯绲考致其死【考鞠而致其死罪也绲古本翻】中官相党共飞章诬绲以罪中常侍苏康管霸固天下良田美业【固障固也】州郡不敢诘大司农刘祐移书所在依科品没入之帝大怒与膺绲俱输作左校　夏四月甲寅安陵园寑火【安陵惠帝陵也】　丁巳诏坏郡国诸淫祀【坏音怪】特留雒阳王涣密县卓茂二祠　五月丙戌太尉杨秉薨秉为人清白寡欲尝称我有三不惑酒色财也秉既没所举贤良广陵刘瑜乃至京师上书言中官不当比肩裂土竞立嗣继体传爵【顺帝阳嘉四年着令听中官以养子袭爵】又嬖女充积冗食空宫【无事而食谓之冗食冗而陇翻】伤生费国又第舍增多穷极竒巧掘山攻石促以严刑州郡官府各自考事奸情赇赂皆为吏饵民愁郁结起入贼党官辄兴兵诛讨其罪贫困之民或有卖其首级以要酬赏【要一遥翻】父兄相代残身妻孥相视分裂又陛下好微行近习之家【好呼到翻】私幸宦者之舍賔客市买熏灼道路因此暴纵无所不容惟陛下开广谏道【谏道谓言路也】博观前古逺佞邪之人【逺于愿翻】放郑卫之声则政致和平德感祥风矣【孝经援神契曰德至八方则祥风至】诏特召瑜问灾咎之征执政者欲令瑜依违其辞乃更策以它事瑜复悉心对八千余言有切于前【复扶又翻下同】拜为议郎　荆州兵朱盖等叛与桂阳贼胡兰等复攻桂阳太守任弃城走【任音壬】贼众遂至数万转攻零陵太守下邳陈球固守拒之零陵下湿编木为城【零陵郡武帝置宋白曰郡古理在今全州清湘县南七十八里古城存焉】郡中惶恐掾史白球遣家避难【难乃旦翻】球怒曰太守分国虎符受任一邦岂顾妻孥而沮国威乎【孥音奴沮在吕翻】复言者斩乃大木为弓羽矛为矢引机发之多所杀伤【此则今划车弩之类】贼激流灌城球辄于内因地埶反决水淹贼相拒十余日不能下时度尚征还京师诏以尚为中郎将率步骑三万余人救球发诸郡兵并埶讨击大破之斩兰等首三千余级复以尚为荆州刺史苍梧太守张叙为贼所执及任皆征弃市胡兰余党南走苍梧交趾刺史张磐击破之贼复还入荆州界度尚惧为已负【负罪负也惧以不能尽灭羣贼为罪】乃伪上言苍梧贼入荆州界于是征磐下廷尉【上时掌翻下遐稼翻】辞状未正会赦见原磐不肯出狱方更牢持械节【竹约为节械节亦械之刻约处也　考异曰按张磐防赦得原检帝纪此后未有赦不知防何赦也六年三月赦前此二年永康元年六月赦后此二年今从帝纪】狱吏谓磐曰天恩旷然而君不出可乎磐曰磐备位方伯【古者八州八伯汉州刺史古方伯之任也】为尚所枉受罪牢狱夫事有虚实法有是非磐实不辜赦无所除如忍以茍免永受侵辱之耻生为恶吏死为敝鬼乞传尚诣廷尉【以传车召致廷尉也传株恋翻又直恋翻】面对曲直足明真伪尚不征者磐埋骨牢槛终不虚出望尘受枉廷尉以其状上【上时掌翻】诏书征尚到廷尉辞穷受罪以先有功得原　闰月甲午南宫朔平署火【此朔平司马署也百官志朔平司马主北宫北门】　段颎击破西羌进兵穷追展转山谷间自春及秋无日不战虏遂败散凡斩首二万三千级获生口数万人降者万余落【降户江翻】封颎都乡矦　秋七月以太中大夫陈蕃为太尉蕃让于太常胡广议郎王畅防刑徒李膺帝不许畅龚之子也【王龚事安帝为公】尝为南阳太守疾其多贵戚豪族下车奋厉威猛大姓有犯或使吏发屋伐树堙井夷灶【破其家业也】功曹张敞奏记谏曰文翁召父卓茂之徒【召读曰邵】皆以温厚为政流闻后世发屋伐树将为严烈虽欲惩恶难以闻逺【闻音问】郡为旧都矦甸之国【古者天子之制规方千里以为甸服又其外五百里为侯服光武起于南阳其后谓之南都又于雒阳在侯甸之内故云然】园庙出于章陵三后生自新野【贤曰南顿君以上四庙在章陵光烈皇后和帝隂后邓后并新野人】自中兴以来功臣将相继世而隆愚以为恳恳用刑不如行恩孳孳求奸【孳孳犹汲汲也】未若礼贤舜举臯陶不仁者逺【论语载子夏之言陶音遥】化人在德不在用刑畅深纳其言更崇寛政教化大行　八月戊辰初令郡国有田者亩敛税钱【贤曰亩十钱也余据宦者传张让等説灵帝敛天下田亩税十钱非此时事也葢汉田租三十税一而计亩敛钱则自此始】　九月丁未京师地震　冬十月司空周景免以太常刘茂为司空茂恺之子也【刘恺以让国重于时位至公】郎中窦武融之孙也有女为贵人采女田圣有宠于帝帝将立之为后司校尉应奉上书曰母后之重兴废所因汉立飞燕祀泯絶【事见三十三卷哀帝建平元年】宜思闗雎之所求【闗雎乐得淑女以配君子】逺五禁之所忌【韩诗外传曰妇人有五不娶丧妇之长女不娶为其不受命也世有恶疾不娶弃于天也世有刑人不娶弃于人也乱家女不娶类不正也逆家女不娶废人伦也逺于愿翻】太尉陈蕃亦以田氏卑微窦族良家争之甚固帝不得已辛巳立窦贵人为皇后拜武为特进城门校尉封槐里侯　十一月壬子黄门北寺火　陈蕃数言李膺冯绲刘祐之枉【数所角翻下同】请加原宥升之爵任言及反覆诚辞恳切以至流涕帝不听应奉上疏曰夫忠贤武将国之心膂【将即亮翻】窃见左校弛刑徒冯绲刘祐李膺等诛举邪臣肆之以法【贤曰肆陈也】陛下既不听察而猥受谮诉遂令忠臣同愆元恶自春迄冬不蒙降恕遐迩观听为之叹息【为于伪翻】夫立政之要记功忘失是以武帝舍安国于徒中【贤曰景帝时韩安国为梁大夫坐法扺罪后梁内史缺起徒中为二千石此言武帝误也】宣帝征张敞于亡命【事见二十七卷宣帝甘露元年】绲前讨蛮荆均吉甫之功【诗曰显允方叔征伐玁狁蛮荆来威郑注云方叔先与吉甫征伐玁狁今特征伐蛮荆皆使来服宣王之威绲以顺帝时讨武陵长沙蛮夷有功故以吉甫比之】祐数临督司有不吐茹之节【贤曰谓祐奏梁冀弟旻又为司隷校尉权豪畏之也诗曰柔亦不茹刚亦不吐数所角翻】膺着威幽并遗爱度辽【膺为渔阳太守乌桓校尉皆幽部也度辽将军则屯并部是其着威遗爱之地】今三垂蠢动王旅未振乞原膺等以备不虞书奏乃悉免其刑久之李膺复拜司校尉【复扶又翻下同】时小黄门张让弟朔为野王令贪残无道畏膺威严逃还京师【野王县属河内郡而河内郡属司部畏膺察举其罪故逃还京师也】匿于兄家合柱中【合木为柱安足以容人合柱谓两柱相直两屋相合处也】膺知其状率吏卒破柱取朔付雒阳狱受辞毕即杀之让诉寃于帝帝召膺诘以不先请便加诛之意对曰昔仲尼为鲁司寇七日而诛少正卯今臣到官已积一旬私惧以稽留为愆不意获速疾之罪诚自知衅责死不旋踵特乞留五日尅殄元恶退就鼎镬始生之愿也帝无复言顾谓让曰此汝弟之罪司何愆乃遣出自此诸黄门常侍皆鞠躬屛气【屛必郢翻】休沐不敢出宫省帝怪问其故并叩头泣曰畏李校尉时朝廷日乱纲纪頽阤【阤丈尔翻坏也】而膺独持风裁【贤曰裁音才代翻】以声名自髙士有被其容接者名为登龙门云【贤曰以鱼为喻也龙门河水所下之口在今绛州龙门县辛氏三秦记曰河津一名龙门水险不通鱼鼈之属莫能上江海大鱼数千薄集龙门下不得上上则为龙被皮义翻】　征东海相刘寛为尚书令寛﨑之子也【刘﨑事顺帝为司徒﨑丘宜翻】歴典三郡【贤曰东海王彊曽孙臻之相也按寛传云是年自东海相征为尚书令迁南阳太守典歴三郡】温仁多恕虽在仓卒【卒读曰猝】未尝疾言遽色吏民有过但用蒲鞭罚之【古者鞭用生皮为之】示辱而已终不加苦每见父老慰以农里之言少年勉以孝悌之训人皆悦而化之
　　九年春正月辛卯朔日有食之诏公卿郡国举至孝太常赵典所举荀爽对策曰昔者圣人建天地之中而谓之礼众礼之中昏礼为首阳性纯而能施隂体顺而能化以礼济乐节宣其气【爽言正指帝多内宠也左传晋侯有疾医和视之曰疾不可为也是谓疾如蛊非鬼非食惑以丧志公曰女不可近乎对曰节之先王之乐所以节百事也天有六气过则为灾于是乎节宣其气也施式智翻】故能丰子孙之祥致老夀之福及三代之季淫而无节阳竭于上隂隔于下故周公之戒曰时亦罔或克寿【尚书无逸之辞】传曰趾适屦孰云其愚何与斯人追欲丧躯诚可痛也【贤曰适犹从也言丧身之愚甚于截趾也丧息浪翻】臣窃闻后宫采女五六千人从官侍使复在其外【从才用翻从官谓后宫有爵秩而常从者侍使则侍后妃贵人左右而给使令未有爵秩者也复扶又翻下同】空赋不辜之民以供无用之女百姓穷困于外隂阳隔塞于内【塞悉则翻】故感动和气灾异屡臻臣愚以为诸未幸御者一皆遣出使成妃合【妃读曰配】此诚国家之大福也诏拜郎中司豫州饥死者什四五至有灭户者【户谓着户籍于官者也灭】
　　【户则无老无弱皆死于饥无复遗种也】　诏征张奂为大司农复以皇甫规代为度辽将军规自以为连在大位欲求退避数上病不见听【数所角翻上时掌翻】防友人丧至规越界迎之因令客密告并州刺史胡芳言规擅逺军营【逺于愿翻】当急举奏芳曰威明欲避第仕涂【度辽将军屯西河界并州刺史所部也皇甫规字威明贤曰言欲归第避仕宦之涂也】故激发我耳吾当为朝廷爱才【为于伪翻】何能申此子计邪遂无所问　夏四月济隂东郡济北平原河水清【济子礼翻】　司徒许栩免五月以太常胡广为司徒庚午上亲祠老子于濯龙宫以文罽为坛饰【罽居例翻西夷织毛为布曰罽】淳金扣器【扣去厚翻説文金饰器口】设华葢之坐用郊天乐【史言其非礼坐徂卧翻】　鲜卑闻张奂去招结南匈奴及乌桓同叛六月南匈奴乌桓鲜卑数道入塞冦掠縁边九郡秋七月鲜卑复入塞诱引东羌与共盟诅【诅庄助翻】于是上郡沈氐安定先零诸种【种章勇翻】共冦武威张掖縁边大被其毒【被皮义翻】诏复以张奂为防匈奴中郎将以九卿秩【防匈奴中郎将秩比二千石九卿秩中二千石】督幽并凉三州及度辽乌桓二营【度辽将军及护乌桓校尉营也】兼察刺史二千石能否　初帝为蠡吾矦受学于甘陵周福及即位擢福为尚书时同郡河南尹房植有名当朝【朝直遥翻】乡人为之謡曰天下规矩房伯武因师获印周仲进【房植字伯武周福字仲进】二家賔客互相讥揣【揣初委翻揣度也量也度量其轻重长短而为讥议也】遂各树朋徒渐成尤隙由是甘陵有南北部党人之议自此始矣汝南太守宗资以范滂为功曹南阳太守成瑨以岑晊为功曹【瑨即刄翻晊音质】皆委心听任使之褒善纠违肃清朝府【朝郡朝也公卿牧守所居皆曰府朝直遥翻】滂尤刚劲疾恶如讐滂甥李颂素无行中常侍唐衡以属资【行下孟翻属之欲翻】资用为吏滂寝而不召资迁怒捶书佐朱零【百官志郡阁下及诸曹各有书佐干主文书】零仰曰范滂清裁【贤曰裁音才代翻裁制也言其清而有制也】今日宁受笞而死滂不可违资乃止郡中中人以下莫不怨之于是二郡为謡曰汝南太守范孟博南阳宗资主画诺【孟博范滂字也诺者随言而应无所违也画诺犹画可也】南阳太守岑公孝农成瑨但坐啸【公孝岑晊字也啸吟也言但坐而吟啸于郡事无所豫也】太学诸生三万余人郭泰及颍川贾彪为其冠【冠古玩翻】与李膺陈蕃王畅更相褒重【更工衡翻】学中语曰天下模楷李元礼不畏强御陈仲举天下俊秀王叔茂【李膺字元礼陈蕃字仲举王畅字叔茂】于是中外承风竞以臧否相尚【否音鄙】自公卿以下莫不畏其贬议屣履到门【屣履者履不蹑跟也】宛有富贾张泛者【宛于元翻贾音古　考异曰陈蕃传作张汜谢承书作张子禁今从岑晊传】与后宫有亲又善雕镂玩好之物颇以赂遗中官以此得显位用埶纵横【镂郎豆翻好呼到翻遗于季翻横户孟翻】岺晊与贼曹史张牧【贼曹主盗贼事】劝成瑨收捕泛等既而遇赦瑨竟诛之并收其宗族賔客杀二百余人后乃奏闻小黄门晋阳赵津贪暴放恣为一县巨患太原太守平原刘瓆【丁度集韵瓆职日翻】使郡吏王允讨捕亦于赦后杀之于是中常侍侯览使张泛妻上书讼寃宦者因縁谮诉瑨瓆帝大怒征瑨瓆皆下狱【下遐稼翻】有司承防奏瑨瓆罪当弃市山阳太守翟超【翟苌伯翻】以郡人张俭为东都督邮侯览家在防东【百官志郡有五部督邮监属县郡国志防东县属山阳郡贤曰故城在今兖州金乡县南】残暴百姓览丧母还家【丧息浪翻】大起茔冡【茔音营】俭举奏览罪而览伺候遮【昨结翻后乃作截】章竟不上【上时掌翻】俭遂破览冢宅籍没资财具奏其状复不得御【复扶又翻御进也谓其奏不得进也　考异曰袁纪俭行部至平陵逢览母俭按劔怒曰何等女子干督邮此非贼邪使吏卒收览母杀之追擒览家属賔客死者百余人皆僵尸道路伐其园宅井堙木刋鸡犬器物悉无遗类苑康传亦云张俭杀侯览母按其宗党或有迸匿太山界者康穷相收掩无得遗脱览大怨之征诣廷尉坐徙日南案侯览传云览丧母还家陈蕃传云翟超没入矦览财产坐髠钳皆不云俭杀其母若果杀之则苑康不止徙日南也侯览传又云建宁二年丧母葢以诛党人在其年致此误耳】徐璜兄子宣为下邳令暴虐尤甚尝求故汝南太守李暠女不能得【暠古老翻】遂将吏卒至暠家载其女归戏射杀之【将即亮翻射而亦翻】东海相汝南黄浮闻之收宣家属无少长悉考之【少诗照翻长知两翻】掾史以下固争浮曰徐宣国贼今日杀之明日坐死足以瞑目矣即案宣罪弃市暴其尸【暴步木翻】于是宦官诉寃于帝帝大怒超浮并坐髠钳输作右校【校户教翻】太尉陈蕃司空刘茂共谏请瑨瓆超浮等罪　【考异曰陈蕃传又有司徒刘矩按时胡广为司徒非矩也】帝不悦有司劾奏之茂不敢复言【劾户槩翻又户得翻复扶又翻下同】蕃乃独上疏曰今冦贼在外四支之疾内政不理心腹之患臣寝不能寐食不能饱实忧左右日亲忠言日疎内患渐积外难方深【难乃旦翻】陛下超从列侯继承天位【贤曰言帝以蠡吾矦即位】小家畜产百万之资子孙尚耻愧失其先业况乃产兼天下受之先帝而欲懈怠以自轻忽乎诚不爱已不当念先帝得之勤苦邪前梁氏五侯毒徧海内天启圣意收而戮之【贤曰五矦谓让淑忠防与冀同时诛事见冀传】天下之议冀当小平明鉴未逺覆车如昨而近习之权复相扇结小黄门赵津大猾张泛等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶【去羌吕翻】至于陛下有何悁悁【说文曰悁悁恚忿也悁萦年翻】而小人道长荧惑圣听遂使天威为之发怒【长知两翻为于伪翻】必加刑谴已为过甚况乃重罸令伏欧刀乎又前山阳太守翟超东海相黄浮奉公不桡疾恶如雠超没侯览财物浮诛徐宣之罪并蒙刑坐不逢赦恕览之从横【从才用翻横户孟翻】没财已幸宣犯衅过死有余辜昔丞相申屠嘉召责邓通雒阳令董宣折辱公主而文帝从而请之光武加以重赏【申屠嘉事见十四卷文帝后二年董宣事见四十三卷光武建武十九年】未闻二臣有专命之诛而今左右羣竖恶伤党类【恶乌路翻】妄相交构致此刑谴闻臣是言当复嗁诉陛下深宜割塞近习与政之源【嗁与啼同塞悉则翻与读曰豫】引纳尚书朝省之士【朝直遥翻】简练清髙斥黜佞邪如是天和于上地洽于下休祯符瑞岂逺乎哉帝不纳宦官由此疾蕃弥甚选举奏议辄以中诏谴郤长史以下多至抵罪犹以蕃名臣不敢加害平原襄楷诣阙上疏曰臣闻皇天不言以文象设教臣窃见太微天廷五帝之坐而金火罸星光其中【天文志太微天子庭也五帝之坐也贤曰太白金也荧惑火也天文志曰逆夏令伤火气罸见荧惑逆秋令伤金气罸见太白故金火并为罚星也坐徂卧翻】于占天子凶又俱入房心【天文志房四星为明堂天子布政之宫也心三星天王正位也中星曰明堂天子位焉前星为太子后星为庶子】法无继嗣前年冬大寒杀鸟兽害鱼鼈城傍竹栢之叶有伤枯者【续汉志曰延熹七年雒阳城傍竹栢叶有伤枯者　考异曰帝纪此年十二月书雒城傍竹栢枯伤误也】臣闻于师曰栢伤竹枯不出二年天子当之今自春夏以来连有霜雹及大雨雷电臣作威作福刑罚急刻之所感也太原太守刘瓆南阳太守成瑨志除奸邪其所诛翦皆合人望而陛下受阉竖之谮乃逺加考逮三公上书乞哀瓆等不见采察而严被谴让忧国之臣将遂杜口矣臣闻杀无罪诛贤者祸及三世【黄石公三畧曰伤贤者殃及三世蔽贤者身当其害达贤者福流子孙疾贤者名不全】自陛下即位以来频行诛罸梁寇孙邓并见族灭【贤曰梁冀寇荣孙夀邓万世等也】其从坐者又非其数李云上书明主所不当讳杜众乞死谅以感悟圣朝曽无赦宥而并被残戮天下之人咸知其寃【事见上卷二年被皮义翻】汉兴以来未有拒谏诛贤用刑太深如今者也昔文王一妻诞至十子【史记大姒文王正妃也其长子伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封次季载同母兄弟十人】今宫女数千未闻庆育宜修德省刑以广螽斯之祚【螽斯言后妃不妬忌子孙众多也】案春秋以来及古帝王未有河清臣以为河者诸侯位也【孝经援神契曰五岳视三公四渎视诸侯】清者属阳浊者属隂河当浊而反清者隂欲为阳诸侯欲为帝也京房易传曰河水清天下平今天垂异地吐妖人疠疫三者并时而有河清犹春秋麟不当见而见孔子书之以为异也【公羊传西狩获麟有以告者孔子曰孰为来哉孰为来哉葢以为异也见贤遍翻】愿赐清间极尽所言书奏不省【间读曰闲省悉井翻】十余日复上书曰臣闻殷纣好色妲已是出【好呼到翻下同殷纣冒色有苏氏以妲已女之妲当割翻】叶公好龙真龙游廷【叶公子髙好龙天龙闻而降之窥头于牖】今黄门常侍天刑之人【谓已受熏腐之刑得罪于天者也】陛下爱待兼倍常宠系嗣未兆岂不为此【为于伪翻】又闻宫中立黄老浮屠之祠【贤曰浮屠即佛陁声之转耳谓佛也】此道清虚贵尚无为好生恶杀省欲去奢【恶乌路翻去羌吕翻】今陛下耆欲不去【耆读曰嗜】杀罸过理既乖其道岂获其祚哉浮屠不三宿桑下不欲久生恩爱精之至也【贤曰言浮屠之人寄桑下者不经三宿便即移去示无爱恋之心也】其守一如此乃能成道今陛下淫女艶妇极天下之丽甘肥饮美单天下之味【单与殚同】奈何欲如黄老乎书上即召入诏尚书问状楷言古者本无宦臣武帝末数游后宫始置之耳【数所角翻】尚书承防【承防谓承宦官风指也】奏楷不正辞理而违背经蓻假借星宿【背蒲妹翻宿音秀】造合私意【合音閤牵合也】诬上罔事请下司正楷罪灋【下遐嫁翻】收送雒阳狱帝以楷言虽激切然皆天文恒象之数故不诛犹司寇论刑【司宼二岁刑也】自永平以来臣民虽有习浮屠术者而天子未之好至帝始笃好之【好呼到翻】常躬自祷祠由是其法浸盛故楷言及之符节令汝南蔡衍【百官志符节令秩六百石为符节台率主符节事属少府】议郎刘瑜表救成瑨刘瓆言甚切厉亦坐免官瑨瓆竟死狱中瑨瓆素刚直有经术知名当时故天下惜之岑晊张牧逃窜获免晊之亡也亲友竞匿之贾彪独闭门不纳时人望之【贤曰望怨也余谓望责望也】彪曰传言相时而动无累后人【左传之文相息亮翻累力瑞翻】公孝以要君致衅【要一遥翻】自遗其咎【遗于季翻】吾已不能奋戈相待反可容隐之乎于是咸服其裁正彪尝为新息长【新息县属汝南郡贤曰今豫州县长知两翻】小民困贫多不养子彪严为其制与杀人同罪城南有盗刼害人者北有妇人杀子者彪出案验掾吏欲引南【引南者引车南行者】彪怒曰贼寇害人此则常理母子相残逆天违道遂驱车北行案致其罪城南贼闻之亦面缚自首【首式救翻】数年间人养子者以千数曰此贾父所生也皆名之为贾　河南张成善风角【贤曰风角谓候四方四隅之风以占吉凶也】推占当赦教子杀人司李膺督促收捕既而逢宥获免膺愈怀愤疾竟案杀之　【考异曰党锢传云膺为河南尹按膺此事非作尹时也】成素以方伎交通宦官【伎渠绮翻】帝亦颇讯其占【讯问也】宦官教成弟子牢修上书告膺等养太学游士交结诸郡生徒更相驱驰共为部党诽讪朝廷【更工衡翻説文曰诽谤也苍颉篇诽非也】疑乱风俗　【考异曰袁纪作牢顺今从范书】于是天子震怒班下郡国【下遐稼翻下同】逮捕党人布告天下使同忿疾案经三府【案文案也以考验为义】太尉陈蕃却之曰今所案者皆海内人誉忧国忠公之臣此等犹将十世宥也【左传晋范宣子囚叔向祁奚见宣子曰谋而鲜过惠训不倦者叔向有焉犹将十世宥之以劝能者】岂有罪名不章而致收掠者乎【掠音亮】不肯平署【贤曰平署犹连署也】帝愈怒遂下膺等于黄门北寺狱【时宦官专权置黄门北寺狱自武帝以来中都官诏狱所未有也下遐稼翻】其辞所连及太仆颍川杜密御史中丞陈翔及陈寔范滂之徒二百余人或逃遁不获皆悬金购募使者四出相望陈寔曰吾不就狱众无所恃乃自往请囚范滂至狱狱吏谓曰凡坐系者皆祭臯陶滂曰臯陶古之直臣知滂无罪将理之于帝【贤曰帝谓天也陶音遥】如其有罪祭之何益众人由此亦止陈蕃复上书极谏【复扶又翻】帝讳其言切托以蕃辟召非其人策免之　【考异曰袁纪李膺下狱在九月范书蕃免在七月蕃传上书极谏曰膺等或禁锢闭隔或死徙非所云云按膺等赦出在明年六月再下狱死徙在建宁二年十月蕃既以此年七月免则蕃传所云疑非蕃书也又袁纪无陈蕃免事灵帝即位以太尉陈蕃为太傅按蕃免后有太尉周景盖袁纪误也】时党人狱所染逮者皆天下名贤【染谓狱辞所污染也逮谓连及也】度辽将军皇甫规自以西州豪桀耻不得与【与读曰预】乃自上言臣前荐故大司农张奂是附党也又臣昔论输左校时大学生张鳯等上书讼臣是为党人所附也【荐张奂事见上卷六年张鳯上书事见五年】臣宜坐之朝廷知而不问杜密素与李膺名行相次【行下孟翻下同】时人谓之李杜故同时被系密尝为北海相行春到髙密【百官志凡郡国守相尝以春行所主县劝民农桑振救乏絶髙密县属北海国】见郑为乡啬夫知其异器即召署郡职遂遣就学卒成大儒【卒子恤翻】后密去官还家每谒守令多所陈托同郡刘胜亦自蜀郡告归乡里闭门扫轨【贤曰轨车迹也言絶人事】无所干及太守王昱谓密曰刘季陵清髙士【刘胜字季陵】公卿多举之者密知昱以激已对曰刘胜位为大夫见礼上賔【位为大夫谓在朝列也见礼上賔谓郡守接遇之也】而知善不荐闻恶无言隐情惜已自同寒蝉【贤曰寒蝉谓寂黙也楚辞曰悲哉秋之为气也蝉寂寞而无声】此罪人也今志义力行之贤而密达之违道失节之士而密纠之使明府赏刑得中令问休不亦万分之一乎昱慙服待之弥厚　九月以光禄勲周景为太尉　司空刘茂免　冬十二月以光禄勲汝南宣酆为司空【姓谱宣以諡为氏】　以越骑校尉窦武为城门校尉武在位多辟名士清身疾恶礼赂不通妻子衣食裁充足而已得两宫赏赐【两宫谓天子及皇后】悉散与太学诸生及匄施贫民【匄居太翻与也施式豉翻】由是众誉归之　匈奴乌桓闻张奂至皆相率还降【降户江翻】凡二十万口奂但诛其首恶余皆慰纳之唯鲜卑出塞去朝廷患檀石槐不能制遣使持印绶封为王欲与和亲檀石槐不肯受而冦抄滋甚【抄楚交翻】自分其地为三部从右北平以东至辽东接夫余濊貊二十余邑为东部【夫音扶濊音秽貊莫百翻】从右北平以西至上谷十余邑为中部从上谷以西至敦煌乌孙二十余邑为西部各置大人领之【观此则夷狄亦有邑居矣檀石槐葢尽有匈奴故地敦徒门翻】


　　资治通鉴卷五十五
　　钦定四库全书
　　资治通鉴卷五十六　　宋　司马光　撰
　　胡三省　音注
　　汉纪四十八【起彊圉协洽尽重光大渊献凡五年】
　　孝桓皇帝下
　　永康元年【是年六月始改元】春正月东羌先零围祋祤掠云阳【二县皆属左冯翊宋白曰耀州华原同官县本汉祋祤县地云阳故城在今县西北六十里零音怜祋音丁活翻又音丁外翻祤音诩】煎当诸种复反【种章勇翻复扶又翻下同】段颎击之于鸾鸟【颎髙迥翻鸾音雚鸟读曰雀】大破之西羌遂定　夫余王夫台冦菟【夫音扶莬同都翻】菟太守公孙域击破之【守式又翻】　夏四月先零羌冦三辅攻没两营【两营京兆虎牙营扶风雍营零音怜】杀千余人　五月壬子晦日有食之　陈蕃既免朝臣震栗莫敢复为党人言者【复扶又翻朝直遥翻下同为于伪翻】贾彪曰吾不西行大祸不解【贾彪颍川定陵人自颍川至洛阳为西行】乃入雒阳説城门校尉窦武尚书魏郡霍谞等【説输芮翻谞私吕翻】使讼之武上疏曰陛下即位以来未闻善政常侍黄门竞作谲诈妄爵非人伏寻西京佞臣执政终丧天下【谲古穴翻丧息浪翻】今不虑前事之失复循覆车之轨臣恐二世之难【难乃旦翻】必将复及赵髙之变不朝则夕【谓望夷宫之事也】近者奸臣牢脩造设党议遂收前司隷校尉李膺等逮考连及数百人旷年拘録事无效验【谓自去年兴狱至今年事终无其实也校户教翻】臣惟膺等忠心抗节志经王室此诚陛下稷卨伊吕之佐【卨古契字音息列翻】而虚为奸臣贼子之所诬枉天下寒心四海失望惟陛下留神澄省【澄清也省察也省悉井翻】时见理出【贤曰时谓即时也】以厌神鬼喁喁之心【喁鱼恭翻】今台阁近臣尚书朱防荀鲲刘祐魏朗刘矩尹勲等皆国之贞士朝之良佐【绲古本翻　考异曰武传武上疏曰令台阎近臣尚书令陈蕃仆射胡广尚书朱防等按蕃广时不为令仆故去之】尚书郎张陵妫皓【妫俱为翻姓谱妫帝舜之后】苑康【姓谱苑姓商武丁之子受封于苑因以为氏左传齐有大夫苑何忌】杨乔边韶【陈留风俗传边祖于宋平公子戍字子边又左传周有大夫边伯】戴恢等文质彬彬明逹国典内外之职羣才并列而陛下委任近习专树饕餮【饕吐刀翻餮他结翻】外典州郡内干心膂宜以次贬黜案罪纠罚信任忠良平决臧否使邪正毁誉各得其所【否音鄙誉音余】宝爱天官唯善是授【天官言天命有德人君不可以私授】如此咎征可消天应可待间者有嘉禾芝草黄龙之见【是年魏郡言嘉禾生巴郡言黄龙见见贤遍翻】夫瑞生必于嘉士福至实由善人在德为瑞无德为灾陛下所行不合天意不宜称庆书奏因以病上还城门校尉槐里侯印绶霍谞亦为表请【上时掌翻为于伪翻下同】帝意稍解使中常侍王甫就狱讯党人范滂等皆三木囊头暴于阶下【贤曰三木头及手足皆有械更以物蒙覆其头也】甫以次辩诘曰卿等更相拔举【更工衡翻】迭为唇齿其意如何滂曰仲尼之言见善如不及见恶如探汤【贤曰探汤喻去之疾也见论语探吐南翻】滂欲使善善同其清恶恶同其污谓王政之所愿闻不悟更以为党古之修善自求多福今之修善身陷大戮身死之日愿埋滂于首阳山侧上不负皇天下不愧夷齐【贤曰伯夷叔齐饿死首阳山事见史记首阳山在雒阳东北杜佑曰偃师县有首阳山】甫愍然为之改容乃得并解桎梏【郑注周礼曰木在手曰桎在足曰梏桎之日翻梏工沃翻】李膺等又多引宦官子弟宦官惧请帝以天时宜赦六月庚申赦天下改元党人二百余人皆归田里书名三府禁锢终身　【考异曰帝纪于去年冬书李膺等二百余人受诬为党人并坐下狱书名三府案陈蕃以讼李膺免即膺等下狱已在前后遇赦方得书名三府则帝纪所纪为两无所用故去之又故书三府为王府刘攽曰当为三府】范滂往候霍谞而不谢或让之滂曰昔叔向不见祁奚【晋范宣子囚叔向祁奚请而免之不见叔向而归叔向亦不告免焉而朝】吾何谢焉滂南归汝南南阳士大夫迎之者车数千两【两音亮】乡人殷陶黄穆侍卫于旁应对賔客滂谓陶等曰今子相随是重吾祸也遂遁还乡里初诏书下举钩党【贤曰钩谓相连也下遐稼翻】郡国所奏相连及者多至百数唯平原相史弼独无所上【上时掌翻】诏书前后迫切州郡髠笞掾史从事坐传舍责曰【掾俞绢翻贤曰续汉志每州有从事史及诸曹掾史传客舎也音知恋翻坐传舍召弼而责余谓髠笞掾史句絶言诏书督迫州郡至于髠笞掾史青州从事则坐平原传舍而责史弼也】诏书疾恶党人【恶乌路翻】防意恳恻青州六郡其五有党平原何治而得独无弼曰先王疆理天下【贤曰疆界也理正也】画界分境水土异齐风俗不同【记王制曰凡居民财必因天地寒暖燥湿广谷大川异制民生其间者异俗刚柔轻重迟速异齐齐才细翻前书曰凡民函五常之性而其刚柔缓急音声不同系水土之风气故谓之风好恶取舍动静无常随君上之情欲故谓之俗】它郡自有平原自无胡可相比若承望上司诬陷良善淫刑滥罚以逞非理则平原之人户可为党相有死而已【相息亮翻】所不能也从事大怒即收郡僚职送狱【郡僚职谓郡诸曹掾史也】遂举奏弼防党禁中解弼以俸赎罪所脱者甚众窦武所荐朱防沛人苑康勃海人杨乔防稽人【会工外翻】边韶陈留人乔容仪伟丽数上言政事【数所角翻】帝爱其才貌欲妻以公主【妻七细翻】乔固辞不听遂闭口不食七日而死　秋八月巴郡言黄龙见【见贤遍翻】初郡人欲就池浴见池水浊因戏相恐此中有黄龙语遂行民间太守欲以为美故上之【上时掌翻】郡吏傅坚谏曰此走卒戏言耳太守不听　六月大水勃海溢　冬十月先零羌冦三辅【零音怜】张奂遣司马尹端董卓拒击大破之斩其酋豪首虏万余人【酋慈由翻】三州清定【时奂督幽并凉三州】奂论功当封以不事宦官故不果封唯赐钱二十万除家一人为郎奂辞不受请徙属农旧制边人不得内徙诏以奂有功特许之【奂炖煌渊泉人】拜董卓为郎中卓陇西人性粗猛有谋羌胡畏之【董卓事始此】十二月壬申复瘿陶王悝为勃海王【悝贬事见上卷延熹八年瘿于】
　　【郢翻悝苦回翻】　丁丑帝崩于德阳前殿【年三十六】戊寅尊皇后曰皇太后太后临朝初窦后既立御见甚稀【见贤遍翻】唯采女田圣等有宠后素忌忍帝梓宫尚在前殿遂杀田圣城门校尉窦武议立嗣召侍御史河间刘鯈【鯈式竹翻】问以国中宗室之贤者鯈称解渎亭侯宏【贤曰解渎亭在今定州义丰县东北杜佑曰义丰汉之安国县也】宏者河间孝王之曾孙也祖淑父苌世封解渎亭矦武乃入白太后定策禁中以鯈守光禄大夫与中常侍曹节并持节将中黄门虎贲羽林千人【将即亮翻】奉迎宏时年十二　【考异曰范书云即帝位年十三袁纪初立为嗣诏书云年十有二建宁二年诛党人时云年十四袁纪是也】
　　孝灵皇帝上之上【讳宏諡法乱而不损曰灵伏矦古今注宏之字曰大】
　　建宁元年春正月壬午以城门校尉窦武为大将军【考异曰袁纪延熹九年四月戊寅特进窦武为大将军武移病固让至于数十不许范书在今年正月壬午武传为大将军亦在迎立灵帝后今从之】前太尉陈蕃为太傅　【考异曰帝纪拜蕃太傅在即位后在前縁有蕃责尚书等语故知从是也】与武及司徒胡广参録尚书事【三人谓之参】时新遭大丧国嗣未立诸尚书畏惧多托病不朝陈蕃移书责之曰古人立节事亡如存【贤曰言人主虽亡法度尚在当行之与不亡时同故曰如存余谓事死如事生事亡如事存中庸之文言人主虽死亡事之如生存也】今帝祚未立政事日蹙诸君奈何委荼蓼之苦息偃在牀【诗国风曰谁谓荼苦其甘如荠周颂曰未堪家多难予又集于蓼小雅曰或息偃在牀】于义安乎诸尚书惶怖【怖普布翻】皆起视事　己亥解渎亭侯至夏门亭使窦武持节以王青盖车迎入殿中庚子即皇帝位改元　二月辛酉葬孝桓皇帝于宣陵【贤曰宣陵在雒阳东南三卜里】庙曰威宗　辛未赦天下　初护羌校尉段颎既定西羌【去年颎定西羌】而东羌先零等种犹未服度辽将军皇甫规中郎将张奂招之连年既降又叛【桓帝延熹四年皇甫规招降东羌六年规荐张奂至永康元年七年之间羌之叛服无常降户江翻】桓帝诏问颎曰先零东羌造恶反逆而皇甫规张奂各拥强众不时辑定欲令颎移兵东讨未识其宜可参思术畧颎上言曰臣伏见先零东羌虽数叛逆【数所角翻】而降于皇甫规者已二万许落善恶既分余寇无几今张奂踌躇久不进者【踌躇犹豫也又住足也】当虑外离内合兵往必惊且自冬践春屯结不散人畜疲羸有自亡之埶欲更招降坐制强敌耳臣以为狼子野心难以恩纳埶穷虽服兵去复动【复扶又翻】唯当长矛挟胁白刃加颈耳计东种所余三万余落【种章勇翻下同】近居塞内路无险折非有燕齐秦赵从横之埶【从子容翻】而久乱并凉累侵三辅西河上郡已各内徙【事见五十二卷顺帝永和五年】安定北地复至单危【复扶又翻下同】自云中五原西至汉阳二千余里匈奴诸羌并擅其地是为痈疽伏疾留滞脇下如不加诛转就滋大若以骑五千步万人车三千两【两音亮】三冬二夏足以破定无虑用费为钱五十四亿【贤曰无虑都凡也毛晃曰总计曰无虑犹言多少如是无疑也】如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿【事见五十卷安帝元初五年】永和之末复经七年用八十余亿【事见五十三卷冲帝永嘉元年】费耗若此犹不诛尽余孽复起于兹作害今不暂疲民则永宁无期臣庶竭驽劣伏待节度【驽音奴】帝许之悉听如所上【上时掌翻】颎于是将兵万余人赍十五日粮从彭阳直指髙平【贤曰彭阳髙平并县名属安定郡彭阳县即今原州彭原县也高平县今原州也】与先零诸种战于逢义山【贤曰山在今原州平髙县杜佑曰平髙县即汉之髙平也】虏兵盛颎众皆恐颎乃令军中长镞利刅【范书段颎传作张镞利刅】长矛三重【重直龙翻】挟以强弩列轻骑为左右翼谓将士曰今去家数千里进则事成走必尽死努力共功名因大呼【呼火故翻】众皆应声腾赴驰骑于傍突而击之虏众大溃斩首八千余级太后赐诏书褒美曰须东羌尽定当并録功勤今且赐颎钱二十万以家一人为郎中敇中藏府调金钱防物增助军费【百官志中藏府今属少府掌中币帛金银诸货物调徒吊翻藏沮浪翻】拜颎破羌将军闰月甲午追尊皇祖为孝元皇【沈约曰孝元皇谥法所不载今按周公谥】
  </div>
  <div class="pagination">
   <a href="资治通鉴四库_page15.html">
    上一页
   </a>
   <span>
    ...
   </span>
   <a href="资治通鉴四库_page11.html">
    11
   </a>
   <a href="资治通鉴四库_page12.html">
    12
   </a>
   <a href="资治通鉴四库_page13.html">
    13
   </a>
   <a href="资治通鉴四库_page14.html">
    14
   </a>
   <a href="资治通鉴四库_page15.html">
    15
   </a>
   <span class="current-page">
    16
   </span>
   <a href="资治通鉴四库_page17.html">
    17
   </a>
   <a href="资治通鉴四库_page18.html">
    18
   </a>
   <a href="资治通鉴四库_page19.html">
    19
   </a>
   <a href="资治通鉴四库_page20.html">
    20
   </a>
   <a href="资治通鉴四库_page21.html">
    21
   </a>
   <span>
    ...
   </span>
   <a href="资治通鉴四库_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
