<!DOCTYPE html>
<html>
<head>
    <meta charset="UTF-8">
    <title>纲目续麟 - 第 25 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 25 页/共 60 页</h1>
    <div class="content">　　冬魏司徒崔光卒
　　分注【光寛和乐善终日怡怡未尝忿恚于忠元乂用事皆尊敬之事多咨决而不能救裴郭清河之死时人比之胡广张禹】
　　当去司徒二字直书崔光卒○按光谄附胡氏略无匡正时人比之胡广张禹则常人也故当去官纲目书官与贤臣无别非是【凡例众人官爵已见者不复书是年三月大书崔光为司徒是官已见也】
　　【甲梁普通五年辰魏正光五年】蜀贼寇魏雍州讨平之
　　讨上漏魏字○按魏营州人就德兴反魏遣兵讨之胡琛寇魏豳夏北华三州魏遣兵讨之皆再书魏此不书魏讨漏也
　　【乙梁普通六年巳魏孝昌元年】魏讨徐州不克梁以元法僧爲司空徐州二字当作元法僧【法僧徐州刺史是年反降梁】下书梁以法僧去元字○按徐州魏地也法僧虽反未必一州之人皆从之可槩以地书乎【魏讨徐州不可与后梁王琳伐临川比故当正之】且下书梁以法僧爲司空上曰讨徐州不克若二事然何以着梁党逆之恶而正法僧叛君之罪哉当以鄙说爲正
　　三月魏元乂解领军
　　分注【魏主与太后宻谋黜乂丞相高阳王雍虽位居乂上而深畏惮之防太后与魏主游洛水雍邀二宫幸其第相与定图乂之计于是太后谓乂曰元郎若忠于朝廷无反心何故不去领军以余官辅政乂甚惧求解领军许之】
　　当作魏解元乂领军○按乂初无解领军之意特太后欲诛乂【见夏四月诛尚书令元乂】故先以此制之耳书法既与汉诛霍氏罢其屯兵并称而纲目以自解爲文非是
　　【丙梁普通七年午魏孝昌二年】魏安北将军尔朱荣执肆州刺史而以尔朱羽生代之
　　当作以从叔羽生代之而字羡○按羽生荣从叔也书以从叔见荣叛君昵亲之罪而羽生身为叔父不克以义自正辄受叛侄之命亦可谓同恶相济者矣故书从叔交讥之也
　　【丁梁大通元年未魏孝昌三年】莫折天生寇雍州败死众溃
　　考异【莫上漏圏子】
　　雍上漏魏字考异知漏圏子而不及此何与
　　梁主舍身于同泰寺
　　发明【甚哉梁武之愚也人生天地间有此生则有此身生不可灭则身不可舍抑不知梁武之所谓舍者以何为舍耳若以屏富贵弃妻子爲舍邪则是身舍物而非曰舍身也若以委其身于佛氏则所谓佛者当取其身而用之可也今既曰舍而其身犹在则是初未尝舍也】
　　按舍身犹佛云出世也世不可出身不可舍而要之舍不在身出不在世梁武何足语此发明辩诘虽详终属隔肤
　　【戊梁大通二年魏孝昌四敬申宗孝庄帝子攸永安元年】
　　考异【分注孝昌四当作武泰元】
　　书孝昌所以正明帝之终也武泰仅逾月而魏主弑曷足録哉纲目不书略之也【凡例注云建安二十五年改元延康不能悉见】考异不必从
　　六月元彧自梁归于魏
　　书法【凡奔书归善辞也犹有宗国之心焉故善之】
　　迎元颢者彧也【明年魏主子攸奔河内彧与安丰王延明帅百僚迎颢入洛阳】安在有宗国之心哉纲目于彧奔书爵【书临淮王彧】所以着其失职之罪而此斥称姓名见其穷而来归非复魏之诸王矣书法以为善之非是【使魏无己酉之祸以爲善之可也彧归而魏再乱何善之有】
　　魏免其侍郎高干高昂官
　　考异【提要作魏侍郎高干高昂免】
　　分注【魏高干与弟敖曹季式皆喜轻侠与魏主有旧尔朱荣之向洛也逃奔齐州闻河阴之乱遂集流民起兵于河济之间频破州军至是乃降魏主以干及敖曹皆爲侍郎尔朱荣以干兄弟前爲叛乱不应复居近要魏主乃听解官归敖曹复抄掠荣诱执之敖曹名昂以字行】
　　据例当从提要书魏侍郎高干高昂免按罢免例云罪不著者曰某官某免无罪者曰免某官干昂前爲叛乱不为无罪纲目以无罪例书之非是
　　冬十月梁立元颢爲魏王遣将军陈庆之将兵纳之
　　考异【提要此条下有据铚城三字】
　　当从提要补据铚城三字不书据城则嫌于已入魏与后书入洛阳近复【见明年五月】纲目略之非是
　　【己梁中大通元年酉魏永安二年】五月魏王颢取梁国荥阳虎牢
　　考异【提要王当作主】
　　不书主不与颢之称帝也【四月颢称皇帝】考异不可从
　　闰月魏尔朱荣渡河魏王颢走死
　　考异【提要王并作主据上书颢称皇帝则当书魏主颢】
　　考证【据分注此条提要当接下条提要为是】
　　发明【颢未成乎君而亦以魏王书之颢固子攸之类也使颢有成则亦子攸子攸无成亦一颢耳等而书之夫岂过哉】
　　此条魏王二字可删【据颢入洛阳不书魏王】提要作魏主非是考异不必从○按史称子攸素有令望而颢骄怠不恤军国则颢非子攸比也况胡后弑君颢为贵戚大臣不能举讨贼之义及子攸既立魏有君矣颢乃仗邻敌以残宗国则乱贼也【时沛郡王欣集文武议所从军司崔光韶抗言曰元颢受制于梁引寇讐之兵以覆宗国此魏之贼臣乱子也】故纲目于子攸书主而颢终其身止称王【国不可二主地均则当论人纲目未尝例视发明以爲等书亦非】子攸出则书奔【奔河内】入则书归【归洛阳】颢始则书纳书称帝终书入【颢入洛阳春秋传云入者不顺之辞】书走死皆不与其爲君也恶可以常例拘哉【凡例称帝者曰某主】王与主正自不同发明以爲等而书之尤谬余从考证合下爲一条【下书陈庆之走归梁魏主子攸归洛阳荣自爲天柱大将军本与上爲一条特爲考异发明所间而刋本误以圏隔今当删去庶免错简】
　　九月梁主舍身于同泰寺
　　考异【按大通元年书梁主舍身此再舍身则舍上当有再字】
　　当作复舍身于同泰寺纲目不书复非是○按身一而已书复见其身犹在所谓舍者文焉尔
　　【辛梁中大通三年魏节闵帝亥恭普泰元主朗中兴元年】梁主立子纲爲太子六月封孙欢爲豫章王誉爲河东王詧爲岳阳王
　　考异【主字羡】
　　书法【斥梁主何讥也何讥先是梁主信谗太子统终身慙愤不能自白及卒梁主欲立统子衔其旧事不立立纲以是为梁主之私而非天下之公也故斥书主自是梁立太子不悉书】
　　当从考异去主字【据立子例非正统因事特书则梁书立子即所以讥其私非必书主而后见也书法傅防纲目非是】六月以下当作封孙欢等爲王豫章河东等字宜见分注○按封欢等爲王非梁主本意也特以人言不息姑假此以慰其心耳【见分注】略而不叙明其非得已也今并书于册既悉王其子又安见梁主之薄乎【纲总书而目分列爲是或曰书封某爲某王者着诸王相攻之本也曰彼自有因事而见之例不必于此起义也观后书以某王爲某州刺史可见】
　　冬十一月魏高欢立渤海太守元朗自爲丞相败尔朱兆等军于广阿
　　朗下当补爲帝二字【分注有爲帝二字】○按此不书帝后何以称主【明年二月书魏主朗入居于邺】且前书以高欢爲渤海王【是年】此书高欢立渤海太守某不书帝安知其爲王邪帝邪且书帝所以明其爲欢主也下书自爲丞相而上不书帝丞相亦何自而至邪或曰前书立广陵王不书为帝【是年二月尔朱世隆废其主晔而立广陵王恭不书爲帝】此何以书曰上书废其主某则下所立者即其主也【下书立平阳王修不书帝即此义】朗本由太守爲帝不书帝安见朗爲高欢之主哉惟书立某爲帝然后欢之废恭及朗可以正其爲主而诛之也【明年大书高欢入洛阳废其主恭及朗而立平阳王修自爲大丞相】合前后书法观之【朗既废复封安定王仍书故主】益信爲帝二字不可省
　　【壬梁中大通四年魏普泰二中子兴二孝武帝脩永熙元年】高欢入洛阳废其主恭及朗而立平阳王脩自爲大丞相
　　书法【高欢自三月自爲太师削其官矣此复不书魏何欢伉也】
　　高上漏魏字书法谓不书魏非是【宇文泰弑君且书魏况欢之废其主乎】○按下书废其主立平阳王脩而上不书魏则欢一敌国耳安见恭朗爲欢主而平阳乃魏君哉惟系之于魏然后见欢爲魏臣而欢之罪益不可逭耳书法徒以爲欢伉莫伉于尔朱氏【庚戌尔朱世隆反立长广王弑魏主子攸辛亥复废立广陵王恭杀侍中杨侃司空杨津太保杨椿夷其族并有魏字冠其上】纲目且书讨【辛亥书高欢起兵讨尔朱氏】而皆书魏况欢乎又况未几复书魏乎【下书魏大丞相欢】书法傅防纲目多此类
　　【癸梁中大通五年丑魏永熙二年】春正月魏大丞相欢袭秀容杀尔朱兆
　　考异【提要无大字后并同】
　　丞相书大去君一间耳书所以着伉也提要不必从
　　【甲梁中大通六年魏永熙三年东魏孝静帝寅善见天平元年○是岁魏分爲二凡三国】冬十月魏大丞相欢立清河世子善见于洛阳
　　考异【提要作东魏主善见立】
　　考证【下当分注是爲东魏】
　　据下书梁伐东魏则此当从考证补是爲东魏四字提要书某主立无以见欢擅置其君之罪非是当以纲目所书爲正
　　闰十二月魏大丞相泰进毒弑其君脩
　　考异【提要漏进毒二字】
　　进毒二字羡【义见汉宣帝本始三年】提要不书良是考异以爲漏非是
　　【乙梁大同元年魏文帝寳炬卯大统元年东魏天平二年】春正月朔魏大丞相泰立南阳王寳炬
　　考异【提要作魏主寳炬立】
　　分注【魏宇文泰与羣臣议所立多举广平王赞濮阳王顺垂涕谓泰曰高欢逼逐先帝立幼主以专权明公宜反其所爲广平幼冲不如立长君而奉之乃立南阳王寳炬】
　　寳炬非泰立之安得称魏主当以纲目所书爲正提要不必从
　　魏大丞相泰以苏绰爲行台左丞
　　分注【宇文泰用苏绰爲行台郎中居岁余未之知也而台中皆称爲能有疑事皆就决之泰与仆射周惠达论事惠达请出议之以吿绰绰爲之区处惠达入白之泰称善曰谁与卿爲此议者惠达以绰对且称绰有王佐之才泰与公卿如昆明池观渔行至汉故仓池顾问左右莫有知者召绰问之具以状对泰悦因问天地造化之始歴代兴亡之迹绰应对如流遂留至夜问以政事卧而听之绰陈爲治之要泰起整衣危坐不觉膝之前席语达曙不厌诘朝谓惠达曰苏绰真竒士吾方任之以政即拜左丞参典机宻自是宠遇日隆】
　　书法【凡拜官书某以某讥专也此书泰以何美泰也泰于是能用才矣故美之】
　　当去大丞相泰四字○按后书以郑穆爲京兆尹亦泰以也【丁卯】纲目直书魏以不曰大丞相可证况泰尤弑君之贼绰有王佐才而爲泰所以非因不失亲之义故当削之爲贤者讳【庚午梁以陈覇先爲交州刺史乃湘东王绎授之也纲目亦书梁以不曰湘东王书法谓成覇先此不当全苏绰乎】书法槩以爲美泰非是
　　冬十一月梁侍中徐勉卒
　　考异【提要无冬字】
　　分注【勉虽骨鲠不及范云亦不阿意茍合故梁世言贤相者称范徐云】
　　冬字不可省提要疑漏【是年书春夏秋而阙冬字非是己未九月不书秋仿此】○范云背君鬻国不可谓骨鲠当时犹称贤相是非不明若此安望其有善治乎
　　【丙梁大同二年魏大统辰二年东魏天平三年】三月梁处士陶景卒
　　分注【景博学好养生仕齐爲奉朝请弃官隐居茅山梁主早与之游及即位恩礼甚笃每得其书焚香防受屡以手敕招之景不出国家毎有大议必先谘之时人谓之山中宰相】书法【特笔也布衣卒黄宪管宁征士卒陶潜处士卒陶景皆特笔也处士书卒终纲目一人而已矣】
　　按景非陶潜比潜书晋而景书梁其泾渭明矣纲目以其处乱世而能隐居以卒不以梁主之好要荣干宠所以媿世之爲范云沈约者非真以爲处士之一人而特卒之也书法与潜等并称非是
　　九月东魏行台侯景侵梁梁陈庆之击破之
　　考异【提要破作败】
　　破当作走○按本传云时大寒冰景弃辎重走【凡例非寇陷征讨悉从本文】提要不必从
　　【丁梁大同三年魏大统已三年东魏天平四年】○东魏大丞相欢侵魏冬十月魏大丞相泰迎战渭曲大败之
　　当作迎战于渭曲渭上欠于字○按书法云书迎战予泰也勲谓泰亦欢耳曷足予哉予泰所以甚欢也
　　【戊梁大同四年魏大统午四年东魏元象元年】二月东魏遣行台侯景治兵虎牢复取汾颍豫广四州
　　当作遣侯景治兵于虎牢行台二字羡○按凡例云官已见者不复见前年侯景侵梁已书行台不必复书
　　东魏范阳人起兵应魏东魏讨平之【分注作讨纲目因之非是】分注【范阳卢仲礼及从弟景裕起兵应魏东魏讨平之景裕本儒生欢释之使教诸子】书法【卢景裕兄弟也不书叛书起兵何应魏正也郭质起兵则书名此但人之何景裕不能死志茍免于欢则亦不足录已故东魏得书讨纲目人之而不名其爲不能守义之戒深矣】发明【上书起兵应魏若有勤王之意下书东魏讨平之则是叛乱之人耳盖高欢虽有逐君之罪而宇文泰亦有弑逆之意是以书法如此】
　　讨当作击【北史景裕传亦作讨然彼上书反此书起兵未可例论】○按书人众辞也起兵者非独景裕故以众辞书【据分注仲礼及景裕人字当属仲礼非专贬景裕也】书法以爲不足録则纲目何以特书起兵【凡例兵以义起者曰起兵】即谓景裕不能死志亦非东魏所得讨也书法于欢杀尔朱兆【癸丑】谓欢不得而诛【书法云欢既据晋阳则与尔朱等兆虽爲贼欢不得而诛之故尔朱氏之死皆书诛惟兆以欢杀止书杀】而谓景裕可以讨书岂景裕之罪尤浮于兆乎且上既以应魏爲正下复谓得书讨亦自矛盾如发明所云纲目便当书叛安得谓之起兵傅防讨字究与起兵之义抵牾并谬【东魏书侵魏书伐未尝无分别发明以爲不分曲直亦误见上年杀窦泰条】
　　【己梁大同五年魏大统未五年东魏兴和元年】魏大丞相泰置行台学
　　书法【书泰置何嘉泰也】
　　当去大丞相泰四字○按礼善则归君置学虽善而目丞相泰则专矣专则何美之有【学所以明人伦泰弑君矣何学之有削不书名庶以全其美也】书法徒以爲嘉泰非是下书魏制礼乐亦泰命也【分注泰命仆射周惠达郎中唐瑾损益旧章至是稍备】纲目不书泰得之
　　冬十月魏置纸笔于阳武门以求言
　　以字羡
　　十一月东魏行兴光厯
　　分注【校书郎李业兴所修也行之】
　　兴光当作兴和○据魏书律厯志司马子如表云【即上兴和厯者】运属兴和以年号爲目岂独太初【汉武帝】表于汉代景初【魏明帝】冠于魏厯按太初景初皆汉魏年号即以名厯是岁兴和元年当云行兴和厯【如魏行正光厯北齐行天保厯皆以年号爲目】纲目书兴光误【兴光乃成帝年号仅一年无名厯者详考李业兴本传及律厯志俱无此厯】
　　【辛梁大同七年魏大统酉七年东魏兴和三年】九月魏省官员置屯田颁六条分注【六条一曰清心二曰敦教化三曰尽地利四曰擢贤良五曰恤狱讼六曰均赋役】
　　语曰治本在得人魏颁六条而以擢贤良置尽地利之下岂爲知治者哉自治本不明人矜所长不务德化而以战争此五季之纷乱所由无宁日也惜哉
　　【癸梁大同九年魏大统亥九年东魏武定元年】春二月东魏北豫州刺史高仲宻以虎牢降魏三月魏大丞相泰帅军应之及东魏大丞相欢战于邙山大败而还
　　分注【魏宇文泰帅诸军应仲宻三月围河桥南城高欢将兵十万渡河据邙山爲陈数日泰留辎重夜袭之欢闻之正陈以待黎明泰至东魏彭乐以数千骑冲魏军所向奔溃遂驰入魏营虏泰督将僚佐四十八人诸军乘胜击魏大破之斩首三万余级欢使乐追泰泰窘谓乐曰痴男子今日无我明日岂有汝邪乐从其言而还明日复战泰爲中军与右军若干惠合击东魏大破之悉俘其步卒欢失马赫连阳顺下马授欢欢走从者七人东魏降者吿泰以欢所在泰募勇敢三千人皆执短兵配贺拔胜攻之胜执槊逐之槊刃垂及欢段韶射胜马毙之欢遂逸去胜叹曰今日不执弓矢天也左军赵贵亦战不利东魏兵复振泰与战又不利遂遁入关屯渭上】
　　当书东魏北豫州刺史高仲宻以虎牢降魏魏大丞相泰及东魏大丞相欢战于邙山不克而还【按后梁王琳伐周迪大败纲目止书不克可证】三月帅军应之六字宜删○按书帅军应之则是役也贪以取败其曲在魏故不书者爲魏讳也魏虽大败而明日复战大破东魏则胜负均耳今专目魏败而不及高欢不亦偏乎惟但书不克以爲东魏复取虎牢之本【是年四月】而不书三月【据分注泰迎仲宻在三月前】则邙山之战其爲虎牢之降明矣纲目予魏而黜东魏故更定若此
　　魏以侯景爲司空
　　当合上爲一条【上书东魏复取虎牢】魏字羡○按司空之命由景改谍书以得虎牢也【详取虎牢分注北史云五月以克复虎牢以吏部尚书侯景爲司空】义当合书纲目另提而魏不书东并误
　　【丁梁太清元年魏大统十卯三年东魏武定五年】东魏大丞相渤海王高欢卒当作东魏高欢死去大丞相渤海王六字○按欢废二主【恭朝】而立二君【平阳王修清河世子善见】是亦贼也故当书死纲目具官爵卒非是
</div>
    <div class="pagination">
<a href="纲目续麟_page24.html">上一页</a><span>...</span><a href="纲目续麟_page20.html">20</a><a href="纲目续麟_page21.html">21</a><a href="纲目续麟_page22.html">22</a><a href="纲目续麟_page23.html">23</a><a href="纲目续麟_page24.html">24</a><span class="current-page">25</span><a href="纲目续麟_page26.html">26</a><a href="纲目续麟_page27.html">27</a><a href="纲目续麟_page28.html">28</a><a href="纲目续麟_page29.html">29</a><a href="纲目续麟_page30.html">30</a><span>...</span><a href="纲目续麟_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
