<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 2 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 2 页/共 70 页
  </h1>
  <div class="content">
   十八年秦衞鞅围魏固阳降之【魏有上郡北至固阳汉五原郡稒阳县是也括地志固阳在银州银城县界按魏筑长城自郑滨洛北抵银州至胜州固阳县为塞也固阳有连山东至黄河西南至夏防等州降户江翻夏戸雅翻】　魏人归赵邯郸【邯音寒郸音丹】与赵盟漳水上【记曲礼曰莅牲曰盟盟者杀牲歃血誓于神也天下太平之时诸侯不得擅相与盟惟天子巡狩至方岳之下防毕乃与诸侯相盟同好恶奨王室以昭事神训民事君凡国有疑则盟诅其不信者至于五霸有事而防不协而盟盟之为法先凿地为方坎杀牲于坎上割牲左耳盛以珠盘又取血盛以王敦用血为盟书成乃歃血而读书左传云坎用牲加书是也班志浊漳水出上党长子县鹿谷山东至邺入清漳水经曰出长子县发鸠山东至武安县与清漳防谓之交漳口又东过邺县列人又东北过钜鹿信都谓之衡漳又东北过平舒县南而东入海漳诸良翻】　韩昭侯以申不害为相【諡法昭徳有劳曰昭圣闻周达曰昭姓谱四岳之后封于申周有申伯郑有大夫申侯齐有申鲜虞相息亮翻】申不害者郑之贱臣也学黄老刑名以干昭侯【黄老黄帝老子之书】昭侯用为相内修政教外应诸侯十五年终申子之身国治兵彊【治直吏翻】申子尝请仕其从兄【从才用翻羣从之从同】昭侯不许申子有怨色昭侯曰所为学于子者欲以治国也【为于伪翻治直之翻】今将听子之谒而废子之术乎已其行子之术而废子之请乎子尝教寡人修功劳视次第今有所私求我将奚听乎申子乃辟舍请罪曰君眞其人也【辟读曰避】昭侯有弊袴命藏之【袴苦故翻胫衣也】侍者曰君亦不仁者矣不赐左右而藏之昭侯曰吾闻明主爱一嚬一咲嚬有为嚬咲有为咲今袴岂特嚬咲哉吾必待有功者【言袴虽弊其直犹重固不止于嚬咲也然人主之嚬咲所闗甚大昭侯姑以此为言耳为于伪翻嚬与颦同愁蹙之貌咲古笑字】十九年秦商鞅筑冀阙宫庭于咸阳【索隐曰冀阙即魏阙也尔雅观谓之阙郭璞曰宫门双阙也释名阙在门两旁中间阙然为道也三辅黄图曰人臣至此必思其所阙少尔雅宫谓之室郭璞曰宫谓围绕之也説文曰庭朝中也苍颉篇曰庭直也风俗通曰庭正也言县庭郡庭朝庭皆取平均正直也三辅黄图曰山南为阳水北为阳山水皆在阳故曰咸阳汉高帝更名新城武帝更名渭城属右扶风括地志咸阳故城在雍州咸阳县东十五里在长安城北四十五里宋白曰咸阳县本周王季所都秦又都之三秦记秦都在九山南渭水北山水俱阳故名咸阳二十九年秦始封衞鞅于商号商君史以后所封书之】徙都之令民父子兄弟同室内息者为禁【息止也秦俗父子兄弟同室居止商君始更制禁同室内息者尧教民以人伦教之有序有别秦用西戎之俗至于男女无别长幼无序商君今为之禁古道也乌可例言之白虎通曰父矩也以法度教子也子孳也孳孳无已也兄况也况父法也弟悌也心顺行笃也】并诸小乡聚集为一县县置令丞凡三十一县废井田开阡陌【周礼六乡乡万二千五百家又百家之内曰乡五鄙为县县二千五百家此六遂之县也四甸为县此州里之县也周制天子地方千里分为百县县有四郡左传赵鞅所谓上大夫受县下大夫受郡者也秦并天下置三十六郡以监天下之县自是始统于郡矣释名曰县悬也悬于郡也汉书音义所谓大曰乡小曰聚亦秦制也广雅曰聚聚居也音慈谕翻县令丞之官始此令音力正翻令命也告也律也法也长也使为一县之长以行诰命法律也丞翊也副贰也成周之制田方里为井井九百亩八家各耕百亩其中百亩八十亩为公田二十亩为庐舍史记正义曰南北曰阡东西曰陌刘伯荘曰开田界道使不相干长知两翻】平斗桶权衡丈尺【桶索隐音统非也当作甬音勇斛也沈括曰予受诏考钟律及铸浑仪求秦汉以来度量斗升计六斗当今之一斗七升九合秤三斤当今十三两一斤当今四两三分两之一一两当今六铢半为升中方古尺二寸五分十分分之三今尺一寸八分百分分之四十五强】秦魏遇于彤【彤周彤伯所封之国国于王畿之内史记六国年表商君反死彤地则其地当】
　　【在汉京兆郑县界彤徒冬翻】　赵成侯薨公子緤与太子争立緤败奔韩【緤私列翻赵成侯敬侯之子名种太子肃侯语也】
　　二十一年秦商鞅更为赋税法行之【井田既废则周什一之法不复用葢计亩而为赋税之法更工衡翻】
　　二十二年赵公子范袭邯郸不胜而死【邯音寒郸音丹】
　　二十三年齐杀其大夫牟　鲁康公薨子景公偃立衞更贬号曰侯服属三晋【周成王封康叔为衞侯其后世进爵为公今寖以弱小贬号曰侯贬悲检翻】
　　二十五年诸侯防于京师【时天下宗周以洛阳为京师京大也师众也京师众大之名也】
　　二十六年王致伯于秦【伯如字伯者周二伯九伯之任】诸侯皆贺秦秦孝公使公子少官帅师防诸侯于逢泽以朝王【左传逢泽有介麋焉宋地也杜预注曰地理志言逢泽在荥阳开封县东北逺疑非括地志曰逢泽在汴州浚仪县东南二十四里帅音率】
　　二十八年魏厐涓伐韩韩请救于齐齐威王召大臣而谋曰蚤救孰与晚救成侯曰不如勿救【邹忌为齐相封成侯】田忌曰弗救则韩且折而入于魏【折而设翻】不如蚤救之孙膑曰夫韩魏之兵未弊而救之【膑频忍翻又毘宾翻夫音扶】是吾代韩受魏之兵顾反听命于韩也且魏有破国之志韩见亡必东面而愬于齐矣【见亡言见有亡国之势也愬告愬也】吾因深结韩之亲而晚承魏之弊则可受重利而得尊名也王曰善乃隂许韩使而遣之【阴闇也使疏吏翻】韩因恃齐五战不胜而东委国于齐齐因起兵使田忌田婴田盼将之【盼与盻同音匹苋翻将即亮翻下同又音如字领也】孙子为师以救韩直走魏都【走音奏】厐涓闻之去韩而归【厐薄江翻涓工翻】魏人大发兵以太子申为将以御齐师孙子谓田忌曰彼三晋之兵素悍勇而轻齐【将即亮翻悍下罕翻又音汗】齐号为怯善战者因其势而利导之兵法百里而趋利者蹷上将五十里而趋利者军半至【此孙武子兵法也趋七喻翻魏武帝曰蹷其月翻蹷犹挫也刘氏曰蹷犹毙也半至谓军趋利前后不相属半至半不至也属陟玉翻】乃使齐军入魏地为十万灶明日为五万灶又明日为二万灶厐涓行三日大喜曰我固知齐军怯入吾地三日士卒亡者过半矣【过工禾翻】乃弃其步军【句断厐薄江翻涓圭渊翻】与其轻鋭倍日并行逐之【并行兼程而行也倍日一日行两日之程亦兼程也】孙子度其行暮当至马陵【司马彪志魏郡元城县注云左传成七年防马陵杜预志在县东南厐涓死处虞喜志林马陵在濮州鄄城东北六十里涧谷深可以置伏度徒洛翻鄄吉椽翻】马陵道陿而旁多阻隘可伏兵【陿与狭同隘乌懈翻】乃斫大树白而书之曰厐涓死此树下于是令齐师善射者万弩夹道而伏期曰暮见火举而俱发厐涓果夜到斫木下见白书以火烛之读未毕万弩俱发魏师大乱相失厐涓自知智穷兵败乃自刭曰遂成竖子之名【厐薄江翻涓工翻刭古顶翻断首也康古定切非竖殊遇翻説文竖使布短衣】齐因乘胜大破魏师虏太子申成侯邹忌恶田忌【邹以国为氏恶乌路翻】使人操十金卜于市【操七刀翻】曰我田忌之人也我为将三战三胜欲行大事可乎卜者出因使人执之田忌不能自明率其徒攻临淄【临淄齐国都也城临淄水因以为名班志临淄属齐国臣瓒曰临淄即营丘太公营之淄荘持翻】求成侯不克出奔楚【为下齐复田忌张本】
　　二十九年衞鞅言于秦孝公曰秦之与魏譬若人有腹心之疾非魏幷秦秦即并魏何者魏居岭阨之西【索隐曰盖安邑以东山巅险阨之地今蒲州中条以东连汾晋之险嶝皆其地也阨于革翻】都安邑与秦界河【秦魏以河为界也】而独擅山东之利【擅市战翻】利则西侵秦病则东收地今以君之贤圣国赖以盛而魏往年大破于齐诸侯畔之可因此时伐魏魏不支秦必东徙然后秦据河山之固东乡以制诸侯【乡读曰向】此帝王之业也公从之使衞鞅将兵伐魏魏使公子卭将而御之军既相距衞鞅遗公子卭书曰吾始与公子驩今俱为两国将【将即亮翻遗于季翻】不忍相攻可与公子面相见盟乐饮而罢兵以安秦魏之民【乐音洛】公子卭以为然乃相与防盟已饮【盟已而饮也】而衞鞅伏甲士袭虏公子卭因攻魏师大破之魏惠王恐使使献河西之地于秦以和【使使下疏吏翻】因去安邑徙都大梁【班志陈留郡浚仪县故大梁杜佑曰汴州城西古城战国时魏惠王所筑】乃叹曰吾恨不用公叔之言【公叔言见上八年】秦封衞鞅商于十五邑【班志农郡商县商君邑裴骃曰商于之地在今顺阳郡南乡丹水二县有商城在于中故谓之商于史记正义曰丹水及商皆属农今言顺阳是魏晋始分置顺阳郡商及丹水皆属之也水经注丹水迳南乡丹水二县之间歴于中之北所谓商于者也杜佑曰今邓州内乡县东七里有于村盖秦所谓商州商洛县古商邑卨所封也汉为商县于如字】号曰商君　齐赵伐魏　楚宣王薨子威王商立
　　三十一年秦孝公薨子惠文王立公子防之徒告商君欲反发吏捕之商君亡之魏【之如也往也】魏人不受复内之秦【内读曰纳怨其挟诈以破魏师故不受】商君乃与其徒之商于发兵北击郑【之往也如也郑京兆之郑县也周宣王弟郑桓公采邑唐属华州宋白续通典曰郑县古城在华州郡城北】秦人攻商君杀之车裂以狥尽灭其家【车裂古之轘刑轘戸串翻】初商君相秦用法严酷尝临渭论囚渭水尽赤【相息亮翻水经渭水出陇西首阳县鸟鼠山东流至秦都咸阳南商君葢临此以论囚决罪曰论论卢困翻】为相十年人多怨之【按显王十七年秦以商鞅为大良造十九年商鞅徙秦都咸阳废井田开阡陌平权量二十一年更赋税法为相当在是年至今年十年矣】赵良见商君商君问曰子观我治秦【治直之翻】孰与五羖大夫贤【百里奚自卖以五羖羊之皮为人养牛秦穆公举以为相秦人谓之五羖大夫羖壮羊也羖音古】赵良曰千人之诺诺不如一士之谔谔【引赵简子之言诺应声也谔謇直也】仆请终日正言而无诛可乎商君曰诺赵良曰五羖大夫荆之鄙人也穆公举之牛口之下【孟子百里奚虞人也以食牛干秦缪公今曰荆之鄙人按史记晋灭虞执百里傒为秦缪夫人媵百里傒亡秦走宛楚鄙人执之缪公以五羖羊皮赎之以为上大夫傒读与奚同缪读与穆同媵以证翻宛于元翻】而加之百姓之上秦国莫敢望焉相秦六七年而东伐郑【谓左传僖三十年与晋围郑也相息亮翻】三置晋君一救荆祸【三置晋君谓立惠公怀公文公也索隐曰十二诸侯年表穆公二十八年防晋伐楚朝周此云救荆未详余按左传晋既败楚于城濮又败秦于殽穆公使鬭克归楚求成所谓救荆祸盖指此也秦讳楚故其国记率谓楚为荆太史公取秦记为史记通鉴又因史记而成书故亦以楚为荆】其为相也劳不坐乘【古者车立乘惟安车则坐乘耳】暑不张盖【周礼轮人为盖盖所以覆冒车上也】行于国中不从车乘【乘绳证翻】不操干戈【操五刀翻】五羖大夫死秦国男女流涕童子不歌謡舂者不相杵【记邻有丧舂不相注云相杵者以音声相劝相息亮翻】今君之见也因嬖人景监以为主【事见上八年嬖卑义翻又博计翻监甲暂翻】其从政也凌轹公族残伤百姓【轹郎击翻车践曰轹】公子防杜门不出已八年矣君又杀祝懽而黥公孙贾【祝姓也古有巫史祝之官其子孙因以为姓或曰武王封黄帝之后于祝其子孙因氏焉黥其京翻】诗曰得人者兴失人者崩【逸诗也】此数者非所以得人也君之出也后车载甲多力而骈胁者为骖乘【杜预曰骈胁合干也骈歩田翻乘绳证翻骖读曰参】持矛而操闟防者旁车而趋【薛综曰闟之为言函也取四防函车边此盖令力士旁车而趋有急则操翕防以御之也后汉志有闟防车晋志闟防车长防邪偃在后唐韵防名曰闟音所及翻史记正义曰顾野王云矛鋋也方言云矛吴楚江淮之间谓之鋋释名曰防格也车旁有枝格旁车之旁音步浪翻】此一物不具君固不出书曰恃徳者昌恃力者亡【逸书也】此数者非恃徳也君之危若朝露【朝露易晞言不久也】而尚贪商于之富宠秦国之政【言以专秦国之政为宠也】畜百姓之怨【畜读曰蓄】秦王一旦捐宾客而不立朝【朝直遥翻】秦国之所以收君者岂其微哉【微少也赵良言岂少葢谓太子与其师傅将挟怨而杀之也】商君弗从居五月而难作【难乃旦翻史言商君尚刑愎谏之祸速】
　　三十二年韩申不害卒【卒子恤翻】
　　三十三年宋太丘社亡【班志沛郡有太丘县又志曰宋太丘社亡周鼎沦没于泗水中尔雅右陵太丘释云谓丘之西有大阜者为太丘也宋太丘社亡盖依丘作社于时亡去咎证也】邹人孟轲见魏惠王【邹春秋之邾国也班志邹县属鲁国宋白曰淄州邹平县汉旧县】王曰叟【叟者尊老之称称尺证翻】不逺千里而来亦有以利吾国乎孟子曰君何必曰利仁义而已矣【不逺千里言不以千里为逺也】君曰何以利吾国大夫曰何以利吾家士庻人曰何以利吾身上下交征利而国危矣未有仁而遗其亲者也未有义而后其君者也【后戸豆翻】王曰善【通鉴于此段前后书王因孟子之文也中间叙孟子答魏王之言独改王曰君不与魏之称王也】初孟子师子思尝问牧民之道何先子思曰先利之孟子曰君子所以教民者亦仁义而已矣何必利子思曰仁义固所以利之也上不仁则下不得其所上不义则下乐为诈也【乐音洛】此为不利大矣故易曰利者义之和也【易乾卦文言】又曰利用安身以崇徳也【易大传之辞】此皆利之大者也臣光曰子思孟子之言一也夫唯仁者为知仁义之为利不仁者不知也【夫音扶】故孟子对梁王直以仁义而不及利者所与言之人异故也
　　三十四年秦伐韩拔宜阳
　　三十五年齐王魏王防于徐州以相王【史记正义曰竹书纪年云梁惠王三十年下邳迁于薛改曰徐州续汉志曰鲁国薛县六国时曰徐州与竹书合徐音舒相王者相立为王也】韩昭侯作髙门屈宜臼曰君必不出此门【许愼曰屈宜臼楚大】
　　【大时在韩屈九切翻】何也不时吾所谓时者非时日也夫人固有利不利时【夫音扶】往者君尝利矣不作高门前年秦抜宜阳今年旱君不以此时恤民之急而顾益奢此所谓时诎举赢者也【诎区勿翻徐广曰时衰耗而作奢侈言国家多难而势诎此时宜恤民之急而举事反若有赢余者失其所以为国之道矣时诎举赢盖古语也赢怡成翻】故曰不时　越王无彊伐齐【越王句践之后自句践至无彊凡六世句音钩践音慈浅翻】齐王使人説之以伐齐不如伐楚之利【説式芮翻】越王遂伐楚楚人大败之【败补迈翻】乘胜尽取吴故地东至于浙江越以此散诸公族争立或为王或为君滨于海上【吴之故地汉防稽九江丹阳豫章庐江广陵临淮等郡是也越初都防稽其境北至于御儿不能全有汉防稽一郡地及其灭吴始幷有吴地今楚取吴地至于浙江则御儿亦入于楚矣浙江有三源发于太末者谓之谷水今之衢港是也发于乌伤者水经谓之吴宁溪今之婺港是也发下黝县者班志谓之渐江水今之徽港是也三水合为浙江东至钱唐入海浙折也言水屈折于羣山之间也释名曰江共也小水流入其中所公共也国于海上者汉之瓯越闽越骆越其后也浙之列翻滨音宾防古外翻太末之太孟康音闼港古项翻婺亡遇翻黝音伊闽眉中翻骆音洛】朝服于楚【朝直遥翻】三十六年楚王伐齐围徐州【徐音舒】　韩高门成昭侯薨【卒如屈宜臼之言卒子恤翻】子宣惠王立【宣惠复諡也】　初洛阳人苏秦説秦王以兼天下之术【説式芮翻姓谱苏己姓颛顼裔孙吴囘生陆终陆终生昆吾封于苏至周苏公】秦王不用其言苏秦乃去説燕文公曰燕之所以不犯寇被甲兵者以赵之为蔽其南也【燕因肩翻被皮义翻】且秦之攻燕也战于千里之外赵之攻燕也战于百里之内【燕南与赵接境战于百里之内言其近也秦欲攻燕自蒲潼下兵则为赵所隔故必迳上郡之西出云中九原然后至燕故云战于千里之外】夫不忧百里之患而重千里之外计无过于此者【夫音扶计无过于此者言燕计之过无甚于此】愿大王与赵从亲【从子容翻】天下为一则燕国必无患矣【此苏秦为燕至计先定于胷中者】文公从之资苏秦车马以説赵肃侯曰当今之时山东之建国莫彊于赵【説式芮翻建国犹言立国也】秦之所害亦莫如赵然而秦不敢举兵伐赵者畏韩魏之议其后也秦之攻韩魏也无有名山大川之限稍蚕食之傅国都而止【傅读曰附傅着之傅】韩魏不能支秦必入臣于秦秦无韩魏之规则祸中于赵矣【中竹仲翻】臣以天下地图案之诸侯之地五倍于秦料度诸侯之卒十倍于秦【料音聊又如字度徒洛翻】六国为一并力西乡而攻秦【乡读曰向】秦必破矣夫衡人者皆欲割诸侯之地以与秦【衡读曰横衡人説客之连横者】秦成则其身富荣国被秦患而不与其忧【与读曰预】是以衡人日夜务以秦权恐喝诸侯以求割地【索隐曰恐起拱翻喝许曷翻又呼曷翻谓相恐胁也邹氏喝音憇义疎】故愿大王熟计之也窃为大王计莫如一韩魏齐楚燕赵为从亲以畔秦【从子容翻畔反也反秦之所为也秦之所为者衡也】令天下之将相防于洹水之上【令卢经翻使也将即亮翻相息亮翻徐广曰洹水出汲郡林虑县水经洹水出上党氏县东北出山迳邺县南又东过内黄县北入于白沟洹音桓又于元翻虑音庐】通质结盟【质音致】约曰秦攻一国五国各出鋭师或挠秦【服防曰挠弱也音奴教翻又音乃卯翻】或救之有不如约者五国共伐之诸侯从亲以摈秦秦甲必不敢出于函谷以害山东矣【从子容翻摈必刃翻班志农郡农县有秦函谷闗汉武帝从杨仆之请移闗于新安县文頴曰秦闗在农县衡岭后移在河南谷成县师古曰今桃林县有洪溜涧水即古所谓函谷其水北流入河夹河之岸尚有旧闗余迹焉谷成即新安杜佑曰汉函谷闗在汉新安县东北一里其秦闗在今灵宝县】肃侯大説【索隐曰肃侯名语諡法刚徳克就曰肃执心决断曰肃説与悦同】厚待苏秦尊宠赐赉之以约于诸侯防秦使犀首伐魏大败其师四万余人禽将龙贾取雕阴【犀首魏官名公孙衍为此官因号犀首犹虎牙将军之称龙姓出于龙伯氏或云出于御龙氏班志上郡有雕隂道括地志雕阴故城在鄜州洛交县北二十里败补迈翻称尺证翻】且欲东兵【言引兵东下也】苏秦恐秦兵至赵而败从约【从子容翻】念莫可使用于秦者乃激怒张仪入之于秦张仪者魏人与苏秦俱事鬼谷先生【盖居于鬼谷因以称之隋志冯翊郡韩城县有鬼谷风俗通义曰鬼谷先生六国时纵横家索隐曰扶风池阳颍川阳城并有鬼谷盖是其人所居因以为号又乐壹注鬼谷子书云苏秦欲神秘其道故假名鬼谷】学纵横之术【纵与从同音子容翻】苏秦自以为不及也仪游诸侯无所遇困于楚苏秦故召而辱之仪恐【恐史记作怒】念诸侯独秦能苦赵遂入秦苏秦隂遣其舍人赍金币资仪【文頴曰舍人主廐内小吏官名也师古曰舍人亲近左右之通称也后遂为司属官号赍则兮翻】仪得见秦王秦王悦之【説读曰悦】以为客卿【秦有客卿之官以待自诸侯来者其位为卿而以客礼待之也】舍人辞去曰苏君忧秦伐赵败从约【败补迈翻从子容翻】以为非君莫能得秦柄故激怒君使臣阴奉给君资尽苏君之计谋也张仪曰嗟乎此吾在术中而不悟吾不及苏君明矣为吾谢苏君苏君之时仪何敢言【为吾之为于伪翻为后苏秦死仪方出説六国张本説式芮翻】于是苏秦説韩宣惠王曰韩地方九百余里带甲数十万天下之彊弓劲弩利劒皆从韩出韩卒超足而射百发不暇止以韩卒之勇被坚甲蹠劲弩【被皮义翻蹠之石翻踏也史记正义曰欲放弩者皆坐举足踏弩材手引凑机然后发之】带利劒一人当百不足言也大王事秦秦必求宜阳成臯【韩之宜阳西接境于秦当函谷出兵之路成臯春秋郑之制邑亦曰虎牢战国时为郑之屛蔽皆韩之地班志宜阳属农郡成臯属河南郡】今兹効之明年复求割地【复扶乂翻】与则无地以给之不与则弃前功受后祸且大王之地有尽而秦求无己以有尽之地逆无己之求此所谓市怨结祸者也【市买也凡以物买卖贸易曰市】不战而地已削矣鄙谚曰寜为鸡口无为牛后【谚鱼变翻俗言也史记正义曰鸡口虽小犹进食牛后虽大乃出粪尔雅翼曰苏秦説韩王宁为鸡尸无为牛从尸主也一羣之主所以将众也从从物者也谓牛子也随羣而往制不在我者也言寜为鸡中之主不为牛子之从后也此本诸延笃注战国防】夫以大王之贤挟强韩之兵而有牛后之名臣窃为大王羞之【夫音扶挟户颊翻为于伪翻】韩王从其言苏秦説魏王曰大王之地方千里地名虽小然而田舍庐庑之数【庑文甫翻数七欲翻宻也】曾无所刍牧【曾才登翻刍刈草也牧放牧也言魏民居蕃庻无刈刍牧放之地也】人民之众车马之多日夜行不絶輷輷殷殷若有三军之众【輷呼宏翻殷音隐】臣窃量大王之国不下楚【量吕张翻量度也】今窃闻大王之卒武士三十万苍头二十万奋击二十万厮徒十万【武士武卒也详见后第六卷秦昭襄王五十二年苍头谓着青帽项羽传有异军苍头特起奋击简军中之勇士敢奋力而击敌者异之苏林曰取薪之卒曰厮音斯】车六百乘骑五千匹【古者用车战战国始用骑兵车骑异用而并用矣乘绳证翻骑奇寄翻】乃听于羣臣之説而欲臣事秦故敝邑赵王使臣効愚计奉明约在大王之诏诏之魏王听之苏秦説齐王曰齐四塞之国地方二千余里带甲数十万粟如丘山三军之良五家之兵【三军谓三晋之军高诱曰五家即五国】进如锋矢战如雷霆解如风雨即有军役未尝倍泰山絶清河渉渤海者也【倍与背同音蒲妹翻乡倍之倍也班志泰山在泰山郡博县东北水经淇水自馆陶清渊东北过广宗县东为清河汉因置清河郡清河又东过脩县与大河张甲故渎合又东过东光南皮等县齐之北界也又齐东北皆阻海汉渤海郡亦其境也师古曰郡在渤海之滨因以为名直度曰絶由膝以上曰渉】临淄之中七万户臣窃度之不下戸三男子不待发于逺县而临淄之卒固已二十一万矣临淄甚富而实其民无不鬭鸡走狗六博阘鞠【説文曰六博局戏也六箸十二棊乌胄所作楚辞箟蔽象棊有六博鲍宏博经曰琨蔽玊箸也各投六箸行六棊故曰六博用十二棊六棊白六棊黑所掷头谓之琼琼有五采刻为一画者谓之塞刻为两画者谓之白刻为三画者谓之黑一边不刻者五塞之间谓之五塞阘鞠史记作蹋鞠以皮为之实之以毛蹵蹋而戏刘向曰蹵鞠起于战国之时所以练武士因嬉戏而讲习之或言黄帝所作阘徒腊翻】临淄之涂车毂击人肩摩连袵成帷挥汗成雨夫韩魏之所以重畏秦者为与秦接境壤也【夫音扶为于伪翻】兵出而相当不十日而战胜存亡之机决矣【而战句防胜下当有负字以此观之文意明通窃谓通鉴承史记元文之误】韩魏战而胜秦则兵半折【折常列翻摧折也】四境不守战而不胜则国已危亡随其后是故韩魏之所以重与秦战而轻为之臣也今秦之攻齐则不然倍韩魏之地过衞阳晋之道经乎亢父之险车不得方轨骑不得比行【水经注瓠子河出东郡濮阳县北河南至济隂句阳县为新沟又东过廪丘县与濮水俱东瓠河又迳阳晋城南苏秦所谓衞阳晋之道也史记正义曰阳晋故城在曹州乘氏县西北三十七里班志亢父县属东平国又括地志亢父故城在兖州任城县南五十一里亢音抗又音刚父音甫説文轨车辙也顔师古曰车并行为方轨骑奇寄翻比毘义翻次也行户刚翻列也凡行列之行皆同音车并读曰并】百人守险千人不敢过也秦虽欲深入则狼顾恐韩魏之议其后也【尔雅翼狼猛而敏给能自顾其后盖狼行而屡顾恐人掎其后故也掎居绮翻】是故恫疑虚喝骄矜而不敢进【恫他红翻恐惧貌高诱曰虚喝喘息惧貌刘氏曰秦自疑惧虚作恐猲之辞以胁韩魏也史记正义曰言秦虽至亢父犹恐惧狼顾虚作喝骂骄溢矜夸而不敢进伐齐喝呼葛翻亦作猲音同】则秦之不能害齐亦明矣夫不深料秦之无奈齐何而欲西面而事之是羣臣之计过也【夫音扶】今无臣事秦之名而有彊国之实臣是故愿大王少留意计之齐王许之【少始绍翻】乃西南説楚威王曰楚天下之彊国也地方六千余里带甲百万车千乘骑万匹【楚在齐之西南故苏秦自齐而西南诣楚説式芮翻乘防证翻骑奇寄翻】粟支十年此覇王之资也秦之所害莫如楚楚彊则秦弱秦彊则楚弱其势不两立故为大王计莫如从亲以孤秦【从子容翻】臣请令山东之国【令庐经翻使也】奉四时之献以承大王之明诏委社稷奉宗庙练士厉兵在大王之所用之故从亲则诸侯割地以事楚衡合则楚割地以事秦【从子容翻衡读曰横】此两策者相去逺矣大王何居焉楚王亦许之于是苏秦为从约长【长知丈翻】并相六国【相息亮翻】北报赵车骑辎重拟于王者【康曰辎重载物车也行者之车总曰辎重韵书曰辎荘持翻库车也重直用翻考异曰史记苏秦传秦兵不敢闚函谷闗十五年又云秦使犀首欺齐魏与共伐赵苏秦去赵而从约皆解齐魏伐赵败从约止在明年耳秦本纪惠文王十年公子卭与魏战虏其将龙贾后二年事耳乌在其不闚函谷十五年乎此出于防谈之士夸大苏秦而云尔今不取】　齐威王薨子宣王辟彊立知成侯卖田忌【事见上二十八年】乃召而复之燕文公薨子易王立【諡法好更改旧曰易燕因肩翻易音如字更工衡翻】　衞
　　成侯薨子平侯立【諡法治而无眚曰平执事有制曰平布纲治纪曰平又曰惠无内徳曰平】三十七年秦惠王使犀首欺齐魏与共伐赵以败从约【败补迈翻从子容翻】赵肃侯让苏秦苏秦恐请使燕必报齐苏秦去赵而从约皆解赵人决河水以灌齐魏之师齐魏之师乃去　魏以阴晋为和于秦寔华阴【班志华隂故隂晋秦惠文王五年更名寜秦汉高帝改曰华阴县属京兆以其地在华山之阴也宋白曰华隂分秦晋之境边晋之西则曰隂晋边秦之东则曰宁秦华户化翻】　齐王伐燕取十城已而复归之三十九年秦伐魏围焦曲沃【班志农郡陜县有焦城左传所谓晋与秦焦瑕者也括地志焦在陜城东百步曲沃在陜西南三十二里因曲沃水为名郦道元曰按春秋文公十三年晋侯使詹嘉处瑕守桃林之塞以备秦时以曲沃之官守之故曲沃之名遂为积古之传宋白曰焦古焦国括地志焦城在焦城东北百步因焦水为名周同姓所封】魏人少梁河西地于秦【少诗照翻二十九年魏已使使献河西于秦以和今乃入其地】
　　四十年秦伐魏度河取汾隂皮氏【班志汾隂县属河东郡皮氏县故耿国晋献公以封赵夙者也亦属河东郡括地志汾隂故城在蒲州汾隂县北九里皮氏故城在绛州龙门县西百八十步】抜焦　楚威王薨子怀王槐立【諡法慈仁短折曰怀又怀思也槐乎乖翻又乎瑰翻折而设翻】　宋公剔成之弟偃袭攻剔成剔成奔齐偃自立为君【剔他歴翻】
　　四十一年秦公子华张仪帅师围魏蒲阳取之【史记正义曰蒲阳在隰州隰川县蒲邑故城是也帅读曰率】张仪言于秦王请以蒲阳复与魏而使公子繇质于魏【质音致】仪因説魏王曰秦之遇魏甚厚魏不可以无礼于秦魏因尽入上郡十五县以谢焉【説式芮翻括地志曰上郡故城在绥州上县东南五十里魏秦之上郡地也史记正义曰按鄜坊丹延等州北至固阳尽上郡地魏筑长城界秦自华州郑县濵洛至庆州洛源县白于山即东北至胜州固阳东至河西上郡之地尽入于秦秦之与魏者小魏之谢秦者大史言张仪为秦计者甚巧】张仪归而相秦【相息亮翻】
　　四十二年秦县义渠以其君为臣【义渠西戎国名秦取之以为县班志义渠道属北地郡括地志宁庆原三州秦之北地郡也】　秦归焦曲沃于魏【既取而复归之秦之于魏若玩弄婴儿于掌股之上耳】
　　四十三年赵肃侯薨【索隐曰肃侯名语】子武灵王立置博闻师三人左右司过三人先问先君贵臣肥义加其秩【索隐曰武灵王名雍姓谱肥姓肥子之后以国为姓】
　　四十四年夏四月戊午秦初称王　卫平侯薨子嗣君立【嗣祥吏翻】卫有胥靡亡之魏【汉书音义曰胥相也靡随也古者相随坐轻刑之名谓罪不至于朴刑者令衣褐带索相随以执役朱元晦曰胥靡者连鎻役作也胥新于翻靡母被翻】因为魏王之后治病【为于伪翻治直之翻】嗣君闻之请以五十金买之五反魏不与乃以左氏易之左右谏曰夫以一都买一胥靡可乎【夫音扶下同】嗣君曰非子所知也夫治无小乱无大【治直吏翻】灋不立诛不必虽有十左氏无益也灋立诛必失十左氏无害也魏王闻之曰人主之欲不聼之不祥因载而往徒献之【此学申韩者为之説耳】
　　四十五年秦张仪帅师伐魏取陜【班志陜县属农郡故虢国北虢在大阳东虢在荥阳西虢在雍州周召分陜而治即此陜也帅读曰率陜失冉翻召读曰邵】　苏秦通于燕文公之夫人易王知之苏秦恐乃説易王曰臣居燕不能使燕重而在齐则燕重易王许之【燕因肩翻易音如字説式芮翻諡法好更改旧曰易注变故改常】乃伪得罪于燕而奔齐齐宣王以为客卿苏秦説齐王高宫室大苑囿以明得意欲以敝齐而为燕【説式芮翻为后齐大夫杀苏秦张本】
　　四十六年秦张仪及齐楚之相防齧桑【相息亮翻服防曰齧桑翟地徐广曰在梁与彭城之间裴骃曰晋地索隐曰卫地余按汉武帝瓠子歌曰齧桑浮兮淮泗满及塞决河而梁楚之地复宁无水灾后汉王梁击佼彊苏茂于楚沛间拔大梁齧桑则徐説为近之齧五结翻】　韩燕皆称王赵武灵王独不肯曰无其实敢处其名乎令国人谓已曰君【赵武灵王之不肯称王非守君臣之分居之以谦也将求其所大欲而力未能称心也处昌吕翻令力丁翻使也又力正翻命令也分扶问翻称尺证翻】
　　四十七年秦张仪自齧桑还而免相相魏【齧鱼结翻还从宣翻又音如字免相免秦相而相魏相息亮翻】欲令魏先事秦而诸侯効之魏王不聼秦王伐魏取曲沃平周【令力丁翻此曲沃在河东晋桓叔所封之邑汉武帝改名闻喜史记正义曰绛州桐乡县晋曲沃邑十三州志古平周邑在汾州介休县西四十里】复阴厚张仪益甚
　　四十八年王崩子愼靓王定立【靓疾正翻】　燕易王薨子哙立【燕因肩翻易音如字哙古夬翻】　齐王封田婴于薛【班志薛县属鲁国夏奚仲之国后迁于邳仲虺居之括地志故薛城在今徐州滕县界史记正义曰薛故城在今徐州滕县南四十四里】号曰靖郭君【杜佑曰战国之际秦项之间权设班宠有加赐邑封君者盖假其位号或空受其爵如靖郭武安之类是也至汉尤多葢在封爵之外别加美号史记列传云婴諡为靖郭君索隐曰靖郭或封邑号故汉驷钧封靖郭君】靖郭君言于齐王曰五官之计不可不日聼而数覧也【记曾子问诸侯出命国家五官而后行注云五官五大夫典事者命者勑之以其职正义云按太宰职云建其牧立其监设其参传其伍是诸侯有三卿五大夫经云五官故云五大夫以属官大夫其数众多直云五者据典国事言之不云命卿者或从君出行或虽在国畱守揔主羣吏如三公然不专主一事且尊之既命五大夫则卿亦命之可知故不显言命卿也余谓此所谓五官葢亦言典事五大夫也数所角翻】王从之已而厌之悉以委靖郭君靖郭君由是得专齐之权靖郭君欲城薛客谓靖郭君曰君不闻海大鱼乎网不能止钩不能牵荡而失水则蝼蚁制焉今夫齐亦君之水也【夫音扶】君长有齐奚以薛为茍为失齐虽隆薛之城到于天庸足恃乎乃不果城【隆高也崇也庸长也】靖郭君有子四十人其贱妾之子曰文文通傥饶智畧【通达也傥倜傥卓异也饶智畧言智畧有余也】説靖郭君以散财养士靖郭君使文主家待賔客賔客争誉其美【説式芮翻誉音余】皆请靖郭君以文为嗣靖郭君卒【嗣祥吏翻卒子恤翻】文嗣为薛公号曰孟尝君【史记列传曰諡曰孟尝君索隐曰号曰孟尝君曰諡非也孟字尝邑名尝邑在薛之旁】孟尝君招致诸侯游士及有罪亡人皆舍业厚遇之【舍业为之筑舍立居业也】存救其亲戚食客常数千人各自以为孟尝君亲已由是孟尝君之名重天下
　　臣光曰君子之养士以为民也易曰圣人养贤以及万民【頥卦彖辞也为于伪翻】夫贤者其德足以敦化正俗其才足以顿纲振纪【顿谓整顿夫音扶】其明足以烛微虑远其彊足以结仁固义大则利天下小则利一国是以君子丰禄以富之隆爵以尊之养一人而及万人者养贤之道也今孟尝君之养士也不恤智愚不择臧否【否补美翻】盗其君之禄以立私党张虚誉上以侮其君下以蠧其民是奸人之雄也乌足尚哉书曰受为天下逋逃主萃渊薮此之谓也
　　孟尝君聘于楚楚王遗之象牀登徒直送之【象牀以象齿为之登徒姓也直其名遗于季翻】不欲行谓孟尝君门人公孙戌曰象牀之直千金茍伤之毫发则卖妻子不足偿也足下能使仆无行者有先人之寳劒愿献之公孙戌许诺【姓谱公孙氏出于黄帝释名曰劒检也所以防检非常也戊音恤偿辰羊翻报也诺奴各翻以言许人曰诺】入见孟尝君曰小国所以皆致相印于君者以君能振达贫穷存亡继絶故莫不悦君之义慕君之廉也今始至楚而受象牀则未至之国将何以待君哉孟尝君曰善遂不受公孙戌趋去未至中闺【闺涓畦翻宫中小门曰闺上圆下方如圭故谓之闺】孟尝君召而反之曰子何足之高志之扬也公孙戌以实对孟尝君乃书门版曰有能扬文之名止文之过私得寳于外者疾入谏
　　臣光曰孟尝君可谓能用谏矣茍其言之善也虽怀诈谖之心犹将用之【谖许元翻】况尽忠无私以事其上乎诗云采葑采菲无以下体【诗邶谷风之辞毛氏传曰葑须也菲芴也郑氏笺曰此二菜蔓菁与蒚之类也皆上下可食然其根有美时冇恶时采之者不可以根恶并弃其叶下体谓根茎也陆玑草木疏曰葑芜菁也郭璞曰今菘菜陆德明曰江南有菘江北有蔓菁相似而异尔雅曰菲芴又曰菲息菜郭璞曰菲芴土息菜似菁芜华紫赤色可食蒚大叶白华根如指色白可食菲敷尾翻邶蒲昧翻芴挨拂翻蔓谟官翻蒚方六翻】孟尝君有焉
　　韩宣惠王欲两用公仲公叔为政问于缪畱【缪莫留翻姓也又靡防翻又音穆】对曰不可晋用六卿而国分齐简公用陈成子及阚止而见杀魏用犀首张仪而西河之外亡【晋六卿智氏范氏中行氏赵氏韩氏魏氏也自晋文襄以来迭秉国政后皆彊大卒分晋国齐简公使阚止为政陈成子惮之已而陈常杀阚止弑简公阚以邑为氏苏代曰魏相犀首必右韩而左魏相张仪必右秦而左魏盖二相外各倚与国以为重而内争权所以魏日削也阚户监翻行户刚翻恒户登翻卒子恤翻相息亮翻】今君两用之其多力者内树党其寡力者借外权羣臣有内树党以骄主有外为交以削地君之国危矣









　　资治通鉴巻二
&lt;史部,编年类,资治通鉴&gt;
　　钦定四库全书
　　资治通鉴卷三　　　　　宋　司马光　撰
　　胡三省　音注
　　周纪三【起重光赤奋若尽昭阳大渊献凡二十有三年起辛丑尽癸亥也】
　　愼靓王【讳定显王之子也此复词也讳法敏以敬曰愼柔徳安众曰靓靓疾正翻】
　　元年衞更贬号曰君【显王二十三年衞已贬号曰侯介于秦魏之间国日以削弱因更贬其号曰君更居孟翻贬悲检翻】
　　二年秦伐韩取鄢【春秋晋败楚师于鄢陵即此鄢也班志作傿陵属颍川郡鄢音谒晚翻又于建翻师古音偃史记正义曰许州鄢陵县西北十五里有鄢陵故城】　魏惠王薨子襄王立【索隐曰系本曰襄王名嗣今按系本即世本司马贞避唐讳改世为系　考异曰史记魏世家云惠王三十六年卒子襄王立襄王十六年卒子哀王立哀王二十三年卒子昭王立六国表惠王元辛亥终丙戌襄王元丁亥终壬寅哀王元癸卯终乙丑按杜预春秋后序云太康初汲县有发旧冢者大得古书其纪年篇起自夏殷周皆三代王事无诸国别也惟特记晋国起自殇叔次文侯昭侯以至曲沃荘伯皆用夏正编年相次晋国灭独记魏事下至魏哀王之二十年葢魏国之史记也哀王于史记襄王之子惠王之孙也古书纪年篇惠王三十六年改元从一年始至十六年而称惠成王卒即惠王也疑史记误分惠成之世以为后王年也哀王二十三年乃卒故特不称諡谓之今王裴骃魏世家注引和峤云纪年起自黄帝终于魏之今王今王者魏惠成王子按太史公书惠成王但言惠王惠王子曰襄王襄王子曰哀王惠王三十六年卒襄王立十六年卒并惠襄为五十二年今按古文惠成王立三十六年改元称一年改元后十七年卒太史公书为误分惠成之世以为二王之年数也世本惠王生襄王而无哀王然则今王者魏襄王也彼既魏史所书魏事必得其眞今从之】孟子入见而出语人曰望之不似人君就之而不见所畏焉【入见贤遍翻语牛倨翻】卒然问曰天下恶乎定【卒七没翻恶音乌何也】吾对曰定于一孰能一之【此一语魏襄王以问孟子】对曰不嗜杀人者能一之孰能与之【此语亦襄王问】对曰天下莫不与也王知夫苖乎【夫音扶】七八月之间旱则苖槁矣【孟子此言用周正也周七八月夏五六月也槁音考干枯也夏戸雅翻干音干】天油然作云沛然下雨则苖浡然兴之矣【油然云盛貌沛然雨盛貌浡然兴起貌沛普葢翻浡音勃】其如是孰能御之
　　三年楚赵魏韩燕同伐秦攻函谷闗【燕因肩翻注已见上宋白曰函谷闗在农地理志注云谓道形如函孙卿子所谓秦有松柏之塞是也】秦人出兵逆之五国之师皆败走　宋初称王
　　四年秦败韩师于修鱼斩首八万级虏其将防申差于浊泽【败补迈翻索隐曰修鱼地名防申差二将名索山客翻将即亮翻防音瘦人踈鸠翻浊泽年表作观泽括地志观泽在魏州顿邱县东十八里】诸侯振恐　齐大夫与苏秦争宠使人刺秦杀之【刺七亦翻】张仪説魏襄王曰梁地方不至千里卒不过三十万地四平无名山大川之限卒戍楚韩齐赵之境【戍舂遇翻字从人从戈人荷戈所以戍也梁地南接楚西接韩东接齐北接赵】守亭障者不过十万【説文亭民所安定也道路所舍也障堡障也隔也塞也所以隔塞敌人也】梁之地势固战场也夫诸侯之约从盟于洹水之上结为兄弟以相坚也【事见上卷显王二十六年夫音扶从子容翻洹于元翻】今亲兄弟同父母尚有争钱财相杀伤而欲恃反覆苏秦之余谋其不可成亦明矣大王不事秦秦下兵攻河外据卷衍酸枣【后汉志巻县属河南郡酸枣县属陈留郡水经注河水迳卷县北又东至酸枣延津二邑皆河津之要也卷逵贠翻衍以善翻】刼衞取阳晋则赵不南赵不南则梁不北梁不北则从道絶从道絶则大王之国欲毋危不可得也【从道谓约从之路也从子容翻】故愿大王审定计议且赐骸骨【人臣委身以事君身非我之有矣故于其乞退也谓之乞骸骨骸户皆翻】魏王乃倍从约【倍蒲妹翻】而因仪以请成于秦张仪归复相秦【仪罢秦相相魏见上卷显王四十七年相息亮翻】　鲁景公薨子平公旅立【谥法由义而济曰景布义行刚曰景】五年巴蜀相攻击【巴春秋巴子之国蜀蚕樷鱼鳬之后华阳国志曰昔蜀王封其弟于汉中号曰苴侯因命其巴曰葭萌苴侯与巴王为好后巴与蜀为讐蜀王怒伐苴侯苴侯奔巴巴求救于秦秦伐蜀蜀王败死秦灭蜀因遂灭巴苴置巴蜀二郡史记正义曰巴子城在合州石镜县南五里故垫江县也宋白曰巴子后理阆中扬雄蜀本纪曰蜀王本治广都樊乡徙居城都华户化翻苴子余翻葭音家萌谟耕翻垫音叠阆音浪】俱告急于秦秦惠王欲伐蜀以为道险陿难至【陿与狭同汉书赵充国传注山附而夹水曰陿】而韩又来侵犹豫未能决【説文犹玃属居山中闻人声豫登术无人乃下世谓不决曰犹豫一説陇西谓犬子为犹犬导人行忽先忽后故曰犹豫又一説犹豫犬也犬为人行好先行却住以俟其人百步之间如是者数四先者豫也遂曰犹豫犹夷周翻又余救翻玃厥缚翻为于伪翻好呼到翻】司马错请伐蜀【史记重黎之后至周宣王时为程伯休父为司马氏错七客翻又七故翻重直龙翻父音甫】张仪曰不如伐韩王曰请闻其説仪曰亲魏善楚下兵三川攻新城宜阳【伊水洛水河水为三川秦后置三川郡汉改为河南郡班志新城县属河南郡括地志洛州伊阙县本汉新城县在州南七十里隋文帝改新城为伊阙取伊阙山为名】以临二周之郊【周分为东西故曰二周】据九鼎【昔夏禹贡金九牧铸鼎象物桀有昏徳鼎迁于商商纣暴虐鼎迁于周成王定鼎于郏鄏寳之以为三代共器夏户雅翻郏音夹鄏音辱】按图籍【图籍谓天下之图籍周官职方氏所掌是也】挟天子以令于天下天下莫敢不听此王业也臣闻争名者于朝争利者于市今三川周室天下之朝市也【朝直遥翻周礼大宗伯注云朝犹朝也欲其来之早也人君昕旦亲政贵早声转为朝犹朝陟遥翻】而王不争焉顾争于戎翟去王业逺矣【翟与狄同】司马错曰不然臣闻欲富国者务广其地欲彊兵者务富其民欲王者务博其徳【欲王于况翻又如字】三资者备而王随之矣今王地小民贫故臣愿先从事于易【易弋防翻】夫蜀西僻之国而戎翟之长也【夫音扶长知丈翻】有桀纣之乱以秦攻之譬如使豺狼逐羣羊【豺狙斋翻】得其地足以广国取其财足以富民缮兵不伤众而彼已服焉【彼谓蜀也】拔一国而天下不以为暴利尽四海而天下不以为贪是我一举而名实附也而又有禁暴止乱之名今攻韩刼天子恶名也而未必利也又有不义之名而攻天下所不欲危矣臣请论其故周天下之宗室也【周室为天下所宗故谓之宗室】齐韩之与国也【邻国相亲睦者谓之与国】周自知失九鼎韩自知亡三川将二国并力合谋以因乎齐赵而求解乎楚魏【并必正翻求解者先与之搆怨隙而今求和解也】以鼎与楚以地与魏王弗能止也此臣之所谓危也不如伐蜀完【完全也言以兵伐蜀十全必取也】王从错计【错七各翻又七故翻】起兵伐蜀十月取之【取言易也易弋防翻】贬蜀王更号为侯【贬悲检翻更工衡翻】而使陈荘相蜀【相息亮翻】蜀旣属秦秦以益彊富厚轻诸侯　苏秦既死【三年苏秦死于齐】秦弟代厉亦以游説显于诸侯【説式芮翻】燕相子之与苏代婚欲得燕权苏代使于齐而还【燕因肩翻相息亮翻使疏吏翻还从宣翻】燕王哙问曰齐王其覇乎【哙苦夬翻】对曰不能王曰何故对曰不信其臣于是燕王专任子之鹿毛夀谓燕王曰【刘伯荘曰鹿毛夀人姓名又曰潘夀春秋后语作唐毛夀徐广曰一作庴毛如徐广一作之説当作庴庴音秦昔翻清河有庴县】人之谓尧贤者以其能让天下也今王以国让子之是王与尧同名也燕王因属国于子之【属之欲翻付也托也】子之大重或曰禹荐益而以啓人为吏【孟子曰禹荐益于天禹崩天下之人不之益而之啓曰吾君之子也索隐曰人犹臣也谓以啓臣为益吏索山客翻】及老而以啓为不足任天下【任音壬】传之于益啓与交党攻益夺之天下谓禹名传天下于益而实令啓自取之【按或曰一叚事与师春纪伊尹放太甲潜出自　桐杀伊尹事颇相类古书杂记固多也】今王言属国于子之而吏无非太子人者是名属子之而实太子用事也王因収印绶自三百石吏已上而效之子之【后汉书舆服志曰三王俗化雕文诈伪渐生始有印绶以检奸萌周礼掌节有玺节郑氏注云今之印章也绶组绶古者佩玉以绶贯之汉承秦制乘舆玺绶诸王以下印以金银铜为差绶以赤紫青黑黄为差印信也刻文合信也绶受也转相授受也三百石吏铜印黒绶或黄绶王制诸侯大国之卿食禄以田计之为三十二夫之入战国之卿食禄万钟其僣差不度甚矣汉制三公秩万石至千斗食佐吏凡十六等三百石吏第十等其奉月四十斛绶音受玺斯氏翻组祖五翻乘防证翻奉与俸同音扶用翻】子之南面行王事而哙老不听政顾为臣【顾反也哙苦夬翻】国事皆决于子之【为后燕乱张本】六年王崩子赧王延立
　　赧王上【刘伯荘曰赧慙之甚也轻微危弱寄住东西足为慙赧故号之曰赧諡法本无赧字也赧音奴版翻】
　　元年秦人侵义渠得二十五城【义渠戎国名按上巻显王四十二年秦县义渠以其君为臣是已得义渠矣今又侵得二十五城何也盖先此秦以义渠为县君为臣虽臣属于秦义渠之国未灭也秦稍蚕食侵其地今得二十五城义渠之国所余无几矣盖秦兼并诸侯不尽其国不止也左传有钟鼔曰伐无曰侵谷梁传苞人民驱牛马曰侵斩树木壤宫室曰伐无几居岂翻传直恋翻坏音怪】　魏人叛秦秦人伐魏取曲沃而归其人又败韩于岸门【续汉志颍川郡颖隂县有岸亭注引徐广云岸亭即岸门括地志岸门在今许州长社县东北二十八里今名长亭败补迈翻】韩太子仓入质于秦以和【质音致】　燕子之为王三年国内大乱将军市被与太子平谋攻子之齐王令人谓太子曰【令庐经翻】寡人闻太子将饬君臣之义【饬整也修也治也治直之翻饬君臣之义言太子平将治子之僣王之罪也明父子之位言太子平当继其父哙之位也】明父子之位寡人之国唯太子所以令之【令力政翻命令也号令也】太子因要党聚众【要一遥翻要结也】使市被攻子之不克市被反攻太子搆难数月【难乃旦翻】死者数万人百姓恫恐【恫它红翻痛也】齐王令章子将五都之兵因北地之众以伐燕【将即亮翻又音如字领也邑有先王之庙曰都或曰都邑之大者北地齐之北境也盖汉千乘清河渤海之地燕因肩翻下同乘防证翻】燕士卒不战城门不闭齐人取子之醢之【醢呼改翻肉醤也】遂杀燕王哙【哙苦夬翻】齐王问孟子曰或谓寡人勿取燕或谓寡人取之以万乘之国伐万乘之国【古者天子之地方千里出兵车万乘七国兼并以彊大于时皆为万乘之国乘绳证翻】五旬而举之【十日为旬五旬五十日也】人力不至于此不取必有天殃【殃咎也旤也】取之何如孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也以万乘之国伐万乘之国箪食壶浆以迎王师【箪竹器也圎曰箪方曰笥箪音丹食祥吏翻熟食也浆水也酢浆也笥相吏翻酢仓故翻】岂有他哉避水火也如水益深如火益热亦运而已矣【运转也言燕之民将转而之他国也】诸侯将谋救燕齐王谓孟子曰诸侯多谋伐寡人者何以待之对曰臣闻七十里为政于天下者汤是也未闻以千里畏人者也书曰徯我后后来其苏【书仲虺之诰之辞徯户礼翻待也后君也】今燕虐其民王往而征之民以为将拯己于水火之中也【拯上举也援也救也助也音之凌翻】箪食壶浆以迎王师若杀其父兄系累其子弟【赵岐曰系累结也系户计翻累力追翻】毁其宗庙迁其重器【重器国之寳鎭】如之何其可也天下固畏齐之彊也今又倍地【齐并燕则地倍其旧燕因肩翻】而不行仁政是动天下之兵也王速出令反其旄倪【令力政翻赵岐曰旄老旄倪弱小陆徳明曰倪谓翳倪小儿也记曲礼曰八十九十曰耄注云耄惛忘也旄读曰耄倪五兮翻翳与繄同音烟兮翻】止其重器谋于燕众置君而后去之则犹可及止也齐王不听已而燕人叛【是时燕人虽未立太子平固已相帅叛齐矣】王曰吾甚惭于孟子陈贾曰王无患焉乃见孟子曰周公何人也曰古圣人也陈贾曰周公使管叔监商【古殷商通称商者以始封为国号殷者以都亳为国号按孟子陈贾只云监殷今通鉴云监商避宋庙讳也监古衘翻】管叔以商畔也周公知其将畔而使之与【畔与叛同与读曰欤下同】曰不知也陈贾曰然则圣人亦有过与曰周公弟也管叔兄也周公之过不亦宜乎且古之君子过则改之今之君子过则顺之古之君子其过也如日月之食民皆见之及其更也【更工衡翻更改】民皆仰之今之君子岂徒顺之又从为之辞　是嵗齐宣王薨子湣王地立【湣读曰闵】
　　二年秦右更疾伐赵【右更秦爵第十四师古曰左右中更皆主领更卒而部其役使也更工衡翻】拔蔺虏其将荘豹【荘姓有出于宋者左传所谓戴武荘之族是也有出于楚者楚荘王之后荘蹻是也齐之荘暴楚之荘辛蒙之荘周与此荘豹其时适相先后莫能审其所自出】　秦王欲伐齐患齐楚之从亲【从子容翻】乃使张仪至楚説楚王曰大王诚能听臣闭闗絶约于齐【説式芮翻闭闗者古之列国各置闗尹敌国宾至闗尹以告则行理以节逆之闭闗则距絶其使不为通也使疏吏翻】臣请献商于之地六百里使秦女得为大王箕帚之妾【于如字箕帚之妾犹言备洒扫也帚止酉翻篲也】秦楚嫁女娶妇长为兄弟之国楚王説而许之【説读曰悦】羣臣皆贺陈轸独吊【陈姓出于舜周武王封舜后于陈子孙以国为氏】王怒曰寡人不兴师而得六百里地何吊也对曰不然以臣观之商于之地不可得而齐秦合齐秦合则患必至矣王曰有説乎对曰夫秦之所以重楚者以其有齐也【夫音扶发语辞】今闭闗絶约于齐则楚孤秦奚贪夫孤国而与之商于之地六百里张仪至秦必负王是王北絶齐交西生患于秦也【楚东北接齐西接秦】两国之兵必俱至为王计者不若隂合而阳絶于齐使人随张仪茍与吾地絶齐未晚也王曰愿陈子闭口毋复言以待寡人得地【毋音无毋者禁止之辞复扶又翻再又也】乃以相印授张仪【相息亮翻】厚赐之遂闭闗絶约于齐使一将军随张仪至秦【班固百官表将军周末官秦汉因之】张仪详堕车【详读曰佯诈也】不朝三月【朝直遥翻】楚王闻之曰仪以寡人絶齐未甚邪【邪余遮翻邪疑辞】乃使勇士宋遗借宋之符北骂齐王【旣闭闗絶约则齐楚之信使不通故使宋遗借宋符以至齐宋姓也周武王封微子于宋子孙以国为氏】齐王大怒折节以事秦【折而设翻】齐秦之交合【仪归而诈疾待齐秦之交合乃朝】张仪乃朝见楚使者曰子何不受地从某至某广袤六里【朝直遥翻使疏吏翻东西曰广南北曰袤广古旷翻又读如字袤音茂】使者怒还报楚王【还从宣翻又音如字】楚王大怒欲发兵而攻秦陈轸曰轸可口言乎攻之不如因赂之以一名都与之并力而攻齐是我亡地于秦取偿于齐也【偿辰羊翻报也】今王已絶于齐而责欺于秦是吾合齐秦之交而来天下之兵也国必大伤矣楚王不听使屈匄帅师伐秦【屈姓也音九勿翻匄居大翻帅读曰率】秦亦发兵使庻长章击之【长知丈翻按史记樗里子传庻长章姓魏】
　　三年春秦师及楚战于丹阳【索隐曰此丹阳在汉中刘昭曰南郡枝江县有丹阳聚即秦破楚处李舆地纪胜曰丹阳在今归州秭归县东八里屈沱楚王城是也余按楚遣屈匄伐秦秦发兵逆击之枝江之丹阳则距郢逼近秭归之丹阳则不当秦楚之路索隐因下文遂取汉中即谓丹阳在汉中皆非也此丹阳谓丹水之阳班志丹水出上洛岭山东至析入钧水其水盖在农丹水析两县之间武闗之外也秦楚交战当在此水之阳楚师既败秦师乘胜取上庸路西入以収汉中其势易矣索山客翻与埴同屈九勿翻冡知陇翻易弋防翻】楚师大败斩甲士八万虏屈匄及列侯执珪七十余人【执珪楚爵也执珪而朝者也】遂取汉中郡【自沔阳成固至新城上庸时皆汉中郡之地释名曰郡羣也人所羣聚也黄义仲十三州记曰郡之言君也改公侯之封而言君者至尊也今郡字君在其左邑在其右君为元首邑以载民故取名于君谓之郡】楚王悉发国内兵以复袭秦【复扶又翻】战于蓝田【班志蓝田县属京兆秦孝公置史记正义曰蓝田县在雍州东南八十里从蓝田闗入蓝田县时楚袭秦深入】楚师大败韩魏闻楚之困南袭楚至邓【邓春秋邓国之地班志邓县属南阳郡杜预曰颍川召陵县西有邓城括地志曰故邓城在豫州郾陵县东三十五里所谓在古召陵西十里者也召读曰邵】楚人闻之乃引兵归割两城以请平于秦　燕人共立太子平是为昭王【燕因肩翻】昭王于破燕之后【言燕国为齐所破已承其后也】吊死问孤与百姓同甘苦卑身厚币以招贤者谓郭隗曰齐因孤之国乱而袭破燕孤极知燕小力少【臧文仲曰列国有凶称孤礼也杜预曰列国诸侯无凶则称寡人郭姓出于周之虢公世亦谓虢公为郭公隗五罪翻少始绍翻】不足以报然诚得贤士与共国以雪先王之耻【谓燕王哙破国之耻哙苦夬翻】孤之愿也先生视可者得身事之郭隗曰古之人君有以千金使涓人求千里马者【春秋以来诸侯之国有防人秦汉之间有中防师古曰防洁也言其在中主知洁清洒扫之事盖王之亲旧左右也应劭曰防人如谒者防古翻洒所卖翻扫所报翻又皆音如字】马已死买其骨五百金而返君大怒涓人曰死马且买之况生者乎马今至矣不期年千里之马至者三【期读曰朞】今王必欲致士先从隗始况贤于隗者岂逺千里哉【言燕王若加礼于郭隗则四方之贤士闻之将不以千里为逺而来】于是昭王为隗攻筑宫而师事之于是士争趣燕【为于伪翻趣七喻翻】乐毅自魏往剧辛自赵往【剧竭防翻剧姓辛名剧姓莫知其所自出班志北海郡有剧县盖其先以县为姓也】眧王以乐毅为亚卿任以国政【为燕用乐毅破齐张本】　韩宣惠王薨子襄王仓立
　　四年蜀相杀蜀侯【相息亮翻蜀相陈荘也】　秦惠王使人告楚怀王请以武闗之外易黔中地【武闗左传之少习地在汉农郡析县西百七十里道通南阳晋太康地志曰武闗当冠军西括地志曰武闗在商州上洛县东武闗之外盖秦丹析商于之地黔音琹少始照翻冠工玩翻于音如字】楚王曰不愿易地愿得张仪而献黔中地张仪闻之请行王曰楚将甘心于子【楚王以堕张仪之诈故欲甘心焉】奈何行张仪曰秦彊楚弱大王在楚不宜敢取臣且臣善其嬖臣靳尚【嬖匹计翻又卑义翻靳居焮翻姓也】靳尚得事幸姬郑袖【郑以国为氏袖战国策作褏古字也】袖之言王无不听者遂往楚王囚将杀之靳尚谓郑袖曰秦王甚爱张仪将以上庸六县及美女赎之【上庸春秋庸国班志上庸县属汉中郡史记正义上庸县今房州宋白曰今房州竹山县古城即汉上庸县】王重地尊秦秦女必贵而夫人斥矣于是郑袖日夜泣于楚王曰臣各为其主耳【为于伪翻】今杀张仪秦必大怒妾请子母俱迁江南毋为秦所鱼肉也王乃赦张仪而厚礼之张仪因説楚王曰夫为从者无以异于驱羣羊而攻猛虎不格明矣【説式芮翻夫音扶从子容翻格当也刘伯荘曰格各额翻其字宜从手予据字书格击也鬬也从木亦通】今王不事秦秦刼韩驱梁而攻楚则楚危矣秦西有巴蜀治船积粟浮岷江而下【治直之翻江水出蜀郡湔氐道之岷山故谓之岷江释名曰江共也小流入其中所公共也】一日行五百余里不至十日而拒扞闗【徐广曰巴郡鱼复县有扞闗史记正义曰在峡州巴山县界扞寒旦翻】扞闗惊则从境以东尽城守矣【境楚境也扞闗楚之西境从境以东谓扞闗以东也】黔中巫郡非王之有【黔巨今翻班志巫县属南郡郦道元曰县故楚之巫郡杜佑曰今归州巴东县是也】秦举甲出武闗则北地絶【北地楚北境之地陈蔡汝颍是也】秦兵之攻楚也危难在三月之内【难乃旦翻】而楚待诸侯之救在半嵗之外夫待弱国之救忘彊秦之祸此臣所为大王患也【夫音扶为于伪翻】大王诚能听臣臣请令秦楚长为兄弟之国无相攻伐【令力丁翻】楚王已得张仪而重出黔中地【重难也以地为重意难割弃之】乃许之张仪遂之韩説韩王曰韩地险恶山居【之如也自楚如韩也韩有宜阳成臯南尽鲁阳皆山险之地説式芮翻】五谷所生非菽而麦【菽式竹翻豆也】国无二嵗之食见卒不过二十万【见卒见在之兵见贤遍翻】秦被甲百余万【被皮义翻】山东之士被甲蒙胄以防战秦人捐甲徒裼以趋敌【冑今谓之兠鍪捐与专翻弃也徒徒行也裼音锡袒也趋七喻翻鍪音牟】左挈人头右挟生虏夫战孟贲乌获之士以攻不服之弱国【挟户颊翻孟贲乌获古之勇士贲音奔】无异埀千钧之重于鸟卵之上必无幸矣【三十斤为钧必无幸矣言无幸而获全之理】大王不事秦秦下甲据宜阳塞成臯【下遐稼翻塞悉则翻】则王之国分矣鸿台之宫桑林之苑非王之有也为大王计莫如事秦以攻楚以转祸而悦秦计无便于此者韩王许之张仪归报秦王封以六邑号武信君复使东説齐王曰从人説大王者【复扶又翻从人合从之人也从子容翻説式芮翻】必曰齐蔽于三晋地广民众兵彊士勇虽有百秦将无奈齐何大王贤其説而不计其实今秦楚嫁女娶妇为昆弟之国韩献宜阳梁效河外【河外秦盖以河东为河外梁则以河西为河外张仪以秦言之也】赵王入朝割河间以事秦【朝直遥翻河间赵地汉文帝二年分为河间国应劭曰在两河之间唐为瀛州】大王不事秦秦驱韩梁攻齐之南地【汉泰山城阳齐南境之地也】悉赵兵度清河指博闗临菑即墨非王之有也【博闗在济州西界之博陵史记正义曰博闗在博州赵兵从贝州度清河指博闗则漯河以南临菑即墨危矣济子礼翻漯托合翻】国一日见攻虽欲事秦不可得也齐王许张仪张仪去西説赵王曰大王収率天下以摈秦秦兵不敢出函谷闗十五年【摈必刃翻事见上巻显王三十六年】大王之威行于山东敝邑恐惧【春秋以来列国交聘行人率自称其国曰敝邑】缮甲厉兵力田积粟愁居慑处不敢动揺【慑之涉翻怖也心伏也失常也失气也处昌吕翻】唯大王有意督过之也【师古曰督过视责也索隐曰督者正其事而责之督过是深责其过也】今以大王之力举巴蜀【事见愼靓王五年】并汉中【事见上三年】包两周【元年服韩魏则包两周矣】守白马之津【班志白马县属东郡水经注白马津在白马城之西北白马城唐为滑州治所开山图曰白马津东可二十许里有白马山山上常有白马羣行悲鸣则河决驰走则山崩后人因以名县及津按通鉴不语怪今此注亦近于怪姑以广异间耳】秦虽僻逺然而心忿含怒之日久矣今秦有敝甲凋兵军于渑池【敝败恶也凋瘁也半伤也败甲凋兵谦其辞言军于渑池则张其势以临赵矣康曰渑池赵邑予据赵与韩魏接境韩有野王上党魏有河东河内而渑池则秦地也汉为县属农郡赵安能越韩魏而有之康説非是渑莫善翻又莫忍翻】愿渡河逾漳据畨吾【言欲自渑池北度河又自此东逾漳水而进据畨吾此亦张声势以临赵也畨吾即汉常山郡之蒲吾县也刘昭注曰史记畨吾君杜预云晋之蒲邑也此説非括地志畨吾故城在恒州房山县东二十里畨音婆又音盘】防邯郸之下愿以甲子合战正殷纣之事【武王伐纣癸亥陈于商郊甲子昧爽纣帅其旅若林防于牧野前徒倒戈攻其后以北遂以胜殷杀纣张仪引以惧赵其有所侮而动亦已甚矣邯郸赵都音寒丹】谨使使臣先闻左右【使臣上疏吏翻】今楚与秦为昆弟之国而韩梁称东藩之臣齐献鱼盐之地【齐东濒于海海滨广斥鱼盐所出也此时齐未尝献地于秦张仪驾説以恐动赵耳】此断赵之右肩也夫断右肩而与人鬭【夫音扶断丁管翻】失其党而孤居求欲毋危得乎今秦发三将军其一军塞午道【索隐曰午道当在赵之东齐之西午道地名也郑云一纵一横为午谓交道也塞悉则翻】告齐使度清河军于邯郸之东【邯郸音寒丹】一军军成臯驱韩梁军于河外【史记正义曰河外谓郑滑州北临河予谓此河外亦因赵而言之】一军军于渑池约四国为一以攻赵赵服必四分其地【言秦约齐韩魏四分赵地】臣窃为大王计莫如与秦王面相约而口相结常为兄弟之国也赵王许之【当时赵于山东最强且主从约张仪説之亦费辞矣】张仪乃北之燕【燕因肩翻】説燕王曰今赵王已入朝効河间以事秦【张仪自赵至燕借此气势而为是虚言以动燕耳朝直遥翻】大王不事秦秦下甲云中九原【虞氏记曰赵自五原河曲筑长城东至阴山又于河西造大城一箱崩不就乃改卜阴山河曲而祷焉昼见羣鹄游于云中徘徊经日见火光在其下乃即其处筑城今云中城是也予谓此亦语怪郦道元为后魏书之耳宋白曰胜州榆林县界有云中古城赵武矦所筑秦置云中郡唐为单于都防府班志九原县属五原郡汉之五原即秦之九原郡也唐为豊盐等州之地宋白曰唐豊州治九原县按云中九原皆在燕之西秦自上郡朔方下兵则可至史记正义曰古云中九原郡皆在胜州云中郡故城在榆林东北四十里九原郡故城在胜州西界今连谷县是下遐稼翻元为干伪翻】驱赵而攻燕则易水长城非大王之有也【水经注易水出涿郡故安县阎乡西山东届关城西南即燕长城门也易水又歴长城而东过范阳容城安次泉州县南而东入海】且今时齐赵之于秦犹郡县也不敢妄举师以攻伐今王事秦长无齐赵之患矣【以利动之】燕王请献常山之尾五城以和【常山即北岳恒山也汉文帝讳恒改曰常山置常山郡班志常山在常郡上曲阳县西北其尾则燕之西南界也】张仪归报未至咸阳秦惠王薨子武王立【索隐曰武王名荡】武王自为太子时不説张仪【説读曰悦】及即位羣臣多毁短之【毁短訾毁而数其短也】诸侯闻仪与秦王有隙【隙乞逆翻怨隙也衅隙也物之有鏬衅者为有隙人之与人有怨者亦为有隙】皆畔衡复合从【衡读曰横从子容翻以此观之此时六国之势利在合从而从张仪连衡者畏秦而揺于仪之説耳】
　　五年张仪説秦武王曰为王计者东方有变【韩魏皆在秦之东説式芮翻】然后王可以多割得地也臣闻齐王甚憎臣臣之所在齐必伐之臣愿乞其不肖之身以之梁【不肖谦言无所肖似也魏都大梁】齐必伐梁齐梁交兵而不能相去【言兵交不解各欲去而不能也】王以其间伐韩【间居苋翻间隙也又居闲翻中间也】入三川挟天子案图籍此王业也【张仪欲倾周而为秦始终以此説为主挟户颊翻】王许之齐王果伐梁梁王恐张仪曰王勿患也【言勿以为患】请令齐罢兵【令卢经翻使也下同】乃使其舍人之楚借使谓齐王曰【之往也如也不敢径遣人使齐而往楚借使借使言借楚人以为使借子夜翻康资昔切使疏吏翻】甚矣王之托仪于秦也齐王曰何故楚使者曰张仪之去秦也固与秦王谋矣欲齐梁相攻而令秦取三川也今王果伐梁是王内罢国而外伐与国【罢读曰疲】而信仪于秦王也齐王乃解兵还【还从宣翻又如字】张仪相魏一岁卒【相息亮翻卒子恤翻】
　　仪与苏秦皆以纵横之术游诸矦致位富贵天下争慕效之【纵子容翻】又有魏人公孙衍者号曰犀首亦以谈説显名【説式芮翻】其余苏代苏厉周最楼缓之徒纷纭徧于天下务以辩诈相高不可胜纪【姓谱曰周姓本自周平王子别封汝川人谓之周家因氏焉一云以赧王为秦所灭黜为庻人百姓称为周家因氏焉予按商有太史周任谓为周姓所自出夫岂不可又赧王于时未灭不可谓周最出于赧王楼姓夏少康之裔周封为东楼公子孙因氏焉师古曰纷纭兴作貌又物多而乱貌胜音升赧奴版翻夏户雅翻少始照翻裔苖裔】而仪秦衍最着【著者显著于时】孟子论之曰或谓公孙衍张仪岂不大丈夫哉一怒而诸侯惧安居而天下熄【熄灭也火灭为熄此言天下兵革之事熄灭也】孟子曰是恶足为大丈夫哉【恶音乌】君子立天下之正位行天下之正道得志则与民由之不得志则独行其道富贵不能淫贫贱不能移威武不能诎【诎与屈同】是之谓大丈夫扬子法言曰或问仪秦学乎鬼谷术而习乎纵横言安中国者各十余年是夫【夫音扶】曰诈人也圣人恶诸【恶乌路翻】曰孔子读而仪秦行【谓读孔子之言而行仪秦之事】何如也曰甚矣凤鸣而鸷翰也【翰矦旰翻又矦安翻羽翰】然则子贡不为欤曰乱而不解子贡耻诸【太史公曰子贡一出存鲁乱齐破吴彊晋而覇越温公曰考其年与事皆不合葢六国游説之士托为之辞太史公不加考订因而记之杨子云亦据太史公书发此语也説式芮翻】説而不富贵仪秦耻诸【説式芮翻】或曰仪秦其才矣乎迹不蹈已【宋咸曰蹈践也言仪秦之才术超卓自然不践循旧人之迹践慈演翻】曰防在任人帝而难之【书舜典而难任人孔安国注云任佞也难拒也言佞人则斥远之任音壬难乃旦翻】不以才乎才乎才非吾徒之才也
　　秦王使甘茂诛蜀相庄【四年蜀相杀蜀矦秦武王故诛之史记庄作壮秦纪案秦既得蜀使陈庄相蜀从庄为足】　秦王魏王防于临晋【班志临晋县属冯翊故大荔也秦取之更名临晋应劭曰临晋水故名臣瓉曰晋水在河之东北县在河之西不得临晋水旧説秦筑高垒以临晋国故曰临晋章怀太子贤曰临晋故城在今同州朝邑县西南予按唐书地理志蒲州有临晋县宋白曰汉临晋县在今临晋县东南十八里故解城是也后魏改为北解县周省隋分猗氏县置桑泉县唐天寳十二载改临晋县天寳之改县必有所据则应劭临晋水之説未可厚非秦之临晋在河西臣瓉章怀之説皆是也更工衡翻应乙陵翻瓉藏旱翻朝直遥翻解户买翻载祖亥翻】　赵武灵王纳吴广之女孟姚【吴姓以国为氏】有宠是为惠后【孔颖达曰后后也言其后于天子亦以广后也战国诸侯僣王亦称其夫人为后】生子何【为立何而长子章争国张本长知两翻】
　　六年秦初置丞相以樗里疾为右丞相【应劭曰丞者承也相者助也荀悦曰秦本次国命卿二人故置左右丞相无三公官樗里疾秦惠王之弟也高诱曰疾居渭南之阴乡其里有大樗树故号樗里子相息亮翻樗丑于翻诱羊乆翻】
　　七年秦魏防于应【左传曰邘晋应韩武之穆也杜预注云应国在襄阳城父县西予按襄阳无城父县后汉志颍川父城县西南有应乡古应国也括地志曰故应城因应山为名古之应国在汝州鲁山县东三十里应乙陵翻邘音于】　秦王使甘茂约魏以伐韩而令向寿辅行甘茂令向寿还谓王曰魏聼臣矣【令卢经翻使也向式让翻姓也姓谱向姓本自宋文公枝子向文旰旰孙戌以王父字为氏予按左传向戌本出于宋桓公孟子为齐卿出吊于滕王使王驩为辅行赵岐注曰辅行副使也旰音榦戌音恤传直恋翻使疏吏翻】然愿王勿伐王迎甘茂于息壤而问其故【柳宗元曰地长隆然而起夷之而益高者为息壤异书有云鲧窃帝之息壤以堙洪水意者此所谓息壤葢以地长得名长音知两翻】对曰宜阳大县其实郡也【杜佑曰春秋时列国相灭多以其地为县则县大而郡小故赵鞅曰上大夫受县下大夫受郡至于战国则郡大而县小矣故甘茂曰宜阳大县其实郡也汉官仪曰凡郡或以列国陈鲁齐吴是也或以旧邑长沙丹阳是也或以山陵太山山阳是也或以川原西河河东是也或以所出金城城下得金酒泉泉味如酒豫章樟树生庭雁门雁之所育是也或以号令夏禹合诸矦大计东冶之山防计因名防稽是也令力正翻名会古外翻】今王倍数险行千里攻之难【倍与背同音蒲昧翻数险谓函谷及三崤之险】鲁人有与曾参同姓名者杀人人告其母其母织自若也【参所金翻一音七南翻】及三人告之其母投杼下机逾墙而走【杼直吕翻説文曰杼机之持纬者盖今所谓梭梭苏禾翻】臣之贤不若曾参王之信臣又不如其母疑臣者非特三人臣恐大王之投杼也魏文侯令乐羊将而攻中山三年而防之【事见一巻威烈王二十三年令音卢经翻将即亮翻】反而论功文矦示之谤书一箧【谤讪也毁也箧竹笥也音古頬翻】乐羊再拜稽首曰此非臣之功君之力也【稽首首至地也稽音启】今臣覉旅之臣也【甘茂楚下蔡人故云然覉居宜翻寄也旅客也】樗里子公孙奭挟韩而议之王必聼之【樗且于翻奭施只翻挟户颊翻】是王欺魏王而臣受公仲侈之怨也【公仲侈韩相也】王曰寡人弗聼也请与子盟乃盟于息壤秋甘茂庻长封帅师伐宜阳【长知丈翻帅读曰率】
　　八年甘茂攻宜阳五月而不防樗里子公孙奭果争之秦王召甘茂欲罢兵甘茂曰息壤在彼【征前盟也】王曰有之因大悉起兵以佐甘茂【佐助也】斩首六万遂防宜阳韩公仲侈入谢于秦以请平【请平犹请和也】　秦武王好以力戏【好呼到翻】力士任鄙乌获孟説皆至大官【乌姓也春秋时齐有大夫乌枝鸣姓谱孟姓鲁桓公之子仲孙之仲孙为三桓之孟故曰孟氏任音壬説读曰悦】八月王与孟説举鼎絶脉而薨【脉莫获翻脉者系络脏腑其血理分行干支体之间人举重而力不能胜故脉絶而死按史记甘茂传云武王至周而卒于周盖举鼎者举九鼎也世家以为龙文赤鼎史记脉作膑】族孟説【族者诛夷其族】武王无子异母弟稷为质于燕【质音致燕因肩翻】国人逆而立之【逆迎也】是为昭襄王昭襄王母芈八子【楚姓也汉因秦制嫡称皇后次称夫人又有美人良人八子七子长使少使之号美人爵视二千石比少上造八子视千石比中更亡氏翻】楚女也寔宣太后　赵武灵王北略中山之地【略地之师速而疾杜预曰略者摠摄巡行之名也】至房子【班志房子县属常山郡史记正义曰房子今赵州县宋白曰天寳元年改曰临城】遂至代北至无穷【自代北出塞外大漠数千里故曰无穷战国防武灵王曰昔先君襄王与代交地城境封之名曰无穷之门所以诏后而期远也】西至河登黄华之上【史记正义曰黄华葢黄河侧之山名】与肥义谋胡服骑射以教百姓【骑竒寄翻】曰愚者所笑贤者察焉虽驱世以笑我胡地中山吾必有之遂胡服国人皆不欲公子成称疾不朝【朝直遥翻】王使人请之曰家聼于亲【亲谓父母也】国聼于君今寡人作教易服而公叔不服吾恐天下议己也制国有常利民为本从政有经令行为上【令力政翻】明德先论于贱而从政先信于贵【德欲其下及故先论于贱卑贱者感其德则德广所及可知矣法行自贵近始故先信于贵贵近者奉法则法之必行可知矣】故愿慕公叔之义以成胡服之功也公子成再拜稽首曰【稽音启】臣闻中国者圣贤之所教也礼乐之所用也逺方之所亲赴也蛮夷之所则效也今王舍此而袭逺方之服【则法也舍读曰舍袭重衣也】变古之道逆人之心臣愿王孰图之也【孰古熟字通】使者以报王自往请之【使疏吏翻】曰吾国东有齐中山【按赵都邯郸东接于齐中山在其东北故史记赵世家载武灵王之言曰吾国东有河薄落之水与齐中山同之盖河薄落之水在赵之东与齐中山同此地险也】北有燕东胡西有楼烦秦韩之边【史记正义曰营州之境即东胡乌丸之地林胡楼烦即岚胜之北也班志雁门郡楼烦县应劭注云故楼烦胡地岚胜以南石州离石蔺等七国时赵邉也与秦隔河晋洺潞泽等州皆七国时韩地赵之西邉也燕因肩翻】今无骑射之备则何以守之哉【骑竒寄翻】先时中山负齐之彊兵侵暴吾地系累吾民【先悉荐翻累力追翻】引水围鄗微社稷之神灵则鄗几于不守也【鄗赵邑汉光武改为高邑隋唐为柏乡县地唐属赵州鄗呼各翻几居衣翻】先君丑之【以为赵国之丑】故寡人变服骑射欲以备四境之难【难乃旦翻】报中山之怨而叔顺中国之俗恶变服之名【恶乌路翻】以忘鄗事之丑非寡人之所望也公子成听命乃赐胡服明日服而朝【朝直遥翻】于是始出胡服令而招骑射焉九年秦昭王使向寿平宜阳【平正也和也正宜阳之彊界而和其民人也向式亮翻】而使樗里子甘茂伐魏甘茂言于王以武遂复归之韩【史记正义曰武遂本属韩近平阳楚世家云韩先王之墓在平阳武遂去之七十里去年秦防宜阳因渉河城武遂今复归之韩复音如字】向寿公孙奭争之不能得【向式让翻】由此怨防甘茂茂惧辍伐魏蒲阪亡去【班志蒲阪县属河东郡旧曰蒲应劭曰秦始皇东巡见长阪因加阪云括地志蒲阪故城在蒲州河东县南五里阪音反】樗里子与魏讲而罢兵【讲和也】甘茂奔齐　赵王略中山地至宁葭【水经注衡漳水东北歴下博城西又西迳乐乡县故城南又东引葭水注之葭音加】西略胡地至榆中【水经注诸次水出上郡诸次山其水东迳榆林塞世又谓之榆林山即汉书所谓榆溪旧塞者自溪西去悉榆栁之薮缘歴沙陵届防兹县西出故云广长榆也王恢曰树榆为塞谓此苏林以为榆中在上郡非也按始皇本纪西北逐匈奴自榆中并河以东属之阴山然榆中在金城东五十许里阴山在朔方东以此推之不得在上郡予谓苏林之説固未为尽而道元所谓榆中在金城东五十许里亦非也据卫青取河南地案榆溪旧塞正在唐麟胜二州界其西则接古上郡之境况诸次水出上郡迳榆林塞入河则榆中在上郡之东明矣诸次水无西流至金城榆中之理夷考其故道元特以班志金城郡有榆中县遂牵合以为説不知此一节之误尤甚于苏林也史记正义曰榆中胜州此河北岸也杜佑曰胜州榆林郡南即秦榆林塞】林胡王献马【如淳曰林胡即儋林予谓此胡种落依阻林薄因曰林胡儋都甘翻种章勇翻】归使楼缓之秦仇液之韩王贲之楚【归谓赵王自略中山归也仇姓也春秋时宋有大夫仇牧液音亦之往也如也贲音奔康曰离之父翦之子予按离父翦子秦将也此王贲乃赵人康説非是将即亮翻】冨丅之魏【富姓也春秋时周有大夫富辰】赵爵之齐代相赵固主胡致其兵【相息亮翻致者使之至者】　楚王与齐韩合从【楚与齐韩合从寻即倍之适足致齐韩之兵耳从子容翻】
　　十年彗星见【彗星出所谓埽星本类星末类彗小者数寸长或竟天见则兵起主埽除除旧布新唐史臣曰彗体无光傅日以为光故夕见则东指晨见则西指或长或短光芒所及则为灾乂曰孛星彗之属也偏指曰彗气四出口孛孛者孛孛非常恶气之所生灾甚于彗天文书谓五星之精为妖岁星流为苍彗荧或填星散为赤彗黄彗太白辰星变为白彗黑彗彗祥歳翻又徐醉翻又旋芮翻见贤遍翻埽所报翻傅读曰附孛蒲内翻妖于遥翻塡读曰鎭】　赵王伐中山取丹邱爽阳鸿之塞又取鄗石邑封龙东垣【史记正义曰丹邱邢州县予按隋唐志邢州有内邱县汉之中邱县也未尝有丹邱不知其何据爽阳鸿之塞史记作华阳防之塞括地志曰北岳别名曰华阳台即常山也在定州恒阳县北百四十里徐广曰防作鸿鸿上故闗今名汝城在定州唐县东北六十里又有鸿上水出唐县北葛洪山山接北岳恒山皆在定州界班志石邑县属常山郡井陉山在西括地志石邑故城在恒州鹿泉县南三十五里封龙山一名飞龙山在恒州鹿泉县南四十五里邑盖因山为名洪氏释载后汉所立白石碑云常山国元氏县界有封龙山东垣即汉眞定国之眞定县汉髙帝更名史记正义曰赵之东垣在恒州眞定县南八里故常山城是也鄗呼各翻垣于元翻华户化翻恒户登翻防丑之翻陉音刑更工衡翻】中山献四邑以和　秦宣太后异父弟曰穰矦魏冉同父弟曰华阳君芊戎王之同母弟曰高陵君泾阳君魏冉最贤【秦封穰矦于陶陶即范蠡所居陶邑孟康曰陶即定陶班志定陶县属济阴郡下云封于穰与陶穰县属南阳郡去定陶差逺水经注曰穰矦封于穰益封于陶其免相也出之陶而卒陶有穰矦冢穰音人羊翻华阳即武王归马之地水经注洛水自上洛县东北分为二水枝渠东北出为门水水东北歴杨华之山即华阳也华音户化翻眉婢翻相息亮翻卒子恤翻冢知陇翻班志髙陵县属冯翊泾阳县属安定杜佑曰京兆泾阳县乃秦封泾阳君之地汉泾阳县在今平凉郡界泾阳故城是也宋白曰雍州泾阳本秦旧县与杜佑同索隐曰高陵君名显泾阳君名悝索山客翻悝苦回翻】自惠王武王时任职用事武王薨诸弟争立唯魏冉力能立昭王【惠王即惠文王昭王即昭襄王】昭王即位以魏冉为将军卫咸阳是岁庻长壮及大臣诸公子谋作乱【长知丈翻】魏冉诛之及惠文后皆不得良死【惠文后昭王嫡母也死于正命曰良死】悼武王后出居于魏【悼武王后即秦武王后昭王嫂也】王兄弟不善者魏冉皆灭之王少宣太后自治事任魏冉为政威震秦国【少诗照翻治直之翻为范睢间魏冉张本】
　　十一年秦王楚王盟于黄棘【史记正义曰黄棘盖在房襄二州予按班志南阳郡有棘阳县应劭曰县在棘水之阳】秦复与楚上庸【三年秦败楚师虏屈匄取楚上庸】十二年彗星见【彗祥岁翻乂徐醉翻旋芮翻见贤遍翻】　秦取魏蒲阪晋阳封陵【晋阳史记世家作阳晋其地当在蒲阪之东风陵之西大河之阳且本晋地也故谓之阳晋苏秦所谓卫阳晋之道盖以魏境有阳晋故在卫境者称卫阳晋以别之括地志曰晋阳故城今名晋城在蒲州虞乡县西水经注函谷闗直北隔河有崇阜巍然独秀世谓之风陵郦道元所谓函谷则潼闗也史记正义曰封陵在蒲州唐志河中府河东县南有风陵闗今若据括地志则晋阳亦通】又取韩武遂【九年秦归韩武遂】　齐韩魏以楚负其从亲【九年楚与齐韩合从盖即负之也从子容翻】合兵伐楚楚王使太子横为质于秦以请救【质音致】秦客卿通将兵救楚三国引兵去【将即亮翻又音如字领也】
　　十三年秦王魏王韩太子婴防于临晋韩太子至咸阳而归秦复与魏蒲阪【阪音反去年秦取魏蒲阪】　秦大夫有私与楚太子鬭者太子杀之亡归【楚太子质秦而亡归复质于齐秦以为言而诱防其父齐乘其父出而要之以利】
　　十四年日有食之既　秦人取韩穰【班志穰县属南阳郡以时考之当属楚然韩得颍川之地与南阳接境七国兵争疆之间一彼一此或者此时穰属韩欤穰之羊翻】蜀守煇叛秦秦司马错往诛之【蜀守蜀郡守也史记秦纪作蜀侯华阳国志曰秦封王子煇为蜀侯蜀侯祭归胙于王后母疾之加毒以进王大怒使司马错赐煇剑守音狩煇索隐音晖】　秦庶长奂防韩魏齐兵伐楚【修楚太子亡归之怨长知丈翻】败其师于重邱杀其将唐昧遂取重邱【唐姓本于唐尧春秋之时有二重邱衞孙蒯饮马于重邱杜预曰曹邑诸侯同盟于重邱杜预曰齐地时楚之境皆不至此吕氏春秋曰齐令章子与韩魏攻荆荆使唐薎将兵应之夹泚而军章子夜袭之斩薎于是水之上水经注曰泚水又西澳水注之水北出茈邱山南入于泚水意者重邱即茈邱也败补迈翻将即亮翻昧荀子作蔑杨倞注曰与昩同语音相近当音末索隐音莫葛翻重直龙翻茈才支翻】　赵王伐中山中山君犇齐
　　十五年秦泾阳君为质于齐【质音致】　秦华阳君伐楚大破楚师斩首三万杀其将景缺取楚襄城【班志襄城县属颍川郡有西不羮楚灵王所谓大城陈蔡不羮赋皆千乘是也将即亮翻陆徳明曰不羮旧音郎汉书地理志作更字乘防证翻】楚王恐使太子为质于齐以请平【为楚怀王入秦而卒齐留太子以邀楚张本】　秦樗里疾卒以赵人楼缓为丞相【樗丑于翻卒子恤翻相息亮翻】　赵武灵王爱少子何欲及其生而立之【少诗照翻及其生者及其生而亲见之】
　　十六年五月戊申大朝东宫【朝直遥翻】传国于何王庙见礼毕出临朝【庙见始即位而见祖庙也见贤遍翻】大夫悉为臣肥义为相国并传王【相国之官始此秦汉因之汉魏以降其位望尊于丞相相息亮翻】武灵王自号主父【主父言爲国之主之父也一曰言其子主国而已则父也】主父欲使子治国身胡服将士大夫西北畧胡地【治直之翻将即亮翻又如字】将自云中九原南袭咸阳于是诈自为使者入秦【使疏吏翻】欲以观秦地形及秦王之为人秦王不知已而怪其状甚伟非人臣之度【宾主相见交际之礼已方怪其非人臣】使人逐之主父行已脱闗矣审问之乃主父也【谓已脱身出秦闗也】秦人大惊　齐王魏王防于韩　秦人伐楚取八城秦王遗楚王书曰始寡人与王约为兄弟盟于黄棘【见上十一年遗于季翻】太子入质至驩也【质音致见十二年】太子陵杀寡人之重臣不谢而亡去【见十三年】寡人诚不胜怒【胜音升】使兵侵君王之边【谓战重邱取襄城】今闻君王乃令太子质于齐以求平【见十五年】寡人与楚接境婚姻相亲【妻父曰婚壻父曰姻字书婚昏也礼娶以昏时妇人隂也故曰婚壻家女之所因故曰姻字林婚妇家姻壻家贾公彦曰各据男女身则男曰昏女曰姻若以亲言之则女之父曰婚壻之父曰姻予按张仪言秦楚嫁女娶妇为昆弟之国考之于史自赧王四年至是年秦楚未尝嫁娶也至十九年楚怀王死于秦至二十三年楚襄王逆妇于秦盖先己约亲其后襄王终防始逆妇成婚姻】而今秦楚不驩则无以令诸侯【令力政翻】寡人愿与君王防武闗面相约结盟而去寡人之愿也楚王患之欲往恐见欺欲不往恐秦益怒昭睢曰毋行而发兵自守耳【睢息遗翻又七余翻】秦虎狼也有并诸侯之心不可信也怀王之子兰劝王行王乃入秦秦王令一将军诈为王伏兵武闗楚王至则闭闗刼之与俱西至咸阳朝章台如藩臣礼【朝直遥翻秦章台宫在渭南汉张敞走马章台街孟康曰在长安中臣瓉曰街在章台下汉长安在渭南以此言之章台宫在渭南明矣瓉藏旱翻】要以割巫黔中郡楚王欲盟秦王欲先得地楚王怒曰秦诈我而又彊要我以地【要一遥翻黔其今翻彊其良翻又其两翻】因不复许秦人留之【复扶又翻】楚大臣患之乃相与谋曰吾王在秦不得还要以割地而太子为质于齐【还从宣翻又音如字要一遥翻质音致】齐秦合谋则楚无国矣欲立王子之在国者昭睢曰王与太子俱困于诸侯今又倍王命而立其庻子不宜【睢息随翻倍蒲妹翻】乃诈赴于齐【诈言楚王薨而请太子还王楚】齐湣王召羣臣谋之或曰不若留太子以求楚之淮北【湣读曰闵楚灭陈蔡封畛于汝灭越取吴故地并有古徐夷之地皆在淮北即楚所谓下东国】齐相曰不可郢中立王【郢楚都班志南郡江陵县故楚郢都楚文王自丹阳徙此后九世平王城之又后十世秦拔之东徙夀春亦名曰郢水经江水东迳江陵县故城南又东迳郢城南注云今江陵城楚船官地春秋之者宫郢城即子囊遗言所城者刘昫曰故楚都之郢城今江陵县北十五里纪南城是也相息亮翻】是吾抱空质而行不义于天下也【质音致】其人曰不然郢中立王因与其新王市曰予我下东国吾为王杀太子【市谓相要以利如市道也予读曰与为于伪翻】不然将与三国共立之【三国谓齐韩魏】齐王卒用其相计而归楚太子【卒子恤翻】楚人立之　秦王闻孟尝君之贤使泾阳君为质于齐以请孟尝君来入秦秦王以为丞相【质音致】
　　十七年或谓秦王曰孟尝君相秦必先齐而后秦【先后皆去声】秦其危哉秦王乃以楼缓为相囚孟尝君欲杀之孟尝君使人求解于秦王幸姬姬曰愿得君狐白裘【狐白裘缉狐掖之皮为之所谓千金之裘非一狐之掖者也】孟尝君有狐白裘已献之秦王无以应姬求客有善为狗盗者入秦藏中【物之所藏曰藏音徂浪翻】盗狐白裘以献姬姬乃为之言于王而遣之【为于伪翻】王后悔使追之孟尝君至闗闗法鸡鸣而出客时尚蚤【蚤古早字通】追者将及客有善为鸡鸣者野鸡闻之皆鸣孟尝君乃得脱归　楚人告于秦曰頼社稷神灵国有王矣秦王怒发兵出武关撃楚斩首五万取十六城　赵王封其弟为平原君【班志平原县属平原郡胜封于东武城号平原君非封于平原也东武城属清河郡杜佑曰今贝州武城县是也盖定襄有武城时同属赵故此加东也】平原君好士【好呼到翻】食客尝数千人有公孙龙者善为坚白同异之辨【汉书艺文志公孙龙子十四篇注云即为坚白同异之辨者成元英荘子疏云公孙龙着守白论行于世坚白即守白也言坚执其説如墨子墨守之义自坚白之论起辨者互执是非不胜异説公孙龙能合众异而为同故谓之同异史记注曰晋太康地记云汝南西平县有龙渊水可用淬刀劒极坚利故有坚白之论云黄所以为坚也白所以为利也或曰黄所以为不坚白所以为不利二説未知孰是胜音升淬取内翻】平原君客之孔穿自鲁适赵【按孔丛子孔穿孔子之后孙愐曰孔姓殷汤之后本自帝喾元妃简狄吞乙卵生契赐姓子氏至汤以其祖感乙而生故名履字天乙后代以子加乙始为孔氏至宋孔父遭华督之难其子奔鲁故孔子生于鲁愐弥兖翻喾苦沃翻华户化翻难乃旦翻】与公孙龙论臧三耳【三耳如荘子所载鸡三足之説荘子防谓数起于一一与一为二二与一为三三名虽立寔无定体故鸡可以为三足则两耳三耳其説亦犹是耳一説耳主听两耳形也兼听而言可得为三臧臧获之臧臧获奴婢也】龙甚辩析【辩别也析分也言分别甚精微也】子高弗应俄而辞出明日复见平原君【子高孔穿字也复扶又翻】平原君曰畴昔公孙之言信辩也【毛晃曰畴曩也昔夕也畴昔曩夕也】先生以为何如对曰然几能令臧三耳矣【毛晃曰然如也是也语决辞几居依翻令使也音力丁翻】虽然寔难仆愿得又问于君今谓三耳甚难而寔非也谓两耳甚易而寔是也不知君将从易而是者乎其亦从难而非者乎平原君无以应明日谓公孙龙曰公无复与孔子高辩事也【易弋豉翻】其人理胜于辞公辞胜于理终必受诎邹衍过赵【过古禾翻】平原君使与公孙龙论白马非马之説【此亦荘子所谓狗非犬之説疏云狗之与犬一实两名名实合则此为狗彼为犬名实离则狗异于犬又墨子曰狗犬也然狗非狗犬也大指与白马非马之説同】邹子曰不可夫辩者别殊类使不相害序异端使不相乱抒意通指【夫音扶别彼列翻索隐曰抒音墅抒者舒也乂常恕翻康曰亦音舒】明其所谓使人与知焉不务相迷也【与音如字又读曰预】故胜者不失其所守不胜者得其所求【辩以求是辨虽不胜而得审其是所谓得其所求也】若是故辩可为也及至烦文以相假饰辞以相惇【惇都昆翻廹也诋也谁何也】巧譬以相移引人使不得及其意如此害大道夫缴纷争言而竞后息【索隐缴音纠康吉吊切非言其言戾纷然而争欲人先屈务在人后方止也】不能无害君子衍不为也座皆称善【言一座之人皆称衍言为善】公孙龙由是遂绌【通鉴书此言小辨终不足破大道绌音敕律翻説文曰绌贬下也又读与屈同】









　　资治通鉴巻三
　　钦定四库全书
　　资治通鉴巻四　　　　　宋　司马光　撰
　　胡三省　音注
　　周纪四【起阏逢困敦尽着雍困敦凡二十五年始甲子终戊子】
　　赧王中
　　十八年楚怀王亡归秦人觉之遮楚道【遮其归楚之路也】怀王从间道走赵【间隙也从空隙之路而行也间古苋翻走音奏又音如字】赵主父在代赵人不敢受怀王将走魏秦人追及之以归
　　鲁平公薨子缗公贾立【世本缗作湣】
　　十九年楚怀王发病薨于秦秦人归其丧【丧息郎翻】楚人皆怜之如悲亲戚诸侯由是不直秦　齐韩魏赵宋同击秦至盐氏而还【括地志盐氏故城一名司盐城在蒲州安邑县掌盐池之官因称盐氏徐广曰盐一作监】秦与韩武遂与魏封陵以和【十二年秦取魏封陵又取韩武遂今皆归之以和】　赵主父行新地【赵新取中山之地也行下孟翻】遂出代西遇楼烦王于西河而致其兵【赵北有林胡楼烦之戌汉鴈门郡楼烦县楼烦胡所居地西河即汉西河郡之地】　魏襄王薨子昭王立【世本曰昭王名遫】　韩襄王薨子厘王咎立【厘读曰僖】
　　二十年秦尉错伐魏襄城【尉盖国尉也班志襄城县属颍川郡以分地考之颍川属韩境盖魏与韩分有颍川之地用兵争彊疆埸之间朝韩暮魏则此时襄城或为魏土容亦有之埸音亦】赵主父与齐燕共灭中山迁其王于肤施【燕因肩翻班志肤施县属上郡唐属延州为州治所】归行赏大赦置酒酺五日【酺音蒲説文曰王德布大饮酒也师古曰酺之为言布也王德布于天下而合聚饮食为酺师古所注汉法也此言赵国内酺耳赦者宥有罪也】　赵主父封其长子章于代号曰安阳君【长知丈翻班志代郡有东安阳县括地志东安阳故城在朔州定襄县界】安阳君素侈心不服其弟【不服其弟为王也】主父使田不礼相之【相息亮翻】李兑谓肥义曰公子章彊壮而志骄党众而欲大田不礼忍杀而骄二人相得必有阴谋夫小人有欲轻虑浅谋徒见其利不顾其害难必不乆矣【夫音扶难乃旦翻下同】子任重而势大乱之所始而祸之所集也子何不称疾毋出而传政于公子成毋为祸梯【梯犹阶也以木为之以升高者也祸梯犹言祸阶也梯天黎翻】不亦可乎肥义曰昔者主父以王属义也【属之欲翻】曰毋变而度毋易而虑【而犹汝也】坚守一心以殁而世义再拜受命而籍之【记王命于籍也】今畏不礼之难而忘吾籍变孰大焉谚曰死者复生生者不愧吾欲全吾言安得全吾身乎子则有赐而忠我矣虽然吾言已在前矣终不敢失李兑曰诺子勉之矣吾见子已今年耳【已止也言肥义命止于今年也】涕泣而出李兑数见公子成以备田不礼【数见者相与谋为之备也数所角翻】肥义谓信期曰【索隐曰即下文高信也史记正义曰信音申康曰如字】公子章与田不礼声善而实恶内得主而外为暴【得主谓章为主父所怜也】矫令以擅一旦之命不难为也【矫令矫主父之令也令力正翻擅时战翻】今吾忧之夜而忘寐饥而忘食盗出入不可以不备【言盗在主父左右出入不可不备也】自今以来有召王者必见吾面我将以身先之无故而后王可入也【先悉荐翻】信期曰善主父使惠文王朝羣臣而自从旁窥之见其长子傫然也【朝直遥翻长知丈翻傫伦追翻懒懈貌少子临朝而长子朝之故其貌如此】反北面为臣诎于其弟【诎与屈同】心怜之于是乃欲分赵而王公子章于代【王于况翻又音如字】计未决而辍主父及王游沙丘【史记正义曰沙丘在邢州平乡县东北二十里余按沙丘台纣所作也班志云沙丘在钜鹿郡钜鹿县东北七十里】异宫【异宫而处也】公子章田不礼以其徒作乱诈以主父令召王肥义先入杀之高信即与王战【高信以王与公子章之徒战也】公子成与李兑自国至【赵都邯郸自邯郸至也邯郸音寒丹也】乃起四邑之兵入距难【距犹拒也难乃旦翻】杀公子章及田不礼灭其党公子成为相号安平君【相息亮翻班志涿郡有安平县非赵地也以公子成能平难而安国故以为号】李兑为司寇【司寇周六卿之一也掌刑】是时惠文王少【少诗照翻】成兑专政公子章之败也往走主父主父开之【谓开宫门内之也走音奏】成兑因围主父公子章死成兑谋曰以章故围主父即解兵吾属夷矣【夷诛也灭也】乃遂围之令宫中人后出者夷【令力正翻】宫中人悉出主父欲出不得又不得食探雀鷇而食之【尔雅曰生哺鷇生噣雏释云辩鸟子之异名也鸟子生而须母哺食者为鷇谓燕雀之属也生而能自啄食者为雏谓鸡雉之属也探吐南翻鷇居翻】三月余饿死沙丘宫主父定死乃发丧赴诸侯主父初以长子章为太子后得吴娃爱之【长知丈翻吴娃谓吴广之女孟姚也见上巻五年吴楚之间谓美女曰娃娃音于佳翻】为不出者数岁【为于伪翻】生子何乃废太子章而立之【何即惠文王也】吴娃死爱弛怜故太子欲两王之犹豫未决故乱起　秦楼缓免相魏冉代之【相息亮翻】
　　二十一年秦败魏师于解【败补迈翻班志解县属河东郡宋白曰解县地即夏鸣条之野有盐池之利后汉干祐元年骑帅李茂贞奏置解州师古曰解蒲买翻】
　　二十二年韩公孙喜魏人伐秦【魏书人其将微也将即亮翻】穰矦荐左更白起于秦王以代向寿将兵【白姓也春秋之时秦有白乙丙穰人羊翻更工衡翻向息亮翻】败魏师韩师于伊阙斩首二十四万级虏公孙喜拔五城秦王以白起为国尉【战国之时有国尉有郡尉应劭曰自上安下曰尉武官悉以为称败补迈翻】　秦王遗楚王书曰楚倍秦秦且率诸矦伐楚愿王之饬士卒【饬治也整也遗于季翻倍蒲妹翻】得一乐战【乐音洛快意也言一战以快其意】楚王患之乃复与秦和亲【和亲者结和以相亲也复扶又翻又音如字】
　　二十三年楚襄王迎妇于秦
　　臣光曰甚哉秦之无道也杀其父而劫其子【谓楚怀王畱于秦而以困死秦王复遗襄王书以兵威劫之】楚之不竞也【杜预曰竞强也或曰竞争也言不能与秦争也】忍其父而婚其讐【谓楚襄王父死于秦是仇讐之国也忍耻而与之婚】乌呼楚之君诚得其道臣诚得其人秦虽彊乌得陵之哉善乎荀卿论之曰夫道善用之则百里之地可以独立不善用之则楚六千里而为讐人役【夫音扶】故人主不务得道而广有其势是其所以危也
　　秦魏冉谢病免以客卿烛寿为丞相【烛姓也左传郑有大夫烛之武】二十四年秦伐韩拔宛【宛故申伯国班志宛县属南阳郡唐为邓州南阳县宛于元翻】秦烛寿免魏冉复为丞相【相息亮翻】封于穰与陶谓之穰
　　矦又封公子市于宛公子悝于邓【悝苦回翻】
　　二十五年魏入河东地四百里【河东地盖安邑大阳蒲阪解县濒河之地阪音反解下买翻】韩入武遂地二百里于秦【武遂地十八年秦以予韩予读曰与】魏芒卯始以诈见重【芒谟郎翻姓也卯其名】
　　二十六年秦大良造白起客卿错伐魏至轵取城大小六十一【大良造即大上造之良者大上造秦十六爵轵音只轵县班志属河内郡唐为孟州济源县】二十七年冬十月秦王称西帝遣使立齐王为东帝欲约与共伐赵蘓代自燕来【使疏吏翻燕因肩翻】齐王曰秦使魏冉致帝子以为何如对曰愿王受之而勿称也秦称之天下安之王乃称之无后也【无后犹言未晩】秦称之天下恶之【恶乌路翻】王因勿称以收天下此大资也且伐赵孰与伐桀宋利【桀宋见下二十九年】今王不如释帝以收天下之望发兵以伐桀宋宋举则楚赵梁卫皆惧矣是我以名尊秦而令天下憎之【令卢经翻】所谓以卑为尊也【古人有言曰自卑者人尊之】齐王从之称帝二日而复归之【归帝号而不称也复扶又翻又音如字】十二月吕礼自齐入秦【姓谱曰太岳为禹心吕之臣故封吕矦后因以为氏古字脊骨之膂本作吕】秦王亦去帝复称王【去羗吕翻除也后以义推】　秦攻赵拔杜阳【徐广曰杜一作梗按班志杜阳在太原郡榆次县界杜阳县属扶风注云杜水南入渭诗曰自土师古注云緜诗自土沮漆齐诗作自杜言公刘自狄而来居杜与沮漆之地又云扶风栒邑有豳乡公刘所都审尔则杜阳近栒邑接上郡北地之境赵地西至上郡肤施或者其时并有杜阳欤沮七余翻枸须伦翻豳彼贫翻】
　　二十八年秦攻赵拔新垣曲阳【史记正义曰年表及括地志曲阳故城在怀州济源县西四十里新垣近曲阳未详端的之处余按班志王屋山在河东垣县沇水所出东流为济水经济水出河东垣县王屋山为沇水注云济水重源出温西北平地水有二源东源出原城东北晋文公以信降原即此城也俗以济水重源所发因复谓之济源城如此则济源去垣不逺矣盖新垣即河东之垣县也以县有迁徙谓其新邑为新垣也垣干元翻济子礼翻沇以转翻降戸江翻重直龙翻复扶又翻】
　　二十九年秦司马错击魏河内【汉河内郡即魏河内之地秦并属河东郡孟子记梁惠王曰河内凶则移其民于河东移其粟于河内盖魏之有国河东河内自为二郡也错七各翻又千故翻】魏献安邑以和秦出其人归之魏　秦败韩师于夏山【败补迈翻夏戸雅翻】　宋有雀生于城之陬【刘向説苑作鹯字林曰鹞属陆玑曰鹯似鹞青黄色燕颔句啄向风揺翅乃因风飞急疾击鸠鸽燕雀食之陬子矦翻隅也句古矦翻】史占之【史太史之属掌卜筮者】曰吉【凶人吉其凶】小而生巨必覇天下宋康王喜起兵灭滕伐薛【班志沛郡公丘县古滕国水经注滕城在蕃县西唐志滕县属徐州薛即孟甞君所封地蕃音反又音如字】东败齐取五城南败楚取地三百里西败魏军与齐魏为敌国乃愈自信其覇欲覇之亟成故射天笞地【败补迈翻亟己力翻射而亦翻后以义推笞击也音丑之翻】斩社稷而焚灭之【记曰共工氏有子曰句龙能平水土故祀以为社烈山氏之子曰柱为稷自夏以上祀之周弃亦为稷自商以来祀之自汉以下夏禹配食官社后稷配食官稷周礼注社稷土谷之神共读曰恭夏戸雅翻】以示威服鬼神为长夜之饮于室中室中人呼万岁则堂上之人应之堂下之人又应之门外之人又应之以至于国中无敢不呼万岁者天下之人谓之桀宋【言其昏暴如桀也】齐湣王起兵伐之民散城不守宋王奔魏死于温【温周司冦蘓忿生之邑班志温县属河内郡宋至此而灭湣读曰闵】
　　三十年秦王防楚王于宛【宛于元翻】防赵王于中阳【班志中阳县属西河郡水经注文水迳太原兹氏县故城之东潴为文湖文湖水又东迳中阳县故城东】秦蒙武击齐拔九城【风俗通东蒙主以蒙山为氏】　齐湣王既灭宋而骄乃南侵楚西侵三晋欲并二周为天子狐喧正议斮之檀衢【狐姓也春秋之时晋有狐突狐毛狐偃父子左传齐简公与妇人饮酒于檀台檀衢意其地为通檀台之衢路也尔雅四达谓之衢咺况晚翻又况逺翻斮侧略翻斩也】陈举直言杀之东闾【左传晋围齐州绰门于东闾杜预注曰齐东门】燕昭王日夜抚循其人益以富实【燕因肩翻】乃与乐毅谋伐齐乐毅曰齐霸国之余业也【毅鱼器翻自齐桓公霸天下国以彊大田氏借其余业】地大人众未易独攻也【易弋防翻】王必欲伐之莫如约赵及楚魏于是使乐毅约赵别使使者连楚魏且令赵嚪秦以伐齐之利【使者上疏吏翻令力丁翻以利诱之曰嚪嚪音田滥翻诱羊乆翻】诸矦害齐王之骄暴皆争合谋与燕伐齐【燕因肩翻】
　　三十一年燕王悉起兵以乐毅为上将军【上将军犹春秋之元帅帅所类翻】秦尉斯离帅师与三晋之师防之【尉秦官也斯离其名或曰斯姓也离名也斯蜀之西南夷种遂以为姓帅读曰率】赵王以相国印授乐毅乐毅并将秦魏韩赵之兵以伐齐齐湣王悉国中之众以拒之战于济西【相息亮翻将即亮翻湣读曰闵水经济水东北过寿张县西界北迳须昌谷城临邑县西又北迳北平隂城西又东北过卢县北皆齐地也济西地在济水之西济子礼翻下同】齐师大败乐毅还秦韩之师分魏师以略宋地部赵师以收河间【秦韩与齐隔远故先还其师宋地近于魏故使略之河间近于赵故以方略部赵取之此其部分非人所能及也宋地齐灭宋所取之地】身率燕师长驱逐北剧辛曰齐大而燕小【燕因肩翻剧竭防翻】頼诸矦之助以破其军宜及时攻取其边城以自益此长乆之利也【剧竭防翻姓也】今过而不攻以深入为名无损于齐无益于燕而结深怨后必悔之乐毅曰齐王伐功矜能谋不逮下废黜贤良信任謟谀政令戾虐百姓怨怼【怼直类翻】今军皆破亡若因而乘之其民必叛祸乱内作则齐可图也若不遂乘之待彼悔前之非改过恤下而抚其民则难虑也遂进军深入齐人果大乱失度【难虑谓难为计虑也失度失其常度也】湣王出走乐毅入临淄取寳物祭器输之于燕燕王亲至济上劳军行赏飨士【燕因肩翻济子礼翻劳力到翻】封乐毅为昌国君【班志昌国县属齐郡封毅为昌国君以其能昌大燕国也】遂使畱徇齐城之未下者齐王出亡之卫卫君辟宫舍之称臣而共具【辟读曰避共音供又居用翻】齐王不逊卫人侵之齐王去奔邹鲁有骄色邹鲁弗内遂走莒【莒春秋莒子之国齐灭之班志莒县属城阳国国都也宋白曰周武王封少昊之后嬴姓兹舆于莒始都计斤城在今高密县东南四十里春秋时徙于莒隐公二年莒人入向注云今城阳莒县莒自初封二十三君为楚简王所灭汉为莒县城阳王所都莒音居御翻】楚使淖齿将兵救齐因为齐相淖齿欲与燕分齐地【索隐曰淖女教翻康曰竹角切姓也相息亮翻】乃执湣王而数之【数其罪也师古曰数所具翻宋祁曰所主翻】曰千乘博昌之间方数百里血沾衣【汉置千乘郡博昌县属焉后汉更千乘郡为乐安国十三州志曰昌水其势平故曰博昌唐志千乘博昌二县皆属青州乘绳证翻雨主遇翻自上而下曰】王知之乎曰知之嬴博之间地坼及泉【班志嬴博二县属泰山郡】王知之乎曰知之有人当阙而哭者求之不得去则闻其声王知之乎曰知之淖齿曰天血沾衣者天以告也地坼及泉者地以告也有人当阙而哭者人以告也天地人皆告矣而王不知诫焉【诫与戒同戒警敕也毛晃曰警敇之辞曰诫此言天地人皆以相警敕也】何得无诛遂弑王于鼓里【鼔里莒中地名近齐庙】
　　荀子论之曰国者天下之利势也得道以持之则大安也大荣也积美之源也不得道以持之则大危也大累也【累力伪翻事相縁及也】有之不如无之及其綦也【齐人谓极为綦音其下綦之同】索为匹夫不可得也【索山客翻求也】齐湣宋献是也【湣读曰闵宋献意即指宋康王】故用国者义立而王信立而霸权谋立而亡挈国以呼礼义而无以害之【挈即提挈之挈音诘结翻】行一不义杀一无罪而得天下仁者不为也防然扶持心国且若是其固也【防然落石貌言其持心持国防然如石之固防歴各翻】之所与为之者之人则举义士也之所以为布陈于国家刑法者则举义法也主之所极然【毛晃曰然如也是也】帅羣臣而首向之者则举义志也【帅读曰率首所救翻志者心之所主也】如是则下仰上以义矣【仰鱼亮翻凡仰给仰成之仰皆同音】是基定也基定而国定国定而天下定故曰以国济义一日而白汤武是也【基址也本也为土立址曰基为木立根本亦曰基白明也】是所谓义立而王也德虽未至也义虽未济也然而天下之理略奏矣【杨倞曰略有节奏也】刑赏已诺信于天下矣【诺人应声也信人不疑而心孚也】臣下晓然皆知其可要也【要一遥翻约也勤也求也】政令已陈虽覩利败不欺其民【令力正翻】约结已定虽覩利败不欺其与【与党与也即下文所谓与国也】如是则兵劲城固敌国畏之国一綦明【杨倞曰此綦当作基今谓此綦字从上注所谓齐人之言其义亦通明显也】与国信之虽在僻陋之国威动天下五伯是也是所谓信立而霸也【伯读曰霸五霸夏昆吾商大彭豕韦周齐桓晋文或曰齐桓晋文宋襄秦穆楚荘为五霸】挈国以呼功利不务张其义齐其信唯利之求内则不惮诈其民而求小利焉外则不惮诈其与而求大利焉内不修正其所以有然常欲人之有如是则臣下百姓莫不以诈心待其上矣上诈其下下诈其上则是上下析也【析先的翻分也离也】如是则敌国轻之与国疑之权谋日行而国不免危削綦之而亡齐湣薛公是也【湣读曰闵薛公谓孟尝君孟尝君卒齐与诸矦共灭薛卒子恤翻】故用彊齐非以修礼义也非以本政教也非以一天下也绵绵常以结引驰外为务【引读曰靷音羊晋翻丁度曰靷驾牛具在胷曰靷盖驾马亦用靷也】故彊南足以破楚西足以诎秦北足以败燕中足以举宋【史记齐闵王十年伐燕取之二十三年与秦败楚于重丘南割楚之淮北三十六年与韩魏攻秦至函谷三十八年伐宋灭之通鉴据孟子以取燕事属之齐宣王败补迈翻诎与屈同音渠勿翻燕因肩翻】及以燕赵起而攻之若振槁然【燕因肩翻槁枯木也振揺也振已枯之木则其叶摧落而木根拨矣槁苦皓翻又音古老翻】而身死国亡为天下大戮后世言恶则必稽焉【稽考也又计校也】是无他故焉唯其不由礼义而由权谋也三者明主之所谨择也仁人之所务白也【白明白也】善择者制人不善择者人制之
　　乐毅闻昼邑人王蠋贤【刘熈曰画齐西南近邑音获索隐曰音胡卦翻括地志防里城在临淄城西北三十里春秋时棘邑又云澅邑蠋所居即此邑因澅水为名也京相璠曰今临淄有澅水西北入沛即班志所谓如水如时声相似然则澅水即时水也余按后汉耿弇攻张歩进军画中在临淄西安二邑之间蠋班固古今人表作歜音触据蠋字则当音蜀或音之欲翻康珠玉切通鉴以画邑为昼邑以孟子去齐宿于昼为据也若以孟子为据则昼读如字】令军中环昼邑三十里无入【环据汉书音义音宦】使人请蠋蠋谢不往燕人曰不来吾且屠昼邑蠋曰忠臣不事二君烈女不更二夫【燕因肩翻蠋音蜀更工衡翻】国破君亡吾不能存而又欲劫之以兵吾与其不义而生不若死遂经其颈于树枝自奋絶脰而死【经绞也缢也颈居郢翻头茎也自奋自奋起而还掷也脰大透翻颈也】燕师乘胜长驱齐城皆望风奔溃乐毅修整燕军禁止侵掠求齐之逸民显而礼之寛其赋敛【敛力验翻后以义推】除其暴令修其旧政齐民喜悦乃遣左军渡胶东东莱【胶东汉为王国水经胶水出琅邪黔陬县胶山北过胶东下密又北过东莱当利县入海胶水之东为胶东国胶水之西为胶西国东莱春秋莱子之国汉置东莱郡邪音耶】前军循泰山以东至海略琅邪【琅邪秦置为郡其地东至海南距淮】右军循河济屯阿鄄以连魏师【河济注己见一巻安王十五年然仅及济水入河而溢为荥一节今据水经济水自荥泽东流至济阴乘氏县西分为二渎其南渎为荷水东南流至山阳湖陆县与泗水合其北凟东北流入于钜野泽东北过东郡寿良县西界北迳须昌谷城至临邑县四渎津口与河水合此盖言齐地在河济之间者也参考上济西注可见济子礼翻阿东阿鄄鄄城鄄音绢乘绳证翻荷音柯】后军旁北海以抚千乘【旁歩浪翻自临淄东北至海北海地也汉置郡乘绳证翻】中军据临淄而鎭齐都祀桓公管仲于郊表贤者之闾封王蠋之墓【王蠋墓盖在昼】齐人食邑于燕者二十余君【封为君也】有爵位于蓟者百有余人【蓟燕都也班志蓟县属广阳国唐为幽州治所今为燕京水经注蓟城西北隅有蓟丘故名燕因肩翻蓟音计】六月之间下齐七十余城皆为郡县秦王魏王韩王防于京师
  </div>
  <div class="pagination">
   <a href="资治通鉴四库.html">
    上一页
   </a>
   <a href="资治通鉴四库.html">
    1
   </a>
   <span class="current-page">
    2
   </span>
   <a href="资治通鉴四库_page3.html">
    3
   </a>
   <a href="资治通鉴四库_page4.html">
    4
   </a>
   <a href="资治通鉴四库_page5.html">
    5
   </a>
   <a href="资治通鉴四库_page6.html">
    6
   </a>
   <a href="资治通鉴四库_page7.html">
    7
   </a>
   <span>
    ...
   </span>
   <a href="资治通鉴四库_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
