<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 198 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 198 页/共 372 页</h1>
    <div class="content">　　秋，七月，辛巳，左中奉大夫杨惇知舒州，代还，请戒监司、守臣修水利，诏付户部。帝曰：“平江堤堰不修，岁输米比旧亏十万斛。临安西湖，民间灌溉所资，其利不细，岁久亦填污，宜悉令修治。”
　　八月，庚戌朔，昭信军承宣使、镇江府驻答刂御前诸军统制王胜卒，谥毅武。
　　癸丑，复泰州兴化镇为县。
　　庚申，金以刘筈为司空，行台右丞相如故。
　　宰臣议徙辽阳、渤海之民于燕南，从之。侍从高寿星等当迁，诉于皇后，后以白金主。金主怒议者，杖平章政事秉德，杀郎中萨哈。
　　辛酉，宗正寺丞王葆言：“国家设法，应女户、单丁与夫得解举人、太学生并免丁役，盖本先王仁先孤寡，贵肄多士之意。顷议者历陈丁役之弊，遂有募人充役指挥。臣谓进纳杂流之人，物力高强，虽系单丁，自应雇募，至若前项三色亦令雇募，似为矫枉之过。且女户而无子孙，与虽有子孙而年在幼弱，皆穷民之无告者，若遽使当力役之事，则公私所费，必倍于豪强。故昨来指挥，寡妇有男为僧、道成丁者，并许募人充役，正恐奸民旋行规避尔。今州县之间，舞文以虐无告，则或指远适之缁黄为某氏之子孙，初不以存亡为别也，因使寡妇守志者，不免于执役困悴之患，其势迫而行者，家赀产业或破坏于后夫之手，是岂朝廷勤恤民隐之本心乎！得解举人名已登于天府，今乃同籍于役人；太学生身已隶于上庠，今乃心累于执役。是二者，其家或有兼丁，则力役自不妨充募，若乃单孓一身而奋身庠序者，不得自别于齐民，甚非陛下仁先孤寡、贵肄多士之意。望特诏有司重加省定，庶几孤寡得所而士知爱重。”帝曰：“单丁、女户，旧法免差役，后以许免者多，有司遂有雇募之请。宜令户部详其的确利害来上。”葆，昆山人也。既而本部请女户无子及得解举人、太学生单丁，并免身役，即特旨及因恩免解人，听募人充役，官司毋得追正身，从之。 
　　丙寅，太常少卿张杞充大金贺正旦使，武节大夫、和州团练使、知閤门事赵述副之；直秘阁、知临安府汤鹏举守司农卿，充贺生辰使，右武大夫、吉州刺史、带御器械石清副之。通好后，以庶官出疆自此始。
　　甲戌，诏以景灵宫绘像功臣之副藏于天章及秘阁，复故事也。
　　九月，辛卯，惠州刺史、知閤门事宋篯充大金贺正旦副使，以赵述疾告也。
　　丙申，金复以领行台尚书省事亮为平章政事。亮行至良乡，召还，未测金主意，大恐。既至，金主复任之，而亮逆谋益切。
　　初，左丞唐古辨，右丞相秉德，以被杖怨金主，与大理卿乌达谋废立，乌达以告亮。它日，亮与辨语及废立事，曰：“若举大事，谁可立者？”辨曰：“其胙王元乎？”问其次，曰：“邓王子阿林。”亮曰：“阿林属疏，安得立！”辨曰：“公岂有意耶？”亮曰：“果不得已，舍我其谁！”于是旦夕相与密谋。
　　左卫将军特斯疑之，以告皇后曰：“辨等每窃窃私议，窃疑之。”后以告金主。金主怒，召辨谓曰：“尔与亮谋何事？将如朕何！”杖之，馀释不问。
　　戊戌，金以右丞相宗本为太保、领三省事，以左副元帅宗敏领行台尚书省事，以平章政事秉德为尚书左丞相兼中书令，以司空刘筈为平章政事。
　　庚子，金以御史大夫宗甫参知政事。
　　金平章政事亮，以胙王元有人望，欲除之。会河南军士孙进自称皇弟阿禅大王，金主疑皇弟二字或在元也，使特斯鞫之，元状。亮怨特斯泄其谋，而知金主有疑元心，乃上言：“孙进反有端，不称它人，乃称皇弟大王。陛下弟止有元及扎拉耳，特斯鞫不以实，故出之。”金主以为然，使唐古辨、萧肄按问特斯，特斯自诬服故出元罪。十月，金主杀其弟北京留守胙王元、安武军节度使扎拉及左卫将军特斯。亮乘此挤阿林，杀之。阿林弟达兰，金主本无意诛之，亮曰：“其兄既已伏诛，其弟安得独存！”又杀之。金主以亮为忠，益信任之。遂降诏大赦。
　　丙辰，右承议郎、知新州张棣提举荆湖北路常平茶盐公事，以其再劾胡铨也。至官一日卒。
　　时责授濠州团练副使洪晧在英州，闽人右承务郎倪誉为守。誉老矣，内无奥主，闻棣以巧中迁客取使节，欲效之，即使兵马都监伺其隙，捕晧家奴置狱中，酿成其罪。未及发而誉死，事乃解。
　　降授文州刺史辛永完，勒停，送肇庆府编管。
　　永宗为湖南马步军副总管，居邵州。永宗以尝立军功，给真俸。守臣右韩散郎石稽中，知永宗为秦桧所恶，劾其冒请全俸，当计以赃，请下守臣阅实。稽中先以计取永宗所受御札送桧矣，永宗由是不能自明，诏稽中依条追理。稽中选郡僚之苛刻者籍其家，一簪不得留。既而稽中语其僚曰：“前赴其家燕集，以一器酌寿，今此器不见，岂隐之耶？”其残刻如此。
　　己巳，初复诸陵赞宫荐新之礼，用太常博士晋陵丁娄明请也。
　　癸酉，金以翰林学士完颜京为御史大夫。
　　金皇后费摩氏专政，性妒忌，挟制金主，故金主多以忿怒杀人。十一月，金主以积忿杀后，召胙王妃萨摩入宫。既而又杀德妃乌库哩氏、瓜勒佳氏、张氏，于是宫中近侍皆惧矣。
　　辛卯，帝亲飨太庙，至櫺星门，降辇，步趋斋殿，虚小次不入。壬辰，合祀天地于南郊，大赦。
　　甲辰，诏诸郡行乡饮酒之礼以取士。
　　先是司农卿汤鹏举言：“举人多冒贯求试，请于未下科诏前，令州县长吏籍定来岁当应举人名，州县学职事覆实，申教授预先引保，委无伪冒，然后许赴乡饮酒。若临时投状射保者，并不收试。”事下礼部。至是颁行焉。
　　金主出猎。十二月，己酉朔，还京。
　　壬子，军器监王会权尚书兵部侍郎。
　　金平章政事亮，与其党既定逆谋，欲得护卫图克坦额埒楚克、布萨思恭、近侍局直长大兴国为内应。亮先以女许字额埒楚克之子，而思恭微贱时为宗干所周恤，擢置宿卫，亮知其怀旧恩，密谓之曰：’我有一言欲告君久矣，恐泄于人，未敢也。”思恭曰：“肌肉之外，皆先太师所赐。苟有补于大王，死不敢辞。”亮曰：“主上失道，吾将行废立，必得君为助乃可。”思恭许之。亮复以告额埒楚克，额埒楚克素凶暴，闻之甚喜，曰：“何不早告我！废立之事，亦男子所为。主上不能保天下，人望所属，惟在阿家。今日之谋，乃我素志也。”
　　亮既结护卫，而金主所亲信惟大兴国，未尝轻去左右，每逮夜，金主就寝，兴国时从主者取符钥归家，主者即以付之，听其出入以为常。先是兴国尝荐罗卜藏于亮，亮用为令史，乃使罗卜藏结兴国。既而知其可与谋，乃邀至卧内，令解衣，欲与之俱卧，意有所属者。兴国固辞不敢，曰：“即有使，惟大王之命。”亮曰：“主上无故杀胙王元，又杀皇后，乃以元财赐阿兰，既又杀阿兰，遂以赐我，我深以为忧。”兴国曰：“是固可虑也。”亮曰：“朝臣旦夕危惧，皆不自保。向者我生日，因皇后附赐物，君遂被杖，我亦见疑，主上尝言会须杀君，我与君皆将不免。宁坐待死，何如举大事？我与大臣数人计已定矣。”兴国曰：“如大王言，事不可缓也。”乃约以初九日起事。
　　丁巳夜，布萨思恭、图克坦额埒楚克内直，亮及其妹夫图克坦贞及秉德、乌达等会于唐古辨家。辨因置馔，众皆恇惧不能食，辨独饱食自若。二鼓，兴国窃符，矫诏开宫门召唐古辨，守门者以辨为金主之驸马，不疑，内之，亮等怀刃随入。及殿门，卫士觉其异，辨等抽刃劫之，莫敢动。至寝殿，金主闻步履声，咄之，众皆却立。思恭曰：“事至此，不进得乎！”乃相与排闼而入。金主索榻上常所置佩刀，已为兴国先取投榻下矣。额埒楚克先持刃进弑，思恭次之，金主仆，亮复刃之，血溅其面及衣。
　　秉德意尚未有所属，思恭曰：“始者议立平章，今复何疑！”乃奉亮坐众前，称万岁。诈以金主将立后召诸王、大臣，曹国王宗敏闻召，惧不敢往，葛王褒曰：“叔父今不及往，明日如何相见？”宗敏入宫，亮欲杀之，尚犹豫，以问左右，乌达曰：“彼，太祖子也，不杀之，众人必有异议。”乃使思恭刃击宗敏，左右走避，肤发血肉，狼藉遍地。葛王见宗敏见杀，问曰：“曹王何罪而死？”乌达曰：“天许大事，尚已行之，此虮虱尔，何足道哉！”宗贤闻召，谓人曰：“主上必欲立胙王妻为后，我当力争之。”既至，被执，犹以为立后事，曰：“谁能为我言者？我死固不足惜，独念主上左右无助耳。”
　　亮既即位，废前主为东昏王，以秉德为左丞相兼侍中，以左副元帅唐古辨为右丞相兼中书令，以乌达为平章政事，布萨思恭为左副点检，以图克坦额埒楚克为右副点检，图克坦贞为左卫将军，大兴国为广宁尹。于是自太师、领三省事完颜勖等二十人，进爵增职各有差。
　　己未，金大赦，改皇统九年为天德元年。赐秉德等钱、绢、牲畜有差。
　　金主召参知政事萧肆，诘之曰：“学士张钧何罪被诛？尔何功受赏？”肄不能对。金主曰：“朕杀汝不难，人或以为报私怨也。”于是除名禁锢。
　　壬戌，帝恭谢景灵宫。
　　甲子，金主誓太祖庙，召秉德、辨、乌达、思恭、额埒楚克、兴国六人，赐以誓券。
　　金主将谒庙，以芮王亨为右卫将军，密谕之曰：“朕以太宗诸子过强，以卿材武，备左右耳。”亨，宗弼子也。
　　丙寅，金以燕京路都转运使刘麟为参知政事。
　　癸酉，金太傅、领三省事萧仲恭、尚书右丞禀罢，以行台尚书左丞温都思忠为右丞。
　　乙亥，金主追尊其父宗干为皇帝，庙号德宗，名其故居曰兴圣宫。
　　是月，责授濠州团练副使解潜卒。
　　潜以不附和议为秦桧所斥，既殁，丧不得归。后桧死，乃得归葬。
　　　　 ○高宗受命中兴全功至德圣神武文昭仁宪孝皇帝绍兴二十年（金天德二年）
　　春，正月，辛巳，金以同知中京留守事萧裕为秘书监。
　　甲申，金贺正旦国信副使西上閤门使刘箴辞行，国信使殿前右副都点检完颜衮以病不能入见，命医官赵琦送至境上，金主亦遣使趣之。
　　丁亥，军校施全劫秦桧于道，执得，诘之，曰；“举国与金为仇，尔独欲事金，我所以欲杀尔也！”壬辰，磔全于市。由是桧出，列兵五十，持长梃以自卫。
　　癸巳，金主尊嫡母图克坦氏及母大氏俱为皇太后。
　　金主之弑东昏也，图克坦闻之愕然，与太祖妃萧氏叹曰：“帝虽失德，人臣岂可如此。”及迎入宫，见金主，不贺，金主衔之。至是并加尊号，图克坦居东宫，号永寿宫；大氏居西宫，号永宁宫。其后图克坦太后生日，酒酣，大氏起为寿。图克坦太后方与坐客语，大氏跽者久之，金主怒而出。明日，召诸公主、宗妇与太后语者，皆杖之，大氏以为不可，金主曰；“今日之事，岂能尚如前日耶？”
　　先是金主之父宗干，从其国俗纳齐国公宗雄之妻，而宗雄妻与金主不相能。金主既篡位，囚宗雄妻于府署，旋并其子及宗雄孙七人杀而焚之，弃其骨于濠水。
　　甲午，以普安郡王第三子惇为右内率府副率。
　　癸卯，少傅、宁远军节度使、领殿前都指挥使职事杨存中，封恭国公。
　　乙巳，金主以励官守、务农时、慎刑罚、扬侧陋、恤穷民、节财用、审才实七事诏中外。
　　丙午，两浙转运判官曹泳，言右承务郎李孟坚省记父光所作《小史》，语涉讥谤，诏送大理寺。光在贬所，常作私史，孟坚间为所亲左奉议郎、新王宫大小学教授陆升之言之。升之讦其事，遂命泳究实。帝曰：“光初进用时，以和议为是，及得执政，遂以和议为非，其反覆如此。”
　　先是金乌达之妻唐古鼎格有淫行，秉德尝显斥之，乌达衔之，未发。金主既篡位，多忌，会有疾，少间，乌达谮之曰：“秉德见主上数日不视朝，语臣曰：‘若有不讳，谁当继者？’臣曰：‘主上有皇子。’秉德曰：‘孺子岂能胜任，必也葛王乎！’”金主信之，遂出秉德领行台尚书省事，限十日内发行。
　　二月，戊申朔，金封皇子宗寿为崇王。
　　庚戌，军器监丞齐旦请春月禁民采捕，秦桧曰：“正为孳育之时。”帝曰：“此系利害。”乃下之刑部。既而本部言春月在法不许采捕。
　　金主命给天水郡公孙女二人月俸。
　　丙寅，初作玉牒所。
　　戊辰，金群臣上金主尊号曰应天广运睿武宣文大明圣孝皇帝，诏中外。永寿、永宁两太后祖父，俱赠官有差。以唐古辨为左丞相，乌达为右丞相。
　　金主心忌辨，尝与辨观太祖像，指示辨曰：“此眼与尔相似。”辨色动，金主由是益忌之。
　　丁丑，閤门请自今北使在庭，非侍从而尝借官出使，免起居，如见充接伴，即依所借官叙位，从之。
　　是月，安南进驯象十。
　　三月，庚辰，金主使龙虎卫大将军、侍卫亲军马步军都指挥使完颜思恭，翰林直学士、通议大夫、知制诰翟永固，来报登位，遗帝金注碗二，绫罗三百，良马六。
　　癸未，端明殿学士、签书枢密院事余尧弼参知政事，给事中兼侍讲、权直学士院巫亻及为端明殿学士、签书枢密院事。
　　丙戌，参知政事余尧弼为贺大金登位使；镇东军承宣使、知閤门事郑藻假保信节度使，副之。
　　金主以其弟衮为司徒兼都元帅。
　　丙申，诏责受建宁军节度副使、昌化军安置李光，永不检举，右承务郎李孟坚，除名，峡州编管。
　　先是孟坚以《小史》事系狱，至是狱成。光坐主和议反覆，在贬所常出怨言，妄著私史，讥谤朝廷，意在侥幸复用，及与赵子祇于罢政后往来交结；孟坚亦为父被罪责降，怨望朝廷，记念所撰《小史》，对人扬说，故有是命。
　　于是前从官及朝士连坐着八人：徽猷阁直学士、致仕胡寅，坐与光通书，朋附交结，讥讪朝政；龙图阁学士、提举江州太平兴国宫程瑀，坐初除兵部侍郎日以缣帛遗光，且贻书云：“比来无知愚皆以视前为戒，可为叹息”；徽猷阁待制、提举江州太平兴国宫潘良贵，坐尝以团茶寄光，光遗良贵书，其别纸云：“仲晖不敢与书，患难至，能出一只手乎？”仲晖，楼炤字也。良贵答书曰：“参政患难至极矣，要以道自处。仲晖别纸已付之，但恐时未可耳。”直秘阁宗颖，坐尝寄光书云：“孤寒寡援，方赖钧庇，忽闻远适，本欲追路一见，失于探伺，不果如愿。”宝文阁学士、提举江州太平兴国宫张焘，左承议郎、新知邵州许忻，左朝奉大夫、新福建路安抚使参议官贺允中，左奉议郎、福建路安抚主管机宜文字吴元美，坐各与光相知密熟，书札往来，委曲存问，意光再用，更相荐引。诏：“寅落职，瑀、良贵、颖并降三官，焘、忻、允中、元美并降二官。”
　　庚子，余尧弼辞行，诏巫亻及兼权参知政事。
　　壬寅，右正言章厦奏：“右承议郎致仕胡寅，天资凶悖，敢为不义。寅为胡安国之子，不肯为亲母持服，士论沸腾，此其不孝之大罪也。寅初傅会李纲，后又从赵鼎，建明不通邻国之问，其视两宫播迁，如越人视秦人之肥瘠。后来梓宫既还，皇太后获就孝养，寅自知前言狂率，乃阴结异意之人，相与睥睨，作为记文，以为今日仕进之人，将赤族而不悟，此其不忠之大罪也。望特赐威断。”诏：“寅责授果州团练副使，新州安置。”
　　金主召见贺登极使，出徽宗玉带，使持以赐帝，且曰：“此天水郡王故物，今以赐汝主，俾汝主如见其父。并谕汝主，当不忘朕意也。”使退，秘书朗张仲轲曰：“希世之宝，轻赐可惜。”金主曰：“江南之地，它日当为我有，此置之外府耳。”由是臣下皆知金主有南伐意矣。
　　仲轲本市井无赖，能说传奇小说，杂以俳优诙谐语为业，金主旧引致左右以资戏笑，及篡位，遂擢用之，俄迁秘书丞，转少监。
　　金主以良弓赐右卫将军芮王亨。亨性直，材勇绝人，喜自负，辞曰：“所赐弓弱，不可用。”金主遂忌之，出为真定尹，谓亨曰：“太宗诸子方强，多在河朔、山东、真定据冲要，如有变，倚卿为重矣。”其实心忌亨也。
　　金主欲以勤政为名，召近臣讲论，每至夜分。尝问起居注杨伯雄曰：“人君治天下，其道何贵？”对曰：“贵静。”金主默然。明日，复谓曰：“我迁诸部明安分屯边戍，前夕之对。岂指是为非静耶？”对曰：“徙兵分屯，良策也；所谓静者，乃不扰之耳。”乙夜，复问鬼神事，伯雄进曰：“汉文帝召见贾谊，夜半前席，不问百姓而问鬼神，后世犹讥之。陛下不以臣愚陋，幸及天下大计，鬼神之事，未之学也。”金主曰：“但言之，以释永夜倦思。”伯雄不得已乃曰：“臣家有一卷书，记人死复生。或问：‘冥官何以免罪？’答曰：“汝置一册，白日所为，暮夜书之。不可书者，不可为也。’”金主为之改容。
续资治通鉴--●卷第一百二十九
●卷第一百二十九
　　　　【宋纪一百二十九】　起上章敦牂四月，尽玄黓涒滩十二月，凡二年有奇。
　　　　 ○高宗受命中兴全功至德圣神武文昭仁宪孝皇帝绍兴二十年（金天德二年）
　　夏，四月，戊午，金杀太傅、领三省事宗本及尚书左丞相唐古辨，遣使杀领行台尚书省事秉德。
　　初，金主为宰相，即患太宗诸子强盛，尝与辨、秉德言之。既篡位，并恶辨、秉德，乃与秘书监萧裕密谋，欲尽杀太宗诸子，而未有以文致其罪，裕曰：“尚书省令史萧玉，索为宗本所厚，人所共知。今托为玉告变状，以取信于人，可按籍诛也。”谋既定，使人召宗本等击鞠，金主先登楼，宗本及判大宗正事宗美至，即杀之。宗本既死，萧裕使人召萧玉。是日，玉送客出城，醉酒，露发披衣，以车载至裕第。逮日暮，玉酒醒，见军士守之，意为人所陷，以头触屋壁，号曰：“臣未尝犯罪，母年七十，幸哀怜之。”裕附耳告之曰：“主上以宗本诸人不可留，今已诛之，欲加以反罪，令汝上告其事，款状已具矣。”其状略曰：“秉德出领行台，与宗本别，因会饮，约内外相应。唐古辨言内侍张彦善相，相太傅有天子分，宗本曰：‘我有兄东京留守在，我何能为！’是时宗美言太傅正是太宗主家子，北京留守卞，临行与宗本言，事不可迟。宗本等将以日近围场内，决计行之云。”裕引萧玉见金主，具如款状所言。金主大喜，以款状宣示中外，遂杀东京留守宗懿、北京留守卞等，凡杀太宗子孙七十馀人，太宗后遂绝。
　　乌达亦言：“秉德饮酒宗本家，相者言其貌类赵太祖，秉德偃仰笑受其言。臣妻言秉德妻尝指斥主上，秉德与宗本别，指斥尤甚，且谓运数有归。其逆状甚明。”金主遂遣人杀秉德于行台。秉德，宗翰孙也。宗翰子孙被杀者三十馀人，宗翰后亦绝。
　　金主又杀诸宗室五十馀人。
　　辛酉，金以尚书省令史萧玉为礼部尚书，秘书监萧裕为尚书左丞，右丞相乌达为司空、左丞相兼侍中，赏告变功也。以刘筈为尚书右丞相，宗义、温都思忠为平章政事，以刘麟为尚书右丞，以布萨思恭为殿前都点检。
　　癸酉，左朝奉大夫、新知庐州吴逵言：“两淮之间，平原沃壤，土皆膏腴，宜谷易垦，稍施夫力，岁则有收，而茅苇翳塞，莫之加功。望置力田之科，募民就耕，赏以官资，辟田以广官庄。宜令江、浙、福建委监司、守臣，劝诱土豪大姓赴淮南从便开垦。田地归官庄者，岁收谷五百石免本户差役一次，七百石补进义副尉，至四千石补进武校尉，并作力田出身。其被赏后再开垦及元数许参选如法，理名次在武举特奏名出身之上，遇科场并得赴转运司应举。”从之。
　　五月，戊子，金以平章行台尚书省事、右副元帅大托卜嘉为行台尚书右丞相，元帅如故。壬辰，以左副元帅完颜杲为行台尚书左丞相，元帅如故；同判大宗正事宗安为御史大夫。
　　时杲自陕西入朝，因从容言曰：“唐建成不道，太宗以义除之，即位之后，力行善政，后世称贤。陛下以前主失德，大义废绝，力行善政，则如唐太宗矣。金主闻言色变，杲亦自悔其言。金主念杲久握兵在外，颇得士心，忌之，阳尊以殊礼，使系属籍，以玉带玺书赐之。杲至汴，诏谕托卜嘉无使杲预军事，杲不知，每事辄争之。托卜嘉诡曰：“太师梁王以陕西事属公，以河南事属托卜嘉，今未尝别奉诏命；若陕西之事，托卜嘉固不敢干涉也。”托卜嘉久在河南，将士畏而附之，杲始至势孤，争之不得，白于朝，大臣知金主旨，报曰：“如梁王教。”及诏使至汴，谕旨于托卜嘉，使还，托卜嘉独有附奏，杲不得与闻，人皆知金主使托卜嘉图之矣。
　　甲午，金国贺生辰使、侍卫马步军都指挥使完颜思恭、翰林直学士翟永固，见于紫宸殿。思恭等来报金主代立，既出境，就遣来贺。
　　六月，甲寅，徽猷阁待制、知台州萧振始至官。初，海寇聚众连年，其势益炽，至是犯台之临门寨、章安镇，故命振为守。
　　振抵官，奏乞殿前司水军统制王交同捕，许之。交至，振谓之曰：“滨海之民，数年苦贼，若能剿除，愿悉兵力战以宁一方。倘败事，振当奏劾。”交即具舰入海，大败贼众，馀党散去。振以数千缗犒交士卒，为之奏功，郡境遂宁。
　　庚申，捧日天武四厢都指挥使、武信军承宣使、新江南西路兵马钤辖李横移东路。
　　横寓信州，适贵溪魔贼窃发，守臣左朝散大夫季柽檄横统兵以备策应，遂获安堵。柽又遣离军人拱卫大夫、果州团练使、添差东南第五副将孙青统兵出战，旋即扑灭，乃诏青厘务。而帅臣王昫劾柽及知县事、左奉议郎叶颙、右朝散大夫，提举常平茶盐公事、权提刑张昌，不能觉察，致贼啸聚，并免官，仍削二秩。
　　癸亥，特进、观文殿大学士、万寿观使兼侍读秦熺，以进书恩迁少保。
　　是夏，故相赵鼎之子右承事郎汾，奉鼎丧归葬于衢州常山县。
　　时李光之狱始竟，而守臣左中奉大夫章杰，与鼎有宿憾，杰知中外士大夫平时与鼎有简牍往来，至是又携酒会葬，意可为奇货。乃遣兵官同邑尉翁蒙之，以搜私酿为名，驰往掩取；复疑蒙之漏言，潜戒左右伺察之。蒙之书片纸，遣仆自后垣出，密以告汾，趣令尽焚箧中书及弓刀之属。比官兵至，一无所得，杰怒，方深治蒙之，而追汾与故侍读范冲之子仲彪，拘于官兵之所。蒙之母诉于朝，秦桧咎杰已甚，诏移蒙之兰溪尉，下其事于浙东安抚司，事遂息。
　　杰客魏掞之，慨然以书谯杰，长揖而归，杰亦不害。掞之，建阳人，少有大志，师事籍溪胡宪。
　　秋，七月，癸未，安德军承宣使、知大宗正事士夽为昭信军节度使。
　　金左丞相乌达早朝，以阴晦将雨，意金主不视朝，先趋出，百官皆随之去。已而金主御殿，知乌达率百官出朝，恶之，己丑，出为崇义军节度使。以平章政事温都思忠为左丞相，以尚书左丞萧裕为平章政事，以右丞刘麟为左丞，以侍卫亲军步军都指挥使完颜思恭为右丞，参知政事张浩丁忧，起复如故。
　　八月，甲辰朔，诏特进、提举江州太平兴国宫、连州居住张浚移永州。
　　辛酉，权尚书礼部侍郎兼侍讲陈诚之，均州观察使、知閤门事钱恺，为大金贺正旦使副；起居舍人兼权直学士院王严，武节大夫、和州团练使、权知閤门事赵述，为生辰使副。述尝在遣中，以疾免，至是复命之。
</div>
    <div class="pagination">
<a href="续资治通鉴_page197.html">上一页</a><span>...</span><a href="续资治通鉴_page193.html">193</a><a href="续资治通鉴_page194.html">194</a><a href="续资治通鉴_page195.html">195</a><a href="续资治通鉴_page196.html">196</a><a href="续资治通鉴_page197.html">197</a><span class="current-page">198</span><a href="续资治通鉴_page199.html">199</a><a href="续资治通鉴_page200.html">200</a><a href="续资治通鉴_page201.html">201</a><a href="续资治通鉴_page202.html">202</a><a href="续资治通鉴_page203.html">203</a><span>...</span><a href="续资治通鉴_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
