<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 8 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 8 页/共 306 页</h1>
    <div class="content">　　姚姓曰重华【淮南子舜二瞳子是为重明】其先国于虞【系见前】故曰有虞氏
　　【丙戌】元载正月帝即位
　　帝服尧丧三年毕始格于文祖告即位以土徳王色尚赤
　　都蒲坂【故城在今山西蒲州府永济县亦曰虞都城】
　　询四岳
　　辟四门明四目达四聪
　　咨十二牧
　　帝曰食哉惟时柔逺【寛而抚之】能迩【扰而习之】惇徳【厚有徳】允元【信仁人】而难任人【任古文作壬拒奸恶也】蛮夷率服
　　命九官
　　命禹宅百揆弃为后稷播百谷契为司徒敷五教臯陶【字庭坚髙阳氏子考路史以臯陶为少昊之后四世今依杜预左传注】作士明五刑垂【勾龙之子】作共工主工师益作虞治山泽伯夷【垂之子或曰四岳】作秩宗典三礼防【亦曰后防】典乐敎胄子龙【路史曰晏龙】作纳言出纳帝命
　　封尧子朱于丹【今山东青州府临朐县东北有丹水竹书纪年尧处丹朱于丹水即此】初尧让天下于舜处子朱于丹渊【即丹水】为诸侯至是封朱以奉尧祀礼乐如之谓之虞宾示弗臣也
　　封弟象于有庳【今湖南永州府道州有鼻亭水经注谓之有鼻墟即有庳也】
　　象虽为诸侯不为政使吏治其国而纳其贡赋焉
　　建学
　　太学曰上庠在西郊小学曰下庠在国中
　　始养老【皇侃曰养老之礼四三老五更一也子孙死王事养其父祖二也致仕之老三也庻人之老四也】
　　养国老于上庠养庶老于下庠俱以燕礼【一献既毕皆坐而饮酒】
　　禹臯陶陈谟【书序臯陶矢厥谟禹成厥功帝舜申之作大禹臯陶谟益稷】
　　【丁亥】二载作五弦琴
　　帝作五弦之琴以歌南风其诗曰南风之薫兮可以觧吾民之愠兮南风之时兮可以阜吾民之财兮
　　【戊子】三载考绩
　　三考黜陟幽明
　　【庚寅】五载作九韶乐
　　防为乐正正六律和五声以通八风重黎欲求益人帝曰一防足矣于是作箾韶乐九成百兽率舞凤凰来仪
　　【辛夘】六载巡狩
　　帝五载一巡狩羣后徳让贡正声而九族【奏】具成【诸侯贡其正声而天子九奏之乐乃具成】
　　【金氏履祥曰此采诗作乐之始】
　　【己亥】十有四载帝作歌
　　帝庸作歌曰敕天之命惟时惟几乃歌曰股肱喜哉元首起哉百工熈哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉于时景星出卿云兴百工相和而歌帝乃偶之曰卿云烂兮糺缦缦兮日月光华旦复旦兮八伯【东阳伯羲伯南页伯羲伯西秋伯和伯北冬伯和伯】进稽首曰明明上天烂然星陈日月光华宏于一人【十有五载帝载歌曰日月有常星辰有行四时顺经万姓允成于子论乐配天之灵迁于贤善莫不咸聴鼚乎鼓之轩乎舞之菁华既竭褰裳去之】
　　【丁巳】三十有二载命禹摄位
　　帝之子商均不肖于是命禹摄位禹让于臯陶帝曰惟汝谐命之曰人心惟危道心惟微惟精惟一允执厥中
　　【戊午】三十有三载禹受命于神宗
　　禹受命于尧之庙率百官若帝之初
　　【辛酉】三十有六载有苗【三苗余孽】格
　　时有苗弗率帝命禹徂征禹誓师于众奉辞伐罪三旬苗民逆命益赞于禹班师振旅帝乃诞敷文徳舞干羽于两阶七旬有苗格
　　【癸酉】四十有八载帝崩于苍梧【山名亦曰九疑在今湖南永州府宁逺县】塟零陵【帝舜陵在今宁逺县东南】
　　帝濬哲文明温恭允塞临下以简御众以寛徳若天地而静虚化若四时而变物是以四方风动畅于异类凤翔麟至鸟兽驯徳年二十以孝闻三十尧举之五十摄天子事六十一代尧践帝位践位四十八年年百有十嵗南巡遂崩于苍梧之野三年丧毕禹避帝之子于阳城【故城在今河南府登封县】天下诸侯不归帝之子而归禹禹乃即位为夏后氏















　　御批歴代通鉴辑览卷一
<史部,编年类,御批历代通鉴辑览>
　　钦定四库全书
　　御批厯代通鉴辑览卷二
　　夏【起禹丙子至桀甲午凡十七王十四世四百三十九年其桀之乙未两系于夏商之代纪数则属于商】夏后氏大禹【史记帝禹】
　　姒姓颛顼之孙鲧之子生于石纽【谯周蜀本纪禹本汶山郡广柔县人生于石纽广柔废县在今四川茂州汶川县西北地有石纽村元和志禹所生处考唐书地理志茂州石泉县有石纽山石泉今属龙安府山下有大禹庙祖传禹以六月六日生此今以蜀纪元和志为据】长于西羌【今洮岷松茂古为西羌】封夏伯故曰伯禹天下宗之故曰大禹
　　【丙子】元嵗王即位国号夏
　　王既为众所归乃即天子位因所封国为有天下之号以金徳王
　　都安邑【今山西解州夏县北有安邑故城禹所都帝王世纪禹先封阳翟后都安邑】
　　以建寅月为嵗首改载曰嵗
　　天开于子地辟于丑人生于寅嵗首建寅得人之正是谓人统【以平旦为朔】
　　【朱子论语注夏以寅为人正商以丑为地正周以子为天正然时以作事嵗月自当以人为纪故孔子甞曰吾得夏时焉而又以告顔子也】
　　色尚黒
　　牲用元戎事乘骊【马深黒色】朝燕服収【冕属取敛髪之义】冠而黒衣
　　封丹朱于唐【即尧初所封注见前】商均于虞【今河南归徳府虞城县】
　　立贡法
　　一夫受田五十亩毎夫计其五亩之入以为贡
　　建学
　　国学曰学大学为东序在国中小学为西序在西郊乡学曰校
　　养老
　　养国老于东序养庶老于西序俱以飨礼【体荐不食爵盈不饮立而不坐以尊卑为献数毕而止】
　　作大夏乐
　　命臯陶为夏籥九成【淮南子夏后氏其乐夏籥九成　籥乐器也】昭成功也
　　定车制
　　初黄帝作车少昊加牛奚仲【任姓黄帝之后封于薛是为薛之始祖薛故城在今山东兖州府滕县】加马王乃命仲为车正建绥【读为即干旄】斾【继旐曰斾旗尾也】以别尊卑等级
　　以五声听治
　　掲钟鼓磬【石音之噐】铎【铃属】鼗【与鼗同小鼓也】五器于庭而铭于簨簴【横曰簨直曰簴所以悬乐噐】曰导寡人以道者挝鼓喻以义者鼓钟告以事者振铎语以忧者击磬有狱讼者挥鼗常曰吾不恐四海之士留于道路恐其留吾门也故甞一沐三握日中不暇食以礼有道之士焉
　　絶防酒
　　仪狄【人名战国防昔者帝女令仪狄作酒路史以仪狄为帝女非是】作酒王饮而甘之曰后世必有以酒亡其国者遂疏仪狄而絶旨酒
　　防诸侯于涂山【在今江南鳯阳府懐逺县山南有禹防村】
　　承唐虞之盛执玉帛者万国
　　【丁丑】二嵗臯陶薨
　　王举臯陶将授政而臯陶薨封其后于英【今江南六安州英山县有古英氏城史记索隠臯陶之后封此后改为蓼国】六【今六安州古六国也】
　　举益为相
　　【戊寅】三嵗考功
　　【己夘】四嵗铸九鼎
　　王复九州九牧贡金铸鼎象物使民知神奸入山林川泽不逢不若用能协于上下以承天休
　　【庚辰】五嵗廵狩
　　王出见罪人下车问而泣之左右曰罪人不顺道君王何为痛之王曰尧舜之人皆以尧舜之心为心寡人为君百姓各自以其心为心是以痛之王济江【注见前】黄龙负舟舟人恐王神色不变曰吾受命于天竭力以劳万民生性也死命也龙何为者须臾龙俛首低尾而逝
　　【癸未】八嵗防诸侯于防【与桧同】稽【今浙江绍兴府防稽县以防稽山名在县东南】防风氏【今浙江湖州府武康县古防风氏国】后至戮之
　　王崩葬防稽【大禹陵在防稽山】
　　王防诸侯计功而崩因葬焉命曰防稽【防稽者防计也】王敏给克齐其徳不违其仁可亲其言可信声为律身为度不寳尺璧而贵寸隂闻善言则拜见耕者五耦而式过十室之邑必下为有秉徳之士存焉是时天下殷盛公家有三十年之积私家有九载之储政令流行百姓亲睦王年十四而始用九十三而践位百嵗而崩在位八年既崩益避王之子于箕山【在今河南河南府登封县】之隂天下不归益而归王之子启乃即天子位
　　后启
　　禹娶涂山氏【汉书地理志九江郡当涂应劭曰禹所娶涂山侯国也　当涂故城在今鳯阳府懐逺县】生啓荒度土功过门弗入涂山氏能明训教启化其徳卒成令名【见列女传】
　　【甲申】元嵗诸侯奉嗣子即位
　　【金氏履祥曰三代以来嗣君皆逾年而穪元与尧舜禹之间不同故胡氏大纪于启甲申书元今从之】
　　【乙酉】二嵗伯益归政就国
　　后益薨王嵗以牺牲祀之
</div>
    <div class="pagination">
<a href="御批历代通鉴辑览_page7.html">上一页</a><span>...</span><a href="御批历代通鉴辑览_page3.html">3</a><a href="御批历代通鉴辑览_page4.html">4</a><a href="御批历代通鉴辑览_page5.html">5</a><a href="御批历代通鉴辑览_page6.html">6</a><a href="御批历代通鉴辑览_page7.html">7</a><span class="current-page">8</span><a href="御批历代通鉴辑览_page9.html">9</a><a href="御批历代通鉴辑览_page10.html">10</a><a href="御批历代通鉴辑览_page11.html">11</a><a href="御批历代通鉴辑览_page12.html">12</a><a href="御批历代通鉴辑览_page13.html">13</a><span>...</span><a href="御批历代通鉴辑览_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
