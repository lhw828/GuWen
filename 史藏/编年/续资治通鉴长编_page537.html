<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 537 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 537 页/共 607 页
  </h1>
  <div class="content">
   刑部言：「大理寺官，旧条惟曾任外处官失入徒已上已决，或失入死罪，方不预选；新条又添入任大理寺官失断徒已上三人，或死罪一人，亦不在选限。窃以大理日断天下疑案，虽备悉心力，缘案牍既繁，不无错误。又况容有疑似轻重之间，若因问难改断，亦为差失，委是人数太窄，窃虑精强谙习之人，偶以碍格【二】，不得预选，有此未便。欲乞于条内改三人作五人，改一人作二人。」从之。
　　礼部言：「诸路申请贡举，敕经义兼试诗赋进士及经义进士解额各取五分。窃虑两科应者不齐，拘定五分，则似未尽，乞行均取。看详进士两科，试法不一，举人互有轻重难易之论；兼就试人数不定，则解额难以均当，终非通法，似不可久行。」诏：「来年科场，以试毕举人分数均取。后一次科场，其不兼诗赋人解额，依元佑三年六月五日所降朝旨，如有未习诗赋举人【三】，许依旧法取应解发合格人，不得过解额三分之一【四】。已后并依元佑二年十一月十二日敕命。考试进士分为四场：第一场本经义二道，论语或孟子一道；第二场律赋一首，律诗一首；第三场试论一首；第四场问子、史、时务策三道。以四场通定去留高下，内仍减时务策一道。」（政目云：来年科场，以试毕举人分数均取，后一次，不兼诗赋止三分，已后依元佑二年十一月十二日【五】条。十二月十八日梁焘云云、十月十八日苏轼云云可考。）
　　辛酉，御宝批：「访闻近降指挥，提举、提点集禧醴泉等处宫观，只许非时点检官物、日押簿历外，余并鸿胪寺施行。今来提举、提点在京宫观与提举、提点外处宫观事体不同，如非时行幸之类，若凡百责办鸿胪一司，必致阙事，兼恐经久难行。可除减官吏并吏禄外，余并一切依旧。」
　　壬戌，辽国遣使保安军节度使萧永诲，长宁军节度使耶律□；副使朝议大夫、守秘书少监刘从诲，广州防御使姚景初来贺正旦。
　　癸亥，中书省言：「提举实录宰臣吕大防奏所修神宗皇帝实录，今来已成草卷，缘未经编摩点对重复，功力不少，所有修撰已下官吏添给等，欲依修仁宗皇帝实录例，今依旧支破，候写进册了当，即行住支。」从之。
　　甲子，宝文阁待制、知颍州曾肇知邓州。左谏议大夫刘安世言：「肇资禀奸回，趋向颇僻。昨来蔡确谤讪君亲，天下臣民所共疾怒，而肇倡为邪说，惑乱觽听，以至捭阖执政，欺罔同列，苟有可以救确者，靡所不为。上赖圣明，得正刑典，肇不自安，遂乞外补。陛下敦尚□厚，贷而不诛，犹假从官，出守近郡，搢绅之论，固已不平。到颍半年，遽易帅路，非特无以示好恶于天下，亦恐气焰凶慝，小人浸长。伏望圣慈审度事理，收还新命，以允公议。」诏曾肇改知齐州。（改齐州，在明年正月十一日，今并书。）
　　是月，宥州牒：去城十里作熟地，外十里两不耕【六】，作草地。（政目有此，明年正月二十四日可考。）
　　左谏议大夫刘安世言：「臣伏自前月末闻传圣旨，权罢讲筵。是时近兴龙节，意谓将有燕飨，是以暂辍迩英之幸，用成庆礼。今复半月，别无政事，亦非有前岁大雪苦寒之故，而劝讲之臣久不得望见清光，臣固已疑之矣。乃者民间喧传禁中见求乳母，臣窃谓陛下富于春秋，尚未纳后，纷华盛丽之好，必不能动荡渊衷，虽闻私议，未尝辄信。近日传者益觽，考之颇有实状。臣忝备言职，当谏其渐。伏惟皇帝陛下天锡睿圣，纂承大业，太皇太后陛下慈仁正顺，保佑备至，覆载之内，莫不倾耳拭目，以望风化。而或者之论，乃谓陛下稍疏先王之经典，浸近后庭之女宠，此声流播，实损圣德。昔者尧之受命，惟以天下为忧，而不敢以位为乐。成汤不迩声色，不殖货利，着之方册，万世称颂。皇帝陛下不可以不勉，太皇太后不可以不劝也。伏望圣慈为宗庙社稷之大计，清燕之间，频御经典，仍引近臣，与之论议前古治乱之要，当今政事之宜，悉俾开陈，以助圣学。无溺于所爱，而忘其所戒，则天下幸甚！」（十二月八日兴龙节。）
　　先是，给事中范祖禹上疏皇帝曰：
　　臣伏见陛下嗣位以来，端拱渊默，专意学问，臣侍经席，于今累年，陛下天纵生知，圣德纯茂，接对臣下日日如一【七】，未尝少有差失，此实上天眷佑皇家，保育生民，宗庙社稷无疆之福也。恭惟太祖皇帝肇造区夏，栉风沐雨，削平僭乱，以立子孙万世之基也。传之太宗，至于真宗，遂致太平。仁宗年十三即大位，章献明肃太后安定邦家，调护圣性，是以四十二年之间【八】，德泽深结于民，天下至今思慕不忘。英宗自藩邸入继大统，四海之内，同心爱戴。先帝励精求治，宵衣旰食，躬勤万事，十有九年，不幸早弃天下。陛下年始十岁，嗣登大位【九】。当此之时，人心懔懔，忧危万端，幸赖太皇太后保佑扶持，勤济艰难，斥退凶邪，登进忠良，诏令所至，百姓欢呼鼓舞。数年以来，中外晏然，北狄西戎，无不顺从。此皆太皇太后之德也，臣不知陛下将何报之？
　　臣窃思陛下所以报之，唯在进德爱身而已。陛下进德，则为太平高世之主，光显祖宗之业，发扬太母之训，使天下之人皆欣欣然曰：「祖宗之德，太皇太后之力。」如此，则岂惟皇天祖宗飨佑陛下，太皇太后亦不虚勤劳矣。陛下爱身，则无疾疚，不贻太皇太后之忧。孟武伯问孝，孔子曰：「父母惟其疾之忧。」夫父母之忧，莫切于子孙之有疾疚，他日陛下有子，当自知之。陛下若不进德，不爱身，虽极四海九州岛之养，亦未足为孝也。臣自今秋闻外人言，陛下于后宫已有所近幸，臣初闻之，不以为信，数月以来，传者益多，或云已有怀娠将育者。言之所起，必有其端，臣诚至愚，不能不惑，故敢先事恳切言之。
　　陛下内承慈训，外勤圣学，方当祗畏以事天地，诚孝以奉宗庙，思六圣之勤劳，念帝业之艰难，四方之人，无不延颈举踵、注目倾耳，观听陛下德业之光、名誉之隆，以望太平，陛下可不慎哉！今陛下未建中宫，而先近幸左右，好色伐性，伤于太早，有损圣德，无益圣体，此臣之所甚忧也。孔子曰：「君子有三戒，少之时，血气未定，戒之在色。」言人少时血气未定，而先伤伐根本，则损寿考之福，故君子戒之。陛下今年十四岁，而生于十二月，其实犹十三岁，此岂近女色之时乎？陛下上承天地、祖宗、社稷之重，守祖宗百三十年基业，为亿兆人父母，岂可不爱惜圣体哉？孟子曰：「事孰为大？事亲为大。守孰为大？守身为大。」守身所以事亲也，爱身所以爱天下也。陛下上有太皇太后、皇太后、皇太妃，休戚皆系于陛下之一身，岂可不爱惜圣体哉？方今髃臣之心、万民之情，正望朝廷如天圣以来，所望陛下法则仁宗而已。祖宗天下百三十年，如宝器之无缺；陛下行纯德备，如美玉之无瑕。臣窃为陛下宝之惜之，爱之重之，陛下岂可不爱惜圣体哉？臣闻仁宗未纳后已前，未尝近幸后宫，是以气体康实，在位最久。臣今观陛下气怯，恐不能如仁宗少时，岂可不爱惜圣体哉？前世人君多所经历，乃能周知天下之情。今陛下生长深宫，稼穑艰难未知也，人之情伪未见也，国家政事未习也，六经圣人之言未尽读也，前史兴亡之戒未尽阅也。天下至大，万事之觽，何所不关圣虑，岂可不爱惜圣体哉？
　　古人有言：「后宫盛色，则贤者隐处；佞人用事，则诤臣杜口。」陛下春秋鼎盛，方当崇经术，迩端士，敦尚素朴，屏去纷华，不宜先留意女色，使天下失望，以启小人之心。何则？陛下若好德，则贤人皆动其心，欲助陛下之德，而图天下治安，故于陛下有益；陛下如好色，则小人皆动其心，欲奉陛下之欲，而图一身之富贵，故于陛下有损。贤人进则治，小人进则乱。人君所好，不惟系一身之损益，实系天下治乱，不可不谨。陛下于此二者，将何择焉？
　　昔汉成帝自为太子时，以好色闻，其后逸欲无节，终为汉室昏乱之主，汉之基业由成帝而坏，岂可不慎其细哉！唐太宗欲纳郑仁基女，魏征谏而止之。宪宗时，教坊称密旨选良家子纳禁中，李绛上疏谏，乃止，悉还之。文宗末，李孝本女入宫，魏□谏，即出之。古之忠臣爱君，必拂其邪心，防其嗜欲，置君无过之地，使天下莫得而非议之也。人君所爱，莫切于身，人臣亦莫切于爱君之身。臣滥备劝讲，以辅导圣德为职，怀此忧虑，已二三年。不能言于未然，致陛下已有声听流闻于外，此臣之罪也。臣今若犹不言，他日陛下或专意声色，委权臣下，纪纲坏乱，政事荒僻，使天下以陛下为逸欲之主，则臣之罪岂可胜责？虽悔恨万状，何所及哉。
　　伏望陛下察臣之言，专精一意，勉强学问，日新德业，无时逸豫，事亲则思孝，居处则思敬，动作则思礼，祭祀则思诚，服用则思俭，养民则思仁，使人则思恕，心则思道，视则思正，当食则思天下之饥，当衣则思天下之寒。陛下每思及此，而强学不已，则将以道德为丽，以仁义为美，岂声色之可移哉？惟陛下抑情制欲，以爱养圣体为先，则动植之类，无不蒙福，生灵幸甚！（祖禹集乞进德爱身疏自云：元佑四年十二月二十三日上。）又上疏太皇太后曰：
　　臣伏见陛下临御天下，于今五年，昧爽视朝，亲断万事，所以劳心竭力者，凡皆为祖宗社稷亿兆人民，将以太平天下付之皇帝也。臣愚窃谓陛下忧勤天下之事，必先忧天下之本；爱养天下之民，必先爱一人之身。夫一人之身，天下之本也。孟子曰：「天下之本在国，国之本在家，家之本在身。」天下安危系于人君之一身，身安则天下安；天下治乱出于人君之一心，心正则天下正。欲治天下，必先安身；欲正天下，必先正心。此二者，当今之急务，久远之计虑也。
　　陛下内保佑圣躬，调护起居，外成就睿德，勉进学问，前此未尝闻有纤毫之失。今之所闻，则异于前，外议籍籍，皆谓皇帝已近女色，后宫将有就馆者，有识闻之，无不寒心。皇帝今年十四，其实犹十三岁。千金之家，有十三岁之子，犹不肯使近女色，而况于万乘之主乎？陛下爱子孙而不留意于此，非爱子孙之道也。譬如美木方长，正当封植培壅，以待其蔽日凌云，若戕伐其根，岂不害哉？臣尝见司马光言章献明肃太后保护仁宗皇帝，最为有法，自即位以来，未纳皇后以前，仁宗居处不离章献卧内，所以圣体充实，在位最为长久。章献于仁宗，此功最大。臣考之国史，仁宗乳褓，章献使章惠太后护视，章献临朝，仁宗起居饮食，章惠必与之俱，所以保佑扶持，恩意勤备。然则章惠保护仁宗，乃章献太后之意也。今陛下临朝，日有万几，至于左右护视皇帝，臣不知有如章惠者乎？若未能如章惠，则陛下岂得不留意也？
　　陛下以朝事责宰相，以边事责将帅，人君阙失、髃臣邪正责谏官、御史，皇帝学问责讲读官。若朝事不治，宰相之罪也；边鄙不宁，将帅之罪也；人君阙失不知，髃臣邪正不分，谏官、御史之罪也；皇帝学问不进，臣等之罪也。至于皇帝起居之节，嗜欲之际，此最切身之事，岂可无任其责者乎？陛下博览史册，洞知古今，古之帝王，何尝不以女色损寿考之福？惟伤于太早，败于无节耳。思之至此，可谓切骨之戒。臣所以不避诛戮，为陛下言之。
　　伏望陛下与皇太后、太妃详论此事，有损圣德，不益圣体，宜戒饬保傅，令一以章惠为法。今圣心已有所知，虽不能防于未形，犹可以止其将然，俟中宫既建，然后渐广继嗣之路，则陛下亦可以不劳圣虑矣。今若不加止节，女色争进，数年之后，败德乱政，无所不有，陛下虽欲悔之，岂可及乎！臣窃观皇帝天资纯粹，有上圣之资，年益长则宜德益进，方当向学，以养圣功，天下引领以望辉光之新，倾耳以听名誉之隆。聪明之开发，睿智之深远，皆系于十五六之时，不可失也。陛下必欲皇帝气体康强，德性成就，以为宗社无疆之福【一○】，莫切于今日矣，不宜先以好色闻于天下，失觽庶之望。臣所以拳拳而不能已也，惟陛下深思远虑，察臣狂瞽之言。疏皆留中。（祖禹集上太皇太后疏，乞保护皇帝圣体，自注云：十二月二十五日。）
　　初，刘安世呼牙媪为其兄嫂求乳母，踰月无所得，安世怒诘之，姥曰：「非敢慢也，累日在府司，缘内东门要乳母十人，今日方入了。」安世惊曰：「汝言益妄。上未纳后，安有此？」媪具言内东门指挥，令府司责军令状，无泄漏。安世犹未之信。任府司者，适安世故人，亟以手简问之，答云非妄，安世遂抗章论列。他日，吕大防等奏事已，将退，太皇太后留大防谓曰：「刘安世有文字言禁中求乳母事，意则甚善，但渠不知耳。此非官家所要，乃先帝一二小公主尚须饮乳也。官家常在老身榻前合内寝处，宜无此。老身又尝究治，果无之。可说与安世，令休入文字。」大防对曰：「谏官例不与宰相相见。」太皇太后曰：「然则当如何止安世文字勿令再入？」大防曰：「范祖禹见修实录，臣每间日过实录院，必见祖禹。刘安世与祖禹同省，臣当以圣旨令祖禹告安世。」太皇太后因言祖禹亦有疏论列后宫进御事，并令吕大防谕止。及祖禹得大防所传圣旨，即过安世具道之，安世曰：「此事实系圣德污隆，安世以谏名官，何敢缄默？纯夫方侍经幄，上所亲信，又岂得不言？」祖禹曰：「固尝言之矣。」安世曰：「宰相所传圣旨，盍具奏知，万一为所绐，虽悔其可追乎？」
　　安世乃奏曰：「臣今月二十七日给事中范祖禹至本厅，密传宰相大防闻德音，谕臣以所谓后宫事实未尝有者。稽首承命，感抃交集。臣历观前世之主，鲜有不以声色为累，至于近之太早，御之无节，则又不能保固真源，增益寿考。圣贤所戒，可为寒心。且世俗之间，粗有百金之产者，犹知爱其子孙，以为嗣续之托。而况国朝百三十年之太平，六圣忧勤积累之基业，陛下继而有之，可不以自爱自重，以为宗庙社稷无穷之计乎？臣误蒙圣恩，擢置谏列，使陛下日新之德，未有以大着于四海，而亲近女宠之谤，先播于觽口，臣虽愚暗，亦深忧之，所以不避谴诃，先事进戒。若陛下实未尝为，则臣之所言，犹不废谏官之职；若陛下万一有之，则臣进说，已是后时，虽不敢逃旷官之诛，顾亦何补于事？惟冀陛下爱身进德，留意学问，清心寡欲，增厚福基，臣不胜惓惓爱君之至！」
　　祖禹奏曰：「臣自今月二十三日，为吐泻腹脏不安，请假将理，于二十七日参假朝见，至门下省见宰相吕大防，谕臣二十四日面奉圣旨，两谏议并臣所言后宫幸御，无此事者。臣自二十三日为病家居，当日上皇帝疏，至二十四日，吕大防令实录院吏语臣，如入省，即过厅相见。臣以方病，未能入，至二十五日，又上太皇太后疏。缘臣二十五日以前，未见大防，不知已有圣旨，所以更入后来文字。今日大防面谕，乃知臣等所闻外议，尽是虚传。陛下恕臣狂愚，不赐诛责，复蒙宣谕，令臣具悉，臣且喜且惧，不能自胜，实天下幸甚。然臣所言皇帝进德爱身，所宜常以为戒；太皇太后保护皇帝，安身正心，久远之虑，亦愿因而勿忘。今外议虽虚，亦足为先事之戒也。臣窃惟皇帝有上圣之资，方养德向学，涵育仁义，臣侍经左右，而有闻于道路【一一】，实怀私忧。是以不存形迹，不知忌讳，发于诚心爱上，不敢避妄言之罪。凡事言于未然，则诚为过虑；及其已然，则又无所及，虽言无益。陛下宁受未然之言【一二】，勿使臣等有无及之悔，因闻虚语，以为实戒，则四海生灵动植之类，永被其福。臣蒙□宥罪戾，无任恐惧喜幸之至。伏缘圣旨令大防谕臣，合具奏知。」贴黄称：「大防令臣谕与本省谏官，臣退至门下后省，已谕刘安世转谕朱光庭讫。」
　　其后，章惇为宰相，上语惇曰：「元佑初，太皇太后遣宫嫔在朕左右者，凡二十人，皆年长。一日，觉十人者非素使令，顷之，十人至，十人还，复易十人去，其去而还者，皆色惨沮，若尝泣涕者。朕甚骇，不敢问，后乃知因刘安世上疏，太皇太后诘之。」惇与蔡卞谋诬元佑大臣尝有废立议，指安世、祖禹言为根，二人遂得罪几死。（刘安世、范祖禹论后宫乳母事最大，而实录都不载。旧录不书，固也，新录又因旧录，止于祖禹传略见之，诚不可解。今以安世尽言集、祖禹家传及□□漫堂随笔增修，附之十二月末。安世未尝为讲读官，刘景真记其父安世云职在经筵，误也。景真谓安世谓其兄嫂求乳母，而□□云求从嫁婢，当从景真。又景真以府司录为章惇，而□□以为曾镇，未知孰是，今不复书其姓名。□□又云：安世既奏疏，又入对面陈。据安世集乞早补谏官疏云：「去年十月十二日，与左司谏韩川于延和殿奏事后，凡百余日，不得一至法座前。」此疏盖五年正月末间所上；其论乳母，乃十二月事，然则一冬止十月十二日面对耳，□□所云盖妄也。祖禹称朱光庭亦有疏论列，而他书皆无所见，当考。今既删取异论，仍并录于后，更须考详。范仲熊作其父祖禹家传，具载此事，云：刘公尽言集有两札子，前札子无月日，后札子今月二十七日，给事中范某至本厅云云，亦别无当时记录文字。据刘公之子景真追记云：「元佑中，先人任左谏议大夫，因为兄嫂求乳媪，有牙侩王其姓者，出入颇久，令求访，踰月无所得，遂呼前责之。王谢曰：『已得一人，方欲供呈间，禁中要乳媪十人，遂取以塞责。』先人大骂曰：『此益妄耳！上犹未纳后，安用此？』王又曰：『前日内东门指挥，仍于府司录处取军令状，不得漏泄。』偶府司录是一故人章惇，即飞数字询之，章亦不敢答简，只于纸尾批『如所论』三字。王媪之言既不妄，遂因无故不御经筵，抗疏论列，其章留中。一日，宰相吕大防已下奏事讫，将退，太母宣谕：『相公且住。近刘谏议有章疏论禁中求乳母事，此人意则甚好，但他不知耳。非是官家要，乃先帝有一二吃乳公主也。相公可谕刘谏议休入文字。』丞相对云：『自来执政无例见谏官，今呼刘安世来宣谕圣意，愈更张皇。』太母云：『却如何止得此人文字？』丞相进云：『今范祖禹见修国史，与刘安世乃前后厅。臣间日一入史院视矒，臣亦不敢见刘安世，当令祖禹传宣圣意。』太母连云：『甚好！』先人一日在本厅，忽报范给事来，先人循例请更衣献茶。小吏云：『给事穿执。』又遣人以常例传语，范公云：『请谏议亦穿执。』先人遽朝服而出，才相见，尽屏左右，仍闭阁门子，揖先公躬身听宣。先人惊惧俯伏。云：『早来延和殿宰臣面奉太皇太后陛下圣旨宣谕，谏议所论禁中觅乳母事，乃先帝一二小公主要，更不须入文字。』先人再拜谢恩讫，与范公坐，因曰：『安世官居谏列，职在经筵，外议沸腾，考之有据，此事实系圣德之污隆，不敢缄默。如给事以经术侍帷幄，最为上所亲信，莫须入一文字否？』范公云：『祖禹初不知，当与谏议同入章也。』复云：『见说禁中甚畏公此疏，再举之事如何？』先人云：『亦须道破给事已达圣意，万一吕相诈称中旨，将何取证？』范公以为然，遂入后疏。」景真所记如此，然先公十二月二十三日上皇帝疏、二十五日上太母疏，盖元佑诸公论事各不相知，先公尤谨密，不以语人，景真止记刘公事耳。至二十七日，已有宣谕，故先公第三章与刘公再奏同日上也。景真所记不及诸公，又云「早来宰臣面奉圣旨」，以此知景真不得其详。刘公谓先公莫须入一文字，以此知先公初未尝告刘公也。又陈左司权所记刘公之语，刘公谓先公莫须入一文字，先公云亦曾有一文字，此说恐近之。□□漫堂随笔云：刘安世言，元佑初，为左谏议大夫，因嫁女，呼牙姥欲买从嫁婢，累呼不至。一日晚，坐厅事，姥忽至，安世责之，姥云：「累日在府司，为内东门要乳母，早来方入了。」安世惊曰：「内中何故买乳母？」时曾镇任府司录，急写数字问之，镇报云：「有之。」安世章疏上言：「王上飻幼，早近女色，非所以延寿命之福也。太皇太后保佑，不宜有此。」语甚切至。一日入对，复面陈之，宣仁曰：「儿在老身榻前阁子中寝处，当无是事。」又明日，宣仁亦语宰相吕大防曰：「相公可留。刘谏议来说与老身，究治并无此事，令放心，更不须入文字。」大防奏云：「谏官例不与宰相相见，给事中范祖禹与安世同省，臣当传陛下之旨，使祖禹告之。」祖禹过安世传旨，坐献茶，安世曰：「纯夫官侍从，又在经筵，此事莫也着理会否？」祖禹媿谢云：「亦上疏。」后绍圣中，章惇、蔡卞建言，元佑大臣与宣仁有废立议，指安世、祖禹言为根，二人遂得罪几死。绍圣六年，中书舍人任申先述其父伯雨言，蔡卞疏乃谓当时禁中为高族雇乳母。又云：蹇序辰言章惇谓序辰曰：「哲宗绍圣初语惇云：『元佑初，朕每夜只在宣仁寝处前阁中寝处，宫嫔在左右者凡二十人，皆年长者。一日，觉十人非寻常所用者，移时，又十人至，十人还，复易十人去，其去而还者，皆色惨沮，若尝泣涕者。朕甚骇，不敢问，后乃知因刘安世章疏，宣仁诘之。』」刘安世言行录云：宣仁因安世上疏，始穷诘其事，乃知雇乳母者为刘氏也，宣仁怒而挞之，由是刘氏深怨望安世。其后专宠，孟后幽废，正位中闱，是为昭怀皇后。按他书未有即以此为昭怀者，事当考。言行录，维扬马大年所编次也。）
　　御史中丞梁焘言：「臣愚尝求世务之急，得诸导洛通汴之实，始闻其说则可喜，及考其事则可惧。窃以广武山之北，即大河故道，河常往来其间，夏秋涨溢，每抵山下。旧来洛水至此，流入于河，后欲导洛，以趋汴渠，乃乘河未涨，就嫩滩之上，峻起东西堤，辟大河于堤北，攘其地以引洛水，中间缺为斗门，名通舟楫，其实盗河水以助洛水之浅涸也。洛水本清，而今汴常黄流，是洛不足以行汴，而所以能行者，附大河之余波也。增广武三埽之备，竭京西所有，不足以为支费，转运司每干于朝廷，朝廷不得不为之应副。窃计自缘清汴之费，其失无虑数百万计，从来上下习为欺罔之奸，朝廷惑于安流之说、税屋之利，恬然不以为虑。而殊不知新沙疏弱，力不能制悍河，水势一薄，则泛滥溃散，将使怒流循洛而下，直冒京师，其患可胜言耶！此其大可惧者。是甘以数百万日增之费，养异时京师万一之患，亦已误矣。夫岁倾重费以坐待其患，何若折其奔冲，以终除其害哉？为今之计，宜复为汴口，依旧引大河一支，启闭以时，还祖宗百年以来润国养民之赐，诚为得策。汴口复成，则免广武倾注，以长为京师之安；省数百万之费，以纾京西生灵之困；牵大河水势，以解河北决溢之灾；便东南漕运，以蠲重载留滞之弊；时节启闭，以除蹙凌打凌之苦；通江、淮八路商贾大舶，以供京师之饶。为甚大之利者六，此不可忽也。惟拆去两岸舍屋，尽废僦钱，为害者一而甚小，所谓损小费以成大利也。臣之所言，特其大略耳。至于考究本末，措置纤悉，在朝廷择通习前后之臣付之，无牵浮议，责其成功。伏望圣慈面诏大臣，商择而施行之，事系国体，愿留宸念。」贴黄：「京岸舍屋最多，以其背隔街面，居民不便于经纪，往往不肯住赁，即今十空五六。京城之外，下至泗州，鴜造渐少，每至一州县或店镇方有，亦不至多。若行拆去，虽是目下废却所僦房钱，却向去商贾通行，有所纳税钱，可以增补。方商旅未行之时，或致数少；久之，大船重载入汴，所得数倍之益。窃闻今年指挥闭口，因此便可施行，一面选委文武官一两员，熟旧日汴口利害者，相度来春拨口，约度分数放水，则虽未开展河道，存留即今两岸舍屋恐未至妨事，亦乞委之相度。洛口虽云经冬行运，其实水浅易冻，又置打凌兵士，虚费钱粮，终是饥冻，逐年死亡者极多。每至冻合，凌蹙岸决，民田被害，又流既浅，船小载轻，其害非一，公私阻滞。今遇开黄河闸口，放水入清洛，即舟船方行得一番，闸水已尽，船复留滞，此可见洛水浅涩，无济于行船也。自兴导洛司，比旧汴口增使臣不少，添埽兵甚多，调发急夫频并，结买梢草浩瀚，人力困弊，又其害之甚者。」
　　焘又言：「臣近论奏汴、洛利害，乞复为汴口，诚以广武堤埽不足兼恃，大河万一不御，则首为京师之忧。访闻开汴之时，大河旷岁不决，鴜汴口析其三分之水，河流常行七分也。自导洛而后，频年屡决，虽洛口窃取其水，率不过一分上下，是河流常九分也。犹幸流势卧北，故溃溢北出。自去岁以来，稍稍卧南，此甚可忧，而洛口之作，理须早计也。窃以开洛之役，其功甚小，不比大河之上，但辟一百余步，即可以通水三分，不但永为京师之福，又减河北屡决之害。兼水势既已牵动，在于回河，尤为顺便。议者以为不独孙村之功可成，水势既顺，澶州故道，亦有自然可复之理。伏望睿慈断以不疑，出臣前章，面诏大臣与本监及知水事者，按地形高下、水势利害，先具图说，庶知臣言不妄。」（绍圣三年正月十七日，李仲送吏部，仲尝建议先复置汴口，废清汴故也。仲云：「自置汴口，到今十余年。」按：清汴始于元丰二年三月二十一日，成于六月十七日。自元丰二年至元佑三年，凡十年。仲云十余年，则当是四年也。梁焘乞依旧开汴口，不知是何时。焘云：「窃闻今年指挥闭口，因此便可施行。」又云：「牵动水势，于回河尤为顺便。」绍圣二年正月十三日，宋用臣云：「自元佑二年，每冬深辄闭汴口。」按：二年冬，焘不在谏院；三年冬【一三】，亦不在谏院；四年二月，乃复为左谏议；十月，改中丞。焘乞依旧开汴口，当是四年冬为中丞时也。焘又云：「去岁以来，水势卧南，若开汴口，既可牵动水势，于孙村修河尤为顺便。」修孙村河，四年正月罢之，八月，复置修河司，然则焘云云，必在四年冬。今附年末，更徐考之。绍圣元年十二月二十七日，蔡京言：「自元丰二年至元佑元年，八年之间，不曾闭汴口。」然则闭口必在二年冬也，更详考之。玉牒：元佑五年十月癸巳，导河水入汴。玉牒有此，他书并无。曾布尝曰：「元佑欲废清汴，下河阳相度。布时知河阳，赖以不废。」布自太原责河阳，在五年正月二十四日；自河阳改青州，在十二月二日。）
　　是岁，宗室子赐名、授官者五十一人，断大辟五千四百五人。
　　注　　释
　　【一】若系小使臣「系」原作「使」，据范太史集卷一八论大使臣持服状改。
　　【二】偶以碍格「以」原作「似」，据阁本及宋会要职官二四之一一改。
　　【三】如有未习诗赋举人「有」字原脱，据宋会要选举一五之二五补。
　　【四】不得过解额三分之一「解」字原脱，据宋会要职官一五之二六补。
　　【五】元佑二年十一月十二日「十二」原作「十三」，据正文改。
　　【六】外十里两不耕「两」原作「多」，据活字本及本书卷四三七元佑五年正月己丑条注文改。
　　【七】接对臣下日日如一「接」字原脱，据范太史集卷一八乞进德爱身疏补。
　　【八】四十二年之间「二」原作「三」，据同上书改。
　　【九】嗣登大位「嗣」字原脱，据同上书补。
　　【一○】宗社无疆之福「疆」原作「强」，据范太史集卷一八上太皇太后乞保护皇帝圣体疏改。
　　【一一】而有闻于道路「有」字原脱，据范太史集卷一八谢宣谕札子、宋史卷三三七范祖禹传补。
　　【一二】陛下宁受未然之言「然」原作「为」，据同上二书改。
　　【一三】三年冬「三」原作「二」，据阁本、活字本改。
续资治通鉴长编
卷四百三十七
卷四百三十七
　　起讫时间 起哲宗元佑五年正月尽其月
　　卷　　名 续资治通鉴长编卷四百三十七
　　帝　　号 宋哲宗
　　年　　号 元佑五年（庚午，1090）
　　全　　文
　　春正月丁卯朔，御大庆殿视朝。（刘挚云：仁宗即位之五年，行冬会；神宗即位之五年，行元会。今稽据之。）
　　澶州观察使、赠开府仪同三司、追封崇国公克惧卒。
　　庚午，诏温、明州岁造船以六百只为额，淮南、两浙各三百只，从户部裁省浮费所之请也。
　　丙子，御史中丞梁焘言：「臣近论奏乞罢裁减浮费所官局，鴜以为此特户部一事，不当置局别领，徒成侥幸，无益政体。朝廷虽有指挥，遣放官吏，风闻本局岁前尚有取索，乃是宋肇违诏慢令，为迁延之计，其终必再有干求，阴遂所欲。访闻肇之人品，刻薄猥下，专以谀从谄附为事，前日差遣，全由请托。既急于进取，又昧于大体，凡所裁抑，不究本末，但以多目为数，意在冒窃恩典，殊失救弊之意，滋为行事之害。至于细碎烦猥，搢绅传以为笑，上玷公朝，臣实深惜。伏望圣慈明察，特赐指挥，送吏部与合入差遣，除已支赐外，更不推恩，少为黠吏妄作之诫。」贴黄：「其裁减之意，本为去浮冗之费，抑侥幸之辈，今来不可却资置局官吏贪冒之私。朝廷既有支赐，无名更与推恩，如有夤缘陈乞，伏望一切寝罢，或已施行，并乞追改，庶全公道，不招物议。」（焘集自注云正月十日，今从之。）
　　丁丑，荆湖南路安抚使谢麟言：邵州关峡、城步、真良等处团峒元谋作过酋首杨晟进等四十三人投降【一】。诏等第补授奉职至军将，充江、浙僻郡指使、土军将校，随处羁管。
　　户部言：「江、湖盐未有往外州县般监管押法【二】，乞衡州茶陵、安仁县往潭州衡山县般运，并监令郡官管押交割出卖。」从之。（新、旧录同。存此可见江、湖卖盐如故，当考。）
　　己卯，婕妤林氏薨，赠贵仪。（二子：俱、偲。）
　　庚辰，幸凝祥池、中太一宫、集禧观、大相国寺，御宣德门，召从臣观灯。
　　甲申，户部看详浮费裁省事，乞宗室缌麻亲再娶身分合得财费房卧钱三分支一，袒免亲不支；宗女系缌麻、袒免亲出适日，依治平故事。如臣庶之家，止行聘礼增赐，旧支房卧等钱，其例物进财并罢。从之。（旧录云：改宗室嫁娶法，非先帝制也。新录削去。政目：裁省浮费所申：「宗室娶妻财费，缌麻二千二百五十千，袒免二百五十千；再娶，缌麻七分，袒免全支，今后缌麻三支一，袒免不支。嫁女，罢赐貋家钱。」）
　　御史中丞梁焘言：「尚书左选有本等人不就知州、通判、知县，员缺数多，虽许权宜发遣，须候过满起请，致常有积压。乞许以次等人指射差注。」诏吏部相度以闻。
　　诏应诉讼事属枢密院者，经枢密院，从陈师锡请也。（师锡时任何官职，本传亦不详，当考。）
　　乙酉，范祖禹言：
　　臣闻报国之忠，莫如荐贤；负国之罪，莫如蔽贤。昔臧文仲知柳下惠之贤而不举，孔子以为窃位，又以为不仁。臣蒙陛下累加拔擢，寘之谏省，又迁门下，兼职经筵，于今累年，受恩深厚，无裨毫发。常思竭尽愚虑，无有所隐，庶几以此少酬万一。窃慕古人报国，以荐贤为忠，实惧有臧文仲窃位、不仁之罪。臣今有札子四道，并乞留中。若陛下以臣言薄有可采，乞出自圣意处分，则臣之幸；如以臣言为不然，臣不敢避妄言之诛，惟陛下裁赦。
　　其一曰：臣伏见经筵阙官，宜得老成之人，以重其选。韩维素有鲠直之称，先帝以维东宫之臣【三】，眷遇甚厚。维与王安石不合，以此龃龉，不致大用。未尝少屈于安石之党，天下皆以为贤。陛下用为门下侍郎，中外皆为得人。维于政事虽有执滞不通，然其人风节素高，疾恶如雠，奸邪畏之。前年罢免，不闻显过。今久领宫观，乃与章惇为一例，甚非宜也。先帝东宫之臣，惟孙固与维二人见存，陛下所宜加礼。若召维以经筵之职，不惟学识论议，足以开益聪明，维有人望，物论必大以为惬。臣窃恐执政以维触忤陛下，故不敢言。夫君之于臣，如父之于子，有过则谴而逐之，怒既息则召而使之，岂有终怒而不解也？陛下嗣位以来，言事之臣，亦尝以所言过当，上忤陛下，或罢其职，或出之外任，已而皆复召还擢用，是以天下皆知陛下圣意至公，不以喜怒进退髃臣。昔仁宗平生不怒，惟是唐介弹文彦博，其日，仁宗极怒，贬介春州别驾，寻复悔之，改介英州，未久，复召为御史，因此重介刚直，骤拔擢至两制，天下皆知仁宗不徇喜怒，最为盛德。陛下若出圣意复召韩维，天下必皆服陛下之至公，此深为圣德之美。
　　其二曰：臣伏闻翰林学士承旨苏颂近乞致仕，陛下已降诏不允。臣窃谓颂博闻强识，白首好学，至于详练国朝典故，尤非诸臣所及。熙宁中，王安石用选人李定为御史，颂知制诰，封还词头，再三不肯草制，坐落职归班，二年方除一郡。其后又为奸臣所恶，追摄对狱，卒无一事，恐其进用，排斥在外。然先帝素重其博洽，召令修书，眷遇保全，以至今日。更历夷险，操守不变，方今朝臣资望履历，未有先于颂者。颂年七十有一，精力不减少壮之人。陛下左右宜得殚见洽闻之士，以备顾问。臣窃虑颂别有陈情，伏望圣慈且留之经筵。
　　其三曰：臣伏见知杭州苏轼文章为时所宗，名重海内，陛下所自拔擢，不待臣言而可知。臣窃观轼忠义许国，遇事敢言，一心不回，无所顾望。然其立朝多得谤毁，盖以刚正嫉恶，力排奸邪，为王安石、吕惠卿之党所憎，腾口于台谏之门，未必非此辈也。陛下举直错枉，别白邪正，以致今日之治，如轼者，岂宜使之久去朝廷？况轼在经筵，进读最为有补，臣愚伏望圣慈早赐召还。今尚书阙官，陛下如欲用轼，何所不可？朝廷选授，常患乏才，每一官阙，久之不补。今有一苏轼而不能用，不知更求何者为才也？臣窃为陛下惜之。
　　其四曰：臣伏见刑部侍郎赵君锡孝行书于英宗皇帝实录。昔周宣王欲得国子之能导训诸侯者，樊穆仲称鲁侯孝，宣王乃命之。大雅宣王之诗曰：「侯谁在矣？张仲孝友。」言宣王使文武之臣征伐，与孝友之臣处内。古之选臣，先取其孝者，人伦之冠、百行之首也。人君与孝友之人处，则德性粹美，而风俗淳厚，是以辅导人君者，宜莫如孝也。君锡之孝，士大夫所共知，为人温良恭敬，动有规矩。给事中郑穆馆阁耆儒，操守纯正。中书舍人郑雍谨静端洁，言行不妄。穆、雍久在王府，清谨无过。此三人者，皆宜置左右，备讲读之职。如经筵阙官，伏望圣慈于此选择。
　　丁亥，诏徐王貋、供奉官石激参班日免试并短使，今后亲王貋准此。（新无。）
　　御史中丞梁焘言：「臣窃以朝廷治河之意，本为爱全生灵，故不吝国力为之。东流、北流，盖其利害相易，本无一偏之私。今东流未成，边北之州县未至受害，其役可缓也；北流方悍，边西之州县日夕可忧，其备宜急也。缓者犹可以岁月待，急者不可以一日弛也。今倾半天下之力，专事东流，而不加一夫一草于北流之上，大可忧也。臣窃恐此事陛下犹未知之，陛下一以生灵为念，岂为西北之重轻耶？但以河事为计，岂问人谋之同异耶？奈何将命之臣，谨忽不同如此，得不误国计乎！去年屡决之害，全由堤防无备，水官不职，此可痛治，仰惟陛下至仁，使能期赎以今岁之有功也。臣愚欲乞圣慈特赐指挥，严责水官修治北流埽岸，不得更致簄虞。其人兵、物料，非受朝旨，并不得那移应副。庶使二方之民，均被恻隐之恩。」贴黄：「伏乞圣慈详酌，差李伟兼管勾北流埽岸，庶使小人任责，不敢作奸败事，仍令都水监常切提举。」（焘自注云正月。元佑密疏有全奏，末称正月二十一日，今从之。）
　　戊子，录石介子师中为郊社斋郎，从知枢密院事孙固、门下侍郎刘挚、尚书左丞韩忠彦之请也。（三人请，在四年十二月十九日。）
　　诏京西路提刑司拨十二万贯坊场名额付转运司，不用出卖条约，从本司随宜经画，资助岁用。（旧录云：先是，坊场旧以酬衙前，折其重难，而酬不如所费。熙宁裁节衙前，所费官酬其直，以坊场官自出卖，收其赢入常平，以禄役人及助敛散，公私皆便。自元佑初，磤以隶提刑司，至是，又有是诏。新录辨曰：出卖坊场之法，元不曾改变【四】，乃因新隶而强为浮词，自「先是」以下七十二字合删去。）
　　己丑，户部言：「诸路起发正纲及附搭官钱到京，例皆少欠。元丰公式令诸州解发金银钱帛，通判厅置簿，每半年具解发物数及管押附载人姓名，实封申省。元佑敕误有删去，合重修立。」从之。
　　三省吏任永寿等以吏额、禄文字了当，推恩。（此据刘安世章，附三月末。政目二月二日、三月二十六日可考。）
　　初，文彦博起为太师、平章军国重事，是年九月，刘挚、王岩叟再上疏论韩琦定策功，明年二月，韩忠彦复上疏，既批出付外，踰三年莫有言者。及贾易为殿中侍御史，乃上疏曰：
　　臣闻圣主记人之功而不忘，故忠臣劝而天下安，是以赏一人而天下趋之者，诚以不僭不滥而得之至当也。则有纪于太常，藏诸盟府，灿然与日月齐光而传之不朽，又骮有能为诞谩以诬亡殁而盗其勋业者哉？
　　恭惟仁宗皇帝圣德居位，跻世隆平，享年长久，而继嗣未立；英宗皇帝历数在躬，龙潜藩邸，天下归仁，而位号未正。韩琦忠义动金石，精诚贯白日，建言定策，为宗庙万世之福，人神之所庆佑，夷夏率皆悦服，故其生则位极台鼎，死则配享庙廷。神宗皇帝绍休圣绪，缉熙帝业，知琦有大勋劳于天下，故尊宠异数，褒嘉尽礼，始终一意，恩荣绝等；犹以为未也，又亲撰其神道碑，以「两朝定策元勋」为之名，昭示天下后世。不刊之烈，虽山河之誓，无以加此，世世忠臣义士，孰不激扬而叹服！
　　不幸十数年之后，有国子监博士王同老上疏，自言其父尧臣在仁宗朝尝任参知政事，于至和三年，仁宗不豫，罢朝七十余日，内外寒心，尧臣与宰臣文彦博、富弼数陈宗社大计，求立英宗皇帝为嗣，又率同列各求罢免，必冀开纳，仁宗感悟许之。彦博令尧臣草制，定立英宗为嗣，既而仁宗渐安，事遂少缓。其后，韩琦卒因尧臣、文彦博、富弼论议绪余，决定大议。又自言罢任赵州过北都，文彦博道及此事，且曰彦博与先君及富弼皆当日协心论议之人，难于自发明。故同老又言：今惟文彦博、富弼同知此事本末，所有先臣亲笔撰立英宗皇帝为嗣制草及札子草本共三道，谨缉缀封进。于是神宗皇帝因文彦博入对，诏问其事，令作文字进呈。彦博札子言：「至和三年正月六日，仁宗服药，罢朝两月余，至四月初，仁宗圣体康宁，尧臣乃与臣及刘沆、富弼窃议曰：『朝廷根本不可不早定。』臣以尧臣久居禁近，因谓之曰：『必得贤嗣，以压人心。』尧臣曰：『岂不知素育于宫中者？』尧臣以指书案，作『下贯』字，臣等各言：『无易此矣。至上前伏奏得请，此大事不可如常例退殿庐令堂吏书圣旨。』刘沆云：『沆欲袖纸笔于上前亲书。』翊日，于垂拱堂【五】，臣等四人具奏：『春中服药，内外人情非常忧恐。』盖谓储副未立。仍引西汉故事，人主初即位即建储，今当以时立嗣，以固根本。仁宗渊默寡言，欣然嘉奖曰：『知卿等尽忠，然此大事，朕更熟思之。』臣等再三论奏，乃曰：『知子莫如父，尝选贤者育于宫中，计无易此。』仁宗虽渊默，而首肯之。是日晚，臣等再聚议，谓翊日必得旨，请尧臣密作诏意，欲进呈施行。尧臣归草诏意，然未及示臣等。既登对，复申前请，尧臣越次而奏曰：『愿陛下早定此意，付外施行。』仁宗曰：『朕意已定矣，卿等无忧。』臣等既得此意旨，谓无疑矣。是年八月，乞召韩琦充枢密使，盖以琦忠义，必能当此重事，仁宗可之。自后继有议论，未几，臣得请判河南府，尧臣寻卒。」
　　窃寻同老之言，谓：「仁宗不豫七十余日，内外寒心，尧臣与文彦博、富弼求立英宗皇帝为嗣，又率同列求罢免，仁宗感悟许之。彦博令尧臣草制，定立英宗为嗣，而仁宗渐安，遂少缓。」彦博则言：「仁宗服药罢朝两月余，至四月初，圣体康安，尧臣乃与臣及刘沆、富弼窃议，朝廷根本不可不早定，因问尧臣必得贤嗣之言【六】，尧臣以指书案，作英宗藩邸旧名。翊日，臣等具奏，以时立嗣，仁宗欣然嘉奖。臣等再三论奏，尝选贤者育于宫中，计无易此，仁宗首肯之。退令尧臣密作诏意。翌日，复申前请，仁宗曰：『朕意已定矣，卿等无忧。』」是说与同老之言前后抵牾，自相矛楯，灼然易见。
　　兼详彦博所陈，则仁宗未尝拒而不纳，何因尧臣率同列求罢免，以必冀开纳？此固不可信者一也。又所草诏意，将有待于得请而进呈以行也，彦博言「仁宗云，朕意已定矣」，同老亦云「仁宗感悟许之」，则彦博、尧臣等何为不奏知已草诏意，乞遂行之？此固不可信者二也。且建请立宗室为皇嗣，天下之事无大于此者，其危疑机会，间不容发，肯容大臣方共谋议，已窃草诏命而藏之私家，殆如儿戏？此固不可信者三也。又四月建请，而仁宗言「朕意已定」，彦博所言「臣等得此意旨，谓无疑矣」，何至八月乞召韩琦为枢密使，欲当重事，而继有议论，直至彦博补外、尧臣身死，而竟无定议？则所谓仁宗「欣然嘉奖，朕意已定」者皆为何事耶？此固不可信者四也。同老又言：「道过北都，彦博语及尧臣忠义，乃言「与富弼皆当日协心论议之人，难于自发明。」推迹此言，恐涉相期附会之意，此固不可信者五也。又富弼于治平中辞免进官表云：「窃闻制词叙述陛下即位时，以臣在忧服，无可称道，乃取嘉佑中臣在中书日，尝议建储，以此为效，而推今日之恩。嘉佑中，臣虽曾泛议建储之事，仁宗尚秘其请，于陛下则如茫昧杳冥之中，未见形象，安得如韩琦等后来功效之深切着明也？」如弼此言，则何有至和三年与尧臣、彦博坚请立英宗皇帝为嗣之事，此固不可信者六也。
　　又韩琦初作宰相日，有札子言：「近岁已来，内外忠孝之臣，皆以陛下临御四海三十余年，而皇嗣未育，天下无所系心，乞于宗室中择幼而可教者，权以为嗣。臣愚窃怪陛下何疑而不行之？然兹事至大，当独断于圣心。如陛下素有所属，已得其人，则望宣示中书、枢密院，使奉而行之，以慰中外之望。」观琦此奏，方以择宗室为嗣，且言「如已得其人，望宣示而行之」，则至和中决无定议明矣。同老乃以琦谦挹不自有其功，谓圣意先定，遂取以为其父之功，何其不仁之甚，狂妄之极耶！
　　又李清臣状琦之行，曰：「仁宗春秋高，继嗣未立，天下以为忧，虽或有言者，而大臣莫敢为议首。公数乘间乞选立皇子，他日，复进曰：『惟万世之业，不可不虑。臣备位冢宰，思所以报陛下为无穷计，宜莫先此。』上顾曰：『后宫一二欲就馆，卿其无亟。』后诞育皆皇女。公一日挟孔光传进对曰：『汉成帝立二十五年，无继嗣，立弟子定陶王为皇太子。成帝中材常主，犹能之，以陛下之圣，何难乎此哉？太祖为天下长虑，福流至今，况宗子入继，则陛下真有子矣。惟陛下以太祖之心为心，则无不可矣。』仁宗感悟，始以英宗判宗正寺。英宗力辞，公复启曰：『陛下属之以大任而不肯当，盖其沉远详重，识虑有以过人，非有他也。且名未正，尚得以辞，名体一定，父子之分明，则浮议亦不复得摇矣。』仁宗欣然曰：『如此，则宜乘明堂大礼前，亟立为皇子。』又诏学士为诏书，学士亦请对，然后进□。」由此观之，尧臣辄草诏意藏之私家，以天下大事为儿戏然，岂亦常窃议而妄作之，终不敢建言而死，故其遗□虽在，亦何足为功，但足彰其愚妄之罪尔。用此欲以揜琦之大勋，天下之人固未有信之者，况天地鬼神临之在上，岂可欺也？
　　加以神考圣作之碑，最着于天下，其□曰：「仁宗在位四十二年，皇嗣未立，天下共以为忧。大臣顾避，莫敢为上言，公乘间进曰：『皇嗣者，天下安危之所系，自昔祸乱之起，由策不早定也。』他日，又言：『汉成帝在位二十五年无子，立弟之子定陶王为子。陛下聪明睿智，奈何久不决也？』始以英宗判宗正寺。英宗恳辞不就命，仁宗以问公，公曰：『名分之未定，去就之所难也，臣窃忧之。』帝悟，遂立为皇子。」由此论之，谓因尧臣论议绪余，决定大议者，妄也。又太常谥议，谓：「琦素蕴忠义，尊立明圣，固天下之本，延生民之命，顾大臣所不敢议，而身先之。」彦博自为祭琦之文，亦曰：「正朝廷于指顾，定社稷于须臾。」然则琦之殊勋伟烈，虽平、勃、霍光不足比伦，而尧臣碌碌备位之人，曾何足算，顾足预于此乎？
　　若夫包拯、范镇、司马光、吕诲、王陶则皆能抗论激切，以天下为忧。包拯则曰：「方今大务，惟根本一事。根本若固，则枝叶之患何恤？」吕诲则曰：「周爰忠谠，审择宫邸，以亲以贤，稽合天意。」范镇则曰：「太祖舍其子而立太宗，陛下宜择宗室贤者，以系天下人心。」司马光则曰：「为人后者，为之子也。汉成帝即位二十五年，年四十五，以未有继嗣，立弟之子定陶王欣为太子。今陛下即位之年及春秋，皆已过之，岂可不为宗庙社稷深虑哉？况今亦未使之正东宫之名，但愿陛下自择宗室仁孝聪明者，养以为子，使天下皆知陛下意有所属，以系远近之心。」王陶则曰：「去岁，陛下发德音，稽故事，择宗室，使知宗正寺。厥后成命稍稽，四方观听，岂免忧疑？」是数人者，则皆忧国忘身、摅意敢言之人，其言则着闻于世，非如同老所讼尧臣私窃计议，而未尝敢发之事，妄欲希觊恩赏，而欺诬白日者也。
　　臣昔在簄远，传闻同老之疏与朝廷褒称之诏，以为尧臣真有援立之功，而韩琦定策乃为绪余之论。臣于是时，窃怀愤懑，深叹真主在上，而小人诈险得行，自伤其身卑贱，无路叩阍，隳裂肝胆，以明大义。因往来四方搜采公忠信实之言，以质其真伪，前后所得诏敕、碑志、表状、书疏、传记、谥议、祭文等凡二十余篇，参考本末，可谓详矣。今备数言路，稔闻史臣论撰先帝实录，未能决议者，在此一事。夫信史之作，垂训万世，苟史臣顾避，不敢建明是非，而并载方册，传疑于后，恐不足为一代之典，其体不轻。臣是以敢触冒雠怨，援据实理，陈天下之公言，非特发韩琦千载之忠实愤懑，诚欲敬述仁宗与子之盛德、英皇丕承之休烈、神考追述之善志，圣谋如皦日丽天，后世无敢窃议而献疑者，臣虽陨身，死无所恨。伏望圣慈深赐省览，推春秋善善之法，明诏史
　　臣，直笔无隐，以伸正论，天下幸甚！
　　贴黄称：「同老碌碌庸人，见利忘义，固不足责，所可惜者，韩琦于仁宗皇帝有君臣千载之遇，故以身任天下，独建大议，援立圣明，以安社稷，垂福无疆，声名事业，近古未有，一
　　旦无根横议，攘而取之，亏忠义之实，悖廉逊之风，所损岂小哉！且君子生则不可夺志，死则不可夺名。臣窃伤一代名臣，其志与名皆遭掩蔽，是以剖心折肝，终究其说，使贤德晦而复明，公议缺而复着，诚有补于仁圣之治，伏乞哀怜幸察。」又称：「议者谓韩忠彦方在政府，而臣论辩其父勋劳，恐招附会之言，无乃避其形为是乎？臣则以谓不然，盖天下公议为之标的，若谓忠彦形迹可避，孰与文彦博位势极人臣之贵乎？夫天下以为忠义之事，人有盗而揜之者，忠义之人所当痛心疾首，如救焚溺，惟恐白之不早。使规规小嫌是畏，而为自全之计，是公朝无敢言之士也。恭惟太皇太后仁圣聪明，如韩琦定策大事，必闻之最详，伏望浚发德音，宣示史臣，俾直笔传信，为万世法，岂不尽善尽美哉？臣不胜昧死祈天之至。」又称：「范镇凡十余疏，皆在至和三年五月已后；吕诲、司马光之言，皆在嘉佑六年；王陶之言，又最近后。果如王同老所陈，已有定议，则此数人何为激切开陈如此之至耶？犹足验其狂妄不实。陛下纂承大宝，实自太皇太后推明先帝与子之意，而蔡确辈尚敢希冀盗取定策之名，盖其窃迹有自来矣，不可不察也。国史今已垂成，若不早赐降出臣此疏，使之决疑传信，则恐他时不免追改，其事不细，所宜深虑。
　　庚寅，太皇太后以易疏示三省，宣谕曰：「韩琦定策功甚详悉。在仁宗朝，无敢言此事者，惟韩琦一人言之。」忠彦即称谢帘前，刘挚因请检元佑初挚与王岩叟二疏，悉付实录院，从之。或曰：「易等为此，盖傅会忠彦，攻彦博也。彦博由是不安于位，寻罢去云。」（旧录云：先帝明彦博等功，而琦功盖不废，至书其碑额曰「两朝定策元勋」。易诋先帝之诏，欲傅会忠彦也。苏辙龙川别志云：嘉佑二年，仁宗始不豫，皇嗣未建，宰相文、富、韩三公方议所立，参知政事王公尧臣之弟正臣，尝为宗室说书官，知十三使之贤，即言之诸公。诸公亦旧知之，乃定议草奏书，即欲上之【七】，而上疾有瘳，即止，尧臣私收奏本。后韩公当国，髃臣相继乞选立宗子，乃定立十三使为皇子。及仁宗晏驾【八】，皇子践祚，赏定策之功，以韩公为首。及元丰末，尧臣子同老，上书缴进元奏，时诸公惟富、文在，皆归老于洛【九】。会文公入助郊飨，神宗访之，公具奏所以，神宗悦焉，故一时诸公皆被赏，而韩氏子恶分其功，辨之不已，文公之罢平章军国重事，由此故也。然英宗之誉，布于诸公，则始于尧臣，而其为皇子，嗣宝位，则韩公之力，不可诬也。按：仁宗始不豫，乃至和三年，寻改嘉佑元年，辙称二年，误也。又此时韩琦在相州，辙称宰相，亦误也。文彦博私记云：初，先帝既下褒显之诏，有云「乃知援立之功，厥有攸在」，嘉佑之诏，但宣之耳。又宰相王珪赠彦博诗，有「功业迥高嘉佑末」之句，实叙上语。韩氏子孙、故吏，始大切齿。后忠彦自高阳入为给事中，数进见，陈其父勋，又言其初不知有至和之议，殆同老辈造为之耳。据同老奏状，叙琦之言，则前议固已知之。帝常谓丙吉、霍光之事，前后两不相揜，而尧臣手迹在前，不容有伪。忠彦诉不已，先帝察其意，大望不过自欲求进，非为父勋之不明也，遂自给事中超拜礼部尚书。王珪以谓迁之太峻，前无此例，蔡确独左右之，帝曰：「此特以其父故，不可为例也。」故训辞专以父勋为言，方且觊大用矣。明年，先帝登遐，而元佑初，刘挚、王岩叟皆在言路，皆琦之门人、故吏。琦治平中，荐挚馆职，又忠彦常举挚自代；岩叟久从琦辟在幕府，父子皆出琦门。忠彦与其子治又使岩叟与挚累疏申琦定策之勋，力诋同老之妄，乞付史官备书其事，屈公论以报私恩，结朋党以欺圣听，其迹如此。未几，忠彦迁职，出帅定武，内怀怏怏。将行，复上书自列【一○】。岁余召还，止缘勋阀，以致大用。御史贾易复承望忠彦风旨，附会挚与岩叟之论，更唱迭和，以是为非，诋欺先帝之圣诏，蔽惑二圣之聪明。盖韩氏门人孙贲，贲黄州人，字公素，喻风旨于易，并录忠彦、挚、岩叟之疏，与之使言，仍同草疏，故易所叙与忠彦之奏一一符同。韩琦书疏、诏谕独藏琦家。又王同老、文彦博奏状等尽在史院，并至和议论，迨今三十余年，他人无得知之，而易何从而尽得之？乃贲录于韩氏而与之耳。此宰执而下，中外士人所共知也，特以朋党方盛，莫敢言者。易疏言六不可信，挚与岩叟之论大抵以同老所进诏草为不实，文彦博附会同老，以揜琦之功烈也。至易疏出外，忠彦遂自陈谢于帘前；又挚奏请检出元佑挚与岩叟二疏，尽付实录，令书其事，相为表里，欺罔之迹如此。易言：「久在江湖间，熟闻其事，每怀忠愤，今始得言之。」且易前为谏官岁余，既详知之，自可言矣，岂可直至再为御史，忠彦执政，方遂论列？则朋附之迹自明。言「在江湖间闻其事」者，乃欲避孙贲阴受风旨之迹。又言「今忠彦方执政，而臣论其父勋，涉于附会之谤，孰若文彦博爵位极人臣之贵乎？使琦勋烈得明，虽死无所恨，何嫌疑之足避？」易为此言，巧欲盖其附会，而奸状愈明。其无所忌惮罔上如此。且琦之勋烈，英祖、神宗褒大显著，炳然共明，未尝掩蔽，固无待易等言之，则独出于附会执政，非为琦发也。若使韩氏子孙零落不振，朝廷不录其勋，则易为之言可矣。今韩氏果如何哉？为琦门人、故吏者，当以义报知己；为子孙者，当扬先父之美，可交利冒进，诬诋宗庙，上欺二圣，而自谓论报旧恩；发扬先德乎？使琦有知，当媿地下，故先帝尝谓：「如此恐非韩琦之意也。」易又引蔡确自称社稷之臣，盗定策之名，以谓其窃迹有自而来，盖由彦博等窃琦之勋，故其流及此。易之此论，尤为可骇，则是彦博之罪大于确矣。且彦博未尝自言此事以为己功也，先帝亦未尝掩琦之勋，尝曰：「正如丙吉、霍光，各不相揜，至和、嘉佑之事，前后相成，无相夺也。」盖先帝不独赏彦博等能建议定策之为难，而特以有功不言之为难，故圣意具载于诗、诏中，以为希世之高行也。易乃引确之事以为罪首，其说尤为险怪，盖欲巧发以中上意，而入其奸言耳。缘中丞梁焘，琦举馆职；谏议大夫刘安世父子，皆琦与忠彦幕客，合为一党，牢不可破，上下相应，邪说得行，无敢辨者。贲既通道，而岩叟出力助之。又方御史阙员，论者谓易为此，冀得其处。疏方出，盛传易旦夕必有除命，不意江东部吏、知饶州鄱阳县梅昌宗之子谈以易在江东挟私怨，捃拾其父罪，方頥炼犹未竟，谈诣登闻诉其父冤，且条上易奸私丑秽之状十余事，乞辨正，其迹甚明。奏既付外，而所附执政者出死力以左右之，格谈奏不下，卒平其事，言路无一人请治之者。其交结奸罔如此。缘忠彦既由旧勋，内挟中宫之援，外有间附之觽，去年六月，元佑四年六月七日，遂致大用，七月，其弟复尚公主。未几，谏官范祖禹、□安诗等言：「祖宗故事，戚里、宗室不许执政，今忠彦弟既尚主，宜如故事。此本朝至公之大法也。恐自此启例坏法，则宰执得以交通宫掖，非朝廷之福。」圣意方许候进财毕，而安世、岩叟辈出力庇之。至九月，明堂毕，范、□等再欲论列，而忠彦阴与挚先是移罢此二人谏职。其奸私如此。既而忠彦终以亲嫌故事不自安，故又使贲等交通言者，称扬父勋，为己之地，以固权位，易所以亟有此举。且言路乃二圣耳目之官，而遂为执政鹰犬之用，显为大臣论列，然则御史之设专为是乎？彦博方任师傅，易指为罔上冒赏之人，朝廷既不白其是非，又付之史官，以为可信。彦博前日不言，今日不辨，诚无所媿，然而朋党之论，上诋祖宗之圣德，以制诏为不实，谓先朝为过举，恐非圣时所宜有也，又非所以彰二圣之聪明，示天下以孝治。兹事甚大，诚系国体。唐李德裕贬制曰：「恭惟元和实录，不刊之书，擅敢改张，罔有畏忌，夺他人之懿迹，为私门之令猷。」正如今日之事，岂可使一代信史，肆自改易，使传疑于后世，两朝圣作，擅加诋议，侮灭为不足凭，以徇朋蔽之私，而为交利之地乎？况自古圣贤，不以立君为功，盖天命所在，非由人力，故介推有「贪天之功，以为己力」之论。仁宗盛年无子，养英宗于禁中，亲付大器。大臣遭际此时，奉行而已，何名为定策乎？虽使英庙未为储嗣，而值仁宗上仙，中外属望之久，慈圣之意已定，则知神器固有归矣，恐不假琦之力也。私记不知谁作，称「去年六月，忠彦遂致大用」，则作此时盖五年彦博罢平章军国重事后也。语多激讦，必不出彦博之手，鴜其子孙或门人、故吏辈为之耳 。「先帝谓如此恐非韩琦之意」，当检。「御史方阙员，论者谓易奏此疏，冀得其处。疏方出，盛传易旦夕必有除命，会梅谈讼之。」案：易除殿中侍御史，乃四年五月二十八日，具奏此疏时，任御史久矣，称易冀得御史，误。又五年五月二十七日，苏辙除中丞，易即请回避，改度支郎官及礼部郎官，又改国子司业，旋出为淮东宪。称「易旦夕必有除命」，若谓超迁它官则可，若御史，则易固在中也，此言亦恐误，今不取。梁焘行状云：御史贾易进呈札子，言：「嘉佑策立，天下着闻，功在韩琦，他人岂得乘时妄意邀取？」宣读次，帘中感伤之，焘曰：「琦不独嘉佑之功，又有治平预建大计之忠，太皇必记其事。」太皇曰：「记得当时只说有韩琦一人，仁祖见英宗，便曾宣谕功在韩琦，后来慈圣光献太后亦对仁宗备说本末子细。」焘对曰：「惟正人能成大功业。」焘与易盖共攻文彦博者，今附见，候考。陈天倪作颍滨语录载，苏辙云：仁庙至和末，富公、潞公、王文忠公尧臣皆在朝。一日，仁庙服药，而皇嗣未立，执政等忧之。时王文忠公尝与富公、潞公等议，请立英宗为皇嗣，事未上，而仁庙已勿药，遂绝口不敢道，中外无有知者。嘉佑间，魏公作相，英庙入为皇嗣，及即位，则首尾皆魏公了之。至元丰初，文忠公之子同老言于朝，明其父至和之末，与富、潞二公尝议请立皇嗣事，议既定而未发，今遗矒则存，以二公为证。时富公在南京，潞公留守北都。是年秋，大享明堂，神庙有诏，令二公入陪祠，事既毕，令登对，遂以同老事问潞公，公具道其事；问富公，云不知，神庙亦不能强之也。有诏令潞公留守西京，加太尉，宠遇甚厚，而郑公之意不欲于不分晓处受朝廷恩赏，终不肯言，亦退居洛，不复与潞公相见。时潞公作耆英会，置酒于富公之第，及会当富公，但送羊酒而已，盖鄙之也。然援立之功，归之潞公，则前日魏公一番恩例，亦当夺去。时神考但两平之，因言王旦，指及潞公晚节，尝为惜之曰：「血气既衰，戒之在得。」王同老事见元丰三年闰九月，此时富弼致事久矣。弼致仕，即居西京，未尝在南京。是年明堂，文彦博自北京入觐，弼亦未尝赴阙也。陈天倪所录差误，又与龙川别志不合，恐不足据也，今姑存之。）
　　御史中丞梁焘兼侍读。焘再辞免，从之。（再辞免得请，在二月十二日，今并书。）
　　焘尝奏疏曰：「臣闻自天子至于庶人，皆以修身为本，本乱而末治者，未之有也。故曰：『身修而家齐【一一】，家齐而国治，国治而天下平。』古之人君能行之者，莫如帝尧。书曰：『克明俊德，以亲九族；九族既睦，平章百姓；百姓昭明，协和万邦，黎民于变时雍。』『克明俊德』者，自明其德，修身之谓也；『九族既睦』者，家齐之谓也；『百姓昭明』者，国治之谓也；『协和万邦，黎民于变时雍』者，天下和平之谓也。其始则正心诚意，而不出方寸之间；其终则德业滂洋，而篃满天下。是圣人之道，所持者约，而所致者广也。有天下者，能知尽心致力于此，而后可以奉天享国矣。夫明德者，孰先而能焉？必曰学而已矣。礼曰：『大学之道，在明明德。』谓人君有清明之德，必由学以发之，然后能光被四表，格于上下。以此知虽天子之尊，而能成圣，必由圣学乎！说命曰：『王人求多闻，时维建事，学于古训乃有获。』盖事不稽古，从政则迷，是君人者不可以无学也。又曰：『惟学，逊志务时敏，厥修乃来，允怀于兹，道积于厥躬。』盖学之在躬，非一日而致，由积善以成之，是学之时不可失也。恭惟皇帝陛下受天明命，早有万国，日就月将，学以成性，此正其时。愿择吉日，诏开经筵，优接观讲进读之臣，使从容熟复治乱之事，究先王之蕴，辨历代之迹；无惜圣问，再三询考，使圣心晓然无疑，日新一日，可底大成，愿加圣意无忽。臣又愿陛下万机之暇，留思经筵讲读臣僚所论之事，以考政事之从违得失，以裨皇帝陛下之聪明，屏远声色，造次不忘古训，博厚高明，与天地并德。臣不胜拳拳恳切之至！」
　　又奏疏太皇太后曰：「臣惟陛下以大公至正之心，保护皇帝，周密严谨，委曲纤悉，起居寝食之间，无不留神而注意，如天地久于其道，无一日之或怠也。诚有大功于宗社，有大德于天下矣。陛下钟爱皇帝，如此其至，然特为爱之小者，非所谓大爱也。若教之以大爱者，在成其圣德尔。成德者，其必由学也。仰惟陛下之聪明，非不知其大爱之以成德，而独以为皇帝飻眇，而未暇学乎？今皇帝圣年十五，齿亦已长矣。自古人君，十五而冠。冠者，谓有成人之道。在庶人则为童子，在天子则为成人，何也？谓王教之本，不可以童子之道理焉，故必责善而进之以成人，是亦古之学者十五入大学之义，谓七八之数，阴阳备而志明，可以学矣。志已明，则当识其至善，而远其所不善，故孔子曰：『吾十有五，而志于学。』皇帝清明在躬，天禀英异，以圣人志学之时稽焉，则不可以不学也；以天子成人之道望焉，则不可以多暇也。伏愿陛下当天春布德之元，王正授政之始【一二】，面勉圣德，早开经筵，召见儒臣，谈经论史，从容赐对，熟复古今；宫中遴选茂俊之人，以诱掖诵说，审择谨厚之人，以辅视兴寝；服勤道义，为聪明睿智之助，疏远纷华，为康宁寿考之资。习之既久，乃如自然。至于诚意喜书，正心乐道，终副海内圣神之望，不贻宸衷逸豫之忧，蒙成静治，为太平之真主焉。然则陛下他日退托深宫，还辟自处，则保护之慈，有始有卒，佑我大宋万世无疆之休，而功德于此足矣。诚清衷素所属念者，臣敢妄论以发之，亦惟陛下亟行而无疑，非独臣之愿，乃天下之愿，非独臣之幸，乃天下之幸。臣不胜惓惓尽节之至！」是月己丑二十三日，命焘兼侍读，而焘卒不受命。（听辞在二月十六日，今并书之。焘二疏无月日，疏称「当天春布德之元，王正授政之始」，则当附正月，因焘辞侍读，即见于此。）
　　鄜延路经略使赵焑言：「累行指挥分画地界官，遵依朝旨，坚执商量。如西人要依绥德城体例修置堡铺，未审许与不许本司方圆商议。」枢密院同三省奏：「昨绥德城分界日，御前处分：须打量足二十里如约，不可令就地形任意出缩，三二里地不计。恩威轻重，但朝廷所坚守不易者，约故也。其堡障宜自择地修筑。后来已于二十里起立界堠，即无十里外作两不耕地，十里内修建堡铺指挥。今若指定十里内修筑堡铺及分生熟地，即不惟不依绥州体例，兼于已牒过西界相照接连取直为界，事理相戾。又元约分画疆界，以二十里为定，卓立封堠者，为分别汉、蕃界。至界堠内地，即汉人所守；界堠外地，即夏国自占。其彼此修筑堡铺，各于界内取水泉地利为便，岂可更展远近？所以前来绥州城外堡有十八里或只有八九里处，夏国堡铺亦去所立封堠自便修筑，既各不侵出封堠之外，即是并为本界，不可别生事端，害讲和之意。」诏焑于二十里相照接连取直为界，卓立封堠；其堡铺，或相度于界堠内三五里，择稳便有水泉去处占据地利修建【一三】，即不得分立两不耕地。（去年十二月末，政目云：宥牒：去城十里作熟地，外十里两不耕，作草地。）
　　诏河东路经□使、龙图阁学士、朝请大夫曾布特降一官，管勾麟府军马赵宗本特追两官勒停，知麟州王景仁、通判魏缗罚金有差并冲替，同签军马司事折克行赎金。以本路将官宋整实病而摄入禁，致触阶而死，故有是责。
　　中书舍人王岩叟言：「布任元帅，所宜与诸将同安乐、共患难者也。失其欢心且不可，骮致之抱冤而死乎？昨陛下以河东全道之师属曾布，使护诸将，以当一面，所以寄托者重矣。而布骄简自居，喜怒随意，蔽于谗谄，不究下情。将官宋整实有病状，而不加恤，偏信赵宗本挟怨之言，按整以罪。整以将兵为麟州私占，申乞遣还，乃是整能谨职事，布复偏信宗本徇私之说，判收不问。整既下不得伸于本州岛，上不得伸于本帅，非辜系狱，冤愤不胜，遂触阶而死。按整堂有母，室有妻，傥非甚冤，宁肯轻死？此陛下可察也。将佐致此，不知安用帅臣！若不重行窜黜，恐无以慰生者之恨，平死者之冤。今虽降官，不害为帅，陛下推此考布，尚可以统御诸将，当帅臣之寄乎？伏望圣慈特令黜职降郡，稍正典刑，以示陛下重人命，惜士心之意于四方，臣不胜幸甚。所有布降官告词，臣未敢行。」贴黄称：「臣闻河东诸将，自宋整以冤死，无不归罪于帅，日日望朝廷为平其冤。今不重黜布，恐无以慰军心，激士气，惟陛下深察。」诏徙布知河阳。（曾布年谱：五年二月，以在太原日，武人宋整有罪当逮自杀，坐夺一官，徙知河阳。布责河阳，旧录于此并书，且云其后中书舍人王岩叟云云。按：岩叟不肯草词，盖即命下之日也，今削去「其后」字，仍附梁焘言。政目月日差错，当考。布尔日录绍圣三年五月戊申云云。）
　　御史中丞梁焘言：「臣窃闻河东转运司差官勘到将官宋整触石身死事，朝廷次第行遣，诚有意惩恶，惟曾布责轻，未服公议。觽谓孟州大镇，附近京师；学士清班，侍从上列，皆非罪人所当得之。布儬私挟怒，妄起大狱，赵宗本、王景仁□于帅臣威令，事非出己。今宗本、景仁已被重责，而布独优游如此，是帅臣得以喜怒高下其心，坏乱国法，轻残人命，苟为快意而无所忌惮，非所以制罚之平，而为天下之公也，臣实为陛下惜之。欲乞圣慈详酌，特赐指挥，削布近职，与远小一郡，使之循省，以示惩劝。」
　　御史台、合门言，孝惠、孝章、淑德、章怀皇后忌辰，于天兴殿西掖库屋设位行礼。从之。四后皆祖宗正后，神宗升祔太庙，而景灵未及享故也。（政目云：四后忌辰，移就景灵西掖。）
　　太师、平章军国重事文彦博言：「大中大夫致仕程捠身亡，一子颐素蕴学行，尝为迩英讲官。今其父亡，窘于襄事，伏望特赐矜悯，优其赙恤。」知河南府韩缜、翰林学士承旨苏颂相继有请。诏赐绢二百疋，下所属葬日量行应副。（旧录捠传云：子颢、颐行怪学僻，为司马光等所知。新录削去，改云：二子皆为名儒。）
　　诏：品官及诸军旧有铜及讯石腰带、军器、鞍辔并赐物、古器、佛道像、钟磬、妇人首饰之类许存留外，余并卖入官。（元年四月十八日，朱光庭云云。政目：二十四日，立铜、讯禁。）
　　诏：「亲王女郡主遇大礼，许荫亲属一人，奏所生子与右班殿直；两遇，奏子或孙与奉职。即奏子孙，若回授与外服亲之夫及夫之有服，有官者转一官，不得转升朝官；选一人循一资；白身者，期以下亲与借职。」以徐王府长女京兆郡主申请，故有是诏。
　　辛卯，诏召募押纲官员到吏部日，会所属合与差遣，方与差注，以户部言大名冠氏尉赵峋押钱纲有欠，乞追改已注官故也。
　　壬辰，神宗第九女嘉国长公主薨。
　　甲午，诏赵燍神道碑以「忠纯」为额。
  </div>
  <div class="pagination">
   <a href="续资治通鉴长编_page536.html">
    上一页
   </a>
   <span>
    ...
   </span>
   <a href="续资治通鉴长编_page532.html">
    532
   </a>
   <a href="续资治通鉴长编_page533.html">
    533
   </a>
   <a href="续资治通鉴长编_page534.html">
    534
   </a>
   <a href="续资治通鉴长编_page535.html">
    535
   </a>
   <a href="续资治通鉴长编_page536.html">
    536
   </a>
   <span class="current-page">
    537
   </span>
   <a href="续资治通鉴长编_page538.html">
    538
   </a>
   <a href="续资治通鉴长编_page539.html">
    539
   </a>
   <a href="续资治通鉴长编_page540.html">
    540
   </a>
   <a href="续资治通鉴长编_page541.html">
    541
   </a>
   <a href="续资治通鉴长编_page542.html">
    542
   </a>
   <span>
    ...
   </span>
   <a href="续资治通鉴长编_page538.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
