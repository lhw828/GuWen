<!DOCTYPE html>
<html>
<head>
    <meta charset="UTF-8">
    <title>大事记续编 - 第 36 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 36 页/共 65 页</h1>
    <div class="content">






　　大事记续编卷三十九
　　钦定四库全书
　　大事记续编卷四十　　　　明　王祎　撰
　　【齐世祖武皇帝永明十年　魏高祖孝文帝太和十六年】春正月己未魏宗祀显祖于明堂遂登灵台辛酉以太祖配南郊【以本纪修】齐竟陵王子良领尚书令【以本纪修】壬戌魏承晋爲水德【以吕祖谦标目修】甲子魏罢租课【以通鉴修】乙丑魏诏踈属异姓王公递降一等【以朱熹纲目修】二月甲午魏主朝日于东郊【以本纪修】丁酉魏祀尧舜禹文王周公丁未亲祠孔子【以本纪修】夏四月辛丑齐豫章文献王嶷卒【本纪】
　　解题曰永明末车驾数游幸唯嶷陪从上出新林苑同辇夜归至宫门嶷下辇辞出上曰今夜行无使爲尉司所呵也嶷对曰京辇之内皆属臣州愿陛下不垂过虑上笑每临幸辄极日尽欢嶷谓上曰古来言愿陛下寿偕南山或称万岁此殆近貌言如臣所怀实愿陛下极寿百年亦足矣上曰百岁复何可得止得东西一百于事亦济【南史列传武帝少年与新吴侯景先共车行泥路车久故坏至领军府西门车辕折俱狼狈景先谓帝曰两人脱作领军亦不得忘今日艰辛及帝践阼以景先兼领军将军拜还未至府门中诏相闻领军今日故当无折辕事邪武帝奢侈后宫万余人犹以爲未足嶷后房亦千余人】叶适曰萧氏父子智识凡猥曽无毫髪爲民请命之念放饭于大物流啜于高位国阼短促皆其自取民生其间受祸迫数可胜叹哉
　　五月己巳尚书令竟陵王子良爲扬州刺史【以本纪修】秋八月乙未魏伐柔然破之【以吕祖谦标目修】魏主养三老五更于明堂【以本纪志修】九月杨集始冦齐汉中魏以爲武兴王【以通鉴修】冬十二月癸未朔日有食之【以天文志修】
　　【齐世祖武皇帝永明十一年魏髙祖孝文帝太和十七年】春正月丙子齐太子长懋卒【以吕祖谦标目修】三月乙亥齐雍州刺史王奂有罪伏诛其子肃奔魏【以本纪列传修】夏四月甲午齐立南郡王昭业爲皇太孙【以吕祖谦标目修】戊戌魏立冯氏爲皇后【以吕祖谦标目修】秋七月癸丑魏立子恂爲皇太子【以吕祖谦标目修】戊辰齐遣镇军大将军江州刺史陈显达镇樊城【以通鉴修】
　　解题曰按通典齐始全盛南郑樊城襄阳义阳寿春淮阳角城【晋义熈中置在宿迁县界】涟口朐山爲重镇其后频爲魏所侵至东昬永元初沔北诸郡相继败没又失寿春三年齐亡事见通鉴
　　戊寅齐主殂中书郎王融谋立竟陵王子良左仆射西昌侯鸾迎太孙昭业即皇帝位八月壬午鸾爲尚书令癸未子良爲太傅【吕祖谦标目】
　　解题曰按齐书列传融文辞辩捷尤善仓卒属缀子良特相友好晩节大习骑马才地既华兼借子良之势倾意宾客文武翕习辐凑之招集江西伧楚数百人并有干用世祖不豫诏子良甲仗入延昌殿侍医药子良日夜在殿内太孙间日入参承世祖疾笃蹔絶太孙未入内外惶惧百僚皆已变服融戎服绛衫于中书省阁口断东宫仗不得进欲矫诏立子良诏草已立上重蘓问太孙所在因召东宫器甲皆入遗诏子良辅政西昌侯鸾知尚书事萧衍谓范云曰主上大渐国家自有故事道路籍籍将有非常之举卿闻之乎云不敢答俄而帝崩融乃处分以子良兵禁诸门西昌侯闻急驰至云龙门不得进乃曰有勅召我排而入奉太孙登殿命左右扶出子良指麾部署音响如钟融知不遂乃释服还省叹曰公误我欝林深怨融余见通鉴胡寅曰武皇不豫融欲矫诏立子良而子良不知戎服绛衫断东宫仗而子良不知上殂融以子良兵禁诸门而子良又不知诚不知邪是不智也佯不知邪是不忠也危疑之际间不容穟而一听融诪张爲幻畧无可否至于迹渉疑似恐惧而殒乃自取之安得独罪融哉
　　己丑魏主将伐齐以太尉东阳公丕等畱守【以本纪修】齐王融伏诛【以通鉴修】九月魏聘齐【以通鉴修】辛酉齐主追尊考爲文皇帝【以本纪修】庚午魏主至洛阳遣抚军大将军任城王澄谕畱司以迁都之意冬十月戊寅朔魏营洛都【以本纪吕祖谦标目修】
　　解题曰按河南志东西二十里南北十五里庙社宫室防府以外方三百歩爲一里开四门置里正四人门士八人縂二百二十里宣武景明二年筑坊三百二十各周一千二百叶适曰孝文迁洛不止慕古人居中土盖欲身在近地经营江左尔明年遣卢昶等使齐诏昶曰江扬不早当晩防是朕物卿等欲言便言无相疑难盖可见矣事见通鉴
　　壬寅齐尊太妃爲皇太后立妃何氏爲皇后【以本纪修】魏以王肃爲大将军长史【以吕祖谦标目修】十一月魏邺宫成徙御焉【以本纪修】
　　【齐高宗明皇帝萧鸾建武元年魏高祖孝文帝太和十八年】春正月丁未齐改元隆昌【以吕祖谦标目修】癸亥魏主南狩三月至平城【以本纪修】夏四月庚辰魏罢西郊祭天【以本纪修】戊子齐竟陵文宣王子良以忧卒【以本纪修】
　　解题曰按齐史列传子良既亡故人皆来奔赴陆惠晓于邸门逢袁彖问曰近者云云定复何谓王融见杀而魏凖破胆道路籍籍复云竟陵不永天年有之乎答曰齐氏微弱已数年矣爪牙柱石之臣都尽今之所余政风流名士耳若不立长君无以镇安四海王融虽爲身计实安社稷恨其不能断事以至于此道路之谈自爲虚说耳苍生方涂炭矣政当沥耳听之余见通鉴
　　闰月丁卯齐镇军大将军西昌侯鸾自爲开府三月戊辰以中军将军新安王昭文爲扬州刺史【以本纪修】五月甲戍朔日有食之【以天文志修】秋七月乙亥魏以宋王刘昶爲大将军镇彭城【以本纪修】壬辰齐西昌侯鸾弑其主追废之爲欝林王丁酉奉新安王昭文即皇帝位改元延兴鸾自爲骠骑大将军录尚书事扬州刺史【吕祖谦标目】
　　解题曰宋庠纪年通谱延兴本魏孝文年号
　　九月壬申朔魏主临朝堂攷百官【以吕祖谦标目修】
　　解题曰按后魏书列传初魏自公侯以下迄于选臣动有万数冗散无事吏部尚书任城王澄品爲三等量其优劣尽其能否之用咸无怨者余见通鉴
　　齐萧鸾杀司徒鄱阳王锵等七人【以吕祖谦标目修】冬十月齐萧鸾自爲太傅大将军都督中外军事宣城郡王加殊礼杀江夏王锋等五人【以吕祖谦标目修】甲辰魏主以东阳公丕爲太傅録尚书事辛亥发平城【以通鉴修】齐宣城王鸾废其主爲海陵王癸亥自即皇帝位改元【以吕祖谦标目修】解题曰周端朝曰荀彧以酖死刘穆之以忧死唐武宗深仇李珏杨嗣复事防之间略有先后便关生死齐高宗之容谢朏不杀卞彬亦乱世一难事事见通鉴宋庠纪年通谱建武本汉光武晋惠帝元帝石虎慕容忠年号
　　十一月癸酉齐以西中郎长史始安王遥光爲州刺史丙戌以西中郎将闻喜公遥欣爲荆州刺史【以吕祖谦标目修】戊子齐立子寳卷爲皇太子【以吕祖谦标目修】魏主至洛阳置牧场于河阳【以本纪吕祖谦标目修】齐弑海陵王【以本纪修】十二月辛丑魏攻齐襄阳义阳钟离南郑【以吕祖谦标目修】壬寅魏禁胡服【以吕祖谦标目修】辛亥魏主伐齐【以本纪修】
　　【齐高宗明皇帝建武二年　魏髙祖孝文帝太和十九年】春正月壬申齐遣兵拒魏【以本纪修】癸酉魏禁侵掠【吕祖谦标目】乙未魏围钟离齐徐州刺史萧惠休破之二月魏主至寿阳丙辰至钟离齐遣将军裴叔业救之义阳师退己未齐司州刺史萧诞破之丁卯魏主遣使临江数齐主罪三月师还夏四月南郑师退庚申魏主如鲁城祠孔子襄阳师退齐太子右卫率垣厯生追破之五月癸未魏主还洛阳甲申减冗官之禄【以本纪吕祖谦标目修】六月己亥魏禁北语【以吕祖谦标目修】癸丑魏求遗书【以本纪修】戊午魏法度量【以本纪修】壬戌齐杀领军将军萧谌及抚军将军西阳王子明等【以吕祖谦标目修】秋八月乙巳魏选武勇爲羽林虎贲【以本纪修】魏立国子太学四门小学【以朱熹纲目修】九月庚午魏六宫文武迁洛阳丙戍幸邺【以本纪修】冬十月丙辰魏主至自邺【以本纪修】壬戌魏诏州牧品官属得失以闻【以通鉴修】十一月甲申魏主祀圜丘【以本纪修】十二月丁酉齐置晋诸陵宿卫【以本纪修】甲子魏赐羣臣冠服【以本纪修】魏铸太和五铢始用钱【以吕祖谦标目修】
　　【齐高宗明皇帝建武三年　魏高祖孝文帝太和二十年】春正月魏改姓元氏并改羣臣姓【以吕祖谦标目修】
　　解题曰叶适曰书称别生分类而传有赐姓命氏之文盖帝王诸侯各爲族姓义不相袭后世封建法废既无专国不爲自族姓而天子亦无赐姓命氏之法至传国数百年而臣下仍用旧氏与编戸齐民无别盖以兵力崛起而无德势不暇尔虽然尊前代而慕圣贤使其后人以风流相命则犹可言也及魏起深北不毛以九十九姓爲部落姓改氏易流布诸华至隋唐凡胡邱周伊穆陆刘贺梁冦罗葛楼鲍何高潘薛甄杜之类皆夷种而三代汉魏之氏族荡不可识矣余见通鉴
　　魏诏定诸州士族【以吕祖谦标目修】二月壬寅魏听羣臣终三年丧【以吕祖谦标目修】三月壬午齐去乗舆金银饰【以本纪修】夏五月魏禁汉魏晋诸陵樵苏【以本纪修】丁亥魏主祀方泽【以本纪修】秋七月魏废皇后冯氏【以本纪修】冬十月戊戌魏以代迁之士皆羽林虎贲司州民十二夫调一爲四年更卒岁开畨假以供力役【以本纪修】闰十二月丙寅魏废太子恂爲庶人【以吕祖谦标目修】戊辰魏置常平仓【通鉴】魏恒州刺史穆泰定州刺史陆叡等谋反遣吏部尚书任城王澄执之【以吕祖谦标目修】
　　解题曰恒州领代郡善无梁城繁畤髙柳北灵邱内附灵邱【今岚州之地】八郡定州领中山【眞定中山之地】常山【真定府平定军】钜鹿【真定府深祁二州之地】博陵【深州祁州之地】北平【中山府易州之地】五郡
　　【齐高宗明皇帝建武四年　　魏高祖孝文帝太和二十一年】春正月丙申魏立子恪爲皇太子【以吕祖谦标目修】乙巳魏主北巡【通鉴】丙辰齐杀尚书令王晏二月甲子以左仆射徐孝嗣爲尚书令【以本纪修】癸酉魏主至平城穆泰陆叡伏诛免并州刺史新兴公丕爲民【以通鉴修】
　　解题曰穆泰爲定州刺史辞以疾病土温则甚请恒州自效髙祖许之乃以恒州刺史陆叡爲定州泰代焉泰不愿迁都叡未及发而泰已至遂潜相扇诱图爲叛乃与叡及安乐侯隆抚冥鎭将鲁郡侯业骁骑将军超鎭北将军乐陵王思誉等谋推朔州刺史阳平王颐爲主颐不从僞许以安之密表其事高祖乃遣任城王澄率并肆兵以讨之澄先遣治书侍御史李焕单车入代出其不意泰等惊骇计无所出焕晓谕逆徒示以祸福于是凶党离心莫爲之用泰自度必败乃率麾下数百人攻焕冀以一捷不克单马走出城西爲人擒送澄寻亦到穷治党与高祖幸代亲见罪人问其反状泰等伏诛余见通鉴叶适曰泰与陆叡元丕遂诱子恂爲逆皆縁迁都乃知盘庚委曲告谕非畏其臣也
　　夏四月魏杀故太子恂【以吕祖谦标目修】
　　解题曰按齐书魏虏传初僞太后冯氏兄昌黎王冯莎二女大冯美而有疾爲尼小冯爲皇后生僞太子恂后大冯疾差纳爲昭仪宏初徙都恂意不乐思归桑干宏制衣冠与之恂窃毁裂解髪爲编服左衽大冯有宠日夜谗恂宏出邺城马射恂因是欲叛北归密选宫中御马三千匹置河隂渚皇后闻之召执恂驰使告宏宏徙恂无鼻城【侯河阳水经注溴水东南迳无辟邑谓之无比城亦曰马髀城非也】寻杀之立大冯爲皇后余见通鉴冯太后亲弑髙宗者也而孝文乃立其二侄女爲后既废小冯而立大冯复因大冯之谮而杀其子而大冯亦卒以滛乱废死以孝文之贤生性过人独于大伦之际顾弗加察岂夷之爲俗不能遽除故邪
　　六月庚申魏主迁洛阳【以本纪修】秋七月甲午魏立昭仪冯氏爲皇后【以吕祖谦标目修】八月庚辰魏主伐齐【以本纪修】氐帅杨灵珍袭杨集始九月丁酉魏遣河南尹李崇讨之【以本纪修】魏攻齐南阳【以本纪修】魏李崇克武兴以爲梁州刺史【以通鉴修】冬十月丁巳魏主攻齐新野甲戌齐遣太子中庶子萧衍等救雍州【以本纪通鉴修】十一月齐以杨灵珍爲武都王【以本纪修】十二月丁丑齐遣度【支】尚书崔慧景救雍州【以本纪修】齐将军鲁康祚豫州刺史裴叔业侵魏魏豫州刺史王肃败之【以通鉴修】
　　【齐高宗明皇帝永泰元年　　魏高祖孝文帝太和二十二年】春正月丁亥魏拔新野齐沔北诸戍皆遁【以本纪修】乙未齐遣太尉陈显达救雍州【以本纪修】丁未齐杀河东王铉等十人高武子孙遂尽【以纪传修】解题曰叶适曰魏晋取人之国甚酷多杀贤士大夫而其子孙独得免知废兴存亡之要不在此故也至刘裕惩创司马复兴遂残灭无遗育而萧道成效之及其甚也鸾以庶代宗亦然哀哉事见通鉴
　　二月甲子魏拔南阳【吕祖谦标目】三月壬午朔齐崔慧景萧衍败于邓城【以通鉴修】
　　解题曰今襄阳府襄阳县有旧邓城鎭即汉旧县
　　辛亥魏主如悬瓠王肃攻义阳齐裴叔业围涡阳以救之大破魏师叔业军亦溃【以通鉴修】
　　解题曰涡阳今亳州防城县
　　夏四月甲寅齐改元【以本纪修】丁卯齐大司马防稽太守王敬则反五月伏诛【以吕祖谦标目修】秋七月壬午魏减宫掖近属费以给军赏【以本纪修】癸卯齐太子中庶子萧衍爲雍州刺史【以吕祖谦标目修】
　　解题曰按梁史列传张防胄从武帝宿酒酣语及时事帝曰天下方乱舅知之乎冬下魏军方动则亡汉北王敬则猜嫌己乆当乘间而作防曰敬则张两红眼容能立事帝曰敬则庸才爲天下唱先尔主上运祚尽于来年国权当归江刘而江甚隘刘又闇弱都下当大乱死人如麻齐之厯数自兹亡矣梁楚汉当有英雄兴防曰瞻乌爰止于谁之屋帝笑曰安知非仆防起曰今夜之言是天意也请定君臣之分帝曰舅欲效邓晨乎是冬魏攻新野明帝密诏武帝代曹虎监雍州事防闻之心喜谓帝曰夜中言当验帝笑曰且勿多言防从帝西行余见通鉴【武帝即萧衍】
　　己酉齐主殂太子宝卷即皇帝位【以本纪修】九月己亥魏以不伐丧退师【以吕祖谦标目修】冬十一月戊子齐立妃禇氏爲皇后【以本纪修】
　　【齐东昬侯萧寳卷永元元年　魏高宗孝文帝太和二十二年】春正月戊寅朔齐改元【以本纪修】
　　解题曰宋庠纪年通谱永泰以疾不瘳望气者云冝改元永元本汉和帝张茂年号
　　齐遣太尉陈显达等击魏癸未魏前将军元英拒之【以吕祖谦标目修】戊戌魏主至洛阳【以通鉴修】二月癸亥魏以中军上将军彭城王勰爲司徒【以本纪修】齐陈显达破中山王英取马圈【吕祖谦标目】
　　解题曰按齐书列传马圈城去襄阳三百里方舆志在邓州穰县北后魏立爲镇即汉沮阳县地
　　三月庚辰魏主发洛阳显达大败而还【以吕祖谦标目修】夏四月丙午魏主殂于谷塘原赐皇后冯氏死彭城王勰奉丧至鲁阳丁巳太子元恪即皇帝位【本纪】
　　解题曰魏氏之兴且百年矣至孝文始兴礼乐修制度又慕中华迁居洛邑然不过一再传国遂分裂以底于亡或者遂谓去乎夷狄而未能合乎中国则足以速其亡而已盖魏之所以乱者始于世宗政事之不修继以胡后之淫乱元禧元雍之辅相无状刘腾元乂之黩货稔衅兴礼乐修制度慕中华何预焉事不察其原而猥其迹则儒者之论几于可废矣事见通鉴【按魏书地形志睢州谷阳郡治谷阳城太和中置郡】
　　五月魏以侍中北海王详爲司空鎭南将军王肃爲尚书令镇南大将军广阳王嘉爲左仆射尚书宋弁爲吏部尚书与太尉咸阳王禧右仆射任城王澄等辅政勰都督冀定等七州军事定州刺史【以本纪修】六月戊辰魏主追尊母高氏爲文昭皇后封后兄肇爲平原公【以通鉴修】齐始安王遥光抚军大将军开府徐孝嗣右仆射江祏中领军萧坦之侍中江祀卫尉刘暄更直内省萧衍闻之修武备祏议废立秋八月杀袥及祀乙卯遥光据东府起兵己未败死【以纪传修】
　　解题曰按梁元帝金楼子遥光将败都不识人孙乐祖曹树生常心腹委付问孙卿是谁树生曰是孙乐祖仍复问卿是谁曹以名答于时名士偕在侧见不识人沈昭略昭光之徒一时皆去余见通鉴齐之始安犹宋之建安也建安教明帝杀孝武诸子而寻亦见及始安教明帝杀髙武子孙而卒亦无所容不但身受其害而国亦随之哀哉
　　己巳齐以孝嗣爲司空坦之爲右仆射暄爲领军将军闰八月杀坦之及暄冬十月乙未齐杀孝嗣及将军沈文季【以吕祖谦标目及纪传修】十一月丙辰齐太尉江州刺史陈显达反十二月甲申袭宫城乙酉伏诛【以吕祖谦标目修】
　　解题曰按齐书列传自江祏始安王遥光等诛后左右应敕捉刀之徒并专国命人间谓之刀敕权夺人主时徐世尤见宠信自殿内主帅爲直閤骁骑将军陈显达事加崔慧景侍中护军将军平南将军都督众军事屯中堂加世辅国将军专势号令慧景备员而已余见通鉴薛季宣曰世祖任外监则领军但守虚位东昬信直閤则都督实不领兵甚者御刀用事谓之八要故萧衍谓以昬主役刀敕之徒爲不足畏者此也
　　魏制官品【以吕祖谦标目修】
　　【齐东昬侯永元二年　　　　魏世宗宣武帝元恪景明元年】春正月乙巳魏改元【以本纪修】齐冠军将军豫州刺史裴叔业叛降魏丁未魏遣骠骑大将军彭城王勰等赴寿阳二月戊戌勰爲扬州刺史己亥叔业死三月乙卯齐遣平西将军崔慧景讨之夏四月慧景至广陵反南徐兖二州刺史江夏王宝入之慧景围宫城征虏将军豫州刺史萧懿赴难慧景败死丙申彭城王勰败齐将军骠骑司马陈伯之于硖石取合肥建安五月己酉宝死六月勰进大司马秋七月伯之攻寿阳八月乙酉勰大破之于肥口淮南入于魏【以本纪及齐纪吕祖谦标目修】
　　解题曰按齐书州郡志郢州有建安左郡又按水经注淮水迳寿阳县西北肥水从县城西北入淮谓之肥口在今安丰军寿春县应劭注西汉肥陵云夏水出城父城东南至此与肥合故曰合肥唐卢潘云肥水出鸡鸣山北流二十里分爲二其一东南流经合肥县南东南入巢湖其一西北流二百里出寿春西投于淮尔雅归异出同曰肥
　　冬十月己卯齐杀尚书令萧懿【以本纪修】丁亥魏大司马彭城王勰录尚书事【以本纪修】十一月齐萧衍及西中郎长史行荆州事萧頴胄奉荆州刺史南康王宝融举兵十二月颖胄遣将军杨公则降湘州【以吕祖谦标目修】魏罢盐禁【以食货志修】
　　解题曰见魏孝文延兴五年解题
　　【齐和皇帝中兴元年　　魏世祖宣武帝景明二年】春正月乙巳齐萧衍等奉南康王宝融爲相国戊申衍发襄阳【以本纪梁纪修】庚戌魏主亲政罢彭城王勰咸阳王禧爲太保北海王祥爲大将军録尚书事恒州刺史于烈爲领军魏主年少幸臣外戚用事魏政浸衰【以本纪通鉴修】二月齐萧衍围鲁山攻郢城【本纪】解题曰萧衍之攻郢城无异沈攸之之攻郢城而成败不同何也天命之向背人心之去就先后有不同故也事见通鉴【鲁山在今汉阳军】
　　三月乙巳南康王宝融即皇帝位于江陵改元丙午废其主爲涪陵王以尚书令萧頴胄行荆州刺史加左仆射萧衍都督征讨军事假黄钺【以本纪修】
　　解题曰宋庠纪年通谱中兴本慕容年号
　　夏五月魏咸阳王禧谋反伏诛【以本纪修】齐巴西巴东郡遣兵击萧頴胄涪陵王遣军主吴子阳等救郢州秋七月甲午雍州刺史张欣泰等谋废涪陵王不克死丁酉萧衍遣兵袭破子阳丁巳鲁山降己未郢城降八月江州刺史陈伯之降【以齐纪通鉴修】九月魏筑洛阳诸坊【以本纪修】己亥魏立皇后于氏【以本纪修】冬十月甲戌齐萧衍大败将军王珍国等于朱雀航围宫城【以吕祖谦标目修】十一月丁酉魏北海王祥爲太领司徒【以本纪修】壬寅齐巴东公萧頴胄卒【以吕祖谦标目修】
　　解题曰按齐史列传武帝年垂强仕方有嗣时徐元瑜降而又颖胄暴卒时人谓之三庆则武帝之存心可见矣余见通鉴
　　魏鎭南将军元英请南伐不报【以吕祖谦标目修】
　　解题曰按后魏书列传平南将军荆州刺史元嵩表萧宝卷骨肉相残忠良先戮流闻宝卷荆州刺史萧衍兄懿于建康阻兵与衍相持荆郢二州刺史并宝卷之弟臣若遣书相闻并力除衍平衍之后彼必旋师赴救丹阳当不能固全汉沔臣之兵威已得临据则沔南之地可一举而收竚兵观衅若其零落之形已彰便可顺流摧锋长驱席卷既而衍克建康乃止通鉴止载元英源怀之请而不及此
　　十二月丙寅齐王珍国等弑涪陵王萧衍以宣徳太后令废之爲东昬侯衍自爲大司马録尚书事州刺史承制潘贵妃及外监茹法珍等伏诛【以齐纪通鉴修】















　　大事记续编卷四十
<史部,编年类,大事记续编>
　　钦定四库全书
　　大事记续编卷四十一　　明　王祎　撰
　　【梁髙祖武皇帝萧衍天监元年魏世宗宣武皇帝景明三年】春正月戊戌齐宣德太后临朝称制萧衍自为都督中外军事加殊礼甲寅自为相国梁公加九锡二月杀太常湘东王宝眰等三人丙寅以骠骑司马沈约为吏部尚书兼右仆射黄门侍郎范云为侍中丙戌衍进王爵三月辛丑杀中将军邵陵王宝攸等三人衞将军鄱阳王宝寅奔魏齐主东归夏四月丙寅梁王衍自即皇帝位改元丁卯废齐主为巴陵王迁之姑熟治书侍御史顔见逺死之【以吕祖谦标目修】解题曰宋庠纪年通谱天监取诗云天之降监初齐和帝镇荆州以顔见逺为录事参军及即位以为治书侍御史兼中丞髙祖受禅见逺乃不食发愤数日而卒帝闻之曰我自应天从人何预天下士大夫事而顔见逺乃至于此也余见通鉴【胡寅曰易之革曰汤武革命顺乎天而应乎人未闻应天也应者对感而为言人事作于下则天理应于上岂可天感乎上而人应乎下欤故易惟曰顺乎天顺天者顺理也晁説之曰方百僚署名送东昏首时王志独愤叹不署张充偃蹇不来防江蒨在江州拒髙祖之师不受命顔见逺覩髙祖即位不食以死姚察徒称充之典选廉平蒨以风格显畧不一言其大节何耶】
　　梁主追尊考妣为帝后封功臣十五人为公侯沈约为尚书仆射范云为散骑常侍吏部尚书【以本纪修】戊辰梁弑巴陵王【以吕祖谦标目修】
　　解题曰齐自髙帝至和帝五世通郁林王昭业海陵恭王昭文为七世凡二十四年
　　梁议赎刑【以本纪修】
　　解题曰朱熹曰赎刑盖本舜典金作赎刑之语实则不然舜典所谓赎者官府学校之刑尔若五刑则固未甞赎也五刑之寛惟处以流鞭扑之寛方许其赎汉张敞以讨羌兵食不继为入谷赎罪之法初未甞及杀人与盗之罪而萧望之等犹以为如此则富者得生贫者独死恐开利路以伤治化曾谓唐虞之世而有是赎法哉惟周穆盘游无度财匮民劳至其末年无以为计乃为赎刑之法以敛民财后世当戒而不当遵也事见通鉴
　　齐宗室南康侯子恪等仕梁以寿终【以吕祖谦标目修】
　　解题曰姚察曰昔魏借兵威而革汉运晋因宰辅乃移魏厯异乎古之禅授以德相传故抑前代宗枝用絶民望然刘煜曹志犹显于朝及宋遂为废姓而齐之戚属一皆殱焉其祚不长抑亦由此有梁革命弗取前规髙祖之量度越前代矣胡寅曰梁武虽以兵取而其资非残忍之人也故于子恪等能保全之向使沈约不进邪説则必封巴陵于小国俾主齐祀矣帝以利害所迫狃于弊俗未受命间先杀宝攸等以胁中外既受命又惑于约而有郑伯禽之事是皆不知命之所为诗曰商之孙子其丽不亿上帝既命侯于周服侯服于周天命靡常夫惟顺天而受命则命在我矣何虞乎商之复得而其后裔哉向使武帝移待子恪之心以待巴陵王与宝攸等岂不为五朝盛德之主耶事见通鉴
　　梁征前中书令谢朏处士何防防弟前国子祭酒涂朏不至【以本纪修】梁镇军大将军江州刺史陈伯之反五月戊子遣领军将军王茂讨之【以本纪修】六月梁以杨绍先为武都王【以本纪修】陈伯之攻豫章不克遂奔魏【以纪传修】梁益州刺史刘季连反【以吕祖谦标目修】秋八月梁定律令制钟律【以梁纪隋乐志修】冬十一月甲子梁立子统为皇太子【以吕祖谦标目修】魏洛阳宫室始成【通鉴】是岁梁大旱【以梁纪修】
　　【梁髙祖武皇帝天监二年　魏世宗宣武皇帝景明四年】春正月乙卯梁沈约范云为左右仆射【以本纪修】梁刘季连降【以吕祖谦标目修】夏四月癸未朔魏以萧宝寅都督东扬等三州军事东扬州刺史齐王陈伯之都督淮南军事江州刺史【以本纪传修】五月丁巳梁霄城文侯范云卒尚书左丞徐勉右衞将军周舍秉政【以吕祖谦标目修】梁断郡县献奉【以朱熹纲目修】六月梁以谢朏为司徒尚书令【以本纪修】秋七月庚午魏复盐池之利【以本纪修】辛未魏以彭城王勰为太师【以本纪修】八月庚子魏以元英都督征义阳诸军事司州刺史【以本纪修】冬十一月杨集始卒己未魏立其子绍先为武兴王【以通鉴修】癸亥魏侍中左仆射源怀行北边六镇三州怀奏损镇官【以魏纪传修】
　　解题曰梁载言十道四蕃志六镇在灵州怀逺县杜佑通典既于灵州怀逺县注云汉富平县魏六镇在此又于马邑云中单于界注六镇在焉岂灵州与云中封壤相错耶李吉甫元和郡县志丰州天德军城北六十里沃野故城即六镇从西第一镇【陆恭之风土记云朔方故城后魏太和十年改为沃野镇正始三年尚书源思礼抚巡蕃塞以沃野镇居南与兰山泽六镇不齐别置三戍】东受降城光禄城东北有怀朔古镇即六镇从西第二镇东受降城武川城即六镇从西第三镇按魏本纪太和十八年魏主幸怀朔武川抚防柔四镇诏赐六镇及御夷城民粟是御夷在六镇之外也又明帝改沃野怀朔薄骨律武川抚防柔怀荒御夷诸镇为州岂怀荒御夷为州而沃野怀朔薄骨律武川抚防柔自为六镇欤【又通典后魏置怀荒御夷二镇于蔚州】
　　魏纳贵嫔髙氏【以吕祖谦标目修】
　　【梁髙祖武皇帝天监三年　魏世宗宣武皇帝正始元年】春正月丙寅魏改元【以魏纪修】解题曰宋庠纪年通谱正始本魏髙贵乡公髙云年号
</div>
    <div class="pagination">
<a href="大事记续编_page35.html">上一页</a><span>...</span><a href="大事记续编_page31.html">31</a><a href="大事记续编_page32.html">32</a><a href="大事记续编_page33.html">33</a><a href="大事记续编_page34.html">34</a><a href="大事记续编_page35.html">35</a><span class="current-page">36</span><a href="大事记续编_page37.html">37</a><a href="大事记续编_page38.html">38</a><a href="大事记续编_page39.html">39</a><a href="大事记续编_page40.html">40</a><a href="大事记续编_page41.html">41</a><span>...</span><a href="大事记续编_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
