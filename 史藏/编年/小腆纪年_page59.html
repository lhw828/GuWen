<!DOCTYPE html>
<html>
<head>
    <meta charset="UTF-8">
    <title>小腆纪年 - 第 59 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 59 页/共 72 页</h1>
    <div class="content">
　　正月后，警报少息，旧臣有间道奔赴行在者；文武两班，位列楚楚。王以国家多难，免朝贺。

　　明监国鲁王在舟山。

　　闰二月（明二月）乙卯（初八日），明鲁张名振杀平西伯王朝先。

　　初，黄斌卿之破也，朝先收其陆兵军资甲仗，一不以付名振。郑彩之败，名振与阮进因而堕之，朝先又不与合；顾不虞名振之见袭也，散遣士卒于民舍。名振猝至，朝先手格数十人而死。其部将张济明跳城，夺哨船投诚于我大清，愿充先锋定海氛；于是舟山虚实尽泄，我总督陈锦决计大举焉。

　　臣鼒曰：蜀事之坏，坏于李干德之杀杨展；舟山之坏，坏于张名振之杀王朝先。所谓与人斗而自断其右臂者，殆天夺之魄欤？

　　明监国鲁王设醮于舟山。

　　我台州分守道耿应衡遣奸细入舟山，托于日者；谓监国禄命，宜禳灾星。张名振设醮禳之。兵部郎中朱养时上疏争曰：『如此举动，贻笑敌人』！

　　徐鼒曰：何以书？讥也。君无楚昭王、臣无晏平仲，吾于黄皓巫鬼何责焉！「传」曰：『国将亡，听于神』；是之谓与！

　　癸亥（十六日），我大清兵取明梧州。

　　癸酉（二十六日），我大清取明柳州。

　　明朱成功师次平海卫；我大清兵袭破厦门，守将郑芝莞遁，前东阁大学士曾缨死之。

　　成功舟师至白沙湖遇风，收入盐洲港。寻至天星所，败我惠州援兵；攻其城，下之，进次平海卫。虑厦门单弱，属郑鸿逵回师助芝莞固守；未至，而我福建巡抚张学圣信降臣黄澍之谋，侦成功远出，檄总兵马得功率师从五通掩渡，水师镇阮引不战而遁。芝莞闻报，席卷珍宝，弃城下船。学圣督大队继至，适潮大涨；登五通山，望波涛万顷，岛屿孤悬，愕然曰：『此绝地也！设有缓急，岂能飞渡』？即日引还。得功方领骑驰骋，闻后军已退，不敢坐镇，走篔筜港。而鸿逵部将杨杼素、吴渤已至，截诸港，渤战死；施郎复率陈纁、郑文星从厦门港登岸促之。得功尝为鸿逵标下守备，故相识也；计穷，乃冒死驾小船见鸿逵，说之曰：『得功奉令过岛，未曾扰一草一木。今无舟可渡，必死；但恐得功死，此岛人民万不能全耳！公兄在京、眷口在安平，乞熟思之』！鸿逵乃逸之去。

　　初，闽中亡，大学士曾缨避居厦门。城将陷，家人促之登舟；樱曰：『此一块清净土，吾死所也』！于是月晦日自缢死。其门人陈泰、阮文锡谋收遗骸；泰痛哭曰：『有吾在，无庸子。子出而不返，则老父倚闾而望；吾孤身，死则死耳！子效力于亲、吾效力于师，不亦可乎』？泰乃匍匐负缨尸走三十里，付其家人殡之。归，不食三日，卒。文锡后为僧，名超全。论者比之郑所南、谢皋羽焉（考曰：本「夕阳寮存稿」）。

　　孙可望遣兵至南宁，杀明大学士严起恒、尚书杨鼎和、给事中刘尧珍、吴霖、张载述；乃封可望为秦王。

　　可望怒起恒等之阻「秦封」也，闻王在南宁，遣其将贺九仪、张胜、张明志等率劲兵五千迎扈；直上起恒舟，怒目问曰：『王封是「秦」、非「秦」』？起恒曰：『君等远迎主上，功甚伟，朝廷当有隆恩；若专问此，是挟封、非迎主上也』！九仪怒，格杀之，投尸江中。遂杀尧珍、霖、载述，追杀鼎和于昆仑关；鼎和、尧珍以阻议故，而霖与载述则会劾主「秦封」者也。起恒尸流三十里泊沙渚间，突有虎负之登崖，守视不去；九仪等惊悸累日，乃礼而葬之山麓，至今人称「虎坟」云。

　　徐鼒曰：起恒之忠格猛兽而不能化盗臣，可慨也！然使早从堵胤锡之言，何至长贼氛而损国威若是。谋国者，贵识时哉！

　　孙可望杀明东阁大学士杨畏知。

　　畏知入朝，见贺九仪等凶悖，痛哭自劾；因留为东阁大学士。可望怒，遣使召之；王欲执其使，畏知曰：『臣闻猛兽当人则止，若得臣而止其逆，臣焉避之』！王挥泪为别，手赐金章镌「忠贞直谅」四字。畏知泣谢曰：『苟利社稷，死生以之。愿陛下廓清天地、正位二京，臣即瞑目』！至贵阳，系狱；士民数万哭请，乃出畏知黑神庙调疾。先是，原河南道御史任僎谄附可望，议尊为国主，以干支纪年，铸「兴朝通宝」钱；可望生男，乞恩如生皇太子例。原扬州副使龚彝亦希可望旨，启陈十事，欲租外增赋、赋内编马。畏知愤甚，辄抵掌谩骂；二人亟构之。可望呼畏知诘曰：『遣汝作何事？反作宰相邪』！畏知曰：『为大明宰相而死，不愈于从乱贼而生乎』？可望令杖之。畏知除头上冠，撞可望曰：『谁敢辱大臣！有死而已』！乃被害。楚雄人以其有守城功，立祠以祀焉。

　　三月，我大清兵取明高州。

　　提督李明忠之师溃于■〈山于〉口，王师追至电白，明忠遁；遂克高州。道臣郭光祖、吴人龙、知县文振义、副将王邦友俱降。

　　明永州诸生邓光远被执，不屈死（考曰：「行在阳秋」载为是岁事，而月日不可考；姑以事次）。

　　夏四月丁未朔，明朱成功复取厦门。

　　成功闻厦门有警，旋师抵厦门；而马得功已去五日矣。成功大悔恨，移师屯金门之白沙，亲历各要口；以郑擎柱为知州，筑炮台，拨劲旅守之。丙辰（初十日），大会文武，议厦门功罪：赏施郎银二百两，陈纁、郑文星各百两，厚恤吴渤家；杖阮引、何德各五十。郑芝莞以失机，论罪当斩。芝莞方欲辩，而成功已冠带出隆武帝所赐尚方剑斩之，悬首示众，有『本藩铁面无私，尔勋臣镇将各宜努力』之语。众军股栗，兵势复振。成功恨鸿逵之纵得功也，饬镇将不许赴鸿逵衙署。而鸿逵见成功能行其法，亦将所部付之；谢权归隐，筑寨白沙，构亭沼、艺花木，笙歌自娱。后为我将王进功所攻，成功移之居金门以老。

　　方芝莞拥资弃城，成功妻董氏抱神主出，舵工林礼负之登芝莞舟。芝莞遽曰：『此战舰也，非夫人所居』。再三促之。董氏坚坐不动，积藏得无恙，军饷获充。董氏素无宠，以是见礼成功焉。

　　甲寅（初八日），明兵部右侍郎傅鼎铨招兵广信，被执。

　　程乡之败，诸军皆散；惟平西伯张自盛走保闽界，有众数万。鼎铨入其军，约广信威武侯曹大镐并进。庚寅（一六五○）冬，自盛掠邵武兵败，就俘泸溪山中；鼎铨走广信。四月八日俗称浴佛日也，山中作浴佛会，鼎铨与焉；为守将所执。谕降不从；令作书招揭重熙，亦不从。在狱阅月，巾服赋诗，朝夕不辍。或欲为薙发，曰：『留此与头俱去也』（考曰：诗云：『浴佛传名日，孤臣殉节时；棘荆羁彩凤，□□护灵麒。断颈玉宁碎，剖心山不移！争传巾履□，昭取汉威仪』。见「行朝录」）。

　　戊午（十二日），明太后王氏殂于田州（考曰：「行朝录」云：『慈宁皇太后马氏崩于田州』；误也）。

　　五月葬南宁，上尊谥曰孝正庄翼康圣皇太后。

　　明朱成功部将施琅降于我大清。

　　琅本名郎，投诚后改今名。郎之事成功也，年最少，风宇魁梧；号知兵。凡楼橹旗帜、伍阵相离之法，皆郎启之；然颇恃才而倨。有标兵曾德犯法当死，匿成功所，郎侦擒之。成功驰令勿杀；郎曰：『法者，非郎敢私；藩主何可自徇其法乎』！促斩之。持令者归而构焉；成功怒，收郎并其父大宣、弟显贵，命林习山之副将吴芳守之。郎谓显贵曰：『兄弟岂可俱毙，弟速为计』！显贵曰：『兄雄略胜弟十倍，且无子；速行，勿多语』！郎起，佯喜笑，语芳曰：『吾以藩主欲杀我，乃别有事邪』！取酒与芳欢饮；曰：『伴我登岸，往见当事』。芳见郎举动雀跃，又以父与弟在船信焉，令三人随之。至草仔鞍，郎出铁椎椎死三人而走，匿曾厝鞍石洞中，饥且死。适佃兵锄园，老矣，见五花豹隐卧，大怖；顷之，■〈亻累〉然施郎也，则大惊。郎告之故，佃兵饷以箪食鱼羹；然已惫甚，肌革惨懔。时成功购之急，曰：『此子不来，必贻吾患』！令岛中舍匿者族。郎夜叩其部将苏茂门，激之曰：『闻藩主购我千金高爵；贤弟与我厚，故以赠也』。茂曰：『茂岂卖公以求荣者乎』！敕门者秘之。居二日，迹至茂家；乃伏郎卧内，令妻隅坐，以衣覆之。夜以小舟载郎渡五通去，而席藁请罪于军门；成功赦茂而授以郎职。久之，郎改名，降于我大清；黄梧荐之总督李率泰，题授副将。后为水师提督，卒平郑氏、取台湾焉。

　　臣鼒曰：特书何？为平台湾张本也。览施琅归国之事，盖与伍大夫相侔。荆平昏庸，无责焉耳；成功杰士，胡亦以淫刑失国士乎！盖天将为圣主驱除之资，彼成功者颠倒于其中而莫自主也。

　　五月，孙可望疏请明桂王移跸云南。

　　王亟召廷臣集议，阁臣吴贞毓、御史王光廷、徐极等劝幸钦州依元胤。阁臣朱天麟力请幸滇，言『元胤屡败之余，众不满千，栖依海滨，其不足恃明矣！云南山川险阻，雄师百万；北通川、陕，南控荆楚，亟宜移跸，以坚可望推戴之心、慰中外臣民之望』。贞毓等力持不可，遂寝其议。

　　明命大学士朱天麟经略左、右两江。

　　天麟幸滇之议既不用，乃奉命经略左、右两江土司，以为勤王之助。

　　明命翰林院举堪任日讲记注宫。

　　诏曰：『顷以大行孝正庄翼康圣皇太后丧，忧戚之中，不遑视事。今值服除，当与大臣商决政事。即传工部修中极殿、翰林院举堪任日讲记注员名，以二十七日举行』。

　　徐鼒曰：特书何？讥也。梁元帝之谈老子、陆秀夫之进讲义，畸正虽殊，迂疏则一。高琼折杨亿曰：『敌骑充斥，能赋一诗以退敌邪』？每思之，辄失笑也。

　　明朱成功与我大清兵战于漳浦之南溪。

　　成功愤厦门金穴之覆，率中提督甘辉、左先锋镇苏茂、中冲镇蓝登、宣毅左镇杜辉、援剿后镇陈魁、左冲镇郭义、右冲镇蔡禄、后冲镇林明、前冲镇统领余新、奇兵镇杨祖、智武镇蓝衍等从南溪登岸；我漳州总兵王邦俊列阵于磁灶以待。杜辉、蓝登奋勇争先，矢将尽，少怯；余新、杨祖、蔡禄、陈魁左右夹击之，邦俊遂溃，闭城不出。

　　明兵部尚书、总督江西军务揭重熙会师贵溪之百丈■〈石祭〉，兵溃被执。

　　张自盛既败死，重熙乃走依曹大镐。至百丈■〈石祭〉，适大镐还军铅山，惟空营在；众乃就营炊食。游骑侦得，猝招大军围之。射重熙中顶，大呼曰：『我揭阁部也』。拥去至崇安，邑令劝之降；叱曰：『小子亦读书，不识纲常名教邪』？抵建宁，兵备道某者与有旧，出迎之；俯揖不敢仰视。重熙瞪目詈之，遂下狱。大镐兵败入闽，亦被执于岑阳关；械至南昌，杀之。

　　明星子生员吴江兵溃，前督师余应桂死之。

　　应桂既败于落星湖，复倾赀募众；闻吴江兵溃，往援之。我浔帅杨捷以步骑奄至城下，应桂与子诸生显临同被执见杀。江，星子诸生也。戊子（一六四八）起兵应南昌；王师克九江，江返南康谋据湖，结垒开先寺。已败走都昌，得旧镇将张士彦之标将黄才兵二百人，部勒之。将复举，才阴款于我，执江以献；论死。

　　臣鼒曰：金、王之乱，托名恢复故国；一时耆宿如揭重熙、傅鼎铨、余应桂之徒，褰裳相从，冀得一当。金、王死，其党张自盛、洪国玉、曹大镐、李安民收残卒入山，出没邵武、广信间，与揭、傅诸公相应和，所谓四大营之乱也。顾攻取无策，摽掠为生；不二年间，败亡略尽。而玉石杂糅，繁有节侠；读李世熊所著「画网巾先生传」，而知有明二百年之士气，盖不与钟簴同销灭也夫！

　　秋七月，我大清兵分道取舟山。

　　张天禄出崇明，马进宝出台州海门，陈锦总督全师出定海。监国会诸将议堵御之策：阮进独当蛟关，张名振督总兵张晋爵、叶有成、马龙、英义将军阮美、阮骥遏南师，张煌言、阮骏率总兵顾忠、罗蕴章、鲍国祥、阮骍、郑麟、都督佥事李英杰断北洋，都督佥事任麟为监督；留定西中军金允彦巡城，主事邱元吉、安洋将军刘世勋、中镇马泰三标营守城。

　　我大清兵克台州，明鲁督饷御史沈履祥死之。

　　履祥号复庵，慈溪人。崇祯丁丑（一六三七）进士，知侯官县，调繁瓯宁。南都立，上「治安」、「责成」二疏，颇见采纳。鲁王监国，授御史，督饷台州。时王师攻舟山，道出台州；城陷，走山中被获，不屈杀于野。家人求其尸，得首于桑园、得身于积尸中，以有服带可据，遂合而纫之以葬焉。

　　明张名振奉监国鲁王攻吴淞。
</div>
    <div class="pagination">
<a href="小腆纪年_page58.html">上一页</a><span>...</span><a href="小腆纪年_page54.html">54</a><a href="小腆纪年_page55.html">55</a><a href="小腆纪年_page56.html">56</a><a href="小腆纪年_page57.html">57</a><a href="小腆纪年_page58.html">58</a><span class="current-page">59</span><a href="小腆纪年_page60.html">60</a><a href="小腆纪年_page61.html">61</a><a href="小腆纪年_page62.html">62</a><a href="小腆纪年_page63.html">63</a><a href="小腆纪年_page64.html">64</a><span>...</span><a href="小腆纪年_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
