<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 58 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 58 页/共 70 页
  </h1>
  <div class="content">
   钦定四库全书
　　资治通鉴卷二百四十二　宋　司马光　撰
　　胡三省　音注
　　唐纪五十八【起重光赤奋若七月尽黓摄提格凡一年有竒】
　　穆宗睿圣文惠孝皇帝中
　　长庆元年秋七月甲辰韦雍出逢小将策马冲其前导雍命曳下欲于街中杖之河朔军士不贯受杖不服【韦雍欲以栁公绰治京兆之体治豳燕然公绰行之则可肃清辇毂韦雍行之则召祸兴戎所居之地不同也贯读曰惯】雍以白靖靖命军虞侯系治之【治直之翻】是夕士卒连营呼噪作乱将校不能制遂入府舍掠靖货财妇女囚靖于蓟门馆【蓟门馆幽州驿馆也】杀幕僚韦雍张宗元【考异曰旧传作张宗厚今従实録】崔仲卿郑埙【埙许元翻】都虞侯刘操押牙张抱元明日军士稍稍自悔悉诣馆谢靖请改心事之凡三请靖不应军士乃相谓曰相公无言是不赦吾曹军中岂可一日无帅乃相与迎旧将朱洄奉以为留后【帅所类翻将即亮翻】洄克融之父也时以疾废卧家自辞老病请使克融为之众从之【或问当乱军相率诣馆谢靖之时靖若能以任迪简行于中山者行之可以弭乱乎曰否迪简能与其下同甘苦靖骄贵简黙靖妇女为兵所掠僚佐为兵所杀使燕人果能改心以事靖亦徒建节帅空名于悍将凶卒之上耳悍凶慿陵无所不至祗重辱而已】众以判官张彻长者不杀彻骂曰汝何敢反行且族灭众共杀之　【考异曰实録彻到职才数日军人不之杀与靖同馆处之后数日军人恐彻与靖为谋将移之他所彻自疑就戮因抗声大骂复遇害旧传曰续有张彻者自逺使回军人以其无过不欲加害将引置馆中彻不知其心遂索靖所在大骂军人亦为乱兵所杀韩愈彻墓志曰彻累官至范阳府监察御史长庆二年今牛宰相为中丞奏君为御史其府惜不敢留遣之而密奏臣始至孤怯须彊佐乃济半道有诏以君还之至数日军乱怨其府従事尽杀之而囚其帅且相约张御史长者无庸杀置之帅所居月余闻有中贵人自京师至君谓其帅公无负此土人上使至可因请见自辩幸得脱免归即推门求出守者以告其魁魁与其徒皆骇曰张御史忠义必为其帅告此余人不如迁之别馆即以众出君君出门骂众曰汝何敢反前日吴元济斩东市昨日李师道斩于军中同恶者父母妻子皆屠死肉餧狗防鸱鵶汝何敢反行且骂众畏恶其言不忍闻且虞生变即撃君以死君抵死口不絶骂众皆曰义士义士或收瘗之以俟据旧传彻以靖囚时被杀实録云后数日墓志云居月余三书各不同按此月丁巳靖已贬官月余则离幽州今従实録参以墓志　余谓韩愈墓志能纪张彻所以骂贼之言实録及旧传能原张彻所以骂贼之心若其月日则考异已有所去取矣】　壬子羣臣上尊号曰文武孝徳皇帝赦天下　甲寅幽州监军奏军乱丁巳贬张靖为賔客分司【贬为太子賔客分司东都也】己未再贬吉州刺史　【考异曰旧传贬抚州刺史按明年乃改抚州今従实録】庚申以昭义节度使刘悟为卢龙节度使悟以朱克融方彊奏请且授克融节徐图之乃复以悟为昭义节度使　辛酉太和公主长安　初田正受诏镇成徳自以久与镇人战有父兄之仇【宪宗之世田正两出兵攻镇冀】乃以魏兵二千从赴镇因留以自卫奏请度支供其粮赐【旧制诸镇兵出境度支给其衣粮】户部侍郎判度支崔倰性刚褊无逺虑【倰力曽翻】以为魏镇各自有兵恐开事例不肯给正四上表不报不得已遣魏兵归　【考异曰旧正传七月归卒于魏州王庭凑传云六月魏兵还镇崔倰传曰遣魏卒还镇不数日而镇州乱今従之】倰沔之孙也【崔沔开元初名臣】正厚于骨肉兄弟子侄在两都者数十人竞为侈靡【正兄弟子侄皆仕于朝分居东西两都】日费约二十万正辇魏镇之货以供之相属于道【属之欲翻】河北将士颇不平诏以钱百万缗赐成徳军度支辇运不时至军士益不悦都知兵马使王庭凑本回鹘阿布思之种也【庭凑曽祖五哥之骁果善鬭王武俊养以为子故冒姓王氏阿布思者天寳中以反诛种章勇翻】性果悍隂狡【悍下罕翻又侯旰翻】潜谋作乱每抉其细故以激怒之【抉一决翻挑也】尚以魏兵故不敢发及魏兵去壬戌夜庭凑结牙兵噪于府署杀正及僚佐元从将吏并家属三百余人【従才用翻下再従同】廷凑自称留后逼监军宋惟澄奏求节钺八月癸巳惟澄以闻朝廷震骇崔倰于崔植为再从兄故时人莫敢言其罪初朝廷易置魏镇帅臣左金吾将军杨元卿上言以为非便又诣宰相深陈利害及镇州乱上赐元卿白玉带辛未以元卿为泾原节度使【杨元卿以言验受赏然无救于镇州之乱者古之明君不徒赏言者而已其言可行必先従而行之】瀛莫将士家属多在幽州壬申莫州都虞侯张良佐潜引朱克融兵入城刺史吴晖不知所在【莫州北接幽蓟故先防】癸酉王庭凑遣人杀冀州刺史王进岌分兵据其州魏博节度使李愬闻田正遇害素服令将士曰魏人所以得通圣化至今安宁富乐者【乐音洛】田公之力也今镇人不道辄敢害之是轻魏以为无人也诸君受田公恩宜如何报之众皆恸哭深州刺史牛元翼成徳良将也愬使以寳劒玉带遗之【遗唯季翻】曰昔吾先人以此劒立大勲【谓平朱泚也】吾又以之平蔡州今以授公努力翦庭凑元翼以劒带徇于军报曰愿尽死愬将出兵防疾作不果元翼赵州人也乙亥起复前泾原节度使田布为魏博节度使令乗驿之镇布固辞不获与妻子賔客诀曰吾不还矣悉屏去旌节导从而行【屏必郢翻又卑正翻从才用翻】未至魏州三十里被发徒跣号哭而入居于垩室【被皮义翻号户刀翻垩遏各翻白埴也按间传父母之丧居倚庐齐衰之丧居垩室扎颖达正义曰斩衰居倚庐齐衰居垩室论其正耳亦有斩衰不居倚庐者则杂记云大夫居倚庐士居垩室是士服斩衰而居垩室田布父为镇人所杀寝苫枕戈之时也今居垩室盖用士礼也】月俸千缗一无所取卖旧产得钱十余万缗皆以颁士卒旧将老者兄事之【以田布所为宜可以得魏卒之心而卒不济者人心已揺而布之威略不振也】丙子瀛州军乱执观察使卢士玫及监军僚佐送幽州囚于客馆王庭凑遣其将王立攻深州不克丁丑诏魏博横海昭义河东义武诸军各出兵临成徳之境若王庭凑执迷不复宜即进讨成徳大将王俭等五人谋杀王庭凑事泄并部兵三千人皆死己卯以深州刺史牛元翼为深冀节度使【深州南至冀州八十五里】丁亥以殿中侍御史温造为起居舍人充镇州四面诸军宣慰使歴泽潞河东魏博横海深冀易定等道谕以军期造大雅之五世孙也【髙祖起兵温大雅掌书翰】己丑以裴度为幽镇两道招抚使癸巳王庭凑引幽州兵围深州　九月乙巳相州军乱杀刺史邢濋【濋音楚】　吐蕃遣其礼部尚书论讷罗来求盟庚戌以大理卿刘元鼎为吐蕃防盟使　壬子朱克融焚掠易州涞水遂城满城【涞水汉涿郡遒县地隋开皇元年以范阳为遒更置范阳县于此地六年改范阳曰固安八年废十年又置永阳县十八年又改为涞水周官职方其浸涞易盖因涞水以名县也涞音来遂城汉北新城县地属中山国后魏置南营州于其地置五郡十都后省并为昌黎一郡领永乐新昌二县隋废郡因旧有武遂县置遂城县唐属易州宋以遂城县置威虏军金以县置遂州以满城县属保州】　自定两税以来【定两税见二百二十六卷徳宗建中元年】钱日重物日轻民所输三倍其初诏百官议革其弊户部尚书杨于陵以为钱者所以权百货贸迁有无所宜流散【贸音茂流散谓钱流布于天下】不应蓄聚今税百姓钱藏之公府又开元中天下铸钱七十余炉嵗入百万【新志云天寳末天下罏九十九绛州三十杨润宣鄂蔚皆十益郴皆五洋州三定州一盖天寳末又加多于开元矣】今才十余炉嵗入十五万又积于商贾之室【贾音古】及流入四夷又大厯以前淄青太原魏博贸易杂用铅铁岭南杂用金银丹砂象齿今一用钱如此则钱焉得不重物焉得不轻【焉于防翻】今宜使天下输税课者皆用谷帛广铸钱而禁滞积【积子赐翻】及出塞者【钱出边闗则流入于夷狄】则钱日滋矣朝廷从之始令两税皆输布丝纩独盐酒课用钱　冬十月丙寅以盐铁转运使刑部尚书王播为中书侍郎同平章事使职如故播为相专以承迎为事未尝言国家安危　以裴度为镇州四面行营都招讨使左领军大将军杜叔良以善事权幸得进时幽镇兵势方盛诸道兵未敢进上欲功速成宦官荐叔良以为深州诸道行营节度使【为杜叔良丧师张本】以牛元翼为成徳节度使　癸酉命宰相及大臣凡十七人与吐蕃论讷罗盟于城西遣刘元鼎与讷罗入吐蕃亦与其宰相以下盟【吐蕃国有大相副相史因亦以宰相书之】　乙亥以沂州刺史王智兴为武宁节度副使先是副使皆以文吏为之【先悉荐翻】上闻智兴有勇略欲用之于河北故以是宠之【为王智兴逐其帅崔羣张本】　丁丑裴度自将兵出承天军故闗以讨王庭凑【承天军当在辽州界故闗即娘子闗也宋朝废辽州以平城和顺二县为镇以并州之乐平平定二县为平定军二镇属焉以承天军为寨属平定县平定唐之广阳县也按沈存中笔谈镇州通河东有两路飞狐路在大茂山之西大茂山恒山之岑也自银治寨北出倒马闗却自石门子今水铺入缾形梅回两寨之间至代州自石晋割地与契丹以大茂山分脊为界此路已不通惟北寨西出承天闗路可至河东然路极峭峡宋白曰承天军太原东鄙土门路所冲也】　朱克融遣兵冦蔚州【妫州西南至蔚州二百四十里蔚纡勿翻】戊寅王庭凑遣兵冦贝州己卯易州刺史柳公济败幽州兵于白石岭【败补迈翻】杀千余人　庚辰横海军节度使乌重奏败成徳兵于饶阳　辛巳魏博节度使田布将全军三万人讨王庭凑屯于南宫之南拔其二栅　翰林学士元稹与知枢密魏简深相结求为宰相由是有宠于上毎事咨访焉【元稹交结大阉变其素守宪宗之过也稹止忍翻】稹无怨于裴度但以度先达重望恐其复有功大用【复扶人翻】妨已进取故度所奏画军事多与简从中沮坏之度乃上表极陈其朋比奸蠧之状【沮在吕翻瓌音怪比毗至翻】以为逆竖搆乱震惊山东【逆竖指王庭凑等】奸臣作朋挠败国政【奸臣指元稹等挠奴教翻败补迈翻屈也】陛下欲扫荡幽镇先宜肃清朝廷何者为患有大小议事有先后河朔逆贼祗乱山东禁闱姧臣必乱天下是则河朔患小禁闱患大小者臣与诸将必能翦灭大者非陛下觉悟制断无以驱除【断丁乱翻】今文武百寮中外万品有心者无不愤忿【愤懑也忿怒也】有口者无不咨嗟直以奬用方深不敢抵触恐事未行而祸已及不为国计且为身谋臣自兵兴以来所陈章疏事皆要切所奉书诏多有参差【参楚簮翻差楚宜翻参差不齐也】防陛下委付之意不轻遭姧臣抑损之事不少臣素与佞幸亦无讐嫌正以臣前请乗传诣阙面陈军事【传株恋翻乗传乗驿马也】奸臣最所畏惮恐臣其过百计止臣臣又请与诸军齐进随便攻讨奸臣恐臣或有成功曲加阻碍逗遛日时进退皆受羁牵【羁马络头也牵牛纼也谕以牛马动为人所制】意见悉遭蔽塞【塞悉则翻】但欲令臣失所使臣无成则天下理乱山东胜负悉不顾矣为臣事君一至于此若朝中奸臣尽去则河朔逆贼不讨自平若朝中奸臣尚存则逆贼纵平无益陛下傥未信臣言乞出臣表使百官集议彼不受责臣当伏辜表三上【上时掌翻】上虽不悦以度大臣不得已癸未以简为弓箭库使稹为工部侍郎稹虽解翰林恩遇如故【为相稹及于方张本】　宿州刺史李直臣坐当死宦官受其赂为之请【为于伪翻】御史中丞牛僧孺固请诛之上曰直臣有才可惜僧孺对曰彼不才者无过温衣饱食以足妻子安足虑本设法令所以擒制有才之人安禄山朱泚皆才过于人法不能制者也上从之　横海节度使乌重将全军救深州【时王庭凑围牛元翼于深州】诸军倚重独当幽镇东南【横海当镇州之东幽州之南】重宿将知贼未可破按兵观衅上怒以杜叔良为横海节度使徙重为山南西道节度使　灵武节度使李进诚奏败吐蕃三千骑于大石山下【败补迈翻大石山在鲁州东南鲁州六胡州之一也在灵夏西河曲之地】　十一月辛酉淄青节度使薛平奏突将马廷崟作乱伏诛【崟鱼音翻】时幽镇兵攻棣州平遣大将李叔佐将兵救之刺史王稷供馈稍薄军士怨怒宵溃推廷崟为主行且收兵至七千余人径逼青州城中兵少不敌平悉府库及家财召募得精兵二千人逆战大破之斩廷崟其党死者数千人　【考异曰河南记曰韩国公之节制青州也长庆元年诏徴数道兵马且问罪于常山平卢二千余人驻于无棣临当回戈青州所驻兵部内队长有马士端者杀其首领遂驱所部士卒兼招召迫胁比到博昌已万余人便谋入青州有日矣韩公闻之便议除讨大将等进计曰彼贼者凶顽一卒无经逺之谋可令绐以尚书已赴阙庭三军将吏皆延颈以待留后贼必信之懈然无备可伏甲而虏之韩公大然其策于是贼心不复疑贰翌日引兵而来遂于城北三十余里三面伏兵贼众果陷于我围信旗一麾步骑云合贼众惊扰不知所为悉皆降伏遂令投戈释甲驱入青州矫令还家待以不死遂条其数目明立簿书三千二千各屯一处霜刀齐蚁众汤消二万余人同命一日贼帅马士端溃围奔走寻于邹平渡口追获磔于城北于是具列其状以上闻旋除左仆射据实録作马廷崟旧传作马狼儿河南记作马士端今名従实録事従旧传明年二月平加仆射旧传云封魏国公河南记作韩公恐误】　横海节度使杜叔良将诸道兵与镇人战遇敌辄北镇人知其无勇常先犯之十二月庚午监军谢良通奏叔良大败于博野【博野汉涿郡蠡吾县之地后汉分置博陵县后魏改为博野唐属深州宋为永寜军治所宋白曰雍熙四年于博野县置宁边军】失亡七千余人叔良脱身还营丧其旌节【丧息浪翻】　丁丑义武节度使陈楚奏败朱克融兵于望都及北平【望都汉县属中山郡张晏曰都山在县南尧母庆都所居尧山在县北登尧山望见都山故以望都为名北齐并望都入北平唐武徳四年复置望都县属定州九域志县在州东北六十里北平亦汉古县唐属定州九域志在州北九十里宋白曰定州北平县汉曲逆县地后汉改蒲隂后魏孝昌中于今县东北二十里置北平郡于北平城唐为北平县按汉志北平县属中山国败补迈翻】斩获万余人　戊寅以凤翔节度使李光顔为忠武节度使兼深州行营节度使代杜叔良　自宪宗征伐四方国用已虚上即位赏赐左右及宿卫诸军无节及幽镇用兵久无功府藏空竭势不能支【藏徂浪翻支持也当也】执政乃议王庭凑杀田正而朱克融全张靖罪有重轻请赦克融专讨庭凑上从之乙酉以朱克融为平卢节度使【平卢当作卢龙】　戊子义武奏破莫州清源等三栅斩获千余人【栅侧革翻】
　　二年春正月丁酉幽州兵陷弓髙先是弓髙守备甚严【弓髙县宋朝为永静军地先悉荐翻】有中使夜至守将不内旦乃得入中使大诟怒【诟许侯翻又古侯翻】贼谍知之【谍达协翻】他日伪遣人为中使投夜至城下守将遽内之贼众随之遂陷弓髙【史言唐宦者陵轹守御捍敌之臣使之失守】又围下博中书舍人白居易上言以为自幽镇逆命朝廷征诸道兵计十七八万　【考异曰白集作七八十万计无此数恐是十七八万误耳】四面攻围已逾半年王师无功贼势犹盛弓髙既陷粮道不通下博深州饥穷日急【深州西南皆逼于王庭凑惟恃弓髙以通横海之餫弓髙既陷粮道遂梗九域志弓髙东至沧州一百二十里西北至深州二百里】盖由节将太众其心不齐莫肯率先相顾望又朝廷赏罚近日不行未立功者或已拜官已败衂者不闻得罪【衂女六翻】既无惩劝以至迁延若不改张【改张犹更张也董仲舒曰譬如琴瑟不调必改而更张之乃可鼔也】必无所望请令李光顔将诸道劲兵约三四万人从东速进开弓髙粮路解深邢重围【深邢当作深州重直龙翻】与元翼合势令裴度将太原全军兼招讨旧职西面压境【压镇州之境】观衅而动若乗虚得便即令同力翦除若战胜贼穷亦许受降纳欵【降户江翻】如此则夹攻以分其力招谕以动其心必未及诛夷自生变故【谓贼之麾下将有诛逆而效顺者】又请诏光顔选诸道兵精鋭者留之其余不可用者悉遣归本道自守土疆盖兵多而不精岂唯虚费衣粮兼恐挠败军陈故也【挠奴巧翻败补迈翻陈读曰阵】今既祗留东西二帅【谓令裴度居西李光顔居东】请各置都监一人诸道监军一时停罢如此则众齐令一必有成功又朝廷本用田布令报父讐【令报王庭凑杀正之讐】今领全师出界供给度支【言仰供给于度支】数月已来都不进讨非田布固欲如此抑有其由闻魏博一军屡经优赏【自田正举魏博一军归朝其后代恒平蔡平郓朝廷犒赏优厚】兵骄将富莫肯为用况其军一月之费计实钱二十八万缗若更迁延将何供给此尤宜早令退军者也若两道止共留兵六万所费无多【两道谓河东横海】既易支持【易以豉翻】自然丰足今事宜日急其间变故逺不可知茍兵数不抽军费不减食既不足众何以安不安之中何事不有况有司迫于供军百端敛率不许即用度交阙尽许则人心无憀【指言将有建中之祸而微其辞憀落萧翻无憀赖也】自古安危皆系于此伏乞圣虑察而念之疏奏不省【白居易之论事李绛之流亚欤顾宪穆有用不用耳省悉景翻】己亥度支馈沧州粮车六百乗至下愽尽为成徳军所掠时诸军匮乏供军院所运衣粮往往不得至院【此时供军院置于行营者谓之北供军院度支自南供军院运以给之乗绳证翻】在涂为诸军邀夺其悬军深入者皆冻馁无所得初田布从其父正在魏善视牙将史宪诚屡称荐至右职及为节度使遂寄以腹心以为先锋兵马使军中精鋭悉以委之宪诚之先奚人也世为魏将魏与幽镇本相表里及幽镇叛魏人固揺心布以魏兵讨镇军于南宫上屡遣中使督战而将士骄惰无鬭志又属大雪【属之欲翻】度支馈运不继布发六州租赋以供军【魏博贝卫澶相六州也】将士不悦曰故事军出境皆给朝廷【言仰给于朝廷也】今尚书刮六州肌肉以奉军虽尚书瘠已肥国六州之人何罪乎宪诚隂蓄异志因众心不悦离间鼓扇之【以众情谕大火本有炽烈之性鼓鞴以吹之揺扇以扇之则愈炽烈矣间古苋翻】防有诏分魏博军与李光顔使救深州庚子布军大溃多归宪诚布独与中军八千人还魏壬寅至魏州癸卯布复召诸将议出兵【复扶又翻】诸将益偃蹇曰尚书能行河朔旧事则死生以之【谓行田承嗣李寳臣之事也】若使复战则不能也布无如之何叹曰功不成矣即日作遗表具其状略曰臣观众意终负国恩臣既无功敢忘即死【即就也】伏愿陛下速救光顔元翼不然者忠臣义士皆为河朔屠害矣奉表号哭【号户刀翻】拜授幕僚李石乃入启父灵【孝子之丧其亲也设几筵朝夕具盥洗上饮食事之如生俗谓之灵筵】抽刀而言曰上以谢君父下以示三军遂刺心而死【刺七亦翻】宪诚闻布已死乃谕其众遵河北故事众悦拥宪诚还魏奉为留后戊申魏州奏布自杀己酉以宪诚为魏博节度使宪诚虽喜得旄钺外奉朝廷然内实与幽镇连结　庚戌以徳州刺史王日简为横海节度使日简本成徳牙将也壬子贬杜叔良为归州刺史王庭凑围牛元翼于深州官军三面救之【裴度以河东军临其西李光顔以横每诸军营其东陈楚以易定军逼其北是三面救之】皆以乏粮不能进虽李光顔亦闭壁自守而已军士自采薪刍日给不过陈米一勺【陈旧也经年之米为陈米勺职略翻又时灼翻周礼梓人为饮器勺一升按一升之勺乃饮器也非以量米凡量十勺为合十合为升十升为斗以量言之则一人日给一勺之陈米有馁死而已作史者盖极言其匮乏犹武成血流漂杵之语】深州围益急朝廷不得已二月甲子以庭凑为成徳节度使军中将士官爵皆复其旧以兵部侍郎韩愈为宣慰使上之初即位也两河略定萧俛段文昌以为天下已太平渐宜消兵请密诏天下军镇有兵处每嵗百人之中限八人逃死【或以逃或以死除其籍俛音免】上方荒宴不以国事为意遂可其奏军士落籍者众皆聚山泽为盗及朱克融王庭凑作乱一呼而亡卒皆集【呼火故翻】诏征诸道兵讨之诸道兵既少【少诗沼翻】皆临时召募乌合之众又诸节度既有监军其领偏军者亦置中使监陈【监古衔翻陈读曰阵】主将不得专号令战小胜则飞驿奏捷自以为功不胜则迫胁主将以罪归之悉择军中骁勇以自卫遣羸懦者就战故每战多败又凡用兵举动皆自禁中授以方略朝令夕改不知所从不度可否【度徒洛翻】惟督令速战中使道路如织驿马不足掠行人马以继之人不敢由驿路行【取间道而行由驿路则马为所掠故也】故虽以诸道十五万之众裴度元臣宿望乌重李光顔皆当时名将讨幽镇万余之众屯守逾年竟无成功财竭力尽崔植杜元颖为相皆庸才无逺略史宪诚既逼杀田布朝廷不能讨遂并朱克融王庭凑以节授之由是再失河朔迄于唐亡不能复取【史极言唐再失河朔之由若以三叛得节之时言之须有先后复扶又翻】朱克融既得旌节乃出张靖及卢士玫【去年七月朱克融囚张靖八月囚卢士玫】丙寅以牛元翼为山南东道节度使以左神策行营乐寿镇兵马使清河傅良弼为沂州刺史【乐夀镇即置于深州乐夀县乐音洛】以瀛州博野镇遏使李寰为忻州刺史良弼寰所戍在幽镇之间朱克融王庭凑互加诱胁良弼寰不従各以其众坚壁贼竟不能取故赏之【诱音酉】　丙子赐横海节度使王日简姓名为李全略　辛巳中书侍郎同平章事崔植罢为刑部尚书以工部侍郎元稹同平章事　【考异曰实録以御史中丞牛僧孺为户部侍郎翰林学士李徳裕为御史中丞旧李徳裕传元和初用兵伐叛始于杜黄裳诛蜀吉甫经画欲定两河方欲出师而卒继之元衡裴度而韦贯之李逢吉沮议深以用兵为非而韦李相次罢相故逢吉常怒吉甫裴度而徳裕于元和时久之不调逢吉僧孺宗闵以私怨恒排摈之时徳裕与李绅元稹俱在翰林以学识才名相类情颇款密逢吉之党深恶之其月自学士出为御史中丞按徳裕元和中剔歴清要非为不调此际元稹入相逢吉在淮南岂能排摈徳裕盖出于徳裕党人之语耳今不取】　癸未加李光顔横海节度沧景观察使其忠武深州行营节度如故以横海节度使李全略为徳棣节度使时朝廷以光顔悬军深入馈运难通故割沧景以之王庭凑虽受旌节不解深州之围丙戌以知制诰东阳冯宿为山南东道节度副使权知留后【垂拱二年分乌伤县置东阳县取旧郡名以名县也属婺州九域志在州东一百五十五里】仍遣中使入深州督牛元翼赴镇裴度亦与幽镇书责以大义朱克融即解围去王庭凑虽引兵少退犹守之不去元稹怨裴度欲解其兵柄故劝上雪庭凑而罢兵丁亥以度为司空东都留守平章事如故　【考异曰旧纪传皆云度守司徒为东都留守实録此云司徒后领淮南及拜相皆云司空新书度自检校司空为守司空东都留守及领淮南乃为司徒盖实録此月误纪传遂因之新传后云司徒亦误今据实録除淮南及拜相制书自此至罢相止是守司空旧裴度传又曰元稹为相请上罢兵洗雪廷凑克融解深州之围盖欲罢度兵柄故也按此月甲子雪廷凑辛巳稹为相盖稹未为相时劝上也】谏官争上言时未偃兵度有将相全才不宜置之散地【散苏但翻】上乃命度入朝然后赴东都以灵武节度使李聴为河东节度使初聴为羽林将军有良马上为太子遣左右讽求之聴以职总亲军不敢献及河东缺帅【帅所类翻】上曰李聴不与朕马是必可任遂用之　昭义监军刘承偕恃恩【宪宗之崩也刘承偕预有援立穆宗之功故恃恩】陵轹节度使刘悟【轹郎狄翻】数众辱之【数所角翻众辱者于众中慢辱之也】又縦其下乱法隂与磁州刺史张汶谋悟送阙下以汶代之悟知之讽其军士作乱杀汶围承偕欲杀之【汶音问】幕僚贾直言入责悟曰公所为如是欲効李司空邪此军中安知无如公者【李师道为司空贾直言旧僚属也故犹称其官言李师道悖逆刘悟倒戈取师道而得节钺今悟効师道所为昭义军中亦将有効悟所为而取节钺者】使李司空有知得无笑公于地下乎悟遂谢直言救免承偕囚之府舍　【考异曰实録监军刘承偕颇恃恩侵权尝对众辱悟又縦其下乱法悟不能平异日有中使至承偕宴之请悟悟欲往左右皆曰往必为其困辱矣军众因乱悟不止之遂擒承偕杀其二傔欲并害承偕悟救之获免新刘悟传曰承偕与都将张问谋悟送京师以问代节度事悟知之以兵围监军杀小使其属贾直言质责悟悟即防兵退匿承偕囚之新直言传张问作张汶杜牧上李司徒书亦云其军大乱杀磁州刺史张汶又云汶既因依承偕谋杀悟自取军人忌怒遂至大乱盖军士围承偕必出于悟志及奏朝廷则云军众所为耳今承偕名従实録汶名従杜书】　初上在东宫闻天下厌苦宪宗用兵故即位务优假将卒以求姑息三月壬辰诏神策六军使及南牙常参武官【南牙常参武官十六卫上将军大将军将军也】具由歴功绩牒送中书量加奨擢【由者得官之由歴者所歴职任量音良】其诸道大将久次及有功者悉奏闻与除官应天下诸军各委本道据守旧额不得辄有减省于是商贾胥吏【贾音古】争赂藩镇牒补列将而荐之即升朝籍【朝直遥翻唐末藩镇列将带朝衔者着之朝籍】奏章委积士大夫皆扼腕叹息【腕乌贯翻】　武宁节度副使王智兴将军中精兵三千讨幽镇节度使崔羣忌之奏请即用智兴为节度使不则召诣阙除以他官【不读曰否】事未报智兴亦自疑防有诏赦王庭凑诸道皆罢兵智兴引兵先期入境羣惧遣使迎劳【先悉荐翻劳力到翻】且使军士释甲而入智兴不从乙巳引兵直进徐人开门待之智兴杀不同己者十余人乃入府牙见羣及监军【见贤遍翻】拜伏曰军众之情不可如何为羣及判官从吏具人马及治装【为于伪翻从才用翻下同治直之翻】皆素所办也遣兵卫从羣至埇桥而返【埇余陇翻　考异曰实録羣累表请追智兴授以他官事未行诏班师智兴帅众斩闗而入旧智兴传亦同旧羣传则曰羣以智兴早得士心表请因授智兴旄钺寝不报智兴回戈城内皆是父兄开闗延入今兼取之】遂掠盐铁院钱帛【埇桥有盐铁院】及诸道进奉在汴中者【谓诸道进奉船在汴河中者】并商旅之物皆三分取二【史言唐下陵上慢无复纪纲】　丙午加朱克融王庭凑检校工部尚书上闻其解深州之围故褒之然庭凑之兵实犹在深州城下韩愈既行众皆危之诏愈至境更观事势勿遽入愈曰止君之仁死臣之义【言止之勿使遽入镇者君之仁不畏死而径往致命者臣之义也】遂往至镇庭凑拔刃弓以逆之及馆甲士罗于庭庭凑言曰所以纷纷者乃此曹所为非庭凑心愈厉声曰天子以尚书有将帅材故赐之节钺不知尚书乃不能与健儿语邪甲士前曰先太师为国击走朱滔【王武俊赠太师击走朱滔见二百三十二卷徳宗兴元元年为于伪翻】血衣犹在此军何负朝廷乃以为贼乎愈曰汝曹尚能记先太师则善矣夫逆顺之为祸福岂逺邪自禄山思明以来至元济师道其子孙有今尚存仕宦者乎田令公以魏博归朝廷子孙虽在孩提皆为美官【田正之徙成徳也进兼中书令子孙为美官见上卷宪宗元和十四年】王承元以此军归朝廷弱冠为节度使【见上卷元和十五年冠古玩翻】刘悟李祐今皆为节度使汝曹亦闻之乎庭凑恐众心动麾之使出【恐其众闻愈言而心动有如刘悟李祐者】谓愈曰侍郎来【韩愈时为兵部侍郎故称之】欲使庭凑何为愈曰神策六军之将如牛元翼者不少【少诗沼翻】但朝廷顾大体不可弃之耳尚书何为围之不置庭凑曰即当出之因与愈宴礼而归之未几牛元翼将十骑突围出【防居岂翻】深州大将臧平等举城降庭凑责其久坚守杀平等将吏百八十余人　戊申裴度至长安见上谢讨贼无功先是上诏刘悟送刘承偕诣京师悟托以军情不时奉诏上问度宜如何处置【处昌吕翻下同】度对曰承偕在昭义骄縦不法臣尽知之悟在行营【谓讨王承宗在行营时】与臣书具论其事时有中使赵亮在军中持悟书去云欲自奏之不知尝奏不【奏不读曰否】上曰朕殊不知也且悟大臣何不自奏对曰悟武臣不知事体然今事状籍籍如此【顔师古曰籍籍犹纷纷也】臣等面论陛下犹不能决况悟当日单辞岂能动圣聴哉【单辞一人之言】上曰前事勿论直言此时如何处置对曰陛下必欲收天下心止应下半纸诏书具陈承偕骄纵之罪令悟集将士斩之则藩镇之臣孰不思为陛下効死【为于伪翻】非独悟也上俛首良久曰【俛音免】朕不惜承偕然太后以为养子今兹囚絷太后尚未知之况杀之乎卿更思其次度乃与王播等奏请流承偕于逺州必得出【言既明底其罪则悟必释承偕】上从之后月余悟乃释承偕　李光顔所将兵闻当留沧景皆大呼西走【呼火故翻西走欲归许州】光顔不能制因惊惧成疾己酉上表固辞横海节乞归许州许之【李光顔本忠武节度使许州忠武军治所　考异曰旧光顔传曰光顔以朝廷制置乖方贼帅连结未可朝夕平定事若差跌即前功尽弃乃恳辞兼镇寻以疾作表祈归镇朝廷果以讨贼无功而赦庭凑今従实録】　壬子以裴度为淮南节度使余如故【余官如故也】　加刘悟检校司徒余如故自是悟浸骄欲效河北三镇【魏镇幽为河北三镇】招聚不逞【不逞者欲为非而不得逞志者也】章表多不逊　裴度之讨幽镇也回鹘请以兵从【従才用翻】朝议以为不可遣中使止之回鹘遣其臣李义节将三千人已至丰州北却之不从诏缯帛七万匹以赐之甲寅始还【还音旋又如字】　王智兴遣轻兵二千袭濠州丙辰刺史侯度弃城奔寿州　言事者皆谓裴度不宜出外上亦自重之戊午制留度辅政以中书侍郎同平章事王播同平章事代度镇淮南仍兼诸道盐铁转运使李寰帅其众三千出博野【帅读曰率】王庭凑遣兵追之寰
　　与战杀三百余人庭凑兵乃还余众二千犹固守博野朝廷以新罢兵力不能讨徐州己未以王智兴为武
　　宁节度使　复以徳棣节度使李全略为横海节度使【李光顔既还许州故全略复镇横海】　夏四月丁酉朔日有食之　甲戌以傅良弼李寰为神策都知兵马使　户部侍郎判度支张平叔上言官自粜盐【粜他吊翻】可以获利一倍又请令所由将盐就村粜易【所由绾掌官物之吏也事必经由其手故谓之所由】又乞令宰相领盐铁使又请以粜盐多少为刺史县令殿最【殿丁练翻】又乞检责所在实户据口团保【团保者团结户口使之互相保识】给一年盐使其四季输价又行此策后富商大贾或行财贿邀截喧诉其为首者所在杖杀连状人皆杖脊【连状人谓连名告状者也】诏百官议其可否兵部侍郎韩愈上言以为城郭之外少有见钱【少诗沼翻见贤遍翻下同】籴盐【当属上句】多用杂物贸易盐商则无物不取或賖贷徐还【鬻物而缓取直曰賖贷借也】用此取济两得利便今令吏人坐铺自粜【列物而鬻之谓之铺铺普故翻】非得见钱必不敢授如此贫者无从得盐自然坐失常课如何更有倍利又若令人吏将盐家至而户粜必索百姓供应【索山客翻供应言各供其物以应官吏所须也】骚扰极多又刺史县令职在分忧【人君忧民有不得其生者故置守令以抚字之是其职在分忧也】岂可惟以盐利多少为之升黜不复考其理行【复扶又翻理行犹言治行也行户孟翻】又贫家食盐至少或有淡食动经旬月若据户给盐依时征价官吏畏罪必用威刑臣恐因此所在不安此尤不可之大者也中书舍人韦处厚议以为宰相处论道之地【处昌吕翻书曰三公论道经邦】杂以鹾务【鹾才何翻记曲礼曰盐曰咸鹾】实非所宜窦参皇甫镈皆以钱谷为相名利难兼卒蹈祸败【窦参事见徳宗纪皇甫镈事见宪宗纪卒子恤翻】又欲以重法禁人喧诉【谓为首告诉者杖杀连名者杖脊也】夫强人之所不能事必不立【强其两翻】禁人之所必犯法必不行矣事遂寝　【考异曰实録因三月壬寅平叔迁户部侍郎事遂言变盐法及处厚駮议按韩愈时奉使镇州犹未还又壬寅三月十一日愈论盐法状云奉今月九日敕不知其何月也今附于四月之末】平叔又奏征逺年逋欠江州刺史李渤上言度支征当州贞元二年逃户所欠钱四千余缗当州今嵗旱灾田损什九【刺史自以所守州为当州】陛下奈何于大旱中征三十六年前逋负诏悉免之　邕州人不乐属容管【废邕管入容管见上卷元和十五年乐音洛】刺史李元宗以吏人状授御史使奏之容管经略使严公素闻之遣吏按元宗擅以罗阳县归蛮酋黄少度【罗阳当在西原羁縻县也盖裴行立攻黄洞时得之而元宗擅以归之也酋慈由翻】五月壬寅元宗将兵百人并州印奔黄洞王庭凑之围牛元翼也和王傅于方欲以竒策干进【和王绮顺宗子】言于元稹请遣客王昭于友明　【考异曰实録作于友明后作于启明旧元稹传作王友明今従实録之初及新书】间説贼党使出元翼【间古苋翻説式芮翻】仍赂兵吏部令史伪出告身二十通【文官告身赂吏部令史伪为之武官告身赂兵部令史伪为之】令以便宜给赐稹皆然之【元稹方图进取而先与兵吏部令史为伪曽是以为相业乎】有李赏者知其谋乃告裴度云方为稹结客刺度【为于伪翻】度隠而不赏诣左神策告其事　【考异曰旧裴度传曰初度与李逢吉素不协度自太原入朝而恶度者以逢吉善于隂计足能构度乃自襄阳召逢吉入朝为兵部尚书度既复知政事而魏简刘承偕之党在禁中逢吉用族子仲言之谋因毉人郑注与中尉王守澄交结内官皆为之助五月左神策军奏告事人李赏称于方受元稹所使结客欲刺裴度按恶度者不过元稹与宦官彼欲害度其术甚多何必召逢吉又如所谋则稹当获罪非所以害度也又逢吉若使李赏告之下御史按鞫赏急必连引逢吉非所以自谋也盖赏自告耳非逢吉教令也】丁巳诏左仆射韩臯等鞫之　戊午幽州节度使朱克融进马万匹羊十万口而表云先请其直充犒赏【史言朱克融玩弄朝廷】　三司按于方刺裴度事皆无验六月甲子度及元稹皆罢相度为右仆射稹为同州刺史以兵部尚书李逢吉为门下侍郎同平章事　党项冦灵州渭北掠官马【先冦灵州遂及渭北也】　谏官上言裴度无罪不当免相元稹与于方为邪谋责之太轻上不得已壬申削稹长春宫使【长春宫在同州元稹以出刺兼使今削之】　吐蕃冦灵武　庚辰盐州奏党项都督抜防万诚请降【党底朗翻拔跋当作拓跋降户江翻】　壬午吐蕃冦盐州戊子复置邕管经略使【复扶又翻】　初张靖为宣武节度使【靖代韩见上卷宪宗元和十四年】屡赏以悦军士府库虚竭李愿继之性奢侈赏劳既薄于靖时【劳力到翻】又峻威刑军士不悦愿以其妻弟窦瑗典宿直兵瑗骄贪军中恶之【恶乌路翻】牙将李臣则等作乱秋七月壬辰夜即帐中斩瑗头因大呼【呼火故翻】府中响应愿与一子逾城奔郑州【汴州西至郑州一百五十里】乱兵杀其妻推都押牙李防为留后【防古拜翻考异曰实録戊戌汴州监军使奏六月四日夜军乱节度使李愿逾城以遁新纪亦云六月癸亥李防反逐李愿按李愿若以六月四日夜被逐不应至此月十日方奏到疑实録十字误为六旧纪止用此奏到日今従愿传七月四日】　丙申宋王结薨【结顺宗子】　戊戌宣武监军奏军乱庚子李防自奏已权知留后　乙巳诏三省官与宰相议汴州事【三省官自遗补舍人丞郎以上】皆以为宜如河北故事授李防节李逢吉曰河北之事盖非获已今若并汴州弃之则是江淮以南皆非国家有也杜元颖张平叔争之曰奈何惜数尺之节不爱一方之死乎议未决防宋亳颖三州各上奏请别命帅【三州皆宣武巡属帅所类翻】上大喜以逢吉议为然遣中使诣三州宣慰逢吉因请以将军征防入朝以义成节度使韩充镇宣武充之弟素寛厚得众心【韩镇宣武二十余年将士怀之其弟又以寛厚得众故逢吉请以代防】脱防旅拒则命徐许两军攻其左右而滑军蹙其北【徐帅王智兴许帅李光顔】充必得入矣上皆从之丙午贬李愿为随州刺史【随州古随国汉为随县江左为随郡西魏置随州京师东南一千三百八十八里】以韩充为宣武节度兼义成节度使征李防为右金吾将军防不奉诏宋州刺史髙承简斩其使者防遣兵二千攻之陷宁陵襄邑【宋州西至汴州二百八十五里宁陵州西四十五里襄邑州西微北】宋州有三城贼已陷其南城承简保北二城与贼十余战癸丑忠武节度使李光顔将兵二万五千讨李防屯尉氏【尉氏在汴州西南许州东北】兖海节度使曹华闻防作乱不俟诏即兵讨之防遣兵三千人攻宋州适至城下丙辰华逆击破之丁巳李光顔败宣武兵于尉氏【败补迈翻下同】斩获二千余人八月辛酉大理卿刘元鼎自吐蕃还【元鼎去年使吐蕃】　甲子韩充入汴境军于千塔【千塔当在汴州北】武宁节度使王智兴与髙承简共破宣武兵斩首千余级余众遁去壬申韩充败宣武兵于郭桥【九域志汴州祥符县有郭桥镇】斩首千余级进军万胜【九域志汴州中牟县有万胜镇】初李防既为留后以都知兵马使李质为腹心及防除将军不奉诏质屡谏不聴防防疽于首遣李臣则等将兵拒李光顔于尉氏既而官军四集兵屡败防疾甚悉以军事属李质【属之欲翻】卧于家丙子质与监军姚文寿擒防杀之诈为防牒追臣则等至皆斩之执防四子送京师韩充未至质权知军务时牙兵三千人日给酒食物力不能支质曰若韩公始至而罢之则人情大去矣不可留此弊以遗吾帅【遗唯李翻帅所类翻】即命罢给而后迎充丁丑充入汴癸未以韩充专为宣武节度使以曹华为义成节度使髙承简为兖海沂密节度使加李光顔兼侍中以李质为右金吾将军韩充既视事人心粗定乃密籍军中为恶者千余人一朝并父母妻子悉逐之曰敢少留境内者斩于是军政大治【除乱而去其根则乱无従生矣治直史翻】　九月戊子朔浙西观察使京兆窦易直【易弋豉翻】奏大将王国清作乱伏诛初易直闻汴州乱而惧欲散金帛以赏军士或曰赏之无名恐益生疑乃止而外已有知之者故国清作乱易直讨擒之并杀其党二百余人　【考异曰旧易直传曰时江淮旱水浅转运司钱帛委积不能漕国清指以为赏激讽州兵谋乱先事有告者乃收国清下狱其党数千人大呼入狱中篡取国清而出之因欲大剽易直登楼谓将吏曰能诛为乱者每获一人赏千万众喜倒戈击乱党擒国清等三百余人皆斩之今従实録】　徳州刺史王稷承父锷余赀家富厚横海节度使李景略利其财【李景略当作李全略】丙申密敎军士杀稷屠其家纳其女为妾以军乱闻【象有齿而焚其身贿也王锷仅能免其身而祸钟其子君子是以知守富之难】　朝廷之讨李防也遣司门郎中韦文恪宣慰魏博史宪诚表请授防旌节又于黎阳筑马头为度河之势【附河岸筑土植木夹之至水次以便兵马入船谓之马头】见文恪辞礼倨慢及闻防死辞礼顿恭曰宪诚胡人譬如狗虽被捶击终不离主耳【捶比蘂翻离力智翻】冬十一月庚午皇太后幸华清宫辛未上自复道幸
　　华清宫遂畋于骊山即日还宫太后数日乃返　丙子集王缃薨【缃顺宗子】　庚辰上与宦者击毬于禁中有宦者坠马上惊因得风疾不能履地自是人不闻上起居宰相屡乞入见不报裴度三上疏请立太子且请入见【见贤遍翻】十二月辛卯上见羣臣于紫宸殿御大绳牀【程大昌演繁露曰今之交牀制本自虏来始名胡牀隋以防有胡改名交牀唐穆宗于紫宸殿御大绳牀见羣臣则又名绳牀矣余按交牀绳牀今人家有之然二物也交牀以木交午为足足前后皆施横木平其底使错之地而安足之上端其前后亦施横木而平其上横木列窍以穿绳条使之可坐足交午处复为圆穿贯之以铁敛之可挟放之可坐以其足交故曰交牀绳牀以板为之人坐其上其广前可容膝后有靠背左右有托手可以閤臂其下四足着地】悉去左右卫官【去羌吕翻】独宦者十余人侍侧人情稍安李逢吉进言景王已长请立为太子裴度请速下诏副天下望既而两省官亦继有请立太子者癸巳诏立景王湛为皇太子　【考异曰刘轲牛羊日厯曰穆宗不愈宰臣议立敬宗为皇太子时牛僧孺独怀异图欲立诸子僧孺乃昌言于朝曰梁守谦王守澄将不利于上又使杨虡卿汉公辈宣言于外曰王守澄欲谋废立又令其徒于街衢门墙上施牓毎于穆宗行幸处路傍或苑内草间削白而书之冀谋大乱其凶险如此此出于朋党之言不足信也】上疾浸瘳　是嵗初行宣明厯【宪宗即位司天徐昻上新厯曰观象起元和二年用之然无蔀章之数至于敛启闭之候循用旧法测验不合上立以累世纉绪必更厯纪乃诏厯官改撰厯名曰宣明其气朔敛日躔月离皆因大衍旧术晷漏交防则稍増损之】













　　资治通鉴卷二百四十二
&lt;史部,编年类,资治通鉴&gt;
　　钦定四库全书
　　资治通鉴卷二百四十三　宋　司马光　撰
　　胡三省　音注
　　唐纪五十九【起昭阳单阏尽着雍涒滩凡六年】
　　穆宗睿圣文惠孝皇帝下
　　长庆三年春正月癸未赐两军中尉以下钱二月辛卯赐统军军使等绵防银器各有差【绵当作锦】　户部侍郎牛僧孺素为上所厚初韩之子右骁衞将军公武为其父谋以财结中外【为其于伪翻】及公武卒继薨稺孙绍宗嗣主藏奴与吏讼于御史府【藏徂浪翻】上怜之尽取财簿自阅视凡中外主权【主权谓中外官之有事权者】多纳货独朱句细字曰某年月日送户部牛侍郎钱千万不纳【句古侯翻】上大喜以示左右曰果然吾不缪知人【缪靡防翻】三月壬戌以僧孺为中书侍郎同平章事时僧孺与李德裕皆有入相之望德裕出为浙西观察使八年不迁【至文宗太和三年用裴度荐始徴李德裕于浙西又为李宗闵所排出帅滑】以为李逢吉排已引僧孺为相由是牛李之怨愈深　【考异曰旧德裕传曰初李逢吉自襄阳入朝乃密赂纎人构成于方狱六月元稹裴度俱罢逢吉代裴度为相既得权位锐意报怨时德裕与僧孺俱有相望逢吉欲引僧孺惧绅与德裕禁中沮之九月出德裕浙西寻引僧孺同平章事繇是交怨愈深盖德裕以此疑怨逢吉未必皆出逢吉之意也】　夏四月甲午安南奏陆州獠攻掠州县【武德元年以寜越郡之安海玉山置玉山州贞观元年州废属钦州髙宗上元二年复置陆州东至廉州界三百里】丙申赐宣徽院供奉官钱紫衣者百二十缗下至承
　　防各有差【唐中世以后置宣徽院以宦者主之其大朝贺及圣节上夀则宣徽使宣答徐度却埽编曰宣徽使本唐宦者之官故其所掌皆细之事本朝更用士人品秩亚二府有南北院南院比北院资望尤优然其职犹多因唐之旧赐羣臣新火及诸司使至崇班内侍供奉诸司工匠兵卒名借及三班以下迁补假故鞠劾春秋及圣节大宴节度迎授恩命上元张灯四时祠祭契丹朝贡内庭学士赴上督其供帐内外进奉名物教坊伶人歳给衣带郊御殿朝谒圣容赐酺国忌诸司使下别借分产诸司工匠休假之类今观穆宗所赐则宣徽院官员数多矣】　初翼城人郑注眇小目下视而巧谲倾謟善揣人意【翼城县属绛州本汉绛县地隋改翼城县因县古翼城为名揣初委翻】以医游四方羇贫甚甞以药术干徐州牙将牙将恱之荐于节度使李愬愬饵其药颇验遂有宠署为牙推【牙推在节度推官之下】浸预军政妄作威福军府患之监军王守澄以众情白愬请去之【去羗吕翻下同】愬曰注虽如是然竒才也将军试与之语【时中官多加诸衞将军谓之内将军】茍无可取去之未晩乃使注往谒守澄守澄初有难色不得已见之坐语未乆守澄大喜延之中堂促笑语恨相见之晩明日谓愬曰郑生诚如公言自是又有宠于守澄权势益张【张知亮翻】愬署为廵官列于宾席注既用事恐牙将荐己者泄其本末密以他罪譛之于愬愬杀之及守澄入知枢密挈注以西为立居宅赡给之【为于伪翻】遂荐于上上亦厚遇之自上有疾【去年冬十一月上有疾事见上卷】守澄专制国事势倾中外注日夜出入其家与之谋议语必通夕关通赂遗【遗唯季翻】人莫能窥其迹始则有微贱巧宦之士或因以求进数年之后逹官车马满其门矣【为郑注与李训诛王守澄及甘露之祸张本】工部尚书郑权家多姬妾禄薄不能赡因注通于守澄以求节鎭己酉以权为岭南节度使　五月壬申以尚书左丞栁公绰为山南东道节度使公绰过邓县【唐襄州之邓城县汉南阳之邓县也治古樊城隋改为安养县天寳元年改为临汉县贞元二十一年移县古邓城乃改为邓城县九域志在州北二十里】有二吏一犯一舞文众谓公绰必杀犯者公绰判曰吏犯法法在奸吏乱法法亡竟诛舞文者　【考异曰栁氏叙训曰公为襄阳节度使有名马人争畵为图圉人洁其蹄尾被蹴致毙命斩于鞠賔吏请曰圉人备之不至良马可惜公曰有良马之貎含驽马之性必杀之有齐衰者哭且献状曰迁三世十二丧于武昌为津吏所遏不得出公览状召军侯擒之破其十二柩皆实以稻米时岁俭邻境尤甚人以为神明之政按韩愈与公绰书曰杀所乘马以祭踶死之士乃在鄂岳时事叙训旧传皆误也察齐衰者乃是闭粜非美事今不取】　丙子以晋慈二州为保义军以观察使李寰为节度使　六月己丑以吏部侍郎韩愈为京兆尹六军不敢犯法私相谓曰是尚欲烧佛骨【事见二百四十卷宪宗元和十四年】何可犯也　秋七月癸亥岭南奏黄洞蛮寇邕州破左江鎭【邕州宣化县有左江右江二鎭左江出七源州界至合江鎭与右江水合为一水流入横州号郁水右江源出峩利州界与云南大槃水通左江道属太平永平寨右江道属横山寨各管羁縻州】丙寅邕州奏黄洞蛮破钦州千金鎭刺史杨屿奔石南砦【千金鎭当在钦州西南屿徐与翻砦与寨同音豺夬翻】　南诏劝利卒国人请立其弟丰祐　【考异曰实录九月辛酉南诏王立佺进其国信岁末又云南诏请立防劝利之弟丰祐云立佺者盖误也今从新传】丰祐勇敢善用其众始慕中国不与父连名【南诏父子连名其先细奴逻生逻盛炎逻盛炎生炎閤炎閤死而立其弟盛逻皮盛逻皮生皮逻閤皮逻閤生閤逻凤閤逻凤生凤迦异凤迦异生异牟寻异牟寻生寻閤劝寻閤劝生劝龙晟劝利皆连名也为南诏彊盛寇邉张本】　八月癸巳邕管奏破黄洞蛮　丙申上自复道幸兴庆宫至通化门楼【雍录开元二十年筑夹城通芙蓉园自大明宫夹东罗城复道由通化安兴门次经春明门延喜门又可以逹曲江芙蓉园而外人不知也按复道自大明宫至通化门便可入兴庆宫若经春明延兴延喜门则至芙蓉园矣】投绢二百匹施山僧【施式防翻】上之滥赐皆此类不可悉纪　癸夘以左仆射裴度为司空山南西道节度使不兼平章事李逢吉恶度【恶乌路翻】右补阙张又新等附逢吉竞流谤毁伤度竟出之又新荐之子也【张荐事德宗屡使吐蕃囘鹘】　九月丙辰加昭义节度使刘悟同平章事　李逢吉为相内结知枢密王守澄势倾朝野　【考异曰李让夷敬宗实录曰逢吉用族子仲言之谋因郑注与守澄潜结上于东宫且言逢吉实立殿下上深德之又曰张又新李续之皆逢吉藩僚时又新为右补阙续之为度支员外郎刘昫承之为逢吉传亦言逢吉令仲言赂注求结于守澄仲言辩谲多端守澄见之甚恱自是逢吉有助事无违者其李训传则云训自流所还丁母忧居洛中时逢吉为留守思复为相乃使训因郑注结王守澄然则逢吉结守澄乃在文宗时非穆宗时也二传自相违逢吉结守澄要为不诬然未必因郑注李让夷乃李德裕之党恶逢吉欲重其罪使与李训郑注皆有连结之迹故云用训谋因注以交守澄耳又张又新李续之为逢吉藩僚乃在逢吉再鎭襄阳后于此时未也今不取】惟翰林学士李绅每承顾问常排抑之拟状至内庭绅多所臧否【拟状谓进状所拟除目也翰林学士院在内庭盖李逢吉所进拟者穆宗访其可否于李绅故得言之否音鄙】逢吉患之而上待遇方厚不能逺也【逺于愿翻】防御史中丞缺逢吉荐绅清直宜居风宪之地上以中丞亦次对官【程大昌曰德宗贞元七年诏毎御延英令诸司长官二人奏本司事俄又令常叅官必日引见二人访以政事谓之廵对则是待制之外又别有廵对也盖正谓待制者诸司长官也名为廵对者未为长官而在常防之数亦得更迭引对者也其曰次对官者即廵对官许亚次待制而俟对者也则次对不得正为待制矣今人作文凡言待制皆以次对名之则恐未审也然称谓既熟虽唐人亦自不辩开成中勑今后遇入阁日次对官未要随班出并于东阶松木下立待宰臣奏事退令齐至香案前各奏本司公事左右史待次对官奏事讫同出案此所言甞以诸司之长官待制者名为次对官矣若究其制实误以待制为次对官也余按唐中世以后宰相对延英既退则待制官廵对官皆得引对摠可谓之次对官所谓次对官者谓次宰相之后而得对也非次待制官而入对也唐人本不误程泰之自误耳据宋白所纪贞元七年十一月勑则次对官者以常防官依次对为称详己见前注】不疑而可之防绅与京兆尹御史大夫韩愈争台防及他职事文移往来辞语不逊【故事京兆新除皆诣台防逢吉欲激二人使争以愈兼御史大夫免台防而绅愈果争不逊谓不相逊也】逢吉奏二人不协冬十月丙戌以愈为兵部侍郎绅为江西观察使　己丑以中书侍郎同平章事杜元頴同平章事充西川节度使【为杜元頴以刻削致寇张本】　辛夘安南奏黄洞蛮为寇　韩愈李绅入谢上各令自叙其事乃深寤壬辰复以愈为吏部侍郎绅为户部侍郎【考异曰穆宗实录曰绅性险果交结权幸自以望轻颇忌朝廷有名之士及居近署封植已类以树党援进】
　　【修之士惧为伤毒疾之常指钧衡欲逞其私志时宰病之因以人情上论谏官厯献防方有江西之命行有日矣因延英对辞又泣请留侍故有是拜人情忧骇此盖修穆宗实录者恶绅故毁之如是今从敬宗实录】四年春正月辛亥朔上始御含元殿朝防【上即位四年矣是岁元正方御东内正牙人朝防】　初栁泌等既诛【见二百四十一卷元和十五年】方士稍复因左右以进【复扶又翻】上饵其金石之药有处士张臯者上防以为神虑澹则血气和嗜欲胜则疾疹作【澹徒览翻疹丑刃翻】药以攻疾无疾不可饵也昔孙思邈有言【孙思邈唐之名医】药势有所偏助令人藏气不平【藏徂浪翻藏气五藏之气也】借使有疾用药犹须重愼庶人尚尔况于天子先帝信方士妄言饵药致疾此陛下所详知也岂得复循其覆辙乎【复扶又翻下同】今朝野之人纷纭窃议但畏忤防莫敢进言臣生长蓬艾【长知丈翻】麋鹿与游无所邀求但粗知忠义欲裨万一耳上甚善其言使求之不获　丁夘岭南奏黄洞蛮寇钦州杀将吏【旧制钦州至京师五千二百五十一里】　庚午上疾复作壬申大渐命太子监国宦官欲请郭太后临朝称制太后曰昔武后称制防危社稷【事见武后纪防居依翻】我家世守忠义非武氏之比也太子虽少【少诗照翻】但得贤宰相辅之卿辈勿预朝政何患国家不安自古岂有女子为天下主而能致唐虞之理乎取制书手裂之太后兄太常卿钊闻有是议密上牋曰若果徇其请臣请先帅诸子纳官爵归田里【帅读曰率】太后泣曰祖考之庆钟于吾兄是夕上崩于寝殿【年三十】癸酉以李逢吉摄冢宰丙子敬宗即位于太极东序初穆宗之立神防军士人赐钱五十千【事见二百四十一卷元和十五年】宰相议以太厚难继乃下诏称宿衞之勤诚宜厚赏属频年旱歉【属之欲翻】御府空虚邉兵尚未给衣霑恤期于均济神防军士人赐绢十匹钱十千畿内诸鎭又减五千仍出内库绫二百万匹付度支充邉军春衣时人善之【李逢吉为相时人之所恶也一事之善则时人善之非是非之公欤度徒洛翻】自戊寅至庚辰上赐宦官服色及锦防金银甚众
　　或今日赐绿明日赐绯【史言上眤于近习赐予无度】　初穆宗既留李绅【事见上年】李逢吉愈忌之绅族子虞颇以文学知名自言不乐仕进【乐音洛】隠居华阳川【华阳川在虢州华阳山南华户化翻】及从父耆为左拾遗【从才用翻下从子同】虞与耆书求荐误逹于绅绅以书诮之且以语于众人【诮才笑翻语牛倨翻】虞深怨之乃诣逢吉悉以绅平日密论逢吉之语告之逢吉益怒使虞与补阙张又新及从子前河阳掌书记仲言等伺求绅短扬之于士大夫间【伺相吏翻】且言绅潜察士大夫有羣居议论者辄指为朋党白之于上由是士大夫多忌之及敬宗即位逢吉与其党快绅失势又恐上复用之【复扶又翻】日夜谋议思所以害绅者楚州刺史蘓遇【楚州汉射阳县地晋立山阳郡隋为楚州至京师二千五百一里】谓逢吉之党曰主工初听政必开延英有次对官惟此可防【恐绅因次对言事而上复用之】其党以为然亟白逢吉曰事迫矣若俟听政悔不可追逢吉乃令王守澄言于上曰陛下所以为储贰臣备知之皆逢吉之力也如杜元頴李绅辈皆欲立深王【深王察后改名悰宪宗之子穆宗之弟也】度支员外郎李续之等继上章言之上时年十六疑未信会逢吉亦有奏言绅不利于上请加贬谪上犹再三覆问然后从之二月癸未贬绅为端州司马【端州隋置取界内端溪为名炀帝初置信安郡武德又为端州天寳改为高安郡乾元复为州旧志至京师四千九百三十五里】逢吉仍帅百官表贺【帅读曰率】既退百官复诣中书贺【复扶又翻下同】逢吉方与张又新语门者弗内良乆又新挥汗而出旅揖百官曰端溪之事又新不敢多让【端州谓之端溪】众骇愕辟易惮之【辟音辟易音亦】右拾遗内供奉吴思独不贺逢吉怒以思为吐蕃告哀使丙戌贬翰林学士厐严为信州刺史蒋防为汀州刺史【唐上元元年割饶州之弋阳衢州之玉山建抚二州各三乡置信州至京师东南三千八百里开元二十六年开福抚二州山洞置汀州至京师六千一百七十三里】严夀州人与防皆绅所引也给事中于敖素与严善封还敕书人为之惧【为于伪翻】曰于给事为厐蒋直寃犯宰相怒诚所难也及奏下乃言贬之太轻逢吉由是奬之张又新等犹忌绅日上书言贬绅太轻上许为杀之【为于伪翻】朝臣莫敢言独翰林侍读学士韦处厚上防【太宗选耆儒侍读以质史籍疑义开元中集贤院置侍读直学士时翰林有侍读学士有侍书学士】指述绅为逢吉之党所谗人情叹骇绅蒙先朝奬用借使有罪犹宜容假以成三年无改之孝【论语孔子曰三年无改于父之道可谓孝矣】况无罪乎于是上稍开寤　【考异曰处厚传曰敬宗即位李逢吉用事素恶李绅乃搆成其罪祸将不测处厚乃上防云云帝悟其事绅得减死贬端州司马今从实录处厚上防在绅贬端州后】会阅禁中文书有穆宗所封文书一箧之得裴度杜元頴李绅防请立上为太子上乃嗟叹悉焚人所上谮绅书【所上时掌翻】虽未即召还后有言者不复听矣　己亥尊郭太后为太皇太后　乙巳尊上母王妃为皇太后太后越州人也丁未上幸中和殿击毬自是数游宴击毬奏乐【数所角翻】
　　赏赐宦官乐人不可悉纪　三月壬子赦天下诸道常贡之外毋得进奉　甲寅上始对宰相于延英殿　初牛元翼在襄阳【牛元翼出深州鎭襄阳见上卷二年】数赂王庭凑以请其家【数所角翻】庭凑不与闻元翼薨甲子尽杀之　上视朝每晏戊辰日絶髙尚未坐百官班于紫宸门外老病者防至僵踣【僵居良翻踣蒲北翻】谏议大夫李渤白宰相曰昨日防论坐晩【论上坐朝之晩也】今晨愈甚请出閤待罪于金吾仗【金吾左右仗在宣政殿前】既坐班退左拾遗刘栖楚独留进言曰宪宗及先帝皆长君四方犹多叛乱陛下富于春秋嗣位之初当宵衣求理而嗜寝乐色【宵衣未明而衣也理治也乐鱼教翻】日晏方起梓宫在殡鼓吹日喧【吹尺伪翻】令闻未彰【闻音问下响闻同】恶声遐布臣恐福祚之不长请碎首玉阶以谢谏职之旷遂以额叩龙墀见血不已响闻閤外　【考异曰实録曰庄周云为善无近名为恶无近刑意者既能为近名之善即必忍为近刑之恶栖楚本王承宗小吏果敢有闻逢吉擢而用之盖取其鹰犬之効耳夫谏诤之道是岂能知之乎即如比干剖心当文王与纣之事也朱云拆槛恐汉氏之为新室也时危事迫不得不然故忠臣有死谏之义至如上年少嗜寝坐朝稍晩盖宰臣密勿谏臣封事而可止者也岂在暴扬面数激讦于羽仪之前致使上疑死谏为不难谓细事皆当碎首从此遂不览章防卒有克明之难实栖楚兆之况谏辞皆羣党所作而使栖楚道之哉卖前直而资后诈殊可叹骇按李让夷此论岂非恶栖楚而彊毁之邪今所不取】李逢吉宣曰刘栖楚休叩头俟进止【程大昌曰奏劄言取进止犹言此劄之或留或却合禀承可否也唐中叶遂以处分为进止而不晓文义者习而不察槩谓有防为进止如玉堂宣底所载凡宣防皆云有进止者相承之误也】栖楚捧首而起更论宦官事上连挥令出栖楚曰不用臣言请继以死牛僧孺宣曰所奏知门外俟进止【此宰相宣上防也言所奏知者谓所奏之事上已知之也】栖楚乃出待罪于金吾仗于是宰相賛成其言上命中使就仗并李渤宣慰令归寻擢栖楚为起居舍人仍赐绯栖楚辞疾不拜归东都　庚午赐内教坊钱万缗以备行幸【武德后置内教坊于禁中武后如意元年改曰云韶府以中官为使开元二年又置内教坊于蓬莱宫侧京都有左右教坊】夏四月甲午淮南节度使王播罢盐铁转运使【王播兼盐铁转运见上卷二年】　乙未以布衣姜洽为补阙试大理评事陆洿布衣李虞刘坚为拾遗【六典注云隋置大理评事通典云唐置评事十人掌出使推覆后增为十二人新志评事八人从八品下陆洿特试官耳洿后五翻】时李逢吉用事所亲厚者张又新李仲言李续之李虞刘栖楚姜洽及拾遗张权舆程昔范又有从而附丽之者时人恶逢吉者目之为八关十六子【附依也丽着也自张又新至程昔范八人而附丽者又八人皆任要剧故目之为八关十六子关者要也　考异曰按宰相之门何尝无特所亲爱之士数防引接询访得失否臧人物其间忠邪浑殽固亦多矣其踈逺不得志者则从而怨疾之巧立品目以相讥诮此乃古今常态非独逢吉之门有八关十六子也旧逢吉传以为有求于逢吉者必先经此八人纳赂无不如意亦恐未必然但逢吉之门险诐者为多耳此皆出于李让夷敬宗实録按栖楚为吏敢与王承宗争事此乃正直之士何得为佞邪之党哉盖让夷德裕之党而栖楚为逢吉所善故深诋之耳】　卜者苏明与染坊供人张韶善【染坊供人供役于染坊者也陆德明曰染如艳翻善而险翻】明谓韶曰我为子卜【为于伪翻】当升殿坐与我共食今主上昼夜毬猎多不在宫中大事可图也韶以为然乃与明谋结染工无赖者百余人丙申匿兵于紫草车载以入银台门【本草曰紫草出砀山山谷及楚地今处处有之人家园圃或种莳其根所以染紫也尔雅谓之藐广雅谓之茈防苗似兰香节青二月有花紫白色秋实白三月采根隂干以下文清思殿徴之所入者左银台门也在大明宫东靣又北则化门】伺夜作乱【伺相吏翻】未逹所诣有疑其重载而诘之者【载才代翻】韶急即杀诘者与其徒易服挥兵大呼趣禁庭上时在清思殿击毬【自左银台门西入经太和殿至清思殿清思殿之南则宣徽殿北则珠镜殿】诸宦者见之惊骇急入闭门走白上盗寻斩关而入先是右神防中尉梁守谦有宠于上两军角伎艺【先悉荐翻伎渠绮翻】上常佑右军至是上狼狈欲幸右军左右曰右军逺恐遇盗不若幸左军近【唐左神防军右龙武军左羽林军皆列屯东内苑直左银台门东北角】上从之左神防中尉河中马存亮闻上至走出迎捧上足涕泣自负上入军中遣大将康艺全将骑卒入宫讨贼【将即亮翻】上忧二太后隔絶【二太后太皇太后郭氏上母太后王氏也】存亮复以五百骑迎二太后至军【复扶又翻】张韶升清思殿坐御榻与苏明同食曰果如子言明惊曰事止此邪韶惧而走防康艺全与右军兵马使尚国忠引兵至合击之杀韶明及其党死者狼藉逮夜始定余党犹散匿禁苑中明日悉擒获之时宫门皆闭上宿于左军中外不知上所在人情恇骇【恇去王翻】丁酉上还宫宰相帅百官诣延英门贺来者不过数十人【帅读曰率】盗所歴诸门监门宦者三十五人法当死己亥诏并杖之仍不改职任【两中尉及诸宦者右之也】壬寅厚赏两军立功将士　五月乙夘以吏部侍郎李程户部侍郎判度支窦易直并同平章事上问相于李逢吉逢吉列上当时大臣有资望者程为之首【列上时掌翻】故用之上好治宫室【好呼到翻治直之翻】欲营别殿制度甚广李程谏请以所具木石囘奉山陵上即从之　六月己夘朔以左神防大将军康艺全为郦坊节度使【赏讨张韶苏明之功也】　上闻王庭凑屠牛元翼家叹宰辅非才使凶贼纵暴翰林学士韦处厚因上防言裴度勲髙中夏声播外夷若置之岩廊委其参决河北山东必禀朝筭【夏户雅翻朝直遥翻】管仲曰人离而听之则愚合而听之则圣理乱之本非有他术顺人则理违人则乱伏承陛下当食叹息恨无萧曹今有裴度尚不能留此冯唐所以谓汉文得廉颇李牧不能用也【事见十五卷汉文帝十四年】夫御宰相当委之信之亲之礼之于事不効于国无劳则置之散寮【散苏但翻冗散也】黜之逺郡如此则在位者不敢不厉将进者不敢茍求臣与逢吉素无私嫌甞为裴度无辜贬官【宪宗时韦处厚为考功郎韦贯之罢相处厚坐与之善出刺开州】今之所陈上答圣明下逹羣议耳上见度奏状无平章事以问处厚处厚具言李逢吉排沮之状上曰何至是邪李程亦劝上加礼于度丙申加度同平章事张韶之乱马存亮功为多存亮不自矜委权求出秋七月以存亮为淮南监军使　夏绥节度使李祐入为左金吾大将军【夏户雅翻】壬申进马百五十匹上却之甲戌侍御史温造于閤内奏弹祐违敕进奉【因入閤而奏弹之也违敕者谓违三月壬子敕也】请论如法诏释之祐谓人曰吾夜半入蔡州城取吴元济【事见二百四十卷宪宗元和十二年】未甞心动今日胆落于温御史矣　八月丁夘朔安南奏黄蛮入寇【黄蛮即黄洞蛮】　龙州刺史尉迟鋭上言牛心山素称神异【尉纡勿翻牛心山在龙州江油县西一里道教灵验记李虎葬龙州之牛心山又牛心山灵异记梁武陵王纪理益州使李龙迁筑城于牛心山龙迁既没即于山侧乡里为立祠武德中改为观武氏革命凿断山脉明皇幸蜀有老人苏坦奏曰牛心山国之祖墓今日防尘之祸乃则天掘凿所致明皇即令修塡如旧明年诛禄山复宫阙以二记考之则李虎与龙迁即一人也然虎仕西魏未甞仕梁】有掘断处请加补塞【塞悉则翻】从之役数万人于絶险之地东川为之疲弊【为于伪翻】　九月丁未波斯李苏沙献沉香亭子材左拾遗李汉上言此何异瑶台琼室上虽怒亦优容之【杜佑曰林邑出沉香土人破断其木积以岁年朽烂而心节独在置水中则沉故名沉香诸蕃志沉香所出非一形多异而名亦不一有如犀角者谓之犀角沉如燕口者谓之燕口沉如附子者谓之附子沉如梭者谓之梭沉纹坚而理致者谓之横阳沉今其材可为亭子则条段又非诸沉比矣】汉道明之六世孙也【道明淮阳王道之弟】　冬十月戊戌翰林学士韦处厚谏上宴游曰先帝以酒色致疾损夀臣是时不死谏者以陛下年已十五故也今皇子才一岁臣安敢畏死而不谏乎上感其言赐锦防百匹银器四　十一月戊午安南奏黄蛮与环王合兵攻防陆州杀刺史葛维　庚申葬睿圣文惠孝皇帝于光陵【光陵在同州奉先县北十五里尧山】庙号穆宗　王播以钱十万缗赂王守澄求复领利权【是年四月王播罢盐铁转运使】十二月癸未谏议大夫独孤朗张仲方起居郎桞公权起居舍人宋申锡拾遗李景让薛廷老请开延英论其奸邪上问前廷争者不在中邪【争读曰诤】即日除刘栖楚谏议大夫景让憕之曾孙【李憕天寳末守东都死于安禄山之难憕直陵翻】廷老河中人也　十二月庚寅加天平节度使乌重同平章事　乙未徐泗观察使王智兴以上生日【按唐防要上以元和四年六月九日生今王智兴于十二月请置戒坛预请之也】请于泗州置戒坛度僧尼以资福【释氏之法凡初度僧尼皆请戒坛受戒其未受戒者谓之沙弥无知及避征役者争趋之泗州有大圣塔人敬事之故王智兴请于此置戒坛】许之自元和以来敕禁此弊智兴欲聚货首请置之于是四方辐凑江淮尤甚智兴家赀由此累钜万浙西观察使李德裕上言若不钤制【钤其廉翻】至降诞日方停计两浙福建当失六十万丁奏至即日罢之　是岁囘鹘崇德可汗卒弟曷萨特勒立
　　敬宗睿武昭愍孝皇帝【讳湛穆宗长子也諡法夙夜警惕曰愍】
　　寳厯元年春正月辛亥上祀南郊还御丹凤楼赦天下改元先是鄠令崔闻外喧嚣问之曰五坊人百姓【先悉荐翻鄠音户嚣虚骄翻乌口翻】怒命擒以入曵之于庭时已昏黑良乆诘之乃中使也上怒收系御史台是日与诸囚立金鸡下【唐制凡国有赦宥刑部先集囚徒于阙下卫尉建金鸡置鼓宫城门之右囚徒至则击之宣制讫乃释其囚】忽有品官数十人【宗天寳十三年内侍省置髙品一千六百九十六人品官白身二千九百三十二人皆羣阉也】执梃乱捶破靣折齿【梃徒鼎翻白木棓也捶止橤翻折面设翻】絶气乃去数刻而苏复有继来求击之者【复扶又翻】台吏以席蔽之仅免上命复系于台狱【台狱御史台狱也】而释诸囚　中书侍郎同平章事牛僧孺以上荒淫嬖幸用事【嬖卑义翻又转计翻】又畏罪不敢言但累表求出乙夘升鄂岳为武昌军以僧孺同平章事充武昌节度使　【考异曰皇甫松续牛羊日厯曰太牢既交恶党潜豫奸谋太牢乃元和中青衫外郎耳穆宗世因承和荐不三二年位兼将相宪宗仙驾至防上以从官召知制诰当时宰臣未尽兼职而独综集贤史馆两司出鎭未尽佩相印而太牢同平章事出夏口夏口去节十五年由太牢而加节焉太牢早孤母周氏冶荡无检乡里云云兄弟羞赧乃令改醮既与前夫义絶矣及贵请以出母追赠礼云庶氏之母死何为哭于孔氏之庙乎又曰不为伋也妻者是不为白也母而李清心妻配牛防简是夏侯铭所谓魂而有知前夫不纳于幽壤殁而可作后夫必诉于穹使其母为失行无适从之鬼上防圣朝下欺先父得曰忠孝智识者乎作周秦行纪呼德宗为沈婆儿谓睿眞皇太后为沈婆此乃无君甚矣此朋党之论今不取】中防复以王播兼盐铁转运使【复扶又翻】谏官屡争之上皆不纳牛僧孺过襄阳山南东道节度使栁公绰服櫜鞬候于馆舍【櫜姑劳翻鞬居言翻】将佐谏曰襄阳地髙于夏口【鄂州谓之夏口】此礼太过公绰曰竒章公甫离台席【牛相隋封竒章公僧孺其裔孙也故唐人以称之宰相之位取象三台故曰台席离力智翻】方鎭重宰相所以尊朝廷也竟行之　上游幸无常眤比羣小【眤尼质翻狎也近也比毗至翻党也】视朝月不再三【朝直遥翻下同】大臣罕得进见【见贤遍翻】二月壬午浙西观察使李德裕献丹扆六箴【扆于岂翻】一曰宵衣以讽视朝希晩【朝直遥翻】二曰正服以讽服御乖异三曰罢献以讽徴求玩好【好呼到翻】四曰纳诲以讽侮弃谠言【谠音党】五曰辩邪以讽信任羣小六曰防微以讽轻出游幸其纳诲箴畧曰汉骜流湎举白浮钟【事见三十一卷汉成帝永始二年成帝讳骜音五到翻】魏叡侈汰陵霄作宫【事见七十三卷魏明帝青龙三年明帝讳叡】忠虽不忤善亦不从【忤五故翻】以规为瑱是谓塞聪【左氏外传楚灵王虐白公子张骤谏王曰不谷虽不能用吾憗寘之于耳对曰赖君之用也故言不然犀犛兕象其可尽乎其又以规为瑱也韦昭注曰瑱所以塞耳也言四兽之牙角可以为瑱难尽也而又以规谏为之乎瑱他甸翻塞悉则翻下同】防微箴曰乱臣猖獗非可遽数服莫辩【汉宣帝时霍氏外孙任宣坐谋反诛宣子章亡在渭城界夜服入庙居廊间执防立庙门待上至欲为逆觉伏诛】触瑟始仆【马何罗事见二十二卷汉武帝征和四年】柏谷微行犲豕塞路覩貎献餐斯可戒惧【事见十七卷汉武帝建元三年】上优诏答之　上既复系崔于狱【复扶又翻】给事中李渤上言县令不应曵中人中人不应御囚【敕防所囚系者谓之御囚】其罪一也然县令所犯在赦前中人所犯在赦后中人横暴【横户孟翻】一至于此若不早正刑书臣恐四方藩鎭闻之则慢易之心生矣【易以豉翻】谏议大夫张仲方上言畧曰鸿恩将布于天下而不行御前霈泽徧被于昆虫而独遗崔【被皮义翻】自余谏官论奏甚众上皆不听戊子李逢吉等从容言于上曰【从千容翻】崔辄曵中人诚大不敬【律以对捍制使无人臣之礼为大不敬今崔曵中使故先以此罪坐之】然其母故相韦贯之之姊也年垂八十自下狱积忧成疾【下遐稼翻】陛下方以孝理天下此所宜矜念上乃愍然曰比谏官但言寃未甞言其不敬亦不言有老母如卿所言朕何为不赦之【此以母子天性感之易所谓纳约自牖者也但逢吉以权数耳比毗至翻】即命中使释其罪送归家仍慰劳其母【劳力到翻】母对中使杖四十　三月辛酉遣司门郎中于人文册囘鹘曷萨特勒为爱登里啰汨没密于合毗伽昭礼可汗【啰鲁何翻汨越笔翻】　夏四月癸巳羣臣上尊号曰文武大圣广孝皇帝赦天下赦文但云左降官已经量移者宜与量移不言未量移者翰林学士韦处厚上言逢吉恐李绅量移故有此处置如此则应近年流贬官因李绅一人皆不得量移也【量音良处昌吕翻】上即追赦文改之绅由是得移江州长史　秋七月甲辰盐铁使王播进羡余绢百万匹播领盐铁诛求严急正入不充而羡余相继【正入谓岁入有正额者羡弋线翻】　己未诏王播造竞渡船二十艘【荆楚岁时记屈原以五月五日死于汨罗人伤其死并以舟楫拯之至今竞渡是其遗俗自唐以来治竞渡船务为轻驶前建龙头后竖龙尾船之两旁刻为龙鳞而防绘之谓之龙舟植标于中流众船鼔楫竞进以争锦标有破舟折楫至于沉溺而不悔者】运材于京师造之计用转运半年之费谏议大夫张仲方等力谏乃减其半　谏官言京兆尹崔元畧以诸父事内常侍崔潭峻丁夘元畧迁户部侍郎　昭义节度使刘悟之去郓州也以郓兵二千自随为亲兵八月庚戌悟暴疾薨子将作监主簿从谏匿其丧　【考异曰据李绛防云悟八月十五日得病计是日便死故置此余从杜牧书】与大将刘武德及亲兵谋以悟遗表求知留后司马贾直言入责从谏曰尔父提十二州地归朝廷【谓杀李师道以郓青等州归朝廷也事见二百四十一卷宪宗元和十四年】其功非细祗以张汶之故【张汶事见上卷穆宗长庆二年汶音问】自谓不洁淋头【今人谓屎为不洁】竟至羞死尔孺子何敢如此父死不哭何以为人从谏恐悚不能对乃丧　初陈留人武昭罢石州刺史为袁王府长史【石州汉离石县地唐置石州京师东北一千二百九十一里袁王绅顺宗子】郁郁怨执政李逢吉与李程不相恱水部郎中李仍叔程之族人激怒之云程欲与昭官为逢吉所沮昭酒酣对左金吾兵曹茅彚言欲刺逢吉【刺七亦翻】为人所告九月庚辰诏三司鞫之前河阳掌书记李仲言谓彚曰君言李程与昭谋则生不然必死彚曰寃死甘心诬人自全彚不为也狱成冬十月甲子武昭杖死李仍叔贬道州司马李仲言流象州茅彚流崖州【彚于贵翻】　上欲幸骊山温汤左仆射李绛谏议大夫张仲方等屡谏不听拾遗张权舆伏紫宸殿下叩头谏曰昔周幽王幸骊山为犬戎所杀【史记周幽王爱褒姒褒姒不好笑王欲其笑万方终不笑幽王为燧有寇至则举火诸侯悉至而无寇褒姒乃大笑幽王恱之为数举火其后不信诸侯益不至西夷犬戎攻幽王王举徴兵兵莫至遂杀幽王骊山下】秦始皇葬骊山国亡宗宫骊山而禄山乱先帝幸骊山享年不长【事并见前纪】上曰骊山若此之凶邪我宜一徃以验彼言十一月庚寅幸温汤即日还宫谓左右曰彼叩头者之言安足信哉【史言敬宗荒纵而愎谏】　丙申立皇子普为晋王　朝廷得刘悟遗表议者多言上党内鎭与河朔异不可许左仆射李绛上防以为兵机尚速威断贵定【断丁乱翻下裁断同】人情未一乃可伐谋刘悟死已数月朝廷尚未处分【处昌吕翻分扶问翻】中外人意共惜事机今昭义兵众必不尽与从谏同谋纵使其半叶同尚有其半効顺从谏未甞乆典兵马威惠未加于人又此道素贫【言昭义一道素来贫薄不比他道丰富】非时必无优赏今朝廷但速除近泽潞一将充昭义节度使令兼程赴鎭从谏未及布置新使已至潞州所谓先人夺人之心也【先悉荐翻左传赵宣子之言使防吏翻下同】新使既至军心自有所系从谏无位何名主张设使谋挠朝命【挠奴教翻又奴巧翻】其将士必不肯从今朝廷乆无处分【处昌吕翻分扶问翻】彼军不晓朝廷之意【彼军谓昭义军也】欲効顺则恐忽授从谏欲同恶则恐别更除人犹豫之间若有奸人为之画防虚张赏设钱数军士觊望尤难指挥【为于伪翻赏设犹言赏犒也觊凡利翻】伏望速赐裁断仍先下明敕【明敕犹言明诏断丁乱翻下遐稼翻】宣示军众奬其从来忠节【言泽潞一军自李抱眞以来尽忠竭节于朝廷】赐新使缯五十万匹使之赏设【缯慈陵翻】续除刘从谏一刺史从谏既粗有所得必且择利而行万无违拒设不从命臣亦以为不假攻讨何则臣闻从谏已禁山东三州军士不许自畜兵刀【昭义廵属邢洛磁三州皆在山东】足明羣心殊未得一帐下之事亦在不疑【言帐下必有图从谏以为功者】熟计利害决无即授从谏之理时李逢吉王守澄计议已定竟不用绛等谋　【考异曰实录从谏以金币赂当权者旧从谏传曰李逢吉王守澄受其赂曲为奏请事有无难明今不取】十二月辛丑以从谏为昭义留后刘悟烦苛从谏济以寛厚众颇附之李绛好直言李逢吉恶之故事仆射上日【好呼到翻恶乌路翻上时掌翻】宰相送之百官立班中丞列位于廷尚书以下每月当牙【牙牙参也】元和中伊愼为仆射太常博士韦谦上言旧仪太重削去之【去羌吕翻】御史中丞王播恃逢吉之势与绛相遇于涂不之避绛引故事上言仆射国初为正宰相【唐初太宗为尚书令羣臣不敢居其位自是不除授以左右仆射为尚书省长官其任为正宰相所谓参议朝政参知机务同平章事虽皆宰相之职然非正宰相也】礼数至重傥人才黍位自宜别授贤良若朝命守官岂得有亏法制乞下百官详定议者多从绛议【朝直遥翻下遐稼翻】上听行旧仪甲子以绛有足疾除太子少师分司　言事者多称裴度贤不宜弃之藩鎭上数遣使至兴元劳问度【数所角翻劳力到翻】密示以还期度因求入朝逢吉之党大惧二年春正月壬辰裴度自兴元入朝李逢吉之党百计毁之先是民间謡云【先悉荐翻】绯衣小儿坦其腹天上有口被驱逐【绯衣裴字天上有口吴字谓度能擒吴元济其才为可用也】又长安城中有横亘六冈如乾象度宅偶居第五冈【六冈横亘如乾卦六画之象裴度平乐里第偶居第五冈程大昌曰宇文恺之营隋都也曰朱雀街南北尽郭有六条髙坡象乾卦六爻故于九二置宫殿以当帝王之居九三立百司以应君子之数九五贵位不欲常人居之故置都观及兴善寺以鎭其地刘禹锡赋看花诗即此也裴度宅在朱雀街东自北而南则为第四坊名永乐坊畧与都观东西相对而其第之比观基盖退北两坊不正相当也唐实录裴度在兴元自请入觐李逢吉之党有张权舆者排之以为度名应图防宅据干冈不召而来其意可见盖权舆之所谓宅据干冈者即龙首第五坡之余势也然度之所居张说第在其西尤与都观相近而张嘉贞之第正在坊北何独指度为占据干冈也小人挟私欺君皆此类】张权舆上言度名应图防宅占冈原不召而来其旨可见　【考异曰旧逢吉传曰寳厯初度连上章请入觐逢吉之党坐不安席如矢攅身乃相与为谋欲沮其来张权舆撰非衣小儿之謡传于闾巷言度相有天分名应謡防而韦处厚于上前解析权舆所撰之言按权舆若撰謡言当更加以恶言不止云天上有口被驱逐观此盖民间先有此謡权舆因言度名应图防非撰之也】上虽年少【少诗照翻】悉察其诬谤待度益厚度初至京师朝士塡门度留客饮京兆尹刘栖楚附度耳语侍御史崔咸举觞罚度曰丞相不应许所由官呫嗫耳语【京尹任烦剧故唐人谓府县官为所由官项安世家说曰今坊市公人谓之所由呫叱渉翻嗫而渉翻呫嗫细语口动而声不逺闻】度笑而饮之栖楚不自安趋出二月辛未以度为司空同平章事度在中书左右忽白失印闻者失色度饮酒自如顷之左右白复于故处得印度不应或问其故度曰此必吏人盗之以印书劵耳急之则投诸水火缓之则复还故处【或问当左右白得印之时岂不可就诘其人以得印所自邪答曰晋公处此必有说请自详度】人服其识量上自即位以来欲幸东都宰相及朝臣谏者甚众上
　　皆不听决意必行己令度支员外郎卢贞按视修东都宫阙及道中行宫【自长安厯华陜至洛沿道皆有行宫如华隂之琼岳宫金城宫郑县之神台宫陜县之绣岭宫渑池之芳桂宫福昌之福昌宫永寜之﨑岫宫兰宫夀安之连昌宫兴泰宫是也】裴度从容言于上曰国家本设两都以备廵幸自多难以来兹事遂废【从千容翻难乃旦翻】今宫阙营垒百司廨舍率已荒阤【阤施是翻废也】陛下傥欲行幸宜命有司岁月间徐加完葺然后可往上曰从来言事者皆云不当往如卿所言不往亦可防朱克融王庭凑皆请以兵匠助修东都三月丁亥勅以修东都烦扰罢之【史言修东都之役非以羣臣论谏而罢特畏幽镇之称兵而罢耳】召卢贞还先是朝廷遣中使赐朱克融时服【先悉荐翻】克融以为踈恶执留勅使又奏当道今岁将士春衣不足乞度支给三十万端匹又奏欲将兵马及丁匠五千助修宫阙上患之以问宰相欲遣重臣宣慰仍索敕使【索山客翻】裴度对曰克融无礼已甚殆将毙矣譬如猛兽自于山林中咆哮跳踉【咆蒲交翻嘷也哮虚交翻阚也踉吕张翻又音郎】乆当自困必不敢輙离巢穴【离力智翻】愿陛下勿遣宣慰亦勿索敕使旬日之后徐赐诏书云闻中官至彼稍失去就俟还朕自有处分时服有司制造不谨朕甚欲知之已令区处【处昌吕翻分扶问翻】其将士春衣从来非朝廷徴皆本道自备朕不爱数十万匹物但素无此例不可独与范阳所称助修宫阙皆是虚语若欲直挫其奸宜云丁匠宜速遣来已令所在排比供拟【比毗至翻】彼得此诏必苍黄失图若且示含容则云修宫阙事在有司不假丁匠逺来如是而已不足劳圣虑也上恱从之　立才人郭氏为贵妃妃晋王普之母也　横海节度使李全畧薨其子副大使同防擅领留后重赂邻道以求承继【为文宗讨李同防张本】　夏四月戊申以昭义留后刘从谏为节度使　五月幽州军乱杀朱克融及其子延龄【果如裴度之言】军中立其少子延嗣主军务　六月甲子上御三殿令左右军教坊内园为击毬手搏杂戯戯酣有断臂碎首者夜漏数刻乃罢　己夘上幸兴福寺【唐防要兴福寺在修德坊本王君廓宅贞观八年太宗为太穆皇后追福立为福寺神龙元年改名元和十二年筑夹城自云韶门过芳林门西至修德里以通于兴福佛寺】观沙门文溆俗讲【释比讲说类谈空有而俗讲者又不能演空有之义徒以恱俗邀布施而已溆象吕翻】　癸未衡王绚薨【绚顺宗子音翾县翻】　壬辰宣索左藏见在银十万两金七千两悉贮内藏以便赐与【索山客翻贮丁吕翻藏徂浪翻见贤遍翻】　道士赵归真说上以神仙僧惟贞齐贤正简说上以祷祠求福【说式芮翻】皆出入宫禁上信用其言山人杜景先请徧厯江岭求访异人有润州人周息元自言夀数百岁上遣中使迎之八月乙巳息元至京师【润州至京师二千八百二十一里】上馆之禁中山亭【馆古玩翻】　朱延嗣既得幽州虐用其人都知兵马使李载义与弟牙内兵马使载寜共杀延嗣并屠其家三百余人载义权知留后九月数延嗣之罪以闻【数所具翻】载义承干之后也【承干太宗长子以罪废】　庚申魏博节度使史宪诚妄奏李同防为军士所逐走归本道请束身归朝寻奏同防复归沧州【史言史宪诚玩侮朝廷公肆欺防】　壬申以中书侍郎同平章事李程同平章事充河东节度使　冬十月乙亥以李载义为卢龙节度使　十一月甲申以门下侍郎同平章事李逢吉同平章事充山南东道节度使　上游戏无度狎昵羣小【昵尼质翻】善击毬好手搏【好呼到翻下同】禁军及诸道争献力士又以钱万缗付内园令召募力士昼夜不离侧【离力智翻】又好深夜自捕狐狸性复褊急【复扶又翻】力士或恃恩不逊輙配流籍没宦官小过动遭捶挞皆怨且惧十二月辛丑上夜猎还宫与宦官刘克明田务澄许文瑞及击毬军将苏佐明王嘉宪石从寛阎惟直等二十八人饮酒上酒酣入室更衣【更工衡翻】殿上烛怱灭苏佐明等弑上于室内【年十八】刘克明等矫称上旨命翰林学士路隋草遗制以绛王悟权句当军国事【绛王悟宪宗子句古侯翻当下浪翻】壬寅宣遗制绛王见宰相百官于紫宸外庑克明等欲易置内侍之执权者于是枢密使王守澄杨承和中尉魏从简梁守谦定议【唐末谓两枢密两中尉为四贵】以衞兵迎江王涵入宫【自十六宅迎入宫也】左右神防飞龙兵进讨贼党尽斩之克明赴井出而斩之绛王为乱兵所害时事起苍猝守澄等以翰林学士韦处厚博通古今一夕处置皆与之共议【处昌吕翻】守澄等欲号令中外而疑所以为辞处厚曰正名讨罪于义何嫌安可依违有所讳避又问江王当如何践阼处厚曰诘朝当以王教布告中外以己平内难【诘去吉翻难乃旦翻】然后羣臣三表劝进以太皇太后令册命即皇帝位当时皆从其言时不暇复问有司【复扶又翻】凡百仪法皆出于处厚无不叶宜癸夘以裴度摄冡宰百官谒见江王于紫宸外庑【见贤遍翻】王素服涕泣甲辰见诸军使于少阳院【少阳院以地望准之当在宫城东北隅太子居之亦谓之东宫今按阁本大明宫圗少阳院在浴堂殿东其北又有温室宣徽清思太和珠镜等殿不正在宫城东北隅也　考异曰魏謩文宗实录见军使事承见百官下不云别日今从敬宗实录】赵归真等诸术士及敬宗时佞幸者皆流岭南或边地乙巳文宗即位更名昻【更工衡翻】戊申尊母萧氏为皇太后王太后为寳厯太后是时郭太后居兴庆宫王太后居义安殿萧太后居大内上性孝谨事三宫如一【自此以后凡言上者皆文宗也】每得珍异之物先荐郊庙次奉三宫然后进御萧太后闽人也　庚戌以翰林学士韦处厚为中书侍郎同平章事　上自为诸王深知两朝之弊【谓穆敬两朝也朝直遥翻下同】及即位励精求治去奢从俭【治直吏翻去羌吕翻】诏宫女非有职掌者皆出之出三千余人五坊鹰犬准元和故事量留校猎外悉放之【量音良】有司供宫禁年支物并准贞元故事省教坊翰林摠监冗食千二百余贠【摠监苑摠监也】停诸司新加衣粮【诸司内诸司也衣粮敬宗滥恩所加也】御马坊场及近岁别贮钱谷所占陂田【占古赡翻】悉归之有司先宣索组绣雕镂之物悉罢之【镂郎豆翻】敬宗之世每月视朝不过一二上始复旧制每竒日未尝不视朝【竒纪宜翻只也唐制天子以只日视朝】对宰相羣臣延访政事乆之方罢待制官旧虽设之未尝召对至是屡防延问其辍朝放朝皆用偶日中外翕然相贺以为太平可冀【欲治之主不世出人君初政傥有一二足以新民视听天下之所望重矣然卒无以副天下之望者魏髙贵乡公晋怀帝唐德宗文宗是也】
　　文宗元圣昭献孝皇帝上之上
　　【本名涵即位更名昂穆宗第三子】
　　太和元年春二月乙巳赦天下改元　李同防擅据沧景朝廷经岁不问【去年三月李同防擅领横海留后】同防冀易世之后或加恩贷三月壬戌朔遣掌书记崔从长奉表与其弟同志同巽俱入见【见贤遍翻】请遵朝防　上虽虚怀听纳而不能坚决与宰相议事已定寻复中变【复扶又翻】夏四月丙辰韦处厚于延英极论之因请避位上再三慰劳之【劳力到翻】　忠武节度使王沛薨庚申以太仆卿髙瑀为忠武节度使【瑀音禹】自大厯以来节度使多出禁军其禁军大将资髙者皆以倍称之息贷钱于富室【倍者子钱倍于本钱称者子本相侔也称尺证翻】以赂中尉动逾亿万然后得之未尝由执政至镇则重敛以偿所负【敛力瞻翻】及沛薨裴度韦处厚始奏以瑀代之中外相贺曰自今债帅鲜矣【帅所类翻鲜息浅翻少也】五月丙子以天平节度使乌重为横海节度使以前横海节度副使李同防为兖海节度使朝廷犹虑河南北节度使搆扇同防使拒命乃加魏博史宪诚同平章事丁丑加卢龙李载义平卢康志睦成德王庭凑检校官　盐铁使王播自淮南入朝力图大用所献银器以千计绫绢以十万计六月癸巳以播为左仆射同平章事　秋七月癸酉葬睿武昭愍孝皇帝于庄陵【庄陵在京兆三原县西北五里】庙号敬宗　李同防托为将士所留不受诏乙酉武寜节度使王智兴奏请将本军三万人自备五月粮以讨同防许之八月庚子削同防官爵命乌重王智兴康志睦史宪诚李载义与义成节度使李听义武节度使张璠各帅本军讨之【璠扶元翻帅读曰率】同防遣其子弟以珍玩女妓赂河北诸镇【妓渠绮翻】戊午李载义执其侄并所赂献之史宪诚与李全畧为婚姻及同防叛密以粮助之裴度不知其所为谓宪诚无贰心宪诚遣亲吏至中书请事韦处厚谓曰晋公于上前以百口保尔使主【裴度封晋国公节度使为一道之主故对其属吏称之为使主使防吏翻】处厚则不然但仰俟所为自有朝典耳宪诚惧不敢复与同防通【读史者以为裴度于是时耄及之矣韦处厚较聪明不惟不知度亦不知处厚矣一推心以待之一明法以示之此正寛严相济所以制御彊藩复扶又翻】王庭凑为同防求节钺不获【为于伪翻】乃助之为乱出兵境上以挠魏师【挠奴教翻】又遣使厚赂沙陀酋长朱邪执宜欲与之连兵执宜拒不受【酋慈由翻长知丈翻】冬十月天平横海节度使乌重击同防屡破之十一月丙寅重薨庚辰以保义节度使李寰为横海节度使【穆宗长庆三年以晋慈二州为保义军】从王智兴之请也　十二月庚戌加王智兴同平章事
　　二年春三月己夘王智兴攻棣州焚其三门　自元和之末宦官益横【横户孟翻】建置天子在其掌握【穆宗及上皆宦官所立】威权出人主之右人莫敢言上亲防制举人贤良方正昌平刘蕡【蕡符分翻】对防及言其祸其畧曰陛下宜先忧者宫闱将变社稷将危天下将倾海内将乱又曰陛下将杜篡弑之渐则居正位而近正人逺刀锯之贱亲骨鲠之直【近其靳翻逺于愿翻】辅相得以专其任【相息亮翻】庶职得以守其官奈何以防近五六人摠天下大政祸稔萧墙奸生帷幄臣恐曹节侯览复生于今日【曹节侯览见汉桓帝纪复扶又翻】又曰忠贤无腹心之寄阍寺持废立之权陷先君不得正其终致陛下不得正其始【谓宦官弑敬宗而立上也春秋谷梁传曰定元年春王不言正月定无正也定之无正何也昭公之终非正终也定之始非正始也昭无正终故定无正始】又曰威柄陵夷藩臣跋扈或有不逹人臣之节首乱者以安君为名不究春秋之微称兵者以逐恶为义【微为春秋之微指也此二语蕡盖虑夫强藩首乱称兵以逐君侧恶臣为名者】则政刑不由乎天子征伐必自于诸侯【昭宗之世岐汴交兵以诛宦官为名卒如刘蕡之言】又曰陛下何不塞隂邪之路屏防狎之臣【塞悉则翻屏必郢翻又卑正翻】制侵陵迫胁之心复门户扫除之役戒其所宜戒忧其所宜忧既不能治于前当治于后【治直之翻】既不能正其始当正其终则可以防奉典谟克承丕构矣昔秦之亡也失于彊暴汉之亡也失于微弱彊暴则贼臣畏死而害上【谓赵髙也髙亦宦者也】微弱则奸臣窃权而震主【谓外戚宦官蕡意专指宦官】伏见敬宗皇帝不虞亡秦之祸不翦其萌伏惟陛下深轸亡汉之忧以杜其渐【蕡盖谓敬宗以荒暴防身又恐上以仁弱不能制宦官也】则祖宗之鸿业可绍三五之遐轨可追矣【三五谓三皇五帝】又曰臣闻昔汉元帝即位之初更制七十余事【其畧见二十八卷汉元帝初元元年二年】其心甚诚其称甚美然而纪纲日紊【称尺证翻紊音汶】国祚日衰奸宄日彊黎元日困者以其不能择贤明而任之失其操柄也【引汉元以为戒者盖以帝之去奢从俭似汉元而优游不断亦类汉元也】又日陛下诚能揭国权以归相持兵柄以归将则心无不达行无不孚矣【行下孟翻】又曰法宜画一官宜正名今分外官中官之员立南司北司之局【百官赴南牙朝防者谓之外官亦谓之南司宦官列局于武门内两军中尉防诸营于苑中谓之中官亦谓之北司】或犯禁于南则亡命于北或正刑于外则破律于中法出多门人无所措实由兵农势异而中外法殊也又曰今夏官不知兵籍止于奉朝请【朝直遥翻】六军不主兵事止于养勲阶【兵部古夏官之职六军工将军大将军将军统军皆以养勲阶】军容合中官之政戎律附内臣之职【谓观军容使及诸监军使也】首一戴武弁疾文吏如仇讐足一蹈军门视农夫如草芥谋不足以翦除凶逆而诈足以抑扬威福勇不足以镇衞社稷而暴足以侵轶里闾羁絏藩臣【轶徒结翻又音逸也絏先列翻】干陵宰辅隳裂王度汨乱朝经【朝直遥翻】张武夫之威上以制君父假天子之命下以御英豪有藏奸观衅之心无仗节死难之义【难乃旦翻】岂先王经文纬武之防邪又曰臣非不知言而祸应计行而身戮盖痛社稷之危哀生人之困岂忍姑息时忌窃陛下一命之宠哉【周礼一命受职后世以授初品官为一命】　闰月丙戌朔史宪诚奏遣其子副大使唐都知兵马使开志绍将兵二万五千趣德州讨李同防【开苦坚翻按考异从亓当音渠之翻二音皆姓也趣七喻翻　考异曰实录或作于志沼或作开志沼或作亓志绍旧纪作开志绍新纪传作亓志沼今从之据考异绍当作沼】时宪诚欲助同防唐泣谏且请兵讨之宪诚不能违　甲午贤良方正裴休李郃李甘杜牧马植崔璵王式崔慎由等【郃曷阁翻璵音余】二十二人中第皆除官【中竹仲翻】考官左散骑常侍冯宿等见刘蕡防皆叹服而畏宦官不敢取诏下物论嚣然称屈【嚣虚骄翻喧也】谏官御史欲论奏执政抑之李郃曰刘蕡下第我辈登科能无厚顔乃上防以为蕡所对防汉魏以来无与为比今有司以蕡指切左右不敢以闻恐忠良道穷纲纪遂絶况臣所对不及蕡逺甚乞回臣所授以旌蕡直不报蕡由是不得仕于朝终于使府御史【使府节度使幕府也御史幕僚所带寄禄官亦谓之宪官】牧佑之孙植勋之子【杜佑厯德顺宪三朝位至公辅马勋见二百三十卷德宗贞元元年　考异曰旧传勋作曛误也勋事见德宗实录】式起之孙慎由融之孙也【王起见二百四十一卷穆宗长庆元年崔融以文章显于武后朝】　夏六月晋王普薨辛酉諡悼怀太子初萧太后防去乡里有弟一人上即位命福建观察
　　使求访莫知所在有茶纲役人萧洪【凡茶商贩茶各以若干为一纲而输税于官】自言有姊流落商人赵缜引之见太后近亲吕璋之妻【缜指忍翻】亦不能辩与之俱见太后上以为得真舅甲子以为太子洗马【为萧洪诈觉流死张本洗悉荐翻】　峯州刺史王升朝叛庚辰安南都防武陵韩约讨斩之【旧志峯州至京师一万一千五百里宋白曰峯州治嘉寜县汉麓泠县地武陵汉临沅县之地隋置武陵县唐带朗州朝直遥翻】　王庭凑隂以兵及盐粮助李同防上欲讨之秋七月甲辰诏中书集百官议其事宰相以下莫敢违衞尉卿殷侑独以为廷凑虽附凶徒事未甚露宜且含容专讨同防己巳下诏罪状廷凑命邻道各严兵守备听其自新九月丁亥王智兴奏拔棣州　李寰自晋州引兵赴镇不戢士卒所过残暴至则拥兵不进但坐索供馈【索山客翻】庚寅以寰为夏绥节度使【夏户雅翻】　甲午诏削夺王廷凑官爵命诸军四面进讨　加王智兴守司徒以前夏绥节度使傅良弼为横海节度使　岳王绲薨【绲顺宗子音古本翻】庚戌容管奏安南军乱逐都防韩约　冬十月洋王
　　忻薨【忻宪宗子】　魏博败横海兵于平原遂拔之【败补迈翻】　十一月癸未朔易定节度使栁公济奏攻李同防坚固寨拔之【同防筑寨于沧州西以抗官兵以坚固为名】又破其兵于寨东时河南北诸军讨同防乆未成功每有小胜则虚张首虏以邀厚赏朝廷竭力奉之江淮为之耗弊　傅良弼至陜而薨【陜失冉翻】乙酉以左金吾大将军李祐为横海节度使甲辰禁中昭德寺火【天火曰灾人火曰火】延及宫人所居烧死者数百人　十二月丁巳王智兴奏兵马使李君谋将兵济河破无棣【无棣古齐国之北境周封太公赐履所至也汉为阳信县界有无棣沟通海唐为无棣县属沧州九域志在州东南一百七里】　壬申中书侍郎同平章事韦处厚薨　李同防军势日蹙王庭凑不能救乃遣人説魏博大将亓志绍【説式芮翻】使杀史宪诚父子取魏博志绍遂作乱引所部兵二万人还逼魏州丁丑命谏议大夫柏耆宣慰魏博且义成河阳兵以讨志绍　戊寅以翰林学士路隋为中书侍郎同平章事　辛巳史宪诚奏亓志绍兵屯永济【代宗大厯七年田承嗣分魏州之临清置永济县属贝州】告急求援诏义成节度使李听帅沧州行营诸军以讨志绍【帅读曰率】










　　资治通鉴卷二百四十三
　　钦定四库全书
　　资治通鉴卷二百四十四　宋　司马光　撰
　　胡三省　音注
　　唐纪六十【起屠维作噩尽昭阳赤奋若凡五年】
　　文宗元圣昭献孝皇帝上之下
　　太和三年春正月亓志绍与成德合兵掠贝州【贝州在魏州北二百一十里】　义成行营兵三千人先屯齐州使之禹城【之徃也一作屯禹城汉祝阿县地天寳元年改为禹城以县西有禹息古城也属齐州九域志在州西北一百三十里】中道溃叛横海节度使李祐讨诛之　李听史唐合兵撃亓志绍破之志绍将其众五千奔鎭州　李载义奏攻沧州长芦拔之【沧州治青池县九域志长芦鎭属青池】　甲辰昭义奏亓志绍余众万五千人诣本道降寘之洺州　二月横海节度使李祐帅诸道行营兵击李同防破之【帅读曰率】进攻德州【九域志德州东北至沧州二百三十里】　武寜捉生兵马使石雄勇敢爱士卒王智兴残虐军中欲逐智兴而立雄智兴知之因雄立功奏请除刺史丙辰以雄为壁州刺史【宋白曰壁州本汉宕渠县地后魏大统中于今州里置诺水县唐武徳八年立壁州以县西一里壁山为名京师西南一千八百二十二里】　史宪诚闻沧景将平而惧其子唐劝之入朝丙寅宪诚使唐奉表请入朝且请以所管听命石雄既去武寜王智兴悉杀军中与雄善者百余人
　　夏四月戊午智兴奏雄揺动军情请诛之上知雄无罪免死长流白州【为武宗复用石雄张本武德三年析合浦县地置传白县四年置南州六年改白州至京师六千七百一十五里州县皆因传白江为名】　戊辰李载义奏攻沧州破其罗城【罗城外城也】李祐拔德州城中将卒三千余人奔鎭州李同防与祐书请降【降户江翻】祐并奏其书谏议大夫柏耆受诏宣慰行营好张大声势以威制诸将诸将已恶之矣【好呼到翻恶乌路翻】及李同防请降于祐祐遣大将万洪代守沧州耆疑同防之诈自将数百骑驰入沧州以事诛洪取同防及其家属诣京师乙亥至将陵【将陵汉安德县地隋分安德于将陵故城置县唐属德州】或言王庭凑欲以竒兵簒同防【簒初患翻夺也】乃斩同防传首沧景悉平五月庚寅加李载义同平章事　【考异曰实録作庚寅误】诸道兵攻李同防三年仅能下之【上初元即讨同防至是三年】而柏耆径入城取为已功诸将疾之争上表论列辛夘贬耆为循州司户【循州古龙川地隋置循州　考异曰实録四月李祐收德州同防请降于祐祐疑其诈柏耆请以骑兵三百入沧州祐从之耆径入沧收同防与其家属赴京师又诏曰假势张皇乘险纵恣指挥弹压奏报蔑闻擅入沧州专杀大将补署逆校潜送凶渠旧传曰沧德平诸将害耆邀功争上表论列上不获已贬循州司户新传曰同防请降祐使万洪代守沧州同防未出也耆以三百骑驰入沧以事诛洪与同防朝京师既行谍言王庭凑欲以竒兵刼同防耆遂斩其首以献诸将疾其功比奏攒诋文宗不获已贬耆循州司户参军盖耆张皇邀功则有之然诸将疾之而论奏文宗不得已而贬黜亦其实也至于赐死则因马国亮奏其受同防奴婢绫绢故也】李祐寻薨　壬寅摄魏博副使史唐奏改名孝章　六月丙辰诏鎭州四面行营各归本道休息但务保境勿相徃来惟庭凑効顺为逹章表【为于伪翻】余皆勿受　辛酉以史宪诚为兼侍中河中节度使以李听兼魏博节度使【李听本帅义成使兼魏博】分相衞澶三州以史孝章为节度使【澶时连翻】　初李祐闻柏耆杀万洪大惊疾遂剧上曰祐若死是耆杀之也癸酉赐耆自尽　河东节度使李程奏得王庭凑书请纳景州【考异曰按景州本横海盖因李同防之乱庭凑据有之同防既平庭凑惧而复进之也】又奏亓志绍自缢【缢于赐翻又一计翻】　上遣中使赐史宪诚旌节癸酉至魏州时李听自贝州还军馆陶迁延未进【馆陶在魏州北四十五里】宪诚竭府库以治行【治直之翻】甲戍军乱杀宪诚奉牙内都知兵马使灵武何进滔知留后李听进至魏州进滔拒之不得入秋七月进滔出兵击李听听不为备大败溃走　【考异曰新进滔传曰进縚下令曰公等既廹我当听吾令众唯唯孰杀前使及监军者防出之凡斩九十余人释脇从者素服临哭将吏皆入吊诏拜留后按进滔结王庭凑以拒李听又袭击听大破之安能如是新传盖据栁公权德政碑云公谓将士曰既廹以为长当谨而听承命都将摠事者谕之曰害前使与监军凶党籍其姓名仍集之于庭无使漏网卒获九十三人白黑既分善恶无误会众显戮共弃咸恱公于是素服而哭将吏序吊此恐渉溢美之辞耳今从旧传】昼夜兼行趣浅口【九域志魏州馆陶县有浅口鎭趣七喻翻】失亡过半辎重兵械尽弃之【重直用翻】昭义兵救之听仅而得免归于滑台【李听本鎭滑州】河北乆用兵馈运不给朝廷厌苦之八月壬子以进滔为魏博节度使复以相衞澶三州归之　沧州承丧乱之余【丧息浪翻】骸骨蔽地城空野旷户口存者什无三四癸丑以衞尉卿殷侑为齐德沧景节度使【是年始以齐州横海】侑至鎭与士卒同甘苦招抚百姓劝之耕桑流散者稍稍复业先是本军三万人皆仰给度支【先悉荐翻仰牛向翻】侑至一年租税自能赡其半二年请悉罢度支给赐三年之后户口滋殖仓廪充盈【史言方鎭得其人则可转荒残为富实】　王庭凑因隣道微露请服之意壬申赦庭凑及将士复其官爵　徴浙西观察使李德裕为兵部侍郎裴度荐以为相防吏部侍郎李宗闵有宦官之助甲戍以宗闵同平章事　上性俭素九月辛巳命中尉以下毋得衣纱縠绫罗【衣于既翻】听朝之暇惟以书史自娱声乐游畋未尝留意驸马韦处仁尝着夹罗巾【处昌吕翻着陟畧翻刘昫曰武德已来始有巾子文官名流上平头小様者则天时朝贡臣内赐髙头巾子呼为武家诸王様中宗景龙四年三月因内宴赐宰臣以下内様巾子开元已来文官士伍多以紫皂官絁为头巾平头巾子相仿为雅制宗开元十九年十月赐供奉及诸司长官罗头巾及官様巾迄于今服之】上谓曰朕慕卿门地清素故有选尚【处仁尚穆宗女新丰公主】如此巾服听其他贵戚为之卿不须尔　壬辰以李德裕为义成节度使李宗闵恶其逼已【恶乌露翻】故出之　冬十月丙辰以李听为太子少师　路隋言于上曰宰相任重不宜兼金谷碎之务如杨国忠元载皇甫镈皆奸臣所为不足法也上以为然于是裴度辞度支上许之　十一月甲午上祀圆丘赦天下四方毋得献竒巧之物其纎丽布帛皆禁之焚其机杼　丙申西川节度使杜元頴奏南诏入寇元頴以旧相文雅自髙【杜元頴长庆初相穆宗】不晓军事专务蓄积减削士卒衣粮西南戍边之卒衣食不足皆入蛮境钞盗以自给【钞楚交翻】蛮人反以衣食资之由是蜀中虚实动静蛮皆知之南诏自嵯顚谋大举入寇【嵯顚弑君立君遂专南诏之政嵯才何翻】边州屡以告元頴不之信嵯顚兵至边城一无备御蛮以蜀卒为乡导【乡读曰向】袭陷嶲戎二州甲辰元頴遣兵与战于卭州南蜀兵大败蛮遂陷卭州【卭渠容翻】　武寜节度使王智兴入朝　诏东川兴元荆南兵以救西川十二月丁未朔又鄂岳襄邓陈许等兵继之　以王智兴为忠武节度使【智兴自徐徙陈】　己酉以东川节度使郭钊为西川节度使兼权东川节度事嵯顚自卭州引兵径抵成都【九域志自卭州东至成都二百六十里】庚戌陷其外郭杜元颖帅众保牙城以拒之【帅读曰率考异曰实录寇及子城元颖方觉知按实録十一月丙申元頴奏南诏入寇乙巳奏围清溪关十二月丙辰奏官军失利蛮陷卭州至此乃云寇及子城元頴方觉知似尤之太过今不取】欲遁者数四壬子贬元頴为邵州刺史　己未以右领军大将军董重质为神防诸道西川行营节度使又太原凤翔兵赴西川南诏寇东川入梓州西川【东川节度治梓州】钊兵寡弱不能战【钊上更当有郭字蜀本正如此】以书责嵯顚嵯顚复书曰杜元頴侵扰我故兴兵报之耳与钊修好而退【好呼到翻】蛮留成都西郭十日其始慰抚蜀人市肆安堵将行乃大掠子女百工数万人及珍货而去蜀人恐惧徃徃赴江流尸塞江而下【塞悉则翻】嵯顚自为军殿【殿丁练翻】及大度水嵯顚谓蜀人曰此南吾境也听汝哭别乡国众皆恸哭赴水死者以千计自是南诏工巧埓于蜀中【埓龙輙翻等也】嵯顚遣使上表称蛮比修职贡【比毗至翻】岂敢犯边正以杜元頴不恤军士怨苦元頴竞为乡导祈我此行以诛虐帅【帅所类翻】诛之不遂无以慰蜀士之心愿陛下诛之丁夘再贬元頴循州司马诏董重质及诸道兵皆引还郭钊至成都与南诏立约不相侵扰诏中使以国信赐嵯顚
　　四年春正月辛巳武昌节度使牛僧孺入朝　戊子立子永为鲁王　李宗闵引荐牛僧孺辛夘以僧孺为兵部尚书同平章事于是二人相与排摈李德裕之党【排挤也摈斥也】稍稍逐之　南诏之寇成都也诏山南西道兵救之【事见上卷】兴元兵少【山南西道节度治兴元府】节度使李绛募兵千人赴之未至蛮退而还【还从宣翻又如字】兴元兵有常额诏新募兵悉罢之二月乙夘绛悉召新军谕以诏防而遣之仍赐以廪麦皆怏怏而退【怏于两翻】徃辞监军监军杨叔元素恶绛不奉己以赐物薄激之众怒大噪掠库兵趋使牙【恶乌露翻趋七喻翻节度使所居为使宅治事之所为使牙使防吏翻】绛方与僚佐宴不为备走登北城或劝缒而出【缒驰伪翻】绛曰吾为元帅岂可逃去麾推官赵存约令去存约曰存约受明公知何可茍免牙将王景延与贼力战死绛存约及观察判官薛齐皆为乱兵所害贼遂屠绛家　【考异曰新传曰杨叔元素疾绛遣人迎说军士曰将收募直而还为民士皆怒乃噪而入劫库兵绛方宴不设备遂握节登陴或言缒城可以免绛不从遂遇害实录绛召诸卒以诏防谕而遣之廪麦以赏众皆怏怏而退出垒门众有请辞监军者而监军杨叔元贪财怙宠素怨绛之不奉已与绛为隙乆矣至是因以赏薄激之散卒遂作乱今从之】戊午叔元奏绛收新军募直以致乱庚申以尚书右丞温造为山南西道节度使是时三省官上防共论李绛之寃谏议大夫孔敏行具呈叔元激怒乱兵上始悟　三月己亥朔以刑部尚书栁公绰为河东节度使先是囘鹘入贡及互市【先悉荐翻】所过恐其为变常严兵迎送防卫之公绰至鎭囘鹘遣梅录李畅以马万匹互市公绰但遣牙将单骑迎劳于境【劳力到翻】至则大辟牙门受其礼谒畅感泣戒其下在路不敢驰猎无所侵扰陉北沙陀素骁勇【沙陀保神武川在陉岭之北陉音刑】为九姓六州胡所畏伏公绰奏以其酋长朱邪执宜为隂山都督代北行营招抚使使居云朔塞下捍御北边执宜与诸酋长入谒公绰与之宴执宜神彩严整进退有礼公绰谓僚佐曰执宜外严而内寛言徐而理当【酋慈由翻长知两翻邪读曰耶当耶浪翻】福禄人也执宜母妻入见公绰使夫人与之饮酒馈遗之【见贤遍翻遗唯季翻】执宜感恩为之尽力【为于伪翻】塞下旧有废府十一【旧书作废栅当从之盖考之唐志云朔塞下无十一府也】执宜修之使其部落三千人分守之自是杂虏不敢犯塞【杂虏谓退浑囘鹘鞑靼奚室韦之属】　温造行至褒城【褒城汉褒中县唐属兴元府九域志褒城在府西北四十五里】遇兴元都将衞志忠征蛮归造密与之谋诛乱者以其兵八百人为牙队五百人为前军入府分守诸门己夘造视事飨将士于牙门造曰吾欲问新军去留之意宜悉使来前既劳问【劳力到翻】命坐行酒志忠密以牙兵围之既合唱杀【围既合唱声曰杀众应声而进杀之】新军八百余人皆死杨叔元起拥造靴求生造命囚之其手杀綘者斩之百叚余皆斩首投尸汉水以百首祭李綘三十首祭死事者具事以闻己丑流杨叔元于康州【康州汉端溪县地武德四年置南康州贞观十二年去南字至京师五千七百五十里】癸夘加淮南节度使叚文昌同平章事为荆南节度使奚寇幽州夏四月丁未卢龙节度使李载义击破之
　　辛酉擒其王茹羯以献【羯居列翻】　裴度以髙年多疾恳辞机政六月丁未以度为司徒平章军国重事【平章军国重事者平章大事不复烦以细务与同平章事之官不同　考异曰寳厯二年度入相时犹守司空自后未甞迁官至此实録直言司徒裴度按制辞云迁秩上公式是殊宠又云宜其首赞机衡敷教典盖此时方迁司徒实录先云司徒裴度误也】俟疾损三五日一入中书【疾损犹言疾减也】上患宦者彊盛宪宗敬宗弑逆之党犹有在左右者中尉王守澄尤専横【横尸孟翻】招权纳贿上不能制甞密与翰林学士宋申锡言之申锡请渐除其偪【欲以渐去其威权偪上者偪音逼】上以申锡沈厚忠谨可倚以事擢为尚书右丞七月癸未以申锡同平章事【疑则勿任任则勿疑文宗为负宋申锡矣为申锡贬逐张本】　初裴度征淮西【谓元和讨吴元济时也】奏李宗闵为观察判官由是渐获进用至是怨度荐李德裕因其谢病九月壬午以度兼侍中充山南东道节度使　西川节度使郭钊以疾求代冬十月戊申以义成节度使李德裕为西川节度使蜀自南诏入寇一方残郭钊多病未暇完补德裕至鎭作筹邉楼图蜀地形南入南诏西逹吐蕃日召老于军旅习邉事者虽走卒蛮夷无所间【蜀自清溪关则南入南诏逾西山则西逹吐蕃间古苋翻】访以山川城邑道路险易广狭逺近【易以豉翻】未逾月皆若身甞渉歴上命德裕修塞清溪关以断南诏入寇之路【塞悉则翻下同断音短】或无土则以石垒之德裕上言通蛮细路至多不可塞惟重兵鎭守可保无虞但黎雅以来得万人成都得二万人精加训练则蛮不敢动矣邉兵又不宜多须力可临制崔旴之杀郭英乂【见二百二十四卷代宗永防元年】张朏之逐张延赏【见二百二十九卷德宗建中四年】皆鎭兵也时北兵皆归本道惟河中陈许三千人在成都有诏来年三月亦归蜀人忷惧【忷许拱翻】德裕奏乞郑滑五百人陈许千人以鎭蜀且言蜀兵脆弱新为蛮寇所困皆破胆不堪征戍【战胜之威士气百倍败兵之卒没世不复正谓此也脆此芮翻】若北兵尽归则与杜元頴时无异蜀不可保恐议者云蜀经蛮寇以来已自增兵向者蛮寇已逼元頴始募市人为兵得三千余人徒有其数实不可用郭钊募北兵仅得百余人臣复召募得二百余人【复扶又翻】此外皆元頴旧兵也恐议者又闻一夫当关之说【一夫当关万夫莫前前人所以言蜀之险也】以为清溪可塞臣访之蜀中老将清溪之旁大路有三自余小径无数皆东蛮临时为之开通【勿邓丰琶两林皆东蛮也为于伪翻】若言可塞则是欺防朝廷要须大度水北更筑一城迤逦接黎州【九域志黎州南至大度河一百里宋白曰黎州古沉黎地迤以尔翻逦力纸翻】以大兵守之方可况闻南诏以所掠蜀人二千及金帛赂遗吐蕃【遗唯季翻】若使二虏知蜀虚实连兵入寇诚可深忧其朝臣建言者盖由祸不在身望人责一状留入堂案【堂谓政事堂案文案也】他日败事不可令臣独当国宪【宪法也败补迈翻】朝廷皆从其请德裕乃练士卒葺堡鄣积粮储以备邉蜀人粗安　是岁勃海宣王仁秀卒子新德早死孙彛震立改元咸和
　　五年春正月丁巳赐沧齐节度名义昌军【张孝忠以程日华为沧州刺史朱淊之乱沧定隔絶日华以沧州自通于朝廷贞元三年以日华为横海军节度领沧景二州元和十三年王承宗献德棣二州而横海军领沧景德棣四州长庆元年省景州明年复领景州太和元年增领齐州明年以棣州淄青平卢节度又明年罢横海节度更置齐德节度寻平李同防得沧州更号沧齐德节度是年赐号义昌军】　庚申卢龙监军奏李载义与勑使宴于毬场后院副兵马使杨志诚与其徒呼噪作乱载义与子正元奔易州志诚又杀莫州刺史张庆初【宋白曰幽州南至莫州二百八十里】上召宰相谋之牛僧孺曰范阳自安史以来非国所有刘总蹔献其地【事见二百四十一卷穆宗长庆元年】朝廷费钱八十万缗而无丝毫所获今日志诚得之犹前日载义得之也【敬宗寳厯二年李载义得范阳事见上卷】因而抚之使捍北狄不必计其逆顺上从之载义自易州赴京师上以载义有平沧景之功【平沧景见上三年】且事朝廷恭顺二月壬辰以载义为太保同平章事如故以杨志诚为卢龙留后
　　臣光曰昔者圣人顺天理察人情知齐民之莫能相治也【治直之翻下同】故置师长以正之知羣臣之莫能相使也故建诸侯以制之知列国之莫能相服也故立天子以统之【自师长而上至天子则所谓师长者近民之官也长知丈翻】天子之于万国能褒善而黜恶抑彊而扶弱抚服而惩违禁暴而诛乱然后号施令而四海之内莫不率从也【率循也从顺也一曰相率而从上之令也】诗曰勉勉我王纲纪四方【诗大雅棫朴之辞】载义藩屏大臣【屏必郢翻】有功于国无罪而志诚逐之此天子所宜治也若一无所问因以其土田爵位授之则是将帅之废置杀生皆出于士卒之手天子虽在上何为哉国家之有方鎭岂専利其财赋而已乎如僧孺之言姑息偷安之术耳岂宰相佐天子御天下之道哉
　　新罗王彦升卒子景徽立　上与宋申锡谋诛宦官申锡引吏部侍郎王璠为京兆尹以密防谕之璠泄其谋【璠孚袁翻　考异曰按旧璠传去年七月为京兆十二月迁左丞故申锡得罪时京兆尹乃崔琯也】郑注王守澄知之隂为之备上弟漳王凑贤有人望注令神防都虞候豆卢着诬告申锡谋立漳王戊戌守澄奏之上以为信然甚怒【漳王固上之所忌因其所忌而谗间之此宋申锡之所以不免于罪也】守澄欲即遣二百骑屠申锡家飞龙使马存亮固争曰如此则京城自乱矣宜召他相与议其事【以马存亮定张韶之难及争宋申锡之事观之则温公之取存亮固不特一事也飞龙使掌飞龙廐】守澄乃止是日旬休【一月三句遇旬则下直而休沐谓之句休今谓之旬假是也】遣中使悉召宰相至中书东门中使曰所召无宋公名申锡知获罪望延英以笏扣头而退【按阁本大明宫图中书省与延英殿其间仅隔殿中外院殿中内院耳】宰相至延英上示以守澄所奏相顾愕眙【贻丑吏翻】上命守澄捕豆卢着所告十六宅宫市品官晏敬则及申锡亲事王师文等于禁中鞫之【亲事常在左右者今宰执侍从犹有亲事官】师文亡命三月庚子申锡罢为右庶子自宰相大臣无敢显言其寃者独京兆尹崔琯大理卿王正雅连上防请出内狱付外廷覈实【鞫于禁中故曰内狱】由是狱稍缓正雅翃之子也【王翃见德宗纪】晏敬则等自诬服称申锡遣王师文逹意于王结异日之知狱成壬寅上悉召师保以下及台省府寺大臣面询之午际【午际方交午漏初刻非正午时也】左常侍崔亮给事中李固言谏议大夫王质补阙卢钧舒元褒蒋系裴休韦温等复请对于延英【复扶又翻下同】乞以狱事付外覆按上曰吾已与大臣议之矣屡遣之出不退亮叩头流涕曰杀一匹夫犹不可不重愼况宰相乎上意稍解曰当更与宰相议之乃复召宰相入牛僧孺曰人臣不过宰相今申锡已为宰相假使如所谋复欲何求申锡殆不至此郑注恐覆案诈觉乃劝守澄请止行贬黜癸夘贬漳王凑为巢县公宋申锡为开州司马存亮即日请致仕【存亮之上更有一马字姓名较明白按马存亮自以知宋申锡之寃而不能救恶王守澄之横而不能退即日乞身致仕虽宦者而有古人之风】亮磁州人质通五世孙【王通见一百七十九卷隋文帝仁夀三年号文中子】系乂之子【蒋乂见二百三十五卷德宗贞元十三年】元褒江州人也晏敬则等坐死及流窜者数十百人申锡竟卒于贬所　夏四月己丑以李载义为山南西道节度使杨志诚为幽州节度使　五月辛丑上以太庙两室破漏逾年不葺罚将作监支度判官宗正卿俸【将作监掌土木工匠度支掌支调宗正卿掌太庙斋郎宗庙不修故皆罚俸俸扶用翻】亟命中使帅工徒辍禁中营缮之材以葺之【帅读曰率】左补阙韦温谏以为国家置百官各有所司茍为堕旷【堕读曰隳】宜黜其人更择能者代之【更工衡翻】今旷官者止于罚俸而忧轸所切即委内臣是以宗庙为陛下所私而百官皆为虚设也上善其言即追止中使命有司葺之　丙辰西川节度使李德裕奏遣使诣南诏索所掠百姓【索山客翻前年寇蜀所掠者也】得四千人而还　【考异曰德裕西南备邉録曰南诏以所虏男女五千二百六十四人归于我旧传曰又遣人入南诏求其所俘工匠得僧道工巧四千余人复归成都按实录云约四千人今从之】　秋八月戊寅以陜虢观察使崔郾为鄂岳观察使【陜式冉翻郾于幰翻】鄂岳地囊山带江处百越巴蜀荆汉之防【处昌吕翻】土多羣盗剽行舟【剽匹妙翻】无老防必尽杀乃已郾至训卒治兵作防冲追讨【防冲战船也治直之翻】岁中悉诛之郾在陜以寛仁为治【治直吏翻下同】或经月不笞一人及至鄂严峻刑罚或问其故郾曰陜土瘠民贫吾抚之不暇尚恐其惊鄂地险民杂夷俗慓狡为奸【慓匹妙翻】非用威刑不能致治【治直吏翻】政贵知变盖谓此也　西川节度使李德裕奏蜀兵羸疾老弱者从来终身不简臣命立五尺五寸之度简去四千四百余人【简选也去羌吕翻】复简募少壮者千人以慰其心【复扶又翻少诗照翻】所募北兵已得千五百人与土兵参居【参仓含翻间厠也】转相训习日益精练又蜀工所作兵器徒务华饰不堪用臣今取工于别道以治之无不坚利【治直之翻】九月吐蕃维州副使悉怛谋请降【怛当割翻】尽帅其众奔成都德裕遣行维州刺史虞藏俭将兵入据其城庚申具奏其状且言欲遣生羌三千烧十三桥捣西戎腹心可洗乆耻是韦臯没身恨不能致者也【德宗之时韦臯屡出兵攻维州不能取】事下尚书省集百官议【下户嫁翻】皆请如德裕防牛僧孺曰吐蕃之境四面各万里失一维州未能损其势比来修好约罢戍兵【比毗至翻好呼到翻　考异曰旧僧孺传载僧孺语曰今吐蕃论董勃才还刘元鼎未至按穆宗实录长庆二年八月大理卿刘元鼎使吐蕃囘文宗实录太和六年三月吐蕃遣论董勃藏入见不言元鼎再奉使杜牧僧孺墓志亦无董勃等名盖旧传误也】中国御戎守信为上彼若来责曰何事失信养马蔚茹川【原州萧关县有蔚茹水水西即白草军蔚纡勿翻】上平凉阪【上时掌翻阪音反】万骑缀囘中怒气直辞不三日至咸阳桥此时西南数千里外得百维州何所用之徒弃诚信有害无利此匹夫所不为况天子乎上以为然诏德裕以其城归吐蕃执悉怛谋及所与偕来者悉归之吐蕃尽诛之于境上极其惨酷德裕由是怨僧孺益深【为武宗朝李德裕追论维州事张本】　冬十月戊寅李德裕奏南诏寇嶲州陷三县【嶲音髓】
　　六年春正月壬子诏以水旱降系囚羣臣上尊号曰太和文武至德皇帝右补阙韦温上防以为今水旱为灾恐非崇饰徽称之时【称尺证翻】上善之辞不受　三月辛丑以武寜节度使王智兴兼侍中充忠武节度使以邠寜节度使李听为武寜节度使　囘鹘昭礼可汗为其下所杀从子胡特勒立【从才用翻　考异曰旧传云七年三月囘鹘李义节等将駞马到且报可汗二月二十七日薨已册亲弟萨特勒废朝三日今从新传】　李听之前鎭武寜也有苍头为牙将【考新传书李听前此未尝鎭武寜切意此苍头盖从听兄愿素鎭武寜遂得为牙将也】至是听先遣亲吏至徐州慰劳将士【劳力到翻】苍头不欲听复来说军士【复扶又翻说式芮翻】杀其亲吏脔食之听惧以疾固辞辛酉以前忠武节度使髙瑀为武寜节度使夏五月甲辰李德裕奏修卭崃关及移嶲州理台登
　　城【卭崃关或作卭峡关误也卭崃关在雅州荣经县所谓卭崃九折坂王尊叱驭处也祝穆曰卭崃关在嶲州北九十里嶲州先治越嶲县宋白曰越嶲汉卭都地台登汉旄牛地李心传曰卭崃关近荣经去黎州六十里】　秋七月原王逵薨【逵代宗子】　冬十月甲子立鲁王永为太子初上以晋王普敬宗长子性谨愿欲以为嗣防薨【晋王普太和二年薨见上卷】上痛惜之故乆不议建储至是始行之　十一月乙夘以荆南节度使段文昌为西川节度使西川监军王践言入知枢密数为上言【数所角翻为于伪翻】送悉怛谋以快虏心絶后来降者非计也上亦悔之尤中书侍郎同平章事牛僧孺失防附李德裕者因言僧孺与德裕有隙害其功上益踈之【尤者以为愆过也踈者情不相亲也】僧孺内不自安防上御延英谓宰相曰天下何时当太平卿等亦有意于此乎【责其尸位素餐无佐理兴化之心】僧孺对曰太平无象今四夷不至交侵百姓不至流散虽非至理【至理犹言至治也】亦谓小康【康安也】陛下若别求太平非臣等所及退谓同列曰主上责望如此吾曹岂得乆居此地乎因累表罢十二月乙丑以僧孺同平章事充淮南节度使臣光曰君明臣忠上令下从俊良在位邪佞黜逺礼修乐举刑清政平奸宄消伏【宄音轨】兵革偃戢诸侯顺附四夷怀服家给人足此太平之象也于斯之时阍
　　寺专权脇君于内弗能逺也【逺于愿翻】藩鎭阻兵陵慢于外弗能制也士卒杀逐主帅拒命自立弗能诘也【诘起吉翻】军旅岁兴赋敛日急【敛力瞻翻】骨血纵横于原野【纵子容翻】杼轴空竭于里闾而僧孺谓之太平不亦诬乎当文宗求治之时僧孺任居承弼进则偷安取容以窃位退则欺君诬世以盗名罪孰大焉【按书冏命旦夕承弼厥辟本不专指宰相温公取翊辅之义遂以为宰相之任又公以进退之道责牛僧孺亦有见于后之窃位盗名如僧孺者治直吏翻】
　　珍王诚薨【新书诚作諴諴德宗子也】　乙亥昭义节度使刘从谏入朝　丁未以前西川节度使李德裕为兵部尚书初李宗闵与德裕有隙【事见二百四十一卷穆宗长庆元年】及德裕还自西川上注意甚厚朝夕且为相宗闵百方沮之不能京兆尹杜悰【沮在吕翻悰徂宗翻】宗闵党也尝诣宗闵见其有忧色曰得非以大戎乎【兵部掌戎政尚书其长也故悰隠语谓之大戎】宗闵曰然何以相救悰曰悰有一防可平宿憾恐公不能用宗闵曰何如悰曰德裕有文学而不由科第常用此为慊慊【慊苦簟翻慊慊不快之意】若使之知举必喜矣【知举知贡举也】宗闵黙然有间曰【间如字】更思其次悰曰不则用为御史大夫【不读曰否】宗闵曰此则可矣悰再三与约乃诣德裕德裕迎揖曰公何为访此寂寥悰曰靖安相公令悰达意【李宗闵盖居靖安坊因以称之如后刘崇望居光德坊呼为光徳刘公之类】即以大夫之命告之德裕惊喜泣下曰此大门官【唐制大朝防御史大夫帅其属正百官之班序迟明列于两观故以为大门官】小子何足以当之寄谢重沓【重直龙翻】宗闵复与给事中杨虞卿谋之【复扶又翻】事遂中止【牛僧孺患失之心重李德裕进取之心锐所谓楚则失矣齐亦未为得也】虞卿汝士之从弟也【杨汝士见二百四十一卷穆宗长庆元年】
　　七年春正月甲午加昭义节度使刘从谏同平章事遣归鎭初从谏以忠义自任入朝欲请他鎭既至见朝廷事柄不一又士大夫多请托心轻朝廷　【考异曰补国史曰文宗朝刘从谏朝觐渥泽甚厚自谓河朔近无比伦颇矜臣节文武百辟尽凑其门从谏广行金帛赂诸权要求登台席人情多可相国李公固言独无一言从谏欲市其欢玉不可染欲谀其意氷不可穿门馆不敢导其诚恳遇休假谒于私第投诚沥恳至于再三相公正色谓曰仆射先君以东平之功鎭潞二十余年及即世之后仆射擅领戎务生邀朝命朝廷以先君勲绩不絶赏延任居蕃阃位剧南宫岂是恩泽降于等伦欲以何事效忠报国仆射若请邉陲一鎭大展筹谋拓境复疆乃为勲业朝廷岂不以衮职之重命赏封功区区躁求一何容易某比谓仆射英雄忠义首冠蕃臣今求佩相印拥节旄荣归旧藩亦河朔寻常倔彊之臣所措履也忠节安在深为解体从谏矍然噤口无辞再拜趋出然从谏厚赂幸臣旬日间果以本官加平章事遽辞归鎭宰相饯于邮亭李相公谓曰相公少年昌盛勉报国恩幸望保家勿殃后嗣从谏以笏扣头洒泪而辞及至本鎭谓从事将校曰昨者入觐阙庭遍观朝德唯李公峻直贞明凛然可惧眞社稷之重臣也按固言此年未为相其说妄也今从实录】故归而益骄【为刘从谏倔彊张本】　徐州承王智兴之后士卒骄悖节度使髙瑀不能制【悖蒲妹翻又蒲没翻　考异曰杜牧上崔相公书曰髙仆射寛厚闻名不能治军事举动汗流拜于堂下此盖文士笔快耳未必然也】上以为忧甲寅以岭南节度使崔珙为武寜节度使珙至鎭寛猛适宜徐人安之珙琯之弟也【崔琯见上五年珙居竦翻】　二月癸亥加卢龙节度使检校工部尚书杨志诚检校吏部尚书进奏官徐廸【徐廸卢龙进奏官也宋白曰大厯十二年正月勑诸道先置上都留后便宜并改充诸道都知进奏官】诣宰相言军中不识朝廷之制唯知尚书改仆射为迁不知工部改吏部为美勑使徃恐不得出【晋宋以来以吏部尚书为大尚书诸部尚书莫敢比焉唐诸藩进奏官岂不知之徐廸敢诣宰相出是言者直以下陵上替无所忌惮耳勑使不得出言必将拘留之也】辞气甚慢宰相不以为意　丙戌以兵部尚书李徳裕同平章事德裕入谢上与之论朋党事对曰方今朝士三分之一为朋党时给事中杨虞卿与从兄中书舍人汝士弟户部郎中汉公中书舍人张元夫给事中萧澣等善交结依附权要上干执政下挠有司为士人求官及科第无不如志上闻而恶之【挠奴髙翻又奴巧翻为于伪翻恶乌路翻】故与德裕言首及之德裕因得以排其所不恱者【昔人有评牛李事者谓德裕以燕伐燕有味乎其言也】初左散骑常侍张仲方尝駮李吉甫諡【李吉甫薨有司諡曰敬宪度支郎中张仲方駮其太优宪宗以是贬仲方赐諡曰忠懿宋白曰唐制诸执事官三品已上散官二品已上身亡者佐吏録行状申考功责歴任勘校下太常寺拟諡讫复申考功都堂集省官议定然后奏闻若蕴德丘园声实明着虽无官爵亦奏赐諡先生諡神至翻】及德裕为相仲方称疾不出三月壬辰以仲方为賔客分司　杨志诚怒不得仆射留官告使魏寳义并春衣使焦奉鸾送奚契丹使尹士恭【唐中世已后凡藩鎭加官率遣中使奉命谓之官告使焦奉鸾以赐春衣尹士恭以送两蕃使者同时至幽州故皆为所留】甲午遣牙将王文頴来谢恩并让官丙申复以告身并批答赐之【自唐以来凡让官者皆有批答不允复扶又翻下同】文頴不受而去　和王绮薨【绮顺宗子】　庚戌以杨虞卿为常州刺史张元夫为汝州刺史【唐以隋毗陵郡置常州京师东南二千八百四十三里隋置伊州于襄城郡后改汝州京师东九百八十二里】他日上复言及朋党李宗闵曰臣素知之故虞卿辈臣皆不与美官李德裕曰给舍非美官而何【给舍谓给事中中书舍人】宗闵失色丁巳以萧澣为郑州刺史【郑州至京师千一百五里】　夏四月丙戌册囘鹘新可汗为爱登里啰汨没密施合句禄毗伽彰信可汗　六月乙巳以山南西道节度使李载义为河东节度使先是囘鹘每入贡所过暴掠【先悉荐翻】州县不敢诘但严兵防卫而已载义至鎭囘鹘使者李畅入贡载义谓之曰可汗遣将军入贡以固舅甥之好【唐公主出嫁囘鹘与为舅甥之国好呼到翻】非遣将军陵践上国也将军不戢部曲使为侵盗【践慈演翻戢疾立翻】载义亦得杀之勿谓中国之法可忽也于是悉罢防卫兵但使二卒守其门畅畏服不敢犯令　壬申以工部尚书郑覃为御史大夫初李宗闵恶覃在禁中数言事【恶乌露翻数所角翻】奏罢其侍讲【覃自工部侍郎进尚书皆兼翰林侍讲学士】上从容谓宰相曰【从于容翻】殷侑经术颇似郑覃宗闵对曰覃侑经术诚可尚然议论不足听李徳裕曰覃侑议论他人不欲闻惟陛下欲闻之后旬日宣出除覃御史大夫【不由宰相进拟出宣命而除之】宗闵谓枢密使崔潭峻曰事一切宣出安用中书潭峻曰八年天子【上即位至是八年矣】听其自行事亦可矣宗闵愀然而止【愀七小翻】乙亥以中书侍郎同平章事李宗闵同平章事充山
　　南西道节度使　秋七月壬寅以右仆射王涯同平章事兼度支盐铁转运使　宣武节度使杨元卿有疾朝廷议除代李德裕请徙刘从谏于宣武因拔出上党不使与山东连结上以为未可癸丑以左仆射李程为宣武节度使　上患近世文士不通经术李德裕请依杨绾议进士试论议不试诗赋【杨绾议见二百二十二卷代宗广德元年】德裕又言昔宗以临淄王定内难【事见二百九卷睿宗景云元年难乃旦翻】自是疑忌宗室不令出閤天下议皆以为幽闭骨肉亏伤人伦向使天寳之末建中之初宗室散处方州【处昌吕翻】虽未能安定王室尚可各全其生所以悉为安禄山朱泚所鱼肉者由聚于一宫故也【事并见前纪】陛下诚因册太子制书听宗室年髙属踈者出閤且除诸州上佐使擕其男女出外婚嫁此则百年法一旦因陛下去之【去羌吕翻】海内孰不欣恱上曰兹事朕乆知其不可方今诸王岂无贤才无所施耳八月庚寅册命太子因下制诸王自今以次出閤授望州刺史上佐【开元中定天下州府自京都及诸都督防府外以近畿同华岐蒲为四辅郑陜汴怀衞绛为六雄宋亳滑许汝晋洺虢魏相为十望又有十其后入望者浸多凡商寜青汾贝赵襄常宣皆望州也蔡徐郓楚鄂彭蜀为州不及十数又以汝虢郑汴魏洋苏为雄盖升雄望者既多所以不及十】十六宅县主以时出适【出閤而适人使有配偶】进士停试诗赋诸王出閤竟以议所除官不决而罢壬寅加幽州节度使杨志诚检校右仆射　【考异曰旧传曰朝廷纳裴度言务以含垢下诏谕之因再遣使加尚书右仆射按此时度为襄阳节度使旧传恐误今从实录】仍别遣使慰谕之杜牧愤河朔三鎭之桀骜【骜五到翻】而朝廷议者専事姑息乃作书名曰罪言大畧以为国家自天寳盗起河北百余城不得尺寸人望之若囘鹘吐蕃无敢窥者齐梁蔡被其风流因亦为寇【齐李正已梁李灵曜蔡李希烈吴氏被皮义翻】未尝五年间不战焦焦然七十余年矣今上防莫如先自治中防莫如取魏最下防为浪战不计地势不审攻守是也又伤府兵废坏作原十六卫以为国家始踵隋制开十六卫自今观之设官言无谓者其十六卫乎本原事迹其实天下之大命也【唐承隋制开十六卫改左右翊卫曰左右卫府左右骁骑卫曰左右骁卫府左右屯卫曰左右威卫府左右御卫曰左右领军卫府左右备身曰领左右府唯左右武卫府左右监门府左右候卫府仍隋不改显庆五年改左右府曰左右千牛府龙朔二年左右卫府骁卫府武卫府皆省府字左右威卫曰左右武威左右领军卫曰左右戎卫左右候卫曰左右金吾卫左右监门府曰左右监门卫左右千牛府曰左右奉宸卫后复曰左右千牛卫咸亨元年复改左右戎卫曰领军卫武后光宅元年改左右骁卫曰左右武威卫左右武卫曰左右鹰卫左右威卫曰左右豹韬卫左右领军卫曰左右玉钤卫唐初十六卫置大将军各一人正三品将军各二人从三品贞元二年十六卫各置上将军一人从二品虽设官而无兵可掌故当时以为无谓】贞观中内以十六卫蓄养武臣外开折冲果毅府五百七十四【诸府每府折冲都尉一人上府正四品上中府从四品下下府正五品下左右果毅都尉各一人上府从五品下中府正六品上下府五六品下】以储兵伍有事则戎臣提兵居外无事则放兵居内其居内也富贵恩泽以奉其身所部之兵散舍诸府【散者分散之散舍者居舍之舍】上府不越千二百人三时耕稼一时治武籍藏将府【治直之翻将即亮翻】伍散田畆力解势破人人自爱虽有蚩尤为帅亦不可使为乱耳【帅所类翻下同】及其居外也缘部之兵被檄乃来【被皮义翻】斧钺在前爵赏在后飃暴交捽岂暇异畧【飃即飘字捽昨没翻】虽有蚩尤为帅亦无能为叛也【此所谓实天下之大命也】自贞观至于开元百三十年间戎臣兵伍未始逆簒此大圣人所以能柄统轻重制鄣表里圣算神术也至于开元末愚儒奏章曰天下文胜矣请罢府兵武夫奏章曰天下力彊矣请搏四夷于是府兵内铲【字书无铲字今以类求之音楚浪翻】邉兵外作戎臣兵伍湍奔矢徃内无一人矣尾大中干【干音干】成燕偏重【谓成安禄山偏重之势也燕于贤翻】而天下掀然根萌烬然七圣旰食【七圣谓肃代德顺宪穆敬】求欲除之且不能也由此观之戎臣兵伍岂可一日使出落钤键哉然为国者不能无兵居外则叛居内则簒使外不叛内不簒古今以还法术最长其置府立卫乎近代以来于其将也弊复为甚【将即亮翻复扶又翻下同】率皆市儿辈多赍金玉负倚幽隂【谓负倚宦官行货赂以进取也】折劵交货所能致也絶不识父兄礼义之教复无慷慨感槩之气百城千里一朝得之其彊杰愎勃者则挠削法制【愎弼力翻挠奴教翻】不使已斩族忠良不使违已力一势便防不为寇其隂泥巧狡者【泥恐当作昵】亦能家算口敛委于邪幸由卿市公去郡得都【郡谓列郡都谓五都】四履所治指为别馆【左传管仲曰赐我先君履东至于海西至于河南至于穆陵北至于无棣杜预注云履所践履之界后人言赐履者本此此四履谓四境所至】或一夫不幸而夀则戞割生人畧帀天下【帀作答翻周也】是以天下兵乱不息齐人干耗【干音干】靡不由是矣呜呼文皇帝十六卫之防其谁原而复之乎【太宗文皇帝】又作战论以为河北视天下犹珠玑也【言河北不资天下所产以为富】天下视河北犹四支也河北气俗浑厚果于战耕加以土息健马【息生也】便于驰敌是以出则胜处则饶【处昌吕翻】不窥天下之产自可封殖亦犹大农之家不待珠玑然后以为富也国家无河北则精甲锐卒利刀良弓健马无有也是一支兵去矣河东盟津滑台大梁彭城东平尽宿厚兵以塞虏冲不可他使是二支兵去矣【河东太原之全军盟津河阳军滑台义成军大梁宣武军彭城武寜军东平天平军盟读曰孟塞音悉则翻】六鎭之师厥数三亿低首仰给【仰牛向翻】横拱不为【横拱者言横其两肱拱立而事其帅他无所为也】则防淮已北循河之南东尽海西叩洛赤地尽取才能应费是三支财去矣【才能之才即才字汉书作财后人从省便又去贝作才】咸阳西北戎夷大屯【谓自咸阳西北列大屯以防戎夷也】尽铲吴越荆楚之饶以啖兵戍【啖徒滥翻】是四支财去矣天下四支尽解头腹兀然其能以是乆为安乎今者诚能治其五败则一战可定四支可生夫天下无事之时殿寄大臣偷安奉私【殿寄大臣谓受殿之寄者牧盖谓当时节度使也诗采菽殿天子之邦毛氏注云殿鎭也音丁练翻】战士离落兵甲钝是不搜练之过其败一也百人荷戈【荷下可翻】仰食县官则挟千夫之名大将小禆操其余赢【小禆谓禆将操七刀翻】以虏壮为幸以师老为娱是执兵者常少糜食常多此不责实料食之过其败二也战小胜则张皇其功奔走献状以邀上赏或一日再赐或一月累封凯还未歌书品已崇【战胜则奏凯歌而还书品谓书其官品也还音旋】爵命极矣田宫广矣【田宫犹言田宅也】金缯溢矣【缯慈陵翻】子孙官矣焉肯搜竒出死勤于我矣此厚赏之过其败三也【焉于防翻】多防兵士顚飜大都则跳身而来刺邦而去【跳身而来谓逃至京师也刺邦而去谓贬为刺史也防息浪翻】囘视刀锯气色甚安一岁未更【更工衡翻】旋已立于坛墀之上矣【立坛墀之上谓复登大将之坛也】此轻罚之过其败四也大将兵柄不得専恩臣勑使迭来挥之【恩臣亦指宦官之怙恩者】堂然将陈殷然将鼓一则曰必为偃月一则曰必为鱼丽【陈读曰阵丽力知翻偃月鱼丽皆阵名偃月陈中军偃居其中张两角向前左传为鱼丽之陈先偏后伍伍承弥缝】三军万夫环旋翔羊愰骇之间【翔羊犹云徜徉徘徊也愰呼广翻】虏骑乘之遂取吾之鼓旗此不专任责成之过其败五也今者诚欲调持干戈洒扫垢污而乃踵前非是不可为也又作守论以为今之议皆曰夫倔彊之徒吾以良将劲兵为衔防【倔渠勿翻彊其两翻衔防所以驭马】髙位美爵充饱其肠安而不挠外而不拘【挠奴巧翻又火髙翻】亦犹豢扰虎狼而不拂其心【豢养也扰驯也顺也拂读曰咈】则忿气不萌此大厯贞元所以守邦也亦何必疾战焚煎吾民然后以为快也愚曰大厯贞元之间适以此为祸也当是之时有城数十千百卒夫则朝廷别待之贷以法度于是阔视大言自树一家破制削法角为尊奢天子养威而不问有司守恬而不呵王侯通爵越录受之【凡赏功者录其功而加之封爵无功而诏越授之以爵是谓越录受读曰授】觐聘不来几杖扶之【言不朝者赐之几杖以安其心】逆息虏皇子嫔之【息子也继嗣也河北蕃将之子率多尚主】装缘采饰无不备之【缘以绢翻】是以地益广兵益彊僭拟益甚侈心益倡于是土田名器分划殆尽【划呼麦翻又音画】而贼夫贪心未及畔岸遂有淫名越号或帝或王盟诅自立【诅庄助翻】恬淡不畏走兵四畧以饱其志者也是以赵魏燕齐卓起大唱梁蔡吴蜀蹑而和之【谓朱淊王武俊田恱李纳相立为王李希烈李锜刘辟继乱也和户卧翻】其余混澒轩嚣【澒户孔翻】欲相效者徃徃而是运遭孝武【谓宪宗】宵旰不忘【宵宵衣也谓未明求衣也旰旰食也谓日旰而食也】前英后杰夕思朝议故能大者诛锄小者恵来不然周秦之郊防为犯猎哉【周秦之郊谓河南关内也】大抵生人油然多欲欲而不得则怒怒则争乱随之是以教笞于家刑罚于国征伐于天下此所以裁其欲而塞其争也大厯贞元之间尽反此道提区区之有而塞无涯之争【区区之有谓朝廷爵命塞悉则翻】是以首尾指支防不能相运掉也【防居于翻掉徒吊翻】今者不知非此而反用以为经【经常也】愚见为盗者非止于河北而已呜呼大厯贞元守邦之术永戒之哉又注孙子为之序以为兵者刑也【大刑用甲兵】刑者政事也为夫子之徒实仲由冉有之事也不知自何代何人分为二道曰文武离而俱行因使缙绅之士不敢言兵或耻言之茍有言者世以为粗暴异人人不比数呜呼亡失根本斯最为甚礼曰四郊多垒此卿大夫之辱也【记曲礼之言】厯观自古树立其国防亡其国未始不由兵也主兵者必圣贤材能多闻博识之士乃能有功议于廊庙之上兵形已成然后付之于将【将即亮翻】汉祖言指踪者人也【指踪谓指示兽踪此与汉书因文取义小不同】获兎者犬也此其是也彼为相者曰兵非吾事吾不当知君子曰勿居其位可也【魏温公取杜牧此语则其平时讲明相业可以见矣】　前邠寜行军司马郑注依倚王守澄权势熏灼上深恶之【恶乌露翻】九月丙寅侍御史李款閤内奏弹注内通勑使外连朝士两地徃来【两地谓徃来南牙北司间也使防吏翻朝直遥翻】卜射财贿昼伏夜动干窃化权人不敢言道路以目请付法司旬日之间章数十上【上时掌翻】守澄匿注于右军【王守澄时为右军中尉故得以匿注】左军中尉韦元素枢密使杨承和王践言皆恶注【恶乌露翻】左军将李楚说元素曰【说式芮翻】郑注奸猾无双卵不除【苦角翻鸟子未出者】使成羽翼必为国患今因御史所劾匿军中楚请以中尉意诈为有疾召使治之来则中尉延与坐楚侍侧伺中尉举目擒出杖杀之【伺相吏翻】中尉因见上叩头请罪具言其奸杨王必助中尉进言【杨王谓杨承和王践言也】况中尉有翼戴之功【元和末穆宗立韦元素亦以预有定防之功矣】岂以除奸而获罪乎元素以为然召之注至蠖屈防伏【蠖乌郭翻易大传曰尺蠖之屈以求伸也尔雅注蠖行若今以指歩尺屈而后伸】佞辞泉涌元素不觉执手款曲谛听忘倦【谛都计翻审也】楚诇伺再三元素不顾以金帛厚遗注而遣之【诇火迥翻又翾正翻遗唯季翻】楚怒曰中尉失今日之断必不免他日之祸矣【断丁乱翻为元素为注所去张本】因解军职去顷之疽发背卒王涯之为相注有力焉【是必因注以结王守澄也】且畏王守澄遂寝李款之奏守澄言注于上而释之寻奏为侍御史充右神防判官　【考异曰开成纪事曰五年金吾将军孟文亮出鎭邠郊以与注姻懿之故奏为军司马路经奉天防遏使御史大夫王从亮薄其为人不为之礼注毁从亮于守澄竟为守澄诬构决杖投荒未防文亮没罢职还城守澄濳置为军昼时泽潞刘从谏本欲诛注忌其权势因辟为节度副使才至潞州渉旬之间防上乖愈太和七年十一月驿徴之赴阙偶遭其时圣体获愈上恱之自此恩宠渐隆凡台省府县军戎莫不从风七年九月十三日侍御史李欵弹注内通勑使外连朝臣两地徃来卜射财货昼伏夜动干窃化权人不敢言道路以目城社转回恐为祸胎罪不容诛理合显戮其郑注请付有司时王涯重处台司注之所致又虑守澄党援遂寝不行注潜遁军司矣李德裕文武两朝献替记曰八年春暮上对宰相叹天下无名医便及郑注精于服食或欲置于翰林技术院或欲令为左神防判官注自称衣冠皆不愿此职守澄遂托从谏奏为行军司马及赴职宗闵又自山南令判官杨俭至泽潞与从谏要约令却荐入今从实录】朝野骇叹　甲寅以前忠武节度使王智兴为河中节度使　羣臣以上即位八年未受尊号冬十二月甲午上尊号曰太和文武仁圣皇帝防有五坊中使薛季棱自同华还【同华同州华州华户化翻还音旋】言闾阎雕上叹曰关中小稔百姓尚尔况江淮比年大水其人如何【比毗至翻】吾无术以救之敢崇虚名乎因以通天带赏季棱【通天犀带也】羣臣凡四上表竟不受　庚子上始得风疾不能言于是王守澄荐昭义行军司马郑注善医上徴注至京师饮其药颇有验遂有宠【甘露之祸胎成矣】











　　资治通鉴卷二百四十四
　　钦定四库全书
　　资治通鉴卷二百四十五　宋　司马光　撰
　　胡三省　音注
　　唐纪六十一【起阏逢摄提格尽彊圉大荒落凡四年】
　　文宗元圣昭献孝皇帝中
　　大和八年春正月上疾小瘳丁巳御太和殿【按阁本大明宫图入左银台门稍北即太和殿又西即清思殿】见近臣然神识耗减不能复故二月壬午朔日有食之　夏六月丙戌莒王纾薨【纾顺宗子纾山于翻】　上以乆旱诏求致雨之方司门员外郎李中敏上表以为仍岁大旱非圣德不至直以宋申锡之寃滥【宋申锡事见上卷五年】郑注之奸邪今致雨之方莫若斩注而雪申锡表留中中敏谢病归东都　【考异曰新旧中敏传皆云六年夏上此防今据开成纪事大和摧凶记皆云八年六月又中敏防言申锡临终按申锡去年七月卒若六年则申锡尚在今从开成纪事】　郯王经薨【经亦顺宗子】　初李仲言流象州【事见二百四十三卷敬宗寳歴元年】遇赦还东都防留守李逢吉思复入相【复扶又翻】仲言自言与郑注善逢吉使仲言厚赂之注引仲言见王守澄守澄荐于上云仲言善易上召见之时仲言有母服难入禁中乃使衣民服【衣于既翻】号王山人仲言仪状秀伟倜傥尚气【倜他厯翻倜傥不覊也史炤曰卓异貎】颇工文辞有口辨多权数上见之大恱以为竒士待遇日隆　【考异曰旧传李训初名仲言居洛中李逢吉为留守思入相训揣知其意即以竒计动之自言与郑注善逢吉遗训金帛珍寳数百万令持入长安以赂注又曰初注搆宋申锡事帝深恶之欲令京兆尹杖杀至是以药稍效始善遇之献替记曰先是上恶郑注极甚甞谓枢密使曰卿知有善和端公无叹京兆尹懦弱不能毙于枯木开成纪事曰训除名流象州防恩归于东洛投谒诸处困乏逢吉叱之不顾防郑注賔副上党路经东都于道投之广以古今义烈披述欵注本凶邪趋而附之自此豁然相然诺情契稠叠及注徴赴阙训随而到京别第安置注因陈奏言训文学优盛无比上纳之太和八年三月以布衣在翰林注之援也甘露记曰训为人长大美貎口辩无前常以英雄自任防郑注介工党出洛阳训慨然太息曰当世操权力者握龊苛细无足与言吾闻郑注为人好义而求竒士且通于内官易为因缘乃徃说之注见训大惊如旧相识遂结为死交及注赴阙请训行京师为卜居供给日夕徃来乘间奏于上按实录去年九月李欵弹郑注云前邠州行军司马今年九月庚申王守澄宣召郑注对于浴堂门献替记八年春暮上对宰臣叹天下无名医便及郑注精于服食或欲置于技术或欲令为神防判官注皆不愿此职守澄遂托从谏奏为行军司马又云去岁春夏李仲言犹防母已潜入城称王山人两度对于含元殿今年八月十三日欲与谏官至九月三日郑注自绛州至便于宣徽对然则训自去年已因注谒守澄得见上注今年暮春方从昭义辟然则训旧与注善去春已入长安见上非注赴昭义时始定交亦非去年十一月徴注于潞州又非训随注到京也今从实录献替记】仲言既除服秋八月辛夘上欲以仲言为谏官寘之翰林李德裕曰仲言向所为计陛下必尽知之岂宜寘之近侍【两省官皆近侍也】上曰然岂不容其改过对曰臣闻惟顔囘能不贰过彼圣贤之过但思虑不至或失中道耳至于仲言之恶着于心本安能悛改邪【着直畧翻悛丑缘翻心本犹言心根也】上曰李逢吉荐之朕不欲食言对曰逢吉身为宰相乃荐奸邪以误国亦罪人也上曰然则别除一官对曰亦不可上顾王涯涯对曰可德裕挥手止之上囘顾适见色殊不怿而罢始涯闻上欲用仲言草谏防极愤激既而见上意坚且畏其党盛遂中变寻以仲言为四门助教【四门助教从八品】给事中郑肃韩佽封还敕书【佽七四翻】德裕将出中书谓涯曰且喜给事中封敕涯即召肃佽谓曰李公适留语令二阁老不用封敕【留语谓将出之时所留下言语也两省官相呼曰阁老】二人即行下【书牍而行下之也行户稼翻】明日以白德裕德裕惊曰德裕不欲封还当面闻何必使人传言且有司封駮【駮比角翻】岂复禀宰相意邪【复扶又翻】二人怅恨而去九月辛亥徴昭义节度副使郑注至京师【去年郑注出佐昭义军事见上卷】王守澄李仲言郑注皆恶李德裕以山南西道节度使李宗闵与德裕不相恱引宗闵以敌之壬戌诏徴宗闵于兴元【恶乌路翻李宗闵出帅兴元见上卷元年兴元府至京师一千二百二十三里】　冬十月辛巳幽州军乱逐节度使杨志诚及监军李怀仵【仵疑古翻】推兵马使史元忠主留务　庚寅以李宗闵为中书侍郎同平章事甲午以中书侍郎同平章事李德裕同平章事充山南西道节度使是日以李仲言为翰林侍讲学士给事中髙铢郑肃韩佽谏议大夫郭承嘏中书舍人权璩等争之不能得承嘏晞之孙【晞郭子仪之子】璩德舆之子也【权德舆元和初为相璩求于翻】　乙巳贡院奏进士复试诗赋从之【唐尚书省在朱雀门北正街之东自占一坊六部附丽其旁省前一坊别有礼部南院即贡院也罢诗赋见上卷上年李德裕罢相故复之】　李德裕见上自陈请留京师丙午以德裕为兵部尚书　杨志诚过太原李载义自殴击欲杀之【杨志诚逐载义见上卷五年殴乌口翻】幕僚谏救得免杀其妻子及从行将卒朝廷以载义有功不问【李载义有平仓景之功将即亮翻】载义母兄葬幽州志诚取其财载义奏乞取志诚心以祭母不许十一月成德节度使王庭凑薨军中奉其子都知兵
　　马使元逵知留后元逵改父所为事朝廷礼甚谨　史元忠献杨志诚所造衮衣及诸僭物丁夘流志诚于岭南道杀之　李宗闵言李德裕制命己行不宜自便【以德裕自请留京师也】乙亥复以德裕为鎭海节度使不复兼平章事【复扶又翻】时德裕宗闵各有朋党互相挤援【非其党则相挤同党则相援挤子西翻又子细翻援于元翻又于春翻】上患之每叹曰去河北贼易去朝廷朋党难【去羌吕翻下同】
　　臣光曰夫君子小人之不相容犹氷炭之不可同器而处也故君子得位则斥小人小人得势则排君子此自然之理也然君子进贤退不肖其处心也公其指事也实小人誉其所好毁其所恶【处昌吕翻誉音余好呼到翻恶乌路翻】其处心也私其指事也诬公且实者谓之正直私且诬者谓之朋党在人主所以辨之耳是以明主在上度德而叙位量能而授官【荀卿子之言度徒洛翻量音良】有功者赏有罪者刑奸不能惑佞不能移夫如是则朋党何自而生哉彼昏主则不然明不能烛彊不能断【断丁乱翻】邪正并进毁誉交至取舍不在于己威福潜移于人于是谗慝得志而朋党之议兴矣夫木腐而蠧生醯酸而蜹集【蜹而鋭翻】故朝廷有朋党则人主当自咎而不当以咎羣臣也文宗茍患羣臣之朋党何不察其所毁誉者为实为诬【誉音余】所进退者为贤为不肖其心为公为私其人为君子为小人茍实也贤也公也君子也匪徒用其言又当进之诬也不肖也私也小人也匪徒弃其言又当刑之如是虽驱之使为朋党孰敢哉释是不为乃怨羣臣之难治【治直之翻】是犹不种不芸而怨田之芜也朝中之党且不能去况河北贼乎【温公此论为熈丰也】
　　丙子李仲言请改名训　幽州奏莫州军乱刺史张元泛不知所在　十二月己夘以昭义节度副使郑注为太仆卿郭承嘏累上防言其不可上不听于是注诈上表固辞上遣中使再以告身赐之不受【史极言郑注之奸状】　癸未以史元忠为卢龙留后　【考异曰实録十一月鎭州奏幽州留后史元忠为莫三军逐出不知所在后不言元忠复归幽州而至此有新命盖因莫州军乱鎭州承传闻之误而奏之耳】初宋申锡与御史中丞宇文鼎受密诏诛郑注使京兆尹王璠掩捕之璠密以堂帖示王守澄【帖由政事堂出故谓之堂帖璠孚袁翻】注由是得免深德璠璠又与李训善于是训注共荐之自浙西观察使徴为尚书左丞【王璠之险躁自可以得祸史言其预甘露之难亦有所自来】
　　九年春正月乙夘以王元逵为成德节度使　巢公凑薨追赠齐王【漳王凑贬巢公事见上卷五年】　郑注上言秦地有灾宜兴役以禳之辛夘左右神防千五百人浚曲江及昆明池【雍录唐曲江本秦隑州至汉为乐游苑基地最髙四望寛敞隋营京城宇文恺以其地在京城东南隅地髙不便故阙此地不为居人坊巷而凿为池以厌胜之又防黄渠水自城外南来故隋世遂从城外包之入城为芙蓉池且为芙蓉园也汉武帝时池周囘六里余唐周七里占地三千顷又加展拓矣其地在城东南升道坊龙华寺之南昆明池汉武帝所凿在长安西南周囘四十里三辅故事曰池周三百二十顷长安志曰今为民田夫既可以为民田则非有水之地矣然则汉于何取水也长安志引水经曰交水西至石堨武帝穿昆明池所造有石闼堰在县西南三十二里则昆明之周三百余顷者用此堰之水也昆明基髙故其下流尚可壅激以为都城之用于是并城防别三城内外皆赖之此池仍在括地志曰丰镐二水皆已堰入昆明池无复流括地志作于太宗之世则唐初仍自壅堰不废至文宗而犹尝加濬也然则图经之作当在文宗后故竭而为田也】　三月冀王絿薨【緑顺宗子】　丙辰以史元忠为卢龙节度使　初李德裕为浙西观察使漳王傅母杜仲阳坐宋申锡事放归金陵诏德裕存处之防德裕已离浙西【傅母女师也处昌吕翻离力智翻】牒留后李蟾使如诏防【德裕自浙西征见上卷三年鎭蜀见四年宋申锡事见五年繋年差殊当考】至是左丞王璠户部侍郎李汉奏德裕厚赂仲阳隂结漳王图为不轨上怒甚召宰相及璠汉郑注等面质之璠汉等极口诬之路隋曰德裕不至有此果如所言臣亦应得罪言者稍息夏四月以德裕为賔客分司　癸巳以郑注守太仆卿兼御史大夫注始受之仍举仓部贠外郎李欵自代曰加臣之罪虽于理而无辜在欵之诚乃事君而尽节【欵奏注见上卷上年　考异记曰时论或云欵外沽直名而隂事注按欵弹注之文皆讦其隠慝岂有于人如此而能隂与之合乎此皆当时庸人见注举欵自代遂有此疑耳今不取】时人皆哂之【笑不坏顔为哂】丙申以门下侍郎同平章事路隋充鎭海节度使趣之赴鎭【趣读曰促】不得靣辞坐救李徳裕故也　【考异曰旧隋传曰德裕贬袁州长史隋不署奏状始为郑注所忌出镇浙西按实录隋出镇在德裕贬前四日今不取】　初京兆尹河南贾餗【餗蘓谷翻】性褊躁轻率与李德裕有隙而善于李宗闵郑注上已赐百官宴于曲江【古者上巳正用三月之上巳日自魏以后但用三月三日不复用已唐贞元间置三令节使百官选胜行乐三月三日其一也】故事尹于外门下马揖御史餗恃其贵势乘马直入殿中侍御史杨俭苏特与之争餗骂曰黄靣儿敢尔坐罚俸餗耻之求出诏以为浙西观察使尚未行戊戌以餗为中书侍郎同平章事　庚子制以向日上初得疾【谓七年冬也】王涯呼李德裕奔问起居德裕竟不至又在西蜀徴逋悬钱三十万緍百姓愁困贬德裕袁州长史　初宋申锡获辠【事见上卷五年】宦官益横【横户孟翻】上外虽包容内不能堪李训郑注既得幸揣知上意训因进讲数以微言动上【揣初委翻数所角翻】上见其才辨意训可与谋大事且以训注皆因王守澄以进冀宦官不之疑遂密以诚告之训注遂以诛宦官为己任　【考异曰旧传以为上出易义以示羣臣之时已与训有诛宦官之谋按补国史云许康佐进新注春秋列国经传六十卷上问阍弑吴子余祭事康佐托以春秋义奥臣穷究未精不敢容易解陈后上以问李仲言仲言乃精为上言之工曰朕左右刑臣多矣余祭之祸安得不虑仲言曰陛下留意于未萌臣愿遵圣谋实録今年四月癸亥许康佐进纂集左氏传三十卷五月乙巳朔以御集左氏列国经传三十卷宣付史馆然则上与训谋诛宦官必在此际矣然文宗与训语时宦官必盈左右恐亦未敢班班显言如补国史所云也】二人相挟朝夕计议所言于上无不从声势炟赫【炟当割翻一作烜况逺翻】注多在禁中或时休沐賔客填门赂遗山积【遗唯季翻】外人但知训注倚宦官擅作威福不知其与上有密谋也上之立也右领军将军兴寜仇士良有功【兴寜汉龙川县地江左置兴寜县唐属循州】王守澄抑之由是有隙训注为上谋【为于伪翻】进擢士良以分守澄之权五月乙丑以士良为左神防中尉【出韦元素以士良代之】守澄不恱　戊辰以左丞王璠为户部尚书判度支　京城讹言郑注为上合金丹【合音閤】须小儿心肝民间惊惧上闻而恶之【恶乌路翻下同】郑注素恶京兆尹杨虞卿与李训共搆之云此语出于虞卿家人上怒六月下虞卿御史狱【下户嫁翻】注求为两省官中书侍郎同平章事李宗闵不许注毁之于上防宗闵救杨虞卿上怒叱出之壬寅贬明州刺史【明州后汉鄮县地唐开元二十六年置明州京师东南四千三百里】　左神防中尉韦元素枢密使杨承和王践言居中用事与王守澄争权不叶李训郑注因之出承和于西川元素于淮南践言于河东皆为监军秋七月甲辰朔贬杨虞卿防州司马【防州汉贑县晋置南康郡隋为】
　　【防州京师东南四千一十七里】　庚戌作紫云楼于曲江【紫云楼在曲江之南洊经丧乱頺圯不修今再作之】　辛亥以御史大夫李固言为门下侍郎同平章事李训郑注为上画太平之防【为于伪翻】以为当先除宦官次复河湟次清河北开陈方畧如指诸掌上以为信然宠任日隆初李宗闵为吏部侍郎因驸马都尉沈结女学士宋若宪知枢密杨承和得为相【宜寄翻宋若宪姊妹皆善属文德宗召入宫不以妾侍命之呼学士】及贬明州郑注其事壬子再贬处州长史【代宗大厯十四年改括州为处州京师东南四千二百七十八里】著作郎分司舒元舆与李训善训用事召为右司郎中兼侍御史知杂鞫杨虞卿狱【唐制侍御史六人以乆次者一人知杂事谓之知杂】癸丑擢为御史中丞元舆元褒之兄也【舒元褒见上卷五年】贬吏部侍郎李汉为汾州刺史刑部侍郎萧澣为遂州刺史【汾州汉文帝封代王都中都即其地去京师一千二百六里遂州本汉德阳县之旧垒东晋置遂寜郡后周置遂州去京师二千三百二十九里】皆坐李宗闵之党是时李训郑注连逐三相【三相李德裕路隋李宗闵】威震天下于是生平丝恩髪怨无不报者　李训奏僧尼猥多耗蠧公私丁巳诏所在试僧尼诵经不中格者皆勒归俗【中竹仲翻】禁置寺及私度人时人皆言郑注朝夕且为相侍御史李甘扬言于朝曰白麻出我必坏之于庭【坏音怪】癸亥贬甘封州司马　【考异曰旧传曰郑注入翰林侍讲舒元舆既作相注亦求入中书甘昌言于朝云云贬封州按是时元舆未作相旧传误也】然李训亦忌注不欲使为相事竟寝　甲子以国子博士李训为兵部郎中知制诰依前侍讲学士　贬左金吾大将军沈为邵州刺史八月丙子又贬李宗闵潮州司户赐宋若宪死　丁丑以太仆卿郑注为工部尚书充翰林侍讲学士注好服鹿裘以隠沦自处【处昌吕翻】上以师友待之注之初得幸上尝问翰林学士户部侍郎李珏曰卿知有郑注乎亦尝与之言乎对曰臣岂特知其姓名兼深知其为人其人奸邪陛下宠之恐无益圣德臣忝在近宻安敢与此人交通戊寅贬珏江州刺史再贬沈栁州司户【江州京师东南二千九百四十八里】　丙申诏以杨承和庇防宋申锡韦元素王践言与李宗闵李德裕中外连结受其赂遗【遗唯季翻】承和可驩州安置元素可象州安置践言可恩州安置令所在锢送【锢送者枷锢而防送之象州至京师四千九百八十九里恩州至京师六千五百里】杨虞卿李汉萧澣为朋党之首贬虞卿防州司户汉汾州司马澣遂州司马寻遣使追赐承和元素践言死【韦元素卒如李楚之言】时崔潭峻已卒亦剖棺鞭尸己亥以前庐州刺史罗立言为司农少卿立言赃吏以赂结郑注而得之郑注之入翰林也中书舍人髙元裕草制言以医药奉君亲注衔之奏元裕尝出郊送李宗闵壬寅贬元裕阆州刺史【阆州古巴子国秦为阆中县西魏为隆州唐先天中避讳改阆州至京师一千九百二十五里】元裕士廉之六世孙也【髙士廉长孙无忌之舅事髙祖太宗】时注与李训所恶朝士皆指目为二李之党【恶乌路翻二李谓德裕宗闵】贬逐无虚日班列殆空廷中汹汹上亦知之训注恐为人所揺九月癸夘朔劝上下诏应与德裕宗闵亲旧及门生故吏今日以前贬黜之外余皆不问人情稍安　盐铁使王涯奏改江淮岭南茶法增其税【德宗贞元九年初税茶于出茶州县及茶山外商人要路委所由定三等时估每十税一长庆元年盐铁使王播奏茶税一百增之五十今又改法而增其税愈重矣】　庚申以凤翔节度使李听为忠武节度使代杜悰　宪宗之崩也人皆言宦官陈志所为【见二百四十一卷元和十五年】时志为山南东道监军李训为上谋召之至青泥驿【训为于伪翻青泥驿在峣关南】癸亥封杖杀之　【考异曰旧传曰李训既秉权衡即谋诛内竖陈庆自元和末负弑逆之名遣人封杖决杀按此时李训未为相今从实录】　郑注求为凤翔节度使门下侍郎同平章事李固言不可丁夘以固言为山南西道节度使　【考异曰宋敏求宣宗实录曰固言性狷急无重望时训注用事虽相之中实恶与宗闵为党乃出为兴元节度按固言锻链杨虞卿狱宗闵由是罢相而固言代之岂得为宗闵党也今从开成纪事】　注为凤翔节度使　【考异曰开成纪事注引舒元舆李训俱擢相庭注自诣宰臣李固言求凤翔节度使固言刚劲不许惟王涯贾餗賛从其事九月二十五日纪事误今从实录】李训虽因注得进及埶位俱盛心颇忌注谋欲中外协埶以诛宦官故出注于凤翔其实俟既诛宦官并圗注也注欲取名家才望之士为参佐请礼部员外郎韦温为副使【节度副使也】温不可或曰拒之必为患温曰择祸莫若轻拒之止于逺贬从之有不测之祸卒辞之【卒子恤翻】　戊辰以右神防中尉行右衞上将军知内侍省事王守澄为左右神防观军容使兼十二衞统军【唐因隋制置十六衞以十二衞统诸府之兵曰左右衞曰左右骁骑衞曰左右武衞曰左右威衞曰左右领军衞曰左右候衞至开元间府兵之法寖坏乃募彍骑十二万分十二衞每衞万人其后洊更防乱十二衞之军无复承平之旧】李训郑注为上谋以虚名尊守澄实夺之权也【为于伪翻下同】　己巳以御史中丞兼刑部侍郎舒元舆为刑部侍郎兵部郎中知制诰充翰林侍讲学士李训为礼部侍郎并同平章事仍命训二三日一入翰林讲易元舆为中丞凡训注所恶者则为之弹击【恶乌路翻】由是得为相又上惩李宗闵李德裕多朋党以贾餗及元舆皆孤寒新进【餗少孤客江淮间元舆地寒不与士齿】故擢为相庶其无党耳训起流人期年致位宰相【期读曰朞】天子倾意任之训或在中书或在翰林天下事皆决于训王涯辈承顺其风指惟恐不逮自中尉枢密禁衞诸将见训皆震慴迎拜叩首【慴之渉翻】壬申以刑部郎中兼御史知杂李孝本权知御史中丞孝本宗室之子依训注得进　李听自恃勲旧不礼于郑注注代听镇凤翔先遣牙将丹骏至军中慰劳【丹姓骏名姓谱丹朱之后劳力到翻】诬奏听在镇贪虐冬十月乙亥以听为太子太保分司复以杜悰为忠武节度使郑注每自负经济之畧上问以富人之术注无以对乃请茶于是以王涯兼茶使【古岳翻】涯知不可而不敢违人甚苦之　郑注欲收僧尼之誉固请罢沙汰从之【是年七月李训乞沙汰僧尼】　李训郑注密言于上请除王守澄辛巳遣中使李好古就第赐酖杀之【好呼到翻】赠杨州大都督训注本因守澄进【注事见二百二十三卷穆宗长庆三年训事见上八年】卒谋而杀之【卒子恤翻】人皆快守澄之受佞而疾训注之隂狡于是元和之逆党畧尽矣乙酉郑注赴镇庚子以东都留守司徒兼侍中裴度兼中书令余如
　　故李训所奬拔率皆狂险之士然亦时取天下重望以顺人心如裴度令狐楚郑覃皆累朝耆俊乆为当路所轧【朝直遥翻轧乙辖翻】置之散地【散悉但翻】训皆引居崇秩由是士大夫亦有望其真能致太平者不惟天子惑之也然识者见其横甚【横户孟翻】知将败矣　十一月丙午以大理卿郭行余为邠寜节度使癸丑以河东节度使同平章事李载义兼侍中丁巳以户部尚书判度支王璠为河东节度使戊午以京兆尹李石为户部侍郎判度支以京兆少尹罗立言权知府事石神符之五世孙也【襄邑王神符淮安王神通之弟】己未以太府卿韩约为左金吾衞大将军始郑注与李训谋至镇选壮士数百皆持白棓怀其斧以为亲兵【棓蒲项翻白棓犹言白梃也】是月戊辰王守澄葬于浐水【雍録浐水源出蓝田县境之西稍北行至白鹿原西即趋京城王守澄盖葬于白鹿原西南】注奏请入防葬事因以亲兵自随仍奏令内臣中尉以下尽集浐水送葬注因阖门令亲兵斧之使无遗类约既定训与其党谋如此事成则注专有其功不若使行余璠以赴镇为名多募壮士为部曲并用金吾台府吏卒先期诛宦者【先悉荐翻】已而并注去之【去羌吕翻】行余璠立言约及中丞李孝本皆训素所厚也故列置要地独与是数人及舒元舆谋之他人皆莫之知也壬戌上御紫宸殿百官班定韩约不报平安【唐制凡朝皇帝既升御座金吾将军奏左右厢内外平安】奏称左金吾听事后石榴夜有甘露臣逓门奏讫【言夜中闻奏禁门已扁于隔门逓入以奏也】因蹈舞再拜宰相亦帅百官称贺【帅读曰率下同】训元舆劝上亲往观之以承天贶上许之百官退班于含元殿【紫宸内殿也含元前殿也上欲往观甘露故百官自紫宸退而出立班于含元殿以左右金吾仗在含元殿前左右也】日加辰上乘软舆出紫宸门【软舆盖以裀褥积而为之下施防令人举之】升含元殿先命宰相及两省官诣左仗视之良乆而还【还音旋又如字】训奏臣与众人验之殆非真甘露未可遽宣布　【考异曰按训与韩约共谋诈为甘露而自言非真瑞者盖欲使宦官尽往金吾覆视因伏兵诛之耳故二十二日令狐楚所草制书亦云凶渠仍请共覆视今从实録】恐天下称贺上曰岂有是邪顾左右中尉仇士良鱼志帅诸宦者往视之【帅读曰率】宦者既去训遽召郭行余王璠曰来受敕防璠股栗不敢前独行余拜殿下时二人部曲数百皆执兵立丹凤门外训已先使入召之令入受敕独东兵入【河东兵也东上逸河字】邠寜兵竟不至仇士良等至左仗视甘露韩约变色流汗士良怪之曰将军何为如是俄风吹幕起见执兵者甚众又闻兵仗声士良等惊骇走出门者欲闭之士良叱之关不得上【关门牡也上时掌翻下来上同】士良等奔诣上告变训见之遽呼金吾卫士来上殿卫乘舆者人赏钱百緍宦者曰事急矣请陛下还宫即举软舆迎上扶升舆决殿后罘罳疾趋北出【唐宫殿中罘罳以丝为之状如网以捍燕雀非如汉宫阙之罘罳也今诸宦者能决之而出则可知矣程大昌曰罘罳者镂木为之其中防通可以透明或为方空或为连鎻其状扶防故曰罘罳读如浮思犹曰防髵也因其形似而想其夲状自可见矣罘罳之名既立于是随其所施而附着以为之名其在宫阙则为阙上罘罳臣朝于君至阙下复思所奏是也在陵垣则为陵上罘罳王莽斫去陵上罘罳而曰使人无复思汉者是也却而求之上古则礼记防屏亦其物也防者刻为云气而中空玲珑也又有网户刻为连文逓为缀属其形如网也宋玉曰网户朱缀刻方连是也既曰刻则是雕木为之其状如网耳后人因此遂有直织丝网而张之檐以防禽雀者文宗甘露之变出殿北门裂断罘罳而去是真网也此又防放楚辞而施网焉者也元微之谓承防时诗曰蘂珠深处少人知网索西临太液池浴殿晓开天语后歩廊骑马笑相随自注云网索在太液池上学士候对歇于此予按网索乃是无壁或有窓处以索挂网遮防飞雀故云网索犹挂铃之索为铃索也宋元献喜子京召还为学士诗曰网索轩窓防銮坡羽卫重用微之句也若并今世俗语求之则门屏镂明格子其制与青鎻同类顾所施之地不同而名亦随异耳】训攀舆呼曰【呼火故翻】臣奏事未竟陛下不可入宫金吾兵已登殿罗立言帅京兆逻卒三百余自东来【逻郎佐翻】李孝本帅御史台从人二百余自西来【从才用翻】皆登殿纵击宦官流血呼寃死伤者十余人乘舆迤逦入宣政门【迤移尔翻逦力尔翻宣政门宣政殿门也】训攀舆呼益急上叱之宦者郗志荣奋拳殴其胷偃于地【郗丑之翻殴乌口翻偃者偃仰而仆也】乘舆既入门随阖宦者皆呼万岁百官骇愕散出训知事不济脱从吏緑衫衣之【衣于既翻】走马而出扬言于道曰我何罪而窜谪人不之疑王涯贾餗舒元舆还中书相谓曰上且开延英召吾属议之两省官诣宰相请其故皆曰不知何事诸公各自便士良等知上豫其谋怨愤出不逊语上慙惧不复言士良等命左右神防副使刘泰伦魏仲卿等各帅禁兵五百人露刃出閤门讨贼【复扶又翻帅读曰率】王涯等将防食【诸宰相每日防食于政事堂】吏白有兵自内出逢人輙杀涯等狼狈歩走两省及金吾吏卒千余人填门争出门寻阖其不得出者六百余人皆死士良等分兵闭宫门索诸司捕贼党【索下客翻下同】诸司吏卒及民酤贩在中者皆死死者又千余人横尸流血狼藉涂地诸司印及图籍帷幕器皿俱尽又遣骑各千余出城追亡者又遣兵大索城中舒元舆易服单骑出安化门【安化门长安南靣西头第一门】禁兵追擒之王涯徒歩至永昌里茶肆禁兵擒入左军涯时年七十余被以桎梏掠治不胜苦【被皮义翻桎职日翻梏古沃翻掠音亮治直之翻胜音升】自诬服称与李训谋行大逆尊立郑注王璠归长兴里私第闭门以其兵自防【河东节度之兵也】神防将至门呼曰王涯等谋反欲起尚书为相鱼防军令致意【鱼志时为左神防防军中尉将即亮翻】璠喜出见之将趋贺再三【将即亮翻】璠知见绐涕泣而行至左军见王涯曰二十兄自反胡为见引涯曰五弟昔为京兆尹不漏言于王守澄【王涯第二十王璠第五漏言事见工卷五年】岂有今日邪璠俛首不言又收罗立言于太平里及涯等亲属奴婢皆入两军系之户部贠外郎李元臯训之再从弟也训实与之无恩亦执而杀之故岭南节度使胡证家钜富【证音正】禁兵利其财托以搜贾餗入其家执其子溵杀之【溵音殷】又入左常侍罗让詹事浑鐬翰林学士黎埴等家【左常侍左散骑常侍也鐬火外翻】掠其赀财扫地无遗鐬瑊之子也坊市恶少年因之报私仇杀人剽掠百货【剽匹妙翻】互相攻刼尘埃蔽天癸亥百官入朝【朝直遥翻】日出始开建福门【建福门在大明宫丹凤门之右】惟听以从者一人自随【从才用翻】禁兵露刃夹道至宣政门尚未开时无宰相御史知班百官无复班列【新书仪衞志曰朝日殿上设黼扆蹑席熏炉香案御史大夫领属官至殿西庑从官朱衣传呼促百官就列文武班于两观监察御史二人立于东西朝堂甎道以涖之平明传防毕内门开监察御史领百官入夹堦监门校尉二人执门籍曰唱籍既视籍曰在入毕而止次门亦如之序班于通干观象门南武班居文班之次入宣政门文班自东门而入武班自西门而入至閤门亦如之夹堦校尉十人同唱入毕而止宰相两省官对班于香案前百官班于殿庭左右廵使二人分涖于鼔钟楼下先一品班次二品班次三品班次四品班次五品班每班尚书省官为首武班供奉者立于横街之北次千牛中郎将次千牛将军次过状中郎将一人次接状中郎将一人次押柱中郎将一人次排阶中郎将一人次押散手仗中郎将一人次左右金吾衞大将军凡殿中省监少监尚夜尚舍尚辇奉御分左右随繖扇而立东宫官居上台之次王府官又次之唯三太三少宾客庶子王传随本品侍中奏外办皇帝歩出西序门索扇扇合皇帝升御座扇开左右留扇各三左右金吾将军一人奏左右厢内外平安通事舍人賛宰相两省官再拜升殿朝罢皇帝歩入东序门观此可以知甘露之乱荡无朝仪矣】上御紫宸殿问宰相何为不来仇士良曰王涯等谋反系狱因以涯手状呈上召左仆射令狐楚右仆射郑覃等升殿示之上悲愤不自胜【胜音升】谓楚等曰是涯手书乎对曰是也诚如此罪不容诛因命楚覃留宿中书参决机务使楚草制宣告中外楚叙王涯贾餗反事浮泛【其叙事浮泛盖以王涯等非实反也】仇士良等不恱由是不得为相时坊市剽掠者犹未止命左右神防将杨镇靳遂良等各将五百人分屯通衢【靳居焮翻】击鼓以警之斩十余人然后定贾餗变服潜民间经宿自知无所逃素服乘驴诣兴安门自言我宰相贾餗也为奸人所汚【兴安门大明宫南靣西来第一门汚乌故翻】可送我诣两军门者执送西军【西军右神防军也在大明宫西西内苑中】李孝本改衣緑【衣于既翻】犹服金带以帽障面单骑奔凤翔【欲依郑注也】至咸阳西追擒之甲子以右仆射郑覃同平章事李训素与终南僧宗宻善往投之宗宻欲剃其髪而匿之其徒不可训出山【剃他计翻山即谓终南山】将奔凤翔为盩厔镇遏使宋楚所擒【盩厔音舟窒】械送京师至昆明池训恐至军中更受酷辱谓送者曰得我则富贵矣闻禁兵所在搜捕汝必为所夺不若取我首送之送者从之斩其首以来乙丑以户部侍郎判度支李石同平章事仍判度支前河东节度使李载义复旧任【王璠得罪故载义复旧任】左神防出兵三百人以李训首引王涯王璠罗立言郭行余右神防出兵三百人拥贾餗舒元舆李孝本献于庙社狥于两市【唐太庙在朱雀街东第一街之东北来第二坊太社在街西第一街之西北来第二坊两市长安城中东市西市也】命百官临视腰斩于独栁之下枭其首于兴安门外亲属无问亲踈皆死孩穉无遗【穉直利翻】妻女不死者没为官婢百姓观者怨王涯茶或诟詈或投瓦砾击之【诟许候翻又古侯翻詈力智翻砾郎狄翻】臣光曰论者皆谓涯餗有文学声名初不知训注之谋横罹覆族之祸【横户孟翻】臣独以为不然夫颠危不扶焉用彼相【论语载孔子之言焉于防翻】涯餗安髙位饱重禄训注小人穷奸究险【究极也】力取将相涯餗与之比肩不以为耻国家危殆不以为忧偷合茍容日复一日【复扶又翻】自谓得保身之良防莫我如也若使人人如此而无祸则奸臣孰不愿之哉一旦祸生不虞足折刑剭【易曰鼎折足覆公餗其刑剭凶剭音屋剭者诛杀不于市周制诛大臣适甸师谓之剭折而设翻】盖天诛之也士良安能族之哉
　　王涯有再从弟沐【从才用翻】家于江南老且贫闻涯为相跨驴诣之欲求一簿尉留长安二岁余始得一见涯待之殊落莫【落冷落也莫薄也落莫唐人常语】乆之沐因嬖奴以道所欲【嬖卑义翻又博计翻】涯许以微官自是旦夕造涯之门以俟命【造七到翻】及涯家被收【被皮义翻】沐适在其第与涯俱腰斩舒元舆有族子守谦愿而敏元舆爱之从元舆者十年一旦忽以非罪怒之日加谴责奴婢辈亦薄之守谦不自安求归江南元舆亦不留守谦悲叹而去夕至昭应闻元舆收族守谦独免【王沐之并命躁之祸也舒守谦之幸免愿之余福也祸福之应天岂爽哉】是日以令狐楚为盐铁转运使左散骑常侍张仲方权知京兆尹　【考异曰实录乙丑閤门使马元贽已宣授仲方京兆尹至此又言者盖当时止是口宣至此乃降敕耳】时数日之间杀生除拜皆决于两中尉　【考异曰皮光业见闻录曰崔慎由以元和元年登第至开成已入翰林因寓直之夕二更以来有中使宣召引入数重门至一处堂宇华焕帘幕俱垂见左右二广燃蜡而坐谓慎由曰上不豫来已数日兼自登极后圣政多亏今奉太后中防命学士草废立令慎由大惊曰某有中外亲族数千口列在搢绅长行兄弟甥侄仅三百人一旦闻此覆族之言寜死不敢承命况圣上髙明之德覆于八荒岂可轻议二广黙然无以为对良乆启后户引慎由至一小殿见文宗坐于殿上二广径登阶而防文宗过恶上唯俛首又曰不为此抝木枕措大不合更在此坐矣街谈以好抝为抝木枕仍戒慎由曰事泄即是此措大也于是二广自执炬送慎由出防殿门复令中使送至本院慎由寻以疾出翰林遂金縢其事付故切于勦絶北司者由此也诛北司后方彰其事新传曰慎由记其事藏箱枕间将没以授其子故恶中官终讨除之按旧传崔慎由大中初始入朝为右拾遗员外郎知制诰文宗时未为翰林学士盖崔欲重宦官之罪而诬之新传承皮录之误也】上不豫知初王守澄恶宦者田全操刘行深周元稹薛士干似先义逸刘英誗等【恶乌路翻似先姓义逸名誗直严翻】李训郑注因之遣分诣盐州灵武泾原夏州振武凤翔廵邉【夏户雅翻】命翰林学士顾师邕为诏书赐六道使杀之防训败六道得诏皆废不行【六道即谓盐灵夏泾原振武凤翔也】丙寅以师邕为矫诏下御史狱【下遐稼翻】先是郑注将亲兵五百已凤翔至扶风【宋白曰扶风县本汉美阳县地今京兆府武功县北美阳故城是也隋开皇十六年于今岐阳县置岐山县武德三年分岐山县于闱川城置围川县贞观八年改扶风县九域志凤翔府东至扶风八十里先悉荐翻】扶风令韩辽知其谋不供具携印及吏卒奔武功注知训已败复还凤翔仇士良等使人赍密敕授凤翔监军张仲清令取注仲清惶惑不知所为押牙李叔和说仲清曰叔和为公以好召注【说式芮翻为于伪翻好如字以好召之言示之以无恶意也】屏其从兵于坐取之【屛必郢翻又毕正翻从才用翻坐徂卧翻】事立定矣仲清从之伏甲以待注注恃其兵卫遂诣仲清叔和稍引其从兵享之于外注独与数人入既啜茶【啜枢恱翻饮也】叔和抽刀斩注因闭外门悉诛其亲兵乃出密敕宣示将士遂灭注家并杀副使钱可复节度判官卢简能观察判官萧杰掌书记卢茂等及其枝党死者千余人可复徽之子【钱徽见二百四十一卷穆宗长庆元年】简能纶之子【卢纶与吉仲孚韩翃钱起司空曙苗崔峒耿纬夏侯审李端皆以诗齐名号大厯十才子】杰俛之弟也【萧俛事宪穆位至宰相史言钱可复等皆名家子以托身非人并命】朝廷未知注死丁夘诏削夺注官爵令邻道按兵观变以左神防大将军陈君奕为凤翔节度使戊辰夜张仲清遣李叔和等以注首入献　【考异曰据实录甲子以传注首而开成纪事二十六日方下诏削官爵云郑注初诛京师尚未知李潜用乙夘记亦云丁夘张仲清诱注而杀之与开成纪事同但开成纪事注传云二十六日奏朝觐恐误乙夘记注庚申日觐十九日也至扶风闻训败乃还似近之实录恐太在前新本纪云戊辰张仲清杀注今不书日以传疑】枭于兴安门人情稍安京师诸军始各还营诏将士讨贼有功及娖队者官爵赐赉各有差【娖则角翻】右神防军获韩约于崇义坊己巳斩之仇士良等各进阶迁官有差自是天下事皆决于北司宰相行文书而已宦官气益盛迫胁天子下视宰相陵暴朝士如草芥每延英议事士良等动引训注折宰相【折之舌翻】郑覃李石曰训注诚为乱首但不知训注始因何人得进宦者稍屈搢绅頼之时中书惟有空垣破屋百物皆阙江西湖南献衣粮百二十分充宰相召募从人【分扶问翻从才用翻下导从同】辛未李石上言宰相若忠正无邪神灵所祐纵遇盗贼亦不能伤若内怀奸防虽兵衞甚设鬼得而诛之臣愿竭赤心以报国止循故事以金吾卒导从足矣【从才用翻】其两道所献衣粮并乞停寝从之十二月壬申朔顾师邕流儋州至商山赐死【儋都甘翻儋州汉儋耳郡至京师七千四百四十二里商山即商岭也所谓绕霤七盘是也贞元七年刺史李西华患此路之险自蓝田至内乡开新道七百余里廻山取涂人不病渉谓之偏路行旅便之】　茶使令狐楚奏罢茶从之【王涯诛乃罢茶】　度支奏籍郑注家赀得绢百余万匹他物称是【称尺证翻】庚辰上问宰相坊市安未李石对曰渐安然比日寒冽特甚【比毗至翻】盖刑杀太过所致郑覃曰罪人周亲前已皆死【周亲孔安国曰周至也】其余殆不足问时宦官深怨李训等凡与之有瓜葛亲【瓜葛有所附丽言非至亲或羣从中表相附丽以叙亲好若瓜葛然】或蹔防奬引者诛贬不已故二相言之李训郑注既诛召六道廵邉使田全操追忿训注之谋在道言我入城凡儒服者无贵贱当尽杀之癸未全操等乘驿疾驱入金光门【金光门长安城西面北来第二门】京城讹言有寇至士民惊噪纵横走【纵子容翻】尘埃四起两省诸司官闻之皆奔散有不及束带韈而乘马者【韈勿翻】郑覃李石在中书顾吏卒稍稍逃去覃谓石曰耳目颇异宜且出避之石曰宰相位尊望重人心所属【属之欲翻】不可轻也今事虚实未可知坚坐镇之庶防可定若宰相亦走则中外乱矣且果有祸乱避亦不免覃然之石坐视文案沛然自若敕使相继传呼闭皇城诸司门【六典唐都城三重外一重名京城内一重名皇城又内一重名宫城亦名子城】左金吾大将军陈君赏帅其众立望仙门下【大明宫城南面五门望仙门在丹凤门之左帅读曰率】谓敕使曰贼至闭门未晩请徐观其变不宜示弱至晡后乃定是日坊市恶少年皆衣绯皂【衣于既翻皂在早翻】持弓刀北望见皇城门闭即欲剽掠非石与君赏镇之京城防再乱矣【剽匹妙翻防居衣翻】时两省官应入直者皆与其家人辞诀　甲申敕罢修曲江亭馆【以郑注之言而修之注诛乃罢】　丁亥诏逆人亲党自非前已就戮及指名收捕者余一切不问诸司官虽为所胁从渉于诖误【诖古卖翻又户卦翻】皆赦之他人无得相告言及相恐愒见亡匿者勿复追捕【愒许葛翻见贤遍翻复扶又翻】三日内各听自归本司时禁军暴横【横户孟翻】京兆尹张仲方不敢诘宰相以其不胜任【胜音升】出为华州刺史【华户化翻】以司农卿薛元赏代之元赏常诣李石第闻石方坐听事与一人争辩甚喧元赏使觇之【觇丑廉翻】云有神防军将诉事元赏趋入责石曰相公辅佐天子纪纲四海今近不能制一军将使无礼如此何以镇服四夷即趋出上马命左右擒军将俟于下马桥【阁本大明宫圗下马桥在建福门北】元赏至则已解衣跽之矣【跽其几翻】其党诉于仇士良士良遣宦者召之曰中尉屈大尹元赏曰属有公事【属之欲翻】行当继至遂杖杀之　【考异曰开成纪事以秘书少监王防为京兆尹按薛元赏已为京兆尹纪事误】乃白服见士良【白服即待罪之素服】士良曰痴书生何敢杖杀禁军大将元赏曰中尉大臣也宰相亦大臣也宰相之人若无礼于中尉如之何中尉之人无礼于宰相庸可恕乎中尉与国同体当为国惜法【为于伪翻】元赏已囚服而来惟中尉死生之士良知军将已死无可如何乃呼酒与元赏欢饮而罢初武元衡之死诏出内库弓矢陌刀给金吾仗使卫从宰相【事见二百三十九卷宪宗元和十年从才用翻】至建福门而退至是悉罢之
　　开成元年春正月辛丑朔上御宣政殿赦天下改元仇士良请以神防仗卫殿门谏议大夫冯定言其不可【南牙十六卫之兵至此虽名存实亡然以北军卫南牙则外朝亦将听命于北司既紊太宗之纪纲又増宦官之势焰故冯定言其不可】乃止定宿之弟也【冯宿穆宗长庆初知制诰】　二月癸未上与宰相语患四方表奏华而不典李石对曰古人因事为文今人以文害事　昭义节度使刘从谏上表请王涯等罪名且言涯等儒生荷国荣宠【荷下可翻】咸欲保身全族安肯搆逆训等实欲讨除内臣两中尉自为救死之谋遂致相杀诬以反逆诚恐非辜设若宰相实有异图当委之有司正其刑典岂有内臣擅领甲兵恣行剽刼延及士庶横被杀伤【剽匹妙翻横户孟翻】流血千门【汉武帝起建章宫度为千门万户后世遂谓宫门为千门】僵尸万计搜罗枝蔓中外恫疑【恫音通痛也又勅动翻】臣欲身诣阙庭靣陈臧否恐并陷孥戮【否音鄙孥音奴子也孥戮戮及子也】事亦无成谨当修饰封疆训练士卒内为陛下心腹外为陛下藩垣如奸臣难制以死清君侧丙申加从谏检校司徒　天德军奏吐谷浑三千帐诣丰州降　三月壬寅以袁州长史李德裕为滁州刺史【袁州汉宜春县地隋置袁州京师东南三千五百八十里滁州二千五百六十四里】　左仆射令狐楚从容奏王涯等既伏辜【从千容翻】其家夷灭遗骨弃捐请官为収瘗以顺阳和之气【为于伪翻瘗于计翻月令孟春掩骼埋胔以死气逆生也】上惨然乆之命京兆収涯等十一人于城西各赐衣一袭【考异曰开成纪事云京兆尹薛元赏于城西张村葬涯等七人今从新传】仇士良潜使人之弃骨于渭水　丁未皇城留守郭皎【按旧制车驾行幸则京城置留守今天子在上京而皇城置留守当考观下奏则知置皇城留守宦官之意也】奏诸司仪仗有锋刃者请皆输军器使【军器使即军器库使内诸司使之一也】遇立仗别给仪刀从之【仪刀以木为之以银装之具刀之仪而已】　刘从谏复遣牙将焦楚长上表让官【让检校司徒复扶又翻】称臣之所陈系国大体可听则涯等宜防湔洗【湔则前翻】不可听则赏典不宜妄加安有死寃不申而生者荷禄【荷下可翻】因暴扬仇士良等罪恶辛酉上召见楚长慰谕遣之时士良等恣横【横户孟翻】朝臣日忧破家及从谏表至士良等惮之由是郑覃李石粗能秉政【粗坐伍翻】天子倚之亦差以自强　夏四月乙夘以潮州司户李宗闵为衡州司马凡李训指为李德裕宗闵党者稍収复之　淄王协薨【协宪宗子】　甲午以山南西道节度使李固言为门下侍郎同平章事以左仆射令狐楚代之　戊戌上与宰相从容论诗之工拙【从千容翻】郑覃曰诗之工者无若三百篇皆国人作之以刺美时政王者采之以观风俗耳不闻王者为诗也后代辞人之诗华而不实无补于事陈后主隋炀帝皆工于诗不免亡国陛下何取焉【史言郑覃能守经学以辅其君】覃笃于经术上甚重之　己酉上御紫宸殿宰相因奏事拜谢外间因讹言天子欲令宰相掌禁兵已拜恩矣由是中外复有猜阻【复扶又翻】人情恟忷士民不敢解衣寝者数日乙丑李石奏请召仇士良等面释其疑上为召士良等出【为于伪翻】上及石等共谕释之使无疑惧然后事解　闰月乙酉以太子太保分司李听为河中节度使上尝叹曰付之兵不疑置之散地不怨【散苏旱翻】惟听为可以然　乙未李固言荐崔球为起居舍人郑覃再三以为不可上曰公事勿相违覃曰若宰相尽同则事必有欺陛下者矣李孝本二女配没右军【右军右神防军】上取之入宫秋七月
　　右拾遗魏謩上防以为陛下不迩声色屡出宫女以配鳏夫窃闻数月以来教坊选试以百数庄宅収市犹未巳【唐内诸司有教坊使庄宅使皆宦者为之】又召李孝本女入宫不避宗姓大兴物论臣窃惜之昔汉光武一顾列女屏风宋犹正色抗言光武即撤之【光武时宋为大司空尝防见御座新屏风圗画列女帝数顾视之正容言曰未见好德如好色者帝即为撤之笑谓曰闻义则服可乎对曰陛下进德臣不胜其喜】陛下岂可不思宋之言欲居光武之下乎上即出孝本女　【考异曰实录上云取孝本女二人入内下魏謩防云取孝本次女一人入内所以如此不同者盖孝本二女皆籍没在右军先取长女入内謩不之知又取次女謩乃知之上防故也】擢謩为补阙曰朕选市女子以赐诸王耳怜孝本女髫齓孤露【髫于翻小儿垂髪也齓初观翻小儿毁齿也】故収养宫中謩于疑似之间皆能尽言可谓爱我不忝厥祖矣命中书优为制辞以赏之謩徴之五世孙也【魏徴以直事大宗】　鄜坊节度使萧洪诈称太后弟【事见二百四十三卷太和二年】事觉八月甲辰流驩州于道赐死赵缜吕璋等皆流岭南【缜止忍翻】初李训知洪之诈洪惧辟训兄仲京置幕府先是自神防军出为节度使者军中皆资其行装至镇三倍偿之有自左军出镇鄜坊【左军左神防军】未偿而死者军中徴之于洪洪恃训之势不与又徴于死者之子洪教其子遮宰相自言训判絶之仇士良由是恨洪太后有异母弟在闽中孱弱不能自逹【孱鉏山翻】有闽人萧本从之得其内外族讳因士良进逹于上且洪之诈洪由是得罪上以本为真太后弟戊申擢为右赞善大夫　九月丁丑李石为上言宋申锡忠直【为于伪翻】为谗人所诬窜死遐荒未防昭雪上俛首乆之既而流涕然【俛美辨翻俯也胡犬翻】曰兹事朕乆知其误奸人逼我以社稷大计兄弟防不能保【谓漳王凑也防居衣翻】况申锡仅全腰领耳非独内臣外廷亦有助之者皆由朕之不明向使遇汉昭帝必无此寃矣【谓汉昭帝知燕盖上官之诈也】郑覃李固言亦共言其寃上深痛恨有慙色庚辰诏悉复申锡官爵以其子慎微为成固尉【成固县属兴元府】　李石用金部员外郎韩益判度支桉【桉与案同文案也句断】益坐三千余缗系狱石曰臣始以益颇晓钱谷故用之不知其贪乃如是上曰宰相但知人则用有过则惩如此则人易得【易以防翻】卿所用人不掩其恶可谓至公从前宰相用人好曲蔽其过不欲人弹劾此大病也冬十一月丁巳贬益梧州司户【梧州因苍梧郡而名至京师五千五百里好呼到翻劾户槩翻又户得翻】　上自甘露之变意忽忽不乐两军毬鞠之防十减六七【乐音洛史炤曰鞠以皮为之今通谓之毬】虽宴享音伎杂遝盈庭【遝逹合翻】未尝解顔闲居或徘徊眺望【眺它吊翻】或独语叹息壬午上于延英谓宰相曰朕每与卿等论天下事则不免愁对曰为理者不可以速成【为理犹言为治也】上曰朕每读书耻为凡主李石曰方今内外之臣其间小人尚多疑阻愿陛下更以寛御之彼有公清奉法如刘逸薛季棱者陛下亦宜褒赏以劝为善甲申上复谓宰相曰【复扶又翻】我与卿等论天下事有势未得行者退但饮醇酒求醉耳对曰此皆臣等之罪也　有司以左藏积弊日乆【藏但浪翻】请行检勘且言官典罪在赦前者请宥之上许之既而果得缯帛妄称渍汚者【渍疾智翻汚乌故翻】敕赦之给事中狄兼謩封还敕书曰官典犯理不可赦上谕之曰有司请检之初朕既许之矣与其失信寜失罪人卿能奉軄朕甚嘉之　十二月庚戌以华州刺史卢钧为岭南节度使李石言于上曰卢钧除岭南朝士皆相贺以为岭南富饶之地近岁皆厚赂北司而得之今北司不挠朝权【挠奴巧翻又奴教翻】陛下亦宜有以褒之庶防内外奉法此致理之本也上从之钧至镇以清恵著名　己未淑王纵薨【纵顺宗子】
  </div>
  <div class="pagination">
   <a href="资治通鉴四库_page57.html">
    上一页
   </a>
   <span>
    ...
   </span>
   <a href="资治通鉴四库_page53.html">
    53
   </a>
   <a href="资治通鉴四库_page54.html">
    54
   </a>
   <a href="资治通鉴四库_page55.html">
    55
   </a>
   <a href="资治通鉴四库_page56.html">
    56
   </a>
   <a href="资治通鉴四库_page57.html">
    57
   </a>
   <span class="current-page">
    58
   </span>
   <a href="资治通鉴四库_page59.html">
    59
   </a>
   <a href="资治通鉴四库_page60.html">
    60
   </a>
   <a href="资治通鉴四库_page61.html">
    61
   </a>
   <a href="资治通鉴四库_page62.html">
    62
   </a>
   <a href="资治通鉴四库_page63.html">
    63
   </a>
   <span>
    ...
   </span>
   <a href="资治通鉴四库_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
