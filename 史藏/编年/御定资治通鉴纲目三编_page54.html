<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 54 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 54 页/共 73 页</h1>
    <div class="content">　　【初博斯呼为官军所杀其弟绰哈子巴图鲁益结土黙特东西相倚数侵邉一元遣部将孙守防驰右屯御西部而自将大军匿镇武外为空营以待敌骑深入官军奋击破之逐北七十余里巴图鲁中矢走西部亦解去一元复以嵗宴敌不设备率健卒踏兵渡河疾驰四百里抵寇巢斩二百余级获牛马甲仗无算巴图鲁旋死诸部悉逺遁】质实【镇武堡在广宁卫东百五十里董一元宣府前卫人】
　　【乙未】二十三年春正月诏宗室得就试
　　【郑世子载堉请宗室皆得儒服就试毋谕中外职中式者视才器使从之许奉国中尉以下入试辅国中尉以上爵尊不得与其后礼臣李廷机言封爵科目原自两途彼既愿従科目入仕应照士子出身资格铨除何拘原爵亦从之惟不得除京朝官】质实【载堉郑王厚烷子厚烷卒载堉让封乃以世子禄终其身尝上厯算嵗差之法及乐律考辨详确识者称之李廷机字尔张晋江人】
　　夏五月京师地震
　　秋九月青海酋永什卜犯甘肃参将逹云击败之【永什卜者顺义王谙达从子也部众强盛先尝授都督同知再进龙虎将军自以贡市在宣化守臣遇已厚不可逞乃随谙达西迎活佛留据青海嵗为邉患尝诱杀副将李魁邉将不能报遂有轻中国心至是九月九日度将士必燕饮拥劲骑直入南川属番侦告总督三邉李汶徼西宁防将达云逰击白泽设兵要害令番人绕出口外潜扼其背而云自提精卒二千夹击大败之云手馘其帅一人斩首六百八十余级其走峡外者又为番人所殱获驼马戎器无算为西陲战功第一云既胜度寇必复至厚集以待逾月冦果结浩尔齐诸部先围番寨以诱官军番不能支合于防防遂入犯西宁西宁军坚不可破防始遁追奔数十里而还云乃招集番人初与冦合者七十余户皆复其业寻进云总兵官镇甘肃明年春季汶以劲兵三道出塞袭布色图营斩四百余级获马畜器械数千浩尔齐部众复窥伺洮州汶遣叅捋周国柱等击之斩首三十六级】质实【李汶字宗齐任邱人逹云凉州卫人　永什卜旧作永什布布色图旧作巴什图今并改】
　　复建文年号
　　【初礼部尚书沈鲤力赞司业王祖嫡之请帝不从至是礼科给事中杨天民复以为言始诏复建文年号附事迹于太祖实録之末未几南京太常卿沈子木疏言建文帝御字五年顾不得一杯麦饭下同齐民于谊未忍请附食于防文太子之侧章下部议果不行】质实【沈鲤字仲化归徳人杨天民字正甫山西太平人沈子木归安人】
　　淮水溢浸泗州祖陵
　　【总河杨一魁请分杀黄流以纵淮别疏海口以导黄葢以淮壅由于河身日髙河髙由于海口不深若上流既分则下流日减清河之口淮无黄遇则泗之积水自消而祖陵永保无虞议者以江北嵗灾祲民力不堪大役欲先泄淮而徐议分黄工部谓导淮分黄势实相须不容偏废宜将导淮分黄疏澽海口等处工程命河臣逐一举行其一应工费酌议动支事完分别劝惩报可可】质实【杨一魁安邑人】
　　冬十月湖广饥
　　【湖广巡按徐兆魁以地方灾伤具四事上请一议改折一议缓徴一议蠲振一议振济户部议缓徴徒贻小民他日之累不若勘被灾轻重量为蠲振诏如部议】
　　【丙申】二十四年春三月乾清坤宁两宫灾
　　【三月八日乙亥戌刻火发坤宁宫延及乾清宫一时俱烬】
　　夏福建饥
　　【福建诸府所属被灾人民分别振防】
　　六月彗星见
　　【见东北方芒西南指】
　　秋七月吏部尚书孙丕扬请发推补官员章疏不报【丕扬上言数月以来廷推阁矣行取停矣年例废矣诸臣中或以功高优叙或以资深量迁或服阕而除补或覆题而注授其生平素履原不在摈弃之列者乞体因政设官之意念国歩多事之时近日推补官员章疏简发间有注拟未当亦乞明示别推酌补疏入不报　是时地方官亦多缺不补御史王以时奏言地方缺官之害藩司臬司等官职掌各有攸司每遇员缺则抚按必择近便者一人使之摄理职钱谷而摄军屯职兵戎而摄盐马夙昔未能娴习旦夕岂能旁通颠末未暇究心畧刲难于刋发聪明少有未遍宁免乘边才力稍有不同辄形愆谬舞文者乗此弄其机械玩法者借以恣其侵渔文移之徃来狱讼之听断近者数十里远者数百里又远者千有余里道路奔走嵗月牵纒费用不支劳苦勿恤或鬻卖其妻子而事尚未完或转死于沟洫而寃莫可诉司道缺官废事病民其为害既如此至于郡县守令最为亲民民之倚命于守令不啻赤子于其乳母使郡县而可缺官则是赤子而可防乳也使守令而可使常署摄则是赤子而可终嵗寄养也葢専官如柙匮之典守故任怨劳而不辞摄职若传舍之经过谁肯竭心力以从事乞行推补不报】
　　仁圣皇太后陈氏崩
　　遣中官开矿
　　【初畿辅奸民怂惥中官多言矿利大学士申时行力持不可至是承宁更朝鲜用兵之后国用大匮营建两宫计臣束手府库前卫副千户仲春请间矿助大工帝允之自是献矿峒者踵至首开畿内命中官领之嗣后则河南山西南京湖广浙江陜西四川辽东广东广西江西福建云南无地不开中使四出皆给以闗防并偕原奏官往矿脉微细无所得勒民偿之而奸人假开采之名乘势横索民财有司稍忤意辄劾其阻挠逮治富家巨族则诬以盗矿良田美宅则指为下有矿脉卒役围捕辱及妇女其横暴如此羣臣屡諌帝皆不听其后又增设各省税使如天津店租广州珠监两淮余盐浙江福建广东布舶成都茶盐重庆名木湖口长江船税荆州店税实坻鱼苇及门摊商税等都邑闗津中使碁布水陆行数十里即树旗建厰所至纳奸民为爪牙肆行杀夺又立土商名目穷乡僻坞米盐鸡豚皆令输税中人之家大半皆破由是民不聊生变乱蠭起　是年七月开矿汝南八月开矿夏邑并青沂等处仍编富民为矿头费县文登沂水防隂临朐诸矿同时开采二十六年六月命内监李敬采珠广东七月命内监李道督税湖口鲁保经理淮盐俱许节制有司十月于云南大理采石二十七年正月分遣内监京口仪真二月命内监刘成税浙江李凤采珠广州兼征市舶司税课设福建市舶司又命内监杨荣开采云南陈奉徴荆州店税陈増征山东店税孙隆征苏杭等处税课鲁坤征河南孙朝征山西又命内监邱秉云征税四川兼矿务梁永征税陜西各以原奏千户翟应泰乐纲等徃御马监潘相督理江西瓷厰辅臣沈一贯言中使衙门皆创设并无旧绪可因大抵中使一员其従可百人分遣官不下十人此十人又各湏百人则千人矣此千人每家十口为率则万人矣万人日给千金嵗湏四十余万及所得才数万徒敛怨耳今分遣二十处歳糜八百万圣思偶未之及也乞尽撤之不报寻诸省皆并税于矿使其年三月内监王忠征税宻云马□征临清陈增征东昌十月南京守偹大监郝隆刘朝用采寜国池州八月内监陈奉采兴国州矿洞丹砂二十八年二月内监暨禄征鳯阳安庆徽庐常镇税邢隆税沿江州田鲁坤间彰徳卫辉懐庆等矿洞又以锦衣百户王体仁奏命徴长江船税又以广洋卫镇抚戴君恩奏命徴广东遗盐及绒锦珠寳等土产八月内监邱秉云征成都盐茶重庆名木十二月开矿谷城】
　　闰八月乙丑朔日有食之
　　九月孝安皇后
　　【梓宫发引帝托疾不送遣官代行吏部侍郎孙继臯员外郎王就学抗疏諌帝怒抵继臯疏于地而置就学疏不省已而诏吏部甄别郎官斥就学为民继臯亦罢去】质实【孙继臯字以徳无锡人王就学字所敬无锡人】
　　河决单县
　　【时徐泗淮扬间无嵗不苦水患总河杨一魁既议分疏黄淮于是后夫二十万开桃源黄河坝新河起黄家嘴至安东五港灌口长三百余里分泄黄水入海辟清口沙七里建武家墩高良磵周家桥石闸泄淮水三道入海且引其支流入江于是泗陵水患平而淮杨得无患然一魁専力桃源淮泗间而上流单县黄堌口之决如故后以黄堌口不塞致冲祖陵斥一魁为民】质实【黄家嘴在桃源县东北五港灌口在安东县东北髙良磵在山阳县西南由清河涧沙阜桥西入于淮周家桥在山阳县西南髙堰上黄堌口在曹州府单县南】
　　冬十月陈于陛卒
　　【于陛在阁与赵志臯张位沈一贯皆同年生遇事无龃龉而帝拒谏益甚上下否隔于陛忧形于色以不能补救在直庐数太息视日影至是以两宫灾请靣对下报乞罢亦不许以积忧成疾卒赠少保谥文宪】
　　【丁酉】二十五年春三月以杨镐为佥都御史经畧朝鲜军务
　　【征倭军既撤诏以顾养谦为经畧养谦亦主欵奏言鬬白宜封为日本王二十二年冬倭遣小西飞入朝定封贡议命都指挥杨方亨等充贡使同沈惟敬徃养谦荐侍郎孙鑛自代乞身去二十四年九月方亨等至日本闗白怒朝鲜王子不来谢不肯撤兵所进表文又谩无臣礼是年二月方亨归委罪惟敬并呈石星前后手书帝怒逮星惟敬按问下狱谕死以尚书邢玠总督蓟辽改麻贵为备倭大将军而以镐为经畧未至先呈奏十事请今朝鲜官民输粟得赠秩授官赎罪及乡里丁夫等免役又以朝鲜君臣隠藏储蓄不饷军劾奏其罪由是朝鲜多怨当是时倭将行长清正等据南原全州犯全罗庆尚逼王京会沈惟敬就逮向道乃絶九月镐抵王京倭已退屯蔚山十二月镐防邢玠麻贵议进取分为三协合攻蔚山贼出战大败奔据岛山结三栅以自固游击陈寅连破其二第三栅已垂拔而镐素与李如梅善以如梅未至不欲寅功出如梅上邃鸣金收军再攻不克明年正月行长救至镐狼狈先奔诸军继之贼前撃官兵死者无算辎重多防失是役也倾海内全力合朝鲜通国之众委弃于一旦举朝嗟恨镐既奔还王京与总督玠诡以捷闻賛画主事丁应泰闻败诣镐镐扬扬自诩功代应泰愤抗疏尽列败状乃罢镐今聴勘而以万世徳代之邢玠以前后无水兵故败乃益募江南水兵谋海运为持乆计分四路进兵麻贵为伏兵所败中路将董一元亦溃迄无成功】质实【南原在朝鲜国城东南与全州相犄角为朝鲜要害全州在国城南全罗即朝鲜全罗道治全州其地南滨大海东接庆尚为朝鲜门户庆尚即朝鲜庆尚道治庆州在国城东南滨海与日本相对为朝鲜屏蔽蔚山即朝鲜蔚山郡在庆州西北岛山在蔚山郡城南杨镐商邱人顾养谦字益乡江南通州人孙鑛字文融鑨之弟邢玠青州益都人丁应泰武昌左卫人万世徳山西偏头所人】
　　发明【命将出师必先量敌宪胜成竹在胸而后可以刻期奏捷前此李如松等师出无功已有明验乃当撤兵之后复命征倭而所任者一庸懦无能之杨镐不量其事之能济与否轻率前驱知彼知己之谓何观镐所陈奏事皆苟且觅若助兵供饷全有恃于朝鲜者以中国而征一倭必借助于外蒲之众即使克捷已伤国体况朝鲜兵不习战素为倭所轻岛山一败师旅尽丧而兹役也以救朝鲜为名而实则驱朝鲜之众尽化为沙虫猿鹤耳失机辱国莫此为甚至于加募江南水军为分路捣冦之计而卒以无成亦同归于谋国之不减庙堂既无长策择帅又非其人而欲憺威海峤何可得耶】
　　夏六月三殿灾
　　【六月十九日戊寅火起归极门延至皇极中极建极三殿文昭武成二阁周围廊房一时俱烬时帝鋭意聚财多假殿工为名言者谓天以民困之故灾三殿以示儆奈何复因天灾以困民帝不纳屡征木于川广今输京师费数百万卒被中官冒没终帝世三殿实未甞复建也至熹宗朝魏忠贤始成之】
　　罢修国史
　　【从大学士张位等请也以皇极门左右两廊被灾停止正史纂修事务】
　　秋七月赦
　　【以三殿灾故也】质实【诏曰朕仰荷天庥恭膺寳命二十有五载于兹追惟嗣服之初飬亦无时豫怠第缘嵗积颇恃政成兼以多病相侵犹须深宫居摄郊庙阙躬承之礼朝讲希临御之时喜怒犹失其平用舍未归于当章奏每滞官曹半虚忠言寡闻民隠莫达方隅多故兵食之征调日繁营造又兴开采之征求四出加之旱干水溢析民室家汚吏贪官朘民膏血丛此人怨屡干天和乃于二十五年六月十九日皇极等殿皇极等门文昭武成二阁内外周回廊房一时被火夫寝宫煨烬曾防何时正殿崇严又复罹此震惊烈圣忧慼慈闱蹐地局天靡所容措况一人统御之地万国衣冠所归天意若斯朕实不徳兹已防申吁祷痛加艾惩祓志改图誓从今始严勅庶位各献忠猷惟天视听在民惟民归依在徳爰稽典制特布诏条庶借有众之欢以回皇穹之眷消咎征于已往迓福祉于将来】
　　播州宣慰使杨应龙叛
　　【初应龙数从征伐恃功骄蹇帝十八年贵州巡抚叶梦熊巡按陈效并疏应龙凶恶诸罪四川巡按李化龙以时方调播州兵防御松潘请暂免勘问由是川贵抚案议不合应龙性猜狠阻兵嗜杀所辖五司七姓悉叛离其妻叔张时照与所部何恩等上变告应龙反梦熊疏请发兵勦之而蜀中士大夫率谓蜀三面邻播属裔以十百数皆其弹压且兵骁勇数赴征调有功剪除未为长策以故蜀抚按并主抚朝议行两省会勘应龙愿赴蜀不赴黔二十年十二月逮应龙诣重庆对簿系论法当斩请以二万金赎会倭大入朝鲜羽檄征天下兵应龙愿自将五千兵征倭报効诏释之兵已启行寻报罢巡抚都御史王继光至严提勘结遂抗不复出而张时照等复议奏阙下继光乃一意主勦二十一年春继光驰至重庆与总兵刘承嗣防郭成等议分三军各道并进时军至娄山等闗屯白石口应龙阳令其党穆炤等约降而统苗兵据阙冲杀都司王之翰军覆杀伤大半会继光论罢即撤兵委弃辎重畧尽黔师协勦亦无功以谭希思为四川巡抚与总兵刘承嗣会同贵州橅镇相机征勦时继光既罢御史薛继茂乃旋主抚应龙亦上书自白御史吴礼嘉劾郭成等失律令戴罪立功寻承嗣以疾乞骸骨两省议乆不决应龙遣其党携金入京行间执原奏何思诣纂江县二十二年以兵部侍郎邢玠总督贵州车驾郎中张国玺主事刘一相赞画军前二十三年正月玠至蜀察永宁酉阳等土司皆应龙姻媾而黄平白泥诸司乆为仇讐计先剪其枝党以檄晓譬应龙谓应龙来当待以不死不者国家悬万金购而头若早为计吾不而欺也当是时七姓惟恐应龙出得除罪而四方亡命窜匿其间又幸龙反因以为利院道文移輙从中阻四月重庆知府王士琦奉玠檄诣纂江县趣应龙聼勘士琦属纂江令前往宣谕应龙使弟兆龙治邮传储粮郊迎叩头致铺资饩牵如礼曰应龙乆防渠魁待罪然不敢自来使君幸枉车骑临贶敬布腹心纂江令具言于士琦士琦即以五月八日单骑往应龙果面道旁泣请死罪膝行南前叩头流血请治公馆执罪人及罚金士琦因为请玠以遣国玺一相及道府诣之应龙囚服蒲伏郊迎防献黄元阿羔阿苗等十二人案验遂抵应龙斩论赎输四万金助采木仍革职子朝栋以土舍受事次子可栋覊府追赎黄元等枭斩重庆市是时倭氛未靖兵部欲缓应龙専事东方帝亦以应龙向有积劳许之加邢玠右都御史还朝以王士琦以川东兵备使弹治之然应龙益怙终不悛而次子可栋寻死于重庆应龙促取尸棺以勘报未完不肯发趣其完赎应龙大言曰吾子活银即至矣拥兵驱千余僧招魂而去分遣土目置闗据险立巡警搜戮军民刧剠屯堡殆无虚日厚抚诸苗用以摧锋名曰硬手州人稍殷富者没其家以养苗由是诸苗人愿为之出死力矣二十四年七月应龙掠刧余庆草塘二司徧及兴隆都匀各卫又遣其弟兆龙引兵围黄平戮重安司长官张熹家及是应龙遂刧江津县及南川寻至合江索其讐袁子升缒城下脔割之益统苗兵大掠贵州已又侵及湖广屯站阻塞驿路诇原奏讐民宋世臣父銮及罗承防等大索城中得銮承防及子女戮以狗掘墓焚尸灰飞蔽天势遂大炽】质实【五司谓黄平草塘二安抚司白泥余庆重安三长官司也黄平司洪武八年置万厯二十八年改为州今属贵州平越府草塘司在遵义府东洪武中置今废余　庆司元置州洪武中分置余庆白泥二司万厯二十八年改置县今属平越府重安司在今黄平州西洪武八年置万厯二十七年废娄山闗今名太平闗在遵义府北百里大娄山上白石口在娄山闗南西阳汉县宋为酉阳州洪武五年置州八年改为宣抚司今酉阳州为直州陈效成都井研人李化龙字于田长垣人王继光登州人薛继茂山西芮城借云南永昌卫人吴礼嘉鄞县人王士琦临海人】发明【杨应龙一土司耳其骄恣凶暴已非一日使地方大吏早能善为制驭俾不至于跷梁何有蠢然骚动之患若果罪恶昭著法所不容亦当明正其罪以威示逺人而申明国典乃黔抚方劾奏罪状蜀抚即请免勘问纷纷持议两省自相矛盾及既已问罪兴师彼且抗拒顔行则更无有旋议主抚之理薛继茂辈畏慈无城但希苟且一时不顾养痈贻患谋之不蔵其罪实无可逭至于擕金行间而遂执原奏者以泄贼愤此复成何政体迨其后名曰请降而实则仍肆侵掠所谓主抚者适以长其轻傲之心又焉怪其后之愈滋不靖乎且擕金行间内臣必有为之主者以逺方土司而潜与朝宁相结其为害于家国者甚大又岂特边吏之失策已哉】
　　八月京师地震
　　【辽阳开原广宁等卫俱震地裂涌水三日乃止宣抚蓟镇等处俱震次日复震蒲州池塘无风生波涌溢三四尺山东潍县昌邑乐安即墨皆震临淄县不雨濠水忽涨南北相向而鬬又夏庄大湾忽见潮起随聚随开聚则文余开则见底乐安小清河水逆涌流临清砖板二闸无风起大浪】质实【昌邑宋建隆三年置县明属莱州府乐安金县明属青州府今皆因之】
　　冬十月以黎惟潭为安南都统使
　　【初莫登庸请封制下而登庸已死遂使其孙福海袭福海卒子宏瀷嗣宏瀷不能摄众为黎宁臣郑检所逐宁死再传至惟潭渐强盛遂举兵攻杀宏瀷子茂洽复据安南闗求贡总督陈大科上言莫之簒黎其事逆黎之复讐其名正宜许其来归诏以惟潭为都统使自是安南复为黎氏所有而莫氏惟据高平一郡宗党多窜处海隅时出侵轶为邉患】质实【陈大科北直通州人】
　　【戊戌】二十六年夏四月土黙特犯辽东总兵官李如松出塞遇伏死
　　【初如松弃倭班师言路交章诋其和亲辱国帝置不问会辽东总兵董一元罢廷推如松代之如松感帝知气益奋绰哈紏土黙特诸部连冦辽东杀掠无算如松率轻骑出塞捣巢遇伏兵力战死诏以其弟如梅代之逾年坐拥兵畏敌劾罢】
　　京师旱
　　【以祷雨黒龙潭加封黒龙潭龙王庙号勒碑纪之】
　　六月张位罢
　　【日本封事壊位力荐杨镐才请付以朝鲜军务镐遭父防又请夺情视事帝皆从之会赞画主事丁应泰劾镐防师言位与镐宻书徃来朋党欺国镐拔擢由贿位得之帝怒下廷议位惶恐奏辩给事中赵完璧徐观澜复交章论之位窘亟奏羣言交攻孤忠可悯臣心无纤毫愧惟上矜察帝怒曰镐由卿宻揭屡荐故夺哀授任今乃朋欺隠慝辱国损威犹云无愧遂夺职闲住】质实【赵完璧陜西人徐观澜泽州人】
　　秋八月京师地震
　　【丁丑夜四更地震】
　　冬十一月倭遁去官军分道追击败之朝鲜平
　　【初官军分道击倭不利会平秀吉死羣倭俱有归志其渠帅清正发舟先走总兵官麻贵遂入岛山西浦都督陈璘遣副将邓子龙督水军千人驾三巨舰为前锋邀之釜山南海战殁会副将陈蚕季金等军至邀击之倭无鬬意官军焚其舟贼大败其得脱登岸者又为陆兵所殱焚溺者万计时总兵刘綎方攻行长夺曵桥砦璘以舟师夹击复焚其舟百余行长党石蔓子引舟师来救璘邀之半洋击杀之于是诸倭扬帆尽去自倭乱朝鲜七载防师数十万糜饷数百万中国与朝鲜迄无胜算至秀吉死祸始息是年六月命万世徳代杨镐经畧朝鲜军务畏倭不敢前比闻倭退防同总督邢玠奏捷赞画主事丁应泰等劾诸臣贿倭卖国帝以将士久劳苦仍发金十万两犒师叙东征功首陈璘次刘綎擢都督同知又次麻贵加右都督邢玠万世徳各予世廕董一元杨镐俱复原职】质实【曵桥砦在朝鲜庆州西南顺天城外陈璘字朝爵翁源人邓子龙丰城人素慷慨初起广东把总厯麻阳永城防将擢总兵官所在立战功时年逾七十意气弥厉欲得首功急携壮士三百人跃上朝鲜舟直前奋击贼死伤无算他舟误掷火器入子龙舟舟中火起贼乗之子龙死赠都尉佥事庙祀朝鲜】
　　发明【以中国全力救朝鲜厯七年之久迄无胜算岂真倭之强不可胜哉始则石星惑封贡之议继则杨镐挟忌功之私徒使老师海上糜饷中原向非倭酋自毙则朝鲜之事正未可知当时在事偾辕之辈并为一谈幸有赞画丁应泰者紏劾诸臣之贿倭卖国正可因以分别工罪申明国宪乃徒以将士久劳意存姑息専事懋叙行赏而畏缩不进之万世徳亦得冒功予廕挟私败绩之杨镐并得原情复职刑章废弛军纪荡然是时邉事日繁中国坐耗元气销铄之余又苦盭就使师出以律犹虑得不偿失况复否臧之凶乎】
　　以刘东星为工部侍郎总理河漕
　　【初潘季驯议开黄河上流循商邱虞城而下厯丁家道口出徐州小浮桥即元贾鲁所浚故道也朝廷以费钜不果东星即其地开濬起曲里铺至三仙台抵小浮桥又濬漕渠自徐邳至宿迁凡五阅月工竣明年濬邵伯界首二湖又明年开泇河南通淮海引漕甚便】质实【丁家道口在归徳府商邱县北小浮桥今名云集桥在铜山县旧城东北隅曲里铺在萧县西三仙台山名在萧县北邵伯湖在扬州府北四十五里界首在高邮州北六十里刘东星字子明沁水人】
　　总督李汶袭浩尔齐于松山走之复其地
　　【齐里克已东归而套冦浩尔齐巴什图等频年抄掠如故据三大巢曰河套曰海西曰松山声息交倚松在河西为羗番襟要地垂二千里总督三邉李汶内聫四镇外招番人袭破冦于松山复其地筑邉垣四百里以蔽庄凉兰靖为内地而尽撤旧戍汶督陜凡四考进秩至少师　李汶疏云兵动万余师劳旬日收幅员千里之封疆剪腹心数百年之巨害叶向高志汶大小百余战斩馘万九千有竒降万二千有竒遂空松幕云】
　　【己亥】二十七年春三月以李化龙总督川湖贵州军务讨杨应龙
　　【先是贵州巡抚江东之令都司杨国柱指挥李廷栋率部兵三千剿应龙应龙遣子朝栋弟兆龙何汉良等迎敌于飞练堡贼佯走天邦囤诱官军尽殱之国柱骂贼不屈与经厯潘汝资等皆死东之罢以郭子章代而命化龙兼兵部侍郎节制川湖贵三省军事调东征诸将刘綎麻贵陈璘董一元南征六月应龙乗大兵未集遂勒兵犯綦江城中新募兵不满三千贼兵八万奄至围綦江城数匝防将房嘉宠误爇火砖反伤城上兵贼乗势登城嘉宠率师巷战蜀兵争噪走水上嘉宠乃杀其妻与逰击张良贤俱死之应龙因刼县令纵囚焚掠出綦江库犒师依仓就食尽取赀财子女去老弱者杀之投尸蔽江而下水为赤寻退屯三溪以綦江之三溪毋渡南川之东乡坝立石为播界号宣慰官庄声言江津合江皆播故土益结九股生苗及红黒脚等苗负险弄兵为助是时贼犹未敢鼓行深入止言争界给并索奸民而化龙等以授师未集蜀人畏贼如虎时时移文诘责示无遽絶意计以缓贼贼果具文求抚不复西向时郭子章日夜征调各汉土兵分守南川合江等处军声渐震应龙伪军师孙时泰请应龙直取重庆捣成都刦蜀王为质而应龙迁延不进尚冀曲省化龙至成都亦谬为好语糜之已而帝闻綦江破追褫两省巡抚谭希思江东之各为民赐化龙剑假便宜讨贼调各路兵大举十月化龙移驻重庆调度川贵湖广兵总兵官刘綖军亦至綎素有威名其家丁良马皆可决胜然夙与应龙昵人皆疑之于是化龙延綎入卧内输心腹且以危言激之引其父显九丝功为比綎大恸愿誓死报効化龙腾书于朝遂委綎専制军事益有次第矣已而应龙屯官坝声言窥蜀已遂焚东坡烂桥出掠兴隆镇逺化龙议置劲兵万余据守要害通楚黔道益调诸路兵以俟大举】质实【飞练堡在平越府瓮安县东废草塘司北十里天邦囤在废草塘司西北三溪唐置县宋废故城在今重庆府綦江县南东乡坝在南川县西南官坝在遵义府城西北东坡在平越府黄平州东烂桥在镇逺府施秉县南郭子章字相奎泰和人】
　　夏旱
　　【自去冬至是亢旱为灾河井干竭二麦枯槁】
　　閠四月遣中官覈天下积储
　　【以诸皇子婚诏取太仓银二千四百万两户部告匮乃命中官严覈各省积储由是外帑日耗】
　　秋八月陜西山崩
　　【狄道县有山长二百余丈声如雷者十数夜遂陷为池山南平地涌山五高者二十余丈】
　　冬十月加四川湖广田赋
　　【以播州用兵故】
　　十一月赈畿辅饥
　　【发天津徳州临清仓共三十万石以十万赈贷而以二十万平粜是月蠲免河南鳯阳各府州县被灾处免征改折有差】
　　十二月武昌汉阳民变击伤税使陈奉
　　【奉在湖广恣行威虐惨毒备至兴国州奸民漆有光讦居民徐鼐等掘唐相李林甫妻杨氏墓得黄金巨万奉奏之帝命奉括进内库奉因毒拷责偿且悉发境内诸墓巡按御史王立贤言所掘墓乃元吕文得妻非林甫妻奸人讦奏语多不实请罪不治而停他处开掘不报时巡抚支可大以下事奉唯诺惟谨独分巡佥事冯应京以法裁之至是有武昌汉阳诸生妻被辱诉上官市民从者万余哭声动地蠭拥入奉廨争投瓦石击奉奉被伤诸司驰救之乃免应京捕治其爪牙奉怒阳饷食而置金其中应京复暴之益惭恨寻置酒邀诸司以甲士千人自卫遂举火箭焚民居民羣拥奉门奉遣人击之多死碎其尸掷诸途可大噤不敢出声应京独抗疏列其九大罪奉亦诬应京挠命凌敕使帝怒命贬应京邉方杂职给事中田大益御史李以唐等交章劾奉乞宥应京帝益怒除应京召是时襄阳通判邸宅推官何栋如枣阳知县王之翰亦忤奉被劾诏宅之翰为民栋如遣逮俄以都给事中杨应文论救遂并逮应京宅之翰三人顷之奉又诬劾武昌同知卞孔时抗拒孔时亦被逮缇骑抵武昌民知应京获重谴相率痛哭奉乃大书应京名列其罪榜之通衢士民益愤聚数万人围奉廨誓必杀奉奉逃匿楚王府众乃投奉党十六人于江并伤缇骑以可大助虐焚其辕门可大不敢出日已晡犹纷乱应京囚服坐槛车晓以大义乃稍稍解散奉匿楚府逾月不敢出亟请还京大学沈一贯因极言奉罪请立代还言官亦争以为请帝未许防江西湖口税使李道奏奉水阻商舟陆截贩贾剥民病国帝乃召奉还其事于承天守备杜茂顷之东厰奏缇骑有死者帝怒甚手诏内阁欲究主谋一贯言民心宜静请急遣重臣代可大拊循因荐侍郎赵可懐帝乃褫可大官令可懐驰徃未至可大已遣兵防奉行舟车相衔数里不絶可懐入境亦遣使防之奉得迤迁去应京之就逮也士民拥槛车号哭车不得行既去则家为位祀之父老相率诣阙诉寃帝不省系应京等诏狱栲讯久之至三十二年九月以星变修省廷臣多请释系囚于是应京及宅栋如获释之翰先瘐死而孔时系狱如故至四十一年始释归奉至湖广二年武昌凡再变继之汉口黄州荆州荆门襄阳寳应徳安湘潭诸处变经十起几成大乱而是时山东临清民亦噪而逐税监马堂纵火焚堂署毙其党三十七人皆黥背诸偷也诏捕首恶株连甚众有王朝佐者素伏义慨然曰首难者我也勿累无辜临刑神色不变临清民立祠以祀未几苏州亦民变杀税监孙隆党六人有司捕乱者民葛诚独承论死遇赦得释自矿税兴中使暴横所至跆借有司谤书一闻驾帖立下二十四年则辽东防将梁心二十五年则山东福山知县韦国贤二十六年则山东益都知县吴宗尧二十七年则江西南康府知府吴实秀墨子知县吴一元山东临清守备王炀湖广荆州府推官华钰经厯车任重二十八年则广东新防在籍通判吴应鸿举人劳养魁钟声朝梁斗辉云南寻甸知府蔡如川赵州知州甘学书陜西富平知县王正志二十九年则应京宅栋如之翰及武昌同知卞孔时江西饶州通判陈竒可三十年则鳯阳临淮知县林锜三十四年则陜西咸阳知县陈时济三十五年则陜西咸宁知县满朝荐三十七年则辽东海防同知王邦才防将李获阳皆幽系诏狱久者至十余年炀应鸿志学获阳俱毙狱中其他削籍贬官者甚众至士民囚系死亡者尤不可胜纪】质实【支可大昆山人冯应京字可大旴人田大益四川定逺人邸宅人姓名氏族志邸氏望出中山何栋如南京左卫籍无锡人王之翰綘州人吴宗尧字仁叔歙县人华钰字徳夫丹徒人王志正祥符人满朝荐字震东麻城人】
　　发明【矿税为神宗时极之政乃复以奸民讦告敕使括金遂至悉发境内诸墓暴及枯骨因以凌辱士民之妻甚至举火焚燬民居碎尸掷诸途路明代任用内寺其百出误国防师何所蔑有然未有横虐恣毒若此之无道者盖由神宗济以好货之私若辈乃敢肆其刦掠之术在武昌汉阳之民拥入奉廨争投瓦石愤冯应京之被逮聚哭者至万余人又复焚巡抚辕门民气可谓不靖以寻常无事时论之则当立惩首恶严究奸民以止其乱若此之剥民病国是所谓壅而必决者陈奉实有以致之岂尽民之无良防应京抗疏劾奉可谓直言而转槛车系讯阁臣台臣亦交章声言奉罪神宗仅仅召奉还京无一谴诃之语赏罚之不明不几拂人之性耶】
　　【庚子】二十八年春二月京师地震
　　【戊寅午时地动起自东北徃西南连动二次】
　　夏六月李化龙帅师平播州
　　【杨应龙勒兵数万五道并出攻破龙泉司土官安民志率歩卒五百拒守死之时化龙征兵大集大防文武于重庆登坛誓师分八路进兵川师分四路总兵刘綎由綦江入总兵官马孔英由南川入总兵官吴广由合江入副将曹希彬受广节制由永宁入黔师分三路总兵官童元镇由乌江入防将朱鹤龄受元镇节制统宣慰使安疆臣由沙溪入总兵官李应祥由兴隆入楚师一路分两翼总兵官陈璘由偏桥入总兵官陈良玭受璘节制由龙泉入每路兵三万官兵三之土兵七之巡抚郭子章驻贵阳湖广巡抚支可大移沅州化龙自将中军防应部署既定化龙戒诸将以抵娄山等闗为期且曰闗外且战且招降多不可胜诛也闗内急战勿受降师不可久老贼诈不可信也先是蜀玉垒山忽裂佥谓昔年平九丝地数动殆播平先兆云刘綎进兵綦江连战破三峒綦江自东溪入播并峻岭密箐楠木山羊简台三峒索号竒险贼首穆炤等盘据綎力战克之杨朝栋统苗兵数万分道迎敌锋甚鋭官军夹击綎身自陷陈苗大惊曰刘大刀至矣栋溃围走几被获贼胆落益为守御计诸军分道并捷南川则酉阳石砫二司兵先登遂连克桑木乌江河渡三闗陈璘至副将陈寅击四牌贼各披靡遂夺天都三百落诸囤贼连败乃乗隙出竒兵突犯乌江诈称水西龙澄会哨永顺兵防桥溺死官军无算防将杨显守备陈云龙阮士竒白明逵指挥杨续芝等死之事闻逮总兵童元镇下于理时有蜚语水西佐贼者化龙檄诘之水西不自安会贼杀其头目澄大眼复修好贿澄澄戮其使击斩伪将杨惟栋等安疆臣亦执贼二十余人以示不背时刘綎战九盘入娄山闗闗为贼前门万峯插天中通一线官军从间道攀藤鱼贯毁栅而入四月朔屯白石应龙率诸苗决死战阴令杨珠等抄后山夺闗四面合围都司王芬中流矢死刘綎亲勒骑冲坚以逰击周敦吉守备周以徳分两翼夹击败之与南川永宁路合连破其龙爪海云诸险囤压海龙囤而垒海龙囤者贼所倚天险飞鸟腾猿不能逾者时偏沅巡抚都御史江铎已抵任视师陈璘帅师急攻破其青蛇囤安疆臣亦夺其落防闗至大水田焚桃溪庄贼见势急父子相抱哭上囤死守每路投降文以缓官军化龙以贼诡降檄令斩使焚书毋为所绐又虞綎与应龙有旧檄令无通贼綎械其人自明而吴广入崖门闗营水牛塘与贼力战三日却之贼诡令妇人于囤上拜表痛哭云田氏且降复诈为应龙仰药死以报广已而觇知田氏诈降以缓攻而所云应龙死乃川兵攻囤以火礟击死所谓杨珠也珠骁勇善战既死贼痛如失左右手广觉诈益厉兵协攻絶贼樵汲八路大集海龙囤下遂筑长围更番迭攻贼大囤会化龙闻父防诏以墨缞视师化龙跣而草檄益治军念贼前险不能越令马孔英勒兵攻其后时天久雨将士驰泥淖中苦战六月四日天忽开霁明日刘綎身先士卒进克土城应龙益廹数千金募死士拒战诸苗皆骇散无应者起提刀自巡垒见四面火光烛天徬徨长叹泣谓其妻子曰吾不能复顾若矣诘朝官军遂登囤破其大城入应龙仓皇同爱妾二阖室缢且自焚吴广获其子朝栋及兆龙等百余人播贼平计出师至灭贼百十有四日化龙露布以闻刘綎为军功冠诏磔应龙尸戮朝栋兆龙等于市以其地置遵义平越二府分属四川贵州】质实【龙泉本龙泉坪长官司元为思州安抚司治明神宗二十九年改为龙泉县属贵州石阡府今因之乌江在遵义府南境上有闗明洪武中置沙溪在遵义府城南偏桥明初置长官司今属镇逺府玉垒在成都府灌县西北三十里岩石上有镌玉垒字桑木闗在遵义府绥阳县东河渡闗在乌江闗东水西宣慰司在贵阳府西北三百里海龙囤在遵义府城北为应龙穴垒青蛇闗在遵义府城东落防闗在遵义府城西崖门闗在遵义府西北遵义平越二府今皆属贵州吴广广东人童元镇桂林右卫人江铎仁和人田氏即七姓之一】
　　秋七月旱
　　【工科给事中王徳完以祈祷雨泽奏言致旱有由纵其所以毒民者是也弭灾有法卫其所以保民者是也今出柙中之虎兕以吞餍羣黎逸圏内之豺狼以搏噬百姓怨愤无处得伸鬰结无时可解霖雨以天怒而屯肥缘人妖而出如之何不旱亟改前将各省黩货之使一旦撤回则修省以实不以文何旱灾之不禳哉疏入不报】质实【王徳完字子醇广安人】
　　冬十月下给事中王徳完于狱廷杖除名
　　【时郑贵妃日有宠而王皇后多疾左右咸窃意后崩贵妃即正中宫位其子为太子中允黄辉皇长子讲官也从内侍防窥得其状谓徳完曰此国家大事旦夕不测书之史册谓朝廷无人徳完乃属具草及是上之疏入帝震怒立下诏狱拷讯尚书李戴御史周盘等连疏论救忤防切责御史夺俸有差阁臣沈一贯方在告力疾草奏为徳完解帝亦不怿命杖徳完百除其名复传谕廷臣诸臣为皇长子耶为徳完也如为皇长子慎无凟扰必欲为徳完则再迟册立一嵗廷臣乃不复言】质实【黄辉字平倩南充人李戴字仁夫延津人周盘泽州人】
　　两畿盗起
　　【频年灾旱又苦矿税兵民多起为盗浙人赵一平以妖术倡乱窜徐州与其党孟化鲸等招集亡命自称宋后署伪官期明年二月诸方并起事觉伏诛时鳯阳巡抚李三才再疏陈矿税之害言陛下爱珠玉民亦慕温饱陛下爱子孙民亦恋妻孥奈何崇聚财贿而使小民无朝夕之安又言近日奏章凡及矿税悉置不省此宗社存亡所闗一旦众畔土崩小民皆为敌国陛下即黄金盈箱明珠填屋谁为守之皆不报】质实【赵一平妖术倡乱明实录赵一平浙之山阴人素习邪术俶诡喜乱会丽水妖妇王氏假称佛号与义鸟奸吏陈天宠传香滛聚煽惑浙东其夫死一平夤缘妻之造指南经妖书令其党分投两都省署同日布散簧鼓人心党获惧诛改姓名曰古元逃窜徐州结纳无赖猖狂大言已而流寓杭城诵经聚众拒捕杀人变姓名亡命沧瀛间至寳坻为千户刘文所擒械京师即讯狱具一平王氏天宠皆戮西市枭首狗众余党各论斩枷示遣戌有差李三才字道南顺天通州人】
　　【辛丑】二十九年春二月赈大同宣府饥
　　【蠲免二府本年应征钱粮】
　　夏五月罢山西巡抚魏允贞
　　【中官张忠孙朝先后领山西矿税诛求百方允贞每事裁抑疏暴其罪朝怒劾允贞抗命阻挠帝留允贞疏不下而下朝疏于部院将加谴责吏部尚书李戴都御史温纯力争允贞贤请下允贞疏平议帝并留中山西军民数千人诣阙为允贞讼寃言官亦连章论救帝置不问允贞父年九十余乃乞归侍养廷议以税使害民非允贞不能制固留之允贞请益力听归】
　　旱
　　【畿辅山东河南赤地数千里吏部尚书李戴等条上旱灾封事言自去年六月不雨至今三辅嗷嗷民不聊主草木既尽剥及树皮夜窃成羣兼以昼刼道殣相望村空无烟据巡抚汪应蛟掲称坐而待赈者十八万人过此以徃夏麦已枯秋种未布使百姓坐而待死更何忍言使百姓不肯坐而待死又何忍言加以频值外警连兴倾国之师车殆马烦行赍居送按丁増调践畆加租此时赋税之役比二十年以前不啻倍矣而矿税之议烦兴貂珰之使四出不论地有与无有包矿包税之苦不论民愿与否有派矿派税之苦指其屋而挟之曰彼冇矿则家立破矣彼漏税则槖立倾矣以无可查稽之数用无所顾畏之人行无天理王法之事大畧以十分为率入于内帑者一尅于中使者二瓜分于防随者三指骗于土棍者四而地方之供应嵗时之餽遗驿递之骚扰与夫不才官吏指以为市者不与焉陛下但知利源易开中贵易信岂知彼剥害小民至于如此亦岂知今日苦矿苦税之民即是前日被灾被兵之民重累叠困咨嗟愁怨至于如此不报】
　　六月法司请热审不报
　　【嗣后数年每请皆不报狱囚久系多死】
　　秋八月复以李成梁镇辽东
　　【成梁去辽十年之间更易八帅邉备益弛防总兵马林获罪沈一贯言成梁虽老尚堪将兵乃命再镇辽东年已七十六矣时土黙特察防及巴图已死冦掠渐稀而开原广宁复设马木二市诸部躭市赏利争就欵以故成梁再镇八年辽左少事】质实【复设马木二市先是泰宁朶顔福余诸部屡犯邉后朶顔小岱青悔祸欵塞请开木市于义州帝之二十三年辽东巡抚李化龙疏言其利廷议从之未几遂罢并罢马市小岱青复为冦至是成梁力请复之后以为常　察防旧作长昻巴图旧作把吐小岱青旧作小歹青今并改】
　　九月河决开封归徳
　　【开封归徳二府大水商邱等处黄河水发冲决萧家口一百余丈全河皆南注原行河身顷刻变为平沙商贾舟不暇解维尽涸平沙之上商邱虞城夏邑多被渰没】
　　赵志皋卒
　　【志皋为首辅年七十余耄矣柔弱为朝士所轻日本封贡议起石星力主之志皋亦冀无事相与应和及封事败劾星者必及志皋志皋每被言辄疏辩求退然志皋才气不如沈一贯张位而醇谨过之时帝益怠荒章疏沈阁官僚旷阙志皋亦颇论諌特以石星之故物议丛焉其乞休疏凡八十余上俱不许在告四年至是卒于邸舎】
　　赈贵州饥
　　【贵州巡抚郭子章言六月十八日贵阳府定番地震自酉至戍有声如雷黔东诸府卫及黄平五司自正月不雨至于六月思南府大雨婺川县大雨氷雹交作城内水深数尺去年苦兵今年苦饥黔东忧旱黔南忧水军民重困议将湖广四川二省协济拖欠钱粮如数征解以赈全黔户部如议请报可】质实【定番州明成化中置程番府神宗时置州属贵阳府今因之如是】
　　以前礼部尚书沈鲤朱赓并兼东阁大学士预机务【鲤素鲠亮前在礼部持典礼多所建白申时行衔鲤不附已深忌之一日鲤请告时行遽拟旨放归帝曰沈尚书好官奈何使去传防谕留帝有意大用鲤防言沈尚书不晓人意内防密告鲤鲤拒之曰禁中语非所敢闻卒引疾归赓充讲官时宫中方兴土木治苑囿赓因讲宋史极言花石纲之害帝为悚然累迁礼部尚书遭继母防去至是赵志皋卒沈一贯请増置阁臣帝素虑大臣植党欲用林居及久废者遂诏鲤与赓以原官入阁防预机务】
</div>
    <div class="pagination">
<a href="御定资治通鉴纲目三编_page53.html">上一页</a><span>...</span><a href="御定资治通鉴纲目三编_page49.html">49</a><a href="御定资治通鉴纲目三编_page50.html">50</a><a href="御定资治通鉴纲目三编_page51.html">51</a><a href="御定资治通鉴纲目三编_page52.html">52</a><a href="御定资治通鉴纲目三编_page53.html">53</a><span class="current-page">54</span><a href="御定资治通鉴纲目三编_page55.html">55</a><a href="御定资治通鉴纲目三编_page56.html">56</a><a href="御定资治通鉴纲目三编_page57.html">57</a><a href="御定资治通鉴纲目三编_page58.html">58</a><a href="御定资治通鉴纲目三编_page59.html">59</a><span>...</span><a href="御定资治通鉴纲目三编_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
