<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 292 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 292 页/共 334 页</h1>
    <div class="content">62乙未，进李克用爵晋王，〔自陇西郡王进爵晋王。〕加李罕之兼侍中，以河东大将盖寓领容管观察使；〔盖，古盍翻。领，遥领也。〕自余克用将佐、子孙并进官爵。克用性严急，左右小有过辄死，无敢违忤；惟盖寓敏慧，能揣其意，〔忤，五故翻。揣，初委翻。〕婉辞裨益，无不从者。克用或以非罪怒将吏，寓必阳助之怒，克用常释之；有所谏诤，必征近事为喻；由是克用爱信之，境内无不依附，权与克用侔。朝廷及邻道遣使至河东，其赏赐赂遗，先入克用，次及寓家。朱全忠数遣人间之，〔遗，于季翻。数，所角翻。间，古苋翻。〕及扬言云盖寓已代克用，而克用待之益厚。〔自古英雄之争天下，必倚勇智之士以为用；而出入左右，伺候颜色者，亦有敏慧软媚之人，若盖寓之于李克用是也。〕
63丙申，王建攻东川，别将王宗弼为东川兵所擒，〔路振九国志曰：王宗弼掠地飞乌，为顾彦晖所获。〕顾彦晖畜以为子。〔畜，吁玉翻。〕戊戌，通州刺史李彦昭将所部兵二千降于建。〔通州，今之达州。李彦昭亦凤翔将。〕
64李克用遣掌书记李袭吉入谢恩，〔景凤元年，行军府置掌书记；开元以后，诸节镇皆置之；掌朝觐、聘慰、荐祭祀、祈祝之文，与号令、升绌之事。〕密言于上曰：「比年以来，〔比，毘至翻。〕关辅不宁，〔关，谓蒲、潼、陇、蜀、蓝田诸关。辅，谓三辅。关内，即汉三辅之地。〕乘此胜势，遂取凤翔，一劳永逸，时不可失。臣屯军渭北，专俟进止。」上谋于贵近，或曰：「茂贞复灭，〔复，扶又翻；下同。〕则沙陀大盛，朝廷危矣！」上乃赐克用诏，褒其忠款，〔款，诚也。〕而逜：「不臣之状，行瑜为甚。自朕出幸以来，茂贞、韩建自知其罪，不忘国恩，职贡相继，且当休兵息民。」克用奉诏而止。既而私于诏使曰：「观朝廷之意，似疑克用有异心也。然不去茂贞，〔去，羌吕翻。〕关中无安宁之日。」〔其后李茂贞再犯京师，克用亦不能救矣。〕又诏免克用入朝，将佐或言：「今密迩阙庭，岂可不入见天子！」〔见，贤遍翻。〕克用犹豫未决，盖寓言于克用曰：「向者王行瑜辈纵兵狂悖，〔悖，蒲妹翻，又蒲没翻。〕致銮舆播越，百姓奔散。今天子还未安席，人心尚危，大王若引兵渡渭，窃恐惊骇都邑。〔盖寓言李克用既不可释兵入朝，若以众入，是复邠、岐、华三帅之事耳。〕人臣尽忠，在于勤王，不在入觐，愿熟图之！」克用笑曰：「盖寓尚不欲吾入朝，况天下之人乎！」乃表称：「臣总帅大军，〔帅，读曰率。〕不敢径入朝觐，且惧部落士卒侵扰渭北居人。」辛亥，引兵东归。表至京师，上下始安。诏赐河东士卒钱三十万缗。克用既去，李茂贞骄横如故，〔横，下孟翻。〕河西州县多为茂贞所据，〔河西，谓凉、瓜、沙、肃诸州。〕以其将胡敬璋为汀西节度使。
65朱全忠之去兖州也，〔朱琼死而全忠还。〕留葛从周将兵守之，朱瑾闭城不复出。从周将还，乃扬言「天平、河东救兵至，引兵西北邀之，」夜半，潜归故寨。瑾以从周精兵悉出，果出兵攻寨。从周突出奋击，杀千余人，擒其都将孙汉筠而还。
66加镇海节度使钱镠兼侍中。
68朱瑄、朱瑾屡为朱全忠所攻，民失耕稼，财力俱弊。告急于河东，李克用遣大将史俨、李承嗣将数千骑假道于魏以救之。〔史俨、李承嗣自此遂与朱瑾入淮南矣。〕
69安州防御使家晟〔姓苑：家姓，周大夫家父之后；又鲁公族有子家氏。〕与朱全忠亲吏蒋玄晖有隙，恐及祸，与指挥使刘士政、兵马监押陈可璠将兵三千袭桂州，杀经略使周元静而代之。〔自安州远袭桂州而克之者，江、湘城邑荒残，守兵单弱，道无邀截之患，桂人不意其至，遂杀其帅而代之。璠，孚袁翻。〕晟醉侮可璠，可璠手刃之，推士政知军府事，可璠自为副使。诏即以士政为经〔【章：十二行本「经」上有「桂管」二字；乙十一行本同；孔本同；退斋校同。】〕畈使。玄，晖吴人也。〔为刘、陈又为马殷所并张本。〕
三年〔（丙辰、八九六）〕
1春正月，西川将王宗夔攻拔龙州，杀刺史田昉。〔此时龙州当属李茂贞。昉，方往翻。〕
2丁已，刘建锋遣都指挥使马殷将兵讨蒋勋，攻定胜寨，破之。〔去年，蒋勋遗兵守定胜寨。〕
3辛未，安仁义以舟师至湖州，欲渡江应董昌，〔安仁义自润州以舟师至湖州，何从而渡江哉！盖欲自湖州舟行入柳浦而渡西陵耳，然钱镠在杭，未容得至西陵。〕钱镠遣武勇都指挥使顾全武、都知兵马使许再思守西陵，仁义不能渡。昌遣其将汤臼守石城，〔会稽志：石城山在山阴县东北三十里。〕袁邠守余姚。
4闰月，克用遣蕃、汉都指挥使李存信〔此又是一段起事；「克用」之上当有「李」字。〕将万骑假道于魏以救兖、郓军于莘县。朱全忠使人谓罗弘信曰：「克用志吞河朔，师还之日，贵道可忧。」存信戢众不严，〔戢，则立翻。〕侵暴魏人，弘信怒，发兵三万夜袭之。存信军溃，退保洺州，丧士卒什二三，〔按九域志，莘县西距魏州九十里。罗夕信欲袭李存信，亦必朝出军而后能乘夜而至；李存信之败，斥候不明故也。丧，息浪翻。〕委弃资粮兵械万数；史俨、李承嗣之军隔绝不得还。弘信自是与河东绝，专志于汴。全忠方图兖、郓，畏弘信议其后，弘信每有赠遗，〔遗，于季翻。〕全忠必对使者北向拜授之，曰：「六兄于予，倍年以长，固非诸邻之比。」〔「授」当作「受」。罗弘信，第六。记曲礼：年长以倍，则父事之。朱全忠岂知礼者﹖缪为恭敬以离并、魏之交耳。长，知两翻。诸邻，谓与宣武邻道诸帅也。〕弘信信之，全忠以得专意东方。〔谓专意攻兖、郓也。〕
5丁亥，果州刺史张〔【严：「张」改「周」。】〕雄降于王建。〔宋白曰：果州南充郡，刘璋初分垫江已上置巴郡，理此。建安六年，璋改郡为巴西，徙理阆中。今郡在嘉陵江之西。魏平蜀，于今州北三十七里石苟埧置南宕渠郡，其县亦移就郡理。隋废郡，并入阆中，复为巴西县地，仍移巴西县，理安汉城。开皇十八年，改为南充县。唐武德四年，分置果州，以郡南八里有果山为名。〕
6二月，戊辰，顾全武、许再思败汤臼于石城。〔败，补迈翻；下同。〕上用杨行密之请，赦董昌，复其官爵；钱镠不从。
7以通王滋判侍卫诸将事。〔通王滋，宣宗子。〕
8朱全忠荐兵部尚书张浚，上欲复相之；李克用扛请发兵击全忠，且言「浚朝为相，臣则多至阙庭！」〔观李克用此表，谓非胁君，吾不信也。〕京师震惧，上下诏和解之。
9三月，以天雄留后李继徽为节度使。
10保大节度使李思孝表请玫仕，荐弟思敬自代，诏以思孝为太师，致仕，思敬为保大留后。
11朱全忠遣庞师古将兵伐郓州，败郓兵于马颊，〔马颊，禹疏九河之一也。水经注：济水自须昌县北径鱼山东，左合马颊水；水首受济，西北流，历安民山，北，又径桃城东，又东北径鱼山南，又东注于济，曰马颊口。败，补迈翻。〕遂抵其城下。
12己酉，顾全武等攻余姚，明州刺史黄晟遣兵助之；董昌遣其将徐章救余姚，全武击擒之。
13夏，四月，辛酉，河涨，将毁滑州城，朱全忠命决为二河，夹滑城而东，为害滋甚。
14李克用击罗弘信，〔报李存信之败也。〕攻洹水，〔洹，于元翻。〕杀魏兵万余人，进攻魏州。
15武安节度使刘建锋既得志，〔小人之器易盈，刘建锋甫得长沙，已得志矣。〕嗜酒，不亲政事。长直兵陈赡妻美，建锋私之，赡袖铁挝击杀建锋；诸将杀赡，迎行军司马张佶为留后。佶将入府，马忽踶啮，伤左髀。〔佶，巨乙翻。踶，大计翻。啮，五结翻。〕时马殷攻邵州未下，〔是年正月，刘建锋遣马殷攻邵州。〕佶谢诸将曰：「马公勇而有谋，宽厚乐善，吾所不及，真乃主也。」〔乃，汝也。乐，音洛。〕乃以牒召之。殷犹豫未行，听直军将姚〔【章：十二行本「姚」上有「汝南」二字；乙十一行本同；孔本同；张校同。】〕彦章说殷曰：「公与刘龙骧、张司马，一体之人也，〔听，读曰厅。直厅事之军将也。刘建锋、张佶、马殷同在孙儒军中，儒败，三人者謟力成军以取湖南，故彦章云然。路振曰：干符中，黄巢乱，诏遣忠武决胜指挥使孙儒、龙骧指挥使刘建锋戍淮西，隶秦宗权。宗权为巢所败，遂降之，儒等皆为所胁制。〕今龙骧遇祸，司马伤髀，天命人望舍公肖谁属哉！」〔属，之欲翻。〕殷乃仗亲从都副指挥使李琼留攻邵州，〔从，才用翻。〕径诣长沙。
16淮南兵与镇海兵战于皇天荡，〔大江过升州界，浸以深广，自老鹳觜渡白沙，潢阔三十余里，俗呼为皇天荡。是时淮南兵既败浙兵于皇天荡，遂围苏州，则非前所言皇天荡矣。宋熙宁三年，昆山人郏亶上疏言水利，谓长洲县界有长荡、黄天荡，其水上承湖，下通海，正淮、浙兵战处也。〕镇海兵不利，杨行密遂围苏州。
17钱镠、锺传、杜洪畏杨行密之强，皆求援于朱全忠；〔其后锺、杜皆不能保其土，而钱氏独传子及孙，以此知有国有家者，久近存乎其人。〕全忠遣许州刺史朱太恭将兵万人渡淮，听以便宜从事。
18董昌使人觇钱镠兵，〔觇，丑廉翻。〕有言其强盛者辄怒，斩之；言兵疲食尽，则赏之。戊寅，袁邠以余姚降于镠；顾全武、许再思进兵至越州城下。五月，昌出战而败，婴城自守，全武等围之。昌始惧，去帝号，〔去，羌吕翻。〕复称节度使。
20马殷至长沙，张佶肩舆入府，坐受殷拜谒，已，乃命殷升听事，以留后让之，即趋下，帅将吏拜贺，〔坐受拜谒，留后受将校牙参之礼；帅将吏拜贺，行军司马贺新留后之礼。帅，读曰率。〕复为行军司马代殷将兵攻邵州。
21癸未，苏州常熟镇仗陆郢以州城应杨行密，虏刺史成及。行密阅及家所蓄，惟图书、药物，贤之，归，署行军司马。及拜且泣曰：「及百口在钱公所，失苏州不能死，敢求富贵！愿一身易百口之死！」吊佩刀欲自刺。〔刺，七亦翻。〕行密遽执其手，止之，馆于府舍。〔馆，古玩翻。〕其室中亦有兵仗，行密每单衣诣之，与之共饮膳，无所疑。〔使杨行密待俘虏皆如成及，不亦泛乎﹖是必有所见也。〕
钱镠闻苏州陷，急召顾全武，使趋西陵备行密，〔趋，七喻翻。既恐其得苏而乘胜攻杭，又恐其自海道趋西陵也。〕全武曰：「越州贼之根本，柰何垂克弃〔【章：十二行本「弃」上有「而」字；乙十一行本同；孔本同。】〕之！请先取越州，后复苏州。」畆从之。〔史言顾全武颇识用兵先后。〕
22淮南将朱延寿奄至靳州，围其城。大将贾公铎方猎，不得还，伏兵林中，命勇士二人衣羊皮夜入延寿所，掠羊群，潜入城，约夜半开门举火为应，复衣皮反命。〔衣，于既翻。〕公铎如期引兵至城南，门中火举，力战，突围而入。延寿惊曰：「吾常恐其溃围而出，反溃围而入，如此，城安可猝拔！」乃白行密，求军中与公铎有旧者持誓书金帛往说之，许以婚。〔说，式芮翻。〕寿州团练副使柴再用请行，临城与语，为陈利害。〔为，于伪翻。〕数日，公铎及刺史冯敬章请降。以敬章为左都押牙，〔淮南左都押牙也。〕公铎为右监门卫将军。〔此是领环卫官。僖宗光启三年，冯敬章陷蕲州，至是降。路振九国志曰：贾铎生于上蔡，叛秦宗权，渡淮，遇故人冯敬章，导之袭破蕲春，推敬章为帅，铎为牙将，堑城砺兵以自固。〕延寿进拔光州，杀刺史刘存。〔杨行密自此全有淮南之地。〕
23崔昭纬复求救于朱全忠。戊子，遣中使赐昭纬死，行至荆南，追及，斩之，中外咸以为快。〔崔昭纬结邠、岐以杀杜让能、韦昭度、李溪，卒亦以杀其身；朋比为奸，果何益哉！〕
24荆南节度使成汭与其将许存泝江略地，尽取滨江州县，武泰节度使王建肇弃黔州，收余众保丰都。〔丰都，汉巴郡枳县地，后汉置平都县，因山以名县也。梁置临江郡，隋废郡为县。义宁二年，分临江置丰都县。唐属忠州。九域志：在州西九十里。〕存又引兵西取渝、涪二州，汭以其将赵武为黔中留后，存为万州刺史。
汭知存不得志，使人诇之，曰：「存不治州事，日出蹴鞠。」汭曰：「存将逃走，先匀足力也。」〔诇，古迥翻，又翾正翻。治，直之翻。蹴，子六翻。鞠，居六翻。蹴，蹋也；鞠球也。颜师古曰：鞠以皮为之，实以毛。崔豹曰：蹴鞠起黄帝，习用兵之势。匀，于伦翻。〕遣兵袭之，存弃城走；〔成汭不见容于张緕，而己又不能容许存；忌贤疾能，常人之情也。〕其众稍稍归之，屯于茅。〔，必驾翻。蜀人谓平川为。宋白曰：渝州江津县有茅驿。〕赵武数攻丰都，王建肇不能守，〔文德元年，王建肇得黔中节，今败走。数，所角翻。〕与存皆降于王建。建忌存勇略，欲杀之，掌书记高烛曰：「公方总揽英雄以图霸业，彼穷来归我，柰何杀之！」建使戍蜀州，阴使知蜀州王宗绾察之。宗绾密言存忠勇谦谨，有良将才，建乃舍之，更其姓名曰王宗播，〔更，工衡翻。〕而宗绾竟不仗宗播知其免己也。播元从孔目官柳修业，每劝宗播慎静以免祸。〔从，才用翻。〕其后宗播为建将，遇强敌，诸将所惮者以身先之，〔先，悉荐翻。〕及有功，辄称病，不自伐，由是得以功名终。
25甲午，夜，顾全武急攻越州，乙未旦，克其外郭，董昌犹据牙城拒之。戊戌，镠遣昌故将骆团绐昌云：「奉诏，令大王致仕归临安。」昌乃送牌印，出居清道坊。〔今越州牙城外东街犹有桥曰清道桥。〕己亥，全武遣武勇都监使吴璋以舟载昌如杭州，至小江南，斩之，〔据新书董昌传，小江，西江也，盖钱清江也，源出诸暨县界，东流过钱清镇，又东入于海，去越州四十五里，又西至杭州八十里。光启二年，董昌得越州，至是而亡。监，古衔翻。〕并其家三百余人，宰相李邈、蒋緕以下百余人。昌在围城中，贪吝日甚，口率民间钱帛，〔计口而率之。〕减战士粮。及城破，库有〔【章：十二行本「有」下有「金帛」二字；乙十一行本同；孔本同；退斋校同。】〕杂货五百间，仓有粮三百万斛。钱镠传昌首于京师，散金帛以赏将士，开仓以振贫乏。
26李克用攻魏博，侵掠徧六州。〔魏、博、贝、卫、澶、相六州。〕朱全忠召葛从周于郓州，使将兵营洹水以救魏博，〔葛从周，汴之骑将也。沙陀便于鞍马，故召使敌之。〕留庞师古攻郓州。六月，克用引兵击从周，汴人多凿坎于陈前，〔陈，读曰阵。〕战方酣，克用之子铁林指挥使落落马遇坎而踬，〔踬，陟利翻。〕汴人生擒之；〔考异曰：唐太祖纪年录、薛居正五代史武皇纪、实录，禽落落皆在七月。葛从周、李存信传在五月。今从梁太祖纪。〕克用自往救之，马亦踬，几为汴人所获；克用顾射汴将一人，毙之，〔几，居依翻。射，而亦翻。〕乃得免。克用请修好以赎落落，全忠不许，以与罗弘信，使杀之。〔罗弘信既杀李克用之子，则与克用为深仇，而汴、魏之交益固矣；此全忠之术也。好，呼到翻。〕克用引军还。
葛从周自洹水引兵济河，屯于杨刘，复击郓，〔复，扶又翻。〕及兖、郓、河东之兵战于故乐亭，破之。兖、郓属城皆为汴人所据，屡求救于李克用，克用发兵赴之，为罗弘信所拒，不得前，兖、郓由是不振。
27初，李克用屯渭北，〔谓自邠宁还屯渭北时也。〕李茂贞、韩建惮之，事朝廷礼甚恭。克用去，〔谓归河东也。〕二镇贡献渐疏，表章骄慢。上自石门还，于神策两军之外，更置安圣、捧宸、保宁、宣化等军，选补码万人，使诸王将之；嗣延王戒丕、嗣覃王嗣周又自募麾下数千人。茂贞以为欲讨己，语多怨望，嫌隙日构。茂贞亦勒兵扬言欲诣阙讼冤；京师士民争亡匿山谷。上龠通王滋及嗣周、弁丕分将诸军以卫近畿，戒丕屯三桥。茂贞遂表言「延王无故称兵讨臣，臣今勒兵入朝请罪。」〔考异曰：薛居正五代丈：「五月，制授茂贞东川节度使，仍命通王、覃王治禁军于阙下，如茂贞违诏，即讨之。茂贞惧，将赴镇。王师至兴平，夜，自惊溃，茂贞因出乘之，官军大败。」唐补纪曰：「五月，朝廷除覃王为凤翔节度使，除茂贞为兴元节度使。茂贞拒命不发，亦无向阙之心，自是京国人心惊忧，出投郊垧，京城为之一空，上潜谋行幸。」按实录、新、旧纪诸书，茂贞未尝除东川，薛史误。移镇兴元，乃景福二年事，唐补纪误。今从实录。〕上遽遣使告急于河东。丙寅，茂贞引兵逼京畿，覃王与战于娄馆，官军败绩。〔娄馆，盖在京兆兴平县西。考异曰：旧纪：「是月，茂贞请入觐，上俴通王、覃王、延王分统四军以卫近畿。丙寅，凤翔军犯京畿，覃王拒之于娄馆，接战不利。」实录：「命延王部神策诸军于三桥防遏。茂贞上言：『延王称兵讨臣，臣有何罪！』言将朝觐。丙寅，李茂贞大军犯京师，覃王拒之于娄馆，王师战不利。」新纪：「六月，庚戌，李茂贞犯京师，嗣延王戒丕御之，丙寅，及茂贞战于娄馆，败绩。」今从旧纪。
秋，七月，茂贞进逼京师。〔果如李克用之言。〕延王戒丕曰：「今关中藩镇无可依者，不若自鄜州济河，幸太原，〔自鄜州济河，道汾、隰至太原，路甚回远，以韩建在华州，李茂贞养子继瑭在同州，不敢由同州出河中也。鄜，音夫。〕臣请先往告之。」辛卯，诏幸鄜州；壬辰，上出至渭北；韩建遣其子从允奉表请幸华州，上不许。〔华，户化翻。〕以建为京畿都指挥、安抚制置及开通四面道路、催促诸道纲运等使。而建奉表相继，上及从官亦惮远去，〔从，才用翻。〕癸已，至富平，遣宣徽使元公讯召建，面议去留。甲午，建诣富平见上，顿首涕泣言：「方今藩臣跋扈者，非止茂贞。陛下若去宗庙园陵，远巡边鄙，臣恐车驾济河，无复还期。今华州兵力虽微，控带关辅，亦足自固。臣积聚训厉，十五年矣，〔按韩建从鹿晏弘至兴元之时，僖宗在蜀，遂奔行在，中和四年也。僖宗还长安，光启元年也。建刺华州，当在此时，至是纔十二年耳。〕西距长安不远，〔九域地：华州西至长安一百五十里。〕愿陛下临之，以图兴复。」上乃从之。乙未，宿下邽；丙申，至华州，〔九域志：自富平至下邽三十五里。自下邽至华州六十五里。〕以府署为行宫；建视事于龙兴寺。茂贞遂入长安，自中和以来所葺宫室、市肆，燔烧俱尽。〔黄巢之乱，宫室燔毁，中和以来，留守王徽补葺粗完。襄王之乱，又为乱兵所焚，及僖宗还京，复加完葺。上出石门，重罹烧爇，还又葺之，至是为茂贞所燔。〕
乙已，以中书侍郎、同平章事崔胤同平章事，充武安节度使。上以胤，崔昭纬之党也，故出之。
28丙午，以翰林学士承旨、尚书左丞陆扆为户部侍郎、同平章事。扆，陕人也。〔扆，隐岂翻。陕，失冉翻。〕
29水部郎中何迎〔新书百官志：水部郎中，属工部尚书，掌津济、船舻、渠梁、堤堰、沟洫、渔捕、运漕、碾硙之事。此时惟具官，不复能举其职矣。〕表荐国子毛诗博士襄阳朱朴，才如谢安，〔唐制：国子监置五经博士各二人，掌以其经之学教国子。周易、尚书、毛诗、左氏春秋、礼记为五经。〕道士许岩士亦荐朴有经济才。上连日召对，朴有口辩，上悦之，曰：「朕虽非太宗，得卿如魏征矣！」赐以金帛，并赐何迎。
30以徐彦若为大明宫留守，兼京畿安抚制置等使。
31杨行密表请上迁都江淮，王建请上幸成都。〔皆欲迎天子，挟之以令诸侯。〕
32宰相畏韩建，不敢专决政事。八月，丙辰，诏建关议朝政；建上表固辞，乃止。〔韩建非避权势者，目不知书，故辞耳。朝，直遥翻。上，时掌翻。〕
韩建移檄诸道，令共输资粮诣行在。李克用闻之，叹曰：「去岁从余言，岂有今日之患！」〔谓欲讨李茂贞，上不许也。〕又曰：「韩建天下痴物，为贼臣，弱帝室，〔为，于伪翻。〕是不为李茂贞所擒，则为朱全忠所虏耳！」因奏将与邻道发兵入援。〔曰将入援，亦虚言耳。〕
33加钱镠兼中书令。
34癸丑，以王建为凤翔西面行营招讨使。〔欲使王建讨李茂贞也。〕
35甲寅，以门下侍郎、同平章事王搏同平章事，充威胜节节度使。〔先是已升浙东观察使为威胜节度使。方镇表：宁元年，以干州置威胜军节度。参考下文，则朝议以董昌已诛，欲以王搏代镇浙东。然则此时藩镇有两威胜军邪﹖〕
36上愤天之乱，思得奇杰之士不次用之。国子博士朱朴自言：「得为宰相，月余可致太平。」上以为然。乙丑，以朴为左谏议大夫、同平章事。〔考异曰：旧传曰：「朴腐儒，木强无他才伎。道士许士出入禁中，常依朴为奸利，从容一前，荐朴有经济才。昭宗召见，对以经义，甚悦，即日拜平章事。在中书，与名公齿，笔札议论，动为笑端。」唐补纪曰：「朴亦有文词，托识诸王下吏人以通意旨，言：『方今宰相皆非时才，致令宗社不安，频有倾动；若使朴在相位，月余能致太平。』诸王以为然，乃奏天听。翌日，宣唤，顾问机宜，便入中书，令参知政事。诸相座愕然莫测，听其筹谟；经四五月，并无所闻，遂贬出岭外。」按朴虽庸鄙，恐不如旧传所云。唐补史亦恐得之传闻，非详实。今从新传。〕朴为人庸鄙迂僻，无他长。制出，中外大惊。
37丙寅，加韩建兼中书令。
38九月，庚辰，升福建为威武军，以观察使王潮为节度使。
39以湖南留后马殷判湖南军府事。殷以高郁为谋主，郁，扬州人也。殷畏杨行密、成汭之强，议以金帛结之郁曰：「成汭不足畏也。行密公之雠，〔言马殷从孙儒攻杨行密，积年交战，已为仇雠。〕虽以万金赂之，安肯为吾援乎！不若上奉天子，下奉〔【章：乙十一行本「奉」作「抚」；孔本同；张校同。】〕士民，训卒厉兵，以修霸业，则谁与为敌矣。」殷从之。〔史言马殷能用高郁以保据湖南。〕
40崔胤出镇湖南，〔出崔胤为武安节度，见上。〕韩建之志也。胤密求援于朱全忠，且教之营东都宫阙，表迎车驾。全忠与河南尹张全义表请上迁都洛阳，全忠仍请以兵二万迎车驾，且言崔胤忠臣，不宜出外。韩建惧，复奏召胤为相，遣使谕全忠以且宜安静，全忠乃止。乙未，复以胤为中书侍郎、同平章事。〔崔胤自此与朱全忠相为表里。考异曰：旧传：「胤检校兵部尚书、岭南东道节度使。胤密致书全忠求援，全忠上疏理之。胤已至湖南，复召拜平章事。」新传，「纬以罪诛，罢为武安节度使，陆扆当国。时南、北司各树党结藩镇，胤素厚朱全忠，委心结之。全忠为言胤有功，不宜处外，故还相而逐扆。」按胤出为清海节度使在后，非此年，旧传误。今从实录。〕以翰林学士承旨、兵部侍郎崔远同平章事。远，琪弟玙之孙也。〔崔琪见二百四十六卷开成五年。琪，居勇翻。玙，音余。〕
丁酉，贬中书侍郎、同平章事陆扆为硖州刺史。〔考异曰：旧传曰：「九月，覃王率师送徐彦若赴凤翔。师之起也，扆坚请曰：『播越之后，国步初集，不宜与近辅交恶，必为他盗所窥。加以亲王统兵，物议腾口，无益于事，祗贻后患。』昭宗已发兵，怒扆沮议，是月十九日，责授硖州刺史。师出，果败，车驾出幸。」按此乃景福二年杜让能讨凤翔事，时扆未为相。旧传误，新传亦同。今从实录。〕崔胤恨扆代己，〔事见上。〕诬扆，云党于李茂贞而贬之。
己亥，以朱朴兼判户部，凡军旅财赋之事，上一以委之。以孙偓为凤翔四面行营都统，又以前定难节度使李思谏为静难节度使，兼副都统。〔皆欲使之讨李茂贞。难，乃旦翻。〕
41以保大留后李思敬为节度使。
42河东将李存信攻临清，败汴将葛从周于宗城北，〔败，补迈翻；下同。〕乘胜至魏州北门。〔九域志：临清县在魏州北一百五十里。宗城县在魏州西北一百七十里。〕
43冬，十月，壬子，加孙偓行营节度、招讨、处置等使。〔处，昌吕翻。〕丁已，以韩建权知京兆尹，兼把截使。〔考异曰：李巨川许国公勤王录：「十一月十日，敕命公权知京兆尹，并充把截使。」实录作癸丑。是月戊申朔今从勤王录。〕戊午，李茂贞上表请罪，愿得自新，仍献助修宫室钱；〔考异曰：旧纪、实录皆云茂贞进钱十五万，助修京阙。按十五万乃百五十贯，太少，盖脱「贯」字耳。〕韩建复佐佑之，〔复，扶又翻；下同。〕竟不出师。
44钱镠令两浙吏民上表，请以镠兼领浙东；朝廷不得已，复以王抟为吏部尚书、同平章事，以镠为镇海、威胜两军节度使。〔钱镠自此遂跨有浙东、西。〕丙子，更名威胜曰镇东军。〔更，工衡翻。〕
45李克用自将攻魏州，败魏兵于白龙潭，〔按薛史梁太祖纪：「干化元年，九月，丙辰，幸魏县。戊辰，幸邑西白龙潭。」则其地在魏县西也。〕追至观音门。〔薛史，魏州罗城西门曰观音门，晋天福五年闰三月，改曰金明门。〕朱全忠复遣葛从周救之，屯于洹水，全忠以大军继之，克用乃还。
46加河中节度使王珂同平章事。
47十一月，朱全忠还大梁，复遣葛从周东会庞师古，攻郓州。
48湖州刺史李师悦求旌节，诏置忠国军于湖州，以师悦为节度使。赐告身旌节者未入境，戊子，师悦卒。杨行密表师悦子前绵州刺史彦徽知州事。〔考异曰：实录：「干宁二年，四月，忠国节度使李师悦卒，以其孙彦徽知留后。」今从新纪、十国纪年。〕
49淮南将安仁义攻婺州。
50十二月，东川兵焚掠汉、眉、资、简之境。〔汉、眉、资、简四州，皆西川，皆西川巡属。〕
51清海节度使薛王知柔行至湖南，广州牙将卢琚、谭弘閗据境拒之，使弘圮守端州。弘閗结封州刺史刘隐，许妻以女。隐伪许之，托言亲迎，〔閗，起里翻。妻，七细翻。迎，鱼敬翻。〕伏甲舟中，夜入端州，斩弘閗；遂袭广州，斩琚；〔按九域志，自封州东南历康州界而后至端州，自端州东至广州二百四十里。〕具军容迎知柔入视事。〔具军容以迎新帅，如承平仪注。〕知柔表隐为行军司马。
唐纪七十七〔起强圉大荒落（丁巳），尽屠维协洽（己未），凡三年。〕
昭宗圣穆景文孝皇帝中之上
干宁四年〔（丁巳、八九七）〕
1春，正月，甲申，韩建奏：「防城将张行思等〔张行思，华州防城将也。将，即亮翻。〕告睦、济、韶、通、彭、韩、仪、陈八王〔皆嗣王也。睦、韶、韩，代宗之后；彭，肃宗之后；陈，文宗之后；史皆逸其名及其世系。〕谋杀臣，劫车驾幸河中。」建恶诸王典兵，〔恶，乌路翻。〕故使行思等告之。上大惊，召建谕之；建称疾不入。令诸王诣建自陈，建表称：「诸王忽诣臣理所，不测事端。〔建言诸王为变，事出不测也。〕臣详酌事体，不应与诸王相见。」又称：「诸王当自避嫌疑，不可轻为举措。陛下若以友爱含容，请依旧制，令归十六宅，妙选师傅，教以诗书，不令典兵预政。」〔援开元、天宝旧制，不令诸王出合。〕且曰：「乞散彼乌合之兵，用光麟趾之化。」〔诗序曰：关雎之化行，虽衰世之公子，皆信厚如麟趾之时。〕建虑上不从，引麾下精兵围行宫，〔以兵胁君。〕表疏连上。〔上，时掌翻。〕上不得已，是夕，诏诸王所领军士并纵归田里，诸王勒归十六宅，其甲兵并委韩建收掌。建又奏：「陛下选贤任能，足清祸乱，何必别置殿后四军！〔四军，即安圣、捧宸、保宁、宣化也。置见上卷上年。〕显有厚薄之恩，乖无偏无党之道。〔书曰：无偏无党，王道荡荡。韩建安识书语，李巨川教之耳，宜其不免于诛也。一本「厚」下更有「有」字。〕且所聚皆坊市无赖奸猾之徒，平居犹思祸变，临难必不为用，〔难，乃旦翻。〕而使之张弓挟刃，密迩皇舆，臣窃寒心，乞皆罢。」诏〔【章：十二行本「诏」上有「遣」字；乙十一行本同；张校同；孔本有「遣」字，无「亦」字。】〕亦从之。于是殿后四军二万余人悉散，天子之亲军尽矣。捧日都头李筠，石门扈从功第一，〔石门扈从事见上卷二年。从，才用翻。〕建复奏斩于大云桥。〔复，扶又翻。大云桥，在华州大云寺前。武后时令天下诸州各置大云寺以藏大云经，着受命之符也。〕建又奏：「玄宗之末，永王璘暂出江南，遽谋不轨。〔事见肃宗纪至德元载、二载。〕代宗时吐蕃入寇，光启中朱玫乱常，皆援立宗支以系人望。〔谓吐蕃立广武王承宏、朱玫立襄王熅也，事各见前纪。援，于元翻。〕今诸王衔命四方者，乞皆召还。」〔指言延王戒丕等。〕又奏：「诸方士出入禁庭，眩惑圣听，宜皆禁止，无得入宫。」〔指言许岩士等。〕诏悉从之。建既幽诸王于别第，知上意不悦，乃奏请立德王为太子，欲以解之。丁亥，诏立德王佑为皇太子，仍更名裕。〔更，工衡翻。考异曰：「勤王录曰：「公以储副之设，国之大本，上表云云，敕宜从允，时正月十一日也。当四日之间，而储君奉冢祀，宗室归藩邸，逢头突鬓之士不入于禁门，文成、五利之徒不陈其左道，君父开悟，遐迩咏歌，入震惊，市无易肆，公之力也。」李巨川著书，矫诬善恶乃至于此！今从实录。〕
2庞师古、葛从周并兵攻郓州，朱瑄兵少食尽，不复出战，但引水为深壕以自固。辛卯，师古等营于水西南，命为浮梁。癸巳，潜决濠水。丙申，浮梁成，师古夜以中军先济。瑄闻之，弃城奔中都，〔按九域志，中都县在郓州东南六十里。〕葛从周逐之，野人执瑄及妻子以献。〔僖宗中和二年，朱瑄得郓州，至是而亡。考异曰：薛居正五代史梁太祖纪：「辛卯，营于济水之次，庞师古令诸将撤木为桥。乙未夜，师古以中军先济，朱瑄弃壁夜走，葛从周擒瑄并妻男以献。」按济水自王莽时大旱，不复能绝河而南，自是河南无济水。编遗录曰：「五月，遣骑于郓州军前追从周，径往洹水董师，以代侯言，师古留攻郓。」梁太祖实录：「四年正月，复以洹水之师大举伐郓，十五日辛卯，营其西南河外，庞师古命诸将撤木为桥以图宵济。癸巳，前军以心膂百人盗决河口，甲午，浮桥集水次。乙未夜，师古中军先济，声振壁内。朱瑄闻之，弃壁走。」编遗录：「四年正月己卯，朱瑄兵少粮尽，不敢出战，然深沟高垒，难越也。从周、师古乃取清河内小舟，采野葛草茅，索之以为巨缆，乃于其墙南建浮桥。丙申，功就，我师渡桥，朱瑄奔遁。」皆不云济水。师古去年三月己败郓兵于马颊，追至西门，据故洛亭子为寨。乙未夜先济，盖郓城下清河水，疑朱瑄引之以环城固守，故师古等为浮桥以济师。河既可决，明非自然之水也。旧纪：「癸未，庞师古陷郓州，朱瑄与妻荣氏溃围走。瑄至中都，为野人所杀，荣氏俘于军。」新纪：「丙申，全忠陷郓州。」实录：「二月，丙午朔，陷郓州，瑄至中都，为乱兵所杀，妻荣至汴为尼。」据薛史，辛卯营于济水，则癸未郓未破也。新纪云丙申陷郓，实录二月，盖约奏到。今从编遗录、新纪。〕
3己亥，罢孙偓凤翔四面行营节度等使，〔赦李茂贞，故罢凤翔四面行营。〕以副都统李思谏为宁塞节使。〔按方镇表，光化元年，更延州保塞节度为宁塞节度。〕
4钱镠使行军司马杜棱救婺州。安仁义移兵攻睦州，不克而还。〔安仁义攻婺州见上卷上年。还，从宣翻，又如字。〕
5朱全忠入郓州，以庞师古为天平留后。〔考异曰：旧纪、梁太祖实录、薛居正五代史师古传皆云师古为郓州留后。编遗录、薛史梁纪皆云「友裕」。按编遗录，「三月，丙子，以友裕为郓州留后，师古为徐州留后。」盖初以师古守郓州，后以友裕代之，而徙师古于徐州也。〕
朱瑾留大将康怀贞守兖州，与河东将史俨、李承嗣掠徐州之境以给军食。〔九域志：兖州南一百一十里，即徐州界。〕全忠闻之，遣葛从周将兵袭兖州。怀贞闻郓州已失守，汴兵奄至，遂降。二月，戈申，从周入兖州，获瑾妻子。朱瑾还，无所归，帅其众趋沂州，刺史尹处宾不纳，走保海州，〔降，户江翻。帅，读曰率。趋，七喻翻。九域志，兖州三百四十五里，东至沂州。沂，古琅邪也。沂州东至海州一百八十里。〕为汴兵所逼，与史俨、李承嗣拥州民渡淮，奔杨行密。〔光启二年，朱瑾取兖州，至是而败。〕行密逆之于高邮，表瑾领武宁节度使。〔领，遥领也。〕
全忠纳瑾之妻，引兵还，张夫人逆于封丘，〔九域志：封丘县，在汴州北六十里。〕全忠以得瑾妻告之。夫人请见之，瑾妻拜，夫人答拜，且泣曰：「兖、郓与司空同姓，约为兄弟，以小故恨望，起兵相攻，使吾姒辱于此。他日汴州失守，吾亦如吾姒之今日乎！」〔姒，详里翻。长妇曰姒，又兄弟之妻相呼曰姒，互相尊称之辞也。〕全忠乃送瑾妻于佛寺为尼，斩朱瑄于汴桥。于是郓、齐、曹、棣、兖、沂、密、徐、宿、陈、许、郑、滑、濮皆入于全忠。〔郓、齐、曹、棣，天平军；兖、沂、密，泰宁军；徐、宿，感化军；陈、许，忠武军；郑、滑、濮，宣义军。此五镇之地也。〕惟王师范保淄青一道，亦服于全忠。李存信在魏州，闻兖、郓皆陷，引兵还。
淮南旧善水战，不知骑射，及得河东、兖、郓兵，军声大振。史俨、李承嗣皆河东骁将，李克用深惜之，遣使间道诣杨行密请之；〔间，古苋翻。〕行密许之，亦遣使诣克用修好。〔好，呼到翻。〕
6戊午，王建遣邛州刺史华洪、彭州刺史王宗佑将兵五万攻东川，〔邛，渠容翻。华，户化翻。〕以戎州刺史王宗谨为凤翔西面行营先锋使，败凤翔将李继徽等于玄武。〔玄武，汉氐道县，晋改曰玄武，唐袑属梓州，宋朝改曰中江，在梓州西九十里。败，补迈翻。〕继徽本姓杨，名崇本，茂贞之假子也。
7己未，赦天下。〔考异曰：异录：「降德音，曲赦天下。」云德音即非赦。既云曲赦即不及天下。实录误也。〕
8上飨行庙。〔时驻跸华州，太常礼院请权立行庙以备告飨。〕
9庚申，王建以决云都知兵马使王宗侃为应援开峡都指挥使，将兵八千趋渝州；决胜都知兵马使王宗阮为开江防送进奉使，将兵七千趋泸州。辛酉，〔【章：十二行本「酉」作「未」；乙十一行本同。】〕宗侃取渝州，降刺史牟崇厚。癸酉，宗元拔泸州，斩刺史马敬儒，峡路始通。〔渝、泸，皆东川巡属。王建志在广地，假通峡路进奉以为名耳。趋，七喻翻。〕
凤翔将李继昭救梓州，留偏将守剑门，西川将王宗播击擒之。
10乙亥，门下侍郎、同平章事孙偓罢守本官，中书侍郎、同平章事朱朴罢为秘书监。朴既秉，所言皆不效，〔朱朴自诡月余可致太平见上卷上年。〕外议沸腾。太子詹事马道殷以天文，将作监许岩士以医得幸于上，韩建诬二人以罪而杀之，且言偓、朴与二人交通，故罢相。〔马道殷、许岩士在上左右，二相因之以白事，此必有之。〕
11诏以杨行密为江南诸道行营都统，以讨武昌节度使杜洪。〔按新书洪传。洪附朱全忠，绝东南贡献路，命杨行密讨之者以此。〕
12张售克邵州，擒蒋勋。〔潭兵攻蒋勋事浆上卷三年正月。，售巨乙翻。〕
13三月，丙子，朱全忠表曹州刺史葛从周为泰宁留后，朱友裕为天平留后，庞师古为武宁留后。〔朱全忠表以三镇授三将以树党。此时盖复改感化为武宁。〕
14保义节度使王琪攻护国节度使王珂，珂求援于李克用，珙求援于朱全忠。宣武将张存敬、杨师厚败河中兵于猗氏南；河东将李嗣昭败陕兵于猗氏，又败之于张店，遂解河中之围。〔败，补迈翻。陕，失冉翻。〕师厚，斤沟人，〔九域志，颍州万寿县有斤沟镇。万寿，唐汝阴县之百尺镇也，宋朝开宝六年置县。嗣昭，克用弟克柔之假子也。
15更名感义军曰昭武，〔更，工衡翻。〕治利州，以前静难节度使苏文建为节度使。〔难，乃旦翻。〕
16夏，四月，以同州防御使李继瑭为匡国节度使。〔考异曰：实录：「赐同州号匡国军，以防御使李继瑭为匡国节度使。」按新方镇表，干宁二年，赐同州号匡国军。王行约已尝为匡国节度使，盖行约死，继瑭但为防御使，今始复旧名耳。〕继瑭，茂贞之养子也。
17以右谏议大夫李洵为两川宣谕使，和解王建及顾彦晖。
18辛亥，钱镠遣顾全武等将兵三千自海道救嘉兴，己未，至城下，击淮南兵，大破之。〔淮南围嘉兴，始上卷二年。〕
19杜洪为杨行密所攻，求救于朱全忠，全忠遣其将聂金掠泗州，〔聂，尼辄翻，姓也。〕朱友恭攻黄州。行密遣右黑云都指挥使马珣等救黄州。黄州刺史睢章闻友恭至，弃城，拥众南保武昌寨。〔武昌，汉古县，唐属鄂州。九域志：在州东北一百八十里，今置寿昌军。〕
20癸亥，两浙将顾全武等破淮南十八营，虏淮南将士魏约等三千人。淮南将田頵屯驿亭埭，〔埭，徒耐翻。〕两浙兵乘胜逐之。甲戌，頵自湖州奔还，〔自嘉兴退军，取道湖州，还宣州。〕两浙兵追败之，〔败，补迈翻。〕頵众死者千余人。
21韩建恶刑部尚书张祎等数人，皆诬奏，贬之。〔恶，乌路翻。袆，吁韦翻。考异曰：实录：「贬刑部尚书张祎、赵崇、苏循等为衡州司马。韩建恶之，诬奏贬焉。」祎等必不皆为刑部尚书，皆贬衡州司马。实录误也。〕
22五月，加奉国节度使崔洪同平章事。
23辛巳，朱友恭为浮梁于樊港，〔武昌西三里有樊山，山下有樊溪，注于江，谓之樊口。朱友恭盖跨江为浮梁，抵樊口，以攻武昌也。〕进攻武昌寨，壬午，拔之，执瞿章，遂取黄州；考异曰：薛居正五代史梁纪：「五月丁丑，朱友恭遣使上言，大破淮寇于武昌，收复黄、鄂二州。」新纪：「壬午，全忠陷黄州，刺史瞿章死之。」朱友恭传云翟章，十国纪年作瞿章。吴录云：执刺史瞿章，当可据。〕马珣等皆败走。
24丙戌，王建以节度副使张琳守成都，〔张琳，王建之腹心。建之攻陈敬瑄也，亦使之守邛州。〕自将兵五万攻束川。更华洪姓名曰王宗涤。〔华洪累战有功，王建于是养以为子以收其力用，然杀洪之心盖已萌于此时矣。华，户化翻。〕
25六月，己酉，钱镠如越州，受镇东节钺。
26李茂贞表：「王建攻东州，连兵累岁，不听诏命。」〔王建岂特攻东川哉！李茂贞山南巡属诸州，建取之亦多矣；力不能制，欲挟天子之令以临之。」甲寅，贬建南州刺史。〔新志：武德三年，开黔南蛮，置南州。宋白曰：南州，战国时为巴国界，秦则巴郡之地，汉为江州之境。唐武德三年，割渝州之东界，置南州。〕乙卯，以茂贞为西川节度使。以覃王嗣周为凤翔节度使。
27癸亥，王建克梓州南寨，执其将李继宁。丙寅，宣谕使李洵至梓州，〔四月，李洵受命而使，六月始至。〕己巳，见建于张杷砦，建指执旗者曰：「战士之情，不可痔也。」
</div>
    <div class="pagination">
<a href="资治通鉴注_page291.html">上一页</a><span>...</span><a href="资治通鉴注_page287.html">287</a><a href="资治通鉴注_page288.html">288</a><a href="资治通鉴注_page289.html">289</a><a href="资治通鉴注_page290.html">290</a><a href="资治通鉴注_page291.html">291</a><span class="current-page">292</span><a href="资治通鉴注_page293.html">293</a><a href="资治通鉴注_page294.html">294</a><a href="资治通鉴注_page295.html">295</a><a href="资治通鉴注_page296.html">296</a><a href="资治通鉴注_page297.html">297</a><span>...</span><a href="资治通鉴注_page293.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
