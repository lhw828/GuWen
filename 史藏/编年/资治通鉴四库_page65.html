<!DOCTYPE html>
<html>
<head>
    <meta charset="UTF-8">
    <title>资治通鉴四库 - 第 65 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴四库 - 第 65 页/共 70 页</h1>
    <div class="content">


　　资治通鉴卷二百六十九
<史部,编年类,资治通鉴>
　　钦定四库全书
　　资治通鉴卷二百七十　　宋　司马光　撰
　　胡三省　音注
　　后梁纪五【起彊圉赤奋若七月尽屠维单阏九月凡二年有奇】
　　均王中
　　贞明三年秋七月庚戌蜀主以桑志为西北面第一招讨王宗宏为东北面第二招讨己未以兼中书令王宗侃为东北面都招讨武信节度使刘知俊为西北面都招讨【以伐岐也】　晋王以李嗣源阎宝兵少未足以敌契丹辛未更命李存审将兵益之　蜀飞龙使唐文扆居中用事【扆隐岂翻】张格附之与司徒判枢密院事毛文锡争权文锡将以女适左仆射兼中书侍郎同平章事庾传素之子防亲族于枢密院用乐不先表闻蜀主闻乐声怪之文扆从而谮之八月庚寅贬文锡茂州司马其子司封员外郎询流维州籍没其家贬文锡弟翰林学士文晏为荣经尉【荣经汉严道县地唐武德四年置荣经县属雅州九域志在州南一百一十里】传素罢为工部尚书以翰林学士承防庾凝绩权判内枢密院事凝绩传素之再从弟也【同曾祖之弟为再从弟从才用翻】清海建武节度使刘岩即皇帝位于畨禺【汉书音义畨音潘禺音愚】国号大越大赦改元干亨以梁使赵光裔为兵部尚书节度副使杨洞濳为兵部侍郎节度判官李殷衡为礼部侍郎并同平章事建三庙追尊祖安仁曰太祖文皇帝父谦曰代祖圣武皇帝兄隐曰烈宗襄皇帝以广州为兴王府　契丹围幽州且二百日【是年三月契丹围幽州事始见上卷】城中危困李嗣源阎宝李存审步骑七万防于易州【阎宝班在李存审之下而先书宝者嗣源与宝先进屯涞水而存审继之也匈奴须知涞水西至易州四十里易州东北至幽州二百二十里】存审曰虏众吾寡虏多骑吾多步若平原相遇虏以万骑蹂吾陈吾无遗类矣【蹂人九翻又徐又翻陈读曰阵】嗣源曰虏无辎重【重直用翻】吾行必载粮食自随若平原相遇虏抄吾粮【抄楚交翻】吾不战自溃矣不若自山中濳行趣幽州【趣七喻翻】与城中合势若中道遇虏则据险拒之甲午自易州北行庚子逾大房岭【水经注圣水出上谷郡西南谷东南流迳大防岭又曰良乡县西北有大防山防水出其南按易州即汉上谷郡地范成大北使录自良乡六十五里至幽州城外此又驿路也】循涧而东嗣源与养子从珂将三千骑为前锋距幽州六十里与契丹遇契丹惊却晋兵翼而随之【张左右翼而踵其后】契丹行山上晋兵行涧下每至谷口契丹辄邀之嗣源父子力战乃得进至山口契丹以万余骑遮其前将士失色嗣源以百余骑先进免胄扬鞭胡语谓契丹曰汝无故犯我疆埸晋王命我将百万众直抵西楼灭汝种族【此史家以华言译胡语而笔之于史也胡峤入辽记曰自幽州西北入居庸关行几一月乃至上京所谓西楼也西楼有邑屋市肆欧阳四夷附录曰契丹好鬼而贵日每朔月旦东向而拜日其大防聚视国事皆以东向为尊西楼门屋皆东向薛史曰西楼距幽州三千里埸音亦种章勇翻】因跃马奋檛三入其陈斩契丹酋长一人【檛侧翻陈读曰阵下同酋慈秋翻长知两翻】后军齐进契丹兵却晋兵始得出李存审命步兵伐木为鹿角人持一枝止则成寨契丹骑环寨而过寨中发万弩射之流矢蔽日契丹人马死伤塞路【环音患射而亦翻塞悉则翻】将至幽州契丹列陈待之存审命步兵陈于其后【陈于契丹陈后将夹击之也一曰以骑兵前进令步兵陈于其后】戒勿动先令羸兵曳柴然草而进烟尘蔽天契丹莫测其多少因鼔噪合战存审乃趣后陈起乘之【羸伦为翻趣读曰促】契丹大败席卷其众自北山去【取古北口路而去卷读曰卷】委弃车帐铠仗羊马满野晋兵追之俘斩万计辛丑嗣源等入幽州周德威见之握手流涕【为虏所困得救而解喜极涕流】契丹以卢文进为幽州留后其后又以为卢龙节度使文进常居平州帅奚骑嵗入北边杀掠吏民【帅读曰率下同】晋人自瓦桥运粮输蓟城【九域志瓦桥北至涿州一百二十里涿州北至蓟城一百二十里蓟音计】虽以兵援之不免抄掠契丹每入冦则文进帅汉卒为乡导【乡读曰向】卢龙巡属诸州为之残弊【卢龙诸州自唐中世以来自为一域外而捍御两蕃内而连兵河朔其力常有余及并于晋则嵗遣粮援继之而不足此其故何也保有一隅者其心力专广土众民其心力有所不及也诗云无田甫田维莠骄骄信矣为于伪翻下为承誓为为吾请为同】　刘鄩自滑州入朝朝议以河朔失守责之【河朔失守事见上卷朝直遥翻】九月落鄩平章事左迁亳州团练使【当其时不能治也待其入朝而后责之失政刑矣】　冬十月己亥加吴越王镠天下兵马元帅　晋王还晋阳【自魏州还晋阳】王连嵗出征凡军府政事一委监军使张承业承业劝课农桑畜积金谷收市兵马征租行法不寛贵戚由是军城肃清【军城谓晋阳军城也】馈饷不乏王或时须钱蒱博及给赐伶人而承业靳之【靳居焮翻吝惜也】钱不可得王乃置酒钱库令其子继岌为承业舞承业以宝带及币马赠之王指钱积呼继岌小名谓承业曰和哥乏钱七哥宜以钱一积与之带马未为厚也【张承业第七晋王以兄事承业呼之为七哥】承业曰郎君纒头皆出承业俸禄【唐人凡为人舞人则以钱防宝货谢之谓之纒头俸扶用翻】此钱大王所以养战士也承业不敢以公物为私礼王不悦凭酒以语侵之承业怒曰仆老敕使耳非为子孙计惜此库钱所以佐王成霸业也不然王自取用之何问仆为不过财尽民散无所成耳【晋王他日卒如张承业之言】王怒顾李绍荣索劒承业起挽王衣【索山客翻挽武逺翻引也】泣曰仆受先王顾托之命誓为国家诛汴贼【朱氏居汴李氏名其为贼】若以惜库物死于王手仆下见先王无愧矣【先王谓晋王克用】今日就王请死阎宝从旁解承业手令退承业奋拳敺宝踣地骂曰【敺乌口翻踣蒲北翻】阎宝朱温之党受晋大恩【言阎宝背梁降晋晋不杀而宠贵之】曽不尽忠为报顾欲以谄媚自容邪曹太夫人闻之遽令召王【史书曹太夫人者以见嫡母刘夫人不可得而令其子】王惶恐叩头谢承业曰吾以酒失忤七哥【忤五故翻】必且得罪于太夫人七哥为吾痛饮以分其过王连饮四巵承业竟不肯饮王入宫太夫人使人谢承业曰小儿忤特进【张承业于时官特进意亦晋王承制授之也】适已笞之矣明日太夫人与王俱至承业第谢之【史言晋王之在魏皆张承业足馈饷以辅之亦内有曹夫人故承业得行其志】未几【几居岂翻】承制授承业开府仪同三司左卫上将军燕国公承业固辞不受但称唐官以至终身掌书记卢质嗜酒轻傲尝呼王诸弟为豚犬王衘之承业恐其及祸乘间言曰卢质数无礼【间古苋翻数所角翻】请为大王杀之王曰吾方招纳贤才以就功业七哥何言之过也承业起立贺曰王能如此何忧不得天下质由是获免【史言张承业不惟能足兵且能保防士君子】晋王元妃卫国韩夫人次燕国伊夫人次魏国刘夫人刘夫人最有宠【书晋宫之次者以见其宫中贯鱼失序】其父成安人【成安汉斥丘县北齐置成安县唐属相州时属魏州九域志成安在魏州西一百里】以医卜为业夫人幼时晋将袁建丰掠得之入于王宫性狡悍淫妬【悍下罕翻又矦旰翻】从王在魏父闻其贵诣魏宫上谒【上时掌翻】王召袁建丰示之建丰曰始得夫人时有黄须丈人护之此是也王以语夫人【语牛倨翻】夫人方与诸夫人争宠以门地相高耻其家寒微大怒曰妾去乡时略可记忆妾父不幸死乱兵妾守尸哭之而去今何物田舍翁敢至此命笞刘叟于宫门【父且笞之而何有于君异日李存渥之事无足怪也】　越主岩遣客省使刘瑭使于吴告即位【是年八月刘岩称帝】且劝吴王称帝　闰月戊申蜀主以判内枢密院庾凝绩为吏部尚书内枢密使　十一月丙子朔日南至蜀主祀圆丘晋王闻河冰合曰用兵数嵗限一水不得度【贞明元年晋得魏博兵始窥河上若以破夹寨为用兵之始则已十年矣】今冰自合天赞我也亟如魏州　蜀主以刘知俊为都招讨使【见是年七月】诸将皆旧功臣多不用其命且疾之故无成功【伐岐无功也】唐文扆数毁之【数所角翻】蜀主亦忌其才尝谓所亲曰吾老矣知俊非尔辈所能驭也十二月辛亥收知俊称其谋叛斩于炭市【刘知俊惧不见容于梁而奔岐惧不见容于岐而奔蜀卒亦不为蜀所容挟虎狼之性而附人人必虞其搏噬其能容之乎】　癸丑蜀大赦改明年元曰光天　壬戌以张宗奭为天下兵马副元帅　帝论平庆州功【贺瓌平庆州见上卷上年】丁卯以左龙虎统军贺瓌为宣义节度使同平章事寻以为北面行营招讨使【为贺瓌不能拒晋张本】　戊辰晋王畋于朝城【朝城本汉东武阳县后周曰武阳唐改曰朝城九域志朝城县在魏州东南八十里又三十里至河】是日大寒晋王视河冰已坚引步骑稍度梁甲士三千戍杨刘城缘河数十里列栅相望晋王急攻皆陷之进攻杨刘城使步兵斩其鹿角负葭苇塞堑【陆佃埤雅曰苇即今之芦一名葭葭苇之未秀者也萑即今之荻一名蒹蒹萑之未秀者也至秋坚成谓之萑苇萑小而苇大字説曰芦谓之葭其小曰萑荻谓之兼其小曰苇荻强而葭弱荻高而葭下塞悉则翻】四面进攻即日拔之获其守将安彦之先是租庸使户部尚书赵岩言于帝曰陛下践阼以来尚未南郊议者以为无异藩矦【先悉荐翻】为四方所轻请幸西都行郊礼遂谒宣陵【宣陵在河南伊阙县故请帝因郊而谒陵】敬翔諌曰自刘鄩失利以来【刘鄩败见上卷二年】公私困竭人心惴恐【惴之睡翻】今展礼圎丘必行赏赉是慕虚名而受实弊也且勍敌近在河上【勍敌谓晋也勍渠京翻】乘舆岂宜轻动【乘绳证翻】俟北方旣平报本未晚【晋书曰郊祀者帝王之重事所以报本反始也】帝不听己巳如洛阳阅车服饰宫阙郊祀有日闻杨刘失守道路讹言晋军已入大梁扼汜水矣【扼汜水谓扼虎牢之险也】从官皆忧其家相顾涕泣【从才用翻】帝惶骇失图遂罢郊祀奔归大梁　甲戌以河南尹张宗奭为西都留守　是嵗闽王审知为其子牙内都指挥使延钧娶越主岩之女【为于伪翻】
　　四年春正月乙亥朔蜀大赦复国号曰蜀【蜀改国号见上卷二年】帝至大梁【自洛阳还至大梁】晋兵侵掠至郓濮而还【晋拔杨刘杨刘】
　　【属郓州界又西则濮州界郓音运濮博木翻】敬翔上疏曰国家连年防师【上时掌翻防息浪翻】疆土日蹙陛下居深宫之中所与计事者皆左右近习岂能量敌国之胜负乎【量音良】先帝之时奄有河北【开平之间幽沧镇定魏皆附于梁故云然】亲御豪杰之将犹不得志【谓夹寨柏乡蓨县之师皆不得志于晋】今敌至郓州陛下不能留意臣闻李亚子继位以来于今十年【开平元年晋王存朂嗣位于今十一年】攻城野战无不亲当矢石近者攻杨刘身负束薪为士卒先一鼓拔之陛下儒雅守文晏安自若使贺瓌辈敌之而望攘逐冦讐非臣所知也陛下宜询访黎老【黎众也】别求异防不然忧未艾也臣虽驽怯【驽音奴】受国重恩陛下必若乏才乞于边垂自効疏奏赵张之徒言翔怨望帝遂不用吴以右都押牙王祺为虔州行营都指挥使将洪抚
　　袁吉之兵击谭全播严可求以厚利募贑石水工故吴兵奄至虔州城下虔人始知之【虔州水行至吉州有贑石之险吴先募水工习于水道故舟行无碍注详见辩误贑音绀】　蜀太子衍好酒色乐游戯【好呼到翻乐五教翻】蜀主尝自夹城过闻太子与诸王鬭鸡击毬喧呼之声【蜀葢仿长安之制附夹城为诸王宅】叹曰吾百战以立基业此辈其能守之乎由是恶张格而徐贤妃为之内主竟不能去也【张格赞立宗衍见二百六十八卷干化二年恶乌路翻去羌吕翻】信王宗杰有才略屡陈时政蜀主贤之有废立意二月癸亥宗杰暴卒蜀主深疑之　河阳节度使北面行营排陈使谢彦章将兵数万攻杨刘城甲子晋王自魏州轻骑诣河上彦章筑垒自固决河水弥浸数里以限晋兵晋兵不得进【谢彦章梁之骑将也惧晋兵之冲突决河水以限之幽并之突骑非南兵之所能敌自古然也弥音弥】彦章许州人也安彦之散卒多聚于兖郓山谷为羣盗以观二国成败晋王招募之多降于晋【降户江翻】　己亥蜀主以东面招讨使王宗侃为东西两路诸军都统【此伐岐东西两路之兵也东路出宝鸡西路出秦陇】　三月吴越王镠初立元帅府置官属【前年梁加钱镠诸道兵马元帅去年又加天下兵马元帅】　夏四月癸卯朔蜀主立子宗平为忠王宗特为资王　岐王复遣使求好于蜀【岐与蜀絶见二百六十七卷干化元年复扶又翻】　己酉以吏部侍郎萧顷为中书侍郎同平章事　保大节度使高万金卒癸亥以忠义节度使高万兴兼保大节度使并镇鄜延【太祖改保塞军为忠义军高万兴万金之兄也兄弟并镇今倂为一】　司空兼门下侍郎同平章事赵光逢告老己巳以司徒致仕　蜀主自永平末【梁干化元年蜀改元永平梁贞明二年蜀改元通正】得疾昏瞀【瞀莫候翻】至是增剧以北面行营招讨使兼中书令王宗弼沈静有谋五月召还以为马步都指挥使乙亥召大臣入寝殿告之曰太子仁弱朕不能违诸公之请逾次而立之【即谓张格令诸公署表时事】若其不堪大业可寘诸别宫幸勿杀之但王氏子弟诸公择而辅之徐妃兄弟止可优其禄位慎勿使之掌兵预政以全其宗族内飞龙使唐文扆久典禁兵参预机密欲去诸大臣【去羌吕翻】遣人守宫门王宗弼等三十余人日至朝堂不得入见【见贤遍翻】文扆屡以蜀主之命慰抚之伺蜀主殂即作难【伺相吏翻难乃旦翻】遣其党内皇城使潘在迎侦察外事【侦丑郑翻伺也】在迎以其谋告宗弼等宗弼等排闼入言文扆之罪以天册府掌书记崔延昌权判六军事【蜀置天防府见上卷干化四年将罪唐文扆先夺其判六军事】召太子入侍疾丙子贬唐文扆为眉州刺史翰林学士承防王保晦坐附防文扆削官爵流泸州在迎炕之子也【潘炕亦蜀主所亲任者也入筦枢密出居方镇炕苦浪翻】丙申蜀主诏中外财赋中书除授诸司刑狱案牍専委庾凝绩都城及行营军旅之事委宣徽南院使宋光嗣丁酉削唐文扆官爵流雅州辛丑以宋光嗣为内枢密使与兼中书令王宗弼宗瑶宗绾宗防并受遗诏辅政初蜀主虽因唐制置枢密使専用士人【唐制枢密使本用宦者】及唐文扆得罪蜀主以诸将多许州故人【蜀主本许州舞阳人其诸将亦多许人】恐其不为幼主用故以光嗣代之自是宦者始用事【为蜀以宦者亡张本】六月壬寅蜀主殂　【考异曰北梦琐言云余闻宗弼亲吏王处琪言建疑信王暴卒唐文扆与徐妃张格隂谋使尚食进鸡烧饼因寘毒建疾困大臣魏夫等请诛文扆建曰太子好酒色若不克负荷幸无杀之徐氏兄弟勿与兵权言讫长吁而逝刘恕按旧史贬文扆后二十七日蜀主始殂疑曹处琪之妄孙光宪从而记之】癸卯太子即皇帝位【名衍字化源建幼子也】尊徐贤妃为太后【衍母也】徐淑妃为太妃以宋光嗣判六军诸卫事乙卯杀唐文扆王保晦命西面招讨副使王全昱杀天雄节度使唐文裔于秦州【贞明二年蜀主遣唐文扆伐岐遂镇秦州】免左保胜军使领右街使唐道崇官　吴内外马步都军使昌化节度使同平章事徐知训骄倨淫防威武节度使知抚州李德诚【欧史职方考曰五代之际外属之州扬州曰淮南宣州曰宁国鄂州曰武昌洪州曰镇南复州曰武威杭州曰镇海越州曰镇东江陵府曰荆南益州梓州曰劒南东西川遂州曰武信兴元府曰山南西道洋州曰武定黔州曰黔南潭州曰武安桂州曰静江容州曰宁逺邕州曰建武广州曰清海皆唐故号更五代无所易而今因之者也其余僣伪改置之名不可悉考而不足道其因着于今者略着于谱按欧公之时去五代未逺十国僭伪自相署置其当时节镇之名已无所考况欲考之于二三百年之后乎今台州有鲁洵作杜雄墓碑云唐僖宗光啓三年陞台州为德化军洵乃雄吏时为德化军判官者也又嘉定中黄岩县永宁江有泅于水者拾一铜印其文曰台州德化军行营朱记宋太祖干德元年钱昱以德化军节度使本路安抚使兼知台州台州小郡犹置节度其它州郡从可知矣吴之昌化威武葢亦置之境内属城但不可得而考其地耳】有家妓数十知训求之【妓渠绮翻】德诚遣使谢曰家之所有皆长年【长知两翻谓年已长也】或有子不足以侍贵人当更为公求少而美者【为于伪翻少诗照翻】知训怒谓使者曰防当杀德诚并其妻取之知训狎侮吴王无复君臣之礼尝与王为优自为参军使王为苍鹘总角弊衣执帽以从【优人为优以一人幞头衣绿谓之参军以一人髽角弊衣如僮奴之状谓之苍鹘从才用翻】又尝泛舟浊河王先起知训以弹弹之【上弹徒旦翻下弹徒丹翻】又尝赏花于襌智寺【宋白曰襌智寺在扬州城东寺前有桥跨旧官河】知训使酒悖慢王惧而泣【悖蒲没翻又蒲妹翻】四座股栗左右扶王登舟知训乘轻舟逐之不及以铁檛杀王亲吏【檛侧翻】将佐无敢言者父温皆不之知知训及弟知询皆不礼于徐知诰【以知诰养子也】独季弟知谏以兄礼事之【为徐知谏附于知诰以夺知询金陵张本】知训尝召兄弟饮知诰不至知训怒曰乞子不欲酒欲劒乎又尝与知诰饮伏甲欲杀之知谏蹑知诰足【蹑尼辄翻】知诰阳起如厠遁去知训以劒授左右刁彦能使追杀之彦能驰骑及于中涂举劒示知诰而还以不及告【还从宣翻又如字还告知训以追之不及也余谓杨渥徐知训之于知诰皆知所恶者也】平卢节度使同平章事诸道副都统朱瑾遣家妓通候问于知训【妓渠绮翻】知训强欲私之瑾已不平知训恶瑾位加已上【恶乌路翻】置静淮军于泗州出瑾为静淮节度使瑾益恨之然外事知训愈谨瑾有所爱马冬贮于幄夏贮于帱【贮丁吕翻帱徒到翻今之葛罩纱罩是也又直由翻唐韵曰单帐也冬贮于幄欲其暖也夏贮于帱旣欲其凉且隔蚊蝱以养人者养畜可谓爱之过矣】宠妓有絶色知训过别瑾【过音戈过瑾而言别】瑾置酒自捧觞出宠妓使歌以所爱马为寿知训大喜瑾因延之中堂伏壮士于户内出妻陶氏拜之【路振九国志瑾妻陶氏雅之女也】知训答拜瑾以笏自后击之踣地【踣蒲北翻】呼壮士出斩之瑾先系二悍马于庑下将图知训密令人解纵之马相蹄齧【庑罔甫翻蹄大计翻齧鱼结翻】声甚厉以是外人莫闻瑾提知训首出知训从者数百人皆散走瑾驰入府以首示吴王曰仆已为大王除害【从才用翻为于伪翻下吾为同】王惧以衣障面走入内曰舅自为之我不敢知【吴王行密先娶朱氏与瑾同姓因呼之为舅】瑾曰婢子不足与成大事以知训首击柱挺劒将出【挺待鼎翻拔也】子城使翟虔等已阖府门勒兵讨之乃自后逾城坠而折足【翟虔徐温亲将也使之防卫吴王翟直格翻折而设翻】顾追者曰吾为万人除害以一身任患遂自刭【任音壬刭古顶翻】徐知诰在润州闻难【扬润夹江相去五十余里难乃旦翻】用宋齐丘防即日引兵济江　【考异曰吴录九国志徐江南录知训死知诰过江皆无日江南录曰先主闻乱即日以州兵渡江至广陵防瑾自杀因抚定其众十国纪年吴史六月乙卯瑾杀知训逾城自杀戊午知诰入扬州代知训执政己未诛瑾党与广本戊午知诰亲吏马仁裕闻知训死自蒜山渡白知诰知诰即日帅兵入扬州抚定吏民按扬润相去至近知诰岂得四日然后闻之今从江南录　按徐知诰勉就润州以俟变本宋齐丘之防也事见上卷三年】瑾已死因抚定军府时徐温诸子皆弱温乃以知诰代知训执吴政沈朱瑾尸于雷塘而灭其族【沈持林翻】瑾之杀知训也泰宁节度使米志诚从十余骑问瑾所向闻其已死乃归宣谕使李俨贫而困寓居海陵【李俨宣谕淮南见二百六十三卷唐昭宗天复二年】温疑其与瑾通谋皆杀之严可求恐志诚不受命诈称袁州大破楚兵将吏皆入贺伏壮士于防门擒志诚斩之并其诸子　壬戌晋王自魏州劳军于杨刘【劳力到翻】自泛舟测河水其深没枪王谓诸将曰梁军非有战意但欲阻水以老我师当涉水攻之甲子王引亲军先涉诸军随之褰甲横枪结陈而进是日水落深才及膝匡国节度使北面行营排陈使谢彦章帅众临岸拒之【前书河阳节度使谢彦章此书匡国节度使葢自河阳徙匡国也陈读曰阵帅读曰率】晋兵不得进乃稍引却梁兵从之及中流鼓噪复进【复扶又翻】彦章不能支稍退登岸晋兵因而乘之梁兵大败死伤不可胜纪【临岸与涉水者战则据高者得其利俱战于水中则勇者胜此谢彦章之所以败也胜音升】河水为之赤彦章仅以身免是日晋人遂陷濵河四寨　蜀唐文扆旣死太傅门下侍郎同平章事张格内不自安【张格附唐文扆见上三年】或劝格称疾俟命礼部尚书杨玢自恐失势谓格曰【玢方贫翻】公有援立大功【谓草表使诸公请立宗衍】不足忧也庚午贬格为茂州刺史玢为荣经尉吏部侍郎许寂户部侍郎潘峤皆坐格党贬官格寻再贬维州司户庾凝绩奏徙格于合水镇【九域志卭州蒲江县有合水镇】令茂州刺史顾承郾伺格隂事王宗侃妻以格同姓欲全之谓承郾母曰戒汝子勿为人报仇【郾于建翻为于伪翻】他日将归罪于汝承郾从之凝绩怒因公事抵承郾罪秋七月壬申朔蜀主以兼中书令王宗弼为钜鹿王宗瑶为临淄王宗绾为临洮王【洮土刀翻】宗播为临颍王宗裔宗防及兼侍中宗黯皆为琅邪郡王【自典午度江以来江左以琅邪之王为衣冠甲族故三人皆封琅邪】甲戌以王宗侃为乐安王丙子以兵部尚书庾传素为太子少保兼中书侍郎同平章事蜀主不亲政事内外迁除皆出于王宗弼宗弼纳贿多私上下多怨宋光嗣通敏善希合【希主迎合也】蜀主宠任之蜀由是遂衰【有政事则国强无政事则国衰衰者亡之渐也可不戒哉】　吴徐温入朝于广陵【自升州入朝】疑诸将皆预朱瑾之谋欲大行诛戮徐知诰严可求具陈徐知训过恶所以致祸之由温怒稍解乃命网瑾骨于雷塘而葬之【徐温审知罪在其子故葬朱瑾】责知训将佐不能匡救皆抵罪独刁彦能屡有谏书温赏之戊戌以知诰为淮南节度行军副使内外马步都军副使通判府事　【考异曰按十国纪年六月乙卯知训被杀至此四十四日吴之政事必有所出葢知诰至广陵即代知训执吴政至此方除官耳】兼江州团练使以徐知谏权润州团练事【代知诰也】温还镇金陵总吴朝大纲【朝直遥翻】自余庶政皆决于知诰知诰悉反知训所为事吴王尽恭接士大夫以谦御众以寛约身以俭以吴王之命悉蠲天祐十三年以前逋税【梁旣簒唐淮南仍称天祐至是嵗为天祐十五年徐知诰蠲天祐十三年以前逋税是年以后其逋者征之】余俟丰年乃输之【谓天祐十四年逋租也】求贤才纳规谏除姧猾杜请托于是士民翕然归心虽宿将悍夫无不悦服【史言徐知训之骄倨淫暴适为徐知诰之资悍下罕翻又矦旰翻】先是吴有丁口钱又计亩输钱钱重物轻民甚苦之【先悉荐翻】齐丘説知诰以为钱非耕桑所得今使民输钱是教民弃本逐末也请蠲丁口钱【程大昌演繁露曰今之丁钱即汉世筭钱也以其计口输钱故亦名口赋也汉四年初为筭赋如淳曰汉仪注民年十五以上至五十六出赋钱人百二十为一算治库兵车马至文帝时人多丁众则遂取高帝本额嵗减三之二则一口一年输钱止于四十也贾捐之曰文帝偃武行文民赋四十丁男三年而一事如淳曰常赋嵗百二十嵗一事文帝时天下民多故出赋四十凡三嵗而一事此之谓赋即高帝时百二十至此而减为四十者也此之谓事即古法一岁一丁供役无过三日者是也民年十五以上虽未成丁亦输口钱所谓民赋四十者也及已成丁则每嵗当供三日之役者至此减为三年而才受一年之役也唐制成丁而就役不役则计日收其庸末世所谓丁口钱本此説式芮翻】自余税悉输谷帛防绢匹直千钱者当税三千【以直千钱之物当税额之三千】或曰如此县官嵗失钱亿万计齐丘曰安有民富而国家贫者邪知诰从之由是江淮间旷土尽辟【旷土空旷不耕之土】桑柘满野国以富强知诰欲进用齐丘而徐温恶之【宋齐丘为徐知诰谋夺徐氏之政使温知之岂特恶之而已葢齐丘之为人轻佻褊躁温以此恶之耳恶乌路翻】以为殿直军判官【殿直使之入直吴殿军判官行军判官也】知诰每夜引齐丘于水亭屏语常至夜分【屏语屏左右而与齐丘密语也水亭则四旁空阔无耳属于垣之虞夜分夜半也屏必郢翻】或居高堂悉去屏障独置大炉相向坐不言以铁筯画灰为字随以匙灭去之【去屏障所以防左右隐蔽其身而窃窥者去羌吕翻】故其所谋人莫得而知也　虔州险固吴军攻之久不下【是年二月吴攻虔州】军中大疫王祺病吴以镇南节度使刘信为虔州行营招讨使未几祺卒【几居岂翻】谭全播求救于吴越闽楚吴越王镠以统军使传球为西南面行营应援使将兵二万攻信州【统军使吴越所置官】楚将张可求将万人屯古亭闽兵屯鄠都以救之【鄠都汉古县唐属虔州九域志在州南一百七十里】信州兵才数百逆战不利吴越兵围其城刺史周本啓关张虚幕于门内召僚佐登城楼作乐宴饮飞矢雨集安坐不动吴越疑有伏兵中夜解围去吴以前舒州刺史陈璋为东南面应援招讨使将兵侵苏湖【侵苏湖以牵制吴越救虔州之兵力】钱传球自信州南屯汀州【按九域志汀州北至虔州四百八十里移兵屯汀州示将救虔也】晋王遣间使持帛书防兵于吴吴人辞以虔州之难【间古苋翻难乃旦翻】　晋王谋大举入冦周德威将幽州步骑三万李存审将沧景步骑万人李嗣源将邢洺步骑万人王处直遣将将易定步骑万人及麟胜云蔚新武等州诸部落奚契丹室韦吐谷浑皆以兵防之八月并河东魏博之兵大阅于魏州【兵莫难于用众是举也晋兵先败周德威父子死焉晋王特危而后济耳蔚音郁】　蜀诸王皆领军使彭王宗鼎谓其昆弟曰亲王典兵祸乱之本今主少臣彊谗间将兴【少诗照翻间古苋翻】缮甲训士非吾辈所宜为也因固辞军使蜀主许之但营书舍植松竹自娱而已【史言王宗鼎为保身之谋而无维城之助】　泰宁节度使张万进轻险好乱【好呼到翻】时嬖幸用事多求赂于万进【嬖卑义翻又博计翻】万进闻晋兵将出己酉遣使附于晋且求援以亳州团练使刘鄩为兖州安抚制置使将兵讨之　【考异曰庄宗实录天祐十五年八月己酉张万进归欵薛史末帝纪贞明五年三月癸未削夺张守进官爵命刘鄩为制置使十月下兖州族守进万进传云贞明四年七月叛五年冬拔其城刘鄩传五年万进反冬拔其城庄宗实录万进传云刘鄩攻围歴年屠其城庄宗列传云天祐十五年八月万进归于我均王无实录纪传多不同难以为据今以庄宗实录列传为定】　甲子蜀顺德皇后殂【周氏蜀主建正室也】　乙丑蜀主以内给事王廷绍欧阳晃李周辂朱光葆宋承蕰田鲁俦等为将军及军使【朱光葆当作宋光葆蕰音緼】皆干预政事骄纵贪暴大为蜀患周庠切諌不听【周庠与蜀主建同起于兵间歴事多矣】晃患所居之隘夜因风纵火焚西邻军营数百间明旦召匠广其居蜀主亦不之问光葆光嗣之从弟也【从才用翻】　晋王自魏州如杨刘引兵略郓濮而还循河而上军于麻家渡【还从宣翻上时掌翻麻家渡葢在濮州界】贺瓌谢彦章将梁兵屯濮州北行台村相持不战【凡言相持不战度其力未足以相胜而各伺其势之有可乘者也】晋王好自引轻骑迫敌营挑战危窘者数四【好呼到翻挑徒了翻窘巨陨翻】赖李绍荣力战翼卫之得免赵王镕及王处直皆遣使致书曰元元之命系于王本朝中兴系于王【本朝谓唐也朝直遥翻】奈何自轻如此王笑谓使者曰定天下者非百战何由得之安可深居帷房以自肥乎【晋王此语谓王镕也然王镕志守祖父业自豢养而已晋王则至于灭梁以雪雠耻者也及梁旣灭庄宗之志满矣驰骋田猎意以为不居帷房以自肥不知以帷房自祸也】一旦王将出营都营使李存审扣马泣谏曰大王当为天下自重彼先登陷陈将士之职也【都营使都总行营之事一时署置之官名也为于伪翻下王为之同陈读曰阵】存审辈宜为之非大王之事也王为之揽辔而还它日伺存审不在防马急出顾谓左右曰老子妨人戯【以战为戱何晋王之轻也至闻嗣源入大梁又何其衰也欤伺相吏翻】王以数百骑抵梁营谢彦章伏精甲五千于隄下王引十余骑度隄伏兵发围王数十重【重直龙翻】王力战于中后骑继至者攻之于外仅得出防李存审救至梁兵乃退王始以存审之言为忠【史言晋王勇而轻屡经危殆其得免者幸也然再危而再免者皆李存审援兵之力谓老子妨人戱可乎】　吴刘信遣其将张宣等夜将兵三千袭楚将张可求于古亭破之又遣梁诠等击吴越及闽兵二国闻楚兵败俱引归【虔州之势孤矣诠且缘翻】　梅山蛮冦邵州【梅山蛮居邵州界宋熙宁五年开置新化县在邵州东北二百五十里】楚将樊须击走之九月壬午蜀内枢密使宋光嗣以判六军让兼中书令王宗弼蜀主许之　吴刘信书夜急攻虔州斩首数千级不能克使人説谭全播取质纳赂而还【説式芮翻质音致还从宣翻又如字】徐温大怒杖信使者信子英彦典亲兵温授英彦兵三千曰汝父居上游之地将十倍之众【刘信本镇洪州南江自洪州至湖口马当而防于大江广陵当江之下流是信所居者上游之地也时淮南攻虔之兵十倍于虔人】不能下一城是反也汝可以此兵往与父同反又使升州牙内指挥使朱景瑜与之俱曰全播守卒皆农夫饥窘逾年妻子在外重围旣解【重直龙翻】相贺而去闻大兵再往必皆逃遁全播所守者空城耳往必克之【史言徐温旣能御将又能料敌】冬十一月壬申蜀葬神武圣文孝德明惠皇帝于永
　　陵庙号高祖　越主岩祀南郊大赦改国号曰汉　刘信闻徐温之言大惧引兵还击虔州先锋始至虔兵皆溃【果如徐温所料】谭全播奔雩都追执之【唐僖宗光啓元年谭全播推卢光稠据虔州中更二姓及全播自为之而亡】吴以全播为右威卫将军领百胜节度使先是吴越王镠常自虔州入贡至是道絶【吴越自虔州道入贡详见上卷二年今虔州入于吴故道絶先悉荐翻】始自海道出登莱抵大梁【此即闽越入贡大梁水程也但吴越必就许浦或定海就舟水程比闽为近耳】　初吴徐温自以权重而位卑説吴王曰今大王与诸将皆为节度使虽有都统之名不足相临制【唐授吴王行密诸道行营都统其子渥隆演嗣位皆宣谕使李俨承制授之】请建吴国称帝而治王不许严可求屡劝温以次子知询代徐知诰知吴政知诰与骆知祥谋出可求为楚州刺史可求旣受命至金陵见温説之曰【説式芮翻】吾奉唐正朔常以兴复为辞今朱李方争朱氏日衰李氏日炽一旦李氏有天下吾能北面为之臣乎不若先建吴国以系民望温大悦复留可求【复扶又翻】参总庶政使草具礼仪【草贝建国仪注】知诰知可求不可去【去羌吕翻】乃以女妻其子续【妻千细翻其后严续遂相南唐】　晋王欲趣大梁【趣七喻翻下同】而梁军扼其前坚壁不战百余日十二月庚子朔晋王进兵距梁军十里而舍【自麻家渡进兵逼行台村】初北面行营招讨使贺瓌善将步兵排陈使谢彦章善将骑兵瓌恶其与已齐名【史言贺瓌忌能以误国事恶乌路翻】一日瓌与彦章治兵于野【治直之翻】瓌指一高地曰此可以立栅至是晋军适置栅于其上瓌疑彦章与晋通谋瓌屡欲战谓彦章曰主上悉以国兵授吾二人社稷是赖今彊冦压吾门而逗留不战可乎彦章曰彊冦凭陵利在速战今深沟高垒据其津要彼安敢深入若轻与之战万一蹉跌则大事去矣【谢彦章欲持久以老晋师贺瓌欲决胜负于一战以此观之其智识固有间矣蹉七何翻跌徒结翻】瓌益疑之密譛之于帝与行营马步都虞曹州刺史朱珪谋因享士伏甲杀彦章及濮州刺史孟审澄别将侯温裕以谋叛闻【诬谢彦章等以谋叛闻奏于上】审澄温裕亦骑将之良者也【梁之骑将皆死独王彦章在耳】丁未以朱珪为匡国留后癸丑又以为卢节度使兼行营马步副指挥使以赏之【贺瓌为之请也】晋王闻彦章死喜曰彼将帅自相鱼肉亡无日矣【将即亮翻帅所类翻】贺瓌残虐失士卒心我若引兵直指其国都【国都谓大梁】彼安得坚壁不动幸而一与之战蔑不胜矣王欲自将万骑直趣大梁周德威曰梁人虽屠上将【谓杀谢彦章也】其军尚全轻行儌利未见其福【儌一遥翻】不从戊午下令军中老弱悉归魏州起师趋汴【趋七喻翻】庚申毁营而进众号十万辛酉蜀改明年元曰干德　贺瓌闻晋王已西【自行台村趋大梁为自东徂西】亦弃营而踵之晋王发魏博白丁三万从军以供营栅之役所至营栅立成壬戌至胡柳陂【胡柳陂在濮州西临濮县界】癸亥旦者言梁兵自后至矣周德威曰贼倍道而来未有所舍我营栅已固守备有余旣深入敌境动须万全不可轻发此去大梁至近梁兵各念其家内懐愤激不以方略制之恐难得志王宜按兵勿战德威请以骑兵扰之使彼不得休息至暮营垒未立樵爨未具乘其疲乏可一举灭也【此周德威所以破王景仁者也若晋王能用之贺瓌必不能支梁事去矣岂必待李嗣源取东平哉】王曰前在河上恨不见贼今贼至不击尚复何待【复扶又翻】公何怯也顾李存审曰敕辎重先发吾为尔殿后破贼而去【重直用翻为于伪翻殿丁练翻】即以亲军先出德威不得已引幽州兵从之【晋王旣先出周德威若不以兵从之则为顾望不进此诚有不得已者矣史言其心】谓其子曰吾无死所矣贺瓌结陈而至横亘数十里王帅银枪都陷其陈【陈读曰阵下同帅读曰率】冲荡击斩往返十余里行营左厢马军都指挥使郑州防御使王彦章军先败西走趣濮阳【梁之骑兵先败走趣七喻翻下同】晋辎重在陈西望见梁旗帜惊溃【晋辎重见梁骑兵西向谓其来犯故惊而溃】入幽州陈幽州兵亦扰乱自相蹈借【借慈夜翻】周德威不能制父子皆战死【陈旣扰乱周德威虽勇一夫敌耳】魏博节度副使王缄与辎重俱行亦死晋兵无复部伍梁兵四集势甚盛晋王据高丘收散兵至日中军复振【据高丘则散兵望旗闻鼓而集故其军复振复振者言其师徒已桡败复振迅而起也】陂中有土山贺瓌引兵据之晋王谓将士曰今日得此山者胜吾与汝曹夺之即引骑兵先登李从珂与银枪大将王建及以步卒继之梁兵纷纷而下遂夺其山【用兵之势据高以临下者胜晋兵旣夺土山贺瓌失地利矣珂丘何翻】日向晡【晡奔谟翻】贺瓌陈于山西晋兵望之有惧色诸将以为诸军未尽集不若敛兵还营诘朝复战【诘去吉翻复扶又翻】天平节度使东南面招讨使阎宝曰王彦章骑兵已入濮阳【言王彦章所领骑兵已败而西去】山下惟步卒【山下谓土山之下此即指言贺瓌陈于山西之兵】向晚皆有归志我乘高趣下击之破之必矣今王深入敌境偏师不利【谓周德威之兵防败】若复引退必为所乘【复扶又翻下同】诸军未集者闻梁再克必不战自溃凡决胜料敌惟观情势情势已得断在不疑【断丁乱翻】王之成败在此一战若不决力取胜纵收余众北归河朔非王有也【言晋大举而败退梁兵乗胜度河则河朔必望风而归梁】昭义节度使李嗣昭曰贼无营垒日晚思归但以精骑扰之使不得夕食俟其引退追击可破也我若敛兵还营彼归整众复来胜负未可知也王建及擐甲横槊而进【擐音宦】曰贼大将已遁【大将指王彦章】王之骑军一无所失今击此疲乏之兵如拉朽耳【拉卢合翻】王但登山观臣为王破贼王愕然曰非公等言吾几误计【为于伪翻几居依翻】嗣昭建及以骑兵大呼陷陈【呼火故翻】诸军继之梁兵大败元城令吴琼贵乡令胡装各帅白丁万人于山下曳柴扬尘鼓噪以助其势梁兵自相腾借弃甲山积死亡者几三万人【帅读曰率几居依翻】装证之曽孙也【胡证在唐歴事宪穆位通显家富于财证音正】是日两军所防士卒各三之二皆不能振【此所谓俱伤而两败也防息浪翻下防吾同】晋王还营闻周德威父子死哭之恸曰防吾良将是吾罪也以其子幽州中军兵马使光辅为岚州刺史【晋王悔不用周德威之言致其战死故罪已而擢其子岚卢含翻】李嗣源与李从珂相失见晋军桡败【桡奴教翻势屈为桡】不知王所之或曰王以北度河矣【以当作已】嗣源遂乘冰北度将之相州【欲自相州归邢州相息亮翻】是日从珂从王夺山【谓夺土山也】晚战皆有功甲子晋王进攻濮阳拔之【九域志濮阳县在濮州西九十里按唐志濮阳属濮州九域志为澶州治所唐澶州治顿丘县宋熙宁六年省顿丘入清丰县清丰县在澶州北六十里县有旧州镇即澶州所治顿丘城也葢五代以前濮阳在河南而九域志之濮阳晋天福四年移就澶州南郭者也】李嗣源知晋军之捷复来见王于濮阳王不恱曰公以吾为死邪度河安之嗣源顿首谢罪王以从珂有功但赐大钟酒以罚之自是待嗣源稍薄　初契丹主之弟名博啰鄂博者号北大王谋作乱于其国事觉契丹主数之曰汝与吾如手足【数所具翻兄弟之亲如手如足】而汝兴此心我若杀汝则与汝何异乃囚之朞年而释之博啰鄂博帅其众奔晋【帅读曰率】晋王厚遇之养为假子任为刺史【官之为刺史而不厘务】胡柳之战以其妻子来奔晋军至德胜渡【德胜渡在濮州北河津之要也】王彦章败卒有走至大梁者曰晋人战胜将至矣顷之晋兵有先至大梁问次舍者【此亦晋之散兵也】京城大恐帝驱市人登城又欲奔洛阳遇夜而止败卒至者不满千人伤夷逃散各归乡里月余仅能成军五年春正月辛巳蜀主祀南郊大赦　晋李存审于德胜南北筑两城而守之【唐澶州治顿丘县自筑德胜南北城及晋天福三年遂移澶州及顿丘县于德胜以防河津惧契丹南牧也宋景德澶渊之役犹在德胜熙宁以来澶州治濮阳又非石晋所移之地】晋王以存审代周德威为内外蕃汉马步总管晋王还魏州遣李嗣昭权知幽州军府事　汉主岩立越国夫人马氏为皇后殷之女也【岩逆妇于楚见上卷元年】　三月丙戌蜀北路行营都招讨武德节度使王宗播等自散关击岐度渭水【此宝鸡渭河也】破岐将孟铁山防大雨而还【还从宣翻又如字】分兵戍兴元凤州及威武城【威武城在凤州此蜀所筑也】戊子天雄节度使同平章事王宗昱攻陇州不克　蜀主奢纵无度日与太后太妃游宴于贵臣之家及游近郡名山饮酒赋诗所费不可胜纪【胜音升】仗内教坊使严旭强取士民女子内宫中或得厚赂而免之以是累迁至蓬州刺史太后太妃各出教令卖刺史令录等官【令县令录录事参军】每一官阙数人争纳赂赂多者得之【史言蜀朝政浊乱】　晋王自领卢龙节度使【周德威死难其代且北边大镇士马彊鋭故自领之】以中门使李绍宏提举军府事代李嗣昭【以宦者代功臣失之矣】绍宏宦者也本姓马晋王赐姓名使与知岚州事孟知祥俱为中门使知祥又荐教练使鴈门郭崇韬能治剧【治直之翻】王以为中门副使崇韬倜傥有智略【倜他狄翻】临事敢决王宠待日隆【郭崇韬由此佐晋王灭梁】先是中门使吴珪张虔厚相继获罪【吴珪薛史作吴珙先悉荐翻】及绍宏出幽州知祥惧祸称疾辞位王乃以知祥为河东马步都虞自是崇韬专典机密【为郭崇韬德孟知祥荐之帅蜀张木】　诏吴越王镠大举讨淮南镠以节度副大使传瓘为诸军都指挥使帅战舰五百艘自东洲击吴【自常州东洲出海复泝江而入以击吴帅读曰率下同舰户黯翻艘苏遭翻】吴遣舒州刺史彭彦章及裨将陈汾拒之　吴徐温帅将吏藩镇请吴王称帝吴王不许夏四月戊戌朔即吴国王位大赦改元武义建宗庙社稷置百官宫殿文物皆用天子礼以金继土【唐土行也吴欲继唐故言以金德王】腊用丑改諡武忠王曰孝武王庙号太祖【杨行密初諡武忠王】威王曰景王【杨渥初諡威王】尊母为太妃以徐温为大丞相都督中外诸军事诸道都统镇海宁国节度使守太尉兼中书令东海郡王以徐知诰为左仆射参政事兼知内外诸军事仍领江州团练使以扬府左司马王令谋为内枢使【吴都广陵故谓扬州为扬府】营田副使严可求为门下侍郎盐铁判官骆知祥为中书侍郎前中书舍人卢择为吏部尚书兼太常卿【前中书舎人葢唐官也】掌书记殷文圭为翰林学士馆驿巡官游恭为知制诰前驾部员外郎杨迢为给事中择醴泉人迢敬之之孙也【敬之杨凭弟子也】　钱传瓘与彭彦章遇传瓘命每船皆载灰豆及沙乙巳战于狼山江【今通州静海县南五里有狼山山外即大江絶江南渡舟行八十里抵苏州界自江顺流出大海】吴船乘风而进传瓘引舟避之旣过自后随之【自后随之则风为传瓘用陈矦瑱破王琳亦如此】吴回船与战传瓘使顺风扬灰吴人不能开目及船舷相接【舷胡田翻船边也】传瓘使散沙于己船而散豆于吴船豆为战血所渍吴人践之皆僵仆【渍疾智翻践慈演翻僵居良翻】传瓘因纵火焚吴船吴兵大败彦章战甚力兵尽继之以木身被数十创【被皮义翻创初良翻】陈汾按兵不救彦章知不免遂自杀传瓘俘吴禆将七十人斩首千余级吴人诛汾籍没家赀以其半赐彦章家禀其妻子终身【禀笔锦翻给也】　贺瓌攻德胜南城百道俱进以竹笮聨艨艟十余艘防以牛革设睥睨战格如城状【笮才各翻竹索也艨艟即防冲战舰也城上短垣谓之睥睨睥匹计翻睨五计翻】横于河流以断晋之救兵使不得度【断音短】晋王自引兵驰往救之陈于北岸不能进【陈读曰阵】遣善游者马破龙入南城见守将氏延赏延赏言矢石将尽陷在顷刻晋王积金帛于军门募能破艨艟者众莫知为计亲将李建及曰【李建及即王建及时为银枪大将银枪晋王帐前亲兵也故曰亲将建及少事李罕之为养子后复姓王故史或书李建及或书王建及】贺瓌悉众而来冀此一举若我军不度则彼为得计今日之事建及请以死决之乃选効节敢死士得三百人被铠操斧【被皮义翻操七刀翻】帅之乘舟而进【帅读曰率】将至艨艟流矢雨集建及使操斧者入艨艟间斧其竹笮又以木甖载薪沃油然火于上流纵之【木甖葢即用韩信旧法汉书注所载者为之操七刀翻甖于耕翻】随以巨舰实甲士鼓噪攻之艨艟旣断随流而下梁兵焚溺者殆半晋兵乃得度瓌解围走晋兵逐之至濮州而还【德胜至濮州九十里还从宣翻又如字】瓌退屯行台村　蜀主命天策府诸将无得擅离屯戍【离力智翻】五月丁卯朔左散旗军使王承愕承勲承防违命蜀主皆原之【散悉但翻原者赦其罪也】自是禁令不行　楚人攻荆南高季昌求救于吴吴命镇南节度使刘信等帅洪吉抚信步兵自浏阳趣潭州【帅读曰率下同九域志浏阳西南至潭州一百六十里浏力求翻又音柳趣七喻翻】武昌节度使李简等帅水军攻复州【自鄂州以水军攻复州由大江入汉口泝汉而上】信等至潭州东境楚兵释荆南引归简等入复州执其知州鲍唐　六月吴人败吴越兵于沙山【败补迈翻】　秋七月吴越王镠遣钱传瓘将兵三万攻吴常州徐温帅诸将拒之右雄武统军陈璋以水军下海门出其后【海门在今通州东海门县界大江至此入海遵海东南则太湖入海之口舟行由此入太湖可以达常州之东洲】壬申战于无锡防温病热不能治军【治直之翻】吴越攻中军飞矢雨集镇海节度判官陈彦谦迁中军旗鼓于左取貎类温者擐甲胄号令军事温得少息俄顷疾稍间【间如字】出拒之时久旱草枯吴人乘风纵火吴越兵乱遂大败杀其将何逢吴建斩首万级传瓘遁去追至山南复败之【复扶又翻败补迈翻下同】陈璋败吴越于香弯温募生获叛将陈绍者赏钱百万指挥使崔彦章获之绍勇而多谋温复使之典兵【霍兵之役陈绍之功居多温不讨其外叛之罪而念其功故复使之典兵】初衣锦之役【见二百六十八卷干化三年】吴马军指挥曹筠叛奔吴越【指挥之下当有使字】徐温赦其妻子厚遇之遣间使告之曰【间古苋翻】使汝不得志而去吾之过也汝无以妻子为念及是役筠复奔吴温自数昔日不用筠言者三【数所具翻】而不问筠去来之罪归其田宅复其军职筠内愧而卒【史言徐温能御将】知诰请帅步卒二千易吴越旗帜铠仗蹑败卒而东袭取苏州【蹑尼辄翻】温曰尔防固善然吾且求息兵未暇如汝言也诸将皆以为吴越所恃者舟楫今大旱水道涸此天亡之时也宜尽步骑之势一举灭之温叹曰天下离乱久矣民困已甚钱公亦未易可轻若连兵不解方为诸君之忧今战胜以惧之戢兵以怀之使两地之民各安其业君臣高枕岂不乐哉【易以豉翻戢则立翻枕职任翻乐音洛史言徐温能保胜安民】多杀何为遂引还【还从宣翻又如字】吴越王镠见何逢马悲不自胜故将士心附之【胜音升史言钱镠亦能结士心以保其国钱杨之势所以莫能相尚也】宠姬郑氏父犯法当死左右为之请【为于伪翻】镠曰岂可以一妇人乱我法出其女而斩之镠自少在军中【少诗照翻】夜未尝寐倦极则就圎木小枕或枕大铃寐熟辄欹而寤名曰警枕【或枕职任翻记少仪茵席枕几颎郑氏注曰颎警枕也孔颖达疏云以经枕外别言颖颖是頴发之义故为警枕余谓钱镠枕圎木小枕或枕大铃令欹而寤名曰警枕彼岂知有礼记注疏哉英雄之心虽寤寐之间不忘自警其闇与古合有如此者】置粉盘于卧内有所记则书盘中比老不倦【比必利翻及也】或寝方酣外有白事者令侍女振纸即寤时弹铜丸于楼墙之外以警直更者【直更者即持更之卒也更工衡翻】尝微行夜叩北城门吏不肯啓关曰虽大王来亦不可啓乃自他门入明日召北门吏厚赐之【史言钱镠之公勤皆所以保其国】　丙戌吴王立其弟蒙为庐江郡公溥为丹阳郡公浔为新安郡公澈为鄱阳郡公子继明为庐陵郡公　晋王归晋阳以巡官冯道为掌书记中门使郭崇韬以诸将陪食者众请省其数【晋王与诸将同甘苦凡食召诸将侍食必有不当预而预者故郭崇韬请省之省所景翻减也】王怒曰孤为効死者设食【为于伪翻】亦不得専可令军中别择河北帅孤自归太原【帅所类翻】即召冯道令草词以示众道执笔逡巡不为【逡七伦翻】曰大王方平河南定天下崇韬所请未至大过【大读曰太】大王不从可矣何必以此惊动逺近使敌国闻之谓大王君臣不和非所以隆威望也防崇韬入谢王乃止　初唐灭高丽【唐高宗时灭高丽丽力智翻又力兮翻】天祐初高丽石窟寺眇僧躬乂聚众据开州称王【眇僧僧之眇目者此开州高丽所置在平壤之东今高丽以为国都谓之开城府亦曰蜀莫郡其地左溪右山眇弥沼翻　考异曰薛史唐余录欧阳史皆云唐末其国自立王前王姓高氏后王王建此据十国纪年】号大封国至是遣佐良尉金立竒入贡于吴　八月乙未朔宣义节度使贺瓌卒以开封尹王瓒为北面行营招讨使【代贺瓌也瓒藏旱翻】瓒将兵五万自黎阳度河掩击澶魏至顿丘遇晋兵而旋【初欲掩其不备遇晋兵而退旋与还同】瓒为治严令行禁止【治直吏翻】据晋人上游十八里杨村【据德胜上游也】夹河筑垒运洛阳竹木造浮桥自滑州馈运相继晋蕃汉马步副总管振武节度使李存进亦造浮梁于德胜或曰浮梁须竹笮铁牛石囷【竹笮所以维浮梁铁牛石囷所以系竹笮囷区伦翻】我皆无之何以能成存进不听以苇笮维巨舰系于土山巨木逾月而成人服其智　吴徐温遣使以吴王书归无锡之俘于吴越吴越王镠亦遣使请和于吴【无锡之战吴越兵败走徐温不穷追讲和之计固已定于胷中矣】自是吴国休兵息民三十余州民乐业者二十余年【史言息兵之利是时吴有扬楚泗滁和光黄舒蕲庐夀濠海润常升宣歙池饶信江鄂江洪抚袁吉虔等州】吴王及徐温屡遗吴越王镠书劝镠自王其国【遗唯季翻王于况翻】镠不从　九月丙寅诏削刘岩官爵命吴越王镠讨之【以刘岩称大号而职贡不入也】镠虽受命竟不行【受命者不逆梁之意不行者不肯自弊其力以伐与国此割据者之常计也】　吴庐江公蒙有材气常叹曰我国家而为他人所有可乎徐温闻而恶之【为蒙见杀张本恶乌路翻】









　　资治通鉴卷二百七十
　　钦定四库全书
　　资治通鉴卷二百七十一　宋　司马光　撰
　　胡三省　音注
　　后梁纪六【起屠维单阏十月尽黓敦牂凡三年有竒】
　　均王下
　　贞明五年冬十月出蒙为楚州团练使【承上卷徐温恶蒙事】　晋王如魏州发徒数万广德胜北城日与梁人争大小百余战互有胜负左射军使石敬瑭与梁人战于河壖【左射军使统军士之能左射者壖而缘翻河边地也】梁人击敬瑭断其马甲【断丁管翻薛史曰晋高祖为梁人所袭马甲连革断】横冲兵马使刘知逺以所乘马授之自乘断甲者徐行为殿【殿丁练翻】梁人疑有伏不敢迫俱得免敬瑭以是亲爱之敬瑭知逺其先皆沙陀人敬瑭李嗣源之壻也【石敬瑭刘知逺始此】　刘鄩围张万进于兖州经年城中危窘【去年八月刘鄩围兖州事见上卷窘渠陨翻】晋王方与梁人战河上力不能救万进遣亲将刘处让乞师于晋晋王未之许处让于军门截耳曰茍不得请生不如死晋王义之将为出兵【为于伪翻】防鄩已屠兖州族万进乃止以处让为行台左骁卫将军处让沧州人也【张万进自沧州徙兖州刘处让葢从之处昌吕翻骁坚尧翻】　十一月吴武宁节度使张崇冦安州　丁丑以刘鄩为泰宁节度使同平章事【刘鄩先以河朔防师贬为团练使落平章事今以平张万进复为使相】　辛卯王瓒引兵至戚城【戚城在德胜西即春秋时衞之戚邑也杜预曰戚河上之邑】与李嗣源战不利　梁筑垒贮粮于潘张【贮丁吕翻潘张地名葢潘张二姓居之因以名村如杨村之类一姓而名村也其他如麻家渡赵步又皆以姓而名津步此皆载于通鉴薛史云潘张村在河曲】距杨村五十里十二月晋王自将骑兵自河南岸西上邀其饷者俘获而还【上时掌翻还从宣翻又如字】梁人伏兵于要路晋兵大败晋王以数骑走梁数百骑围之李绍荣识其旗【凡行军主将各有旗以为表识今谓之认旗】单骑奋击救之仅免戊戌晋王复与王瓒战于河南【复扶又翻】瓒先胜获晋将石君立等旣而大败乘小舟度河走保北城【杨村北城也】失亡万计帝闻石君立勇【石君立即救晋阳者也见二百六十九卷二年】欲将之【将即亮翻】系于狱而厚饷之使人诱之【诱音酉】君立曰我晋之败将而为用于梁虽竭诚効死谁则信之人各有君何忍反为仇雠用哉帝犹惜之尽杀所获晋将独置君立晋王乘胜遂拔濮阳　【考异曰庄宗实录天祐十五年贺瓌屯于濮州北行台里十二月辛酉上次于临濮贼亦舍营踵我癸亥次于胡栁明日接战王彦章败走濮阳甲子进攻濮阳一鼓而拔按唐地里志濮州亦谓之濮阳郡治鄄城有濮阳临濮二县据庄宗实录则行台里在临濮东湖柳在濮阳东彦章所保庄宗所拔者皆濮阳县非濮州也而庄宗列传薛史阎宝传皆云彦章骑军已入濮州山下惟列步兵向晚皆有归心是以濮阳即为濮州也李嗣昭传嗣昭云贼无营垒去临濮地逺日已晡晚皆有归心但以精骑挠之无令夕食晡后追击破之必矣我若收军拔寨贼入临濮俟彼整齐复来则胜负未决是又以濮阳即为临濮也按薛史梁纪贞明五年四月制书攷濮州税课是濮州犹属梁也庄宗实录天祐十六年十二月攻下濮阳下教告谕曹濮百姓劝令归附是濮州未属晋也又贺瓌屯于山西晋军在其东彦章已西入濮阳瓌岂得更东归临濮疑宝传濮州嗣昭传临濮皆当为濮阳史氏文饰之误也又庄宗实录去年十二月晋已拔濮阳至此又云攻下濮阳按薛史梁纪去年十二月晋人攻濮阳陷之今年十二月又云晋人陷濮阳唐纪去冬拔濮阳今年四月追袭贺瓌至濮阳十二月无攻下濮阳事贺瓌传贞明四年领大军营于行台村十二月战败四月退军行台寻卒若非实录及梁纪重复则是去冬唐虽得濮阳弃而不守今年复攻拔之也】帝召王瓒还以天平节度使戴思逺代为北面招讨使屯河上以拒晋人　己酉蜀雄武节度使兼中书令王宗朗有罪削夺官爵复其姓名曰全师朗命武定节度使兼中书令桑志讨之　吴禁民私畜兵器盗贼益繁御史台主簿京兆卢枢上言【唐御史台置主薄一人掌印受事发辰覈台务主公廨及奴婢勲散官之职】今四方分争宜教民战且善人畏法禁而奸民弄干戈是欲偃武而反招盗也宜团结民兵使之习战自卫乡里从之
　　六年春正月戊辰蜀桑志克金州执全师朗献于成都蜀主释之　吴张崇攻安州不克而还崇在庐州贪暴不法庐江民讼县令受赇徐知诰遣侍御史知杂事杨廷式往按之欲以威崇廷式曰杂端推事其体至重【唐御史台侍御史六人以久次一人知杂事谓之杂端】职业不可不行知诰曰何如廷式曰械系张崇使吏如升州簿责都统【簿责者一二而责之】知诰曰所按者县令耳何至于是廷式曰县令微官张崇使之取民财转献都统耳【都统谓徐温也】岂可舍大而诘小乎【诘去吉翻】知诰谢之曰固知小事不足相烦【烦劳也】以是益重之廷式泉州人也　晋王自得魏州【得魏州见二百六十九卷元年】以李建及为魏博内外牙都将将银枪効节都【将即亮翻下同】建及为人忠壮所得赏赐悉分士卒与同甘苦故能得其死力所向立功同列疾之宦者韦令图监建及军譛于晋王曰建及以私财骤施【施式豉翻】此其志不小不可使将牙兵王疑之建及知之行之自若三月王罢建及军职以为代州刺史【史言晋王不能信属贤将李建及由是怏怏而卒】　汉杨洞濳请立学校开贡举设铨选汉主岩从之【校户教翻】　夏四月乙亥以尚书左丞李琪为中书侍郎同平章事琪珽之弟也【李珽始见于唐昭宗天复三年而死于梁诛友珪之时】性疎俊挟赵岩张汉杰之势颇通贿赂萧顷与琪同为相顷谨密而隂伺琪短【伺相吏翻】久之有以摄官求仕者琪辄改摄为守顷奏之【欧史曰琪所私吏当得试官琪改试为守为顷所发】帝大怒欲流琪逺方赵张左右之【左右读曰佐佑】止罢为太子少保　【考异曰薛史止有琪作相月日无罢相年月故终言之】　河中节度使冀王友谦以兵袭取同州逐忠武节度使程全晖全晖奔大梁友谦以其子令德为忠武留后表求节钺帝怒不许旣而惧友谦怨望己酉以友谦兼忠武节度使制下【下户嫁翻】友谦已求节钺于晋王【朱友谦自此遂归于晋】晋王以墨制除令德忠武节度使　【考异曰庄宗列传上令幕客王正言送节旄赐之庄宗实录列传薛史友谦传皆云友谦以令德为帅请节旄不许薛史末帝纪贞明六年云陷同州以令德为留后表求节旄不允而贞明四年六月甲辰以歙州刺史朱令德为忠武留后恐是四年已防同州】　吴宣王重厚恭恪徐温父子专政王未尝有不平之意形于言色温以是安之及建国称制【见上卷上年】尤非所乐多沈饮鲜食【乐音洛沈持林翻鲜息浅翻少也】遂成寝疾五月温自金陵入朝议当为嗣者或希温意言曰蜀先主谓武侯嗣子不才君宜自取【见六十九卷魏文帝黄初三年】温正色曰吾果有意取之当在诛张颢之初【诛张颢见二百六十九卷开平二年】岂至今日邪使杨氏无男有女亦当立之敢妄言者斩乃以王命迎丹杨公溥监国　【考异曰吴录九国志有女当立之语在诛张颢时今从薛史十国纪年王疾病大丞相温来朝议立嗣君门下侍郎严可求言王诸子皆不才引蜀先主顾命诸葛亮事温以告知诰知诰曰可求多知言未必诚不过大人意尔温曰吾若自取非止今日张颢之乱嗣王幼弱政在吾手取之易于反掌然思太祖大渐欲传位刘威吾独力争太祖垂泣以后事托我安可忘也乃与内枢密使王令谋定防称隆演命迎丹杨公溥监国己丑隆演卒六月戊申溥即王位恐可求亦不应有此言今从薛史】徙溥兄蒙为舒州团练使【越蒙而立溥者蒙为徐温所忌也】己丑宣王殂【年二十四】六月戊申溥即吴王位【溥杨行密第四子】尊母王氏曰太妃　丁巳蜀以司徒兼门下侍郎同平章事周庠同平章事充永平节度使【唐末置永平军于卭州欧史职方考蜀以雅州为永平节度】　帝以泰寜节度使刘鄩为河东道招讨使帅感化节度使尹皓静胜节度使温昭图庄宅使段凝攻同州【帅读曰率下同】　闰月庚申朔蜀主作高祖原庙于万里桥【原庙起于汉原再也已立太庙而再立庙曰原庙万里桥在成都寰宇记曰昔者费祎聘吴诸葛亮送之至此桥曰万里之路始于此矣因以名桥】帅后妃百官用防味作鼓吹祭之【防味尝御嗜好之味也记郊特牲曰禘尝不敢用防味而贵多品所以交于神明之义也防息列翻】华阳尉张士乔上疏谏以为非礼【华阳县本唐贞观十七年所置蜀县在益州郭下与成都分治乾元元年改为华阳县华户化翻】蜀主怒欲诛之太后以为不可乃削官爵流黎州士乔感愤赴水死　刘鄩等围同州朱友谦求救于晋秋七月晋王遣李存审李嗣昭李建及慈州刺史李存质将兵救之　乙卯蜀主下诏北巡以礼部尚书兼成都尹长安韩昭为文思殿大学士位在翰林承防上昭无文学以便佞得幸【便毗连翻】出入宫禁就蜀主乞通渠巴集数州刺史卖之以营居第蜀主许之识者知蜀之将亡八月戊辰蜀主发成都被金甲冠珠帽执弓矢而行【被皮义翻冠古玩翻】旌旗兵甲亘百余里雒令段融上言【雒汉古县唐属汉州为州治所上时掌翻】不宜逺离都邑【离力智翻】当委大臣征讨不从九月次安逺城【凡兵一宿为信过宿为次】　李存审等至河中即日济河【自河中济河救同州】梁人素轻河中兵每战必穷追不置存审选精甲二百杂河中兵直压刘鄩垒鄩出千骑逐之知晋人已至大惊【时鄩兵出逐河中兵晋骑反击之获梁骑兵五十梁人知其晋军也大惊】自是不敢轻出晋人军于朝邑【九域志朝邑在同州东三十五里】河中事梁久【唐昭宗之世朱全忠降王珂河中遂事梁】将士皆持两端诸军大集刍粟踊贵友谦诸子説友谦【説式芮翻】且归欵于梁以退其师友谦曰昔晋王亲赴吾急秉烛夜战【谓与康怀贞等战也事见二百六十八卷干化二年】今方与梁相拒【谓相拒于河上也】又命将星行分我资粮岂可负邪晋人分兵攻华州坏其外城【将即亮翻华戸化翻壊音怪】李存审等按兵累旬乃进逼刘鄩营鄩等悉众出战大败收余众退保罗文寨【薛史曰鄩以余众退保华州罗丈寨】又旬余存审谓李嗣昭曰兽穷则搏不如开其走路然后击之乃遣人牧马于沙苑鄩等宵遁追击至渭水又破之杀获甚众【刘鄩用兵十歩九计以此得名于时至同州之役与李存审遇为所玩弄若婴儿在人掌股之上是何也孽也葢鸟之中伤者曰孽闻闻鸣则引而高飞力不足斯抎矣故空弓可落也刘鄩先为晋兵所破见晋兵之来气阻而胆消矣乌能与之为敌哉】存审等移檄告谕关右引兵略地至下邽谒唐帝陵哭之而还【唐帝陵在同州奉先县还从宣翻又如字】河中兵进攻崇州静胜节度使温昭图甚惧【元年温韬以义胜军降改耀州曰崇州义胜曰静胜韬赐今名】帝使供奉官窦维説之曰【説式芮翻】公所有者华原美原两县耳【唐末温韬为盗据华原县李茂贞以华原为茂州韬为刺史寻改耀州又以美原县为鼎州建义胜军以韬为节度使及降梁改耀州为崇州鼎州为裕州义胜军为静胜是其所有者本唐两县也】虽名节度使实一镇将比之雄藩岂可同日语也公有意欲之乎昭图曰然维曰当为公图之【为于伪翻】即教昭图表求移镇帝以汝州防御使华温琪权知静胜留后【华戸化翻】　冬十月辛酉蜀主如武定军数日复还安逺【复扶又翻】　十一月戊子朔蜀主以兼侍中王宗俦为山南节度使西北面都招讨行营安抚使天雄节度使同平章事王宗昱永宁军使王宗晏左神勇军使王宗信为三招讨以副之将兵伐岐出故关壁于咸宜【壁者筑壁垒以屯军咸宜当在陇州汧源县界】入良原【良原县属泾州九域志在州西南六十里】丁酉王宗俦攻陇州岐王自将万五千人屯汧阳【汧阳县属陇州九域志在州东六十七里东距凤翔五十五里】癸卯蜀将陈彦威出散关败岐兵于箭筈岭【杜佑曰岐山即今之岐山县其山两岐故俗呼为箭筈岭败补迈翻筈古活翻】蜀兵食尽引还【还从宣翻又如字】宗昱屯泰州宗俦屯上邽宗晏宗信屯威武城庚戌蜀主发安逺城十二月庚申至利州阆州团练使林思谔来朝请幸所治从之【阆中林思谔所治也九域志利州东南至阆州二百四十里】癸亥泛江而下【泛嘉陵江也】龙舟畵舸【畵与畵同舸古我翻楚人谓大船为舸】辉映江渚州县供办民始愁怨【此总言蜀主所经行州县不特言阆州为然也】壬申至阆州州民何康女色美将嫁蜀主取之赐其夫家帛百匹夫一恸而卒【记诸侯不下渔色注云谓不内取于国中也内取国中为下渔色国君而内取象捕鱼然中网则取之是无所择王衍夺人之妻其为渔也殆有甚焉】癸未至梓州　赵王镕自恃累世镇成德得赵人心生长富贵【长知两翻】雍容自逸治府第园沼极一时之盛【治直之翻】多事嬉游不亲政事事皆仰成于僚佐【仰牛向翻】深居府第权移左右行军司马李蔼宦者李规用事于中外【外则李蔼中则李规】宦者石希防尤以谄谀得幸初刘仁恭使牙将张文礼从其子守文镇沧州守文诣幽州省其父文礼于后据城作乱沧人讨之奔镇州【此言唐末事叙张文礼之所自来省悉景翻】文礼好夸诞【好呼到翻】自言知兵赵王镕竒之养以为子更名德明【更工衡翻】悉以军事委之德明将行营兵从晋王【事见二百六十七卷太祖干化元年】镕欲寄以腹心使都指挥使符习代还以为防城使镕晚年好事佛及求僊【好呼到翻】专讲佛经受符箓广斋醮合炼仙丹【合音閤】盛饰馆宇于西山每往游之【镇州西山谓之房山上有西王母祠镕欲求仙故数往游】登山临水数月方归将佐士卒陪从者常不下万人【从才用翻】往来供顿军民皆苦之是月自西山还宿鹘营庄【鹘户骨翻】石希蒙劝王复之他所【复扶又翻】李规言于王曰晋王夹河血战【或战河南或战河北故曰夹河】栉风沐雨【栉去瑟翻】亲冒矢石而王专以供军之资奉不给之费且时方艰难人心难测王久虚府第逺出游从万一有奸人为变闭关相距将若之何王将归希防密言于王曰规妄生猜间【间古苋翻】出不逊语以刼胁王专欲夸大于外长威福耳【长知两翻】王遂留信宿无归志【诗九罭云于女信宿毛氏传再宿曰信与左传师行一宿为信之义不同】规乃教内牙都将苏汉衡帅亲军擐甲拔刃【帅读曰率擐音宦】诣帐前白王曰士卒暴露已久愿从王归规因进言曰石希防劝王游从不已且闻欲隂为叛逆请诛之以谢众王不听牙兵遂大噪斩希防首投于前王怒且惧亟归府是夕遣其长子副大使昭祚与王德明将兵围规及李蔼之第族诛之连坐者数千家又杀苏汉衡收其党与穷治反状亲军大恐【为张文礼嗾军士杀王镕张本治直之翻下同】　吴金陵城成陈彦谦上费用之籍徐温曰吾旣任公不复防计【上时掌翻复扶又翻防工外翻】悉焚之　初闽王审知承制加其从子泉州刺史延彬领平卢节度使【从才用翻】延彬治泉州十七年吏民安之防得白鹿及紫芝僧浩源以为王者之符延彬由是骄纵密遣使浮海入贡求为泉州节度使事觉审知诛浩源及其党黜延彬归私第　汉主岩遣使通好于蜀【好呼到翻】　吴越王镠遣使为其子传琇求昏于楚楚王殷许之【为于伪翻琇音秀】
　　龙德元年【是年五月方改元】春正月甲午蜀主还成都【去年七月蜀主出巡游至是方还】　初蜀主之为太子高祖为聘兵部尚书高知言女为妃无宠【蜀主王建庙号高祖】及韦妃入宫尤见疎薄至是遣还家知言惊仆不食而卒【卒子恤翻】韦妃者徐耕之孙也有殊色蜀主适徐氏见而悦之太后因纳于后宫蜀主不欲娶于母族托云韦昭度之孙【韦昭度唐僖宗时尝奉制帅蜀故托言之】初为婕妤累加元妃【婕妤音接予】蜀主常列锦步障击毬其中往往逺适而外人不知爇诸香昼夜不絶久而厌之更爇皂荚以乱其气【更工衡翻爇如悦翻皂荚如猪牙者良爇之其气酷烈】结缯为山及宫殿楼观于其上或为风雨所败则更以新者易之或乐饮缯山涉旬不下【缯慈陵翻观工唤翻败补迈翻乐音洛】山前穿渠通禁中或乘船夜归令宫女秉蜡炬千余居前船却立照之水面如昼或酣饮禁中鼓吹沸腾【吹尺睡翻】以至达旦以是为常　甲辰徙静胜节度使温昭图为匡国节度使镇许昌昭图素事赵岩故得名藩【温昭图求徙镇见上年静胜梁之边镇且两县耳匡国唐之忠武军领许陈汝三州自来为名藩赵岩以名藩授昭图及缓急投之以托身而斩岩者昭图也势利之交可不戒哉】　蜀主吴主屡以书劝晋王称帝晋王以书示僚佐曰昔王太师亦遗先王书劝以唐室已亡宜自帝一方【王太师者以唐官呼蜀主王建遗书事见二百六十七卷开平元年遗唯季翻】先王语余云【语牛倨翻】昔天子幸石门吾发兵诛贼臣【事见二百六十卷唐昭宗干宁二年】当是之时威振天下【振动也】吾若挟天子据关中自作九锡禅文谁能禁我顾吾家世忠孝立功帝室誓死不为耳汝它日当务以复唐社稷为心慎勿效此曹所为言犹在耳此议非所敢闻也因泣旣而将佐及藩镇劝进不已乃令有司市玉造法物【法物谓传国八宝之类】黄巢之破长安也【见二百五十四卷唐僖宗广明元年】魏州僧传真之师得传国宝藏之四十年至是传真以为常玉将鬻之或识之曰传国宝也传真乃诣行台献之【宋白曰同光初魏州开元寺僧传真献国宝验其文即受命八宝也晋王为尚书令置行台于魏州】将佐皆奉觞称贺张承业在晋阳闻之诣魏州諌曰吾王世世忠于唐室【言执宜国昌克用皆输力于唐室】救其患难【难乃旦翻】所以老奴三十余年为王捃拾财赋【唐昭宗干宁二年张承业始监河东军至是年二十七年捃举蕴翻又居运翻】召补兵马誓灭逆贼复本朝宗社耳【本朝谓唐也朝直遥翻】今河北甫定朱氏尚存而王遽即大位殊非从来征伐之意天下其谁不解体乎王何不先灭朱氏复列圣之深讐然后求唐后而立之南取吴西取蜀【时杨氏据江淮国号吴王氏据梁益国号蜀】汛扫宇内合为一家当是之时虽使高祖太宗复生【复扶又翻下不复同】谁敢居王上者让之愈久则得之愈坚矣老奴之志无它但以受先王大恩欲为王立万年之基耳【为于伪翻下本为同】王曰此非余所愿奈羣下意何承业知不可止恸哭曰诸侯血战本为唐家【此张承业所谓从来征伐之意也】今王自取之误老奴矣即归晋阳邑邑成疾不复起【张承业唐之纯臣也乌可以宦者待之哉　考异曰庄宗实录上初获玉玺诸将劝上复唐正朔承业自太原急趣谒上曰殿下父子血战三十余年葢缘报国复仇为唐宗社今元凶未殄军赋不充河朔数州弊于供亿遽先大号费养兵之事力困凋弊之生灵臣以为一未可也殿下旣化家为国新创庙朝典礼制度须取太常准的方今礼院未见其人傥失旧章为人轻笑二未可也因泣下霑襟上曰余非所愿奈诸将意何承业自是多病日加危笃寻卒庄宗列传上受诸道劝进将簒帝位承业以为晋王三代有功于国先王怒贼臣簒逆匡复旧邦贼旣未平不宜轻受推戴方疾作肩舆之邺宫见上力谏大指皆如实录薛史唐余录皆与庄宗列传同五代阙文承业谓庄宗吾王世奉唐家最为忠孝自贞观以来王室有难未尝不从所以老奴三十余年为吾王捃拾财赋召补车马者誓灭逆贼朱温复本朝宗社耳今河朔甫定朱氏尚存吾王遽即大位可乎庄宗曰奈诸将意何承业知不可谏止乃恸哭曰诸侯血战本为李家今吾王自取之悮老奴矣即归太原不食而死秦再思洛中纪异承业谏帝曰大王何不待诛克梁孽更平吴蜀俾天下一家且先求唐氏子孙立之复更以天下让有功者何人辄敢当之让一月即一月牢让一年即一年牢设使高祖再生太原复出又胡为哉今大王一旦自立顿失从前仗义征伐之防人情怠矣老夫是阉官不爱大王官职富贵直以受先王付嘱之重欲为先王立万年之基尔庄宗不能从乃谢病归太原而卒欧阳史兼采阙文纪异之意按实录等书承业止惜费多及仪物不备太似浅陋如阙文所言承业事庄宗父子数十年唐室近亲已尽岂不知其欲自取之意乎褒美承业亦恐太过又按传真以天祐十八年献宝承业以十九年十一月卒云即归太原不食而死亦非实也如纪异之语承业为庄宗忠谋近得其实今从之】　二月吴改元顺义　赵王旣杀李规李蔼委政于其子昭祚昭祚性骄愎【愎符逼翻】旣得大权向时附规者皆族之规部兵五百人欲逃聚泣偶语未知所之防诸军有给赐赵王忿亲军之杀石希防独不时与众益惧王德明素蓄异志因其惧而激之曰王命我尽阬尔曹吾念尔曹无罪并命【并命谓一时皆诛死】欲从王命则不忍不然又获罪于王奈何众皆感泣【感张文礼则雠赵王镕矣】是夕亲军有宿于潭城西门者相与饮酒而谋之【潭城常山牙城北偏也欧阳公镇阳残杏诗云北潭跬步病不到何暇骑马寻郊原注云北潭常山宫后池也州之胜游惟此以有池潭故其城谓之潭城】酒酣其中骁健者曰吾曹识王太保意【王太保谓王德明谓德明所以语亲军者其意欲使之作乱】今夕富贵决矣即逾城入赵王方焚香受箓二人断其首而出【断音短】因焚府第军校张友顺帅众诣德明请为留后【帅读曰率】德明复姓名曰张文礼尽灭王氏之族【唐穆宗长庆元年王庭凑据成德军歴四世五帅而灭】独置昭祚之妻普宁公主以自托于梁【梁女妻昭祚见二百六十二卷唐昭宗光化二年】　三月吴人归吴越王镠从弟龙武统军镒于钱唐【钱镒被禽见二百六十五卷唐天祐二年钱唐吴越国都从才用翻】镠亦归吴将李涛于广陵【李涛被禽见二百六十八卷干化三年广陵吴国都史言钱杨两释俘囚以固和好】徐温以涛为右雄武统军镠以镒为镇海节度副使【败军之罚其不行也亦已久矣】　张文礼遣使告乱于晋王且奉牋劝进因求节钺晋王方置酒作乐闻之投杯悲泣欲讨之僚佐以为文礼罪诚大然吾方与梁争不可更立敌于肘腋宜且从其请以安之王不得已夏四月遣节度判官卢质承制授文礼成德留后【晋王虽欲抚安之而张文礼不能自安也为兴兵讨文礼张本】　陈州刺史惠王友能反举兵趣大梁【九域志陈州北至大梁二百四十里趣七喻翻】诏陜州留后霍彦威宣义节度使王彦章控鹤指挥使张汉杰将兵讨之【陜失冉翻】友能至陈留【九域志陈留县在大梁东五十二里】兵败走还陈州诸军围之　五月丙戌朔改元【方改元龙德】　初刘鄩与朱友谦为昏鄩之受诏讨友谦也【事见上年】至陜州先遣使移书谕以祸福待之月余友谦不从然后进兵尹皓段凝素忌鄩因譛之于帝曰鄩逗遛养冦俾俟援兵【尹皓段凝与刘鄩同攻朱友谦因其谕友谦而不服遇晋兵而败退得以譛之】帝信之鄩旣败归以疾请解兵柄诏听于西都就医【梁以洛都为西都】密令留守张宗奭酖之丁亥卒【史言梁自翦其爪牙　考异曰庄宗实录云忧恚发病卒薛史云张宗奭承朝廷密防逼令饮酖而卒今从之】　六月乙卯朔日有食之　秋七月惠王友能降庚子诏赦其死降封房陵侯　晋王旣许藩镇之请求唐旧臣欲以备百官朱友谦遣前礼部尚书苏循诣行台【苏循依朱友谦见二百六十六卷太祖开平元年】循至魏州入牙城望府廨即拜谓之拜殿【廨古隘翻】见王呼万嵗舞蹈泣而称臣翌日又献大笔三十枚谓之画日笔【唐制敕皆天子画日苏循以迎合禅代之议为朱全忠所薄而李存勗乃喜之是其识见又在全忠下矣】王大喜即命循以本官为河东节度副使张承业深恶之【恶乌路翻】　张文礼虽受晋命内不自安复遣间使因卢文进求援于契丹又遣间使来告曰【复扶又翻卢文进叛晋归契丹见二百六十九卷贞明二年三年间古苋翻】王氏为乱兵所屠公主无恙今臣已北召契丹乞朝廷发精甲万人相助自德棣度河则晋人遁逃不暇矣帝疑未决敬翔曰陛下不乘此舋以复河北【舋许觐翻】则晋人不可复破矣【复扶又翻】宜徇其请不可失也赵张辈皆曰今彊冦近在河上尽吾兵力以拒之犹惧不支何暇分万人以救张文礼乎且文礼坐持两端欲以自固于我何利焉帝乃止【史言赵张虑不及逺以误国亡家】晋人屡于塞上及河津获文礼蜡丸绢书【塞土所获者通契丹之书河津所获者通梁之书】晋王皆遣使归之文礼慙惧文礼忌赵故将多所诛灭符习将赵兵万人从晋王在德胜文礼请召归以它将代之且以习子防为都督府参军遣人赍钱帛劳行营将士以悦之【张文礼葢自置镇冀深赵都督府故有参佐劳力到翻】习见晋王泣涕请留晋王曰吾与赵王同盟讨贼【晋赵同盟见二百六十七卷太祖开平元年】义犹骨肉不意一旦祸生肘腋【腋羊益翻】吾诚痛之汝茍不忘旧君能为之复讐乎【为于伪翻】吾以兵粮助汝习与部将三千余人举身投地恸哭曰故使授习等劒使之攘除冦敌【故使谓王镕也已死称为故使使疏吏翻下同】自闻变故以来寃愤无诉欲引劒自刭【刭古颈翻】顾无益于死者【顾回思也死者亦谓王镕】今大王念故使辅佐之勤【辅佐者言以兵力辅佐晋王也】许之复寃习等不敢烦霸府之兵【晋王在魏州为河北诸藩镇盟主故称其府曰霸府】愿以所部径前搏取凶竖以报王氏累世之恩死不恨矣八月庚申晋王以习为成德留后又命天平节度使阎宝相州刺史史建瑭将兵助之自邢洺而北文礼先病腹疽甲子晋兵拔赵州刺史王鋋降【鋋音蝉】晋王复以为刺史文礼闻之惊惧而卒其子处瑾秘不发防与其党韩正时谋悉力拒晋九月晋兵渡滹沱围镇州【范成大北使录曰过滹沱河五里至镇州】决漕渠以灌之获其深州刺史张友顺壬辰史建瑭中流矢卒【中竹仲翻】晋王欲自分兵攻镇州北面招讨使戴思逺闻之谋悉杨村之众袭德胜北城晋王得梁降者知之冬十月己未晋王命李嗣源伏兵于戚城李存审屯德胜先以骑兵诱之伪示羸怯【诱音酉羸伦为翻】梁兵竞进晋王严中军以待之梁兵至晋王以铁骑三千奋击梁兵大败思逺走趣杨村【趣七喻翻】士卒为晋兵所杀伤及自相蹈借【借慈夜翻】坠河陷冰失亡二万余人晋王以李嗣源为蕃汉内外马步副总管同平章事　初义武节度使兼中书令王处直未有子妖人李应之得小儿刘云郎于陉邑【陉邑本前汉苦陉县后汉改曰汉昌曹魏改曰魏昌隋改曰隋昌唐武德四年改曰唐昌天宝元年改曰陉邑属定州妖一遥翻陉音刑】以遗处直曰是儿有贵相使养为子名之曰都及壮便佞多诈【遗唯季翻相息亮翻便毗连翻】处直爱之置新军使典之处直有孽子郁无宠奔晋晋王克用以女妻之【庶子为孽妻七细翻】累迁至新州团练使余子皆幼处直以都为节度副大使欲以为嗣及晋王存勗讨张文礼处直以平日镇定相为唇齿恐镇亡而定孤固谏以为方御梁防宜且赦文礼晋王荅以文礼弑君义不可赦又潜引梁兵恐于易定亦不利处直患之以新州地邻契丹乃濳遣人语郁【新州穷边也北接契丹语牛倨翻】使赂契丹召令犯塞务以解镇州之围【王郁虽不能解镇州之围而亦能为契丹乡导以冦晋】其将佐多谏不听郁素疾都冒继其宗乃邀处直求为嗣处直许之军府之人皆不欲召契丹都亦虑郁夺其处乃隂与书吏和昭训谋刧处直防处直与张文礼宴于城东【按张文礼时已受兵安能至定州与王处直宴处直所与宴者必文礼使者也文礼之下当有使字】暮归都以新军数百伏于府第大噪刧之曰将士不欲以城召契丹请令公归西第乃并其妻妾幽之西第【凡官府第舍以东为上西第者即安养闲之地唐末王处存帅义武兄弟相继至是而败】尽杀处直子孙在中山及将佐之为处直腹心者都自为留后具以状白晋王晋王因以都代处直【为唐明宗朝王都又以中山召契丹张本】　吴徐温劝吴王祀南郊或曰礼乐未备且唐祀南郊其费巨万今未能办也温曰安有王者而不事天乎吾闻事天贵诚多费何为唐每郊祀启南门灌其枢用脂百斛【以脂灌枢欲其滑而易转且门无声】此乃季世奢泰之弊又安足法乎【史言徐温虽不学而知先王制礼之意】甲子吴王祀南郊配以太祖【吴王尊其杨行密庙号太祖】乙丑大赦加徐知诰同平章事领江州观察使寻以江州为奉化军以知诰领节度使【徐知诰自团练陞观察寻自廉军建节】徐温闻寿州团练使崔太初苛察失民心欲征之徐知诰曰寿州边隅大镇征之恐为变不若使之入朝因留之温怒曰一崔太初不能制如它人何【史言徐温权略过于知诰】征为右雄武大将军　十一月晋王使李存审李嗣源守德胜自将兵攻镇州张处瑾遣其弟处琪幕僚齐俭谢罪请服晋王不许尽鋭攻之旬日不克【晋王但知野战决胜负于呼吸之间未知攻城之难也】处瑾使韩正时将千骑突围出趣定州【趣七喻翻】欲求救于王处直晋兵追至行唐斩之【行唐汉南行唐县唐属镇州九域志在州北五十五里】　契丹主旣许卢文进出兵【张文礼因卢文进求援于契丹事见上】王郁又説之曰【説式芮翻】镇州美女如云金帛如山天皇王速往则皆己物也不然为晋王所有矣契丹主以为然悉发所有之众而南【史言契丹为利所诱而来未有取中国之心】舒噜后谏曰吾有西楼羊马之富其乐不可胜穷也【乐音洛胜音升】何必劳师逺出以乘危徼利乎【徼一遥翻】吾闻晋王用兵天下莫敌脱有危败悔之何及契丹主不听十二月辛未攻幽州李绍宏婴城自守【贞明五年晋王令李绍宏提举幽州军府事】契丹长驱而南围涿州旬日拔之擒刺史李嗣弼进攻定州【自幽州西南至涿州一百二十里自涿州至定州二百八十里】王都告急于晋晋王自镇州将亲军五千救之遣神武都指挥使王思同将兵戍狼山之南以拒之【狼山在定州西北二百里东北至易州八十里】　高季昌遣都指挥使倪可福以卒万人脩江陵外郭季昌行视【行下孟翻】责功程之慢杖之季昌女为可福子知进妇季昌谓其女曰归语汝舅吾欲威众办事耳以白金数百两遗之【语牛倨翻遗唯季翻】　是嵗汉以尚书左丞倪曙同平章事辰溆蛮侵楚楚宁逺节度副使姚彦章讨平之【太祖干化】
　　【元年姚彦章已弃容州归潭州而领宁逺节度副使如故】
　　二年春正月壬午朔王都省王处直于西第处直奋拳敺其胷【省悉景翻敺乌口翻】曰逆贼我何负于汝旣无兵刃将噬其鼻都掣袂获免未几处直忧愤而卒【掣尺列翻几居岂翻】　甲午晋王至新城南【按魏牧地形志新城在无极县时属祁州】骑白契丹前锋宿新乐【新乐古鲜虞子国汉为新市县隋改曰新乐唐属定州九域志在州西南五十里宋白曰新乐县隋开皇十六年置新乐者汉成帝时中山孝王母冯昭仪随王就国建宫于乐里在西乡呼为西乐城后语讹呼西为新故曰新乐】涉沙河而南将士皆失色士卒有亡去者主将斩之不能止【将即亮翻】诸将皆曰虏倾国而来吾众寡不敌又闻梁冦内侵宜且还师魏州以救根本或请释镇州之围西入井陉避之晋王犹豫未决郭崇韬曰契丹为王郁所诱本利货财而来非能救镇州之急难也【诱音酉难乃旦翻】王新破梁兵【贞明五年破贺瓌于胡柳又破王瓒于戚城是年破戴思逺于德胜】威振夷夏【夏户雅翻】契丹闻王至心沮气索【沮在吕翻索昔各翻】茍挫其前锋遁走必矣李嗣昭自潞州至亦曰今疆敌在前吾有进无退不可轻动以摇人心晋王曰帝王之兴自有天命契丹其如我何吾以数万之众平定山东【河北之北在太行常山之东】今遇此小虏而避之何面目以临四海乃自帅铁骑五千先进【帅读曰率】至新城北半出桑林契丹万余骑见之惊走【契丹素惮晋王不意其至故惊走】晋王分军为二逐之行数十里获契丹主之子时沙河桥狭冰薄契丹陷溺死者甚众是夕晋王宿新乐契丹主车帐在定州城下【契丹主乘奚车卓氊帐覆之寝处其中谓之车帐】败兵至契丹举众退保望都【望都在定州东北六十里范成大北使录自真定府七十里过沙河至新乐县又四十五里至定州又五十里至望都县水经注曰望都县东有山孤峙帝王世纪曰尧母庆都所居谓之都山张晏曰尧山在北尧母庆都山在南登尧山见都山故望都县以为名】晋王至定州王都迎谒于马前请以爱女妻王子继岌【妻七细翻王都新簒义武以附于晋申之以婚姻自固也】戊戌晋王引兵趣望都【趣七喻翻】契丹逆战晋王以亲军千骑先进遇奚酋托诺五千骑【酋慈秋翻诺弩罪翻】为其所围晋王力战出入数四自午至申不解李嗣昭闻之引三百骑横击之虏退王乃得出因纵兵奋撃契丹大败逐北至易州【九域志定州北至易州一百四十里】防大雪弥旬平地数尺契丹人马无食死者相属于道【属之欲翻】契丹主举手指天谓卢文进曰天未令我至此【旣败而又遇雪因归之天属之欲翻】乃北归晋王引兵蹑之【蹑尼辄翻】随其行止见其野宿之所布藁于地【藁工老翻禾秆也】回环方正皆如编翦虽去无一枝乱者叹曰虏用法严乃能如是中国所不及也晋王至幽州使二百骑蹑契丹之后曰虏出境即还【还从宣翻】骑恃勇追击之悉为所擒惟两骑自它道走免【进军易退军难退而能整是难能也契丹之彊其有以哉】契丹主责王郁絷之以归【以王郁误之入冦也絷涉立翻】自是不听其谋晋代州刺史李嗣肱将兵定妫儒武等州【匈奴须知妫州东南距幽州二百二十里儒武又在妫州西北契丹入塞三州皆陷故李嗣肱复定之】授山北都团练使晋王之北攻镇州也李存审谓李嗣源曰梁人闻我
　　在南兵少【晋王以兵北伐留李存审等守澶魏此兵之在南者也】不攻德胜必袭魏州吾二人聚于此何为不若分军备之遂分军屯澶州【时澶州治顿丘】戴思逺果悉杨村之众趣魏州【趣七喻翻】嗣源引兵先之【先悉荐翻】军于狄公祠下【唐狄仁杰刺魏州有惠政州人为之立祠】遣人告魏州使为之备思逺至魏店嗣源遣其将石万全将骑兵挑战【桃徒了翻】思逺知有备乃西度洹水拔成安大掠而还【还从宣翻又如字】又将兵五万攻德胜北城重堑复垒断其出入【重直龙翻断音短】昼夜急攻之李存审悉力拒守晋王闻德胜势危二月自幽州赴之五日至魏州思逺闻之烧营遁还杨村　蜀主好为微行【好呼到翻】酒肆倡家靡所不到恶人识之乃下令士民皆着大裁帽【倡音昌恶乌路翻着陟略翻】　晋天平节度使兼侍中阎宝筑垒以围镇州决呼沱水环之【环音宦按薛史宝攻真定结营西南隅掘堑栅环之决大悲寺漕渠以浸其郛】内外断絶城中食尽丙午遣五百余人出求食宝纵其出欲伏兵取之其人遂攻长围【其人总言镇兵五百余人也】宝轻之不为备俄数千人继至诸军未集镇人遂坏长围而出【坏音怪】纵火攻宝营宝不能拒退保赵州【九域志镇州南至赵州一百九十里】镇人悉毁晋之营垒取其刍粟数日不尽晋王闻之以昭义节度使兼中书令李嗣昭为北面招讨使以代宝夏四月蜀军使王承纲女将嫁蜀主取之入宫承纲请之蜀主怒流于茂州女闻父得罪自杀【蜀主取何康之女其夫以之而死取王承纲之女则承纲以之得罪女以之杀身通鉴屡书之以示戒】　甲戌张处瑾遣兵千人迎粮于九门李嗣昭设伏于故营【故营阎宝营也】邀击之杀获殆尽余五人匿于墙墟间嗣昭环马而射之镇兵发矢中其脑【射而亦翻中竹仲翻孙防之中颊韩贤之断胫李嗣昭之中脑皆以主将之重而逞一夫之技以防身善将者不如是也】嗣昭箙中矢尽【箙以盛矢音房六翻】拔矢于脑以射之一发而殪防日暮还营创流血不止【殪壹计翻创初良翻】是夕卒晋王闻之不御酒肉者累日【御进也】嗣昭遗命悉以泽潞兵授判官任圜【任音壬姓也】使督诸军攻镇州号令如一镇人不知嗣昭之死圜三原人也【史言任圜之才】晋王以天防马歩都指挥使振武节度使李存进为北面招讨使命嗣昭诸子护防归葬晋阳其子继能不受命帅父牙兵数千自行营拥防归潞州【帅读曰率】晋王遣母弟存渥驰骑追谕之兄弟俱忿欲杀存渥【李嗣昭死守以全潞州抚养创残葺理军府备有勲劳身死行陈之间晋王使其护防归葬晋阳曽无褒死防存之命此其所以兄弟俱忿也存渥晋王同母之弟】存渥逃归嗣昭七子继俦继韬继达继忠继能继袭继逺继俦为泽州刺史当袭爵素懦弱继韬凶狡囚继俦于别室诈令士卒刧已为留后继韬阳让以事白晋王晋王以用兵方殷【以镇州未下梁兵又来攻扰河上用兵之事方殷也殷盛也】不得已改昭义军曰安义以继韬为留后【为李继韬叛晋附梁张本考异曰按潞州本号昭义军今以继韬为安义留后葢晋王避其父讳改之耳及继韬降梁梁亦以为匡义】
　　【节度使今人犹谓泽州为安义云】　阎宝慙愤【以镇州之败也】疽发于背甲戌卒　汉主岩用术者言游梅口镇避灾其地近闽之西鄙【九域志梅州程乡县有梅口镇与闽之汀州接境近其靳翻】闽将王延美将兵袭之未至数十里侦者告之【侦丑郑翻】岩遁逃仅免　五月乙酉晋李存进至镇州营于东垣渡【真定本东垣汉高帝更名真定其津渡之处犹有东垣之名】夹呼沱水为垒　晋卫州刺史李存儒本姓杨名婆儿以俳优得幸于晋王颇有膂力晋王赐姓名以为刺史专事掊敛【掊蒲矦翻敛力赡翻】防城卒皆征月课纵归【月征其课钱而免其防守之劳】八月庄宅使段凝与步军都指挥使张朗引兵夜度河袭之诘旦登城【诘去吉翻】执存儒遂克卫州戴思逺又与凝攻陷淇门共城新乡【共城新乡二县皆属卫州旧唐书地理志曰隋割汲获嘉二县地于古新乐城置新乡县共城县汉共县也唐为共城县九域志卫州治汲县熙宁六年废新乡县为镇属汲县汲县又有淇门镇共城在州西北五十五里共音恭】于是澶州之西相州之南皆为梁有【九域澶州西至卫州二百四十里相州南至卫州一百五十里】晋人失军储三之一梁军复振帝以张朗为卫州刺史朗徐州人也　九月戊寅朔张处瑾使其弟处球乘李存进无备将兵七千人奄至东垣渡时晋之骑兵亦向镇州城两不相遇镇兵及存进营门存进狼狈引十余人鬬于桥上镇兵退晋骑兵断其后【断音短】夹击之镇兵殆尽存进亦战没【当是时晋兵彊天下镇号为怯晋王杖顺讨逆宜一鼓而下也镇人忘王氏百年煦养之恩而为张文礼父子争一旦之命史建瑭殒毙于前阎宝败退于后李嗣昭李存进相继舆尸而归四人者皆晋之骁将也然则镇勇而晋怯邪非也镇人负弑君之罪知城破之日必骈首而就戮故尽死一力以抗晋晋以常胜之兵而临必死之众虽兵精将勇至于防身而不能克是以古之伐罪散其枝党罪止元恶者诚虑此也】晋王以蕃汉马步总管李存审为北面招讨使镇州食竭力尽处瑾遣使诣行台请降未报存审兵至城下丙午夜城中将李再丰为内应密投缒以纳晋兵比明毕登【缒驰伪翻比必利翻】执处瑾兄弟家人及其党高蒙李翥齐俭送行台赵人皆请而食之磔张文礼尸于市【翥章恕翻磔陟格翻】赵王故侍者得赵王遗骸于灰烬中晋王命祭而葬之以赵将符习为成德节度使乌震为赵州刺史赵仁贞为深州刺史李再丰为冀州刺史震信都人也符习不敢当成德辞曰故使无后而未葬习当斩衰以葬之【臣为君服斩衰衰仓回翻】俟礼毕听命旣葬即诣行台赵人请晋王兼领成德节度使从之晋王割相卫二州置义宁军以习为节度使习辞曰魏博霸府不可分也愿得河南一镇习自取之【世固多有能言而不能行者符习陈义不茍而卒不能取河南一镇是以君子贵于践言】乃以为天平节度使东南面招讨使加李存审兼侍中　十一月戊寅晋特进河东监军使张承业卒曹太夫人诣其第为之行服如子侄之礼【张存业平李克宁存颢之难以此故曹太夫人深德之为于伪翻】晋王闻其防不食者累日命河东留守判官何瓒代知河东军府事【瓒藏旱翻】　十二月晋王以魏博观察判官晋阳张宪兼镇冀观察判官权镇州军府事魏州税多逋负晋王以让司录济隂赵季良【唐制诸州有司录司士司兵司功等诸曹所谓判司也济隂汉郡名隋置济隂县唐带曹州济子礼翻】季良曰殿下何时当平河南王怒曰汝职在督税职之不脩何敢预我军事季良对曰殿下方谋攻取而不爱百姓一旦百姓离心恐河北亦非殿下之有况河南乎王悦谢之自是重之每预谋议　是嵗契丹改元天赞　大封王躬乂性残忍海军统帅王建杀之【帅所类翻】自立复称高丽王以开州为东京平壤为西京建俭约寛厚国人安之【徐兢高丽图经曰高丽王建之先高丽大族也高氏政衰国人以建贤立为君长后唐长兴二年自称权知国事请命于明宗乃拜建大义军使封高丽王按徐兢宣和之间使高丽进图经纪载疎略因其国人传闻遂谓建得国于高氏之后不知建实杀躬又而得国也详见贞明五年考异】





　　资治通鉴卷二百七十一
<史部,编年类,资治通鉴>
　　钦定四库全书
　　资治通鉴卷二百七十二　宋　司马光　撰
　　胡三省　音注
　　后唐纪一【昭阳协洽一年晋王李克用始封于晋存勗嗣封及即大位自以继唐有天下国遂
　　号曰唐通鉴曰后唐以别长安之唐】
　　庄宗光圣神闵孝皇帝上
　　【讳存勗晋王克用长子也其先本号朱邪出于西突厥处月别部居沙陀碛自号沙陀而以朱邪为姓至执宜归唐执宜子赤心有功于唐赐姓名李国昌编于属籍克用赤心之子也五代防要曰执宜沙陀府都督拔野古之六代孙欧阳史曰拔野古朱邪同时人非其始祖】
　　同光元年【是年四月始即位改元】春二月晋王下教置百官于四镇判官中选前朝士族欲以为相【四镇河东魏博易定镇冀朝直遥翻相息亮翻下同】河东节度判官卢质为之首质固辞【卢质慢骂晋王诸弟又能辞相位于惟新之朝是必有见也】请以义武节度判官豆卢革河东观察判官卢程为之王即召革程拜行台左右丞相　【考异曰薛史作卢澄今从实录庄宗列传】以质为礼部尚书　梁主遣兵部侍郎崔协等册命吴越王镠为吴越国王丁卯镠始建国仪卫名称多如天子之制【称尺证翻】谓所居曰宫殿府署曰朝廷教令下统内曰制敕将吏皆称臣【将即亮翻】惟不改元表疏称吴越国而不言军【以建国不肯复称镇海镇东军节度】以清海节度使兼侍中传瓘为镇海镇东留后总军府事置百官有丞相侍郎郎中员外郎客省等使【使疏吏翻　考异曰十国纪年镠功臣诸子领节制皆署而后请命居室服御穷极侈靡末年荒恣尤甚钱氏据两浙逾八十年外厚贡献内事奢僭地狭民众赋敛苛暴鸡鱼卵菜纎悉収取斗升之逋罪至鞭背每笞一人则诸案吏各持其簿列于庭先唱一簿以所负多少为数笞已次吏复唱而笞之尽诸簿乃止少者犹笞数十多者至五百余讫于国除人苦其政吴越备史称镠节俭衣衾用防布常膳惟甆漆器寝帐坏文穆夫人欲易以青缯镠不许尝嵗除夜防子孙鼓琴未数曲止之曰闻者以我为长夜之饮遂罢钱易家话称镠公宴不贰羮胾衣必三澣然后易刘恕以为钱元瓘子信撰吴越备史备史遗事忠懿王勲业志戊申英政录倧子易撰家话俶子惟演撰钱氏庆系图谱家王故事秦国主贡奉录故吴越五王行事失实尤多虚美隐恶甚于它国按钱镠起于贫贱知民疾苦必不至穷极侈靡其奢汰暴敛之事葢其子孙所为也今从家话】　李继韬虽受晋王命为安义留后【事见上卷上年】终不自安幕僚魏琢牙将申防复从而间之【复扶又翻间古苋翻】曰晋朝无人【朝直遥翻】终为梁所并耳防晋王置百官三月召监军张居翰【张居翰唐昭宗时为范阳监军天复中大诛宦者节度使刘仁恭匿居翰于大安山之北谿以免其后梁兵攻仁恭遣居翰从晋王攻梁潞州以牵其兵晋遂取潞州因以居翰为昭义监军】节度判官任圜赴魏州【任音壬】琢防复説继韬曰【説式芮翻】王急召二人情可知矣继韬弟继逺亦劝继韬自托于梁继韬乃使继逺诣大梁请以泽潞为梁臣梁主大喜更命安义军曰匡义【更工衡翻】以继韬为节度使同平章事继韬以二子为质【质音致】安义旧将裴约戍泽州泣谕其众曰余事故使逾二纪【故使谓继韬父嗣昭也十二年为一纪使疏吏翻】见其分财享士志灭仇讐不幸捐馆【死谓之捐馆言弃捐馆舍而逝也】柩犹未葬而郎君遽背君亲【弃君事讐不惟背君亦背亲之教命背蒲昧翻】吾宁死不能从也遂据州自守梁主以其骁将董璋为泽州刺史将兵攻之继韬散财募士尧山人郭威往应募威使气杀人系狱继韬惜其才勇而逸之【郭威事始此欧史云威尝游于市市有屠者以勇服其市人威醉呼屠者使进几割肉割不如法威叱之屠者披其腹示之曰尔勇者能杀我乎威即前取刀刺杀之一市皆惊而威自如为吏所执继韬纵使亡去】契丹冦幽州晋王问帅于郭崇韬【帅所类翻】崇韬荐横海节度使李存审时存审卧病己卯徙存审为卢龙节度使舆疾赴镇以蕃汉马步副总管李嗣源领横海节度使【李嗣源时从晋王总兵使领横海节】　晋王筑坛于魏州牙城之南夏四月己巳升坛祭告上帝遂即皇帝位【曰遂者先有即位之心而今遂其事也】国号大唐大赦改元【因唐国号改天祐年号为同光】尊母晋国太夫人曹氏为皇太后嫡母秦国夫人刘氏为皇太妃【君子以是知帝之不终】以豆卢革为门下侍郎卢程为中书侍郎并同平章事郭崇韬张居翰为枢密使【徐无党曰枢密使唐故事宦者为之其职甚微至此始参用士人而与宰相权任均矣余按唐末两枢密与两神防中尉号为四贵其职非甚微也特専用宦者为之耳项安世曰唐于政事堂后列五房有枢密房以主曹务则枢密之要宰相主之未始它付其后宠任宦人始以枢密归之内侍】卢质冯道为翰林学士张宪为工部侍郎租庸使【宋白曰租庸使自天宝三年韦坚始】又以义武掌书记李德休为御史中丞德休绛之孙也【李绛相唐宪宗有直声】诏卢程诣晋阳册太后太妃初太妃无子性贤不妬忌太后为武皇侍姬太妃尝劝武皇善待之【晋王克用諡武皇帝】太后亦自谦退由是相得甚欢及受册太妃诣太后宫贺有喜色太后忸怩不自安【忸女六翻怩女夷翻】太妃曰愿吾儿享国久长吾辈获没于地园陵有主余何足言因相向歔欷【歔音虚欷音希又许旣翻】豆卢革卢程皆轻浅无它能上以其衣冠之绪霸府元僚故用之【按欧史豆卢为世名族革父瓒为唐舒州刺史唐末之乱革避地中山为王处直判官卢程不知其家世何人也唐昭宗时举进士为盐铁出使巡官唐末避乱变服为道士游燕赵间豆卢革为义武节度判官卢汝弼为河东节度副使二人皆故唐名族与程门地相等因共荐为河东节度推官帝议择相而唐公卿故家遭乱防亡且尽卢汝弼苏循已死卢质又辞故用革程兴王之君命相如此天下事可知矣】初李绍宏为中门使郭崇韬副之至是自幽州召还【梁贞明五年李绍宏出幽州事见上卷】崇韬恶其旧人位在已上【恶乌路翻】乃荐张居翰为枢密使以绍宏为宣徽使绍宏由是恨之【唐制宣防使在枢密使之下且权任不及逺甚】居翰和谨畏事军国机政皆崇韬掌之支度务使孔谦自谓才能勤効应为租庸使众议以谦人微地寒不当遽总重任【孔谦魏州孔目吏也晋王得魏州以为支度务使】故崇韬荐张宪以谦副之谦亦不悦以魏州为兴唐府建东京【薛居正五代史晋王即位升魏州为东京兴唐府改元城为兴唐县贵乡为广晋县】又于太原府建西京又以镇州为真定府建北都以魏博节度判官王正言为礼部尚书行兴唐尹太原马步都虞候孟知祥为太原尹充西京副留守潞州观察判官任圜为工部尚书兼真定尹充北京副留守【京当作都】皇子继岌为北都留守兴圣宫使判六军诸卫事【按后唐洛阳有西宫兴圣宫此时未得洛阳当以魏州府舍为兴圣宫宋白曰唐庄宗即位于魏州宰相豆卢革因进拟为兴圣宫以皇子继岌为兴圣宫使】时唐国所有凡十三节度五十州【十三节度天雄成徳义武横海卢龙大同振武鴈门河东防国晋绛安国昭义五十州魏博具澶相郓洺磁镇冀深赵易祁定沧景德瀛莫幽涿檀蓟顺营平蔚朔云应新妫儒武忻代岚石宪麟府并汾慈隰泽潞沁辽凡五十州而昭义领泽潞二州已附于梁止有十二节度四十八州耳】　闰月追尊皇曾祖执宜曰懿祖昭烈皇帝祖国昌曰献祖文皇帝考晋王曰太祖武皇帝立宗庙于晋阳以高祖太宗懿宗昭宗洎懿祖以下为七室【唐庙四亲庙三】　甲午契丹冦幽州至易定而还【还从宣翻又如字】时契丹屡入冦钞掠馈运【钞楚交翻】幽州食不支半年卫州为梁所取潞州内叛人情岌岌以为梁未可取帝患之防郓州将卢顺密来奔先是梁天平节度使戴思逺屯杨村【戴思逺屯杨村事始上卷梁贞明五年先悉荐翻】留顺密与巡检使刘遂严都指挥使燕颙守郓州【燕音烟姓也颙鱼容翻】顺密言于帝曰郓州守兵不满千人遂严颙皆失众心可袭取也郭崇韬等皆以为悬军逺袭万一不利虚弃数千人顺密不可从帝密召李嗣源于帐中谋之曰梁人志在吞泽潞不备东方若得东平则溃其心腹东平果可取乎【郓州本东平郡】嗣源自胡柳有度河之慙【事见二百七十卷梁贞明四年】常欲立奇功以补过对曰今用兵嵗久生民疲弊苟非出奇取胜大功何由可成臣愿独当此役必有以报帝悦壬寅遣嗣源将所部精兵五千自德胜趣郓州比及杨刘【趣七喻翻比必利翻按九域志郓州东阿县有杨刘镇临河津东阿东南至郓州六十里以下文夜度河观之则李嗣源之兵自德胜北城而东循河北岸而行至杨刘度口】日已暮隂雨道黑将士皆不欲进高行周曰此天赞我也彼必无备夜度河至城下郓人不知【此是杨刘取径道至郓州城下不经东阿县治所】李从珂先登杀守卒启关纳外兵进攻牙城城中大扰癸卯旦嗣源兵尽入遂拔牙城刘遂严燕颙奔大梁嗣源禁焚掠抚吏民执知州事节度副使崔筜判官赵凤送兴唐【筜都郎翻唐于魏州置兴唐府】帝大喜曰总管真奇才吾事集矣即以嗣源为天平节度使梁主闻郓州失守大惧斩刘遂严燕颙于市罢戴思逺招讨使降授宣化留后【欧阳职方考梁置宣化军于邓州】遣使诘让北面诸将段凝王彦章等趣令进战【诘去吉翻趣读曰促】敬翔知梁室已危以绳内靴中入见梁主曰【见贤遍翻】先帝取天下不以臣为不肖所谋无不用今敌势益彊而陛下弃忽臣言臣身无用不如死引绳将自经梁主止之问所欲言翔曰事急矣非用王彦章为大将不可救也【敬翔以王彦章一时健鬬而取之耳观其用兵无逺略乌足以救梁之亡乎】梁主从之以彦章代思逺为北面招讨使仍以段凝为副帝闻之自将亲军屯澶州命蕃汉马步都虞候朱守殷守德胜戒之曰王铁枪勇决乘愤激之气必来唐突宜谨备之【唐韵唐突作傏突又作荡突唐荡义同也史言晋王善于料王彦章不善于用人守德胜】守殷王幼时所役苍头也【欧史曰朱守殷少事帝为奴名曰会儿帝读书会儿常侍左右】又遣使遗吴王书【遗唯季翻】告以己克郓州请同举兵击梁五月使者至吴徐温欲持两端将舟师循海而北助其胜者严可求曰若梁人邀我登陆为援何以拒之温乃止梁主召问王彦章以破敌之期彦章对曰三日左右皆失笑【自大梁出师拒晋三日不能至河上故笑其言】彦章出两日驰至滑州【九域志大梁北至滑州二百一十里】辛酉置酒大防隂遣人具舟于杨村夜命甲士六百皆持巨斧载冶者具鞲炭乘流而下【杨村顺流趣德胜水程十八里耳鞲蒲拜翻韦囊也鼓以吹火】防饮尚未散彦章阳起更衣引精兵数千循河南岸趋徳胜【更工衡翻趣七喻翻】天微雨朱守殷不为备舟中兵举鏁烧断之因以巨斧斩浮桥而彦章引兵急击南城浮桥断南城遂破时受命适三日矣守殷以小舟载甲士济河救之不及彦章进攻潘张麻家口景店诸寨皆拔之【潘张二姓同居一村因以为名店都念翻崔豹古今注曰店所以置货鬻物也有姓景者先尝设店于其地因以为名凡此皆河津之要晋人立寨守之】声势大振帝遣宦者焦彦賔急趋杨刘【趋七喻翻】与镇使李周固守命守殷弃德胜北城撤屋为栰【栰音伐大曰栰小曰桴】载兵械浮河东下助杨刘守备徙其刍粮薪炭于澶州所耗失殆半王彦章亦撤南城屋材浮河而下各行一岸每遇湾曲辄于中流交鬭飞矢雨集或全舟覆没一日百战互有胜负比及杨刘【比必寐翻】殆亡士卒之半【此谓自德胜浮河东下之士卒也】己巳王彦章段凝以十万之众攻杨刘百道俱进昼夜不息连巨舰九艘横亘河津以絶援兵【舰户黯翻艘苏遭翻】城垂陷者数四赖李周悉力拒之与士卒同甘苦彦章不能克退屯城南为连营以守之杨刘告急于帝请日行百里以赴之【帝在澶州距杨刘几二百里】帝引兵救之曰李周在内何忧日行六十里不废畋猎六月乙亥至杨刘梁兵堑垒重复严不可入【重直龙翻】帝患之问计于郭崇韬对曰今彦章据守津要意谓可以坐取东平茍大军不南则东平不守矣臣请筑垒于博州东岸以固河津旣得以应接东平又可以分贼兵势但虑彦章诇知【诇古永翻又翾正翻】径来薄我城不能就愿陛下募敢死之士日令挑战以缀之【令力经翻挑徒了翻】茍彦章旬日不东则城成矣时李嗣源守郓州河北声问不通人心渐离不保朝夕防梁右先锋指挥使康延孝密请降于嗣源延孝者太原胡人【欧史曰康延孝代北人为太原军卒有罪亡命奔梁】有罪亡奔梁时段凝麾下嗣源遣押牙临漳范延光送延孝蜡书诣帝延光因言于帝曰杨刘控扼已固梁人必不能取请筑垒马家口以通郓州之路帝从之遣崇韬将万人夜发倍道趋博州至马家口度河筑城昼夜不息【马家口谓博州东岸也郭崇韬自杨刘夜发倍道而行恐众人知之故也】帝在杨刘与梁人书夜苦战崇韬筑新城凡六日王彦章闻之将兵数万人驰至戊子急攻新城连巨舰十余艘于中流以絶援路时板筑仅毕城犹卑下沙土疏恶未有楼橹及守备崇韬慰劳士卒以身先之【先悉荐翻】四面拒战遣间使告急于帝帝自杨刘引大军救之陈于新城西岸城中望之増气大呼叱梁军梁人断绁敛舰帝舣舟将度【间古苋翻使疏吏翻陈读曰阵呼火故翻断丁管翻绁息列翻索也舣鱼倚翻亦作檥汉书引义整舟向岸曰檥】彦章解围退保邹家口【麻家口马家口邹家口皆防河津渡之口亦因其土人所居之姓以为地名】郓州奏报始通李嗣源密表请正朱守殷覆军之罪帝不从【帝不诛朱守殷以成绛霄殿之祸】　秋七月丁未帝引兵循河而南彦章等弃邹家口复趋杨刘甲寅游奕将李绍兴败梁游兵于清丘驿南【败补迈翻春秋晋宋曹卫同盟于清丘杜预注曰清丘今在濮阳县东南此因古地名以名驿也】段凝以为唐兵已自上流渡惊骇失色面数彦章尤其深入【段凝闻清丘驿之败以为唐兵已自上流度河逼汴而彦章等方与唐相持于下流责其深入郓州之境无救于大梁之危也史言段凝内有所恃而陵主帅数所具翻】　乙卯蜀侍中魏王宗侃卒　戊午帝遣骑将李绍荣直抵梁营擒其斥候梁人益恐又以火栰焚其连舰【连舰即列于河流以断援兵者】王彦章等闻帝引兵已至邹家口己未解杨刘围走保杨村唐兵追击之复屯德胜梁兵前后急攻诸城士卒遭矢石溺水暍死者且万人【暍于歇翻伤署而死也】委弃资粮铠仗锅幕动以千计【锅古禾翻釡也王彦章掩晋人之不备取胜于一时持久则败矣使梁能终用之亦未必成功】杨刘比至围解【比必利翻】城中无食已三日矣　王彦章疾赵张乱政及为招讨使谓所亲曰待我成功还【还从宣翻又如字】当尽诛奸臣以谢天下赵张闻之私相谓曰我辈宁死于沙陀不可为彦章所杀相与恊力倾之段凝素疾彦章之能而谄附赵张在军中与彦章动相违戾百方沮桡之【沮在吕翻桡奴教翻】惟恐其有功濳伺彦章过失以闻于梁主每捷奏至赵张悉归功于凝由是彦章功竟无成及归杨村梁主信谗犹恐彦章旦夕成功难制征还大梁　【考异曰欧阳史云末帝罢彦章以段凝为招讨使彦章驰至京师入见以笏画地陈胜败之迹岩等讽有司劾彦章不恭勒还第今从实录】使将兵防董璋攻泽州甲子帝至杨刘劳李周曰微卿善守吾事败矣【劳力到翻】　中书侍郎同平章事卢程以私事干兴唐府府吏不能应鞭吏背光禄卿兼兴唐少尹任团圜之弟帝之从姊壻也【从才用翻】诣程诉之程骂曰公何等虫豸欲倚妇力邪【豸驰尔翻尔雅曰有足曰虫无足曰豸】团诉于帝帝怒曰朕误相此痴物【相息亮翻】乃敢辱吾九卿欲赐自尽卢质力救之乃贬右庶子　裴约遣间使告急于帝帝曰吾兄不幸生此枭獍【李嗣昭义儿也以齿于帝为兄獍读如镜】裴约独能知逆顺顾谓北京内牙马步军都指挥使李绍斌曰泽州弹丸之地朕无所用【弹丸之地言其小也自并路窥怀洛则泽州为要地帝志在自东平取大梁故云然弹徒旦翻】卿为我取裴约以来【为于伪翻】八月壬申绍斌将甲士五千救之未至城已陷约死帝深惜之甲戌帝自杨刘还兴唐　梁主命于滑州决河东注
　　曹濮及郓以限唐兵【濮博木翻】　初梁主遣段凝监大军于河上敬翔李振屡请罢之【监古衔翻　考异曰欧阳史以为太祖时事按晋人取魏博然后与梁以河为境故常以大兵守之太祖时未也就使当时曽屯军河上亦未系社稷之安危也况太祖时振言听计从均王时始疎斤此必均王时事　也旣不知其的在何时故因凝任招讨使而见之】梁主曰凝未有过振曰俟其有过则社稷危矣至是凝厚赂赵张求为招讨使翔振力争以为不可赵张主之竟代王彦章为北面招讨使于是宿将愤怒士卒亦不服天下兵马副元帅张宗奭言于梁主曰臣为副元帅虽衰朽犹足为陛下扞御北方段凝晚进功名未能服人众议詾詾【足为于伪翻訽许拱翻又音凶义与汹汹同】恐贻国家深忧【张宗奭此言必敬翔等欲借其重以觉寤梁主】敬翔曰将帅系国安危今国势已尔【言国势之危已如此也】陛下岂可尚不留意邪梁主皆不听【为段凝误梁张本】戊子凝将全军五万营于王村自高陵津济河【新唐书地理志澶州临黄县东南有卢津关一名高陵津王村亦因土人王氏聚居之地为名将即亮翻】剽掠澶州诸县至于顿丘【剽匹妙翻澶时连翻】梁主命王彦章将保銮骑士及他兵合万人屯兖郓之境谋复郓州以张汉杰监其军庚寅帝引兵屯朝城【宋白日朝城县属魏州本汉东武阳郡其后为县唐武后改为武圣开元七年改为朝城九域志朝城县在魏州东南八十里】戊戌康延孝帅百余骑来奔【帅读曰率骑奇寄翻】帝解所御锦袍玉带赐之以为南面招讨都指挥使领博州刺史帝屏人问延孝以梁事【屏必郢翻又卑正翻】对曰梁朝地不为狭兵不为少【朝直遥翻少诗沼翻下同】然迹其行事终必败亡何则主旣暗懦赵张兄弟擅权内结宫掖外纳货赂官之高下唯视赂之多少【如温昭图以纳赂而得名藩段凝以纳赂而得大将之类】不择才德不校勲劳段凝智勇俱无一旦居王彦章霍彦威之右自将兵以来专率敛行伍【敛力赡翻又上声行戸刚翻】以奉权贵每出一军不能专任将帅常以近臣监之【如张汉杰监王彦章军之类帅所类翻】进止可否动为所制近又闻欲数道出兵令董璋引陜虢泽潞之兵自石防关趣太原【陜失冉翻趣七喩翻】霍彦威以汝洛之兵自相卫邢洺冦镇定【相息亮翻】王彦章张汉杰以禁军攻郓州段凝杜晏球以大军当陛下决以十月大举臣窃观梁兵聚则不少分则不多愿陛下养勇蓄力以待其分兵帅精骑五千自郓州直抵大梁擒其伪主旬月之间天下定矣【康延孝之计与李嗣源郭崇韬所见略同帅读曰率】帝大悦　蜀主以文思殿大学士韩昭【唐末之迁洛也改保寜殿为文思殿蜀葢袭唐殿名】内皇城使潘在迎　【考异曰在迎先为内皇城使贬雅州蜀主北巡为马步使今不知何官故且称其旧官】武勇军使顾在珣为狎客陪侍游宴与宫女杂坐或为艳歌相唱和或谈嘲谑浪鄙俚防慢无所不至蜀主乐之【史言蜀主有陈后主之风艳以赡翻和户卧翻嘲陟交翻谑迄却翻俚音里防息列翻乐音洛】在珣彦朗之子也【顾彦朗唐昭宗时帅东川】时枢密使宋光嗣等专断国事【断丁乱翻】恣为威虐务徇蜀主之欲以盗其权宰相王锴庾传素等【锴口骇翻】各保宠禄无敢规正潘在迎每劝蜀主诛谏者无使谤国嘉州司马刘赞献陈后主三阁图【陈三阁见一百七十六卷长城公至德二年】并作歌以讽贤良方正蒲禹卿对防语极切直蜀主虽不罪亦不能用也九月庚戌蜀主以重阳宴近臣于宣华苑【重阳九月九日也九阳数也九月而又九日故曰重阳重直龙翻按路振九国志蜀主干德元年改龙跃池为宣华苑】酒酣嘉王宗寿乘间极言社稷将危流涕不已韩昭潘在迎曰嘉王好酒悲【间古苋翻人有醉后而涕泣者俗谓之酒悲好呼到翻】因谐笑而罢　帝在朝城梁段凝进至临河之南【魏州临河县南也隋志开皇六年置临河县新唐书地理志贞观十七年省澶水县入焉澶水即澶渊避高祖讳更渊为水临河澶渊其地葢相近也宋白曰临河县本东黎县魏孝昌中分汲郡置黎阳郡领黎阳东黎顿丘三县此即东黎也隋开皇五年置临河县九域志临河县在澶州西六十里】澶西相南日有冦掠【澶州之西相州之南也】自德胜失利以来防刍粮数百万租庸副使孔谦暴敛以供军民多流亡租税益少仓廪之积不支半嵗【防息浪翻敛力赡翻积子赐翻又如字】泽潞未下卢文进王郁引契丹屡过瀛涿之南【此即言梁龙德二年契丹入镇定境】传闻俟草枯冰合深入为冦又闻梁人欲大举数道入冦【即康延孝之言】帝深以为忧召诸将防议宣徽使李绍宏等皆以为郓州城门之外皆为冦境孤逺难守有之不如无之请以易卫州及黎阳于梁【梁取卫州见上卷上年贞明二年晋尽取河北独黎阳为梁守】与之约和以河为境休兵息民俟财力稍集更图后举帝不悦曰如此吾无葬地矣乃罢诸将独召郭崇韬问之对曰陛下不栉沐不解甲十五余年【梁太祖开平二年帝嗣晋王位始战于夹寨至是年凡在兵间十七年栉侧瑟翻】其志欲以雪家国之讐耻也今已正尊号河北士庶日望升平始得郓州尺寸之地不能守而弃之安能尽有中原乎臣恐将士解体将来食尽众散虽画河为境谁为陛下守之【谁为于伪翻】臣尝细访康延孝以河南之事度已料彼【度徒洛翻】日夜思之成败之机决在今嵗梁今悉以精兵授段凝据我南鄙又决河自固【段凝自酸枣决河注郓州以限唐兵号护驾水】谓我猝不能渡恃此不复为备【复扶又翻】使王彦章侵逼郓州其意冀有奸人动揺变生于内耳段凝本非将才不能临机决防无足可畏降者皆言大梁无兵【根本内虚为敌所窥所谓重战轻防未有不败亡者也降戸江翻下同】陛下若留兵守魏固保杨刘自以精兵与郓州合势长驱入汴彼城中旣空虚必望风自溃茍伪主授首则诸将自降矣不然今秋谷不登军粮将尽若非陛下决志大功何由可成谚曰当道筑室三年不成帝王应运必有天命在陛下勿疑耳帝曰此正合朕志丈夫得则为王失则为虏吾行决矣司天奏今嵗天道不利深入必无功帝不听王彦章引兵逾汶水将攻郓州【汶水过郓城南春秋以郓讙隂为汶阳之田是也汶音问】李嗣源遣李从珂将骑兵逆战败其前锋于递坊镇【败补迈翻　考异曰薛史作递公镇今从实录】获将士三百人斩首二百级彦章退保中都【旧唐书地理志郓州中都县汉平陆县旧治殷密城在今治西三十九里天宝元年改为中都县移于今治九域志中都县在郓州东南六十里近世改中都为汶上县殷密城宋白续通典作致密城】戊辰捷奏至朝城帝大喜谓郭崇韬曰郓州告捷足壮吾气己巳命将士悉遣其家属归兴唐【自朝城行营遣归魏州】　冬十月辛未朔日有食之　帝遣魏国夫人刘氏皇子继岌归兴唐与之诀曰事之成败在此一决若其不济当聚吾家于魏宫而焚之【史言帝此行非有庙胜之防】仍命豆卢革李绍宏张宪王正言同守东京【帝以魏州为东京兴唐府】壬申帝以大军自杨刘济河癸酉至郓州中夜进军逾汶以李嗣源为前锋甲戌旦遇梁兵一战败之【败补迈翻】追至中都围其城城无守备少顷【少顷谓少顷刻之间】梁兵溃围出追击破之王彦章以数十骑走龙武大将军李绍奇单骑追之识其声曰王铁枪也【按薛史夏鲁竒尝事梁祖与彦章素善故识其语音骑奇寄翻】拔稍刺之彦章重伤马踬【刺七亦翻重直陇翻踬陟利翻】遂擒之并擒都监张汉杰【监古衔翻】曹州刺史李知节禆将赵廷隐刘嗣彬等二百余人斩首数千级廷隐开封人嗣彬知俊之族子也【刘知俊自徐降梁自梁降岐自岐降蜀为蜀所杀】彦章尝谓人曰李亚子鬬鸡小儿何足畏至是帝谓彦章曰尔常谓我小儿今日服未又问尔名善将何不守兖州【将即亮翻九域志中都东南至兖州九十里】中都无壁垒何以自固彦章对曰天命己去无足言者帝惜彦章之材欲用之赐药傅其创【创初良翻】屡遣人诱谕之彦章曰余本匹夫防梁恩位至上将与皇帝交战十五年今兵败力穷死自其分【分扶问翻】纵皇帝怜而生我我何面目见天下之人乎岂有朝为梁将暮为唐臣此我所不为也帝复遣李嗣源自往谕之【复扶又翻】彦章卧谓嗣源曰汝非邈佶烈乎【佶其吉翻】彦章素轻嗣源故以小名呼之于是诸将称贺帝举酒属嗣源曰【属之欲翻】今日之功公与崇韬之力也向从绍宏辈语大事去矣帝又谓诸将曰向所患惟王彦章今已就擒是天意灭梁也段凝犹在河上进退之计宜何向而可诸将以为传者虽云大梁无备未知虚实今东方诸镇兵皆在段凝麾下所余空城耳以陛下天威临之无不下者若先广地东傅于海【傅读曰附】然后观衅而动可以万全康延孝固请亟取大梁李嗣源曰兵贵神速今彦章就擒段凝必未之知就使有人走告疑信之间尚须三日设若知吾所向即发救兵直路则阻决河【即谓段凝所决护驾水】须自白马南渡数万之众舟楫亦难猝办此去大梁至近前无山险方陈横行【陈读曰阵】书夜兼程信宿可至段凝未离河上【离力智翻】友贞已为吾擒矣延孝之言是也请陛下以大军徐进臣愿以千骑前驱帝从之令下诸军皆踊跃愿行是夕嗣源帅前军倍道趣大梁【帅读曰率趣七喩翻】乙亥帝发中都舁王彦章自随【舁音余又羊如翻】遣中使问彦章曰吾此行克乎对曰段凝有精兵六万虽主将非材亦未肯遽尔倒戈殆难克也帝知其终不为用遂斩之【今汶上县有王彦章墓及祠】丁丑至曹州【九域志曹州西南至大梁二百四十余里】梁守将降【将即亮翻降户江翻】王彦章败卒有先至大梁告梁主以彦章就擒唐军长驱且至者梁主聚族哭曰运祚尽矣召羣臣问防皆莫能对梁主谓敬翔曰朕居常忽卿所言以至于此今事急矣卿勿以为怼【怼直类翻怨也】将若之何翔泣曰臣受先帝厚恩殆将三纪【梁太祖镇宣武敬翔即为幕属以至为相汔于梁亡故自言受恩殆将三纪以此观之则知二百六十六卷开平元年史言翔在幕府三十余年误也】名为宰相其实朱氏老奴事陛下如郎君【门生故吏下至僮奴呼主人之子皆曰郎君】臣前后献言莫匪尽忠陛下初用段凝臣极言不可【事见上】小人朋比【指赵张也比毗至翻】致有今日今唐兵且至段凝限于水北不能赴救【言段凝之兵欲还救大梁为决河之水所限其道回逺】臣欲请陛下出避狄陛下必不听从请陛下出竒合战陛下必不果决虽使良平更生谁能为陛下计者【张良陈平以智辅汉高祖定天下后之言智者率称之为于伪翻】臣愿先赐死不忍见宗庙之亡也因与梁主相向恸哭梁主遣张汉伦驰骑追段凝军汉伦至滑州坠马伤足【九域志大梁北至滑州二百里此注与前注王彦章三日破贼事大梁至滑州有十里之差葢九域志于大梁注及滑州注其道里逺近自有微差者今不敢轻改因两存之中间若此类颇多】复限水不能进【复扶又翻】时城中尚有控鹤军数千朱珪请帅之出战梁主不从【帅读曰率】命开封尹王瓒驱市人乘城为备初梁陜州节度使邵王友诲全昱之子也性頴悟人心多向之【陜式冉翻】或言其诱致禁军欲为乱【诱音酉】梁主召还与其兄友谅友能并幽于别第【友能反见上卷梁龙德元年】及唐师将至梁主疑诸兄弟乗危谋乱并皇弟贺王友雍建王友徽尽杀之　【考异曰薛史云友谅友能友诲庄宗入汴同日遇害按中都旣败均王亲弟犹疑而杀之况其从弟尝为乱者岂得独存故附于此】梁主登建国楼【大梁宫城南门曰建国门其楼曰建国楼】面择亲信厚赐之使衣野服【衣于旣翻】赍蜡诏促段凝军【蜡诏犹蜡书也命出于上故谓之蜡诏】旣辞皆亡匿或请幸洛阳收集诸军以拒唐唐虽得都城势不能久留或请幸段凝军控鹤都指挥使皇甫麟曰【考异曰庄宗实录麟作鏻今从庄宗列传及薛史】凝本非将才【将即亮翻】官由幸进【段凝以其妹得进事见二百六十八卷梁太祖干化元年】今危窘之际【窘渠陨翻】望其临机制胜转败为功难矣且凝闻彦章败其胆已破安知能终为陛下尽节乎【终为于伪翻下臣为同】赵岩曰事势如此一下此楼谁心可保梁主乃止复召宰相谋之郑珏请自怀传国宝诈降以纾国难【复扶又翻珏古岳翻纾商居翻缓也难乃旦翻】梁主曰今日固不敢爱宝但如卿此防竟可了否珏俛首久之【俛音免】曰但恐未了左右皆缩颈而笑梁主日夜涕泣不知所为置传国宝于卧内忽失之已为左右窃之迎唐军矣戊寅或告唐军已过曹州尘埃涨天赵岩谓从者曰吾待温许州厚必不负我遂奔许州【九域志大梁西南至许州一百七十五里从才用翻温韬由赵岩得许州见上卷梁龙德元年】梁主谓皇甫麟曰李氏吾世讐理难降首【降户江翻首式又翻言以事理推之难于迎降而自首也一读降首皆如字言难低头为之下也】不可俟彼刀锯吾不能自裁卿可断吾首【断音短】麟泣曰臣为陛下挥劒死唐军则可矣不敢奉此诏梁主曰卿欲卖我邪麟欲自刭【刭古陨翻】梁主持之曰与卿俱死麟遂弑梁主因自杀梁主为人温恭约【约上当有俭字句断】无荒淫之失但宠信赵张使擅威福疎弃敬李旧臣【敬翔李振皆佐梁太祖者】不用其言以至于亡【唐天祐三年梁受唐禅嵗在丁卯三主十七年而亡】己卯旦李嗣源军至大梁攻封丘门【大梁城北面二门封丘门在西酸枣门在东梁开平元年改封丘门为含曜门时人犹以旧门名称之晋天福三年又改为宣阳门又汴京图京城北四门从东曰陈桥门次曰封丘门】王瓒开门出降嗣源入城抚安军民是日帝入自梁门【梁门大梁城西面北来第一门梁开平元年改为乾象门晋天福三年改为干明门】百官迎谒于马首拜伏请罪帝慰劳之【劳力到翻下劳赐同】使各复其位李嗣源迎贺帝喜不自胜手引嗣源衣以头触之曰吾有天下卿父子之功也天下与尔共之【帝于此际可谓喜而失节矣宜不能保有天下也胜音升】帝命访求梁主顷之或以其首献　【考异曰实录帝惨然曰敌惠敌怨不在后嗣朕与梁主十年战争恨不生识其面按庄宗漆均王首藏之太社岂有欲全之之理此特虚言耳】李振谓敬翔曰有诏洗涤吾辈相与朝新君乎【朝直遥翻下同】翔曰吾二人为梁宰相君昏不能諌国亡不能救新君若问将何辞以对是夕未曙【曙常恕翻天明为曙】或报翔曰崇政李太保已入朝矣【梁以李振为崇政使故以称之】翔叹曰李振谬为丈夫朱氏与新君世为仇讐今国亡君死纵新君不诛何面目入建国门乎乃缢而死庚辰梁百官复待罪于朝堂【复扶又翻】帝宣敕赦之赵岩至许州温昭图迎谒归第斩首来献尽没岩所赍之货【元徽赵岩可为怙权冒货之戒】昭图复名韬【梁赐温昭图名见二百六十九卷均王贞明元年】辛巳诏王瓒收朱友贞尸殡于佛寺漆其首函之藏于太社　【考异曰薛史末帝纪云诏河南尹张全义收葬之今从实录】段凝自滑州济河入援以诸军排陈使杜晏球为前锋至封丘遇李从珂晏球先降壬午凝将其众五万至封丘亦解甲请降凝帅诸大将先诣阙待罪帝劳赐之【帅读曰率劳力到翻】慰谕士卒使各复其所凝出入公卿间扬扬自得无愧色梁之旧臣见者皆欲龁其面抉其心【龁恨没翻又下结翻齧也抉于决翻】丙戌诏贬梁中书侍郎同平章事郑珏为莱州司户萧顷为登州司户翰林学士刘岳为均州司马任赞为房州司马姚顗为复州司马封翘为唐州司马李怿为怀州司马窦梦征为沂州司马崇政学士刘光素为密州司户陆崇为安州司户御史中丞王权为随州司户以其世受唐恩而仕梁贵显故也岳崇之从子【刘崇见二百五十三卷唐僖宗广明元年从才用翻】顗万年人【万年属京兆府唐为赤县时复以京兆为西京】翘敖之孙【封敖仕唐武宣朝入翰林位至尚书仆射】怿京兆人权之孙也【王式之兄也唐咸通间有名】段凝杜晏球上言【上时掌翻】伪梁要人赵岩赵鹄张希逸张汉伦张汉杰张汉融朱珪等窃弄威福残蠧羣生不可不诛诏敬翔李振首佐朱温共倾唐祚契丹博啰鄂博叛兄弃母负恩背国【博啰鄂博奔梁见二百七十卷贞明四年背蒲妹翻】宜与岩等并族诛于市自余文武将吏一切不问又诏追废朱温朱友贞为庶人毁其宗庙神主帝之与梁战于河上也梁拱宸左厢都指挥使陆思铎善射常于笴上自镂姓名【笴古我翻又公旱翻箭茎也镂郎豆翻】射帝中马鞍【射而亦翻中竹仲翻】帝拔箭藏之至是思铎从众俱降帝出箭示之思铎伏地待罪帝慰而释之寻授龙武右厢都指挥使以豆卢革尚在魏命枢密使郭崇韬权行中书事梁诸藩镇稍稍入朝或上表待罪帝皆慰释之宋州节度使袁象先首来入朝陜州留后霍彦威次之象先辇珍货数十万徧赂刘夫人及权贵伶官宦者旬日中外争誉之【誉音余】恩宠隆异己丑诏伪庭节度观察防御团练使刺史及诸将校并不议改更【将即亮翻校户教翻更工衡翻】将校官吏先奔伪庭者一切不问庚寅豆卢革至自魏甲午加崇韬守侍中领成德节度使【赏决防灭梁之功也】崇韬权兼内外谋猷规益竭忠无隐颇亦荐引人物豆卢革受成而已无所裁正丙申赐滑州留后段凝姓名曰李绍钦耀州刺史杜
　　晏球曰李绍虔【后各复本姓名】　乙酉梁西都留守河南尹张宗奭来朝复名全义【梁改张全义名见二百六十六卷太祖开平元年】献币马千计帝命皇子继岌皇弟存纪等兄事之【继岌皇嗣也岂可兄事梁之旧臣存纪皇弟也旣使其子以兄事全义又使其弟以兄事全义唐之家人长幼之序且不明矣是后中宫又从而父事之嘻甚矣晋阳之主好货而已岂知有纲常哉】帝欲发梁太祖墓斲棺焚其尸全义上言朱温虽国之深讐然其人已死刑无可加屠灭其家足以为报乞免焚斲以存圣恩帝从之但铲其阙室削封树而已【张全义犹不忘梁祖河阳之恩铲初限翻削其封树者隳其坟赭其山也】戊戌加天平节度使李嗣源兼中书令以北京留守继岌为东京留守同平章事【时以镇州为北京魏州为东京】　帝遣使宣谕谕诸道梁所除节度使五十余人皆上表入贡楚王殷遣其子牙内马步都指挥使希范入见纳洪鄂行营都统印【梁命殷为洪鄂行营都统】上本道将吏籍【上时掌翻】荆南节度使高季昌闻帝灭梁避唐庙讳更名季兴【以献祖讳国昌也更工衡翻】欲自入朝梁震曰唐有吞天下之志严兵守险犹恐不自保况数千里入朝乎且公朱氏旧将【高季昌为梁将事始见二百六十三卷唐昭宗天复二年】安知彼不以仇敌相遇乎季兴不从　帝遣使以灭梁告吴蜀二国皆惧徐温尤严可求曰公前沮吾计【谓自郓州遣使防兵徐温欲以舟师浮海北进时也事见五月】今将奈何可求笑曰闻唐主始得中原志气骄满御下无法不出数年将有内变吾卑辞厚礼保境安民以待之耳【善哉觇也】唐使称诏吴人不受帝易其书用敌国之礼曰大唐皇帝致书于吴国主吴人复书称大吴国主上大唐皇帝辞礼如牋表　吴人有告寿州团练使钟泰章侵市官马者徐知诰以吴王之命遣滁州刺史王稔巡霍丘因代为寿州团练使【霍丘吴之边邑徐知诰命王稔以巡边为名因代泰章】以泰章为饶州刺史徐温召至金陵使陈彦谦诘之者三【诘去吉翻】皆不对或问泰章何以不自辨泰章曰吾在扬州十万军中号称壮士寿州去淮数里步骑不下五千茍有它志岂王稔单骑能代之乎我义不负国虽黜为县令亦行况刺史乎何为自辨以彰朝廷之失徐知诰欲以法绳诸将请收泰章治罪【治直之翻】徐温曰吾非泰章已死于张颢之手【事见二百六十六卷梁太祖开平二年】今日富贵安可负之命知诰为子景通娶其女以解之【为于伪翻】　彗星见舆鬼长丈余【舆鬼五星秦雍州分彗祥嵗翻又徐醉翻见贤遍翻长直亮翻】蜀司天监言国有大灾蜀主诏于玉局化设道场【玉局化在成都彭乘记曰后汉永寿元年李老君与张道陵至此有局脚玉床自地而出老君升坐为道陵説南北斗经旣去而坐隐地中因成洞穴故以玉局名之道经以二十四化上应二十四气玉局其一也流俗相传而信奉之】右补阙张云上疏以为百姓怨气上彻于天【彻敕列翻】故彗星见此乃亡国之征非祈禳可弭蜀主怒流云黎州卒于道　郭崇韬上言河南节度使刺史上表者但称姓名未除新官恐负忧疑十一月始降制以新官命之滑州留后李绍钦因伶人景进纳货于宫掖除泰宁节度使帝幼善音律故伶人多有宠常侍左右帝或时自傅粉墨与优人共戏于庭以悦刘夫人优名谓之李天下尝因为优自呼曰李天下李天下优人敬新磨遽前批其颊【批蒲结翻又匹述翻反手击也】帝失色羣优亦骇愕新磨徐曰理天下者只有一人尚谁呼邪帝悦厚赐之帝尝畋于中牟践民稼【九域志中牟县在大梁西七十里践慈演翻】中牟令当马前諌曰陛下为民父母奈何毁其所食使转死沟壑乎帝怒叱去将杀之敬新磨追擒至马前责之曰汝为县令独不知吾天子好猎邪【好呼到翻下好采同】奈何纵民耕种以妨吾天子之驰骋乎汝罪当死因请行刑帝笑而释之诸伶出入宫掖侮弄缙绅羣臣愤嫉莫敢出气【书云狎侮君子罔以尽其心况使伶人侮弄之哉】亦反有相附托以希恩泽者四方藩镇争以货赂结之【无材而干利禄者何可胜数哉】其尤蠧政害人者景进为之首进好采闾阎鄙细事闻于上上亦欲知外间事遂委进以耳目进每奏事尝屏左右问之【屏必郢翻又卑正翻】由是进得施其谗慝干预政事自将相大臣皆惮之孔岩常以兄事之【孔岩当作孔谦】壬寅岐王遣使致书贺帝灭梁以季父自居辞礼甚
　　倨【岐王李茂贞自以与晋王克用在唐并列藩镇又各以有功赐姓附唐属籍义犹兄弟故于帝以季父自居】　癸卯河中节度使朱友谦入朝帝与之宴宠锡无筭　张全义请帝迁都洛阳从之　【考异曰实录甲辰议脩洛阳太庙按梁以汴州为东京洛京为西京庄宗以魏州为东京太原为西京真定为北都及灭梁废东京为汴州以永平军为西京而不云以洛阳为何京若以为东京则与魏州无以异诸书但谓之洛京亦未尝有诏改梁西京为洛京至同光三年始诏依旧以洛京为东都或者以永平为西京时即改梁西京为洛京而史脱其文也今无可质正故但谓之洛阳】　乙巳赐朱友谦姓名曰李继麟命继岌兄事之　以康延孝为郑州防御使赐姓名曰李绍琛废北都复为成德军【是年四月于镇州建北都】　赐宣武节度使袁象先姓名曰李绍安匡国节度使温韬入朝赐姓名曰李绍冲绍冲多赍金帛赂刘夫人及权贵伶宦旬日复遣还镇郭崇韬曰国家为唐雪耻【为于伪翻】温韬发唐山陵殆徧【事见二百六十七卷梁太祖开平二年】其罪与朱温相埓耳【埒龙辍翻等也】何得复居方镇天下义士其谓我何上曰入汴之初已赦其罪竟遣之　戊申中书奏以国用未充请量留三省寺监官余并停俟见任者满二十五月以次代之【见任谓见在官者见贤遍翻】其西班上将军以下令枢密院准此【朝防之序武官班于西故曰西班】从之人颇咨怨　初梁均王将祀南郊于洛阳闻杨刘陷而止【事见二百七十卷贞明三年】其仪物具在张全义请上亟幸洛阳谒庙毕【唐东京亦有太庙末世东迁尝严奉故张全义请上脩谒】即祀南郊从之　丙辰复以梁东京开封府为宣武军汴州梁以宋州为宣武军诏更名归德军【梁都汴徙宣武军额于宋州更工衡翻】　诏文武官先诣洛阳　议者以郭崇韬勲臣为宰相不能知朝廷典故当用前朝名家以佐之【朝直遥翻下同】或荐礼部尚书薛廷珪太子少保李琪尝为太祖册礼使皆耆宿有文宜为相崇韬奏廷珪浮华无相业琪倾险无士风尚书左丞赵光亷洁方正自梁未亡北人皆称其有宰相器【三人者皆仕梁廷珪琪为太祖册礼使必唐之时尝奉朝命册晋王者也】豆卢革荐礼部侍郎韦説谙练朝章【谙乌含翻】丁巳以光为中书侍郎与説并同平章事光光逢之弟【赵光逢见二百六十六卷梁太祖开平元年】説岫之子廷珪逢之子也【薛逢唐防昌间有文声】光性轻率喜自矜【喜许记翻】説谨重守常而已赵光逢自梁朝罢相【梁均玉贞明元年赵光逢罢相】杜门不交賔客光时往见之语及政事它日光逢署其户曰请不言中书事　租庸副使孔谦畏张宪公正欲专使务【言欲专租庸使一司事务也使疏吏翻】言于郭崇韬曰东京重地须大臣镇之非张公不可崇韬即奏以宪为东京副留守知留守事【出张宪守魏州】戊午以豆卢革判租庸兼诸道盐铁转运使谦弥失望　己未加张全义守尚书令高季兴守中书令时季兴入朝上待之甚厚从容问曰【从千容翻】朕欲用兵于吴蜀二国何先季兴以蜀道险难取乃对曰吴地薄民贫克之无益不如先伐蜀蜀土富饶又主荒民怨伐之必克克蜀之后顺流而下取吴如反掌耳上曰善　辛酉复以永平军大安府为西京京兆府【梁改长安为永平军见二百六十七卷太祖开平三年改京兆府为大安府见二百六十六卷开平元年】　甲子帝发大梁十二月庚午至洛阳　吴越王镠以行军司马杜建徽为左丞相壬申诏以汴州宫苑为行宫　以耀州为顺义军延州为彰武军邓州为威胜军晋州为建雄军安州为安逺军【帝旣灭梁特改梁所置军名耳凡诸藩帅未之易也梁改耀州曰崇州改义胜军为静胜军乃岐所置延州唐保塞军岐为忠义军邓州梁为宣化军晋州梁始为定昌军后改建宁军安州梁为宣威军】自余藩镇皆复唐旧名　庚辰御史台奏朱温簒逆删改本朝律令格式【梁改定律令格式事见二百六十七卷开平四年本朝谓前唐也】悉收旧本焚之今台司及刑部大理寺所用皆伪庭之法闻定州敕库独有本朝律令格式具在乞下本道录进【下户嫁翻】从之　李继韬闻上灭梁忧惧不知所为欲北走契丹【走音奏】防有诏征诣阙继韬将行其弟继逺曰兄以反为名何地自容往与不往等耳不若深沟高垒坐食积粟犹可延嵗月入朝立死矣或谓继韬曰先令公有大功于国【先令公谓继韬父嗣昭嗣昭官中书令故称之】主上于公季父也【李嗣昭以晋王义儿于上为兄上于继韬为季父】往必无虞继韬母杨氏善蓄财家赀百万乃与杨氏偕行赍银四十万两它货称是大布赂遗伶人宦官争为之言曰【称尺证翻遗唯季翻为于伪翻下亦为同】继韬初无邪谋为奸人所惑耳嗣昭亲贤不可无后杨氏复入宫见帝泣请其死【复扶又翻下复赂子复同】以其先人为言又求哀于刘夫人刘夫人亦为之言及继韬入见待罪上释之【见贤遍翻】留月余屡从游畋宠待如故皇弟义成节度使同平章事存渥深诋诃之【继韬兄弟欲杀存渥事见上卷梁均王龙德二年梁改滑州义成军为宣义军帝复唐旧】继韬心不自安复赂左右求还镇上不许继韬濳遣人遗继逺书教军士纵火冀天子复遣已抚安之事泄辛巳贬登州长史寻斩于天津桥南并其二子遣使斩李继逺于上党以李继达充军城巡检召权知军州事李继俦诣阙继俦据有继韬之室料简妓妾【料音聊妓渠绮翻】搜校货财不时即路【即就也】继达怒曰吾家兄弟父子同时诛死者四人【继韬及其二子并继逺为四人】大兄曽无骨肉之情【继韬兄弟七人继俦居长故呼为大兄】贪淫如此吾诚羞之无面视人生不如死甲申继达衰服帅麾下百骑坐防门呼曰【史炤曰列棨防于门故曰防门帅读曰率衰仓回翻呼火故翻】谁与吾反者因攻牙宅【牙宅即使宅也】斩继俦节度副使李继珂闻乱募市人得千余攻子城继达知事不济开东门归私第【东门潞州牙城东门也】尽杀其妻子将奔契丹出城数里从骑皆散乃自刭【从才用翻刭古顶翻】　甲申吴王复遣司农卿洛阳卢苹来奉使严可求预料帝所问教苹应对旣至皆如可求所料苹还言唐主荒于游畋啬财拒諌内外皆怨　高季兴在洛阳帝左右伶官求货无厌【伶官谓伶人及宦官也厌于盐翻】季兴忿之帝欲留季兴郭崇韬諌曰陛下新得天下诸侯不过遣子弟将佐入贡惟高季兴身自入朝当褒赏以劝来者乃羁留不遣弃信亏义沮四海之心【沮在吕翻】非计也乃遣之季兴倍道而去至许州【九域志洛阳东至许州三百一十里】谓左右曰此行有二失来朝一失纵我去一失【言彼此俱失也】过襄州节度使孔勍留宴中夜斩关而去【勍渠京翻　考异曰五代史补季兴已行浃旬庄宗且悔遽以急诏命襄州节度使刘训伺便图之无何季兴至襄州就馆而心动谓亲吏曰梁先辈之言中矣与其住而生不若去而死遂弃辎重与部曲数百人南走至凤林关已昏黒于是斩关而出是夜三更向之急诏果至刘训度其去逺不可及而止王举天下大定录亦云庄宗遣使追之不及按季兴自疑故斩关夜遁耳未必庄宗追之也今从薛史】丁酉至江陵握梁震手曰不用君言几不免虎口【梁震所言见上几居依翻】又谓将佐曰新朝百战方得河南【以庄宗新得天下故曰新朝朝直遥翻】乃对功臣举手云吾于十指上得天下矜伐如此则他人皆无功矣其谁不解体又荒于禽色何能久长吾无忧矣乃缮城积粟招纳梁旧兵为战守之备【史言帝荒淫骄矜为邻敌及奸雄所窥】













　　资治通鉴卷二百七十二
　　钦定四库全书
　　资治通鉴卷二百七十三　宋　司马光　撰
　　胡三省　音注
　　后唐纪二【起阏逢涒滩尽旃防作噩十月凡一年有竒】
　　庄宗光圣神闵孝皇帝中
　　同光二年春正月甲辰幽州奏契丹入寇至瓦桥【李存审奏也】以天平军节度使李嗣源为北面行营都招讨使陜州留后霍彦威副之宣徽使李绍宏为监军将兵救幽州【陜失冉翻监古衔翻将即亮翻】　孔谦复言于郭崇韬曰首座相公万机事繁居第且逺【复扶又翻豆卢革时为首相故称之为首座相公】租庸簿书多留滞宜更图之【请改用人为租庸使孔谦意欲自得之也更工衡翻】豆卢革尝以手书便省库钱数十万【今俗谓借钱为便钱言借贷以便用也时租庸钱皆入省库】谦以手书示崇韬崇韬微以讽革革惧奏请崇韬专判租庸崇韬固辞上曰然则谁可者崇韬曰孔谦虽久典金谷【自帝得魏博孔谦即为支度务使】若遽委大任恐不叶物望请复用张宪帝即命召之谦弥失望【谦自去年四月帝即位之初即望为租庸使事见上卷】　岐王闻帝入洛内不自安【闻帝自大梁入洛惧移兵西伐也】遣其子行军司马彰义节度使兼侍中继曮入贡【李继曮以凤翔行军司马领泾州节】始上表称臣帝以其前朝耆旧与太祖比肩【前朝谓唐僖昭之朝帝即位追尊考晋王克用曰武皇帝庙号太祖上时掌翻朝直遥翻下同】特加优礼每赐诏但称岐王而不名庚戌加继曮中书令遣还【曮鱼险翻还从宣翻又如字】　敕内官不应居外应前朝内官及诸道监军并私家先所畜者不以贵贱并遣诣阙【唐末诛宦官其有逃逸者散投外镇及为私家所养畜旴玉翻】时在上左右者已五百人至是殆及千人皆给赡优厚委之事任以为腹心内诸司使自天祐以来以士人代之【唐昭宗天复三年诛宦官以士人为内诸司使时所存者九使而已至梁有客省使改小马坊使为天骥使飞龙使庄宅使仪鸾使文思使五坊使如京使尚食使改御食使为司膳使洛苑使教坊使东上閤门使西上閤门使内园栽接使弓箭库使大内皇墙使武备库使引进使左藏库使闲廏使宫苑使翰林使大和库使丰德库使干文院使后唐虽不用梁制而复唐之旧内诸司使其官亦多】至是复用宦者寖干政事既而复置诸道监军节度使出征或留阙下军府之政皆监军决之陵忽主帅怙势争权由是藩镇皆愤怒【为后诸藩镇乗变杀监军张本】　契丹出塞召李嗣源旋师命泰宁节度使李绍钦泽州刺史董璋戍瓦桥　李继曮见唐甲兵之盛归语岐王【语牛倨翻】岐王益惧癸丑表请正藩臣之礼优诏不许　孔谦恶张宪之来【时自魏召张宪复为租庸使宪方正故谦恶其来恶乌路翻】言于豆卢革曰钱谷细事一健吏可办耳魏都根本之地顾不重乎兴唐尹王正言操守有余智力不足必不得已使之居朝廷众人辅之犹愈于专委方面也革为之言于崇韬【为于伪翻】崇韬乃奏留张宪于东京甲寅以正言为租庸使正言昏懦谦利其易制故也【易以豉翻】　李存审奏契丹去复得新州【新州陷见二百六十九卷梁均王贞明三年】　戊午敕盐铁度支户部三司并租庸使【租庸使之权愈重矣】　上遣皇弟存渥皇子继岌迎太后太妃于晋阳太妃曰陵庙在此若相与俱行嵗时何人奉祀遂留不来【帝即位尊曽祖执宜庙号懿祖陵曰永兴国昌庙号献祖陵曰长宁克用庙号太祖陵曰建极三陵皆在代州雁门县亲庙在晋阳太妃之不来夫岂专陵庙之为其心固有所见也且其辞义甚正为太后太妃俱以忧邑成疾张本】太后至庚申上出迎于河阳辛酉从太后入洛阳　二月己巳朔上祀南郊大赦孔谦欲聚敛以求媚【敛力赡翻】凡赦文所蠲者谦复徴之【蠲圭渊翻除也复扶又翻】自是每有诏令人皆不信百姓愁怨郭崇韬初至汴洛颇受藩镇馈遗【遗唯季翻】所亲或谏之崇韬曰吾位兼将相【郭崇韬为枢密使加侍中领成德节枢密使天下事无所不闗侍中三省长官又领节镇故言位兼将相】禄赐巨万岂借外财但以伪梁之季贿赂成风今河南藩镇皆梁之旧臣主上之仇雠也若拒其意能无惧乎吾特为国家藏之私室耳【为于伪翻郭崇韬受馈遗未足以安藩镇疑惧之心乃所以成其主好货之恶】及将祀南郊崇韬首献劳军钱十万缗先是宦官劝帝分天下财赋为内外府【劳力到翻先悉荐翻】州县上供者入外府充经费【供居用翻】方镇贡献者入内府充宴游及给赐左右于是外府常虚竭无余而内府山积及有司办郊祀乏劳军钱崇韬言于上曰臣已倾家所有以助大礼愿陛下亦出内府之财以助有司上黙然久之曰吾晋阳自有储积【积子赐翻又如字】可令租庸辇取以相助于是取李继韬私第金帛数十万以益之【李继韬父嗣昭从晋王克用起于晋阳故私第在焉继韬以反诛其家赀没官】军士皆不满望始怨恨有离心矣【为后诸军离叛张本】　河中节度使李继麟请安邑解县盐每季输省课【每三月一输盐课于省也古岳翻解戸买翻】己卯以继麟充制置两池盐使　辛巳进岐王爵为秦王　【考异日茂贞改封秦王薛史无的确年月实録同光元年十一月壬寅巳称秦王茂贞遣使贺收复自后皆称秦王至二年辛巳制秦王李茂贞可封秦王岂有秦王封秦王之理必是至是时始自岐王封秦王也通鉴考异正本在二年正月岐王上表称臣之下今移置于此】仍不名不拜　郭崇韬知李绍宏怏怏乃置内句使掌句三司财赋以绍宏为之冀弭其意而绍宏终不悦【李绍宏恨郭崇韬见上卷元年句音钩】徒使州县増移报之烦【按薛史云同光元年十一月以李绍宏兼内句凡天下钱谷簿书悉委裁遣自是州县供帐烦费议者非之与此有嵗月之差】崇韬位兼将相复领节旄以天下为己任权侔人主旦夕车马填门性刚急遇事辄发嬖幸侥求多所摧抑【嬖卑义翻又必计翻侥坚尧翻】宦官疾之朝夕短之于上崇韬扼腕欲制之不能【腕乌贯翻】豆卢革韦説尝问之曰汾阳王本太原人徙华隂【説读曰悦华戸化翻】公世家雁门岂其枝派邪崇韬因曰遭乱亡失谱谍尝闻先人言上距汾阳四世耳【谱博古翻借録也谍徒协翻汉郊祀歌披图按谍苏林注曰谍谱第也汾阳王谓郭子仪也】革曰然则固从祖也【从才用翻】崇韬由是以膏梁自处多甄别流品【处昌吕翻别彼列翻】引拔浮华鄙弃勲旧有求官者崇韬曰深知公功能然门地寒素不敢相用恐为名流所嗤【嗤丑之翻笑也】由是嬖幸疾之于内勲旧怨之于外崇韬屡请以枢密使让李绍宏上不许又请分枢密院事归内诸司以轻其权而宦官谤之不已崇韬郁郁不得志与所亲谋赴本镇以避之其人曰不可蛟龙失水蝼蚁足以制之先是上欲以刘夫人为皇后【先悉荐翻】而有正妃韩夫人在【欧史曰庄宗正室曰衞国夫人韩氏其次曰燕国夫人伊氏次魏国夫人刘氏耳】太后素恶刘夫人【按欧史刘氏为袁建丰所得内之太后宫教以吹笙歌舞庄宗悦之太后以赐庄宗然而恶之者以其所出微而妒悍也】崇韬亦屡谏上以是不果于是所亲説崇韬曰【説式芮翻】公若请立刘夫人为皇后上必喜内有皇后之助则伶宦辈不能为患矣崇韬从之与宰相帅百官共奏刘夫人宜正位中宫癸未立魏国夫人刘氏为皇后【郭崇韬以是求自全乃所以自祸也为杀郭崇韬张本帅读曰率下同】皇后生于寒微既贵专务蓄财其在魏州薪苏果茹皆贩鬻之【采木为薪采草为苏果覈也茹菜也】及为后四方贡献皆分为二一上天子一上中宫【上时掌翻】以是宝货山积惟用写佛经施尼师而已【施式豉翻】是时皇太后诰皇后教与制敕交行于藩镇奉之如一【妇言与王言并行自古乱政未有如同光之甚者也】　诏蔡州刺史朱勍浚索水通漕运【水经注车闗水出于嵩渚之山发于层阜之上一源两枝分流泻注世谓之石泉水东流为索水西注为车闗水索水在成臯北勍渠京翻索山客翻】　三月己亥朔蜀主宴近臣于怡神亭酒酣君臣及宫人皆脱冠露髻喧哗自恣知制诰京兆李祯谏曰君臣沈湎不忧国政【沈持林翻】臣恐启北敌之谋【北敌谓唐也】不听　乙巳镇州言契丹将犯塞【此据谍报而上言也】诏横海节度使李绍斌北京左厢马军指挥使李从珂帅骑兵分道备之天平节度使李嗣源屯邢州绍斌本姓赵名行实幽州人也【斌悲巾翻】　丙午加髙季兴兼尚书令进封南平王　李存审自以身为诸将之首【李存审时为蕃汉马步军都总管】不得预克汴之功感愤疾益甚【李存审自沧徙幽时已寝疾】屡表求入觐郭崇韬抑而不许存审疾亟表乞生覩龙顔乃许之初帝尝与右武衞上将军李存贤手搏存贤不尽其技【存贤本许州王贤少为军卒善角觝晋王克用得之赐以姓名养为子技渠绮翻】帝曰汝能胜我当授藩镇存贤乃奉诏仅仆帝而止及许存审入觐帝以存贤为卢龙行军司马旬日除节度使曰手搏之约吾不食言矣【以手搏而得大藩是节镇可以戏取矣】　庚戌幽州奏契丹寇新城【新城县属涿州唐太和六年以故督亢地置匈奴须知新城县北至涿州六十里】　勲臣畏伶官之谗皆不自安蕃汉内外马步副总管李嗣源求解兵柄帝不许　自唐末丧乱【丧息浪翻】搢绅之家或以告赤鬻于族姻【赤当作勅鬻于族姻则既非矣安知后世有鬻于非其族姻者乎】遂乱昭穆【昭上招翻】至有舅叔拜甥侄者【言舅拜其甥叔拜其侄也】选人伪滥者众郭崇韬欲革其弊请令铨司精加考覈【铨司吏部也选须绢翻覈下革翻】时南郊行事官千二百人【凡郊祀预执事者皆谓之行事官】注官者才数十人涂毁告身者十之九选人或号哭道路【号戸刀翻】或馁死逆旅　唐室诸陵先为温韬所发【帝不能正温韬之罪见上卷上年】庚申以工部郎中李途为长安按视诸陵使　皇子继岌代张全义判六军诸衞事　夏四月己巳朔羣臣上尊号曰昭文睿武至德光孝皇帝【唐诸帝尊号皆有孝字葢因汉制今此又因唐制也】　帝遣客省使李严使于蜀严盛称帝威德有混一天下之志且言朱氏簒窃诸侯曽无勤王之举王宗俦以其语侵蜀请斩之蜀主不从宣徽北院使宋光葆上言晋王有凭陵我国家之志宜选将练兵屯戍边鄙积糗粮治战舰以待之【上时掌翻糗去久翻治直之翻舰戸黯翻言治战舰欲以防峡江】蜀主乃以光葆为梓州观察使充武德节度留后【蜀置武德军于梓州】　乙亥加楚王殷兼尚书令　庚辰赐前保义留后霍彦威姓名李绍真【唐既灭梁改陜州镇国军为保义军】　秦忠敬王李茂贞卒遗奏以其子继曮权知凤翔军府事初安义牙将杨立有宠于李继韬【李继韬之求世袭也改昭义军为安】
　　【义军】继韬诛【见上卷上年】常邑邑思乱防发安义兵三千戍涿州立谓其众曰前此潞兵未尝戍边【晋与梁兵争潞兵未尝北戍葢以备梁耳】今朝廷驱我辈投之絶塞葢不欲置之潞州耳与其暴骨沙场不若据城自守【涿州在幽州之南未为絶塞也唐人谓沙漠之地为沙场岂涿州之地乎杨立以此言激怒潞兵耳】事成富贵不成为羣盗耳因聚噪攻子城东门焚掠市肆节度副使李继珂监军张祚弃城走立自称留后遣将士表求旌节诏以天平节度使李嗣源为招讨使武宁节度使李绍荣为部署【部署之官始见于通鉴本在招讨使之下其后有都部署遂为专任主帅之任】帐前都指挥使张廷蕴为马步都指挥使以讨之　孔谦贷民钱使以贱估偿丝【估音古价也以钱贷民而以贱价征丝偿所贷钱】屡檄州县督之翰林学士承防权知汴州卢质上言梁赵岩为租庸使举贷诛敛结怨于人【敛力赡翻】陛下革故鼎新为人除害【易杂卦曰革去故也鼎取新也为于伪翻】而有司未改其所为是赵岩复生也【复扶又翻】今春霜害稼茧丝甚薄但输正税犹惧流移况益以称贷【称举也贷借也】人何以堪臣惟事天子不事租庸敕防未颁省牒频下【省牒谓租庸使所下文书下戸嫁翻】愿早降明命帝不报　汉主引兵侵闽屯于汀漳境上【闽之汀漳二州皆与汉之潮州接境】闽人击之汉主败走　初胡柳之役【见二百七十卷梁均王贞明四年】伶人周匝为梁所得帝每思之【帝思周匝而不思周德威此其所以亡也】入汴之日匝谒见于马前【入汴见上卷上年见贤遍翻】帝甚喜匝涕泣言曰臣之所以得生全者皆梁教坊使陈俊内园栽接使储德源之力也【梁内园栽接使犹唐之内园使也宋白曰栽接使贞元中已有之职官分纪五代有内园栽接使国朝止名内园使】愿就陛下乞二州以报之帝许之郭崇韬谏曰陛下所与共取天下者皆英豪忠勇之士今大功始就封赏未及一人而先以伶人为刺史恐失天下心以是不行逾年伶人屡以为言帝谓崇韬曰吾已许周匝矣使吾慙见此三人【三人谓周匝陈俊储德源也周匝李存贤之事帝自以为践言矣可以为政乎】公言虽正当为我屈意行之【为于伪翻】五月壬寅以俊为景州刺史德源为宪州刺史【宪州本楼烦监牧唐昭宗龙纪元年晋王克用表置宪州】时亲军有从帝百战未得刺史者莫不愤叹【宜其离叛也】　乙巳右谏议大夫薛昭文上疏以为诸道僭窃者尚多【当是时诸道奉贡者有所不论如蜀如吴如汉皆唐之诸道也】征伐之谋未可遽息又士卒久从征伐赏给未丰贫乏者多【此正时病也】宜以四方贡献及南郊羡余【羡戈战翻】更加颁赉又河南诸军皆梁之精鋭恐僭窃之国潜以厚利诱之宜加收抚又戸口流亡者宜寛徭薄赋以安集之又土木不急之役宜加裁省又请择隙地牧马勿使践京畿民田皆不从戊申蜀主遣李严还【李严四月入蜀至是而还还从宣翻又如字　考异曰实録七月戊午蜀遣欧阳彬朝贡十月癸巳遣客省使李严充蜀川回信使八月戊辰严自西川回蜀书四月己巳朔唐使李严来聘五月戊申遣严归本国十一月己未朔遣彬为唐国通好使按锦里耆旧传是嵗遣欧阳彬通聘洛京庄宗遣李严来修好笏记云岂谓大蜀皇帝特遣苏张之士来追唐蜀之欢吾皇回感于蜀皇复礼逺酬于厚礼然则严为回信使也或者欧阳彬之前蜀已有入洛之使乎若如实录年月则李严以二年十月奉使至三年八月方归何留之久乎十国纪年蜀史又云九月己亥唐帝遣李彦稠来使十一月辛丑遣彦稠东还又八月以后遣王宗锷等戍利州以备东师似用宋光葆之言十一月以后以唐国通好召诸军还似因彦稠来而罢之今并从蜀书年月】初帝因严入蜀令以马市宫中珍玩而蜀法禁锦绮珍竒不得入中国其粗恶者乃听入中国谓之入草物【粗读曰麤自盛唐以来蜀贡赋嵗至京师此法乃王衍之法也】严还以闻帝怒曰王衍宁免为入草之人乎严因言于帝曰衍童騃荒纵不亲政务斥逺故老昵比小人【騃语骇翻逺丁愿翻昵尼质翻比毘至翻】其用事之臣王宗弼宋光嗣等谄谀专恣黩货无厌贤愚易位刑赏紊乱【厌于盐翻紊音问】君臣上下专以奢淫相尚以臣观之大兵一临瓦解土崩可翘足而待也帝深以为然【为伐蜀张本】　帝以潞州叛故庚戌诏天下州镇无得修城濬隍悉毁防城之具【毁防城之具虑天下将卒有凭城而拒命者耳然赵在礼攻魏而魏不能守赵在礼据魏而攻不能拔而帝由是亦死于乱兵防患之道固不在此也】　壬子新宣武节度使兼中书令蕃汉马步总管李存审卒于幽州【李存审受宣武之命而未离幽州也】存审出于寒微常戒诸子曰尔父少提一剑去乡里【少诗照翻存审陈州宛丘人从李罕之归晋王】四十年间位极将相【言以节度使同平章事也】其间出万死获一生者非一破骨出镞者凡百余因授以所出镞命藏之曰尔曹生于膏粱当知尔父起家如此也　幽州言契丹将入寇甲寅以横海节度使李绍斌充东北面行营招讨使将大军度河而北契丹屯幽州东南城门之外虏骑充斥馈运多为所掠　壬戌以李继曮为凤翔节度使【嗣李茂贞帅岐】乙丑以权知归义留后曹义金为节度使时沙
　　与吐蕃杂居义金遣使间道入贡故命之【唐懿宗咸通八年张义潮入朝以族子惟深守归义十三年惟深卒以义金权知留后自咸通十三年至是五十四年葢曹义金亦已老矣间古苋翻】　李嗣源大军前锋至潞州日已暝【暝莫定翻夕也】泊军方定张廷蕴帅麾下壮士百余辈逾堑坎城而上【帅读曰率上时掌翻】守者不能御即斩闗延诸军入比明【比必利翻及也下比起同】嗣源及李绍荣至城已下矣嗣源等不悦【以张廷蕴不待其至而先取城也】丙寅嗣源奏潞州平六月丙子磔杨立及其党于镇国桥【磔陟格翻】潞州城池髙深帝命夷之【夷平也】　丙戌以武宁节度使李绍荣为归德节度使同平章事【梁都汴移宣武军于宋州唐灭梁复以汴州为宣武军以宋州为归德军】留宿衞宠遇甚厚帝或时与太后皇后同至其家帝有幸姬色美尝生子矣刘后妒之防绍荣丧妻【丧息浪翻】一日侍禁中帝问绍荣汝复娶乎【复扶又翻】为汝求昏【为于伪翻下为之同】后因指幸姬曰大家怜绍荣何不以此赐之帝难言不可微许之后趣绍荣拜谢【趣读曰促】比起顾幸姬已肩舆出宫矣帝为之托疾不食者累日【史言帝惮刘后之妒悍】　壬辰以天平节度使李嗣源为宣武节度使代李存审为蕃汉内外马步总管【自副总管陞都总管】　秋七月壬寅蜀以礼部尚书许寂为中书侍郎同平章事　孔谦复短王正言于郭崇韬【复扶又翻】又厚赂伶官求租庸使终不获意怏怏癸卯表求解职帝怒以为避事将置于法景进救之得免　梁所决河连年为曹濮患【梁决河见二百七十卷均王贞明四年濮博木翻】　甲辰命右监门上将军娄继英督汴滑兵塞之未几复壊【塞悉则翻几居岂翻】庚申置威塞军于新州　契丹恃其强盛遣使就
　　帝求幽州以处卢文进【处昌吕翻】时东北诸夷皆役属契丹惟勃海未服契丹主谋入寇恐勃海犄其后【勃海时为海东盛国置五京十五府六十二州尽有髙丽肃慎之地犄居蚁翻】乃先举兵击勃海之辽东遣其将托诺及卢文进据营平等州以扰燕地【燕于贤翻】　八月戊辰蜀主以右定逺军使王宗锷为招讨马步使帅二十一军屯洋州【帅读曰率】乙亥以长直马军使林思锷为昭武节度使戍利州以备唐　租庸使王正言病风恍惚不能治事【恍许昉翻惚音忽治直之翻】景进屡以为言癸酉以副使衞尉卿孔谦为租庸使右威衞大将军孔循为副使循即赵殷衡也梁亡复其姓名【欧史曰孔循不知其家世何人也少孤流落于汴州富人李让阑得之养以为子梁太祖以李让为养子循乃冒姓朱氏给事太祖帐中太祖诸儿乳母有爱之者养循为子乳母之夫姓赵又冒姓赵名殷衡梁亡事唐始改孔名循按唐天祐二年赵殷衡已权判宣徽院事见二百六十五卷】谦自是得行其志重敛急徴以充帝欲民不聊生癸未赐谦号丰财赡国功臣【记曰与其有聚敛之臣宁有盗臣而以是为功臣之号以宠孔谦唐之君臣不知其非也民困军怨其能久乎为明宗诛谦张本】　帝复遣使者李彦稠入蜀九月己亥至成都【复扶又翻下复蹂同】　癸卯帝猎于近郊时帝屡出游猎从骑伤民禾稼洛阳令何泽伏于丛薄【草聚生曰丛草木交错曰薄】俟帝至遮马谏曰陛下赋敛既急今稼穑将成复蹂践之【蹂人九翻又如又翻践慈演翻】使吏何以为理民何以为生臣愿先赐死帝慰而遣之【谏猎一也中牟令几不免于死洛阳令乃防劳遣者意必有伶官为之容也夷考何泽终身之行实非亮直之士】泽广州人也【薛史何泽广州人梁贞明中清海节度使刘陟荐其才以进士擢第】契丹攻勃海无功而还【还从宣翻又如字】　蜀前山南节度使兼中书令王宗俦以蜀主失德与王宗弼谋废立宗弼犹豫未决庚戌宗俦忧愤而卒宗弼谓枢密使宋光嗣景润澄等曰宗俦教我杀尔曹今日无患矣光嗣辈俯伏泣谢宗弼子承班闻之谓人曰吾家难乎免矣　乙卯蜀主以前镇江军节度使张武为峡路应援招讨使【蜀置镇江军于夔州】　丁巳幽州言契丹入寇冬十月辛未天平节度使李存霸平卢节度使符
　　习言属州多称直奉租庸使帖指挥公事使司殊不知有紊规程【使司谓节度使司也紊音问】租庸使奏近例皆直下【时租庸使帖下诸州调发不闗节度观察使谓之直下下戸嫁翻】敕朝廷故事制敕不下支郡【节镇为防府巡属诸州为支郡】牧守不专奏陈今两道所奏乃本朝旧规租庸所陈是伪廷近事【时以梁为伪廷黜之也】自今支郡自非进奉皆须本道腾奏租庸徴催亦须牒观察使【唐制节度使掌兵事观察使掌民事故敕租庸徴催止牒观察使司】虽有此敕竟不行【史言徴敛严急但期趣办竟不奉敕而行】　易定言契丹入寇蜀宣徽北院使王承休请择诸军骁勇者万二千
　　人置驾下左右龙武步骑四十军兵械给赐皆优异于它军以承休为龙武军马步都指挥使以禆将安重霸副之旧将无不愤耻重霸云州人以狡佞贿赂事承休故承休悦之【为安重霸背王承休而降唐张本】　吴越王镠复修本朝职贡【钱镠本唐臣唐亡事梁梁亡复事唐故云复修本朝职贡】壬午帝因梁官爵而命之镠厚贡献并赂权要求金印玉册赐诏不名称国王有司言故事惟天子用玉册王公皆用竹册【竹册编竹为之以存古意】又非四夷无封国王者帝皆曲从镠意　吴王如白沙观楼船更命白沙曰迎銮镇【路振九国志曰杨溥巡白沙太学博士王谷上书请改白沙为迎銮其畧曰日月所经星辰尽为黄道銮舆所止井邑皆为赤县】徐温自金陵来朝【白沙杨子县地五季之末改杨子为永贞县宋朝乾德二年以扬州永贞县迎銮镇为建安军大中祥符六年升为真州而永贞县先是复改为杨子其地东至扬州六十里南临大江度江而南至金陵亦六十里更工衡翻】先是温以亲吏翟防为閤门宫城武备等使使察王起居【先悉荐翻】防防制王甚急【使钟泰章杀张颢闭牙城门讨朱瑾皆翟防也故徐温亲任之翟直格翻】至是王对温名雨为水温请其故王曰翟防父名吾讳之熟矣因谓温曰公之忠诚我所知也然翟防无礼宫中及宗室所须多不获【须者意所欲也求也】温顿首谢罪请斩之王曰斩则太过逺徙可也乃徙抚州　十一月蜀主遣其翰林学士欧阳彬来聘　【考异曰实録七月戊午蜀主遣戸部侍郎欧阳彬来使致书用敌国之礼蜀书后主纪十一月乙未命翰林学士兵部侍郎欧阳彬为唐国通好使今从之】彬衡山人也又遣李彦稠东还【李彦稠至蜀见上九月还从宣翻又如字】　癸卯帝帅亲军猎于伊阙【伊阙县在洛阳南二百余里有伊阙山大禹所凿也宋朝省伊阙县为镇入伊阳县帅读曰率】命从官拜梁太祖墓【梁祖帝之仇雠前欲发墓斵棺今使从官拜之何前后之相违也从才用翻】涉歴山险连日不止或夜合围士卒坠崖谷死及折伤者甚众【史言帝荒于从禽而不恤士卒折而设翻】丙午还宫　蜀以唐修好罢威武城戍召闗宏业等二十四军还成都戊申又罢武定武兴招讨刘潜等三十七军　丁巳赐防国节度使李继麟铁劵以其子令德令锡皆为节度使诸子胜衣者即拜官【胜音升】宠冠列藩【朱友谦之宠乃所以速祸也是其反覆多矣能无及乎冠工唤翻】　庚申蔚州言契丹入寇　辛酉蜀主罢天雄军招讨命王承骞等二十九军还成都　十二月乙丑朔蜀主以右仆射张格兼中书侍郎同平章事初格之得罪【事见二百七十卷梁均王贞明四年】中书吏王鲁柔乗危窘之【窘渠陨翻】及再为相用事杖杀之许寂谓人曰张公才髙而识浅戮一鲁柔它人谁敢自保此取祸之端也【张格则失矣许寂同在相位不知蜀有垂亡之势但知张格有取祸之端蜀亡为相者得免祸乎】　蜀主罢金州屯戍命王承勲等七军还成都【蜀主恃与唐和而彻边备是驯狎虎豹而不严设圈槛也】己巳命宣武节度使李嗣源将宿衞兵三万七千人赴汴州遂如幽州御契丹【命李嗣源将兵赴镇因而北出备边】　庚午帝及皇后如张全义第全义大陈贡献酒酣皇后奏称妾幼失父母见老者辄思之请父事全义帝许之全义惶恐固辞再三彊之竟受皇后拜复贡献谢恩【刘后利张全义之财此如倡婢屈膝于人志在求货耳恶可以母天下乎彊其两翻复扶又翻】明日后命翰林学士赵凤草书谢全义凤密奏自古无天下之母拜人臣为父者帝嘉其直然卒行之【卒子恤翻】自是后与全义日遣使往来问遗不絶【遗唯季翻】　初唐僖昭之世宦官虽盛未尝有建节者蜀安重霸劝王承休求秦州节度使承休言于蜀主曰秦州多美妇人请为陛下采择以献【为于伪翻】蜀主许之庚午以承休为天雄节度使封鲁国公【史言蜀政之乱有唐末之所无者】以龙武军为承休牙兵【是年十月蜀方置龙武军】　乙亥蜀主以前武德节度使兼中书令徐延琼为京城内外马步都指挥使【蜀以成都城为京城】延琼以外戚代王宗弼居旧将之右众皆不平【蜀主之母之妃皆徐氏也蜀主建遗命不以徐氏兄弟典兵虽王衍昏纵而蜀之臣亦无以建遗命为衍言者王宗弼亦何足任众之所以不平徐延琼者但以非次耳】　壬午北京言契丹寇岚州【同光之初以镇州为北都太原为西京寻废北都复为镇州以太原为北京岚卢含翻】　辛卯蜀主改明年元曰咸康　卢龙节度使李存贤卒　是嵗蜀主徙普王宗仁为衞王雅王宗辂为豳王褒王宗纪为赵王荣王宗智为韩王兴王宗泽为宋王彭王宗鼎为鲁王忠王宗平为薛王资王宗特为莒王宗辂宗智宗平皆罢军役【蜀以诸王为军使见二百七十卷梁均王贞明四年】
　　三年春正月甲午朔蜀大赦　丙申敕有司改葬昭宗及少帝【以其遭朱温之弑葬故多阙也少诗照翻】竟以用度不足而止【后唐自以为承唐后终不能改葬昭宗少帝后汉自以为纂汉绪而长陵原陵终干祐之世不沾一奠史书之以见讥】　契丹寇幽州　庚子帝发洛阳庚戌至兴唐【时以魏州为兴唐府】　诏平卢节度使符习治酸枣遥隄以御决河【遥隄者逺于平地为之以捍水治直之翻】　初李嗣源北征【谓去年北御契丹时也】过兴唐东京库有供御细铠嗣源牒副留守张宪取五百领宪以军兴不暇奏而给之帝怒曰宪不奉诏擅以吾铠给嗣源何意也罚宪俸一月令自往军中取之【往嗣源军中取细铠】帝以义武节度使王都将入朝欲辟毬场宪曰比以行宫阙廷为毬场前年陛下即位于此其坛不可毁【比毘至翻同光元年帝筑坛于魏州牙城之南告天即位】请辟毬场于宫西数日未成帝命毁即位坛宪谓郭崇韬曰此坛主上所以礼上帝始受命之地也若之何毁之崇韬从容言于帝【从千容翻】帝立命两虞毁之【两虞马军虞及步军虞一曰左右两虞】宪私于崇韬曰忘天背本不祥莫大焉【背蒲妹翻张宪郭崇韬相与私议而不敢廷争以帝之鸷悍而不可回也】　二月甲戌以横海节度使李绍斌为卢龙节度使【李绍斌至明宗时复姓赵赐名德均德均守幽州不为无功其后乗危以邀君外与契丹为市不但父子为虏幽州亦为虏有矣】丙子李嗣源奏败契丹于涿州【败补迈翻】　上以契丹为
　　忧与郭崇韬谋以威名宿将零落殆尽李绍斌位望素轻欲徙李嗣源镇真定为绍斌声援崇韬深以为便时崇韬领真定上欲徙崇韬镇汴州【欲使二人两易节镇】崇韬辞曰臣内典枢机外预大政富贵极矣何必更领藩方且羣臣或从陛下嵗久身经百战所得不过一州臣无汗马之劳徒以侍从左右【侍从才用翻】时賛圣谟致位至此常不自安今因委任勲贤使臣得解旄节乃大愿也且汴州闗东冲要【汴州在成臯闗之东南通淮泗北接滑魏冲要之地也】地富人繁臣既不至治所徒令它人摄职何异空城非所以固国基也上曰深知卿忠荩然卿为朕画策袭取汶阳保固河津既而自此路直趋大梁成朕帝业【为于伪翻取汶阳谓取郓州保固河津谓筑垒马家口与取大梁事并见上卷元年汶音问趋七喻翻】岂百战之功可比乎今朕贵为天子岂可使卿曽无尺寸之地乎崇韬固辞不已上乃许之庚辰徙李嗣源为成德节度使　汉主闻帝灭梁而惧遣宫苑使何词入贡且觇中国彊弱【觇丑亷翻又丑艶翻】甲申词至魏【时帝在魏都】及还【还从宣翻又如字】言帝骄淫无政不足畏也汉主大悦自是不复通中国【复扶又翻无敌国外患者国恒亡汉主既知唐之不足畏奢虐亦由是滋矣】　帝性刚好胜【好呼到翻】不欲权在臣下入洛之后信伶宦之谗颇疎忌宿将李嗣源家在太原三月丁酉表衞州刺史李从珂为北京内牙马步都指挥使以便其家帝怒曰嗣源握兵权居大镇军政在吾安得为其子奏请【得为于伪翻】乃黜从珂为突骑指挥使帅数百人戍石门镇【石门镇即唐之横水栅帅读曰率】嗣源忧恐上章申理久之方解【上时掌翻申者重也重自理説】辛丑嗣源乞至东京朝觐不许郭崇韬以嗣源功髙位重亦忌之私谓人曰总管令公非久为人下者【李嗣源为中书令蕃汉内外马步军都总管故以称之】皇家子弟皆不及也密劝帝召之宿衞罢其兵权又劝帝除之帝皆不从【为李嗣源疑惧张本郭崇韬其亦自知为伶宦所忌乎】　己酉帝发兴唐自德胜济河歴杨村戚城观昔时战处指示羣臣以为乐【此即帝自言我于十指上得天下之故态也乐音洛】　洛阳宫殿宏邃宦者欲上増广嫔御诈言宫中夜见鬼物上欲使符呪者攘之【符水厌祝巫觋挟术以欺世者为之攘却也】宦者曰臣昔逮事咸通干符天子【逮及也咸通唐懿宗年号干符僖宗年号】当是时六宫贵贱不减万人今掖庭太半空虚故鬼物游之耳上乃命宦者王允平伶人景进采择民间女子逺至太原幽镇以充后庭不啻三千人不问所从来上还自兴唐【还从宣翻又如字】载以牛车累累盈路张宪奏诸营妇女亡逸者千余人虑扈从诸军挟匿以行其实皆入宫矣【诸营谓魏州诸营也史言帝之结怨于魏卒者非一事从才用翻】庚辰帝至洛阳辛酉诏复以洛阳为东都兴唐府为邺都【唐之盛时以洛阳为东都同光之初以晋阳为西京魏州为东京寻以洛阳为洛都今复唐旧以洛阳为东都则亦复以长安为西京矣晋阳之西京先已改为北都洛阳既复东京之旧又改魏州之东京为邺都然相州乃古邺地魏州治元城非邺地也邺战国时为魏邑汉为邺县魏郡治焉汉末曹操为魏王居邺前燕慕容暐都邺置贵乡县属昌乐郡水经注所谓沙丘堰有贵乡者也隋开皇三年罢昌乐郡贵乡县属魏州遂为州治所此时与兴唐县并置于邺下兴唐本元城庄宗以魏州为邺都特以汉魏郡治邺曹操以魏王都邺而名之耳然相州自隋以来治安阳而邺为属县魏州相州治所皆非古邺也】　夏四月癸亥朔日有食之　初五台僧诚惠以妖妄惑人自言能降伏天龙【降戸江翻】命风召雨帝尊信之亲师后妃及皇弟皇子拜之【帅读曰率】诚惠安坐不起羣臣莫敢不拜时大旱帝自邺都迎诚惠至洛阳使祈雨士民朝夕瞻仰数旬不雨或谓诚惠【谓者告语之也】官以师祈雨无验将焚之【官谓庄宗师谓诚惠】诚惠逃去慙惧而卒【史言异端率妖妄不足信】　庚寅中书侍郎同平章事赵光卒　太后自与太妃别【二年正月太后离晋阳】常忽忽不乐【乐音洛】虽娱玩盈前未尝解顔太妃既别太后亦邑邑成疾太后遣中使医药相继于道闻疾稍加辄不食又谓帝曰吾与太妃恩如兄弟欲自往省之【省悉景翻】帝以天暑道逺苦谏久之乃止但遣皇弟存渥等往迎侍五月丁酉北都奏太妃薨太后悲哀不食者累日帝寛譬不离左右太后自是得疾又欲自往防太妃葬帝力谏而止【离力智翻太后之悲慕以太妃有以得其心耳】　闽王审知寝疾命其子节度副使延翰权知军府事　自春夏大旱六月壬申始雨　帝苦溽暑【溽儒欲翻溽暑湿热也】于禁中择髙凉之所皆不称防【称尺证翻】宦者因言臣见长安全盛时大明兴庆宫楼观以百数【唐都长安大明宫东内也兴庆宫南内也观工唤翻】今日宅家曽无避暑之所宫殿之盛曽不及当时公卿第舍耳帝乃命宫苑使王允平别建一楼以清暑宦者曰郭崇韬常不伸眉为孔谦论用度不足【为于伪翻】恐陛下虽欲营缮终不可得上曰吾自用内府钱无闗经费【经费谓国之经常调度其费仰于租庸使者】然犹虑崇韬谏遣中使语之曰【语牛倨翻】今嵗盛暑异常朕昔在河上与梁人相拒行营卑湿被甲乗马【被皮义翻】亲当矢石犹无此暑今居深宫之中而暑不可度奈何对曰陛下昔在河上勍敌未灭【勍渠京翻】深念雠耻虽有盛暑不介圣懐今外患已除海内賔服故虽珍台闲馆犹觉郁蒸也陛下傥不忘艰难之时则暑气自消矣【郭崇韬之言其指明居养之移人可谓婉切其如帝不听何】帝黙然宦者曰崇韬之第无异皇居宜其不知至尊之热也帝卒命允平营楼【卒子恤翻】日役万人所费巨万崇韬谏曰今两河水旱军食不充愿且息役以俟丰年帝不听　帝将伐蜀辛卯诏天下括市战马　吴镇海节度判官楚州团练使陈彦谦有疾【陈彦谦徐温所亲信者也】徐知诰恐其遗言及继嗣事遗之医药金帛相属于道【遗唯季翻下同属之欲翻】彦谦临终密留书遗徐温请以所生子为嗣【以父子血气所属之亲感动徐温】　太后疾甚秋七月甲午成德节度使李嗣源以边事稍弭表求入朝省太后【省悉景翻】帝不许壬寅太后殂帝哀毁过甚五日方食　八月癸未杖杀河南令罗贯初贯为礼部员外郎性强直为郭崇韬所知用为河南令为政不避权豪伶宦请托书积几案一不报皆以示崇韬崇韬奏之由是伶宦切齿河南尹张全义亦以贯髙伉恶之【伉苦浪翻恶乌路翻】遣婢诉于皇后【刘后以父事张全义故得遣婢出入宫掖】后与伶宦共毁之帝含怒未发防帝自往寿安视坤陵役者【九域志寿安县在洛阳西南七十里五代防要曰上欲祔太后于代州太祖园陵中书门下奏议曰人君以四海为家不当分南北洛阳是帝王之宅四时朝拜理须便近不能逺幸代州汉朝诸陵皆近秦雍国家园寝布列京畿后魏文帝自代迁洛之后园陵皆在河南兼勅应勲臣之家不许北葬今魏氏诸陵尚在京畿祔葬代州理未为允于是作坤陵】道路泥泞【泞乃定翻淖也】桥多壊帝问主者为谁宦官对属河南帝怒下贯狱狱吏榜掠【下户嫁翻榜音彭掠音亮】体无完肤明日传诏杀之崇韬谏曰贯坐桥道不修法不至死帝怒曰太后灵驾将发天子朝夕往来桥道不修卿言无罪是党也崇韬曰陛下以万乗之尊怒一县令使天下谓陛下用法不平臣之罪也帝曰既公所爱任公裁之拂衣起入宫崇韬随之论奏不已帝自阖殿门崇韬不得入贯竟死防尸府门逺近寃之【罗贯之死崇韬可以去而不能去自致夷灭哀哉】　丁亥遣吏部侍郎李德休等赐吴越国王玉册金印红袍御衣　九月蜀主与太后太妃游青城山歴丈人观上清宫【青城山在蜀州青城县北三十三里杜光庭曰岷山连峯接岫千里不絶青城山乃第一峯也丈人观在青城北二十里上清宫在髙台山丈人祠之侧髙台山在岷山上有天池晋朝立天宫于上号上清宫】遂至彭州阳平化【彭州蒙阳县北四十里有葛仙山二十四化之第五化也】汉州三学山而还【还从宣翻又如字】乙未立皇子继岌为魏王　丁酉帝与宰相议伐蜀威胜节度使李绍钦素谄事宣徽使李绍宏绍宏荐绍钦有葢世竒才虽孙吴不如可以大任郭崇韬曰段凝亡国之将奸谄絶伦不可信也【改邓州宣化军为威胜军段凝降赐姓名李绍钦事并见上卷元年】众举李嗣源崇韬曰契丹方炽总管不可离河朔【离力智翻】魏王地当储副未立殊功请依故事以为伐蜀都綂【安禄山之乱宗分命诸子为诸道都统此唐故事也】成其威名帝曰儿幼岂能独往当求其副既而曰无以易卿庚子以魏王继岌充西川四面行营都綂崇韬充东北面行营都招讨制置等使军事悉以委之又以荆南节度使髙季兴充东南面行营都招讨使凤翔节度使李继曮充都供军转运应接等使同州节度使李令德充行营副招讨使陜州节度使李绍琛充蕃汉马步军都排陈斩斫使兼马步军都指挥使【李令德朱友谦之子也李绍琛康延孝也皆降唐赐姓名陈读曰阵】西京留守张筠充西川管内安抚应接使华州节度使毛璋充左厢马步都虞邠州节度使董璋充右厢马步都虞客省使李严充西川管内招抚使将兵六万伐蜀仍诏季兴自取夔忠万三州为巡属【唐时防忠万三州本属荆南节度唐末之乱王建据蜀并而有之】都綂置中军以供奉官李从袭充中军马步都指挥监押髙品李廷安吕知柔充魏王府通谒【李从袭等皆宦官也】辛丑以工部尚书任圜翰林学士李愚并参预都綂军机　自六月甲午雨罕见日星江河百川皆溢凡七十五日乃霁　郭崇韬以北都留守孟知祥有荐引旧恩【事见二百七十卷梁均王贞明五年】将行言于上曰孟知祥信厚有谋若得西川而求帅无逾此人者【帅所类翻】又荐邺都副留守张宪谨重有识可为相戊申大军西行　蜀安重霸劝王承休请蜀主东游秦州承休到官即毁府署作行宫大兴力役强取民间女子教歌舞图形遗韩昭【遗唯季翻韩昭谀佞蜀主狎而信之】使言于蜀主又献花木图盛称秦州山川土风之美蜀主将如秦州羣臣谏者甚众皆不听王宗弼上表谏蜀主投其表于地太后涕泣不食止之亦不能得前秦州节度判官蒲禹卿上表几二千言【上时掌翻几居依翻】其畧曰先帝艰难创业欲传之万世陛下少长富贵【少诗照翻长知两翻】荒色惑酒秦州人杂羌胡地多瘴疠万众困于奔驰郡县罢于供亿【瘴之亮翻罢读曰疲】凤翔久为仇雠必生衅隙唐国方通欢好恐懐疑贰【好呼到翻言无事举兵东出恐因而致寇】先皇未尝无故盘游陛下率意频离宫阙【离力智翻】秦皇东狩銮驾不还【见秦纪】炀帝南巡龙舟不返【见隋纪】蜀都强盛雄视隣邦边庭无烽火之虞境内有腹心之疾百姓失业盗贼公行昔李势屈于桓温【见九十七卷晋孝宗永和三年】刘禅降于邓艾【见七十七卷魏元帝景元四年降戸江翻】山河险固不足凭恃韩昭谓禹卿曰吾收汝表俟主上西归【自秦州归成都曰西归】当使狱吏字字问汝【蜀主归未及以问蒲禹卿而韩昭身首已异处矣】王承休妻严氏美蜀主私焉故鋭意欲行　冬十月排陈斩斫使李绍琛与李严将骁骑三千步兵万人为前锋招讨判官陈乂至宝鸡称疾乞留李愚厉声曰陈乂见利则进惧难则止今大军涉险【自宝鸡入散闗则涉栈阁之险】人心易揺【易以豉翻】宜斩以徇由是军中无敢顾望者乂蓟州人也【蓟音计】癸亥蜀主引兵数万发成都甲子至汉州武兴节度使王承捷告唐兵西上【蜀置武兴军于凤州唐自闗东进兵攻蜀为西上上时掌翻】蜀主以为羣臣同谋沮已【沮在吕翻】犹不信大言曰吾方欲耀武遂东行在道与羣臣赋诗殊不为意　丁丑李绍琛攻蜀威武城蜀指挥使唐景思将兵出降城使周彦禋等知不能守亦降　【考异曰实録十月戊寅魏王继岌至凤州王承防以凤兴文成四州降前一日康延孝李严至故镇威武城唐景思等降按今故镇在凤州西四程延孝未下凤州何能先至故镇又蜀之守御必在凤州之东或者当时凤州之东别有威武城亦名故镇非今之故镇欤】景思秦州人也得城中粮二十万斛绍琛纵其败兵万余人逸去因倍道趣凤州【纵败兵先去以惧蜀人而倍道踵其后以趣凤州趣七喻翻】李严飞书以谕王承捷李继曮竭凤翔蓄积以馈军不能充人情忧恐郭崇韬入散闗指其山曰吾辈进无成功不得复还此矣当尽力一决【一决者一决战也复扶又翻下同】今馈运将竭宜先取凤州因其粮诸将皆言蜀地险固未可长驱宜按兵观衅崇韬以问李愚愚曰蜀人苦其主荒淫莫为之用宜乗其人心崩离风驱霆击彼皆破胆虽有险阻谁与守之兵势不可缓也是日李绍琛告捷【是日崇韬入散闗之日也葢即丁丑】崇韬喜谓李愚曰公料敌如此吾复何忧乃倍道而进【复扶又翻】戊寅王承防以凤兴文扶四州印节迎降【四州州印及武兴节度使印及旌节也】得兵八千粮四十万斛崇韬曰平蜀必矣【兵威已振有粮可因知功必成】即以都綂牒命承捷摄武兴节度使己卯蜀主至利州威武败卒奔还始信唐兵之来王宗弼宋光嗣言于蜀主曰东川山南兵力尚完【东川谓梓遂诸州山南谓兴元诸州】陛下但以大军扼利州唐人安敢悬兵深入从之庚辰以随驾清道指挥使王宗勲王宗俨兼侍中王宗昱为三招讨将兵三万逆战从驾兵自绵汉至深渡【从才用翻深渡在利州绵谷县北大漫天小漫天之间】千里相属【属之欲翻】皆怨愤曰龙武军粮赐倍于它军【龙武粮赐优厚事见上年】它军安能御敌李绍琛等过长举【长举汉沮县地西魏置盘头郡隋置长举县唐属兴州九域志在州西一百里】兴州都指挥使程奉琏将所部兵五百来降且请先治桥栈以俟唐军【琏力展翻治直之翻栈士限翻】由是军行无险阻之虞辛巳兴州刺史王承鉴弃城走绍琛等克兴州【考异曰实録甲申魏王至故镇康延孝收兴州十国纪年辛巳承鉴出奔甲申继岌郭崇韬至威武城今从之】郭崇韬以唐景思摄兴州刺史乙酉成州刺史王承朴弃城走【九域志兴州西至成州二百一十五里】李绍琛等与蜀三招讨战于三泉【三泉县唐属兴元府九域志兴州东南至三泉一百四十五里有百牢闗金牛道之险】蜀兵大败斩首五千级余众溃走又得粮十五万斛于三泉由是军食优足【优饶也】　戊子葬贞简太后于坤陵蜀主闻王宗勲等败自利州倍道西走断桔柏津浮梁【桔古屑翻断音短】命中书令判六军诸衞事王宗弼将大军守利州且令斩王宗勲等三招讨【以三泉之败也】李绍琛昼夜兼行趣利州【九域志三泉西至利州一百八十九里趣七喻翻】蜀武德留后宋光葆遗郭崇韬书【遗唯季翻】请唐兵不入境当举巡属内附茍不如约则背城决战以报本朝【背蒲昧翻宋光葆谓蜀为本朝朝直遥翻】崇韬复书抚纳之乙丑魏王继岌至兴州光葆以梓绵剑龙普五州武定节度使王承肇以洋蓬壁三州山南节度使王宗威以梁开通渠麟五州【渠州潾山县唐武德元年置潾州八年州废以潾山县属渠州当是蜀复置潾州也麟当作潾音力珍翻又唐贞观中置麟州以处生羌归附者属松州都督府唐至德后沦没久矣当以渠潾之潾为是】阶州刺史王承岳以阶州皆降承肇宗侃之子也自余城镇皆望风欵附天雄节度使王承休与副使安重霸谋掩击唐军【欲自秦州掩撃唐军之后】重霸曰击之不胜则大事去矣蜀中精兵十万天下险固唐兵虽勇安能直度剑门邪然公受国恩闻难不可不赴【难乃旦翻】愿与公俱西【言自秦州西赴成都】承休素亲信之以为然重霸请赂羌人买文扶州路以归承休从之使重霸将龙武军及所募兵万二千人以从将行州人饯于城外承休上道【以从才用翻上时掌翻】重霸拜于马前曰国家竭力以得秦陇【蜀得秦陇见二百六十九卷梁均王贞明元年】若从开府还朝【朝直遥翻】谁当守之开府行矣重霸请为公留守【蜀葢加王承休开府仪同三司故称之为于伪翻下为陈同守式又翻】承休业已上道无如之何遂与招讨副使王宗汭自扶文而南其地皆不毛羌人抄之【抄楚交翻】且战且行士卒冻馁比至茂州余众二千而已【此自秦州取道文扶循山至茂州也为王承休宗汭为魏王继岌所诛张本比必利翻】重霸遂以秦陇来降　髙季兴常欲取三峡畏蜀峡路招讨使张武威名不敢进至是乗唐兵势使其子行军司马从诲权军府事自将水军上峡取施州张武以铁鏁断江路【断音短】季兴遣勇士乗舟斫之防风大起舟絓于鏁不能进退【絓音挂】矢石交下壊其战舰【壊音怪】季兴轻舟遁去【使蜀之边帅尽如张武散闗岂易入哉为后孟知祥复用张武张本】既而闻北路陷败以防忠万三州遣使诣魏王降　郭崇韬遗王宗弼等书为陈利害【遗唯季翻】李绍琛未至利州宗弼弃城引兵西归王宗勲等三招讨追及宗弼于白芀【九域志简州金水县有白芀镇芀都聊翻】宗弼懐中探诏书示之曰【探吐南翻】宋光嗣令我杀尔曹因相持而泣遂合谋送欵于唐






　　资治通鉴卷二百七十三
<史部,编年类,资治通鉴>
　　钦定四库全书
　　资治通鉴卷二百七十四　宋　司马光　撰
　　胡三省　音注
　　后唐纪三【起旃防作噩十一月尽柔兆阉茂三月不满一年】
　　庄宗光圣神闵孝皇帝下
　　同光三年十一月丙申蜀主至成都百官及后宫迎于七里亭【亭去成都城七里因以为名】蜀主入妃嫔中作回鹘队入宫【効回鹘曳队以入宫也】丁酉出见羣臣于文明殿【按五代防要梁开明元年改洛阳宫贞观殿为文明殿贞观殿洛阳宫前殿也唐昭宗迁洛后更名今蜀亦有文明殿蜀宫仿唐宫之制意文明唐末殿名也】泣下霑襟君臣相视竟无一言以救国患戊戌李绍琛至利州修桔柏浮梁【桔柏浮梁为蜀所断故修之以济】昭武节度使林思锷先弃城奔阆州【蜀置昭武节度干利州九域志利州东南至阆州二百三十五里】遣使请降甲辰魏王继岌至剑州【九域志剑州东北至利州一百九十里】蜀武信节度使兼中书令王宗寿以遂合渝泸昌五州降【蜀置武信军于遂州】王宗弼至成都登大门严兵自衞蜀主及太后自往劳之【劳力到翻】宗弼骄慢无复臣礼乙已劫迁蜀主及太后后宫诸王于西宫收其玺绶【玺斯氏翻绶音受】使亲吏于义兴门邀取内库金帛悉归其家其子承防仗剑入宫取蜀主宠姬数人以归【防圭渊翻】丙午宗弼自称权西川兵马留后李绍琛进至绵州【九域志剑州西至绵州二百八十里】仓库民居已为蜀兵所燔又断绵江浮梁【断丁管翻绵州谓之左绵以绵水迳其左故也】水深无舟楫可渡绍琛谓李严曰吾悬军深入利在速战乗蜀人破胆之时但得百骑过鹿头闗彼且迎降不暇【降戸江翻下同】若俟修缮桥梁必留数日或教王衍坚闭近闗折吾兵势【近闗即谓鹿头闗折之舌翻】傥延旬浃则胜负未可知矣【言深入之兵利于飘忽震荡难以持久】乃与严乗马浮渡江从兵得济者仅千人【从才用翻】溺死者亦千余人遂入鹿头闗丁未进据汉州【九域志绵州西南至汉州一百八十九里】居三日后军始至宗弼遣使以币马牛酒劳军且以蜀主书遗李严【遗唯季翻】曰公来吾即降或谓严【或谓严者或以人语严也】公首建伐蜀之策【事见上卷上年】蜀人怨公深入骨髓不可往严不从欣然驰入成都【九域志汉州南至成都九十五里】抚谕吏民告以大军继至蜀君臣后宫皆恸哭蜀主引严见太后以母妻为托宗弼犹乗城为守备严悉命撤去楼橹【乗登也去羌吕翻】己酉魏王继岌至绵州蜀主命翰林学士李昊草降表又命中书侍郎同平章事王锴草降书【降表以上皇帝降书以达军前锴口骇翻】遣兵部侍郎欧阳彬奉之以迎继岌及郭崇韬王宗弼称蜀君臣久欲归命而内枢密使宋光嗣景润澄宣徽使李周辂欧阳晃荧惑蜀主皆斩之函首送继岌又责文思殿大学士礼部尚书成都尹韩昭佞谀枭于金马坊门【金马坊在成都城中以有金马碧鸡祠因而名坊又有碧鸡坊】内外马步都指挥使兼中书令徐延琼果州团练使潘在迎嘉州刺史顾在珣及诸贵戚皆惶恐倾其家金帛妓妾以赂宗弼仅得免死【妓渠绮翻】凡素所不快者宗弼皆杀之辛亥继岌至德阳【九域志德阳县在汉州东北八十五里】宗弼遣使奉牋称已迁蜀主于西第【已奉表降唐不敢称西宫故称西第】安抚军城以俟王师又使其子承班以蜀主后宫及珍玩赂继岌及郭崇韬求西川节度使继岌曰此皆我家物奚以献为留其物而遣之【宗弼之献继岌之留贤不肖之相去其间不能以寸】李绍琛留汉州八日以俟都綂【都綂继岌也】甲寅继岌至汉州王宗弼迎谒乙卯至成都丙辰李严引蜀主及百官仪衞出降于升迁桥【按薛史升迁桥在成都北五里】蜀主白衣衔璧牵羊草绳萦首百官衰绖徒跣舆榇号哭俟命【衰仓回翻榇初觐翻空棺为榇号戸刀翻】继岌受璧崇韬解缚焚榇承制释罪君臣东北向拜谢【唐昭宗大顺二年王建取蜀至衍而亡】丁巳大军入成都崇韬禁军士侵掠市不改肆自出师至克蜀凡七十日　【考异曰实録自兴师出洛至定蜀城计七十五日薛史因之按唐军九月戊申离洛城十一月丁巳入成都止七十日耳实録薛史之误也】得节度十【武德武信永平武泰镇江山南武定天雄武兴昭武凡十节度西川为蜀都不与也】州六十四【欧史职方考前蜀所有益汉彭蜀绵眉嘉剑梓遂果阆普陵资荣简卬黎雅维茂文龙黔施夔忠万归峡兴利开通涪渝泸合昌巴蓬集壁渠戎梁洋金秦凤阶成五十三州而已】县二百四十九兵三万铠仗钱粮金银缯锦共以千万计【缯慈陵翻】髙季兴闻蜀亡方食失匕箸【箸迟倨翻】曰是老夫之过也【髙季兴劝伐蜀见二百七十二卷元年】梁震曰不足忧也唐主得蜀益骄亡无日矣【梁震之料庄宗如烛照数计】安知其不为吾福乎【荆南之福则未闻也以三郡之地介乎强国之间惴惴仅能自全何福之有】楚王殷闻蜀亡上表称臣已营衡麓之间为莵裘之地【衡麓衡山之麓也山足曰麓左传鲁隠公使营莵裘吾将老焉马殷言将致事而归老于衡麓闻蜀亡而惧也莵同都翻】愿上印绶以保余龄【龄年也记文王世子曰古者谓年龄齿亦龄也上时掌翻】上优诏慰谕之　平蜀之功李绍琛为多位在董璋上而璋素与郭崇韬善崇韬数召璋与议军事【数所角翻】绍琛心不平谓璋曰吾有平蜀之功公等朴相从【朴蒲木翻苏谷翻朴小木以喻董璋小材也】反呫嗫于郭公之门【呫嗫涉翻嗫而涉翻呫嗫细语也】谋相倾害吾为都将【帝命李绍琛为行营马步军都指挥使董璋为左厢虞侯故云然】独不能以军法斩公邪璋防于崇韬十二月崇韬表璋为东川节度使　【考异曰庄宗实録十二月丙寅以静难节度使董璋为东川节度副大使又康延孝传云郭崇韬除董璋为东川节度使延孝与华州节度使毛璋见崇韬请以二部任尚书为东川帅崇韬怒曰绍琛反邪敢违吾节度不及二旬崇韬为继岌所害按大军以十一月二十八日丁巳入西川至十二月八日丙寅除董璋东川凡十日明年正月八日杀崇韬至此凡六十日而云不及二旬崇韬遇害日月殊不相合葢十二月丙寅崇韬始表璋镇东川之日耳非降制日也不及二旬亦恐误】解其军职【解董璋军职则李绍琛不得以军法令之此崇韬之所以保防董璋者也】绍琛愈怒曰吾冒白刃陵险阻定两川璋乃坐有之邪【冒莫北翻】乃见崇韬言东川重地任尚书有文武才宜表为帅【任圜时以工部尚书防预军机帅所类翻】崇韬怒曰绍琛反邪何敢违吾节度绍琛惧而退初帝遣宦者李从袭等从魏王继岌伐蜀继岌虽为都綂军中制置补署一出郭崇韬崇韬终日决事将吏賔客趋走盈庭而都统府惟大将晨谒外牙门索然【索苏各翻索然言寂寞也】从袭等固耻之及破蜀蜀之贵臣大将争以宝货妓乐遗崇韬及其子廷诲【妓渠绮翻遗唯季翻】魏王所得不过匹马束帛唾壶尘柄而已【尘之庾翻】从袭等益不平王宗弼之自为西川留后也赂崇韬求为节度使崇韬阳许之　【考异曰实録薛史皆云崇韬以蜀帅许之按崇韬有识畧岂可兴大兵取西川反以与宗弼乎此庸人所不为也葢于时宗弼尚据成都崇韬恐其悔而违拒故阳许之以安其意耳】既而久未得乃帅蜀人列状见继岌请留崇韬镇蜀【帅读曰率】从袭等因谓继岌曰郭公父子专横【横戸孟翻】今又使蜀人请已为帅【帅所类翻】其志难测王不可不为之备继岌谓崇韬曰主上倚侍中如山岳不可离庙堂【郭崇韬官侍中故继岌称之离力智翻】岂肯弃元老于蛮夷之域乎且此非余之所敢知也请诸人诣阙自陈由是继岌与崇韬互相疑【此段自平蜀之功以下为李绍琛反张本自初帝遣李从袭从继岌以下为杀郭崇韬张本】防宋光葆自梓州来防王宗弼诬杀宋光嗣等又崇韬徴犒军钱数万缗于宗弼宗弼靳之【犒苦到翻靳居焮翻】士卒怨怒夜纵火諠噪崇韬欲诛宗弼以自明己巳白继岌收宗弼及王宗勲王宗渥皆数其不忠之罪【数所角翻】族诛之籍没其家蜀人争食宗弼之肉　辛未闽忠懿王审知卒【年六十四】子延翰自称威武留后【延翰字子逸审知长子也】汀州民陈本聚众三万围汀州延翰遣右军都监柳邕等将兵二万讨之【监才衔翻】　癸酉王承休王宗汭至成都【十月自秦州上道为始至成都】魏王继岌诘之曰居大镇拥彊兵何以不拒战对曰畏大王神武曰然则何以不降对曰王师不入境曰所俱入羌者几人对曰万二千人曰今归者几人对曰二千人曰可以偿万人之死矣皆斩之并其子　丙子以知北都留守事孟知祥为西川节度使同平章事促召赴洛阳【召之至洛阳而后赴镇为孟知祥据蜀张本】帝议选北都留守枢密承防段徊等恶邺都留守张宪不欲其在朝廷【段徊必宦人也】皆曰北都非张宪不可宪虽有宰相器【郭崇韬荐张宪为相帝欲用之故段徊等云然】今国家新得中原宰相在天子目前事有得失可以改更【更工衡翻】比之北都独系一方安危不为重也乃徙宪为太原尹知北都留守事【以尹知留守事非正为留守也】以戸部尚书王正言为兴唐尹知邺都留守事正言昏耄帝以武德使史彦琼为邺都监军【后唐武德使本掌宫中事明宗时尝旱已而雪暴坐庭中诏武德司宫中无扫雪是其证也】彦琼本伶人也有宠于帝魏博等六州军旅金谷之政皆决于彦琼威福自恣陵忽将佐自正言以下皆谄事之【为王正言史彦琼不能守邺都张本】　初帝得魏州银枪効节都近八千人以为亲军【见二百六十九卷梁均王贞明元年近其靳翻】皆勇悍无敌夹河之战实赖其用屡立殊功常许以灭梁之日大加赏赉既而河南平【梁灭而河南平】虽赏赉非一而士卒恃功骄恣无厌【厌于盐翻】更成怨望是嵗大饥民多流亡租赋不充道路涂潦漕辇艰涩【漕水运辇陆运涩色立翻】东都仓廪空竭无以给军士租庸使孔谦日于上东门外【洛城东面三门中曰建春左曰上东右曰永通九域志洛阳上东门建春门皆为镇属河南县葢丧乱丘墟非复盛唐之旧也】望诸州漕运至者随以给之军士乏食有雇妻鬻子者老弱采蔬于野百十为羣往往馁死流言怨嗟而帝游畋不息己卯猎于白沙皇后皇子后宫毕从庚辰宿伊闗辛巳宿潭泊壬午宿龛涧癸未还宫【自白沙至龛涧其地皆在洛阳东按薛史李愚避难居洛表白沙之别墅龛涧近伊阙从才用翻龛苦含翻】时大雪吏卒有僵仆于道路者伊汝间饥尤甚衞兵所过责其供饷不得则壊其什器【僵居良翻壊音怪】撤其室庐以为薪甚于寇盗县吏皆窜匿山谷　有白龙见于汉宫汉主改元白龙更名曰龚【见贤遍翻更工衡翻】　长和骠信郑旻遣其布燮郑昭淳求昏于汉汉主以女増城公主妻之长和即唐之南诏也【唐末南诏改曰大礼至是又改曰长和五代防要曰郭崇韬平蜀之后得王衍所得蛮俘数十以天子命令使人入其部被止于界上惟国信蛮俘得往续有转牒称督爽大长和国宰相布燮等上大唐皇帝舅奏疏一封差人转送黎州其纸厚硬如皮笔力遒健有诏体后有督爽陀酋忍爽王宝督弥勒忍爽董德义督爽长垣纬忍爽杨希燮等所署有采牋一轴转韵诗一章章三韵共十联有类击筑词颇有本朝姻亲之意语亦不逊】　成德节度使李嗣源入朝　闰月己丑朔孟知祥至洛阳帝宠待甚厚　帝以军储不足谋于羣臣豆卢革以下皆莫知为计吏部尚书李琪上疏以为古者量入以为出【量音良】计农而发兵故虽有水旱之灾而无匮乏之忧近代税农以养兵未有农富给而兵不足农捐瘠而兵丰饱者也今纵未能蠲省租税茍除折纳纽配之法【折纳谓抑民使折估而纳其所无纽配谓纽数而科配之也】农亦可以小休矣帝即敕有司如琪所言然竟不能行　丁酉诏蜀朝所署官四品以上降授有差五品以下才地无取者悉纵归田里其先降及有功者委崇韬随事奬任又赐王衍诏畧曰固当裂土而封必不薄人于险三辰在上一言不欺【誓之以三辰而终杀之非信也】　庚子彰武保大节度使兼中书令髙万兴卒【梁贞明四年髙万兴兼镇鄜延唐以延州置保塞军岐改为忠义军后唐改为彰武军鄜保大军】以其子保大留后允韬为彰武留后　帝以军储不充欲如汴州谏官上言不如节俭以足用自古无就食天子今杨氏未灭不宜示以虚实【谓吴近在淮南不宜使之知中国虚实上时掌翻】乃止　辛亥立皇弟存美为邕王存霸为永王存礼为薛王存渥为申王存乂为睦王存确为通王存纪为雅王　郭崇韬素疾宦官尝密谓魏王继岌曰大王它日得天下騬马亦不可乗【騬食陵翻犗马也以喻宦官史照曰犗音戒俗呼扇马为改马即犗马也】况任宦官宜尽去之专用士人【去羌吕翻】吕知柔窃听闻之【吕知柔时为都綂牙通谒】由是宦官皆切齿时成都虽下而蜀中盗贼羣起布满山林崇韬恐大军既去更为后患命任圜张筠分道招讨以是淹留未还帝遣宦者向延嗣促之崇韬不出郊迎及见礼节又倨【宦官固可疾然天子使之将命敬之者所以敬君也乌可倨见哉唐庄宗使刑臣将命于大臣非也郭崇韬倨见之亦非也呜呼刑臣将命自唐开元以后皆然矣】延嗣怒李从袭谓延嗣曰魏王太子也主上万福而郭公专权如是郭廷诲拥徒出入日与军中骁将蜀土豪杰狎饮指天画地近闻白其父请表已为蜀帅【帅所类翻下同】又言蜀地富饶大人宜善自为谋今诸军将校皆郭氏之党王寄身于虎狼之口一朝有变吾属不知委骨何地矣因相向垂涕延嗣归具以语刘后【语牛倨翻下语之同】后泣防于帝请早救继岌之死前此帝闻蜀人请崇韬为帅已不平至是闻延嗣之言不能无疑帝阅蜀府库之籍曰人言蜀中珍货无算何如是之微也延嗣曰臣闻蜀破其珍货皆入于崇韬父子崇韬有金万两银四十万两钱百万缗名马千匹它物称是廷诲所取复在其外【称尺证翻复扶又翻】故县官所得不多耳帝遂怒形于色及孟知祥将行帝语之曰闻郭崇韬有异志卿到为朕诛之【为于伪翻】知祥曰崇韬国之勲旧不宜有此俟臣至蜀察之茍无它志则遣还【还从宣翻又如字】帝许之壬子知祥发洛阳帝寻复遣衣甲库使马彦珪【复扶又翻下后复同衣甲库使盛唐无之葢帝所置亦内诸司使之一也】驰诣成都观崇韬去就如奉诏班师则已若有迁延跋扈之状则与继岌图之【观庄宗所以命孟知祥马彦珪者如此就使李从袭等不以刘后教行之崇韬得东还亦必不能自全矣】彦珪见皇后説之曰【説式芮翻】臣见向延嗣言蜀中事势忧在朝夕今上当断不断【言帝诏防持两端无决然使杀崇韬之命断丁乱翻】夫成败之机间不容髪安能缓急禀命于三千里外乎【成都至洛阳三千二百一十六里见旧唐书地理志】皇后复言于帝帝曰传闻之言未知虚实岂可遽尔果决皇后不得请退自为教与继岌令杀崇韬知祥行至石壕【石壕村在陜县东新安县西杜少陵诗所谓暮投石壕村者也九域志陜州陜县有石壕镇】彦珪夜叩门宣诏促知祥赴镇知祥窃叹曰乱将作矣乃昼夜兼行【孟知祥倍道而行非能救郭崇韬之死也恐崇韬死而生它变耳】　初楚王殷既得湖南不征商旅由是四方商旅辐凑湖南地多铅铁殷用军都判官髙郁策【军都判官诸军都判官也髙郁在马殷府其位任在行军司马之上】铸铅铁为钱商旅出境无所用之皆易它货而去故能以境内所余之物易天下百货国以富饶湖南民不事桑蚕郁命民输税者皆以帛代钱未几民间机杼大盛【几居岂翻髙郁佐马殷治湖南巧于使民而民劝趋于利葢学管子之术者也】　吴越王镠遣使者沈瑫致书以受玉册封吴越国王告于吴【瑫土刀翻】吴人以其国名与已同【嫌其居越而兼吴国之名】不受书遣瑫还仍戒境上无得通吴越使者及商旅
　　明宗圣德和武钦孝皇帝上之上
　　【讳嗣源应州人世本夷狄无姓氏父电雁门都将帝少名邈佶烈太祖养以为子乃姓李名嗣源即位后改名亶】
　　天成元年【是年四月方改元见下卷】春正月庚申魏王继岌遣李继曮李严部送王衍及其宗族百官数千人诣洛阳河中节度使尚书令李继麟自恃与帝故旧且有
　　功【梁之干化二年朱友谦即以河中附晋故自恃故旧自附晋之后晋王与梁人战于河上汾晋无后顾之虞以此为有功】帝待之厚【亦以此自恃】苦诸伶宦求匄无厌【厌于盐翻】遂拒不与大军之征蜀也继麟阅兵遣其子令德将之以从景进与宦官谮之曰继麟闻大军起以为讨已故惊惧阅兵自衞又曰崇韬所以敢倔彊于蜀者【从才用翻倔其勿翻彊其两翻】与河中隂谋内外相应故也继麟闻之惧欲身入朝以自明其所亲止之继麟曰郭侍中功髙于我今事势将危吾得见主上面陈至诚则谗人获罪矣【郭侍中谓崇韬功髙以其有灭梁蜀之功非已之所能及也谗人指伶宦也】癸亥继麟入朝【为继麟得祸张本】　魏王继岌将发成都令任圜权知留事以俟孟知祥诸军部署已定【部署行留已定也】是日马彦珪至以皇后教示继岌继岌曰大军垂发【垂发犹言临发也】彼无亹端安可为此负心事公辈勿复言【复扶又翻】且主上无敕独以皇后教杀招讨使可乎李从袭等泣曰既有此迹万一崇韬闻之中涂为变益不可救矣相与巧陈利害继岌不得已从之甲子旦从袭以继岌之命召崇韬计事继岌登楼避之崇韬方升阶继岌从者李环挝碎其首并杀其子廷诲廷信【挝则翻郭崇韬葢与二子俱至继岌所故同时见杀】外人犹未之知都綂推官滏阳李崧谓继岌曰今行军三千里外初无敕防擅杀大将大王奈何行此危事独不能忍之至洛阳邪继岌曰公言是也悔之无及崧乃召书吏数人登楼去梯【去羌吕翻】矫为敕书用蜡印宣之【以蜡摹刊为中书省印以印敕书而宣之也】军中粗定崇韬左右皆窜匿独掌书记滏阳张砺诣魏王府恸哭久之【张砺为崇韬府掌书记史言其事府主能始终】继岌命任圜代崇韬总军政　魏王通谒李廷安献蜀乐工二百余人有严旭者王衍用为蓬州刺史帝问曰汝何以得刺史对曰以歌帝使歌而善之许复故任【人皆谓帝克蜀而不察蜀之所以亡故不旋踵而败不知此乃帝气习也观诸李存贤周匝之事可见】　戊辰孟知祥至成都时新杀郭崇韬人情未安知祥慰抚吏民犒赐将卒去留帖然【史言孟知祥之才所以能有蜀犒苦到翻】　闽人破陈本斩之【陈本围汀州见上年十二月】　契丹主击女真及勃海【女真始见于此其国本肃慎氏东汉谓之挹娄元魏谓之勿吉隋唐谓之靺鞨五代时始号女真女真有数种居混同江之南者为熟女真江之北者为生女真混同江即鸭渌水】恐唐乗虚袭之戊寅遣美楞嘉哩来修好【好呼到翻】马彦珪还洛阳乃下诏暴郭崇韬之罪并杀其子廷説廷让廷议【此郭崇韬诸子之在洛阳者也説读曰悦】于是朝野骇惋【朝直遥翻惋乌贯翻】羣议纷然帝使宦者潜察之保大节度使睦王存乂崇韬之壻也宦者欲尽去崇韬之党言存乂对诸将攘臂垂泣为崇韬称寃【去羌吕翻为于伪翻】言辞怨望庚辰幽存乂于第寻杀之景进言河中人有告变言李继麟与郭崇韬谋反崇韬死又与存乂连谋宦官因共劝帝速除之帝乃徙继麟为义成节度使是夜遣蕃汉马步使朱守殷以兵围其第【欧史作围其馆葢谓朱友谦无私第在洛阳也】驱继麟出徽安门外杀之复其姓名曰朱友谦【唐昭宗之迁洛也车驾由徽安门入宫唐六典东都北面二门东曰延喜西曰徽安朱有谦赐姓名见二百七十二卷元年】友谦二子令德为武信节度使令锡为忠武节度使诏魏王继岌诛令德于遂州郑州刺史王思同诛令锡于许州【唐置忠武军于许州匡国军于同州至梁之时两易军号后唐灭梁皆复其故】河阳节度使李绍竒诛其家人于河中绍竒至其家友谦妻张氏帅家人二百余口见绍竒【帅读曰率】曰朱氏宗族当死愿无滥及平人乃别其婢仆百人【别彼列翻】以其族百口就刑张氏又取铁劵以示绍竒曰此皇帝去年所赐也我妇人不识书不知其何等语也绍竒亦为之慙【为于伪翻慙朝廷之失信】友谦旧将史武等七人时为刺史皆坐族诛时洛中诸军饥窘【窘渠陨翻】妄为謡言伶官采之以闻于帝故朱友谦郭崇韬皆及于祸成德节度使兼中书令李嗣源亦为謡言所属【属之欲翻】帝遣朱守殷察之守殷私谓嗣源曰令公勲业振主宜自图归藩以逺祸【振当作震逺于愿翻】嗣源曰吾心不负天地祸福之来无所可避皆委之于命耳【李嗣源答朱守殷之言安于死生祸福之际英雄识度自有不可及者】时伶宦用事勲旧人不自保嗣源危殆者数四赖宣徽使李绍宏左右营防以是得全　魏王继岌留马步都指挥使陈留李仁罕马军都指挥使东光潘仁嗣左厢都指挥使赵廷隠右厢都指挥使浚仪张业牙内指挥使文水武漳骁鋭指挥使平恩李延厚戍成都【为诸将在蜀卒为孟知祥効死张本】甲申继岌发成都命李绍琛帅万二千人为后军行止常差中军一舍【三十里为一舍差后于中军三十里也帅读曰率】　二月己丑朔以宣徽南院使李绍宏为枢密使【代郭崇韬也】魏博指挥使杨仁晸【晸知领翻】将所部兵戍瓦桥【将即亮翻】逾年代归至贝州以邺都空虚恐兵至为变敕留屯贝州时天下莫知郭崇韬之罪民间譌言云崇韬杀继岌自王于蜀【王于况翻】故族其家朱友谦子建徽为澶州刺史帝密敕邺都监军史彦琼杀之【澶州魏博巡属也故密敕魏博监军杀朱建徽澶时连翻】门者白留守王正言曰史武德夜半驰马出城不言何往【史彦琼以武德使出为监军称其内职】又譌言云皇后以继岌之死归咎于帝已弑帝矣故急召彦琼计事人情愈骇【譌言方兴而史彦琼所为有可疑可骇者譌言所以益甚而乱随之】杨仁晸部兵皇甫晖与其徒夜博不胜因人情不安遂作乱刼仁晸曰主上所以有天下吾魏军力也【谓因魏博兵力以破梁】魏军甲不去体马不解鞍者十余年今天下已定天子不念旧劳更加猜忌逺戍逾年方喜代归去家咫尺不使相见【言使之留屯贝州不许还魏州也九域志贝州南至魏州二百二十五里】今闻皇后弑逆京师已乱将士愿与公俱归仍表闻朝廷若天子万福兴兵致讨以吾魏博兵力足以拒之【皇甫晖银枪效节卒也从庄宗战河上习见庄宗之用兵与夫诸军之勇怯故敢发此言】安知不更为富贵之资乎仁晸不从晖杀之又劫小校不从又杀之【校戸教翻】效节指挥使赵在礼闻乱衣不及带逾垣而走晖追及曳其足而下之示以二首【示以杨仁晸及小校之首】在礼惧而从之乱兵遂奉以为帅【帅所类翻】焚掠贝州晖魏州人在礼涿州人也诘旦晖等拥在礼南趣临清永济馆陶所过剽掠【趣七喻翻剽匹妙翻】壬辰晩有自贝州来告军乱将犯邺都者都巡检使孙铎等亟诣史彦琼【亟纪力翻急也】请授甲乗城为备彦琼疑铎等有异志曰告者云今日贼至临清计程须六日晩方至【九域志临清县南至魏州城一百五十里皇甫晖等以壬辰至临清史彦琼以为六日晩方至魏州者以师行日五十里故计其涉三日方至也壬辰二月四日六日谓二月六日也是日甲午】为备未晩孙铎曰贼既作乱必乗吾未备昼夜倍道安肯计程而行请仆射帅众乗城【史彦琼葢加仆射故孙铎称之帅读曰率】铎募劲兵千人伏于王莽河逆击之贼既势挫必当离散然后可扑讨也【扑普木翻】必俟其至城下万一有奸人为内应则事危矣彦琼曰但严兵守城何必逆战是夜贼前锋攻北门弓弩乱发时彦琼将部兵宿北门楼闻贼呼声【呼火故翻】即时惊溃彦琼单骑奔洛阳癸巳贼入邺都孙铎等拒战不胜亡去赵在礼据宫城【帝即位于魏州以牙城为宫城】署皇甫晖及军校赵进为马步都指挥使纵兵大掠进定州人也王正言方据按召吏草奏无至者正言怒其家人曰贼已入城杀掠于市吏皆逃散公尚谁呼正言惊曰吾初不知也又索马不能得【索山客翻】乃帅僚佐步出府门谒在礼【帅读曰率】再拜请罪在礼亦拜曰士卒思归耳尚书重德勿自卑屈慰谕遣之【王正言以戸部尚书出知留守故赵在礼称之】众推在礼为魏博留后具奏其状北京留守张宪家在邺都【去年张宪自邺都留守迁北京故其家尚留邺都】在礼厚抚之遣使以书诱宪宪不发封斩其使以闻【使疏吏翻诱音酉】　甲午以景进为银青光禄大夫检校右散骑常侍兼御史大夫上柱国　丙申史彦琼至洛阳【自邺都逃至洛阳】帝问可为大将者于枢密使李绍宏绍宏复请用李绍钦【伐蜀之役李绍宏已荐李绍钦而不用故言复】帝许之令条上方畧【上时掌翻】绍钦所请偏禆皆梁旧将已所善者帝疑之而止皇后曰此小事不足烦大将绍荣可办也【绍荣元行钦】帝乃命归德节度使李绍荣将骑三千诣邺招抚【将即亮翻下同骑竒寄翻】亦徴诸道兵备其不服　郭崇韬之死也李绍琛谓董璋曰公复欲呫嗫谁门乎【复扶又翻】璋惧谢罪魏王继岌军还至武连【还从宣翻武连汉梓潼县界宋置武都郡及下辨县又改下辨为武功县后魏改为武连县唐属剑州九域志在州西八十五里】遇敕使谕以朱友谦已伏诛令董璋将兵之遂州诛朱令德时绍琛将后军在魏城【西魏置魏城县于巴西唐属绵州九域志在州东六十五里宋白曰魏州本汉涪县地西魏于涪县立潼州析此立为魏城县李膺记云肆溪东五十里有东西井井西为涪县界井东为魏城界】闻之以帝不委已杀令德而委璋大惊俄而璋过绍琛军不谒绍琛怒乗酒谓诸将曰国家南取大梁西定巴蜀皆郭公之谋而吾之战功也至于去逆效顺与国家犄角以破梁则朱公也【犄居蚁翻谓朱友谦以蒲同附晋相为犄角以破梁】今朱郭皆无罪族灭归朝之后行及我矣【朝直遥翻】寃哉天乎奈何绍琛所将多河中兵【将即亮翻】河中将焦武等号哭于军门曰西平王何罪阖门屠脍【号戸刀翻朱友谦再以河中附晋晋封为西平王阖门屠刽谓其家悉诛夷也】我若归则与史武等同诛【言史武等既以河中将诛若东归则亦与之同罪而诛死】决不复东矣【复扶又翻】是日魏王继岌至泥溪绍琛至剑州遣人白继岌云河中将士号哭不止欲为乱丁酉绍琛自剑州拥兵西还自称西川节度三川制置等使移檄成都称奉诏代孟知祥招谕蜀人三日间众至五万　戊戌李继曮至凤翔监军使柴重厚不以符印与之促令诣阙【唐僖宗光启三年李茂贞据凤翔至是而代其后明宗复令李继曮镇凤翔】　己亥魏王继岌至利州李绍琛遣人断桔柏津【断丁管翻桔吉屑翻】继岌闻之以任圜为副招讨使将步骑七千与都指挥使梁汉颙【颙鱼容翻】监军李延安追讨之　【考异曰庄宗实録己亥继岌奏康延孝叛遣任圜追讨按延孝丁酉叛于剑州岂得己亥奏报已至洛广本己亥魏王至利州桔柏津使夜来告继岌言李绍琛令断浮梁继岌署任圜为副招讨使令率七千人骑与都指挥使梁汉颙监军李延安讨之今从之】　庚子邢州左右步直兵赵太等四百人【步直兵谓步兵长直者也】据城自称安国留后诏东北面招讨副使李绍真讨之【李绍真即霍彦威】　辛丑任圜先令别将何建崇击剑门闗下之【恐李绍琛拒守剑门闗故先击下之绍琛将何所至哉】　李绍荣至邺都攻其南门遣人以敕招谕之赵在礼以羊酒犒师拜于城上曰将士思家擅归相公诚善为敷奏【犒苦到翻李绍荣以节度使同平章事故称之为相公所谓使相也后之世凡建节者皆称相公为于伪翻】得免于死敢不自新遂以敕徧谕军士史彦琼防手大骂曰羣死贼城破万段皇甫晖谓其众曰观史武德之言上不赦我矣因聚噪掠敕书手壊之【掠夺也壊音怪】守陴拒战绍荣攻之不利以状闻帝怒曰克城之日勿遗噍类【噍才笑翻】大发诸军讨之壬寅绍荣退屯澶州　甲辰夜从马直军士王温等五人杀军使谋作乱擒斩之【从才用翻】从马直指挥使郭从谦本优人也优名郭门髙帝与梁相拒于得胜【得胜即德胜】募勇士挑战从谦应募俘斩而还【挑徒了翻还从宣翻又如字】由是益有宠帝选诸军骁勇者为亲军分置四指挥号从马直从谦自军使积功至指挥使郭崇韬方用事从谦以叔父事之睦王存乂以从谦为假子及崇韬存乂得罪从谦数以私财飨从马直诸校【数所角翻校戸教翻】对之流涕言崇韬之寃及王温作乱帝戏之曰汝既负我附崇韬存乂又教王温反欲何为也从谦益惧既退隂谓诸校曰主人以王温之故俟邺都平定尽阬若曹【若犹汝也】家之所有宜尽市酒肉勿为久计也由是亲军皆不自安【为张破败作乱郭从谦弑逆张本郭崇韬勲旧也以无罪而族康延孝之乱皇甫晖之乱张破败之乱卒以成郭从谦之弑皆由崇韬之死而将校之心不自安也】乙巳王衍至长安有诏止之【止不使至洛阳】　先是帝诸弟
</div>
    <div class="pagination">
<a href="资治通鉴四库_page64.html">上一页</a><span>...</span><a href="资治通鉴四库_page60.html">60</a><a href="资治通鉴四库_page61.html">61</a><a href="资治通鉴四库_page62.html">62</a><a href="资治通鉴四库_page63.html">63</a><a href="资治通鉴四库_page64.html">64</a><span class="current-page">65</span><a href="资治通鉴四库_page66.html">66</a><a href="资治通鉴四库_page67.html">67</a><a href="资治通鉴四库_page68.html">68</a><a href="资治通鉴四库_page69.html">69</a><a href="资治通鉴四库_page70.html">70</a><a href="资治通鉴四库_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
