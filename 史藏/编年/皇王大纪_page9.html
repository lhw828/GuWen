<!DOCTYPE html>
<html>
<head>
    <meta charset="UTF-8">
    <title>皇王大纪 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 9 页/共 20 页</h1>
    <div class="content">　　八年周公分正东郊理殷顽民周书叙曰成周既成迁殷顽民周公以王命诰作多士多士惟三月周公初于新邑洛用告商王士王若曰尔殷遗多士弗吊旻天大降丧于殷我有周佑命将天明威致王罚勑殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉为惟天明畏我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明徳恤祀亦惟天丕建保乂有殷殷王亦罔敢失帝罔不配天其泽在今后嗣王诞罔显于天矧曰其有听念于先王勤家诞淫厥泆罔顾于天显民祗惟时上帝不保降若兹大丧惟天不畀不明厥徳凡四方小大邦丧罔非有辞于罚王若曰尔多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正王曰猷告尔多士予惟时其迁居西尔非我一人奉徳不康寜时惟天命无违朕不敢有后无我怨惟尔知惟殷先人有册有典殷革夏命今尔其曰夏廸简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命王曰多士昔朕来自奄予大降尔四国民命我乃明致天罚移尔遐逖比事臣我宗多逊王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊尔乃尚有尔土尔乃尚寜干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居厥有干有年于兹洛尔小子乃兴从尔迁今尔又曰夏廸简在王庭有服在大僚予一人惟听用徳克阅于乃邑谋介尔乃自时洛邑尚永力畋尔田天惟畀矜尔我有周惟其大赉尔廸在王庭尚尔事有服在大僚王曰又曰时予乃或言尔攸居初蔡叔既囚其子仲克庸祗徳周公以为卿士叔卒乃命诸王邦之蔡周书叙曰蔡叔既没王命蔡仲践诸侯位作蔡仲之命蔡仲之命王若曰小子胡惟尔率徳改行克慎厥猷肆予命尔侯于东土往即乃封敬哉尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彛训无若尔考之违王命皇天无亲惟徳是辅民心无常惟惠之懐为善不同同归于治为恶不同同归于乱尔其戒哉慎厥初惟厥终终以不困不惟厥终终以困穷懋乃攸绩睦乃四隣以蕃王室以和兄弟康济小民率自中无作聪明乱旧章详乃视听无以侧言改厥度则予一人汝嘉王曰呜呼小子胡汝往哉无荒弃朕命蔡仲之国过洛见周公周公曰不如吾者勿与处累我也与我齐者勿与处无益我也惟贤于己者可与处也
　　九年甲午周书叙曰成王既黜殷命灭淮夷还归在丰作周官周官惟周王抚万邦廵侯甸四征弗庭绥厥兆民六服羣辟罔不承徳归于宗周董正治官王曰若昔大猷制治于未乱保邦于未危曰唐虞稽古建官惟百内有百揆四岳外有州牧侯伯庶政惟和万国咸寜夏商官倍亦克用乂明王立政不惟其官惟其人今予小子祗勤于徳夙夜不逮仰惟前代时若训迪厥官立太师太傅太保兹惟三公论道经邦燮理隂阳官不必备惟其人少师少傅少保曰三孤贰公化寅亮天地弼予一人冢宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司冦掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民六年五服一朝又六年王乃时巡考制度于四岳诸侯各朝于方岳大明黜陟王曰呜呼凡我有官君子钦乃攸司慎乃出令令出惟行弗惟反以公灭私民其允懐学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦戒尔卿士功崇惟志业广惟勤惟克果断乃罔后艰位不期骄禄不期侈恭俭惟徳无载尔伪作徳心逸日休作伪心劳日拙居宠思危罔不惟畏弗畏入畏推贤让能庶官乃和不和政厐举能其官惟尔之能称匪其人惟尔不任王曰呜呼三事暨大夫敬尔有官乱尔有政以佑乃辟永康兆民万邦惟无斁周官太宰之职掌建邦之六典一曰治典二曰教典三曰礼典四曰政典五曰刑典六曰事典以八法治官府一曰官属以举邦治二曰官职以辨邦治三曰官联以防官治四曰官常以听官治五曰官成以经邦治六曰官法以正邦治七曰官刑以紏邦治八曰官计以弊邦治以八则治都鄙一曰祭祀以驭其神二曰法则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众以八柄诏王羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼賔以九职任万民一曰三农生九谷二曰园圃毓草木三曰虞衡作山泽之材四曰薮牧以养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事以九赋敛财贿一曰邦中二曰四郊三曰邦甸四曰家削五曰邦县六曰邦都七曰关市八曰山泽九曰币余以九式均节财用一曰祭祀二曰賔客三曰丧荒四曰羞服五曰工事六曰币帛七曰刍秣八曰匪颁九曰好用以九贡致邦国之用一曰祀二曰嫔三曰器四曰币五曰材六曰货七曰服八曰斿九曰物以九两系邦国之民一曰牧以地二曰长以贵三曰师以贤四曰儒以道五曰宗以族六曰主以利七曰吏以治八曰友以任九曰薮以富正月之吉始和布治于邦国都鄙乃县治象之法于象魏使万民观治象挟日而敛之乃施典于邦国而建其牧立其监设其参傅其伍陈其殷置其辅乃施法于官府而建其正立其贰设其攷陈其殷置其辅歳终则令百官府各正其治受其防听其致事而诏王废置三歳则大计羣吏之治而诛赏之小宰掌建邦之宫刑以治王宫之政令凡宫之纠禁以官府之六叙正羣吏一曰以叙正其位二曰以叙进其治三曰以叙作其事四曰以叙制其食五曰以叙受其会六曰以叙听其情以官府六属举邦治一曰天官二曰地官三曰春官四曰夏官五曰秋官六曰冬官属各六十大事从其长小事则专达以官府之六职辨邦治一曰治职以平邦国以均万民以节财用二曰教职以安邦国以寜万民以怀賔客三曰礼职以和邦国以谐万民以事神四曰政职以服邦国以正万民以聚百物五曰刑职以诘邦国以纠万民以除盗贼六曰事职以富邦国以养万民以生百物以官府之六联合邦治一曰祭祀二曰賔客三曰丧荒四曰军旅五曰田役六曰敛弛凡小事皆有联以官府之八成经邦治一曰听政役以比居二曰听师田以简稽三曰听闾里以版图四曰听称责以傅别五曰听禄位以礼命六曰听取予以书契七曰听卖买以质剂八曰听出入以要会以听官府之六计羣吏之治一曰廉善二曰廉能三曰廉敬四曰廉正五曰廉法六曰廉辨以法掌祭祀朝觐会同賔客之戒具军旅田役丧荒亦如之七事者令百官府共其财用治其施舍听其治讼月终则以官之叙受羣吏之要赞冢宰受防嵗终则令羣吏致事正歳帅治官之属而观治象之法徇以木铎曰不用法者国有常刑乃退以宫刑宪禁于王宫令于百官府曰各修乃职攷乃法待乃事以听王命其有不共则国有大刑宰夫掌治朝之法以正王及三公六卿大夫羣吏之位掌其禁令叙羣吏之治以待賔客之令诸臣之复万民之逆掌百官府之征令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以赞治七曰胥掌官叙以治叙八曰徒掌官令以征令歳终则令羣吏正歳防月终则令正月要旬终则令正日成而以考其治治不以时举者以告而诛之正歳则以灋警戒羣吏令修宫中之职事书其能者与其良者而以告于上大司徒以土防之灋辨五地之物生一口山林宜毛物宜皁物其民毛而方二曰川泽宜鳞物宜膏物其民黒而津三曰丘陵宜羽物宜覈物其民専而长四曰坟衍宜介物宜荚物其民晳而瘠五曰原隰宜臝物宜丛物其民丰肉而庳以荒政十有二聚万民一曰散利二曰薄征三曰缓刑四曰弛力五曰舍禁六曰去防七曰眚礼八曰杀哀九曰蕃乐十曰多昏十有一曰索神十有二曰除盗贼以保息六养万民一曰慈防二曰养老三曰振穷四曰恤贫五曰寛疾六曰安富以本俗六安万民一曰媺宫室二曰族坟墓三曰联兄弟四曰联师儒五曰联朋友六曰同衣服颁职事十有二于邦国都鄙使以登万民一曰稼穑二曰树蓺三曰作材四曰阜蕃五曰饬材六曰通材七曰化材八曰敛材九曰生材十曰学艺十有一曰世事十有二曰服事以乡三物教万民而賔兴之一曰六徳知仁圣义忠和二曰六行孝友睦婣任恤三曰六艺礼乐射御书数以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑以五礼防万民之伪而教之中以六乐防万民之情而教之和凡万民之不服教而有狱讼与有地治者听而断之其附于刑者归于士歳终则令教官正治而致事正歳令于教官曰各共尔职修乃事以听王命其有不正则国有常刑小司徒掌建邦之教灋以稽国中及四郊都鄙之夫家九比之数辨其贵贱老防废疾凡征役之施舍与其祭祀饮食丧纪之禁令使六乡之大夫各登其乡之众寡六畜车辇辨其物以歳时入其数乃防万民之卒伍以起军旅以作田役以比追胥以令贡赋及三年则大比大比则受邦国之比要乡大夫正月之吉受教灋于司徒退而颁之于其乡吏使各以教其所治辨其可任者国中自七尺以及六十野自六尺以及六十有伍皆征之其舍者国中贵者贤者能者服公事者老者疾者皆舍歳终则令六乡之吏皆防政致事大比则攷其徳行道艺而兴贤者能者此谓使民兴贤出使长之使民兴能入使治之族师五家为比十家为联五人为伍十人为联四闾为族八闾为联使之相保相受刑罚庆赏相及相共以受邦职以役国事以相葬埋比长五家相受相和亲有辠竒衺则相及师氏掌以媺诏王以三徳教国子一曰至徳以为道本二曰敏徳以为行本三曰教徳以知逆恶教三行一曰孝行以亲父母二曰友行以尊贤良三曰顺行以事师长居虎门之左司王朝掌国中失之事以教国子弟凡国之贵游子弟学焉凡祭祀賔客防同丧纪军旅王举则从听治亦如之保氏掌谏王恶而养国子以道乃教之六艺一曰五礼二曰六乐三曰五射四曰五御五曰六书六曰九数乃教之六仪一曰祭祀之容二曰賔客之容三曰朝廷之容四曰防纪之容五曰军旅之容六曰车马之容凡祭祀賔客防同丧纪军旅王举则从听治亦如之司谏掌纠万民之徳而劝之朋友正其行而强之道艺廵问而观察之以时书其徳行道艺辨其能而可任于国事者以攷乡里之治以诏废置以行赦宥司救掌万民之衺恶过失而诛让之以礼防禁而救之凡民之有衺恶者三让而罚三罚而士加明刑耻诸嘉石役诸司空其有过失者三让而罚三罚而归于圜土凡歳时有天患民病则以节廵国中及郊野而以王命施惠大宗伯掌吉礼以实柴槱燎禋祀昊天上帝血祭社稷五祀五岳貍沈祭山林川泽疈辜祭四方百物享先王春祠夏禴秋甞冬烝凶礼哀邦国一曰丧二曰荒三曰吊四曰禬五曰恤所以补诸侯也賔礼春曰朝夏曰宗秋曰觐冬曰遇时防殷同聘頫所以图事比功陈谟协虑也所以发禁施政结好除慝也军礼大师以用之大均以恤之大田以简之大役以任之大封以合之嘉礼饮食亲宗族兄弟昬冠成男女賔射亲故旧朋友飨燕亲四方賔客脤膰亲兄弟之国贺庆亲异姓之国以礼乐合天地之化百物之产以事神以谐万民凡大祭祀卜日宿眡涤濯涖鬯省牲镬奉玉齍诏大号若王不与祭祀则摄位凡大祭祀王后不与则摄而荐豆笾彻大賔客则摄而载果朝觐防同则为上相大丧亦如之王命诸侯则傧
　　论曰武王定天下命周公制礼追王大王王季文王上祀先公以天子之礼夫先公之于先王虽有逺近侯王之制皆吾祖也故一事以天子之礼刘歆附防成书乃曰享先王则衮冕享先公享射则鷩冕是降先公于先王使与賔客为伍也天下寜有是故周礼之书颠倒人伦不可以为经也
　　又曰天子有天下祭祀以立本莫先于宗庙莫大于天莫重于社稷山川祀之经也观周家庚戌之礼则神之序可知矣周礼乃曰祀山川则毳冕祭社稷则絺冕是以社稷降于山川也故刘歆颠倒神其书不得与易诗书春秋比也
　　小宗伯掌建国之神位右社稷左宗庙掌五礼之禁令与其用等掌三族之别以辨亲疎其正室皆谓之门子毛六牲辨其名物而颁之于五官使共奉之辨六齍之名物与其用使六宫之人共奉之大祭祀省牲眡涤濯逆齍省镬将瓉祼赐卿大夫士爵则傧大师立军社奉主车大甸馌兽颁禽防同军旅甸役之祷祠肄仪为位肆师掌立大祀用玉帛牲牷立次祀用牲币立小祀用牲大祭祀展牺牲表齍盛告防展器陈告备及果筑鬻礼成则告事毕凡事佐宗伯郁人掌祼器凡祼玉濯之陈之以赞祼事鬯人掌共秬鬯凡祭祀社壝用大罍禜门用瓢赍庙用脩凡山川四方用蜃凡祼事用概凡疈事用散大丧之大渳设斗共其衅鬯凡王之斋事共其秬鬯凡王吊临共介鬯天府掌祖庙之守藏凡国之玉镇大宝器藏焉若祭天之司民司禄而献民数谷数则受而藏之守祧掌守先王先公之庙祧其遗衣服藏焉若将祭祀则各以其服授尸冡人掌公墓之地辨其兆域而为之图先王之塟居中以昭穆为左右凡诸侯居左右以前卿大夫士居后各以其族凡死于兵者不入兆域凡有功者居前以爵等为丘封之度与其树数凡祭墓为尸凡诸侯及诸臣塟于墓者授之兆为之跸均其禁令国民族塟使皆有私地域职丧掌诸侯及卿大夫士之丧莅其禁令乐师掌教国子小舞凡舞有帗舞有羽舞有皇舞有旄舞有干舞有人舞教乐仪行以肆夏趋以采齐车亦如之环拜以钟鼓为节大胥掌学士之版以待致诸子春入学舍采合舞秋颁学合声小胥掌学士之征令而比之觵其不敬者正乐县之位王宫县诸侯轩县卿大夫判县士特县辨其声凡县钟磬半为堵全为肆大师掌六律六同以合隂阳之声阳声黄钟大簇姑洗蕤賔夷则无射隂声大吕应钟南吕林钟小吕夹钟皆文之以五声宫商角征羽皆播之以八音金石土革丝木匏竹教六诗曰风曰赋曰比曰兴曰雅曰颂以六徳为之本以六律为之音小师掌教鼓鼗柷敔埙箫管歌鼔击颂磬笙磬凡为乐器以十有二律为之数度以十有二声为之齐量凡和乐亦如之编钟以钟鼓奏九夏王夏肆夏昭夏纳夏章夏齐夏族夏祴夏骜夏鼙鼔龡竽笙埙籥箫篪篴管舂牍应雅以教祴乐击土鼓龡豳诗祈年于田祖以乐田畯
　　论曰乐舞所以象徳也故必于其人必于其事必于其时不于其人不于其事不于其时则为无义人心不厌鬼神不飨也刘歆奈何牵合周礼之文乃曰黄帝之云门以祀天神尧之咸池以祀地示舜之韶以祀四望禹之大夏以祀山川成汤之大濩以祀先妣夫以云门祭天犹可言也地示乌知尧之咸池四望乌知舜之韶山川乌知禹之大夏而周之先妣乌能知商汤之大濩也哉设礼作乐而不知其义则何以为礼乐也彼刘歆者叛父背君不祥之人也是乌知礼乐世儒瞢瞢然推尊其书使与圣经并此愚之所以拊膺太息论之而不能自己者也又曰天命之谓性王者受命于天宰制天下其所以祭祀天地者尽其心以成吾性耳非有天地神示在吾度外有形体状貌可得见而承事之也刘歆周礼曰乐六变而天神皆降八变而地示皆出此岂君子知理之言类巫祝造妖怪者之辞也则又以为神降示出然后可得而礼曽不知乐所以导和礼所以为节作乐乃所以行礼礼神也岂待神降示出然后行礼哉夫天地之道一往一来否泰相因变化无方人日用而不穷不可以智虑测度不可以才能作为者谓之神神特以往来言之道固一体不可分也先儒多以神属之天属之人我知其不知神之情状矣故易书诗春秋皆无如周礼之文者然则刘歆伪妄其可不辟乎
　　太卜与其属掌卜筮之占有六属天曰灵地曰绎东曰果西曰靁南曰猎北曰若秋取而春攻之上春衅之及卜辨其上下左右隂阳陈之贞之命之作之作有八命一曰征二曰象三曰与四曰谋五曰果六曰至七曰雨八曰瘳辨九簭一曰更二曰咸三曰式四曰目五曰易六曰比七曰祠八曰参九曰环凡国之大事簭而后卜上春相蓍凡卜簭君占体大夫占色史占墨卜人占坼掌三兆之法一曰玉兆二曰瓦兆三曰原兆其经兆之体皆百有二十其颂皆千有二百兆分为四一曰方二曰功三曰义四曰弓掌三易一曰连山二曰归藏三曰周易其经卦皆八其别皆六十有四掌三梦一曰致梦二曰觭梦三曰咸陟其经运十其别九十以八命者賛三兆三易三夣之占以观国家之吉凶以诏救政冯相氏掌十有二歳十有二月十有二辰十日二十有八星之次冬夏致日春秋致月辨四时之序以防天位保章氏辨九州封域之分星至星辰日月之变动辨十煇一曰祲二曰象三曰防四曰监五曰闇六曰瞢七曰弥八曰叙九曰隮十曰想以观天下之迁分妖祥辨吉凶以五云之物辨丰荒之祲象以十有二风察天地之和命乖别之妖祥以诏救政访序事占梦以歳时观天地之防辨隂阳之气以日月星辰占六梦之吉凶一曰正二曰噩三曰思四曰寤五曰喜六曰惧季冬聘王梦献吉梦于王舍萌于四方遂令巫始傩欧疫堂赠无方无筭春招弭以除疾殃太祝掌六祝之辞以事神示一曰顺祝顺丰年也二曰年祝求永真也三曰吉祝祈福祥也四曰化祝弭灾兵也五曰瑞祝逆时雨寜风旱也六曰防祝逺罪疾也掌六祈以同神示一曰类二曰造三曰禬四曰禜五曰攻六曰説作六辞以通上下亲疏逺近一曰祠二曰命三曰诰四曰防五曰祷六曰诔辨六号一曰神二曰鬼三曰示四曰牲五曰齍六曰币辨九祭一曰命二曰衍三曰炮四曰周五曰振六曰擩七曰絶八曰缭九曰共辨九拜一曰稽首二曰顿首三曰空首四曰振动五曰吉六曰防七曰竒八曰褒九曰肃以享右祭祀国有大故烖弥祀社稷祷祠大师宜于社造于祖设军社类上帝有事于四望及军归献于社大防同造于庙宜于社过大山川则用事焉反行舍奠建邦国先告后土用牲币禁督逆祀命者旱暵则令巫舞雩有冦戎则保郊祀于社大史掌六典灋则约剂以贰六官颁告朔于邦国闰月诏王居门终月祭祀与执事读礼书而协事大防同朝觐执书以诏王小史掌邦国之志奠系世辨昭穆若有事则诏王之忌讳读礼灋佐太史卿大夫之防赐諡读诔内史掌王之八枋之法以诏王治一曰爵二曰禄三曰废四曰置五曰杀六曰生七曰予八曰夺执国法及国令之贰以攷政事以逆防计受纳访以诏王听治凡命诸侯及孤卿大夫则策命之凡四方之事书内史读之掌书王命遂贰之外史掌书外令掌四方之志掌三皇五帝之书掌达书名于四方御史掌邦国都鄙及万民之治令以赞冢宰掌赞书凡数从政者




　　皇王大纪卷十八
<史部,编年类,皇王大纪>
　　钦定四库全书
　　皇王大纪卷十九　　　　　宋　胡宏　撰三王纪
　　周成王
　　大司马制畿封国以正邦国设仪辨位以等邦国进贒兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均守平则以安邦国比小事大以和邦国以九伐之灋正邦国冯弱犯寡则之贼贒害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之凡令赋以地与民制之上地食者三之二其民可用者家三人中地食者半其民可用者二家五人下地食者三之一其民可用者家二人中春教振旅中夏教茇舍中秋教治兵中冬教大阅大合军以行禁令以救无辜伐有罪大防同则率士庶子而掌其政令大祭祀飨食羞牲鱼授其祭司勲掌六乡赏地之灋以等其功王功曰勲国功曰功民功曰庸事功曰劳治功曰力战功曰多凡有功者铭书于王之太常祭于大烝司勲诏之凡赏无常轻重眡功凡颁赏地三之一食唯加田无国征掌固掌脩城郭沟池树渠之固颁其士庶子及其众庶之守造都邑治其固与其守灋凡国都之竟有沟树之固郊亦如之民皆有职焉若有山川则因之人各掌其方之道治与其禁令司士掌羣臣之版辨其年歳与其贵贱周知邦国都家县鄙之数卿大夫士庶子之数以诏王治以徳诏爵以功诏禄以能诏事以乆奠食唯赐无常正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上司士摈孤卿特揖大夫以其等旅揖士旁三揖王还揖门左揖门右大仆前王入内朝皆退凡祭祀帅其属而割牲羞俎豆司右掌羣右之政令凡军旅防同合其车之卒伍而比其乘属其右凡国之勇力之士能用五兵者属焉虎贲氏掌先后王而趋以卒伍旅贲氏掌执戈盾夹王车而趋大仆掌正王之服位出入王之大命掌诸侯之复逆王眡朝则前正位而退入亦如之建路鼓于大寝之门外以待达穷者与遽令王出入则自左驭而前驱凡军旅田役赞王鼓救日月亦如之小臣掌王之小命诏相王之小灋仪掌三公及孤卿之复逆正王之燕服位王之燕出入则前驱御仆掌羣吏之逆及庶民之复掌王之燕令仆掌五寝扫除之事大驭掌驭玉路以祀及犯軷王自左驭驭下祝登受辔犯軷遂驱之及祭酌仆仆左执辔右祭两轵祭軓乃饮凡驭路行以肆夏趋以采齐凡驭路仪以鸾和为节戎仆掌驭戎车掌倅车之政以巡守及兵车之防齐仆掌驭金路以賔朝觐宗遇飨食道仆掌驭象路以朝夕燕出入掌贰车之政令田仆掌驭田路以田以鄙掌佐车之政凡田王提马而走诸侯晋大夫驰车仆掌戎路之萃广车之萃阙车之萃革车之萃轻车之萃凡师共革车各以其萃校人辨六马之属种马一物戎马一物齐马一物道马一物田马一物驽马一物天子十有二闲马六种邦国六闲马四种家四闲马二种马八尺以上为龙七尺以上为騋六尺以上为马职方氏掌天下之图周知其利害使同贯利东南曰州其山镇曰防稽其泽薮曰具区其川三江其浸五湖其利金锡竹箭其民二男五女其畜宜鸟兽其谷宜稻正南曰荆州其山镇曰衡山其泽薮曰云梦其川江汉其浸颍湛其利丹银齿革其民一男二女其畜宜鸟兽其谷宜稻河南曰豫州其山镇曰华山其泽薮曰圃田其川荥雒其浸波溠其利林漆丝枲其民二男三女其畜宜六扰其谷宜五种正东曰青州其山镇曰沂山其泽薮曰望诸其川淮泗其浸沂沭其利蒲鱼其民二男二女其畜宜鸡狗其谷宜稻麦河东曰兖州其山镇曰岱山其泽薮曰大野其川河泲其浸卢维其利蒲鱼其民二男三女其畜宜六扰其谷宜四种正西曰雍州其山镇曰岳山其泽薮曰蒲其川泾汭其浸渭洛其利玉石其民三男二女其畜宜牛马其谷宜黍稷东北曰幽州其山镇曰医无闾其泽薮曰貕飬其川河泲其浸淄时其利鱼盐其民一男三女其畜宜四扰其谷宜三种河内曰冀州其山镇曰霍山其泽薮曰杨纡其川漳其浸汾潞其利松栢其民五男三女其畜宜牛羊其谷宜黍稷正北曰并州其山镇曰恒山其泽薮曰昭余祁其川滹沱呕夷其浸涞易其利布帛其民二男三女其畜宜五扰其谷宜五种凡邦国大小相维王设其牧制其职各以其所能制其贡各以其所有形方氏掌制邦国之地域而正其封疆无有华离之地使小国事大国大国比小国大司冦掌三典一曰刑新国用轻典二曰刑平国用中典三曰刑乱国用重典以五刑纠万民一曰野刑上功纠力二曰军刑上命纠守三曰乡刑上徳纠孝四曰官刑上能纠职五曰国刑上愿纠暴以圜土聚教罢民凡害人者寘之圜土弗使冠饰而施职事焉以明刑耻之其能改者上罪三年而舍中罪二年而舍下罪一年而舍反于中国不齿三年其不能改而出圜土者杀凡圜土之刑人也不亏体其罚人也不亏财以两造禁民讼入束矢于朝然后听之以两剂禁民狱入钧金三日乃致于朝然后听之以嘉石平罢民凡万民之有罪过而未丽于灋而害于州里者桎梏而坐诸嘉石役诸司空重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役使州里任之则宥而舍之以肺石达穷民凡逺近惸独老防之欲有复于上而其长弗达者立于肺石三日士听其辞以告于上而罪其长凡诸侯之狱讼以邦典定之凡卿大夫之狱讼以邦灋断之凡庶民之狱讼以邦成弊之小司冦以五刑听万民之狱讼附于刑用情讯之至于旬乃弊之读书则用灋凡命夫命妇不躬坐狱讼凡王之同族有罪不即市奉而适甸师氏以待刑杀以五声听狱讼求民情一曰辞听二曰色听三曰气听四曰耳听五曰目听以八辟丽邦灋附刑罚一曰议亲二曰议故三曰议贒四曰议能五曰议功六曰议贵七曰议勤八曰议賔听民之所刺宥以施上服下服之刑大比登民数自生齿以上登于天府内史司防冡宰贰之以制国用孟冬司民献民数于王王拜受之以图国用而进退之歳终则令羣士计狱弊讼登中于天府司刑掌五刑之灋以丽万民之罪墨罪五百劓罪五百宫罪五百刖罪五百杀罪五百若司冦听狱弊讼则以五刑之灋诏刑罚而以辨罪之轻重墨者使守门劓者使守关宫者使守内刖者使守囿髠者使守积司刺掌三刺三宥三赦之法以赞司冦听狱讼一刺曰讯羣臣再刺曰讯羣吏三刺曰讯万民一宥曰不识再宥曰过失三宥曰遗忘一赦曰幼弱再赦曰老耄三赦曰惷愚以此三法求民情断民中而施上服下服之罪司约掌邦国及万民之约剂治神之约为上治民之约次之治地之约次之治功之约次之治器之约次之治挚之约次之凡大约剂书于宗彛小约剂书于丹图若有讼者则珥而辟藏其不信者服墨若大乱则六官辟藏其不信者杀司盟凡邦国有疑防同则掌其盟约之载既盟则贰之司隷帅其民而搏盗贼凡囚执人之事士师掌五禁左右刑罚一曰宫禁二曰官禁三曰国禁四曰野禁五曰军禁以木铎徇于朝书而县于门闾禁庶民之乱暴力正者矫诬犯禁者作语言而不信者禁野之横行径逾者禁山之为苑泽之沈者禁川游者御晨行者禁宵行者夜游者禁以兵革趋行者禁驰骋于国中者禁嘂呼叹鸣于国中者行歌哭于国中之道者防禁行作不时者不物者防酒谨酒以五戒先后刑罚毋使罪丽于民一曰誓用之于军旅二曰诰用之于防同三曰禁用诸田役四曰纠用诸国中五曰宪用诸都鄙掌士之八成一曰邦汋二曰邦贼三曰邦谍四曰犯邦令五曰矫邦令六曰邦盗七曰邦朋八曰邦诬
　　论曰此司冦之书宅心忠恕虽条贯阙失而防刑之意深殆周公之遗法也欤春秋之时郑子产赵宣子始出入先王用刑之法作为刑书末流至于暴秦以斩劓人为不足而夷人之三族帝王五刑之典尽废而墨劓剕宫大辟五虐之刑独行天下之人揺手触重罪而无轻刑以当之汉孝文哀民之无辜于是废肉刑而立笞与弃市之法虽防民之意甚至而未知先王五刑之本也故当斩右趾者弃市笞者往往至死虽名为轻刑而实杀人与专用肉刑无异故后世不得不更之以轻至于令有笞杖徒流绞斩虽差善于汉然使人自新之路犹狭绳人以罪之法犹急非帝王以刑弼教之意也虞书曰象以典刑鞭作官刑扑作教刑金作赎刑怙终贼刑此乃帝王正五刑也又曰流宥五刑五刑有服五服三就五流有宅五宅三居是此正五刑皆有流宥之法也墨劓剕宫大辟贼刑之科目也后世止以是为五刑故肉刑一废遂不可复非不可复也不行帝王正五刑而专以贼刑当天下之罪惨莫甚焉自非天下之至不仁者孰忍专用之若尽复正五刑于当绞斩之科増立劓剕与宫无遂絶人命而笞杖悉行流宥之法无轻折辱人典刑所以待士大夫也昔人为辅相士大夫失行有能不显其过随宜他叙人以为媿至于无敢犯者意其近似典刑流宥之法也鞭刑所以待府史胥徒在官之有过者扑刑所以待士农工商从师之不率者嘉石之役疑其近似鞭刑流宥之法也朝庠之礼疑其近似扑刑流宥之法也虽鞭扑轻刑圣人犹慎行之待人如此其有礼也人岂得不生媿耻其能使天下人人有士君子之行无足怪也流宥之而不改然后刑之刑之而不改然后当之以墨劓剕宫大辟则又审其轻重而许之赎又流宥之今之三流圜土之禁其近之乎及其终不改然后残贼其肌体虽杀之所谓以生道杀之也其谁不心悦诚服乎行之以歳月顽钝无耻之风宜亦少衰矣
　　大司徒掌天下土地之图周知九州之地域广轮之数辨其山林川泽丘陵坟衍原隰之名物而辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社与其野载师掌任土之法以物地事授地职而待其政令以廛里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任疆地凡任地国宅无征园廛二十而一近郊十一逺郊二十而三甸稍县都皆无过十二唯其漆林之征二十而五凡宅不毛者有里布凡田不耕者出屋粟凡民无职事者出夫家之征以时征其赋闾师掌国中及四郊之人民六畜之数以任其力以待其政令以时征其赋凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物凡无职者出夫布凡庶民不畜者祭无牲不耕者祭无盛不树者无椁不蚕者不帛不绩者不衰遗人掌邦之委积以待施惠乡里之委积以恤民之囏阨门关之委积以飬老孤郊里之委积以待賔客野鄙之委积以待羇旅县都之委积以待防荒凡賔客防同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有馆馆有积凡委积之事廵而比之以时颁之均人掌均地政均地守均地职均人民牛马车辇之力政凡均力政以歳上下丰年则公旬用三日焉中年则公旬用二日焉无年则公旬用一日焉防札则无力政无财赋不収地守地职不均地政三年大比则大均廪人掌九谷之数以待国之匪颁赒赐稍食以歳之上下数邦用凡万民之食食者人四鬴上也人三鬴中也人二鬴下也若食不能人二鬴则令邦移民就谷诏王杀邦用司市以次叙分地而经市以陈肆辨物而平市以政令禁物靡而均市以商贾阜货而行布以度量成贾而征儥以质剂结信而止讼以贾民禁伪而除诈以刑罚禁虣而去盗以泉府同货而敛賖大市以质小市以剂大市日而市百族为主朝市朝时商贾为主夕市夕时贩夫贩妇为主凡陈货贿名相近者相逺也实相近者相迩也而平正之凡治货贿六畜珍异亡者使有利者使阜害者使亡靡者使防国防荒札丧则市无征而作布凡市伪饬之禁在民商工贾皆十有二市刑小刑宪罚中刑徇罚大刑扑罚其附于刑者归于士国君过市则刑人赦夫人过市罚一幕世子过市罚一帟命夫过市罚一盖命妇过市罚一帷凡天患禁贵儥者使有恒贾四时之珍异亦如之防人掌敛布絘布总布质布罚布防布入于泉府以敛布之不售货之滞于民用者以其贾买之物揭而书之以待不时而买者卖者各从其抵都鄙从其主国人郊人从其有司然后予之凡賖者祭祀无过旬日丧纪无过三日凡民之货者与其有司辨而授之以国服为之息约以国之所用来偿以此使为息也禁鬭嚣虣乱者出入相凌犯者以属游饮食于市者若不可禁则搏而戮之坐而论道谓之王公作而行之谓之士大夫审曲面埶以饬五材以辨民器谓之百工百工之事皆圣人之所作也智者创物巧者述之守之世谓之工天有时地有气材有美工有巧合此四者然后可以为良也攻木之工七轮舆弓庐匠车梓攻金之工六筑冶鳬防段桃攻皮之工五函鲍韗韦裘设色之工五画绘钟筐防刮摩之工五玉楖雕矢磬搏埴之工二陶旊有虞氏上陶夏后氏上匠殷人上梓周人上舆故一器而工聚焉者车为多车有六等辀有三度轴有三理轸之方也以象地也盖之圜也以象天也轮辐三十以象日月也盖弓二十有八以象星也龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也弧旌枉矢以象弧也论曰谨按孔子定书周官六卿冡宰掌邦治统百官均四海者也今以刘歆所成周礼攷之太宰掌建邦之六典夫太宰统五官之典以为治者岂于五官之外更有治典哉则掌建六典歆之妄也太宰之属六十小宰也司防也司书也职内也职歳也职币也是六官之所掌词繁而事复类皆簿书期防之末俗吏掊克之所为而非赞冡宰进退百官均一四海之治者也古之君国子民者以义为利不以利为利故百乘之家不畜聚敛之臣与其有聚敛之臣寜有盗臣今天官有宰夫者攷羣都县鄙之治乘其财用之出入凡失财用物辟名者诛之其足用长财善物者赏之夫君相守恭俭而不尚末作使民务本则足用长财之要也百官有司谨守其职岂敢逾越制度自以足用长财为事若刘歆之説是使百官有司不守三尺上下交征利椎剥其民以危亡其国之道非周公致太平之典也古之王者守礼寡欲由义而行无所忌讳不畏灾患今天官甸师乃曰丧事代王受眚灾此楚昭宋景之所不为者也而谓周公立以为训开后王忌讳之端乎先王之制凡官府次舍列于库门之外所以别内外严贵贱也今宫正乃比宫中之官府次舍之众寡又曰去其竒衺之民则是妃嫔与官吏众庶杂处帘陛不严而内外乱矣宫伯掌王宫之士庶子郑以为宫中诸吏之嫡庶宿卫王宫者也天子深居九重前朝后市谨之以门卫严之以城郭沟池环之以乡遂县都藩之以侯甸男邦采卫守之以夷蛮戎狄周匝四垂中天下而立定四海之民周公乃于宫中置诸史又以其士庶子卫王宫何示人不广而自削弱如此也王后之职恭俭不妬忌帅夫人嫔妇以承天子奉宗庙而已矣今内宰凡建国佐后立市岂后之职也哉内小臣掌王后之命后有好事于四方则使往有好令于卿大夫则亦如之阍人掌守王宫中门之禁说者以为此二官奄者墨者也妇人无外事以贞洁为行若外通诸侯内交羣下则将安用君矣夫人臣尚无境外之交曽谓后而可乎古者不使刑人守门公家不畜刑人大夫弗飬士遇诸涂弗与言也周公作立政戒成王以恤左右缀衣虎贲欲其皆得俊乂之人今反以隐宫刑余在日月之侧开乱亡之端乎寺人内竖贱人非所贵也女祝掌宫中祷祠禳禬之事夫祭祀之礼天子公卿大夫士行之于外后妃夫人嫔妇供祭服笾豆于内凡天地宗庙山川百神祀有常典又安用此么麽祷祠禳禬于宫中此殆汉世女巫执左道入宫中乘妃姬争妬与为厌胜之事者刘歆乃以为太宰之属置于王宫其诬周公也甚矣冡宰当以天下自任故王者内嬖嫔妇敌于后外宠庶孽齐于嫡宴游无度衣服无章赐予无节法度之废将自此始虽在内廷为冢宰者真当任其责者也若九嫔之妇法世妇之宫具女御之功事女史之内政典妇之女功后夫人之职也王安石以为皆统于冡宰则王所以治内可谓至公而尽正矣夫顺理而无阿私之谓公由理而无邪曲之谓正脩身以齐家此王者治国平天下之定理所自尽心者茍身不能齐家而以付之冡宰为王也悖理莫甚焉又可谓之公正乎噫安石真奸人哉四方职贡各有定制王者为天下主财奉礼义以飬天下无非王者之财也不可以有公私之异今大府乃有式贡之余财以共玩好之用不防有如李唐之君受裴延龄之欺罔者乎玉府乃有王之金玉良货贿之藏不防有如汉桓灵置私库者乎内府乃有四方金玉齿革良货贿之献而共王之好赐不防有如李唐之君受四方羡余之轻侮者乎王之裘服宜夫人嫔妇之任也今既有司裘又有缝人屦人等九官则皆掌衣服者也膳夫酒正之职固不可废又有醋人盐人等十有六官则皆掌饮食者也医师之职固不可废又有兽医等五官皆医事也幕次舍之事固不可废而皂隷之所作也亦置五官焉凡此类不应冗滥如是且皆执技以事上役于人者也而以为冡宰进退百官均一四海之属何也汉兴经五伯七雄圣道絶灭大乱之后陈平为相尚不肯任廷尉内史之事况周公承文武之徳相成王为太师乃广置宫阙猥防衣服饮食技艺之官以为属必不然矣其末则又有夏采之官焉专掌王崩复土者呜呼安得是不祥之人哉礼官临大变一时行之可矣乃预置官以俟王崩而行其职何不祥之甚也太宰之属六十有二攷之未有一官完善者则五卿之属可知矣而可谓之经与易诗书春秋配乎又按周公司徒掌邦教敷五典者也司空掌邦土居四民者也世传周礼缺冬官愚攷其书而质其事则冬官未尝阙也乃刘歆颠迷妄以冬官事属之地官其大纲已失乱如是又可信以为经与易诗书春秋配乎昔先王盛时不令而行不禁而止天下风动无一物不得其所其次犹令行禁止天下无寃民今刘歆司徒之属有调人者掌和万民之难有辟雠之法有交雠之令有成鬭怒之书此下陵上替政令不行之明征也周公力平王室身致太平其经世之典固如是哉王者提纲抚世已受大不窥小今刘歆司徒之属有防人者凡珍异之有滞者敛而入于膳府其细已甚矣细已甚而民不伤者未之冇也夫齐民非有势禁也徒以财利相役犹能制人之命破人之产招怨生祸况人君居九重以雷霆之威万钧之势而细可行哉百官有司必承望风防御人于国门之外使民欲与之偕亡而后已也又有泉府者掌买卖商贾之滞货敛散百姓之赊贷夫审于音者聋于官理势自然王者布正大之徳以治世不行煦沬姑息之惠以沽名乃能张理天纲整顿万姓若夫买卖赊贷之事正市井商贾争锥刀之末而草莽细民私相交际之所为也岂大君之所宜及哉其言颠悖如是乃尊以为经使与易诗书并是学者之不察也愚又攷刘歆王畿之制邦中为六卿四郊为六遂遂外为邦甸甸外为家削削外为邦县县外为邦都名虽不同其制度则一不应更有异也其所载乡遂之官比与里皆下士一人闾与鄼皆中士一人族与鄙皆上士一人党与县皆下大夫一人州与遂皆中大夫一人乡卿一人王畿八百万家略计其所当置卿大夫士已有百余人矣成王固曰唐虞稽古建官惟百夏商官倍今子小子仰惟前代时若训迪厥官説者谓周官三百也今乃冗滥如是又设三百六十职焉其妄诞不经昭昭矣自刘歆成书独郑康成推赞之真周公之罪人也谨按刘歆汉家贒宗室向之子附防王莽变乱旧章残贼本宗以趋荣利周礼之书本成于孝武之时为其杂乱藏之秘府不以列于学宫及成哀之世歆得校理秘书始列序为经众儒共排其非惟歆以为是夫歆不知天下有三纲以亲则背父以尊则背君与周公所为正相反者也其所列序之书假托周官之名勦入私説希合贼莽之所为尔王安石乃酷好乱臣贼子伪妄之书而废大圣垂老笔削之经弃恭俭而崇汰侈舍仁义而营货财不数十年夷戎乱华首足易位涂炭天下未知终始原祸乱之本乃在于是呜呼悲夫有天下者尚监之哉








　　皇王大纪卷十九
　　钦定四库全书
　　皇王大纪卷二十　　　　　宋　胡宏　撰三王纪
　　成王
　　十一年周公在丰将没作无逸用训于王周公薨王命君陈缵周公之任作君陈鲁公来奔丧初周公欲葬成周王葬公于毕告周公作亳姑諡曰文公孔子曰昔者周公事文王行无专制事无由已身若不胜衣言若不出口奉持于前洞洞焉若将失之可谓能子矣武王崩成王幼周公承之成文武之徳听天下之政七年致政于成王请而后为复而后行无擅志无矜色可谓能臣矣鲁公奉周公主归国徐夷乗丧作乱鲁公治兵于费作费誓子夏问诸孔子曰三年之丧卒哭金革之事无辟也者欤孔子曰夏后氏三年之丧既殡而致事殷人既葬而致事记曰君子不夺人之亲亦不可夺亲此之谓乎子夏曰金革之事无辟也者非欤孔子曰吾闻诸老耼昔者鲁公伯禽有为为之也今有三年之丧从其利者则吾不知也
　　论曰孔子定书必有先后之义经秦焚燬圣人之意不可尽见愚详攷经文禹当尧时别九州平水土而载于夏书之首者此夏后氏之所以王天下也今虽以载于帝尧之时读者探本索原固未失圣人之意矣髙宗惟傅说之言是听殷所以衰而复兴礼所以废而复起黩于祭祀其初年时事也若不能改致有肜日之异又何以为髙宗故今载肜日之训于说命之前以不没髙宗改过从善致中兴之实也康诰叙曰成王既伐管叔蔡叔以殷余民封康叔谨按康叔者成王之叔父也不应称之曰朕其弟成王者康叔之犹子也不应称曰乃寡兄其曰兄曰弟者盖武王命康叔之辞也故史记武王封康叔于卫且康叔文王之子叔虞成王之弟也周公东征叔虞已得封于唐王命归周公于东岂有康叔得封反在唐叔之后者乎故不得不舍书叙而从经史也周公东征三年而归明年奉王东伐淮夷遂践奄还归于丰而作多方及营洛邑成周成反政于王分正东郊而作多士以多士在多方之前既无大义而时不可逆是以正之也武王崩之年师尚父犹在成王二年三监叛尚父不任征讨而周公自行者是尚父已薨矣周公不见知于成王所以敢将兵居外者恃召父为保尔不然周公其可离成王左右乎故君奭之作在元年而不在乱定之后也以无逸系于周公将没者考于君奭立政洛诰诸篇周公于成王皆有冲孺幼小之称而无逸独无故知其为最后也凡此皆本之经文非敢以胷臆乱古书之旧或有尚论古人之君子盍试攷诸是乎非耶又从而正之可也
　　周书叙无逸曰周公作无逸无逸周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知周公曰呜呼我闻曰昔在殷王中宗严恭寅畏天命自度治民只惧不敢荒寜肆中宗之享国七十有五年其在髙宗时旧劳于外爰暨小人作其即位乃或亮隂三年不言其惟不言言乃雍不敢荒寜嘉靖殷邦至于小大无时或怨肆髙宗之享国五十有九年其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或三四年周公曰呜呼厥亦惟我周太王王季克自抑畏文王卑服即康功田功徽柔懿恭怀保小民惠鲜鳏寡自朝至于日中昃不遑暇食用咸和万民文王不敢盘于游田以庶邦惟正之供文王受命惟中身厥享国五十年周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉周公曰呜呼我闻曰古之人犹胥训告胥保惠胥教诲民无或胥诪张为幻此厥不听人乃训之乃变乱先王之正刑至于大小民否则厥心违怨否则厥口诅祝周公曰呜呼自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜呼嗣王其监于兹周书叙君陈曰周公既没命君陈分正东郊成周作君陈君陈王若曰君陈惟尔令徳孝恭惟孝友于兄弟克施有政命汝尹兹东郊敬哉昔周公师保万民民懐其徳往慎乃司兹率厥常懋昭周公之训惟民其又我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉王曰君陈尔惟周公丕训无依势作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容徳乃大简厥脩亦简其或不脩进厥良以率其或不良惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世周书叙费誓曰鲁使伯禽宅曲阜徐夷并兴东郊不开作费誓费誓公曰嗟人无哗听命徂兹淮夷徐戎并兴善糓乃甲胄敽乃干无敢不吊备乃弓矢锻乃戈矛砺乃锋刃无敢不善今惟淫舍牿牛马杜乃擭敜乃穽无敢伤牿牿之伤汝则有常刑马牛其风臣妾逋逃勿敢越逐只复之我商赉汝乃越逐不复汝则有常刑无敢冦攘逾垣墙窃马牛诱臣妾汝则有常刑甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑卫侯伯皆有驯行由是康叔入为司冦季载入为司空有令名于天下王追念周公有大勲劳命鲁公世世祀周公以天子之礼乐得郊禘大雩是以鲁君孟春乗大辂载弧韣旂十有二旒龙章而设日月祀帝于郊配以后稷当祫则牲用白牡尊用牺象山罍郁尊用黄目灌用玉瓒大圭荐用玉豆雕篹爵用玉琖仍雕加以璧散璧角爼用梡嶡升歌清庙下管象武朱干玉戚冕而舞大武皮弁素积裼八佾以舞大夏此宗周禘礼也以祀周公于鲁庙赐许田为鲁会东都朝宿之邑命鲁公之弟食采于周举文武勤劳之后鬻熊曾孙熊绎以子男之田封之于楚居丹阳大雅十五篇曰假乐四章章六句嘉成王也假乐君子显显令徳宜民宜人受禄于天保右命之自天申之干禄百福子孙千亿穆穆皇皇宜君宜王不愆不忘率由旧章威仪抑抑徳音秩秩【有常也】无怨无恶率由羣匹受福无疆四方之纲之纲之纪燕及朋友【羣臣也】百辟卿士媚于天子不解于位民之攸塈【息也】
　　十九年甲辰
　　二十九年甲寅王将崩命大臣辅太子作顾命周书叙曰成王将崩命召公毕公率诸侯相康王作顾命顾命惟四月哉生魄王不怿甲子王乃洮颒水相被冕服凭玉儿乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟防病日臻既弥畱恐不获誓言嗣兹予审训命汝昔君文王武王宣重光奠丽陈教则肄肄不违用克达殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶邦思夫人自乱于威仪尔无以钊冐贡于非防兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁卯命作册度越七日癸酉伯相命士须材狄设黼扆缀衣牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几越玉五重陈寳赤刀大训璧琬琰在西序大玉夷玉天球河图在东序之舞衣大贝鼖鼔在西房兊之戈和之弓垂之竹矢在东房大辂在賔阶面缀辂在阼阶面先辂在左塾之前次辂在右塾之前二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶王麻冕黼裳由賔阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命曰皇后凭玉儿道末命命汝嗣训临君周邦率循大卞燮和天下用答文武之光训王再拜兴荅曰眇予末小子其能而乱四方以敬忌天威乃受同瑁王三宿三祭三咤上宗曰飨太保受同降盥以异同秉璋以酢授宗人同拜王荅拜太保受同祭哜宅授宗人同拜王答拜太保防収诸侯出庙门侯
　　论曰人多以为成王中材之主也以愚观其临终处断大事不动声色过人逺甚然后知周公所以教之者至而成王进徳之勇也成王既崩然后逆元子于南门之外者是太子宫在南门外也夫太子国储宫副疾既大渐而不居中可乎古者圣贒之君以死生为常故不与怛化小人大命未终妻子已环而泣之者同也以大臣为腹心故公其子而不与之私重辅弼也以天下为家故必终于正寝公卿百官受顾命而不没于妻子之手也后世此道不明人君牵滞于儿女子之情而惧于死生之变以利势乱其心而以天下私其子故不任大臣以天下而大臣亦不敢以天下自任于是有母后临朝之颠制有外戚擅权之大患有阉寺狐鼠之深害有偏信独任之隂谋矣此后世所以不及三代也又曰唐虞夏商天子之服十有二章缋日月星辰山龙华虫于衣絺绣宗彛藻火粉米黼黻于裳上公九章自山龙而下侯伯七章自华虫而下子男五章自宗彛而下卿大夫三章自粉米而下士一章黼黻而已周天子九章士皮弁素积天子公侯卿士五服有章矣康王受命之际其君臣冕服非常章何也天子崩嗣君即位而后成服者不敢重已事而轻天命也不敢后父事而先已事也衰麻者【阙文】
　　周书序康王之诰曰康王既尸天子遂诰诸侯作康王之诰康王之诰王出在应门之内太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣卫敢执壤奠皆再拜稽首王义嗣徳答拜太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命王若曰庶邦侯甸男卫惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞羣公既皆听命相揖趋出王释冕反丧服冬十月葬王于毕諡曰成王














　　皇王大纪卷二十
　　钦定四库全书
　　皇王大纪卷二十一　　　　宋　胡宏　撰三王纪
　　康王
　　元年自帝太昊开明伦理后圣继作至于康王脩身齐家之法备矣于是集为十篇以垂后世统人伦曰天下之人莫不有家家之大至于王者极矣君臣父子夫妇谓之三纲夫妇父子君臣长幼朋友谓之五典又曰五常父子兄弟夫妇君臣长幼朋友賔客谓之七教祖父伯叔子孙姑姊妹女子子外王父外王母舅姨外舅外姑谓之九族或曰上亲父下亲子三也以父亲子以子亲孙五也以祖亲曾髙以孙亲九也或曰诸父兄弟姊妹诸舅师长朋友谓之六纪极家之大父子之性夫妇之道兄弟之伦与众庶一也恩莫隆焉义莫重焉叙莫备焉所以为天下率也王或失度则史书之士诵之三公进读之宰夫彻其膳史不书其罪死宰不彻膳其罪死是故王者莫大于脩身身修然后能齐其家齐家之道始于夫妇夫妇之道得故天地合而万物兴冠礼曰天下无生而贵者天子之元子士也故始冠冠诸侯之有冠礼夏之末造也古者五十而后爵故无大夫冠礼夏殷之世冠适子于阼一加缁布之冠再加皮弁三加爵弁每一加则醮于客位周公之冠元子也三加毕乃一醴是后遂以为常其冠庶子也则醮于房外士之冠者也冠而字之敬其名也见于母母拜之见于兄弟兄弟拜之成人而与为礼也冠端奠摰于君遂以摰见于乡大夫郷先生成人之道也将责以礼义也礼义之始在于正容体齐顔色顺词令故冠而后服备服备而后容体正顔色齐词令顺委貌周道也章甫殷道也母追夏后氏之道也周弁殷冔夏収三王共皮弁素积古者冠礼筮日筮賔所以敬冠事敬冠事所以重礼正君臣亲父子和长幼为国本也故孝弟忠顺之行立而后可以为人可以为人而后可以治人故圣王重冠冠者礼之为始也嘉事之重者也行之于祖庙以祼享之礼将之以金石之乐节之而不敢擅重事所以自卑而尊先祖也大古冠布齐则缁之三入为纁五入为緅七入为缁其緌也孔子曰吾未之闻也冠而敝之可也是故缁布之冠不緌曾子问于孔子曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而埽即位而哭如冠者未至则废如将冠子未及期日而有齐衰大功小功之丧则因丧服而冠除丧不改冠乎孔子曰天子赐诸侯大夫冕弁服于太庙归设奠服赐服于斯乎有冠醮无冠醴父没而冠则己冠埽【素报】地而祭于祢已祭而见伯父叔父而后飨冠者或曰以丧冠者虽三年之丧可也既冠于次入哭踊者三乃出天子之子十有三年而冠十有五年而娶诸侯之子十有五年而冠二十而娶士及庶人二十而冠三十而娶男娶曰婚女嫁曰姻父子为子嫁娶必择世有仁义者婚义曰昏礼万世之始也将以为社稷主为先祖后而可以不致敬乎婚姻之礼行之以媒妁纳采问名纳吉纳徴请期亲迎是谓六礼礼以币雁主人皆筵几于庙而拜迎于门外入揖让而升听命于庙币必诚辞无不腆告之以直信信事人也信妇徳也古者妇人先嫁三月祖庙未毁教于公宫祖庙既毁教于宗室女师教之以妇徳妇言妇容妇功教成祭之牲用鱼芼之以苹藻及期女次纯衣纁【许云】袡而立于房中姆纚【山竒】笄宵衣在其右女从者毕袗纚笄被顈【乎善】黼在其后父亲醮子而命之迎男先于女刚柔之义也天先乎地君先乎臣其义一也子承命以迎主人爵弁纁【许云】裳缁袘筵几于庙而拜迎于门外壻执鴈入揖让升堂见外舅外姑再拜奠鴈舅姑承子以授壻恐事之违也男女有别然后父子亲父子亲然后义生义生然后礼作礼作然后万物安女乗以几壻降出御妇车而壻授绥亲之也亲之也者亲之也敬而亲之先王之所以得天下也姆辞不受乃驱御轮三周御者代壻乃先俟于门外女从男夫妇之义由此始也妇至壻揖妇以入共牢而食合卺而酳【音】同尊卑也故妇人无爵从夫之爵坐以夫之齿三王作牢用陶匏夙兴妇沐浴以俟见质明赞见妇于舅姑妇执笲枣栗腵脩以特豚馈卒食妇馂余私之也厥明舅姑共飨妇以一献之礼奠酬舅姑先防自西阶妇降自阼阶授之室也以着代也孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也曾子曰女未庙见而死则如之何孔子曰不迁于祖不祔于皇姑壻不杖不菲不次归葬于女氏之党示未成妇也男女非有行媒不相知名非受币不交不亲故日月以告君斋戒以告神为酒食以召乡党僚友以厚其别也以此坊民民犹有自献其身取妻不取同姓故买妾不知其姓则卜之寡妇之子非有见焉弗与为友故朋友之交主人不在不有大故则不入其门贺娶妻者曰某子使某闻子有客使某羞贫者不以货财为礼老者不以筋力为礼或曰昏礼不贺人之序也纳女于天子曰备百姓于国居曰备酒浆于大夫曰备洒扫夫妇曰天子娶后三夫人九嫔二十七世妇八十一御妻有妾诸侯一娶九女三姓夫人行以侄娣从两国来媵亦以侄娣从有世妇有妻有妾诸侯不下渔邑君子逺色以为民纪后夫人必有女史彤管之法史不纪过其罪杀后妃羣妾以礼御于君所女史书其日月当御者授之以银环着于左手当退者授之以金环着于右手事无小大记以成法大夫曰孺人有侄有娣士曰妇人有妾庶人曰妻孔子曰宗子虽七十无无主妇非宗子虽无主妇可也诸侯不再娶不二嫡也妻者齐也一与之齐终身不改是故妇人从人者也幼从父兄嫁从夫夫死不嫁而从子所以敬父母尊先祖也夫也者夫也夫也者以知帅人者也是故慎之于始有五不取之制不幸而误虽有七出之义而又有三不去之礼焉曾子问于孔子曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命氏许诺而弗敢嫁礼也壻免丧女之父母使人请壻弗取而后嫁之礼也女之父母死壻亦如之曰亲迎女在涂则如之何曰女改服布深衣缟総以趋丧女在涂而女之父母死则女反如壻亲迎女未至而有齐衰大功之丧则如之何曰男不入改服于外次女入改服于内次然后即位而哭曰除丧则不复昏礼乎曰祭过时不祭礼也又何反于初曰取女有日而女死如之何曰壻齐衰而吊既塟而除之夫死亦如之子妇曰后王命冢宰降徳于众庶兆民子事父母妇事舅姑鸡初鸣咸盥潄栉【侧乞】縰【所买】笄緫子拂髦冠緌缨端韠【音必】绅搢笏偪屦着綦【其记】妇衣绅衿缨綦屦左皆佩纷帨刀砺小觽【许规】金燧右皆佩大觽木燧子有玦捍管遰【时世】妇有缄管线纩施縏【步下】袠【秩】以适父母舅姑之所下气怡声问衣燠寒疾痛苛【音何】痒而敬抑搔之出入则或先后而敬扶持之问所欲而敬进柔色以温之饘酏【羊支】酒醴饭食膳羞芼羮惟所欲枣栗饴蜜以甘之堇荁【丸】枌榆【扶云】免【问】薧滫瀡以滑之脂膏以膏之春宜羔豚膳膏芗【牛】夏宜腒鱐膳膏臊【狗】秋宜犊麛【音迷】膳膏腥【鸡】冬宜鲜羽膳膏羶【羊】狼肠狗肾狸正脊兎凥【苦髙】狐首豚脑鱼乙鼈丑去之雏尾不盈握舒雁翠鹄鸮胖【音判】舒鳬翠鸡肝雁肾鸨【音保】奥鹿胃雏鼈弗食羮食自诸侯以下至于庶人无等大夫燕食有脍无脯有脯无脍士不贰羮胾【侧吏】男女未冠笄者総角衿【其鸩】缨皆佩容臭昧爽而朝问何食饮矣若已食则退若未食则佐长者视具孺子早寝晏起惟所欲食无时由命士以上父子异宫昧爽而朝日出而退各从其事日入而夕父母舅姑之衣衾簟席枕几不杖屦只敬之勿敢近敦【对】牟巵匜【羊支】非馂【音俊】莫敢用孺子馂在父母舅姑之所有命之应唯敬对进退周旋慎齐升降出入揖逊不敢哕【于月】噫【于介】咳欠伸跛倚睇视不敢唾洟寒不敢袭痒不敢搔不有敬事不敢裼不涉不撅【居卫】亵衣衾不见里父母唾洟不见冠带垢和灰请潄衣裳垢和灰请澣衣裳绽裂纫【女陈】箴请补缀【朱劣】五日则燂【详亷】汤请浴三日具沐其间面垢燂潘【方烦】请靧【音悔】足垢燂汤请洗少事长贱事贵共帅时子妇孝敬者父母舅姑之命勿逆勿怠若饮食之虽不嗜必甞而待加之衣服虽不欲必服而待加之事人代之已虽弗欲姑与之而姑使之而后复之子妇有勤劳之事虽甚爱之姑纵之而寜数休之子妇未孝未敬勿庸疾怨姑教之而后怒之不可怒子放妇出而不表礼焉父子不同席父母有过下气怡色柔声以谏谏若不入起敬起孝说则复谏不说与其得罪于乡党州闾寜熟谏父母怒不恱而挞之流血不敢疾怨起敬起孝父母有婢子若庶子庶孙甚爱之虽父母没没身敬之不衰子有二妾父母爱一人焉子爱一人焉由父母衣服饮食由执事毋敢视父母所爱虽父母没不衰子甚宜其妻父母不恱出子不宜其妻父母曰是善事我子行夫妇之礼焉没身不衰曾子曰孝子之养老也乐其心不违其志乐其耳目安其寝处以其饮食供养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎凡为人子之礼冬温而夏清昏定而晨省冠衣不纯素在丑夷不争出必告反必面所游必有常所习必有业恒言不称老言孝不言慈闺门之内戏而不叹居不主奥坐不中席行不中道立不中门食飨不为槩祭祀不为尸听于无声视于无形不登髙不临深不茍訾不茍笑不服闇不登危不许友以死亲在行礼于人则称父人或赐之则称父拜之父命呼唯而不诺手执业则投之食在口则吐之走而不趋亲老出不易方复不过时亲癠色容不盛冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复初舅没则姑老冢妇每事必请于姑介妇请于冢妇舅姑使冢妇母怠不敢无礼于介妇舅姑若使介妇毋敢敌礼于冢妇不敢并行不敢并命不敢并坐凡妇不命适私室不敢退子妇无私货无私畜无私器不敢私假不敢私与妇或赐之则受而献诸舅姑受则喜若反赐之则辞不得命如更受赐藏以待乏妇若有私亲兄弟将与之则必请而后与之内则曰礼始于谨夫妇为宫室辨外内凡内外鸡初鸣咸盥潄衣服敛枕簟洒扫堂室及庭布席各从其事男子居外女子居内深宫固门阍寺守之男不入女不出不敢悬于夫之楎椸不敢藏于夫之箧笥不敢共湢浴夫不在敛枕簟箧席襡器而藏之少事长贱事贵咸如之男不言内女不言外非祭非丧不相受器其相授则女授以篚其无篚则皆坐奠之而后取之内外不共井不共湢浴不通寝席不通乞假男女不通衣裳内言不出外言不入男子入内不啸不指夜行以烛无烛则止女子出门必拥蔽其面夜行以烛无烛则止是故男女不杂坐不同椸枷不同巾栉嫂叔不通问诸母不潄裳女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食仆御妇人则进左手寡妇不夜哭妇人疾问之不问其疾以此坊民民犹淫泆而乱于徳夫妇七十而同藏无间妾未五十必与五日之御虽婢妾衣服饮食必后长者妻不在妾御莫当夕妻将生子及月辰居侧室夫使人日再问之作而自问之妻不敢见使姆对至于子生夫复使人日再问之男设弧于门左女设帨于门右国君世子生告于君接以大牢宰掌具大夫少牢士特豕庶人特豚其非冢子则皆降一等三日卜士负之吉者宿斋朝服寝门外诗负之射人以桑弧蓬矢六射天地四方女则否天地四方者男子之所有事也故必先志于其事然后卜士之妻大夫之妾使食子异为孺子室于宫中择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室他人无事不徃三月之末择日剪发为鬌男角女羁是日也夫妇夙兴沐浴衣服具视朔食夫入门升自阼西妻抱子出自房东面姆先相曰母某只见孺子夫对曰钦有帅执子右手而名之妻曰记有成遂有名辩告内外书曰某年某月某生而藏之宰告闾史闾史书而藏诸闾府献其一于州史州史献诸州伯州伯命藏诸州府夫入食如养礼世子生则君夫人皆立于阶西乡世妇抱子升自西阶君名之乃降适子庶子见于外寝君抚其首咳而名之礼帅初无辞众子则使有司名之凡父在孙见于祖祖名之无辞大夫之子有食母士之妻自养其子冢子未食而见必执其右手适子庶子已食而见必循其首曾子问于孔子曰君薨而世子生如之何孔子曰卿大夫从摄主北面于西阶南大祝禆冕执束帛升自西阶尽等不升堂命母哭祝声三告曰某之子生敢告升奠币于殡东儿上哭防众主人卿大夫士房中皆哭不踊尽一哀反位遂朝奠小宰升举币三日众主人卿大夫士如初位北面太宰太宗太祝皆禆冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭众皆哭踊三者三降东反位皆袒子踊房中亦踊三者三袭衰杕奠出太宰命祝史以名徧告于五祀山川曾子问曰如已塟而世子生则如之何孔子曰太宰太宗从太祝而告于祢三月乃名于祢以名徧告于社稷宗庙山川凡名子者不以国不以隐疾不以山川男女曰子能食食教以右手能言男唯女俞男鞶革女鞶丝六年教之数与方名七年男女不同席不共食八年出入门戸即席饮食必后长者始教之让九年教之数日曲礼曰幼子常视毋诳童子不衣裘裳立必正方不倾听长者与之提携则两手捧长者之手负剑辟咡诏之则掩口而对十年出就外傅居宿于外学书计衣不帛【汝朱】袴朝夕学幼仪请肄【以至】简谅凡男拜尚左手女子十年不出姆教婉娩听从执麻枲治丝茧织絍组紃学女事以供衣服观于祭祀纳酒浆笾豆菹醢礼相助奠男子十有三年学乐诵诗舞勺成童舞象学射御玉藻曰童子不裘不帛不屦絇无缌服听事不麻无事则立主人之北南面见先生从人而入女子十五而笄二十而嫁笄而字有故二十三年而嫁杂记曰女虽未嫁年二十而笄礼之妇人执其礼燕则鬈首聘则为妻奔则为妾凡女拜尚右手修身曰男子二十而冠冠而字父前子名君前臣名始学礼曲礼曰毋不敬俨若思安定辞安民哉傲不可长欲不可纵志不可满乐不可极坐如尸立如斋贤者狎而敬之畏而爱之爱而知恶憎而知善积而能散安安而能迁临财毋茍得临难毋茍免狠毋求胜分毋求多疑事毋质直而勿有夫礼者所以定亲疎决嫌疑别同异明是非也礼不妄说人不辞费礼从宜不逾节修身践言谓之善行行修言道礼之质也礼闻取于人不闻取人礼闻来学不闻往教道徳仁义非礼不成教训正俗非礼不备是以君子恭敬撙节退让以明礼太上贵徳其次务施报礼尚往来往而不来非礼也来而不往亦非礼也夫礼者自卑而尊人富贵而知好礼则不骄不淫贫贱而知好礼则志不慑男子既冠可以衣裘帛舞大夏惇行孝弟博学不教内而不出曲礼曰侍坐于先生先生问焉终则对请业则起请益则起先生召无诺唯而起从于先生不越路而与人言遭先生于道趋而进正立拱手先生与之言则对不与之言则趋而退将适舍求毋固将上堂声必将即席容毋怍衣毋拨足毋蹷虚坐尽后食坐尽前坐必安执尔顔长者不及毋儳言正尔容听必恭毋勦说毋雷同必则古昔称先生君子之容舒迟见所尊者斋遫足容重手容恭日容端口容止声容静头容直气容肃立容徳色容庄燕居告温温戎容暨暨言容詻詻色容厉肃视容清明立容辨卑毋讇【丑冉】头颈必中山立时行盛气颠实扬休玉色侍坐于尊所尊见起同坐不起烛至起食至起上客起始见君子者辞曰某固愿闻名于将命者敌者曰某固愿见童子曰听事侍坐于君子不顾望而对非礼也侍坐于君子君子欠伸撰杖屦视日早暮侍坐者请出矣侍坐于君子君子问更端则起而对侍坐于君子若有告者曰少问愿有复也则左右屏而待不窥密不旁狎不道旧故不戏色不疑在躬不度民械不愿于大家不訾重器毋訾衣服成器毋身质言语有贰车之乗马服车不齿观君子之衣服服剑乗马弗贾毋侧听毋噭应毋淫视毋怠荒毋渎神毋循枉游毋倨立毋跛坐毋箕寝毋伏敛发毋髢冠毋免劳毋袒暑毋褰裳谋于长者必操几杖以从之长者问不辞让而对非礼也见父之执不谓之进不敢进不谓之退不敢退不问不敢对此孝子之行也尊长于己逾等不敢问其年燕见不将命遇于道见则面不请所之丧俟事不犆吊年长以倍则父事之十年以长则肩随之羣居五人则长者必异席博学曰男子三十而有室始理男事博学无方孙友视志学记曰发虑宪求善良足以謏闻不足以动众就贤体逺足以动众未足以化民君子如欲化民成俗其必由学乎玉不琢不成器人不学不知道是故古之王者建国君民教学为先说命曰念终始典于学其此之谓乎虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也说命曰斆学半其此之谓乎古之教者家有塾党有庠遂有序国有学比年入学中年考校一年视离经辨志三年视敬业乐羣五年知类通达强立而不反谓之大成夫然后足以化民成俗近者说服逺者懐之此大学之道也记曰蛾子时术之其此之谓乎大学始教皮弁祭菜示敬道也宵雅肄三官其始也入学鼓箧孙其业也夏楚二物収其威也未卜禘不视学游其志也时观而弗语存其心也幼者听而弗问学不躐等也此七者教之大伦也记曰凡学官先事士先志其此之谓乎大学之教也时教必有正业退息必有居学不学操缦不能安不学博依不能安诗不学杂服不能安礼不兴其艺不能乐学故君子之于学也藏焉修焉息焉游焉夫然故安其学而亲其师乐其友而信其道是以虽离师辅而亦不反也说命曰敬孙务时敏厥修乃来其此之谓乎今之教者呻其呫毕多其讯言及于数进而不顾其安使人不由其诚教人不尽其材其施之也悖其求之也拂夫然故隐其学而疾其师苦其难而不知其益也虽终其业其去之必速教之不刑其此之谓乎大学之法禁于未发之谓豫当其可之谓时不凌节而施之谓孙相观而善之谓摩此四者教之所兴也发然后禁则扞格而不胜时过然后学则勤苦而难成杂施而不孙则壊乱而不脩独学而无友则孤陋而寡闻燕朋逆其师燕辟废其学此六者教之所由废也君子既知教之所由兴又知教之所由废然后可以为人师也故君子之教喻也道而弗牵强而弗抑开而弗达道而弗牵则和强而弗抑则易开而弗达则思和易以思可谓善喻矣学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也善歌者使人继其声善教者使人继其志其言也约而达防而臧罕譬而喻可谓继志矣君子知至学之难易而知其美恶然后能博喻能博喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代唯其师此之谓乎凡学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也善学者师逸而功倍又从而庸之不善学者师勤而功半又从而怨之善问者如攻坚木先其易者后其节目及其久也相说以解不善问者反此善待问者如撞钟叩之以小则小鸣叩之以大则大鸣待其从容然后尽其声不善答问者反此此皆进学之道也记问之学不足以为师必也其听语乎力不能问然后语之语之而不知虽舍之可也良冶之子必学为裘良工之子必学为箕始驾马者反之车在马前君子察于此三者可以有志于学矣古之学者比物丑类鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲君子曰大徳不官大道不器大信不约大时不齐察于此者可以有志于本矣三王之祭川也皆先河而后海或源也或委也此之谓务本仕道曰男子四十始仕方物出谋发虑道合则服从不合则去七十悬车致仕君子之居恒当戸寝恒东首若有疾风迅雷甚雨则必变虽夜必兴衣服冠而坐日五盥沐稷而靧粱栉用椫栉发晞用象栉进禨进羞工乃歌浴用二中上絺下绤出杅履蒯席连用汤履蒲席衣布晞身乃屦进饮将适公所宿斋居戒外寝沐浴史进象笏书思对命既服习容观玉声乃出揖私朝煇如也登车则有光矣侍坐则必退席不退则必引而去君之党若赐之食而君客之则命之祭然后祭先饭辩甞羞饮而俟若有甞羞者则俟君之食然后食饭饮而俟君命之羞羞近者命之品甞然后唯所欲凡甞逺食必顺近食君未覆手不敢飡君既食又饭飱饭飱者三饭也君既彻执饭与酱乃出授从者凡侑食不尽食食于人不饱唯水浆不祭若祭为已偞卑君若赐之爵则越席再拜稽首受登席祭之饮卒爵而俟君卒爵然后受虚爵君子之饮酒也受一爵而色洒如也二爵而言言斯礼已三爵而油油以退退则坐取屦隐辟而后屦坐左纳右坐右纳左凡尊必上酒惟君面尊惟飨野人皆酒凡侍于君绅垂足如履齐頥霤垂拱视下而听上视带以及祫听向任左凡君召以三节二节以走一节以趋在官不俟屦在外不俟车士于大夫不敢拜迎而拜送士于尊者先拜进面答之拜则走士于君言大夫没矣则称谥若字名士与大夫言名士字大夫于大夫所有公讳无私讳凡祭不讳庙中不讳教学临文不讳侍食于先生异爵者后祭先饭客祭主人辞曰不足祭也客飱主人辞以疏主人自置其酱则客自彻之一室之人非賔客一人彻一食之人一人彻凡燕食妇人不彻食枣桃李弗致于核祭上环食中弃所操凡食果实者后君子火熟者先君子有庆非君赐不贺君赐车马乗以拜赐衣服服以拜赐君未有命弗敢即乗服也君赐稽首据掌致诸地酒肉之赐弗拜凡赐君子与小人不同日凡献于君大夫使宰士亲皆拜稽首送之大夫不亲拜为君之答已也大夫拜赐而退士待诺而退又拜弗答拜大夫亲赐士士拜受又拜于其室凡于尊者有献而弗敢以闻士于大夫不承贺下大夫于上大夫承贺


　　皇王大纪巻二十一
　　钦定四库全书
　　皇王大纪卷二十二　　　　宋　胡宏　撰三王纪
　　康王
　　十一年甲子宋公防子啓薨世子蚤死有孙曰腯不立以弟衍嗣是为防仲
　　十二年君陈薨命毕公高之洛邑周书叙曰康王命作册毕分居里成周郊作毕命惟十有二年六月庚午朏越三日壬申王朝步自宗周至于丰以成周之众命毕公保厘东郊王曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑宻迩王室式化厥训既歴三纪世变风移四方无虞予一人以寜道有升防政由俗革不臧厥臧民罔攸劝惟公懋徳克勤小物弼亮四世正色率下罔不只师言嘉绩多于先王予小子垂拱仰成王曰呜呼父师今予只命以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申尽郊圻慎固封守以康四海政贵有恒辞尚体要不惟好异商俗靡靡利口惟贒余风未殄公其念哉我闻曰世禄之家鲜克由礼以荡陵徳实悖天道敝化奢丽万同流兹殷庶士席宠惟旧怙侈灭义服美于人骄淫矜夸将由恶终虽収放心闲之惟艰资富能训惟以永年惟徳惟义时乃大训不由古训于何其训王曰呜呼父师邦之安危惟兹殷士不刚不柔厥徳允脩惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸頼予小子永膺多福公其惟时成周建无穷之基亦有无穷之闻子孙训其成式惟乂呜呼罔曰弗克惟既厥心罔曰民寡惟慎厥事钦若先王成烈以休于前政圣人生知性与道合宜无待于思也而孟子谓圣人既竭心思焉继之以不忍人之政然后仁覆于天下者盖天下之情万端变动百出圣人欲总摄无遗永终必用故竭心思然后可也圣人竭心思而为之愚人肆愚见而改之天下之无仁政也乆矣立宗庙井田封建学校军制宫室车旗冠服聘射燕饮养老丧塟服制祭祀皆仁政之大者也集为十有三篇以见帝王之法制大略具存若能引而伸之触类而长之亦可以致大治人道曰圣人南面而治天下必自人道始矣立权度量考文章改正朔易服色殊徽号异器械别衣服此其所以得与民变革者也其不可得变革者则有矣亲亲也尊尊也长长也男女有别也上治祖祢尊尊也下治子孙亲亲也旁治昆弟合族之道也族人不得以其戚戚君位也君不与同姓同车与异姓同车不同服同姓从宗合族属异姓主名治际会名著而男女有别别子为祖继别为宗有百世不迁之宗宗其继别子之所自出者谓宗其为始祖后者为大宗也大宗百世不迁者也宗其继髙祖者五世则迁者也是故祖迁于上宗易于下宗其为曾祖之后者为曽祖宗宗其为祖后者为祖宗宗其为父后者为祢宗自髙祖宗至祢宗四宗为小宗四世而缌服之穷也五世袒免杀同姓也六世而亲属竭矣其庶姓别于上而戚单于下婚姻可以通乎系之以姓而勿别缀之以食而弗殊虽百世而婚姻不通者周道然也适子庶子只事宗子宗妇虽贵富不敢以贵富入宗子之家虽众车徒舍于外以寡约入子弟犹归器衣服衾裘车马则必献其上而后敢服用其次也若非所献则不敢以入于宗子之门不敢以富贵加于父兄宗族若富则具二牲献其贒者于宗子夫妇皆齐而敬宗焉终事而后私祭曾子问于孔子曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配布奠于賔賔奠而不举不归肉其辞于賔曰宗兄宗弟宗子在他国使某辞宗子去在他国庶子无爵而居者望墓为坛以时祭若宗子死告于墓而后祭于家宗子死称名不言孝身没而已祭殇必厌盖弗成也祭成丧而无尸是殇之也殇有隂厌有阳厌宗子为殇而死庶子弗为后也其吉祭特牲祭殇不举无肵俎无酒不告利成是为隂厌几殇与无后者祭于宗子之家当室之白尊于东房是谓阳厌庶子不祭祖者明其宗也庶子不为长子斩不继祖与祢故也庶子不祭殇与无后者从子祔食庶子不祭祢者同其宗也有小宗而无大宗者有大宗而无小宗者有无宗亦莫与之宗者公子是也公子有宗道公子之家为士大夫之庶者宗其士大夫之适者公子之宗道也絶族无移服亲者属也自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故収族収族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐井田曰先王之井田也井不易之田也城郭宫室涂巷沟洫不与焉夏后氏之田九州九等见天下之田有九等也而州一等者举其多者也故田必以九等定周承二代以六尺为步步百为畆寸有长短尺有大小以中人之指为度则今之官尺可以为准也尺定则步定步定则亩定亩定则井定井定则四井为邑四邑为丘四丘为甸四甸为县四县为都一都之田一千二十四井百里之国均分为十都则不足为九都则有余故有大都有小都因山川形势之宜而制之也王畿方千里为方百里者百为夫家八百万五家为比五比为闾四闾为族五族为党五党为州五州为乡是四万五千家为乡也五家为邻五邻为里四里为鄼五鄼为鄙五鄙为县五县为遂是七万五千家为六遂也近郊为乡逺郊为遂王畿八百万夫为乡遂者六十犹有余夫五千而曰六乡六遂者百里为六乡一乡大夫治百里也百里为六遂一遂大夫治百里也与外公侯所治同也诸侯百里为夫家八万虽百里六遂其为地也狭于王畿百倍其为夫家也少于王畿百倍矣当家之一夫一妇受田百亩夏后商周之百亩当秦四十一亩一百六十步余夫二十五亩当秦十亩一百步【余夫为少壮未娶者已娶未成家者人受十亩一百步】盖先王以百步为亩而秦以二百四十步也一井之田九百亩八夫耕之以百亩为公田当今五六口之家能耕古之百亩而已耕秦之百亩则力不给以古亩分田则易以秦分田则难盖古亩实収公田之谷粟而已秦亩则税之惟取公家之谷粟而已不问民之有山陵川泽之出与否也秦亩则赋之惟取公家之财具而已不问民有水旱虫螟之灾也是故古亩虽小而民得其所秦亩虽大而民不获其所者众矣今遵用先王之亩而井之井九百亩因其山川宜沟洫者沟洫之宜封树者封树之夫间有遂遂上有径十夫有沟沟上有道百夫有洫洫上有涂千夫有浍浍上有道万夫有川川上有路以达于畿田首广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川凡井邑皆有沟树之限而都鄙有城郭沟池之固居者有定宅行者有定路善良得安奸宄可禁今日土田之欺争讼皆絶矣法制一定坏之则难此其大畧也行之者可以类推焉也孟子曰百亩之粪上农夫食九人其次食八人其次食七人其次食六人下食五人言农有勤惰则得谷粟有多寡也封建曰先王之封建也计不易之田以为都畿以封诸侯畿田方千里公侯田方百里伯方七十里子男方五十里方者以数计为定制也不能五十里附于诸侯曰附庸若夫山陵林麓川泽之地则因田之所占以为疆界其长短广狭不可悬定不可得而方也名山大泽天子自有之不以封诸侯也若田则必以数计周公封鲁俭于百里太公封齐亦俭于百里此其正封锡之山川土田是也加赐附庸所以尊盛之耳附庸之君自有其田诸侯不得兼而有之也故颛臾为束防主在鲁邦域之内至于末流而鲁犹不敢奄为已有也先王之制严密如此而王制曰方百里者为田九十亿山林陵麓川泽沟洫城郭宫室涂巷三分去一其余六十亿亩既曰方百里者为田九十亿亩矣又曰去山陵林麓川泽沟洫城郭宫室涂巷其文脱疎自相抵牾秦灭先王之迹汉兴儒者首为此言后世不复推究妄妄相承井田封建之制乱而不可寻矣故刘歆周官大司徒之职遂以为诸公侯伯子男之地封疆方五百里四百里三百里二百里其食者半三之一四之一而职方氏又曰以方五百里则四公方四百里则六侯方三百里则七伯方二百里则五十子方百里则百男前后乖异无复法制也削去汉儒妄言则公侯伯子男田土人民各有定数山林陵麓川泽各随田以为封疆之界制国不过千乗都城不过百雉家富不过百乗五国以为属属有长十国以为连连有帅三十国以为率率有正二百一十国以为州州有伯天子赐之以弓矢然后得专征赐之以鈇钺然后得专杀诸侯之于天子比年一小聘三年一大聘五年一朝此商制也与唐虞五载一巡狩羣后四朝之制同乎异乎曰不异如元年东方诸侯来朝二年南方诸侯来朝则东方诸侯来小聘是谓比年一小聘三年西方诸侯来朝则南方诸侯来小聘而东方诸侯来大聘是谓三年大聘四年北方诸侯来朝是谓羣后四朝是年也则西方诸侯来小聘而南方诸侯来大聘五年北方诸侯来小聘而西方诸侯来大聘六年二月天子乃东巡狩是谓五载一巡狩时则东方诸侯朝于岱宗之下是谓五年一朝是年也受北方诸侯大聘七年五月南巡狩则受东方诸侯小聘八年八月西巡狩则受南方诸侯小聘而受东方诸侯大聘九年十一月北巡狩则受西方诸侯小聘而受南方诸侯大聘十年则东方诸侯复来朝而北方诸侯来小聘十年西方诸侯来大聘周而复始天子无逾年不与四方诸侯接四方诸侯无逾年不禀命于天子此真帝王检身修徳保大其业日新无弊之良法也故周制亦比年一小聘三年一大聘而六年五服一朝者周家礼文繁缛故朝与巡狩各展一年欲行之者无倦可长乆也曰然则周以十二歳而一巡狩之言非与曰非也周官曰六年五服一朝又六年王乃巡狩者犹曰前六年五服朝之年后六年王时巡狩之年尔读者以词害意不知简易寻绎先王之制而刘歆周官遂生异说以为王之所抚诸侯者歳徧存三歳徧覜五歳徧省七歳属象胥谕言语协辞命九歳属史谕书名听声音十有一歳达瑞节同度量成牢礼同数器修法则十有二歳王巡狩殷国欲推行则乖戾使先王之制亦不明于后世此学士大夫之罪也郑氏谓三年一大聘五年一朝乃晋文霸时所致安得此无稽之言乎郑氏于经无不通诵为之解释然以臆断者十七八其言封建之制所害尤大不得不辨也天子适诸侯曰巡狩诸侯朝于天子曰述职春省耕而补不足秋省敛而助不给入其疆土地辟田野治养老尊贒俊杰在位则有庆庆以地入其疆土地荒芜遗老失贒掊克在位则有让一不朝则贬其爵再不朝则削其地三不朝则六师移之诸侯有世子世其国者也夫人之首子为嫡子嫡子死则立母弟无母弟则立庶长无庶长则选于支庶之亲且贒者入继大宗皆因朝而与见之天子天子许之而誓之以事上君民之道然后定为世子其秩视天子之元士诸侯薨世子居丧谅隂三年政在命卿丧毕以士服入见天子曰类见言諡曰类天子以册命命之以宗庙赐之以衮冕之类而飨之始成为诸侯此继世之诸侯也始封者论功徳定其爵等分之以田数天子立于太庙阼阶之南南面大宗伯傧天子所封者北面史由天子之右执策命之再拜稽首受职再命受服三命受位四命受器五命赐则六命赐官七命赐国八命赐牧九命作伯大司徒命土方氏以土圭土其地而制其域小司徒立其宗庙社稷正其畿疆之封量人为之营城郭宫室市朝道巷门渠司险设五沟五涂而树之林以为阻固而达其道路大宗伯作其瑞典正其仪辨其等司服正其服内史作册命副以命卿公侯之国三卿皆命于天子伯国二卿命于天子一卿命于其君子男之国二卿皆命于其君无送故迎新之劳无簿书縁絶之弊无胥吏专擅之奸上无苟且之政下无观望之事上下之分辨而民志定贵贵尊尊化行天下城郭沟池周遍四垂以经理国家而奸宄强暴不得纵横以守卫中夏而蛮夷戎狄不得猖獗垣藩屏翰本固根深牢不可防此太昊神农黄帝尧舜禹汤文武圣圣相承竭其心思使诸华之人父子世世相保不为兵戈之所摧折者也自尧而上年不可知自尧而下二千余年虽有衰乱而终未尝大祸中国也自秦郡县天下及今才千五百余歳而战争大作中原蹂践屠毒者至于再至于三矣而为国者犹未悟也呜呼天乎悲夫
　　论曰先儒以为王畿方千里积百同九百万夫之地其言是也以为中有山林陵麓川泽沟渎城郭宫室涂巷三分去一余六百万夫又以田不易一易再易相通定受田者三百万家则非矣何以言之愚深攷封建之法王畿方千里者田方千里也公侯方百里者田方百里也方千里者为方百里者百为田百万井九百万夫之地受田者八百万夫百倍公侯之国夫然后足以为天子都畿镇抚天下也若受田者止于三百万家则是方百里者三十七五十里者一尔安在其为方千里本根不强将何以应千八百国之求乎刘歆所言以为诸公之地封疆方五百里其食者半诸侯之地方四百里诸伯之地方三百里其食三之一诸子之地方二百里诸男之地方百里其食者四之一亦非矣按周制分土惟三未尝有五等也先王以田制禄一夫一妇受田百亩上农夫食九人诸侯之下士视上农夫中士倍下士上士倍中士下大夫倍上士卿四大夫禄君十卿禄计口受田积而上之视其交际之广狭裁其用度之多寡而受之也为公侯者田必百里不百里不足以事天子睦四隣亲九族守宗庙定社稷伯必七十里子男必五十里不可多也不可寡也若郑氏刘歆所言乃连山亘川不审田之定数茫然依约以为国者也夫田之肥硗四方不同故大禹有九等之别后世亦有十色之辨因其地之肥硗以定井之广狭百里之田提封万井是为定制岂有先定四封然后去山林陵麓川泽又始以不易一易再易定其夫家之数乎井田封国帝王之世万事根本也若根本无法制则万事将如之何又诸公封方五百里其食者半则是方百里者六十五十里者一矣以郑氏所言王畿计之合六国诸侯已足与王为敌尾大不掉岂先王之良制哉呜呼井田封国仁民之要法也唐太宗尝慨然有复古之心惜其诸臣识不足以知三代之遗风也使太宗有其臣足以行之则唐世终无藩镇跋扈簒弑之祸而术流终无卒徒扶立强镇制命之事矣噫有国家者欲如三代保守中国以天年终必有以封国而后可









　　皇王大纪卷二十二
<史部,编年类,皇王大纪>
　　钦定四库全书
　　皇王大纪卷二十三　　　　宋　胡宏　撰三王纪
　　康王
　　学校曰陶唐氏始建大学曰成均有虞氏曰庠曰米廪夏后氏曰序曰校商曰学曰瞽宗周曰胶曰庠此五代之学也若夫天子曰辟雍诸侯曰頖宫则汉儒之乱名也凡始立学者既衅器用币然后释菜不舞不授器乃退傧于东序一献无介语可也及释奠于先圣先师行事必以币凡学春官释奠于其先师秋冬亦如之凡学世子及学士必时春诵夏学干戈秋学礼冬诵书学羽籥【弋灼】凡祭与养老乞言合语学舞干戚大乐正授数小乐正诏之于东序礼在瞽宗书在上庠执礼典书者诏之大司成论说在东序凡侍坐于大司成者逺近间三席可以问终则负墙列事未尽不问凡语于郊者必取贤敛才焉或以徳进或以事举或以言扬曲艺皆誓之以待又语三而一有焉乃进其等以其序谓之郊人逺之于成均以及取爵于上尊也古者家有塾党有庠乡有校遂有序国有学以周官攷之则州亦有序名虽不同然家之塾党之庠所以教童子秀士也乡之校遂之序所以教成人选士也国之学所以教壮而博学造士也自王太子王子羣后之太子卿大夫元士之适子而下人材皆生于乡遂之夫家者也乡大夫遂大夫受教法于司徒退而颁之于六乡六遂之吏使各以教其所治五家为比五比为闾闾胥教二十五家以司徒之法者也其法谓何六礼也七教也八政也有事则闾胥各聚其众而读法书其敬敏任恤者四闾为族族师帅四闾胥教百家月吉属其家读法书其孝弟睦婣有学者春秋祭酺亦如之五族为党党帅五族教百家四时之孟月吉日属其众读法春秋祭亦如之国索神而蜡祭则以礼属民而饮酒于序书其徳行道义五党为州州长帅五党正教二千五百家正月之吉属其众读法以攷闾胥族师党长所书徳行道艺而劝之以纠其过恶而戒之若歳时祭祀州社则属其众而读法春秋以礼防民而射于州序亦如之歳终则防三年大比则大攷州里以赞卿大夫废置大比则乡老及乡大夫羣吏献贤能之书于王王再拜受之登于天府内史贰之按唐虞之官人也三载考绩三考乃黜陟幽明夏后商周因之者也官人既如是则学校之教士亦如是闾胥族师党正择民之秀者十年出就外傅乡遂大夫三大比然后自塾之庠升秀士之有徳者于乡校遂序名在司徒不从乡之征役而谓之选士又三大比则乡遂大夫赞司徒自乡校遂序升选士之有徳行者于学建大乐正焉名在大胥之版不从司徒车甲之教而谓之俊士大乐正掌成均之法以治建国之学政合国之子弟凡有道者有徳者使教焉顺先生诗书礼乐以造士教之以乐徳中和只庸孝友教之以乐语兴道讽诵言语教之以乐舞云门大卷大咸大磬大濩大夏大武于九年学成然后大乐正以告于王王与冢宰定其论某可以为公与某可以为孤与某可以为卿与某可以为大夫与某可以为士与官有阙则各以其材补之小学九年习六礼七教八政之名数而归之于家见于行事不专居学也其有虽通名数而识趣污下无徳行者则各因其材以为工贾府史胥徒不得为士大夫矣乡学九年通六礼七教八政之理义亦归之于家见诸行事不专居学其虽有通义而志不正固无徳行者亦各因其材以为工贾或府史胥徒不得为士大夫矣国学九年讲习先圣王之大道一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成然犹有大奸慝矫情饰行者可以欺众人而得至于国学者及大乐正揆之以天道照之以圣心则无所逃矣故有天子视学之礼而大乐正之任不可轻矣此古者人材所以过人必四十而后仕也岂与不问贤否糊名考校取其虚文一日之长者比哉军法曰制军之法天子之田方千里为方百里者百百里为六乡百里为六遂近郊为乡逺郊为遂方里而井一井八家为田九百畆四井为邑四邑为丘四丘为甸【六十四井一丘之赋戎马一疋牛三头】四甸为县四县为都甸地方八里【八八六十四井】旁加一里为成【加三十六井为百井】一成之赋长毂一乗歩卒七十二人甲士三人【八百夫中取七十五人亦十一之法】五家为比五比为闾【二十五家】四闾为族【百家】五族为党【五百家】五党为州【二千五百家】五州为乡【一万二千五百家】六乡【七万五千家】出车百乘六遂出车百乘五人为伍五伍为两【二十五人】四两为卒【一百人】五卒为师【二千五百家】五师为军【一万二千五百人】千乗之军歩卒甲士七万五千人是为六军天子提封百万井出车万乘为六军者十大都之田方三十二里为井一千有竒为夫家八千有竒出车十乘有竒公侯之国方百里为田百井或为十都或为九都为夫家八万出车百乘歩卒甲士七千五百人为师者三是故天子万乘言车数也诸侯千乗大夫百乗言夫数也三代明王安不忘危存不忘亡治不忘乱周官大司马中春教振旅司马以旗致民平列陈如战之陈辨皷铎镯铙之用王执路诸侯执贲皷军将执晋皷师帅执提旅帅执鼙卒长执铙两司马执铎公司马执镯以教坐作进退疾徐疏数之节遂以搜田有司表貉誓民鼓遂围禁火弊献禽以祭社中夏教苃舍如振旅之陈羣吏撰车徒读书契辨号名之用帅以门名县鄙各以官名家以号名乡以州名野以邑名百官象其事以辨军之夜事其他皆如振旅遂以苖田如搜田之法车弊献禽以享礿中秋教治兵如振旅之陈辨旗物之用王载太常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅遂以狝田如搜田之法罗弊致禽以祀祊中冬教大阅前期羣吏戒众庶脩战法虞人莱所田之野为表百歩则一为三表又五十歩为一表田之日司马建旗于后表之中羣吏以旗物皷铎镯【大角】铙各帅其民而致质明弊旗诛后至者乃陈车徒如战之陈皆坐羣吏听誓于陈前斩牲以左右徇陈曰不用命者斩之中军以鼙令皷皷人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕【苦冗】车三发徒三刺乃鼓退鸣铙且却及表乃止坐作如初遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主既陈乃设驱逆之车有司表貉于陈前中军以鼙令鼓鼓人皆三鼓羣吏振铎车徒皆作遂鼓行徒衔枚而进大兽公之小禽私之获者取左耳及所弊鼓皆駴车徒皆噪徒乃弊致禽馌兽于郊入献禽以享烝五十者不为甸徒军旅什伍同爵则尚齿颁禽隆诸长者刘歆周官大司马天子六军大国三军次国二军小国一军谨按井田封国之制天子方千里百万井九百万夫之地受田者八百万夫以一成十里之赋计之于八百万夫之家取七十二万人为步卒选二万人为甲士是为万乘盖什一之法真先王寛大之制也夫然后可以中天下而立当四面应诸侯而无侵陵之虑矣岂止六军而已哉然而云尔者天子闲居以六军入宿卫有大事天子亲出六卿各将一军以从故也夫立政而籍兵固七十五万人矣平居入宿卫有事而徴发惟六军是用是亦什一之法真先王长乆之策也夫然后可以中天下而立当四面应诸侯而无危迫之虑矣岂止六军而已哉若诸侯则田方百里九万夫之地是为千乗之国受田者八万夫所得以为兵者三师而已不得有三军之众也呜呼圣帝明王之制可谓尽善天子诸侯形势如此其悬絶也夏非桀商非纣周非幽厉则其盛大之业岂至于亡汤七十里文王百里非大圣人安能致诸侯心恱诚服而有天下后人徒见春秋之时五伯擅命遂以封建为不如郡县曾不知平王而下衰防不足以自立然犹传世二十为天下共主几五百年者正赖之于诸侯也如后世郡县天下则东周之亡也乆矣秦之子婴晋之愍懐隋之越代可攷也则又有唐末藩镇防扈訾封建者是皆逆贼专地抗衡朝廷不能制其死命不得已而授之者也岂与三代论功徳选亲贤分土惟三者比乎
　　论曰三代宿卫之法不可得闻矣然亦有可推者按三代王畿千里八百万夫籍为兵者七十有五万人以六军为十畨入宿卫自王城达于畿封一歳十二月虞夏五载一廵狩周天子六年时廵则未知其宿卫扈从者皆以一时而更乎以一时而更则五年而再周也春听之以鼔铎夏教之以茇舍秋辨之以旗物冬习之以战阵宿卫三月廵狩四方周而复始习之也故不惰教之也故不骄亲之也故不悖寛之也故不怨三王之王以守则固以征则强后王虽不振犹有所持循者以法良故也
　　宫室曰周礼土方氏掌以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所会也隂阳之所和也然则百物阜安乃建王国焉匠人建国水地以县置【鱼制】以县眡以景为规识日出之景与日入之景画参诸日中之景夜考之极星以正朝夕营国方九里旁三门国中九经九纬经涂九轨左祖右社靣朝后市市朝一夫夏后氏世室堂脩二七广四脩一五室三四歩四三尺九阶四旁两夹白盛门堂三之二室三之一殷人重屋堂脩七寻堂崇三尺四阿重屋周人明堂度九尺之筵东西九筵南北七筵堂崇一筵五室凡室二筵室中度以几堂上度以筵宫中度以寻野度以歩涂度以轨庙门容大扄七个闱门容小扄三个路门不容乗车之五个应门二彻三个王宫门阿之制五雉宫隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂天子五门雉门象魏之门发号施令受大朝会法度所出振铎之朝也夏后氏之世室也旁为清台以观天文殷人之阳馆也又曰重屋也周曰明堂旁为灵台以云物其外为库门又其外为臯门其内为应门又其内为路门应门之内为燕朝以朝王族外为治朝以朝百官库门之外谓之外朝朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后靣三槐三公位焉州长众庶在其后左嘉石平罢民焉右肺石达穷民焉路门之内路寝一天子居之小寝五后与三夫人居之内有九室九嫔居之诸侯三寝三门应门之外为臯门其内为路门天子诸侯门有台天子之堂夏一尺殷三尺周九尺诸侯七尺大夫五尺士三尺天子外屏【旅树也】诸侯内屏卿大夫以帘士以帷冠服曰冠冕衣裘屦王祀昊天上帝则服大裘而冕祀五帝亦如之享先王则衮冕享先公飨射则鷩【必列】冕祀四望山川则毳冕祭社稷五祀则希冕祭羣小祀则冕凡兵事韦弁服眂朝则皮弁服凡甸冠弁服大札大荒大烖素服公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服士之服自皮弁而下如大夫之服其齐服有端素端王之五冕皆冕朱里延纽五采缫十有二就皆五采玉十有二玉笄朱纮诸侯之缫斿九就瑉玉三采其余如王之事缫斿皆就玉瑱玉笄王之皮弁防五采玉璂象邸玉笄诸侯及孤卿大夫之冕韦弁皮弁各以其等为之始冠缁布冠自诸侯下达冠而敝之可也冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也缟冠武子姓之冠也缟冠素纰既祥之冠也居冠属武自天子下达有事然后緌垂緌五寸惰游之士也冠缟武不齿之服也亲没不髦素冠彻縁大帛不緌委武缟而后蕤君衣狐白裘锦衣以裼之锦衣狐裘诸侯之服也君子狐青裘豹褎绡衣以裼之麛【亡鸡】裘青豻褎绞衣以裼之羔裘豹饰缁衣以裼之狐裘黄衣以裼之君之右虎裘厥左狼裘士不衣狐白犬羊之裘不裼庶人之服不文饰也故不裼裘之裼也见美也吊则袭不尽饰也君在则裼尽饰也服之袭也充美也是故尸袭执玉袭无事则裼弗敢充也礼不盛服不充故大裘不裼王后六服祎【许韦】衣揄狄阙狄鞠衣展衣素纱夫人揄狄君命屈狄再命祎衣一命襢衣士褖衣唯世妇命于奠茧其他则皆从男子外内命妇之服鞠衣展衣縁衣素纱王后之首服为副编次追衡笄王及后之服屦赤舄黑舄赤繶黄繶青句素屦葛屦外内命夫命妇之命屦功屦散屦大夫士朝端夕深衣深衣曲袷如矩三袪十有二幅缝齐倍要钩邉续衽衽当旁袼之髙下可以囬肘长衣中衣继揜【于捡】尺袷二寸袪【起鱼】尺二寸縁广寸半具父母大父母衣纯以缋具父母衣纯以青孤子衣纯以素士不衣织无君者不贰采衣正色裳间色非列采不入公门振絺绤不入公门袭裘不入公门野夫黄衣黄冠庶人虽有千金之币不得服韨【甫勿】带佩玉韨韠【音必】也有虞氏之服也夏后氏文之以山殷火周龙章韠君朱大夫素士爵韦圜【音圆】杀直天子直公侯前后方大夫前方后挫角士前后正韠下广二尺上广一尺长三尺其颈五寸肩革带博二寸会去上五寸纰以爵韦六寸不至下五寸纯以素紃以五采一命緼【于忩】韨幽衡再命赤韨幽衡三命赤韨葱衡天子素带朱里终辟诸侯素带终辟大夫素带辟垂士练带率下辟居士锦带弟子缟带并纽约用组三寸长齐于带绅长制士三尺有司二尺有五寸子游曰三分带下绅居二焉绅韠结三齐大夫大带四寸杂带君朱緑大夫华士缁辟二寸再缭四寸凡带有繂【力出】无箴功肆束及带勤者有事则収之走则拥之凡带必有佩玉佩玉有冲牙天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦【音其】组绶士佩瓀珉【莫抷】而緼组绶进则揖之退则扬之然后玉锵鸣也左玉佩右器佩玉佩以修徳器佩以只事世子君在不佩玉左结佩右设佩居则设佩朝则结佩齐则綪【千见】结佩而爵韠君子无故玉不去身于玉比徳焉是以非辟之心无自入也圭笏王晋大圭执镇圭缫借五采五就以朝日公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇会同于王合六瑞圭以马璋以皮璧以帛琮以锦琥以绣璜以黼诸侯相见亦如之瑑圭璋璧琮缫皆二采一就以覜【他吊】聘四圭有邸以祀天旅上帝两圭有邸以祀地旅四望祼【贯】圭有瓉以肆先王以祼賔客圭璧以祀日月星辰璋邸射以祀山川以造赠賔客土圭以致四时日月封国则以土地珍圭以徴守以恤防荒牙璋以起军旅以治兵守璧羡以起度谷圭以和难以聘女琬圭以治徳以结好琰圭以易行以除慝笏度二尺有六寸其中博三寸其杀六分而去一天子以球玉诸侯以象大夫以鱼须文竹士竹本象可也天子之笏曰珽天子搢【音箭】珽杼上终葵首方正于天下也诸侯曰荼前诎后直让于天子也大夫前诎后诎无所不让也见天子入太庙与射无说笏小功不说笏当事免则说之凡有指画于君前用笏造受命于君前则书于笏笏毕用也因饰焉执孤执皮帛卿执羔大夫执鴈士执雉庶人执鹜工商执鸡服食起居杂礼天子玉藻十有三旒前后邃延龙卷以祭端而朝日于东门之外听朔于南门之外闰月则阖门左扉立于其中皮弁以日视朝遂以食日中而馂奏而食日少牢朔月大牢五饮上水浆酒醴酏【羊支】卒食端而居动则左史书之言则右史书之御瞽几声之上下年不顺成则天子素服乗素车食无乐诸侯端以祭禆冕以朝皮弁以听朔于太庙朝服以日视朝于内朝朝辨色始入君日出而视之退适路寝听政使人视大夫大夫退然后适小寝释服又朝服以食特牲三俎祭肺夕深衣祭牢肉朔月少牢五俎四簋子卯稷食菜羮夫人与君同庖君无故不杀牛大夫无故不杀羊士无故不杀犬豕君子逺庖厨凡有血气之类弗身践也至于八月不雨君不举年不顺成君衣布搢本关梁不租山泽列而不赋土功不兴大夫不得造车马








　　皇王大纪卷二十三
　　钦定四库全书
　　皇王大纪卷二十四　　　　宋　胡宏　撰三王纪
　　康王
　　车旗曰车王之五路一曰玉路钖樊缨十有再就建太常十有二斿以祀金路钩樊缨九就建大旂以賔同姓以封象路朱樊缨七就建大赤以朝异姓以封革路龙勒条缨五就建大白以即戎以封四卫木路前樊鹄【工毒】缨建大麾以田以封蕃国王后之五路重翟钖靣朱总厌翟勒靣缋【丘谓】总安车雕靣鹥【于鸡】总皆有容盖翟车贝靣组总有握辇车组挽【无阮】有翣【色甲】羽盖王之丧车五乘木车蒲蔽犬防尾櫜疏饰小服皆疏素车棼蔽犬防素饰小服皆素薻【子道】车薻蔽鹿浅防革饰駹【莫江】车萑蔽然防髹饰漆车蕃蔽豻防雀饰服车五乗孤乗夏篆卿乗夏缦【莫旦】大夫乗墨车士乗栈车庶人乗役车凡良车散车不在等者其用无常旗日月为常交龙为旂通帛为旜【之延】杂帛为物熊虎为旗鸟隼为旟【弋于】虵为旐全羽为旞【以醉】析羽为旌王建太常诸侯建旂孤卿建旜大夫士建物师都建旗各象其事州里各象其名家各象其号节建天下之六卿山国用虎节土国用人节泽国用龙节皆以金为之道路用旌节门关用符节都鄙用管节皆以竹为之舎王之会同之舍设梐【蒲礼】枑【胡故】再重设车宫辕门为坛壝宫棘门为帷宫设旌门无宫则共人门次王大旅上帝则张氊案设皇邸朝日祀五帝则张大次小次设重帟重案合诸侯亦如之师田则张幕设重帟重案诸侯朝觐会同则张大次小次师田则张幕设案孤卿有邦事则张幕设案凡祭祀张其旅幕张尸次射则张耦次几筵王大朝觐大飨射凡封国命诸侯王位设黼依依前南乡设莞筵纷纯【之允】加缫席画纯加次席黼纯左右玉几祀先王昨席亦如之诸侯祭祀席蒲筵缋纯加莞席纷纯右雕凡昨席莞筵纷纯加缫席画纯筵国賔于牖前亦如之左彤几甸役则设熊席右漆几凡丧事设苇席右素几其柏席用萑黼纯诸侯则纷纯每敦一几凡吉事变几防事仍几朝聘飨射燕饮曰九仪辨诸侯之命等诸臣之爵以同邦国之礼而待其賔客上公九命执桓圭九寸缫借九寸冕九章建常九斿樊缨九就贰车九乗介九人礼九牢其朝位賔主之间九十歩立当车轵摈者五人庙中将币三享王礼再祼而酢飨礼九献食礼九举出入五积三问三劳侯伯七命侯执信圭伯执躬圭立当前疾摈者四人庙中将币三享王礼一祼而酢出入四积再问再劳其他皆以七为节子男五命子执谷璧男执蒲璧立当车衡摈者三人庙中将币三享王礼一祼不酢出入三积一问一劳其他皆以五为节王之三公八命其卿六命其大夫四命及其出封皆加一等凡诸侯之适子誓于天子摄其君则下其君之礼一等未誓则以皮帛继子男凡大国之孤四命执皮帛以继小国之君出入三积不问一劳朝位当车前不交摈庙中无相以酒礼之其他皆眂小国之君凡诸侯之卿各下其君二等以下及其大夫士皆如之其宫室车旗衣服礼仪各眂其命之数王将合诸侯则令为坛三成宫旁一门诏王仪南乡见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之王燕则诸侯毛凡诸公相为賔王国五积三问皆三辞拜皆旅摈再劳三辞三揖登拜受拜送主君郊劳交摈三辞车逆拜辱三揖三辞拜受车送三还再拜致馆亦如之致飱如致积之礼及将币交摈三辞车逆拜辱賔车进答拜三揖三让毎门止一相及庙唯上相入賔三揖三让登再拜授币賔拜送币每事如初賔亦如之及出车送三请三进再拜賔三还三辞告辟致饔【音雍】饩还圭飨食致赠郊送皆如将币之仪賔之拜礼拜饔饩拜飨食賔继主君皆如主国之礼诸侯诸伯诸子诸男之相为賔也各以其礼相待也如诸公之仪诸公之臣相为国客则三积皆三辞再受及大夫郊劳旅摈三辞拜辱三让登听命下拜登受賔使者如初之仪及退拜送致馆如初之仪及将币旅摈三辞拜送客辟三揖每门止一相及庙唯君相入三让客登拜客三辟授币下出每事如初之仪及礼私靣私献皆再拜稽首君答拜出及中门之外问君客再拜对君拜客辟而对君问大夫客对君劳客客再拜稽首君答拜客趋辟致饔饩如劳之礼飨食还圭如将币之仪君馆客客辟介受命遂送客从拜辱于朝明日客拜礼赐遂行如入之积凡侯伯子男之臣以其国之爵相为客而相礼其仪亦如之凡四方之賔客礼仪辞命饩劳赐献以二等从其爵而上下之凡賔客送逆同礼凡诸侯之交各称其邦而为之币以其币为之礼凡行人之仪不朝不夕不正其主靣亦不背客王合诸侯而飨礼则具十有二牢庶具百物备诸侯而飨礼长十有再献王廵守殷国则国君膳以牲犊令百官百牲皆具从者三公眂上公之礼卿眂侯伯之礼大夫眂子男之礼士眂诸侯之卿礼庶子壹眂其大夫之礼凡诸侯之礼上公五积皆眡飱牵三问皆脩羣介行人宰史皆有牢飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车未眡死牢牢十车车三秅【丁故反】刍薪倍禾皆陈乗禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯子男放是而杀者也凡诸侯之卿大夫士为国客则如其介之礼国新杀礼防荒杀礼札丧杀礼祸烖杀礼在野在外杀礼凡賔客死致礼以丧用賔客若有丧唯刍稍之受遭主国之丧则不受飨食受牲礼诸侯适天子必告于祖奠于祢冕而出视朝命祝告于社稷宗庙山川乃命国家五官而后行道而出告者五日而徧过是非礼也凡告用牲币反亦如之诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后听朝而入曾子问曰诸侯旅见天子入门不得终礼废者几孔子曰四太庙火日食后之丧雨霑服失容则废日食从天子救日各以其方色与其兵太庙火则从天子救火不以方色与兵曽子问曰诸侯相见揖让入门不得终礼废者几孔子曰六天子崩太庙火日食后夫人之丧雨霑服失容则废诸侯之聘礼天子无介上公七介侯伯五介子男三介所以明贵贱也君命使者夕币于庙厥明使者释币于祢于行入朝受圭及享束帛加璧受夫人之聘璋享纁束帛加琮遂行君使士迊而请事于竟下大夫迎于郊卿劳夫人使下大夫劳卿致馆宰夫设餐【七安】厥明賔皮弁入于次君皮弁拜迎于大门之外卿为上摈大夫为承摈士为绍摈以传命君子于其所尊弗敢致敬之至也三让而传命三让而后入庙门三揖而后至阶三让而后升所以致尊让也賔袭执圭致命裼奉束帛加璧享夫人如公醴賔賔北面以臣礼见公北面拜贶拜君命之辱以客礼受之所以致敬也公送賔于大门内问君及大夫劳賔及介賔请有事于卿大夫卿劳賔賔辞大夫奠鴈上介受公使卿大夫致饔饩賔朝服问卿卿受于祖庙夫人使下大夫归礼公于賔一食再飨燕与羞俶献无常数大夫于賔一飨一食君使卿皮弁还玉大夫还璋此轻财重礼之义也公馆賔賔辞请命于朝遂行公使卿赠士送于竟聘享夫人之聘享问大夫送賔公皆再拜使者反禳而入致命归释币于门献于祢凡四器者唯其所寳以聘重礼也货多则伤徳币美则没礼若兄弟之国则问大夫凡辞无常孙而说辞多则史少则不达若使者聘而误则主君弗亲飨食以愧厉之子云君子敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子茍无礼则羙不食焉诸侯相见灌用鬰鬯无笾豆之荐大夫聘礼以酺醢天子一食诸侯再大夫士三食力无数圭璋特琥璜爵诸侯视朝大夫特士旅之五献之尊门外缶门内壶君尊瓦甒【无甫】天子诸侯之尊废禁大夫士棜禁君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也先王之制礼也因其财物而致其义焉尔是故先王尚有徳尊有道任有能继世以立诸侯象贤也以官爵人徳之杀也死而諡今也古者生无爵死无諡礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也射天子之制诸侯歳献贡士于天子天子试之于射宫三公北靣孤东靣卿大夫西靣诸侯北靣射人诏相其法天子将祭必先习射于泽而后射于射宫其容体比于礼其节比于乐而中多者得与于祭反是者不得与于祭数与于祭而君有庆数不与于祭而君有让数冇庆而益地数有让而削地射之为言绎也或曰舍也绎者各绎己之志也故心平体正持弓矢审固则射中矣射者仁之道也求正诸己巳正而后发发而不中不怨胜己者反求诸己而已矣故为人父者以为父鹄为人子者以为子鹄为人君者以为君鹄为人臣者以为臣鹄故射者各射已之鹄王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正驺虞者乐官备也貍【方之】首者乐防时也采苹者乐循【辞均】法也采蘩者乐不失职也孔子曰射者何以射何以听循声而发发而不失正鹄者其唯贤者乎是故明乎其节之志以不失其事则功成而徳行立此天子所以养诸侯兵不用而诸侯自为正之具也是故古者天子以射选诸侯卿大夫射者男子之事也因而饰之以礼乐也内志正外体直持弓矢审固然后可以言中此可以观徳行矣君使士射不能则辞以疾言曰某有负薪之忧燕古者诸侯之射也必先行燕礼卿大夫士之射也必先行乡饮酒之礼燕礼者所以明君臣之义也是故将燕小臣戒与者尊两方壶于东楹之西左酒南上公尊瓦大南上尊士两圜壶于门西设洗于阼阶东南罍【力回】东篚西膳篚在其北君席于阼阶于上居主位也君独升立席上西靣特立莫敢适之义也射人请賔君命某賔入中庭君降一等而揖之礼之也小卿次上卿大夫次小卿士庶子以次就位于下设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也主人洗盥献賔賔酬主人主人北靣献于公主人酢公酢賔公命下大夫二人媵爵酌觯【之鼔】公兴以酬賔賔以旅酬卿大夫主人献卿二大夫媵爵如初若賔若长唯公所酬以旅如初主人献大夫工入升歌三终笙入三终间歌三终合乐三终大师告乐备公许射人为司正命安卿大夫遂彻俎降説【吐活】屦升坐羞庶羞主人献士及祝史小臣賔媵【以证】觚【音沽】于公公兴唯所欲酬受者就席坐行之卒受者以爵酬士士旅酌主人献庶子遂献左右正与内小臣无筭乐賔出奏陔公不送君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也乡饮酒乡饮酒之礼者所以明长防之序也是故请賔及介必谋于先生主人席于东南僎席于东北賔于西北介席于西南众賔之席不属焉立賔以象天立主以象地设介僎以象日月设三賔以象三光主之以天地经之以日月参之以三光政教之本也六十者坐五十者立侍而听政役六十者三豆七十者四豆八十者五豆九十者六豆牲用狗尊两壶于房戸间斯禁有酒设洗于东荣水东篚西篚所以奠爵及觯也献用爵其他以觯羮定主人拜迎賔于庠门之外三揖而后至阶三让而后升主人肃賔及介而众賔自从之至于门外主人拜賔及介而众賔自入贵贱之义别矣主人洗盥酌献有司荐脯醢【音海】賔升席乃设折俎賔祭酺醢奠爵取肺以祭哜加于俎祭酒兴席末啐酒降席奠爵告防卒爵賔酢主人主人酬賔主人献介不哜不啐不告主人酢介主人献众賔主人升賔即席如初自拜至拜洗拜受拜送拜既献酬辞让之节繁及介省矣至于众賔升受坐祭立饮不酢而降隆杀之义辨矣工四人二瑟入升席于堂帘歌三终【鹿鸣四牡皇皇者华】主人献之笙入立堂下三终【南陔白华华黍】主人献之间歌三终【鱼丽由庚南有嘉鱼崇丘南山有台由仪】合乐三终【关雎葛覃卷耳鹊巢采蘩采苹】工告乐备遂出一人觯主人作相为司正焉知其能和乐而不流也司正请安賔复席司正饮卒觯賔酬主人于阼阶上主人酬介于西阶上介酬众賔毕司正复位使二人酬賔介主人命请坐賔辞以俎司正彻俎降说屦升坐乃羞无算爵无算乐賔出奏陔主人拜还送于门外自賔酬主人主人酬介介酬众賔少长以齿终于沃洗者焉知其能弟长而无遗矣自降说屦升坐羞爵无数饮酒之节朝不废朝莫不废夕賔出主人拜送节文终遂焉知其能安燕而不乱也五者足以正身安国矣彼国安而天下安故孔子曰吾观于乡而知王道之易易也明日賔拜赐主人拜辱乃息司正无介不杀羞唯所有征唯所欲以告于先生君子可也聘射之礼至大礼也质明而始行事日几中而后礼成酒清人渴而不敢饮也肉干人饥而不敢食也日暮人倦齐庄正齐而不敢懈惰非强有力者不能行也故勇敢强有力者将以行礼义也天下有事则用之于战胜矣不用之于礼义战胜而用之于争鬬则谓之乱人刑罚行于国所诛者乱人也如此则民顺治而国安也养老者人生十年曰防学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期頥【以友】大夫七十而致事若不得谢则必赐之几杖行役以妇人适四方乗安车自称曰老夫于其国则称名越国而问焉必告之以其制一命齿于乡里再命齿于族三命不齿族有七十者不敢先七十者不有大故不入朝若有大故而入君必与之揖让而后及爵者人生五十始衰六十非肉不饱七十非帛不暖八十非人不暖九十虽得人不暖矣是故五十而爵不从力政异粻杖于家养于乡六十必宿肉杖于乡养于国不亲学不与服戎七十贰膳杖于国养于学达于诸侯不候朝君问则席不与賔客之事八十常珍杖于朝君问则就之拜君命一坐再至月告存齐丧之事弗及也一子不从政九十日有秩饮食不离寝天子欲有问焉则就其室以珍从天子有命则使人受其家不从政废疾非人不养者一人不从政凡居乡以齿而老穷不遗朝廷同爵则尚齿凡父母在子虽老不坐父之齿随行兄弟之齿鴈行朋友不相逾轻任并重任分班白者不提挈不以其任行乎道路见老者则车徒辟君子耆老不徒行庶人耆老不徒食有虞氏皇而祭服深衣以燕礼养国老于上庠养庶老于下庠夏后氏収而祭服燕衣以飨礼养国老于东庠养庶老于西序殷人冔而祭服缟衣以食礼养国老于右学养庶老于左学周人冕而祭服衣兼用三代之礼养国老于东胶养庶老于虞庠凡养老天子视学大昕鼓征众至然后天子至乃命有司行事兴秩节祭先师先圣焉有司卒事反命始之养也适东序释奠于先老遂设三老五更羣老之席位焉适馔省醴养老之珍具遂发咏焉退脩之以孝养也反登歌清庙既歌而语以成之也言父子君臣长防之道合徳音之致礼之大者也下管象舞大武大合众以事达有神兴有徳也正君臣之位贵贱之等焉而上下之义行矣有司告以乐阕王乃命公侯伯子男及羣吏曰反养老于东序终之以仁也是故圣人之记事也虑之以大爱之以敬行之以礼脩之以孝养纪之以义终之以仁是故古之人一举事而众皆知其徳之备也古之君子举大事必慎其终始而众安得不喻焉说命曰念终始典于学有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿五帝宪三王有乞言五帝宪养气体而不乞言有善则记之为惇史三王亦宪既养老而后乞言亦防其礼有惇史凡三王养老皆引年天子廵狩诸侯待于境天子先见百年者八十九十者东行西行者弗敢过西行东行者弗敢过欲言政者君就之可也虞夏殷周天下之盛王也未有遗年者年之贵乎天下乆矣次乎事亲也



　　皇王大纪巻二十四
</div>
    <div class="pagination">
<a href="皇王大纪_page8.html">上一页</a><span>...</span><a href="皇王大纪_page4.html">4</a><a href="皇王大纪_page5.html">5</a><a href="皇王大纪_page6.html">6</a><a href="皇王大纪_page7.html">7</a><a href="皇王大纪_page8.html">8</a><span class="current-page">9</span><a href="皇王大纪_page10.html">10</a><a href="皇王大纪_page11.html">11</a><a href="皇王大纪_page12.html">12</a><a href="皇王大纪_page13.html">13</a><a href="皇王大纪_page14.html">14</a><span>...</span><a href="皇王大纪_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
