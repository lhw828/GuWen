<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 15 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 15 页/共 334 页</h1>
    <div class="content">然而天下少安，何也？大国之王幼弱未壮，汉之所置傅、相方握其事。数年之后，诸侯之王大抵皆冠，〔师古曰：大抵，犹言大略也。冠，古玩翻。〕血气方刚；汉之傅、相称病而赐罢，彼自丞、尉以上徧置私人；如此，有异淮南、济北之为邪！此时而欲为治安，虽尧、舜不治。
黄帝曰：『日中必熭！操刀必割。』〔孟康曰：熭，音卫。日中盛者，必暴熭也。臣瓒曰：太公曰：“日中不熭，是谓失时；操刀不割，失利之期。”言当及时也。师古曰：熭，谓暴晒之也。〕今令此道顺而全安甚易，〔易，以豉翻。〕不肯蚤为，已乃堕骨肉之属而抗刭之，〔应劭曰：抗其头而刭之也。师古曰：堕，毁也。抗，举也。刭，割颈也。堕，许规翻。刭，工顶翻。〕岂有异秦之季世呼！〔呼，古乎字。〕其异姓负强而动者，汉已幸而胜之矣，又不易其所以然；同姓袭是迹而动，既有征矣，〔征，证验也。〕其势尽又复然，殃祸之变，未知所移，明帝处之尚不能以安，〔处，昌吕翻。〕后世将如之何！
臣窃迹前事，〔师古曰：寻前事之踪迹。〕大抵强者先反。长沙乃二万五千户耳，功少而最完，势疏而最忠；〔汉初功臣封王者，独长沙王吴芮传国至文帝时。〕非独性异人也，亦形势然也。曩令樊、郦、绛、灌据数十城而王，今虽以残亡可也；令信、越之伦列为彻侯而居，虽至今存可也。然则天下之大计可知已：欲诸王之皆忠附，则莫若令如长沙王；欲臣子勿菹醢，则莫若令如樊、郦等；〔菹，臻鱼翻，虀也。醢，呼改翻，肉酱也。〕欲天下之治安，莫若众建诸侯而少其力。力少则易使以义，〔师古曰：使以义，使之遵礼义也。少，诗沼翻。〕国小则亡邪心。令海内之势，如身之使臂，臂之使指，莫不制从，诸侯之君不敢有异心，辐凑并进而归命天子。割地定制，令齐、赵、楚各为若干国，使悼惠王、幽王，元王之子孙毕以次各受祖之分地，〔分，扶间翻。〕地尽而止；其分地众而子孙少者，建以为国，空而置之，须其子孙生者举使君之；〔须，待也。〕一寸之地，一人之众，天子亡所利焉，〔亡，古无字通；下同〕诚以定治而已。如此，则卧赤子天下之上而安，植遗腹，朝委裘而天下不乱；〔服虔曰：言天下安，虽赤子、遗腹在位犹不危也。应劭曰：植遗腹，朝委裘，皆未有所知也。孟康曰：委裘，若容衣，天子未坐〔朝〕，事先帝裘衣也。植，音值。朝，直遥翻。〕当时大治，后世诵圣。〔师古曰：称其圣明。〕陛下谁惮而久不为此！
天下之势方病大瘇，〔如淳曰：肿足曰瘇。师古曰：瘇，止勇翻。〕一胫之大几如要，〔胫，户定翻，脚胫。释名曰：胫，茎也，直而长，似物茎也。几，居依翻；下同。〕一指之大几如股，平居不可屈伸，一二指慉，身虑无聊。〔师古曰：慉，谓动而痛也。聊，赖也。慉，丑六翻。〕失今不治，必为锢疾，〔师古曰：锢疾，坚久之疾。〕后虽有扁鹊，不能为已。〔师古曰：扁鹊，良医也。为，治也。已，语终辞。〕病非徒瘇也，又苦(左足右炙)盭。〔师古曰：(左足右炙)，古跖字，之石翻。足下曰跖，今所呼脚掌是也。盭，古戾字；言足跖反戾，不可行也。〕元王之子，帝之从弟也；今之王者，从弟之子也。惠王之子，亲兄子也；今之王者，兄子之子也。〔楚元王交，高帝之弟，其子于文帝为从弟。齐悼惠王肥，高帝之庶长子，其子于文帝为亲兄子。从，才用翻。〕亲者或亡分地以安天下，疏者或制大权以逼天子，〔师古曰：广立藩屏，则天下安，故曰以安天下。逼，古逼字。〕臣故曰非徒病瘇也，又苦(左足右炙)盭。可痛哭者，此病是也。
天下之势方倒县。〔县，古悬字通；下同。〕凡天子者，天下之首。何也？上也。蛮夷者，天下之足。何也？下也。今匈奴嫚侮侵掠，至不敬也；而汉岁致金絮采缯以奉之。足反居上，首顾居下，〔师古曰：顾，亦反也。〕倒县如此，莫之能解，犹为国有人乎？〔师古曰：颠倒如此而不能解救，岂谓国有明智之人乎？〕可为流涕者此也。
今庶人屋壁得为帝服，倡优下贱得为后饰；且帝之身自衣皂绨，〔绨，徒奚翻，厚缯也。衣，于既翻；下能衣同。〕而富民墙屋被文绣；〔被，皮义翻。〕天子之后以缘其领，庶人孽妾以缘其履；〔师古曰：缘，荧绢翻。孽，庶贱者。〕此臣所谓舛也。夫百人作之不能衣一人，欲天下亡寒，胡可得也；一人耕之，十人聚而食之，欲天下亡饥，不可得也；饥寒切于民之肌肤，欲其亡为奸邪，不可得也。可为长太息者此也。
商君遗礼义，弃仁恩，并心于进取；行之二岁，秦俗日败。故秦人家富子壮则出分，〔分，扶间翻。〕家贫子壮则出赘；借父耰鉏，虑有德色；〔师古曰：耰，摩田器。言以耰及鉏借与其父，而容色自矜以为恩德也。耰，音忧。〕母取箕帚，立而谇语；〔服虔曰：谇，犹骂也。张晏曰：谇语，让也。谇，音碎。〕抱哺其子，与公并倨；〔师古曰：哺，飤也，言妇抱其子而哺之，乃与其舅并倨，无礼之基也。哺，音步。并，步鼎翻。〕妇姑不相说，〔说，读曰悦。〕则反唇而相稽；〔应劭曰：稽，计也，相与计校也。稽，工奚翻。〕其慈子、耆利，不同禽兽者亡几耳。〔师古曰：惟有慈爱其子而贪嗜财利，不异于禽兽也。无几，言不多也。几，居岂翻。仲冯曰：谊谓秦人不知孝义，但知爱子、贪利而已，此其去禽兽无几也。耆，古嗜字通用。〕今其遗风余俗，犹尚未改，弃礼义，捐廉耻日甚，可谓月异而岁不同矣。逐利不耳，虑非顾行也；〔师古曰：言其所追赴，惟计利与不耳，念虑之中非顾所行之善恶。贡父曰：虑，大率也。不，读曰否。〕今其甚者杀父兄矣。而大臣特以簿书不报、期会之间以为大故，至于俗流失，世坏败，因恬而不知怪，〔师古曰：恬，安也，徒兼翻。〕虑不动于耳目，以为是适然耳。〔师古曰：适，当也；谓事理当然。〕夫移风易俗，使天下回心而乡道，〔乡，读曰向。〕类非俗吏之所能为也。俗吏之所务，在于刀笔、筐箧〔师古曰：刀，所以削书札，筐箧，所以盛书也。箧，音古颊翻。〕而不知大体。陛下又不自忧，窃为陛下惜之！〔为，于伪翻。〕岂如今定经制，令君君、臣臣，上下有差，父子六亲各得其宜！〔贤曰：六亲，谓父、子、兄、弟、夫、妇也。〕此业壹定，世世常安，而后有所持循矣；〔师古曰：执持而顺行之。〕若夫经制不定，是犹渡江河亡维楫，〔师古曰：维所以系船，楫所以剌船也。诗曰：绋缡维之。楫，音集，又音接。〕中流而遇风波，船必覆矣。可为长太息者此也。
夏、殷、周为天子皆数十世，秦为天子二世而亡。人性不甚相远也，〔远，于万翻。〕何三代之君有道之长而秦无道之暴也？其故可知也。古之王者，太子乃生，〔师古曰：乃，始也。〕固举以礼，有司齐肃端冕，见之南郊，〔齐，读曰斋。见，户电翻。〕过阙则下，过庙则趋，故自为赤子〔仲冯曰：婴儿体色赤，故曰赤子。〕而教固已行矣。孩提有识，〔师古曰：孩，小儿也；提，谓提撕之。〕三公、三少明孝仁礼义以道习之，〔太师、太傅、太保为三公；少师、少傅、少保为三少。少，诗照翻。〕逐去邪人，不使见恶行，〔去，羌吕翻。行，下孟翻。〕于是皆选天下之端士、孝弟博闻有道术者以卫翼之，使与太子居处出入。〔处，昌吕翻。〕故太子乃生而见正事，闻正言，行正道，左右前后皆正人也。夫习与正人居之不能毋正，犹生长于齐不能不齐言也；习与不正人居之不能毋不正，犹生长于楚之地不能不楚言也。孔子曰：『少成若天性，习贯如自然。』〔师古曰：贯，亦习也，工宦翻；下积贯同。〕习与智长，故切而不愧；〔师古曰：每被切磋，故无大过可愧耻之事。长，知两翻。〕化与心成，故中道若性。夫三代之所以长久者，以其辅翼太子有此具也。及秦而不然，使赵高傅胡亥而教之狱，所习者非斩、劓人，则夷人之三族也。〔劓，鱼器翻，割鼻也。〕胡亥今日即位而明日射人，〔射，而亦翻。〕忠谏者谓之诽谤，深计者谓之妖言，其视杀人若艾草菅然。〔艾，与刈同。师古曰：菅，茅也，音奸。〕岂惟胡亥之性恶哉？彼其所以道之者非其理故也。〔道，读曰导。〕鄙谚曰：『前车覆，后车诫。』秦世之所以亟绝者，其辙迹可见也；〔师古曰：亟，急也。车迹曰辙。〕然而不避，是后车又将覆也。天下之命，县于太子，〔县，读曰悬。〕太子之善，在于早谕教与选左右。〔师古曰：谕，晓告也。与，犹及也。〕夫心未滥而先谕教，则化易成也；〔易，以豉翻。〕开于道术智谊之指，则教之力也；若其服习积贯，则左右而已。夫胡、粤之人，生而同声，嗜欲不异；及其长而成俗，累数译而不能相通，〔译，传言也。夷狄与中国言语不同，故使通夷狄之言者译之，周礼象胥是也。长，知两翻。〕有虽死而不相为者，〔苏林曰：言其人不能易事相为处。〕则教习然也。臣故曰选左右、早谕教最急。夫教得而左右正，则太子正矣，太子正而天下定矣。书曰：『一人有庆，兆民赖之。』〔师古曰：周书吕刑之辞也。一人，天子也；言天子有善，则兆庶获其利。〕此时务也。
凡人之智，能见已然，不能见将然。夫礼者禁于将然之前〔师古曰：将然，谓欲有其事。〕而法者禁于已然之后，是故法之所为用易见而礼之所为生难知也。〔易，以豉翻。〕若夫庆赏以劝善，刑罚以惩恶，先王执此之政，坚如金石；行此之令，信如四时；据此之公，无私如天地；岂顾不用哉？然而曰礼云、礼云者，贵绝恶于未萌而起教于微眇，〔师古曰：眇，细小也。〕使民日迁善、远罪而不自知也。〔远，于愿翻。〕孔子曰：『听讼，吾犹人也；必也使毋讼乎。』〔师古曰：论语载孔子之言也。言使吾听讼与众人齐等，然能先以德义化之使无讼。〕为人主计者，莫如先审取舍，〔师古曰：取，所择用也；舍，所弃置也。舍，读曰舍；下同。〕取舍之极定于内而安危之萌应于外矣。〔师古曰：极，中也；萌，始生也。〕秦王之欲尊宗庙而安子孙，与汤、武同；然而汤、武广大其德行，六七百岁而弗失，秦王治天下十余岁则大败。〔治，直之翻。〕此亡他故矣，〔亡，古无字通；下同。〕汤、武之定取舍审而秦王之定取舍不审矣。夫天下，大器也；今人之置器，置诸安处则安、置诸危处则危。天下之情，与器无以异，在天子之所置之。汤、武置天下于仁、义、礼、乐，累子孙数十世，此天下所共闻也；秦王置天下于法令、刑罚，祸几及身，〔几，居依翻。〕子孙诛绝，此天下之所共见也；是非其明大验邪！人之言曰：『听言之道，必以其事观之，则言者莫敢妄言。』今或言礼谊之不如法令，教化之不如刑罚，人主胡不引殷、周、秦事以观之也！〔胡，何也。〕人主之尊譬如堂，群臣如陛，众庶如地。故陛九级上，廉远地，则堂高；〔远，于愿翻；下同。〕陛无级，廉近地，则堂卑。高者难攀，卑者易陵，〔师古曰：级，等也。廉，侧隅也。陵，乘也。〕理势然也。故古者圣王制为等列，内有公、卿、大夫、士，外有公、侯、伯、子、男，然后有官师、小吏，〔师古曰：官师，一官之长。〕延及庶人，等级分明而天子加焉，故其尊不可及也。
里谚曰：『欲投鼠而忌器。』此善谕也。鼠近于器，尚惮不投，恐伤其器，况于贵臣之近主乎！〔近，其靳翻。〕廉耻节礼以治君子，故有赐死而无戮辱。是以黥、劓之罪不及大夫，〔杜佑曰：刑不上大夫者，古之大夫有坐不廉污秽者，则曰簠簋不饰；淫乱男女无别者，则曰帷薄不修；罔上不忠者，则曰臣节未着；罢软不胜任者，则曰下官不职；干国之纪，则曰行事不请。此五者，大夫定罪之名矣，不忍斥然正以呼之。其在五刑之域者云云，如后谊所云。〕以其离主上不远也；〔离，力智翻。〕礼：不敢齿君之路马，蹴其刍者有罚，〔齿，谓审其齿岁也。蹴，蹋也。刍，马所食草。记曲礼：以足蹴路马刍有诛，齿路马有诛。蹴，千六翻。〕所以为主上豫远不敬也。今自王、侯、三公之贵，皆天子之所改容而礼之也，古天子之所谓伯父、伯舅也；〔师古曰：天子呼诸侯长者，同姓则曰伯父，异姓则曰伯舅。伯，长也。〕而令与众庶同黥、劓、髡、刖、笞、傌弃市之法，〔髡，苦昆翻。刖，音月，断足也。笞，丑之翻。傌，音骂。毛晃曰：戮辱也。〕然则堂不无陛呼！被戮辱者不泰迫呼！〔师古曰：迫天子也。〕廉耻不行，大臣无乃握重权、大官而有徒隶无耻之心呼！夫望夷之事，二世见当以重法者，〔如淳曰：决罪曰当。阎乐杀二世于望夷宫，本由秦制无忌上之风也。仲冯曰：赵高杀二世，盖又以法定其罪。〕投鼠而不忌器之习也。臣闻之：履虽鲜不加于枕，冠虽敝不以苴履。〔师古曰：苴者，履中之藉。苴，子余翻。〕夫尝已在贵宠之位，天子改容而礼貌之矣，〔师古曰：礼貌，谓加礼容而敬之也。〕吏民尝俯伏敬畏之矣；今而有过，帝令废之可也，退之可也，赐之死可也，灭之可也；若夫束缚之。系绁之，〔师古曰：绁，谓以长绳系之也。绁，先列翻。〕输之司寇，编之徒官，〔师古曰：司寇，主刑罚之官。编，次列也。徒官，谓刑徒输作于官者。〕司寇小吏詈骂而搒笞之，〔搒，音彭。〕殆非所以令众庶见也。夫卑贱者习知尊贵者之一旦吾亦乃可以加此也，〔苏林曰：知有一旦之刑。〕非所以尊尊、贵贵之化也。古者大臣有坐不廉而废者，不谓不廉，曰『簠簋不饰』；〔师古曰：簠簋，所以盛饭也；方曰簠，圆曰簋。埤雅曰：龟有灵德，伏匿而噎，善潜而不志于养，故古者簠簋皆为龟形于其上，而大臣以贪墨坐废者曰簠簋不饰。贾公彦曰：簠，内圆外方；簋，内方外圆；皆受斗二升。簠，音甫，又音扶。簋，音轨。〕坐污秽淫乱、男女无别者，不曰污秽，曰『帷薄不修』；坐罢软不胜任者，不谓罢软，曰『下官不职』。〔师古曰：罢，废于事也。软，弱也。罢，读曰疲。软，人兖翻。胜，音升。〕故贵大臣定有其罪矣，犹未斥然正以呼之也，尚迁就而为之讳也。故其在大谴、大何之域者，〔师古曰：谴，责也。何，问也。域，界局也。〕闻谴、何则白冠牦缨，〔郑氏曰：以毛作缨。白冠，丧服也。〕盘水加剑，造请室而请罪耳，〔应劭曰：请室，请罪之室。苏林曰：音洁清之清。胡公汉官：车驾出，有清室令在前先驱，此官有别狱也。如淳曰：水性平，若己有正罪，君以平法治之也。加剑，当以自刎也。或曰：杀牲以盘水取颈血，故示若此也。造，七到翻。〕上不执缚系引而行也。其有中罪者，闻命而自弛，上不使人颈盭而加也。〔师古曰：中罪，非大非小也。弛，废也；自废而死。苏林曰：不戾其颈而亲加刀锯。弛，式尔翻。盭，古戾字，音卢计翻。〕其有大罪者，闻命则北面再拜，跪而自裁，〔师古曰：裁，谓自刑杀也。〕上不使人捽抑而刑之也，〔师古曰：捽，持头发也。抑，按也。捽，才兀翻。〕曰：『子大夫自有过耳，吾遇子有礼矣。』〔服虔曰：子者，男子美号。〕遇之有礼，故群臣自憙；〔师古曰：憙，读曰喜，许吏翻。喜，好也；好为志气也。〕婴以廉耻，故人矜节行。〔师古曰：婴，加也。矜，尚也。行，下孟翻；下同。〕上设廉耻、礼义以遇其臣，而臣不以节行报其上者，则非人类也。故化成俗定，则为人臣者皆顾行而忘利，守节而伏义，故可以托不御之权，可以寄六尺之孤，〔言臣下矜尚节行，故可托以权柄，不须复加制御。应劭曰：六尺之孤，未能自立者也。〕此厉廉耻、行礼义之所致也，主上何丧焉！〔师古曰：丧，失也；言如此则于主上无所失。丧，息浪翻。〕此之不为而顾彼之久行，〔此，谓以礼义廉耻遇其臣；彼，谓戮辱贵臣。言不为此而反久行彼也。〕故曰可为长太息者此也。”
谊以绛侯前逮系狱，卒无事，〔卒，子恤翻。〕故以此讥上。上深纳其言，养臣下有节，是后大臣有罪，皆自杀，不受刑。〔汉人相传以大臣不对理陈冤为故事，多有闻命而引决者；然诣狱受刑者亦多有之，史特大概言之耳。〕
七年（戊辰，公元前一七三年）
①冬，十月，令列侯太夫人、〔如淳曰：列侯之妻称夫人；列侯死，子复为列侯，乃得称太夫人；子不为列侯，不得称也。〕夫人、诸侯王子及吏二千石无得擅征捕。
②夏，四月，赦天下。
③六月，癸酉，未央宫东阙罘罳灾。〔如淳曰：东阙与其两旁罘罳皆灾也。晋灼曰：东阙之罘罳独灾也。师古曰：罘罳，谓连阙曲阁也，以覆重刻垣墉处，其形罘罳然。一曰：屏也。崔豹古今注曰：罘罳，屏也。又云：罘者，复也；罳者，思也；臣朝君至屏外，复思所奏之事于其下。孔颖达曰：屏谓之树，今浮思也；释宫文。汉时谓屏为浮思，解者以为天子外屏；人臣至屏，俯伏思念其事，按匠人：城隅谓角浮思也。汉时东阙浮思灾，以此诸文参之，则浮思小楼也，故城隅、阙上皆有之。然则屏上亦为屋以覆屏墙，故称屏曰浮思。苏鹗演义曰：罘者，浮也；罳者，思也；谓织丝之文轻疏虚浮之貌，盖宫殿门阙有此物也。余谓苏鹗之说，有见于唐禁中之罘罳；唐太和甘露之变，宦者奉乘舆、决罘罳北出者也。此罘罳当以旧注为正。〕
④民有歌淮南王者曰：“一尺布，尚可缝；一斗粟，尚可舂；兄弟二人不相容！”帝闻而病之。〔臣瓒曰：一尺布可缝而共衣，一斗粟可舂而共食，况以天下之广，而兄弟不相容乎！〕
八年（己巳，公元前一七二年）
①夏，封淮南厉王子安等四人为列侯。〔淮南厉王长子安封阜陵侯，勃封安阳侯，赐封阳周侯，良封东城侯。〕贾谊知上必将复王之也，上疏谏曰：“淮南王之悖逆无道，〔悖，蒲内翻。〕天下孰不知其罪！陛下幸而赦迁之，自疾而死，天下孰以王死之不当！〔当，丁浪翻。〕今奉尊罪人之子，适足以负谤于天下耳。〔师古曰：言若尊王其子，则是淮南王无罪，汉枉杀之也。〕此人少壮，〔师古曰：少壮，犹言稍长大。少，诗沼翻。〕岂能忘其父哉！白公胜所为父报仇者，大父与叔父也。〔为，于伪翻。〕白公为乱，非欲取国代主；发忿快志，剡手以冲仇人之匈，固为俱靡而已。〔白公胜，楚平王之孙，太子建之子。建得罪于平王，出奔而死于郑，胜又奔吴；子胥以吴师入郢，胜盖预焉，是雠其大父也。及其还楚，杀子西、子期，是雠其叔父也。剡，式冉翻；利也。靡，武彼翻；师古曰：言与雠人俱毙。康曰：武皮切，碎也。〕淮南虽小，黥布尝用之矣，〔事见十二卷高祖十一年。〕汉存，特幸耳。〔师古曰：言汉之胜布得存，此直天幸耳。〕夫擅仇人足以危汉之资，于策不便。〔师古曰：言假四子以资权，则当危汉。〕予之众积之财，〔予，读曰与。〕此非有子胥、白公报于广都之中，即疑有剸诸、荆轲起于两柱之间，〔剸诸，吴人，为阖闾刺杀王僚。荆轲事见七卷始皇二十年。两柱之间，南面乡明，人君听政正坐之处。剸，音专。〕所谓假贼兵，为虎翼者也。〔应劭曰：周书云：无为虎傅翼，将飞入邑，择人而食之。〕愿陛下少留计！”〔少：诗沼翻。〕上弗听。
②有长星出于东方。〔文颖曰：孛、彗、长三星，其占略同，然其形象少异：孛星光芒短，其光四出，蓬蓬孛孛也；彗星，光芒参参如扫彗；长星，有一直，指或竟天，或三丈，二丈无常也。大法，彗、孛星多为除旧布新，长星多为兵革事。〕
九年（庚午，公元前一七一年）
①春，大旱。
十年（辛未，公元前一七零年）
①冬，上行幸甘泉。
②将军薄昭杀汉使者。帝不忍加诛，使公卿从之饮酒，欲令自引分，〔引分，犹言引决也。〕昭不肯；使群臣丧服往哭之，乃自杀。
臣光曰：李德裕以为：“汉文帝诛薄昭，断则明矣，〔断，丁乱翻；下同。〕于义则未安也。秦康送晋文，兴如存之感；〔诗小序曰：秦康公之母，晋献公之女。文公遭骊姬之难，未反而秦姬卒。穆公纳文公，康公时为太子，赠送文公于渭之阳；念母之不见也，我见舅氏，如母存焉。〕况太后尚存，唯一弟薄昭，断之不疑，非所以慰母氏之心也。”臣愚以为法者天下之公器，惟善持法者，亲疏如一，无所不行，则人莫敢有所恃而犯之也。夫薄昭虽素称长者，文帝不为置贤师傅而用之典兵；骄而犯上，至于杀汉使者，非有恃而然乎！若又从而赦之，则与成、哀之世何异哉！魏文帝尝称汉文帝之美，而不取其杀薄昭，曰：“舅后之家，但当养育以恩而不当假借以权，既触罪法，又不得不害。”讥文帝之始不防闲昭也，斯言得之矣。然则欲慰母心者，将慎之于始乎！
●卷第十五
【汉纪七】起玄黓涒滩，尽柔兆阉茂，凡十五年。
太宗孝文皇帝下
前十一年（壬申，公元前一六九年）
①冬，十一月，上行幸代；春，正月，自代还。
②夏，六月，梁怀王揖薨，〔挕受封事见十三卷二年。〕无子。贾谊复上疏曰：〔复，扶又翻。〕“陛下即不定制，如今之势，不过一传、再传，〔服虔曰：一、二传世也。〕诸侯犹且人恣而不制，〔言人人自恣而不可制也。〕豪植而大强，〔言其矜豪自植立，太过于强也。〕汉法不得行矣。陛下所以为藩捍及皇太子之所恃者，唯淮阳、代二国耳。〔淮阳王武、代王参，帝之子而太子之弟也，故云所恃唯此二国。〕代，北边匈奴，与强敌为邻，能自完则足矣；而淮阳之比大诸侯，廑如黑子之着面，〔廑，与仅同。师古曰：黑子，今所谓黡子也。着，则略翻；下北着同。〕适足以饵大国〔言国小如鱼饵，适足为所吞食。〕而不足以有所禁御。方今制在陛下；制国而令子适足以为饵，岂可谓工哉！臣之愚计，愿举淮南地以益淮阳，而为梁王立后，〔为，于伪翻。〕割淮阳北边二、三列城与东郡以益梁。不可者，可徙代王而都睢阳。〔睢阳故宋国，微子所封；班志属梁国。括地志：宋州宋城县，在州南二里外，城中本汉之睢阳县也。汉文帝封子武于大梁，以其地卑湿，徙睢阳，故改曰梁。睢，音虽。〕梁起于新郪而北着之河，〔班志，新郪县属汝南郡。应劭曰：秦为郪丘；汉兴，为新郪。师古曰：颍川县。郪，千移翻。〕淮阳包陈而南揵之江，〔陈，即谓古陈国之地也。晋灼曰：包，取也。如淳曰：揵，谓立封界也；或曰：揵，接也。师古曰：揵，巨偃翻。〕则大诸侯之有异心者破胆而不敢谋。梁足以捍齐、赵，淮阳足以禁吴、楚，陛下高枕，终无山东之忧矣，〔枕，职任翻。〕此二世之利也。〔如淳曰：从谊言，可二世安耳。师古曰：言帝身及太子嗣位之时。〕当今恬然，适遇诸侯之皆少；〔师古曰：恬，安也。少，谓年少。少，时照翻。〕数岁之后，陛下且见之矣。夫秦日夜苦心劳力以除六国之祸；今陛下力制天下，颐指如意，〔如淳曰：但动颐指麾，则所欲皆如意。仲冯曰：颐、指，两事。〕高拱以成六国之祸，难以言智。苟身无事，畜乱，宿祸，〔畜，读曰蓄。〕孰视而不定；〔孰，古熟字通。〕万年之后，传之老母、弱子，将使不宁，不可谓仁。”帝于是从谊计，徙淮阳王武为梁王，北界泰山，西至高阳，得大县四十余城。后岁余，贾谊亦死，死时年三十三矣。
③徙城阳王喜为淮南王。〔喜，城阳王章之子，齐悼惠王肥之孙。〕
④匈奴寇狄道。〔狄道县为陇西郡治所。师古曰：其地有狄种，故曰狄道。〕
时匈奴数为边患，〔数，所角翻。〕太子家令颍川鼌错上言兵事〔太子家令，属詹事。张晏曰：太子称家，故曰家令。臣瓒曰：茂陵中书：太子家令，秩八百石。颍川本韩国；秦置郡，汉因之。鼌，与朝同。风俗通：卫大夫史之后。姓谱：王子朝之后。错，仓故翻；音错杂之错者非。〕曰：“兵法曰：『有必胜之将，无必胜之民。』繇此观之，安边境，立功名，在于良将，不可不择也。〔将，即亮翻；下同。〕
臣又闻：用兵临战合刃之急者三：一曰得地形，二曰卒服习，三曰器用利。兵法，步兵、车骑、弓弩、长戟、矛铤、剑楯之地，〔师古曰：铤，铁杷短矛也。孔颖达曰：方言云：矛，吴、扬、江淮南、楚、五湖之间谓之铊，或谓之铤，或谓之鏦；其柄谓之矜。铊，音蛇。晋陈安执丈八蛇矛，盖蛇即方言之所谓铊也。鋋，上延翻。楯，食尹翻。〕各有所宜；不得其宜者，或十不当一。士不选练，卒不服习，起居不精，动静不集，趋利弗及，避难不毕，〔趋，七喻翻。难，乃旦翻。〕前击后解，与金鼓之指相失，〔师古曰：金，金钲。鼓，所以进众，金，所以止众。“指”，当作“音”。〕此不习勒卒之过也，百不当十。兵不完利，与空手同；甲不坚密，与袒裼同；〔应劭曰：袒裼，肉袒。裼，音锡。〕弩不可以及远，与短兵同；射不能中，与无矢同；中不能入，与无镞同；〔中，竹仲翻。师古曰：镞，矢锋也。镞，子木翻。〕此将不省兵之祸也，〔师古曰：省，视也，悉井翻。〕五不当一。故兵法曰：『器械不利，以其卒予敌也；卒不可用，以其将予敌也；将不知兵，以其主予敌也；君不择将，以其国予敌也；〔予，读曰与。〕四者，兵之至要也。』
臣又闻：小大异形，强弱异势，险易异备。〔师古曰：易，平势也。易，以豉翻；下同。〕夫卑身以事强，小国之形也；合小以攻大，敌国之形也；〔师古曰：彼我之力不能相胜，则须连结外援共制之也。〕以蛮夷攻蛮夷，中国之形也。〔师古曰：不烦华夏之兵，使其同类自相攻击也。〕今匈奴地形、技艺与中国异：上下山阪，出入溪涧，中国之马弗与也；〔弗与，犹言不如也。技，渠绮翻；下同。〕险道倾仄，〔仄，古侧字。〕且驰且射，中国之骑弗与也；风雨罢劳，〔罢，读曰疲。〕饥渴不困，中国之人弗与也；此匈奴之长技也。若夫平原、易地，轻车、突骑，则匈奴之众易桡乱也；〔师古曰：突骑，言其骁锐可用冲突敌人也。桡，搅也，音火高翻；其字从“手”。一曰：桡，曲也，弱也，音女教翻；其字从“木”。〕劲弩、长戟，射疏、及远，〔师古曰：疏，亦阔远也。仲冯曰：“长戟”恐误。或者劲弩如今九牛大弩，以枪为矢欤，故可射疏及远也；然戟有钩，又不可射。余谓文意各有所属；劲弩，所以射疏，长戟，所以及远也。〕则匈奴之弓弗能格也；坚甲、利刃，长短相杂，游弩往来，什伍俱前，〔师古曰：五人为伍，十人为什。〕则匈奴之兵弗能当也；材官驺发，矢道同的，〔如淳曰：驺，矢也。处平易之地，可以矢相射也。臣瓒曰：材官，骑射之官也。射者驺发，其用矢者同中一的，言其工妙也。师古曰：驺，矢之善者；春秋传作“菆”，其音同耳。材官，有材力者。驺发，发驺矢以射也。手工，矢善，故中则同的。的，谓所射之准臬也。驺，侧鸠翻。〕则匈奴之革笥、木荐弗能支也；〔孟康曰：革笥，以皮作如铠者被之。木荐，以木板作如楯。一曰：革笥，木荐之，以当人心也。师古曰：一说非也。笥，音息嗣翻。〕下马地斗，剑戟相接，去就相薄，〔薄，伯各翻；师古曰：迫也。〕则匈奴之足弗能给也；〔师古曰：给，谓相连及。〕此中国之长技也。以此观之：匈奴之长技三，中国之长技五；陛下又兴数十万之众以诛数万之匈奴，众寡之计，以一击十之术也。
虽然，兵，凶器，战，危事也；故以大为小，以强为弱，在俛仰之间耳。〔师古曰：言不知其术，则虽大必小，虽强必弱。俛，亦俯字。余谓俛，音免，亦通。〕夫以人之死争胜，跌而不振，〔服虔曰：蹉跌不可复起也。师古曰：跌，足失据也。跌，徒结翻。〕则悔之无及也；帝王之道，出于万全。今降胡、义渠、蛮夷之属来归谊者，其众数千，饮食、长技与匈奴同。〔章：甲十五行本“同”下有“可”字；乙十一行本同；孔本同；张校同。〕赐之坚甲、絮衣、劲弓、利矢，益以边郡之良骑，令明将能知其习俗、和辑其心者，〔师古曰：辑，与集同。〕以陛下之明约将之。即有险阻，以此当之；平地通道，则以轻车、材官制之；两军相为表里，各用其长技，衡加之以众，〔衡，与横同。〕此万全之术也。”
帝嘉之，赐错书，宠答焉。
错又上言曰：“臣闻秦起兵而攻胡、粤者，非以卫边地而救民死也，贪戾而欲广大也，故功未立而天下乱。且夫起兵而不知其势，战则为人禽，屯则卒积死。夫胡、貉之人，其性耐寒；扬、粤之人，其性耐暑。秦之戍卒不耐其水土，戍者死于边，输者偾于道。〔耐，乃代翻。服虔曰：偾，仆也，如淳曰：偾，音奋。〕秦民见行，如往弃市，因以谪发之，名曰『谪戍』；先发吏有谪及赘婿、贾人，后以尝有市籍者，又后以大父母、父母尝有市籍者，后入闾取其左。〔应劭曰：秦以谪发戍，先自吏有过至于大父母、父母尝有市籍者；曹辈尽，复入闾取其左者发之，未及取右而秦亡。孟康曰：秦时复除者居闾之左，后发役不供，复役之也。师古从应说。闾，里门也；居闾之左者，一切发之。〕发之不顺，行者愤怨，有万死之害而亡铢两之报，〔亡，古无字通。〕死事之后，不得一算之复，〔汉律：人出一算，算百二十钱。〕天下明知祸烈及己也；〔师古曰：猛火曰烈，取以喻耳。〕陈胜行戍，至于大泽，为天下先倡，〔事见七卷二世元年。〕天下从之如流水者，秦以威劫而行之之敝也。
胡人衣食之业，不着于地，〔着，直略翻。〕其势易以扰乱边境，〔易，以豉翻。〕往来转徙，时至时去；此胡人之生业，而中国之所以离南畮也。〔师古曰：南畮，所以耕种处也。离，力智翻。〕今胡人数转牧、行猎于塞下，〔数，所角翻。〕以候备塞之卒，卒少则入。陛下不救，则边民绝望而有降敌之心；救之，少发则不足，多发，远县才至，则胡又已去。〔师古曰：才，浅也，犹言仅至也；他皆类此。〕聚而不罢，为费甚大；罢之，则胡复入。〔复，扶又翻。〕如此连年，则中国贫苦而民不安矣。陛下幸忧边境，遣将吏发卒以治塞，甚大惠也。〔治，直之翻。〕然今〔章：甲十五行本“今”作“令”；孔本同。〕远方之卒守塞，一岁而更，〔岁更，见十三卷高后五年。更，工衡翻。〕不知胡人之能。不如选常居者家室田作，且以备之，以便为之高城深堑；〔因山川地形之便而为之城堑。〕要害之处，通川之道，调立城邑，毋下千家。〔师古曰：调，谓算度之也。摠计城邑之中，令有千家以上也。调，徒钓翻。〕先为室屋，具田器，乃募民，免罪，拜爵，〔谓有罪者免其罪，无罪者拜爵以劝其徙。〕复其家，〔谓民之欲往者，复除其家征役。复，方目翻。〕予冬夏衣、禀食，能自给而止。〔师古曰：初徙之时，县官且禀给其衣食，于后能自供赡乃止也。予，读曰与；下同。〕塞下之民，禄利不厚，不可使久居危难之地。〔难，乃旦翻。〕胡人入驱而能止其所驱者，以其半予之，〔孟康曰：谓胡入为寇，驱收中国，能夺得之者，以半予之。师古曰：孟说非也。言胡人入为寇，驱略汉人及畜产也。人能止得其所驱者，令其本主以半赏之。〕县官为赎。〔张晏曰：得汉人，官为赎也。师古曰：张说非也。此承上句之言，谓官为备价赎之耳。为，于伪翻；下同。〕其民如是，则邑里相救助，赴胡不避死。非以德上也，〔师古曰：言非以此事欲立德义于主上也。〕欲全亲戚而利其财也；此与东方之戍卒不习地势而心畏胡者功相万也。〔言其功万倍于东方之戍卒也。〕以陛下之时，徙民实边，使远方无屯戍之事；塞下之民，父子相保，无系虏之患；利施后世，名称圣明，其与秦之行怨民，相去远矣。”〔师古曰：行怨民，言发怨恨之民使行戍役也。〕
上从其言，募民徙塞下。
错复言：“陛下幸募民徙以实塞下，使屯戍之事益省，输将之费益寡，〔如淳曰：将，送也；或曰：资也。复，扶又翻。〕甚大惠也。下吏诚能称厚惠，〔称，尺证翻。〕奉明法，存恤所徙之老弱，善遇其壮士，和辑其心而勿侵刻，使先至者安乐而不思故乡，〔乐，音洛。〕则贫民相募〔章：甲十五行本“募”作“慕”；乙十一行本同；孔本同。〕而劝往矣。臣闻古之徙民者，相其阴阳之和，〔相，息亮翻。〕尝其水泉之味，然后营邑、立城，制里、割宅，先为筑室家，置器物焉，民至有所居，作有所用。此民所以轻去故乡而劝之新邑也。〔之，往也。〕为置医、巫以救疾病，以修祭祀，男女有昏，〔师古曰：昏，谓婚姻配合也。〕生死相恤，坟墓相从，种树畜长，〔师古曰：种树，谓桑、果之属。张晏曰：畜长，六畜也。贡父曰：所种、畜积、长茂。余谓畜长当从张说。畜，许六翻。长，知两翻。〕室屋完安。此所以使民乐其处而有长居之心也。〔乐，音洛。〕
臣又闻古之制边县以备敌也，使五家为伍，伍有长，〔长，知两翻。〕十长一里，里有假士，四里一连，连有假五百，十连一邑，邑有假候，〔服虔曰：假，音假借之假。五百，帅名也。师古曰：假，大也，工雅翻。仲冯曰：假，服说是。古者戍皆有期，代则不置。古曰假，谓其权设；犹假司马之类，亦非常置也。余谓五百，即后所谓伍伯也。贾公彦曰：伍伯者，汉制，五人为伍；伯，长也。沈约曰：旧说，古者君行师从，卿行旅从；旅者，五百人也，今诸官府至郡各置五百四，以象师从、旅从，依古义也。候，即军候也。〕皆择其邑之贤材有护、〔师古曰：有保护之能者也。〕习地形、知民心者；居则习民于射法，出则教民于应敌。故卒伍成于内，则军政定于外。服习以成，勿令迁徙，〔师古曰：各守其业也。〕幼则同游，长则共事。〔长，知两翻。〕夜战声相知，则足以相救；昼战目相见，则足以相识；驩爱之心，足以相死。如此而劝以厚赏，威以重罚，则前死不还踵矣。〔师古曰：还踵，回旋其足也。还，音旋。〕所徙之民非壮有材者，但费衣粮，不可用也；虽有材力，不得良吏，犹亡功也。〔亡，古无字通。〕
陛下绝匈奴不与和亲，臣窃意其冬来南也；〔师古曰：意，儗也。〕壹大治，则终身创矣。〔师古曰：创，惩艾也；初亮翻。〕欲立威者，始于折胶；〔苏林曰：秋气至，胶可折，弓弩可用；匈奴常以为候而出军。折，而设翻。〕来而不能困，使得气去，〔师古曰：使之得胜，逞志气而去。〕后未易服也。”〔易，以豉翻。〕
错为人陗直刻深，〔师古曰：陗，与峭同。陗，谓峻陗也；章笑翻。韦昭曰：岸高曰峭。臣瓒曰：陗，峻陗。〕以其辩得幸太子，太子家号曰“智囊”。〔师古曰：言其一身所有皆是智算，若囊橐之盛物也。〕
十二年（癸酉，公元前一六八年）
①冬，十二月，河决酸枣，东溃金堤、东郡；大兴卒塞之。〔班志，酸枣县属陈留郡。师古曰：金堤在东郡白马界，今滑州。括地志：金堤，一名千里堤，在白马县东五里。余据河堤自汴口以东，缘河积石为堰，通河古口，咸曰金堤。又水经注：濮阳县故城在河南，与卫县分水；城北十里有瓠河口，有金堤。塞，悉则翻。〕
②春，三月，除关，无用传。〔张晏曰：传，信也；若今过所也。如淳曰：两行书缯帛，分持其一，出入关，合之乃得过，谓之传也。李奇曰：传，棨也。师古曰：张说是也。古者或用棨，或用缯帛；棨者，刻木为合符也。康曰：传以木为之，长尺五，书符于上为信。传，张恋翻。〕
③鼌错言于上曰：“圣王在上而民不冻饥者，非能耕而食之，织而衣之也，为开其资财之道也。〔食，祥吏翻。衣，于既翻。为，于伪翻。〕故尧有九年之水，汤有七年之旱，而国亡捐瘠者，〔孟康曰：肉腐为瘠。捐，骨不埋者。或曰：捐，谓有饥相弃捐者；或谓贫乞者为捐。苏林曰：瘠，音渍。师古曰：瘠，瘦病也；言无相弃捐而瘦病者耳，不当音渍也；贫乞之释，尤疏僻焉。亡，古无字通。〕以畜积多而备先具也。今海内为一，土地人民之众不减汤、禹，加以无天灾数年之水旱，而畜积未及者，何也？地有遗利，民有余力；生谷之土未尽垦，山泽之利未尽出，游食之民未尽归农也。
夫寒之于衣，不待轻暖；〔师古曰：荀御风霜，不求美丽也。〕饥之于食，不待甘旨；〔师古曰：旨，美也。〕饥寒至身，不顾廉耻。人情，一日不再食则饥，终岁不制衣则寒。夫腹饥不得食，肤寒不得衣，虽慈父不能保其子，君安能以有其民哉！明主知其然也，故务民于农桑，薄赋敛，〔敛，力赡翻。〕广畜积，以实仓廪，备水旱，故民可得而有利也。民者，在上所以牧之；民之趋利，如水走下，四方无择也。〔趋，七喻翻。走，音奏。〕
夫珠、玉、金、银，饥不可食，寒不可衣；然而众贵之者，以上用之故也。其为物轻微易藏，〔易，以豉翻；下同。〕在于把握，可以周海内而无饥寒之患。〔师古曰：周，谓周遍而游行。〕此令臣轻背其主〔背，蒲妹翻。〕而民易去其乡，盗贼有所劝，亡逃者得轻资也。粟、米、布、帛，生于地，长于时，聚于力，非可一日成也；〔长，知两翻；下同。〕数石之重，中人弗胜，〔师古曰：中人者，处强弱之中也。胜，音升。〕不为奸邪所利，一日弗得而饥寒至。是故明君贵五谷而贱金玉。
今农夫五口之家，其服役者不下二人，〔师古曰：服，事也；服公事之役也。〕其能耕者不过百畮，百畮之收不过百石。春耕，夏耘，秋获，冬藏，伐薪樵，治官府，给繇役；〔治，直之翻。繇，与傜同；后以义推。〕春不得避风尘，夏不得避暑热，秋不得避阴雨，冬不得避寒冻，四时之间无日休息；又私自送往迎来、吊死问疾、养孤长幼在其中。勤苦如此，尚复被水旱之灾，〔复，扶又翻。被，皮义翻。〕急政暴赋，赋敛不时，朝令而暮改。〔敛，力赡翻。〕有者半贾而卖，〔师古曰：本直千钱，止得五百也。贾，读曰价。〕无者取倍称之息，〔如淳曰：取一偿二为倍称。师古曰：称，举也，今俗所谓举钱者也。余谓如说是。称，尺证翻。〕于是有卖田宅，鬻妻子〔章：甲十五行本“妻子”作“子孙”；乙十一行本同；退斋校同。〕以偿责者矣。而商贾，大者积贮倍息，小者坐列贩卖，〔师古曰：行卖曰商，坐贩曰贾。列，市列也，若今市中卖物行也。贾，音古。贮，丁吕翻。〕操其奇赢，日游都市，〔操，千高翻。师古曰：上所急求，则其价倍贵。〕故其男不耕耘，女不蚕织，衣必文采，食必粱肉；〔师古曰：粱，好粟也，即今之粱米。〕无农夫之苦，有仟伯之得。〔师古曰：仟，谓千钱；伯，谓百钱也。白，莫白翻，今俗犹谓百钱为一伯。〕因其富厚，交通王侯，力过吏势，以利相倾；千里游敖，冠盖相望，乘坚、策肥、履丝、曳缟、〔乘坚车，策肥马。师古曰：坚，谓好车也。缟，皓素也；缯之精白者也。〕此商人所以兼并农人，农人所以流亡者也。
方今之务，莫若使民务农而已矣。欲民务农，在于贵粟；贵粟之道，在于使民以粟为赏罚。今募天下入粟县官，得以拜爵，得以除罪。如此，富人有爵，农民有钱，粟有所渫。〔师古曰：渫，散也，先列翻。〕夫能入粟以受爵，皆有余者也；取于有余以供上用，则贫民之赋可损，〔师古曰：损，减也。〕所谓损有余，补不足，令出而民利者也。今令民有车骑马一匹者，复卒三人；〔如淳曰：复三卒之算钱也；或曰：除三夫不作甲卒也。师古曰：当为卒者，免其三人；不为卒者，复其钱。复，方目翻。〕车骑者，天下武备也，故为复卒。〔为，于伪翻。〕神农之教曰：『有石城十仞，〔应劭曰：仞，六尺五寸也。师古曰：此说非也；八尺曰仞，取人伸臂之一寻也。〕汤池百步，〔师古曰：池，城边池也、以沸汤为池，不可辄近，言严固之甚。〕带甲百万，而无粟，弗能守也。』以是观之，粟者，王者大用，政之本务。今民入粟受爵至五大夫以上，〔师古曰：五大夫，第九爵。〕乃复一人耳，此其与骑马之功相去远矣。爵者，上之所擅，〔师古曰：擅，专也。〕出于口而无穷；粟者，民之所种，生于地而不乏。夫得高爵与免罪，人之所甚欲也；使天下人入粟于边以受爵、免罪，不过三岁，塞下之粟必多矣。”
帝从之，令民入粟于边，拜爵各以多少级数为差。〔时令入粟六百石爵上造，稍增至四千石为五大夫，万二千石为大庶长。〕
错复奏言：“陛下幸使天下入粟塞下以拜爵，甚大惠也。〔复，扶又翻；下同。〕窃恐塞卒之食不足用，大渫天下粟。边食足以支五岁，可令入粟郡县矣；〔师古曰：入诸郡县以备凶灾也。〕郡县足支一岁以上，可时赦，勿收农民租。如此，德泽加于万民，民愈勤农，大富乐矣。”〔乐，音洛。〕
上复从其言，诏曰：“道民之路，在于务本。〔道，读曰导。〕朕亲率天下农，十年于今，而野不加辟，〔师古曰：辟，读曰辟，开也。〕岁一不登，民有饥色；〔师古曰：登，成也；言五谷一岁不成则众庶饥馁，是无蓄积故也。〕是从事焉尚寡〔师古曰：从事，谓从农事也。〕而吏未加务。吾诏书数下，岁劝民种树而功未兴，是吏奉吾诏不勤而劝民不明也。且吾农民甚苦而吏莫之省，将何以劝焉！〔数，所角翻。省，悉井翻。〕其赐农民今年租税之半。”
十三年（甲戌，公元前一六七年）
1春，二月，甲寅，诏曰：“朕亲率天下农耕以供粢盛，〔稷曰明粢，在器曰盛。盛，时征翻。〕皇后亲桑以供祭服；其具礼仪！”
2初，秦时祝官有秘祝，〔应劭曰：秘祝之官，移过于下，国家讳之，故曰秘也。〕即有灾祥，辄移过于下。夏，诏曰：“盖闻天道，祸自怨起而福繇德兴，百官之非，宜由朕躬。今秘祝之官移过于下，以彰吾之不德，朕甚弗取。其除之！”
3齐太仓令淳于意有罪，〔太仓令，齐王国官也。姓谱：淳于出于姜姓，州公之后。〕当刑，诏狱逮系长安。〔师古曰：逮，及也；辞之所及，则追捕之，故谓之逮。一曰：逮者，在道将送，防御不绝，若今之传送囚。〕其少女缇萦上书曰：〔师古曰：缇，他弟翻；索隐音啼。萦，于营翻。〕“妾父为吏，齐中皆称其廉平；今坐法当刑。妾伤夫死者不可复生，刑者不可复属，〔夫，音扶。复，扶又翻；下同。师古曰：属，联也，之欲翻。〕虽后欲改过自新，其道无繇也。〔繇，古由字通用。〕妾愿没入为官婢，〔汉制：永巷令典官婢。〕以赎父刑罪，使得自新。”
天子怜悲其意，五月，诏曰：“诗曰：『恺弟君子，民之父母。』〔师古曰：大雅泂酌之诗也。言君子有和乐简易之德，则其下尊之如父，亲之如母也。〕今人有过，教未施而刑已加焉，或欲改行为善而道无繇至，朕甚怜之！夫刑至断支体，刻肌肤，终身不息，〔行，下孟翻。断，端管翻。师古曰：息，生也。〕何其刑之痛而不德也！岂为民父母之意哉！其除肉刑，有以易之；及令罪人各以轻重，不亡逃，有年而免。〔孟康曰：其不亡逃者，满其年数，得免为庶人。〕具为令！”〔师古曰：使更为条例。〕
丞相张苍、御史大夫冯敬奏请定律曰：“诸当髡者为城旦、舂；〔髡，鬄也，谓去其发及其耏鬓。应劭曰：城旦者，旦起行治城；舂者，妇人不豫外傜，但舂作米：皆四岁刑也。〕当黥髡者钳为〔章：乙十一行本作“当黥者髡钳为”。〕城旦、舂；〔钳者，以铁束其颈。〕当劓者笞三百；当斩左止者笞五百；当斩右止及杀人先自告及吏坐受赇、枉法、守县官财物而即盗之、已论而复有笞罪者皆弃市。〔师古曰：止，足也；当斩右足者，以其罪次重，故从弃市也。杀人先自告，谓杀人先自首得免罪者也。吏受赇枉法，谓受赂而曲公法者也。守县官财物而即盗之，即今律所谓主守自盗者也。杀人害重、受赇、盗物赃污之身，故此三罪已被论而又犯笞，亦皆弃市。〕罪人狱已决为城旦、舂者，各有岁数以免。”〔城旦、舂满三岁为鬼薪、白粲，鬼薪、白粲一岁为隶臣妾，隶臣妾一岁免为庶人；隶臣妾满二岁为司寇，司寇一岁及作如司寇二岁皆免为庶人。〕制曰：“可。”
④六月，诏曰：“农，天下之本，务莫大焉。今勤身从事而有租税之赋，是为本末者无以异也，〔李奇曰：本，农也；末，贾也。言农与贾俱出租无异也，故除田租。〕其于劝农之道未备。其除田之租税！”
十四年（乙亥，公元前一六六年）
①冬，匈奴老上单于十四万骑入朝那、萧关，〔班志，朝那县属安定郡。应劭曰：史记，故戎那邑也。萧关在朝那界，唐属原州之境，后置萧关县，为武州治所。史记正义曰：萧关，今古陇山关，在原州平凉县界。〕杀北地都尉昂，〔徐广曰：昂，姓段。师古曰：非也，姓孙。昂，五郎翻。〕虏人民畜产甚多；遂至彭阳，使奇兵入烧回中宫，侯骑至雍、甘泉。〔班志，彭阳县属安定郡。师古曰：即今彭原县。括地志：彭阳县故城，在今泾州临泾县东二十里彭原。宁州雍县，班志属扶风。骑，奇寄翻；下同。〕帝以中尉周舍、郎中令张武为将军，发车千乘、〔乘，绳证翻。〕骑卒十万军长安旁，以备胡寇；而拜昌侯卢卿为上郡将军，宁侯魏遫为北地将军，隆虑侯周为陇西将军，屯三郡。〔昌侯“卢卿”，功臣表作“旅卿”，古字借用也。姓谱：姜姓之后封于卢，以国为氏，与宁侯、隆虑侯皆高祖功臣。昌侯国属琅邪郡。宁侯国在河内修武县界。隆虑侯国亦属河内郡。三人分屯三郡，故各以郡为将军号。遫，古速字。〕上亲劳军，勒兵，申教令，赐吏卒，自欲征匈奴。群臣谏，不听；皇太后固要，上乃止。〔劳，力到翻。文颖曰：要，劫也，哀痛祝誓之言。余谓固要，力止也。要，读曰邀。康力笑翻，非也。〕于是以东阳侯张相如为大将军，成侯董赤、〔成侯董赤，高帝力臣董渫之子。成侯国属涿郡。赤，史记正义音赫。〕内史栾布皆为将军，击匈奴。单于留塞内月余，乃去。汉逐出塞即还，不能有所杀。
②上辇过郎署，问郎署长冯唐曰：〔署，郎舍也。长，知两翻。〕“父家何在？”对曰：“臣大父赵人，父徙代。”上曰：“吾居代时，吾尚食监高祛〔尚食监，主膳食之官。祛，音区。〕数为我言赵将李齐之贤，战于巨鹿下。〔当是秦将王离围巨鹿时。数，所角翻。为，于伪翻。〕今吾每饭意未尝不在巨鹿也。〔每食时，念高祛所言，其心未尝不在巨鹿。〕父知之乎？”唐对曰：“尚不如廉颇、李牧之为将也。”上搏髀曰：〔搏，拊也。左传曰：搏膺而踊。髀，音陛。〕“嗟乎，吾独不得廉颇、李牧为将！吾岂忧匈奴哉！”唐曰：“陛下虽得廉颇、李牧，弗能用也。”
上怒，起，入禁中，良久，召唐，让曰：“公柰何众辱我，独无间处乎！”〔师古曰：何不于隙间之处而言。〕唐谢曰：“鄙人不知忌讳。”上方以胡寇为意，乃卒复问唐曰：〔卒，子恤翻。〕“公何以知吾不能用廉颇、李牧也？”唐对曰：“臣闻上古王者之遣将也，跪而推毂，曰：『阃以内者，寡人制之：阃以外者，将军制之。』〔推，吐雷翻。阃，苦本翻，门橛也。〕军功爵赏皆决于外，归而奏之，此非虚言也。臣大父言：李牧为赵将，居边，军市之租，〔索隐曰：军中立市，市有税；税即租也。〕皆自用飨士；赏赐决于外，不从中覆也。〔师古曰：覆，谓覆白之也。一说，不从中覆校其所用之数，亦通。〕委任而责成功，故李牧乃得尽其智能；选车千三百乘，〔乘，绳证翻。〕彀骑万三千，百金之士十万，〔弓弩引满为彀；谓骑兵能射者。服虔曰：良士直百金。晋灼曰：百金，喻贵重也。彀，古候翻。骑，奇寄翻。〕是以北逐单于，破东胡，灭澹林，〔澹林，即襜褴。澹，丁甘翻。〕西抑强秦，南支韩、魏；当是之时，赵几霸。〔几，居依翻。〕其后会赵王迁立，用郭开谗，卒诛李牧，〔事见六卷始皇十八年。卒，子恤翻。〕令颜聚代之；是以兵破士北，为秦所禽灭。今臣窃闻魏尚为云中守，〔守，式又翻。〕其军市租尽以飨士卒，私养钱〔服虔曰：私廪假钱。索隐曰：按汉市肆租税之入为私奉养。服虔曰：私廪假钱是也。或云：官所别给也。余谓当从汉书以私养钱属下句。〕五日一椎牛，自飨宾客、军吏、舍人，是以匈奴远避，不近云中之塞。〔近，其靳翻。〕虏曾一入，尚率车骑击之，所杀甚众。夫士卒尽家人子，〔师古曰：家人子，谓庶人家之子也。〕起田中从军，安知尺籍、伍符！〔李奇曰：尸籍，所以书军令；伍符，军士伍伍相保之符信也。如淳曰：汉军法曰：吏卒斩首，以尺籍书下县移郡；令人故行不行，夺劳二岁。伍符，亦什五之符要节度也。或曰：以尺简书，故曰尺籍也。索隐曰：按尺籍者，谓书其斩首之功于一尺之板。伍符者，令军人伍伍相保，不容奸诈也。〕终日力战，斩首捕虏，上功幕府，〔上，时掌翻。〕一言不相应，〔索隐曰：应，一陵翻，谓数不同也。余谓相应之应，当从去声。〕文吏以法绳之，其赏不行；而吏奉法必用。臣愚以为陛下赏太轻，罚太重。且云中守魏尚坐上功首虏差六级，陛下下之吏，削其爵，罚作之。〔苏林曰：一岁刑为罚作。下之，遐嫁翻。〕由此言之，陛下虽得廉颇、李牧，弗能用也！”上说。〔说，应曰悦。〕是日，令唐持节赦魏尚，复以为云中守，而拜唐为车骑都尉。〔详考班表：汉无车骑都尉官。时使唐主中尉及郡国车士。〕
③春，诏广增诸祀坛场、圭币，〔师古曰：筑土为坛、除土为场；圭币，所以荐神。〕且曰：“吾闻祠官祝厘，〔如淳曰：厘，福也。师古曰：“厘”，本作“禧”，假借用耳；音禧。祝，职救翻。〕皆归福于朕躬，不为百姓，〔为，于伪翻。〕朕甚愧之。夫以朕之不德，而专飨独美其福，百姓不与焉，是重吾不德也。〔与，读曰预。师古曰：重，直用翻。〕其令祠官致敬，无有所祈！”
④是岁，河间文王辟强薨。
⑤初，丞相张苍以为汉得水德，鲁人公孙臣以为汉当土德，其应，黄龙见；苍以为非，〔章：甲十五行本“非”下有“是”字；乙十一行本同；孔本同。〕罢之。〔公孙臣上书曰：“始，秦得水德；推终始传，汉当土德。土德之应，黄龙见；宜改正朔，服色尚黄。”张苍以为：“汉乃水德，河决金堤，其符也。公孙臣言非是，罢之。”见，贤遍翻。〕
十五年（丙子，公元前一六五年）
①春，黄龙见成纪。〔班志，成纪县属天水郡，庖牺所生处。见，贤遍翻。〕帝召公孙臣，拜为博士，与诸生申明土德，草改历、服色事。〔师古曰：草，谓创造之。〕张苍由此自绌。
②夏，四月，上始幸雍，郊见五帝，〔秦立白帝、赤帝、黄帝、青帝畤于雍，汉高帝又立黑帝畤，故雍有五帝畤。雍，于用翻。见，贤遍翻。〕赦天下。
③九月，诏诸侯王、公卿、郡守举贤良、能直言极谏者，〔守、式又翻。〕上亲策之。太子家令错对策高第，擢为中大夫。错又上言宜削诸侯及法令可更定者，〔更，工衡翻。〕书凡三十篇。上虽不尽听，然奇其材。
④是岁，齐文王则、河间哀王福皆薨，无子，国除。〔齐王则，哀王襄之子，悼惠王肥之孙。河间王福，辟强之子。赵幽王子遂之孙。〕
⑤赵人新垣平以望气见上，言长安东北有神，气成五采。于是作渭阳五帝庙。〔韦昭曰：在渭城。师古曰：郊祀志云：在长安东北，非渭城也；韦说谬矣。余据水北为阳，长安在渭南，渭城在渭北，五帝庙或在渭城界，韦说未可非也。括地志：渭阳五帝庙，在雍州咸阳县东三十里。〕
十六年（丁丑，公元前一六四年）
①夏，四月，上郊祀五帝于渭阳五帝庙。于是贵新垣平至上大夫，〔周官有上大夫。汉官有太中大夫、中大夫、谏大夫；爵十九级，有大夫、五大夫，而上大夫不见于表。〕赐累千金；而使博士、诸生刺六经中作王制，〔师古曰：刺，采取也；七赐翻。即今礼记王制篇是也。〕谋议巡狩、封禅事，又于长门道北立五帝坛。〔如淳曰：长门，亭名，在长安城东南。括地志：长门故亭，在雍州万年县东北苑中。〕
②徙淮南王喜复为城阳王。又分齐为六国；丙寅，立齐悼惠王子在者六人：杨虚侯将闾为齐王，安都侯志为济北王，武成侯贤为菑川王，白石侯雄渠为胶东王，平昌侯昂为胶西王，仂侯辟光为济南王。淮南厉王子在者三人：阜陵侯安为淮南王，安阳侯勃为衡山王，阳周侯赐为庐江王。〔十一年，徙城阳王喜王淮南，今复其旧；将复以淮南地分王厉王三子安、勃、赐也。杨虚，据水经，河水过杨虚县；注引地理志曰：杨虚，平原之隶县也，城在高唐之西南；而班志无此县，不知郦道元所谓志者何志也。史记正义曰：安都故城，在瀛州高阳县西南三十九里。济北王，都卢。“武成”，史记作“武城”。索隐曰：武城县属平原。正义曰：贝州县。菑川王，都剧。班志，金城郡有白石县。正义曰：白石故城，在德州安德县北二十里。胶东王，都即墨。班志，平昌，侯国，属平原郡。胶西王，都高苑。仂，侯国，属平原郡。济南王，都东平陵。阜陵县属九江郡。淮南王，都寿春。安阳属汝南郡。衡山王，都六。阳周县属上郡。庐江王，都江南。济，子礼翻。仂，音力。〕
③秋，九月，新垣平使人持玉杯上书阙下献之。平言上曰：“阙下有宝玉气来者。”已，视之，果有献玉杯者，刻曰“人主延寿”。平又言：“臣候日再中。”居顷之，日却，复中。于是始更以十七年为元年，〔复，扶又翻。〕令天下大酺。〔汉律：三人无故群饮，罚金四两。今诏横赐得会聚饮食。师古曰：酺，布也；言王德布于天下而合聚饮食为酺。周礼族师：春秋祭酺。注：酺者，为人烖害之神也。有马酺，有蝝螟之酺与人鬼之酺，亦为坛位如云禜。族长无饮酒之礼，因祭酺而与其民以长幼相献酬焉。正义曰：古者祭酺，聚钱饮酒，故后世听民聚饮，皆谓之酺。汉书，每有嘉庆，令民大酺，是其事也。彼注云因祭酺而与其民长幼相酬，郑注所谓祭酺，合醵也。酺，音蒲。〕平言曰：“周鼎亡在泗水中。今河决，通于泗，臣望东北汾阴直有金宝气，〔班志，汾阴县属河东郡。师古曰：直，谓正当分阴也。宋白曰：蒲州宝鼎县，古纶氏地，夏少康所邑也。汾水南流过县，汉置汾阴县，今县北九十里汾阴故城是也。〕意周鼎其出乎！兆见，不迎则不至。”于是上使使治庙汾阴，南临河，欲祠出周鼎。〔见，贤遍翻。〕
后元年（戊寅，公元前一六三年）
①冬，十月，人有上书告新垣平“所言皆诈也”；下吏治，诛夷平。〔师古曰：夷者，平也；谓尽平除其家室、宗族。下，遐嫁翻。〕是后，上亦怠于改正、服、鬼神之事，〔师古曰：正，正朔也；服，服色在。正，之成翻。〕而渭阳、长门五帝，使祠官领，以时致礼，不往焉。
②春，三月，孝惠皇后张氏薨。〔孝惠皇后，张敖之女；诸吕之诛，徙居北宫。张晏曰：后党于吕氏，故不曰崩。〕
③诏曰：“间者数年不登，又有水旱、疾疫之灾，朕甚忧之。愚而不明，未达其咎：意者朕之政有所失而行有过与？〔与，与欤同；下同。〕乃天道有不顺，地利或不得，人事多失和，鬼神废不享与？何以致此？将百官之奉养或废，无用之事或多与？何其民食之寡乏也？夫度田非益寡〔师古曰：度，谓量计之。度，徒各翻。〕而计民未加益，以口量地，〔量，音良。〕其于古犹有余；而食之甚不足者，其咎安在？无乃百姓之从事于末以害农者蕃，〔师古曰：蕃，多也，扶元翻。〕为酒醪以靡谷者多，〔师古曰：醪，汁滓酒也。靡，散也。醪，来高翻。靡，音糜。〕六畜之食焉者众与？〔六畜，马、牛、羊、犬、豕、鸡。畜、许救翻。〕细大之义，吾未得其中，〔师古曰：中，竹仲翻。〕其与丞相、列侯、吏二千石、博士议之；有可以佐百姓者，率意远思，无有所隐！”
二年（己卯，公元前一六二年）
①夏，上行幸雍棫阳宫。〔黄图曰：棫阳宫，秦昭王所起。括地志：在岐州扶风县东北。棫，音域。〕
②六月，代孝王参薨。〔参，前二年封于太原，三年徙代。〕
③匈奴连岁入边，杀略人民、畜产甚多；云中、辽东最甚，〔辽东，战国时燕之东北境，秦置郡。〕郡万余人。上患之，乃使使遗匈奴书。〔遗，于季翻。〕单于亦使当户报谢，〔匈奴官自左、右贤王至左、右大当户，凡二十四长。〕复与匈奴和亲。
④八月，戊戌，丞相张苍免。帝以皇后弟窦广国贤、有行，欲相之，〔相，息亮翻、行，下孟翻。〕曰：“恐天下以吾私广国，久念不可。”而高帝时大臣，余见无可者。谓高帝大臣薨逝之余，其见存之臣无可相者。〔见，贤遍翻。〕御史大夫梁国申屠嘉，〔庄子有申徒狄，夏之贤人也。一曰：申徒，楚官号。姓谱：申侯之后，支子居安定屠原，因为申屠氏。〕故以材官蹶张从高帝，〔梁国本秦砀郡，汉为梁国。如淳曰：材官之多力者，能脚踢强弩张之，故曰蹶张。律有蹶张士。师古曰：今之弩，以手张者为擘张，以足蹋者为蹶张。蹶，音厥。〕封关内侯；庚午，以嘉为丞相，封故安侯。〔班志：故安县属涿郡。括地志：今易州界武阳城中东南隅故城是也。〕嘉为人廉直，门不受私谒。是时，太中大夫邓通方爱幸，赏赐累巨万；帝尝燕饮通家，其宠幸无比。嘉尝入朝，而通居上旁，有怠慢之礼。嘉奏事毕，因言曰：“陛下幸爱群臣，则富贵之；至于朝廷之礼，不可以不肃。”〔师古曰：肃，敬也。〕上曰：“君勿言，吾私之。”〔师古曰：言欲私告戒之。〕罢朝，坐府中，〔风俗通：府，聚也，公、卿、牧、守道德之所聚也；又舍也。〕嘉为檄召通诣丞相府，〔师古曰：檄，木书也，长二尺。〕不来，且斩通。通恐，入言上；上曰：“汝第往，吾令使人召若。”通诣丞相府，〔章：乙十一行本无“府”字；孔本同。〕免冠、徒跣，顿首谢嘉。嘉坐自如，弗为礼，责曰：“夫朝廷者，高帝之朝廷也。通小臣，戏殿上，大不敬，当斩。吏！今行斩之！”〔如淳曰：嘉语其吏曰：“今便行斩之”。〕通顿首，首尽出血，不解。上度丞相已困通，〔度，徒洛翻。〕使使持节召通而谢丞相：“此吾弄臣，君释之！”邓通既至，为上泣曰：“丞相几杀臣！”〔为，于伪翻。几，居希翻。〕
三年（庚辰，公元前一六一年）
①春，二月，上行幸代。
②是岁，匈奴老上单于死，子军臣单于立。
四年（辛巳，公元前一六零年）
①夏，四月，丙寅晦，日有食之。〔月末为晦。天文书，晦则日月相沓，月在日后，则光体伏矣。〕
②五月，赦天下。
③上行幸雍。
五年（壬午，公元前一五九年）
①春，正月，上行幸陇西；三月，行幸雍；秋，七月，行幸代
六年（癸未，公元前一五八年）
①冬，匈奴三万骑入上郡，三万骑入云中，所杀略甚众，烽火通于甘泉、长安。〔文颖曰：边方备胡寇作高土，橹上作桔槔，桔槔头兜零，以薪草置其中，常低之。有寇，即燃火举之以相告，曰烽。又多积薪，寇至即燃之，以望其烟，曰燧。〕以中大夫令免为车骑将军，屯飞狐；〔师古曰：中大夫，官名；其人姓令名免耳。此诸将军下至徐厉皆书姓，而徐广以为中大夫令是官名，此说非也。据百官表：景帝初改卫尉为中大夫令，文帝时无此官；而中大夫是郎中令属官，秩比二千石。索隐曰：据风俗通：令姓，楚令尹子文之后。虞世南曰：中大夫令是史家追书耳。〕故楚相苏意为将军，屯句注；〔句，音钩。〕将军张武屯北地；〔秦灭义渠，置北地郡。〕河内太守周亚夫为将军，次细柳；〔项羽以河内郡为殷国；高帝灭殷，复置河内郡。服虔曰：细柳在长安西北。如淳曰：长安细柳仓在渭北，近石徼。张揖曰：在昆明池南，今有柳市是也。臣瓒曰：一宿曰宿，再宿曰信，过信为次。师古曰：匈奴传云：置三将军，军长安西细柳、渭北棘门、霸上，此则细柳不在渭北，揖说是也。索隐曰：按三辅故事：细柳在直城门外阿房宫西北维。旧唐书：肃宗母元献杨后葬细柳原。〕宗正刘礼为将军，次霸上；祝兹侯徐厉为将军，次棘门；〔宗正，秦官，掌亲属；汉因之。徐厉，高祖功臣，吕后四年封祝兹侯。史记表作“松滋”。班志，松滋县属庐江郡。孟康曰：棘门在长安北，秦时宫门也。如淳曰：棘门在横门外。横门，长安城北出西头第一门。〕以备胡。上自劳军，至霸上及棘门军，直驰入，将以下骑送迎。〔劳，力到翻。将，即亮翻；下其将同。骑，奇寄翻。〕已而之细柳军，〔之，往也。〕军士吏被甲，锐兵刃，彀弓弩持满，〔被，皮义翻。彀，古候翻。〕天子先驱至，不得入。先驱曰：〔师古曰：先驱导驾，若今之武候队矣。〕“天子且至！”军门都尉曰：“将军令曰：『军中闻将军令，不闻天子之诏。』”居无何，上至，又不得入。于是上乃使使持节诏将军：“吾欲入营劳军。”亚夫乃传言“开壁门。”壁门士请车骑曰：“将军约：军中不得驰驱。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”〔礼：介者不拜。见，贤遍翻。〕天子为动，改容，式车，〔为，于伪翻。〕使人称谢：“皇帝敬劳将军。”成礼而去。既出军门，群臣皆惊。上曰：“嗟乎，此真将军矣！曩者霸上、棘门军若儿戏耳，其将固可袭而虏也。至于亚夫，可得而犯耶！”称善者久之。月余，汉兵至边，匈奴亦远塞，〔远，于愿翻。〕汉兵亦罢。乃拜周亚夫为中尉。〔为以亚夫属太子张本。〕
</div>
    <div class="pagination">
<a href="资治通鉴注_page14.html">上一页</a><span>...</span><a href="资治通鉴注_page10.html">10</a><a href="资治通鉴注_page11.html">11</a><a href="资治通鉴注_page12.html">12</a><a href="资治通鉴注_page13.html">13</a><a href="资治通鉴注_page14.html">14</a><span class="current-page">15</span><a href="资治通鉴注_page16.html">16</a><a href="资治通鉴注_page17.html">17</a><a href="资治通鉴注_page18.html">18</a><a href="资治通鉴注_page19.html">19</a><a href="资治通鉴注_page20.html">20</a><span>...</span><a href="资治通鉴注_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
