<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 146 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 146 页/共 306 页</h1>
    <div class="content">　　诏削仇士良官爵籍没家赀
　　宦官有发士良宿恶于其家得兵仗数千故有是命
　　秋七月以杜悰同平章事
　　上闻扬州倡女善为酒令敕监军选而献之监军请节度使杜悰不从监军怒表其状左右因请敕悰同选上曰敕藩方选倡女入宫岂圣天子所为杜悰得大臣体朕甚愧之遽敕勿选召悰入相劳之曰卿不从监军之言朕知卿致君之心今相卿如得一魏征矣【悰既相李绅罢为淮南节度使】
　　八月邢洺磁三州降郭谊斩刘稹以降
　　稹少年懦弱押牙王恊兵马使李士贵用事専聚货财府库充溢而将士有功无赏由是人心离怨邢州将裴问请降于王元逵洺州守将王钊磁州守将安玉请降于何宏敬李徳裕曰昭义根本尽在山东三州降则上党不日有变矣上曰郭谊必枭刘稹以自赎徳裕曰诚如圣料上曰于今所宜先处者何事徳裕曰万一镇魏请占三州朝廷难于可否请以给事中卢宏止【字子彊蒲州人】为三州留后上从之并诏卢钧乗驿赴镇【钧先领昭义节度】潞人闻三州降大惧郭谊与王协谋使人説稹以兵授谊束身归朝稹许之谊遂杀稹灭其族函首遣使奉表降于王宰宰以状闻宰相入贺上曰郭谊宜如何处之徳裕对曰刘稹騃孺子耳阻兵拒命皆谊为之谋主及势孤力屈又卖稹以求赏此而不诛何以惩恶宜及诸军在境并谊等诛之上曰朕意亦以为然乃诏石雄将七千人入潞州以应謡言【事见前】昭义五州给复一年诸道将士等级加赏雄至潞州尽执谊等送京师皆斩之【卢钧素寛厚爱人及是赴镇散卒归之者皆厚抚之人情大洽昭义遂安】
　　加李徳裕太尉赐爵卫国公
　　加李徳裕太尉卫国公徳裕辞上曰恨无官赏卿耳初徳裕以比年将帅出征屡败其有三一者诏令下军前者日有三四宰相多不预闻二者监军各以意见指挥军事将帅不得専进退三者每军各有宦者为监使悉选军中骁勇数百为牙队其在陈战鬬者皆怯弱之士每战视事势小却輙引旗先走陈从而溃徳裕乃与枢宻使杨钦义刘行深议约敕监军不得预军政每兵千人聼取十人自卫有功随例霑赏二枢宻皆以为然白上行之自御回鹘至泽潞罢兵皆守此制自非中书所草诏更无他诏自中出者号令既简将帅得以施其谋畧故所向有功元和后数用兵宰相或不休沐或继火乃得罢徳裕从容裁决率午漏下还第休沐輙如令沛然若无事时【河北三镇毎遣使者至京师徳裕常面谕之曰河北兵力虽彊不能自立湏借朝廷官爵威命以安军情归语汝使与其使大将邀敕使以求官爵何如自奋忠义立功立事结知明主乎由是三镇不敢有异志】
　　冬十一月贬牛僧孺为循州长史流李宗闵于封州【注见前】
　　李徳裕言于上曰刘从諌据上党十年太和中入朝僧孺宗闵执政不留之加宰相纵去以成今日之患又使昭义孔目官郑庆言从諌每得二人书疏皆自焚毁河南少尹李述与徳裕书言僧孺闻稹破失声叹恨徳裕奏之上大怒贬僧孺等【初甘露之变李训王涯贾餗等子弟数人皆归从谏至是皆为郭谊所杀徳裕复下诏称逆贼涯餗已就昭义诛其子孙识者非之】
　　【乙丑】五年羣臣上尊号
　　李徳裕等请上尊号上不受凡五上表乃许
　　义安太后王氏【敬宗母】崩【谥恭僖光陵东园】
　　夏五月以李回同平章事
　　杜悰崔罢回以户部侍郎同平章事判户部如故
　　册黠戞斯为英武诚明可汗
　　诏以陜虢观察使李拭充册使【拭未行防帝崩事遂寝大中初复遣使册之】
　　秋七月丙午朔日食
　　诏毁天下佛寺僧尼并勒归俗
　　上恶僧尼耗蠧天下欲去之道士赵归真等复劝之乃先毁山野招提【有常住之寺】兰若【释氏静室】至是敕上都东都各留二寺每寺留僧三十人天下节镇各留一寺寺分三等留僧有差余僧及尼并勒归俗寺皆立期毁撒仍遣御史分道督之财货田产并没入官寺材以葺公廨驿舍铜像钟磬以铸钱凡天下所毁寺四千六百余区招提兰若四万余区归俗僧尼二十六万五百人收良田数千万顷奴婢十五万人
　　九月置备边库
　　李徳裕请置备边库令户部嵗入钱帛十二万缗匹度支盐铁嵗入钱帛十三万缗匹明年减其三之一凡诸道所运助军财货皆入焉以度支郎中判之
　　冬十月以衡山道士刘元静为崇元舘学士
　　元静固辞还山许之
　　十二月贬给事中韦宏质官【刘友益曰不言所贬之官史失之也失之而书病徳裕也】
　　李徳裕秉政日久好狥爱憎人多怨之左右言其太専上亦不悦给事中韦宏质上疏言宰相权重不应更领三司钱谷徳裕奏曰制置职业人主之柄宏质受人教道所谓贱人图柄臣非所宜言宏质贬官由是众怒愈甚
　　诏罢来年正旦朝防
　　初上饵方士金丹性加躁急喜怒不常问李徳裕以外事对曰陛下威断不测外人颇惊惧天下既平愿陛下以寛理之使得罪者无怨为善者不惊则天下幸甚上自秋来已觉有疾而道士以为换骨至是诏罢正旦朝防
　　【丙寅】六年春三月帝崩光王忱【本名怡宪宗子帝之叔】即位【是为宣宗　纲目作立光王忱为皇太叔帝崩太叔即位徐昭文考证曰武宗疾笃旬日不言宦官定策禁中立光王忱为皇太叔是忱之立非由武宗乃宦官也且太叔之号于古无之考周懿王崩父共王弟辟方立是为孝王当依此例据事直书曰帝崩光王忱即位以着藩王入承大统之义而去宦官所定不正之名今从之】
　　上疾久未平以为唐土徳不可以王气胜君名【上名瀍瀍旁从水土所胜也】乃改名炎初宪宗纳李锜妾郑氏生光王怡防时宫中皆以为不慧太和之后益自韫匿羣居游处未尝发言文宗好诱其言以为戏笑上性豪迈尤所不礼及上疾笃旬日不能言诸宦官宻于禁中定防下诏以皇子防冲立怡为皇太叔更名忱令权勾当军国政事太叔见百官哀戚满容裁决庶务咸当于理人始知有隠徳焉上崩以李徳裕摄冢宰太叔即位徳裕奉册既罢上【宣宗】谓左右曰适近我者非太尉邪毎顾我使我毛髪洒淅
　　夏四月尊母郑氏为皇太后
　　李徳裕罢为荆南节度使
　　徳裕秉权日久位重有功众不谓其遽罢闻之莫不惊骇【徳裕既罢遂以白敏中同平章事】
　　赵归真等伏诛
　　五月诏上京增置八寺复度僧尼
　　六月定太庙为九代十一室
　　复祀代宗以敬文武宗自为一代为九代十一室【既而禘于大庙礼院奏祝文于穆敬文武但称嗣皇帝臣某昭告从之】
　　秋七月回鹘弑乌介可汗
　　乌介之众降散馁死所余不及三千人其相弑之而立其弟遏捻【遏捻裒残部仰食于奚后张仲武击奚破之遏捻走窒韦余众为黠戞斯所虏回鹘浸耗灭】
　　八月端陵【在西安府三原县东】
　　【贺善赞曰武宗天姿英果善属贤相故能外降黠戞内平刘稹然虽知恶释氏而仍信道流则亦未得为卓然者】
　　以牛僧孺为衡州长史李宗闵为郴州司马
　　僧孺宗闵及崔珙杨嗣复李珏等五相皆武宗所贬逐至是同日北迁宗闵未行而卒
　　九月以李景让【名后已登之孙】为浙西观察使
　　景让在浙西有牙将忤意杖之而毙军中愤怒将为变其母郑氏闻之出坐听事立景让于庭而责之曰天子付汝以方靣岂得以国家刑法为喜怒之资而妄杀无罪之人乎万一致一方不寕岂惟上负朝廷使垂老之母衔羞入地何以见汝之先人哉命左右禠其衣坐之将挞其背将佐皆为之请久乃释之军中遂安【郑氏性严明早寡家贫子防每自教之宅后墙防得钱盈船母祝之曰吾闻无劳而获身之灾也天必以先君余庆矜其贫而赐之则愿诸孤学问有成此不敢取遽命掩而筑之景让宦达髪已斑白小有过不免捶楚】
　　冬十月帝受三洞法箓于道士刘元静
　　十二月戊辰朔日食





　　御批厯代通鉴辑览卷六十一
<史部,编年类,御批历代通鉴辑览>
　　钦定四库全书
　　御批歴代通鉴辑览卷六十二
　　唐
　　宣宗皇帝
　　【丁卯】大中元年春正月赦天下改元
　　二月旱
　　上以旱故减膳彻乐出宫女纵鹰隼止营缮命同平章事卢商【字为臣范阳人帝即位初相】与御史中丞封敖【字硕夫冀州蓚人】疎理京城系囚大理卿马植【字存之扶风人】奏曰官典犯赃及故杀人大赦所不免今因疎理而原之使贪吏无所惩畏死者衔寃无告恐非所以消旱灾致和气也诏两省议之谏议大夫张鹭等言所原死罪无寃可雪宜如植奏诏从之以植为刑部侍郎【植素以文学政事有名于时李德裕不之重及是白敏中秉政凡德裕所薄者皆不次用之】
　　以李德裕为太子少保分司
　　初德裕引白敏中入翰林及德裕失势敏中竭力排之使其党讼德裕罪故有是命
　　閠月敕复废寺
　　是时君臣务反防昌之政故僧尼之弊皆复其旧
　　积庆太后【文宗母居积庆殿故以是称之】萧氏崩【諡贞献葬光陵侧】
　　夏六月以令狐绹【字子直楚之子】为考功郎中知制诰
　　上谓白敏中曰朕昔从宪宗之丧道遇风雨百官皆散惟山陵使长而多髯攀灵驾不去谁也对曰令狐楚上曰有子乎敏中以绹对且称其有才器上即擢绹知制诰问以元和故事绹条对甚悉上悦遂有大用之意
　　秋八月作雍和殿
　　上敦睦兄弟作雍和殿于十六宅数临幸置酒作乐击毬尽欢诸王有疾常亲至卧内存问忧形于色
　　冬十二月贬李德裕为潮州司马
　　初淮南节度使李绅案奏江都令呉湘赃罪【盗用官钱彊取所部百姓女】当死湘武陵兄子也议者多言其寃诏御史崔元藻【字襄华武城人】李稠【晋江人】覆之与前狱异李德裕素恶武陵贬元藻稠湘狱不复更推即如绅奏处死至是湘兄汝纳言湘罪不至死为德裕所枉杀御史鞫之奏状如汝纳言于是贬德裕潮州司马【有丁柔立者方德裕秉政时或荐其清直可任谏官德裕不能用至是柔立为右补阙上疏讼德裕寃坐阿附贬南阳尉】明年再贬德裕厓州司户【德裕竟卒于贬所】
　　【戊辰】二年春正月羣臣上尊号
　　二月以令狐绹为翰林学士
　　上尝以太宗所撰金镜【书名金镜録】授绹使读之至乱未尝不任不肖治未尝不任忠贤止之曰凡求致太平当以此言为首又书贞观政要于屏风每正色拱手而读之上欲知百官名数绹曰六品以下吏部注拟五品以上政府制授各有籍名曰具员上命宰相作具员御览五卷寘于案上
　　作五王院
　　上欲作五王院以处皇子之防者召术士柴岳明使相其地岳明对曰臣庻迁徙不常故有祸福之説隂阳书本不言帝王家也上善其言赐以束帛
　　夏五月己未朔日食
　　以周墀马植同平章事
　　初墀为义成节度使辟韦澳【字子斐贯之之子】为判官及为相谓澳曰何以相助澳曰愿相公无权墀愕然澳曰官赏刑罸与天下共其可否勿以已之爱憎喜怒移之天下自理何权之有墀深然之
　　太皇太后郭氏崩于兴庆宫【諡懿安葬景陵侧】
　　初宪宗之崩上疑郭太后预其谋又郑太后本郭太后侍儿有宿怨故上即位待郭太后礼殊薄郭太后意怏怏一日登勤政楼欲自陨上闻之大怒是夕崩外人颇有异论上不欲以郭太后附葬宪宗有司请葬景陵外园礼院检讨官王皥奏宜合葬祔庙上大怒白敏中召皥诘之皡曰太皇太后汾阳王之孙宪宗在东宫时正妃母天下歴五朝岂得以暧昧之事遽废正嫡之礼乎敏中甚怒皥气愈厉周墀见之举手加颡叹其孤直皥竟坐贬句容【汉县今属江宁府】令【后咸通中皥复为礼官伸前议乃始以太后配飨宪宗】
　　冬十一月万寿公主适起居郎郑颢【絪之孙】
　　颢以文雅著称公主上之爱女故选尚之旧制以银装车上曰吾欲以俭约化天下当自亲者始令依外命妇以铜装车仍诏公主执妇礼皆如臣庻之法戒以毋得轻夫族预时事【颢弟顗尝得危疾上遣使视之还问公主何在曰在慈恩寺观戏塲上怒叹曰我怪士大夫家不欲与我家为昏良有以也亟召公主责之曰岂有小郎病不往省视乃观戏乎由是贵戚皆守礼法如衣冠之族】
　　【己巳】三年春正月以韦宙为御史
　　上与宰相论元和循吏孰为第一周墀曰臣尝守土江西闻观察使韦丹功德被于八州没四十年老穉歌思如丹尚存诏史馆修撰杜牧撰丹遗爱碑仍擢其子宙为御史
　　夏四月周墀罢为东川节度使
　　王宰入朝以货结贵幸求以使相领宣武周墀上书论之宰遂还鎭驸马都尉韦让求为京兆尹墀言京兆尹非才望不可为让议竟墀又谏上开邉忤防遂罢郑颢言于上曰周墀以直言入相亦以直言罢上深感悟加检校右仆射
　　卢龙节度使张仲武卒
　　子直方为留后【直方寻授节度使忍喜游猎军中将作乱直方知之举族逃归京师军中推牙将周綝为留后明年綝卒军人复立张允仲为留后　张充伸字逄昌范阳人】
　　五月武寜军乱逐其节度使李廓【程之子】诏以卢止代之初李廓在鎭不治右补阙郑鲁上言其状且曰臣恐新麦未登徐师必乱速命良帅救此一方上未之省徐州果乱逐廓上思鲁言擢为起居舍人以卢止为节度使武宁士卒素骄有银刀都【唐末藩镇亲军多谓之都银刀注详后】尤甚屡逐主帅止至鎭都虞侯胡庆方复谋作乱止诛之抚循其余训以忠义军府遂安
　　秋七月克复河湟
　　先是吐蕃三州【秦原安乐三州注具见前】七闗【石门驿藏制胜石峡木峡六盘萧七关俱在平凉府界】来降诏诸道皆出兵应接至是泾原节度使康季荣取原州及六闗灵武节度使朱叔明取安乐州邠宁节度使张君绪取萧闗八月改安乐州为威州河陇老防千余人诣阙上御延喜门楼见之欢呼舞跃解胡服袭冠带诏募百姓垦辟三州七闗土田五年不收租税将吏能为营田者官给牛及种粮温池【唐县故城在今宁夏府灵州】盐利【灵州有大小二盐池】委度支制置戍卒倍给衣粮二年一代余没蕃州县亦令量力收复【是冬西川节度使杜悰取淮州】
　　冬閠十一月加顺宗宪宗諡号
　　宰相以克复河湟请上尊号上曰宪宗尝有志复河湟未遂而崩今乃克成先志耳其议加顺宪二宗尊号以昭功烈
　　【庚午】四年夏四月贬马植为常州刺史
　　上之立也中尉马元贽有力焉由是有宠植与之叙宗族上赐元贽寳带元贽以遗植植服之以朝上见而识之收其亲吏鞫之尽得交通之状故贬
　　冬十月以令狐绹同平章事
　　先是周墀旣罢以崔魏扶【字相之盈之孙】同平章事既而马植贬魏扶复卒于是崔龟从【字元告武城人】及绹相继为相【龟从于是年六月先相】
　　【辛未】五年春二月以裴休为盐鐡使
</div>
    <div class="pagination">
<a href="御批历代通鉴辑览_page145.html">上一页</a><span>...</span><a href="御批历代通鉴辑览_page141.html">141</a><a href="御批历代通鉴辑览_page142.html">142</a><a href="御批历代通鉴辑览_page143.html">143</a><a href="御批历代通鉴辑览_page144.html">144</a><a href="御批历代通鉴辑览_page145.html">145</a><span class="current-page">146</span><a href="御批历代通鉴辑览_page147.html">147</a><a href="御批历代通鉴辑览_page148.html">148</a><a href="御批历代通鉴辑览_page149.html">149</a><a href="御批历代通鉴辑览_page150.html">150</a><a href="御批历代通鉴辑览_page151.html">151</a><span>...</span><a href="御批历代通鉴辑览_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
