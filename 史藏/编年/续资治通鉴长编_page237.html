<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 237 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 237 页/共 607 页</h1>
    <div class="content">　　权同知礼部贡举张方平言：「文章之变与政通。今设科选才，专取辞艺，士惟性资之敏，而学问以充之，故道义积于中，英华发于外。然则以文取士，所以叩诸外而质其中之蕴也，言而不度，则何观焉。今之礼部程序，定自先朝。繇景佑之初，有以变体而擢高等者，后进传效，皆忘素习，尔来文格，日失其旧，各出新意，相胜为奇。至太学盛建，而讲官石介益加崇长，因其好尚，寖以成风，以怪诞诋讪为高，以流荡猥烦为赡【七】，逾越绳墨，惑误后学。朝廷恶其然也，屡下诏书，丁宁戒饬，而学者乐于放逸，罕能自还。今贡院试者，间有学新体，赋至八百字以上，每句或有十六字、十八字，而论或及千二百字以上，策或置所问而妄肆胸臆【八】，条陈他事。绌之则辞理粗通，取之则公违诏意。重亏雅俗，驱扇浮薄，忽上所令，岂国家取贤敛材以备治具之意邪！其增习新体而澶漫不合程序者，悉已考落。请申前诏，揭而示之。」诏从其请。时御史王平又请赋毋得过四百字，而礼部复谓才艺所取【九】，一字之多，遂至黜落，殆非人情。自是复以旧数为限。本志以方平此奏系之八年，误矣，合从实录。
　　三月辛巳朔，日有食之。御崇政殿，录系囚，杂犯死罪以下递降一等，杖以下释之。
　　丙戌，诏：「荆湖南路钤辖、洛苑使蒋偕前知原州，焚荡蕃部八千余帐，凌特俘获，颇为惨酷。今特选经制蛮猺事宜，其务宣布恩信以招怀之，若犹拒命，即出兵掩捕，毋得过行威虐。」
　　己丑，上谓辅臣曰：「如闻交州李德政近取占城，虑渐畜奸谋，为五岭之患，宜下广西转运司豫经制以闻。」于是枢密院检自唐以来通交趾水陆道路凡一十六处，令转运使杜杞密行按视，置兵戍守。
　　庚寅，登州地震，岠嵎山摧。自是震不已，每岁震即海底有声如雷。
　　辛卯，邈川首领唃厮啰遣人来献方物【一○】。
　　癸巳，诏凡寺观有御容所在及景灵宫天兴殿，自今皆设褥位庭下，西向，命礼官赞升降之礼。
　　丁酉，诏陕西四路经略司，凡民间利害及边事，并报知永兴军陕西安抚使程琳。
　　戊戌，诏提点陕西路刑狱、太常博士曹颖叔与转运使柳灏，任诸路相度减省边费。灏，开从子，不知颖叔谁人也？
　　庚子，诏诸路转运司，凡夏秋税支移折变，自今并于未赴纳半年前揭牓晓谕之。民有未便者，许经所属投状申转运司详度施行。
　　壬寅，御崇政殿，赐进士贾黯等二百三十人及第、一百九十人出身、一百十七人同出身。黯，穰人也。癸卯，赐诸科及第并出身者四百十五人。甲辰，赐特奏名诸科七百二人同出身及诸州长史、司马、文学。
　　丙午，太常博士、监察御史里行孙抗落御史里行，知复州。初，抗受命安抚湖南，奏事不合意，有章自劾，故罢黜之。御史中丞张方平言抗责轻，乞授小处监当，不报。
　　荆湖南路转运判官李上交知筠州，以在部苛察也。
　　翰林侍读学士叶清臣赴池州，道由京师，因请对，与宰相陈执中不协，故斥令守边，且言执中之短。丁未，改命清臣知澶州，寻又改青州。记闻载清臣与执中有隙，缘草制，考之不合，已见去年十一月，今不取。
　　夏四月壬子，权御史中丞张方平言：「臣向在翰林为学士，见天圣中具员，两制、两省官不及三十员，今已五十余员。及领御史中丞，见本台天圣班簿，京朝官不及二千员，今二千七百余员。又尝领三班院，见景佑中使臣不及四千员，今六千员。又领吏部流内铨，约在铨选人仅以万计，以此逐处率递用一年半阙【一一】，比罢任候差待阙，五六年间未成一任。而又所养非所用，设有一烦重之地，不免旋须擢人。仍旧不革，恐数年间官滥不胜其弊。其中书、枢密院自用兵以来权宜所置官，请先裁罢。」从之。
　　方平又言：「臣窃闻近有恩旨，将来圣节自大卿监以上，陈乞恩泽，并依旧者。庆历四年，范仲淹奏定臣僚任子弟之制，其间难行，如国子监、尚书省等事，并已冲改，只恩例见行。今自知杂御史以上，何勤于国，岁奏补京官一员，祖宗之时未有此事，近岁积累侥幸，为此弊法。仲淹所请，略从裁损，考之理道，已是适宜。臣近曾具天圣、景佑中及见今文武官员数进呈，据今京官比景佑中已多七百余员，经久之图，何以处置。其臣僚恩例，乞且依新制为便，若朝廷议论，惟是之从，又不可以人废言也。」方平此奏附见，其间难行，如国子监、尚书等省并已冲改，所冲改事当考。又不知方平此言，从违如何，并此月戊午所书，皆当考。八年三月甲寅，方平答圣策，犹言少卿监以上每岁奏荫子弟，则是方平之言初不从也，或方平此言在八年三月以后，更详之。
　　癸丑，罢开封府界及诸道招军殿侍，令所属自招刺之。
　　甲寅，上谓辅臣曰：「蛮猺未平，兵久留戍，南方夏秋之交，常苦瘴雾，其令医官院定方和药，遣使给之。」
　　降新河东转运使、刑部郎中、集贤院校理李昭遘知泽州【一二】，坐奉使契丹，其从者尝盗敌中银杯也。昭遘从者既杖死，诏以银杯送敌中。议者谓盗已正法，送银杯于体有损，判大名夏竦亦奏乞罢送，不听。知雄州王仁旭直纳军资库，人称其得体。此据江休复杂志。
　　乙卯，封左金吾卫大将军、舒州团练使从蔼为颍国公。先是，从蔼误得封，寻夺以与守巽，及是守巽已卒，乃更封之。守巽以三月乙未卒，误封事在四年八月。
　　戊午，诏使相、节度使以下，正刺史、殿前都指挥使至龙神卫四厢都指挥使、带遥郡团练使以上，奏荐班行恩例，自今并依旧制，余依前后条贯施行。此据会要，实录无之，必是改三年十一月范仲淹等所定条贯，但史不详尔。余悉依前后条贯，或与是月壬子张方平所言不可以人废言相关，当考。
　　辛酉，契丹国母遣保安节度使萧德、严州团练使姚居化，契丹遣左千牛卫上将军萧伸、太仆卿李云从来贺干元节。
　　辛未，进封美人张氏母安定郡君曹氏为清河郡夫人。
　　诏赐三路夏药使臣，毋得受边臣所遗金帛。
　　壬申，遣官祈雨。
　　以湖南都监、供备库副使宋守信兼知桂阳监，候猺贼平乃罢。
　　夏国主请以禁边臣纳过界蕃户事附入誓诏。甲戌，诏从其请。
　　西蕃磨毡角遣使入贡方物。
　　丙子，四方馆使、荣州刺史、知定州王德基为卫州团练使、知雄州、兼沿边安抚使。初，守臣畏生事，未尝出猎，德基至，乃纵骑猎境上。关城居民甚觽，而故堞隳坏【一三】，久莫敢修，德基豫调兵夫筑完之。契丹岁遣使献果饵，皆改服以见，德基接以常礼，及每移文至者，例以郡官主劳，至是以指使代焉。此据德基附传，皆德基知雄州时事，今悉附见。
　　己卯，权御史中丞张方平言：「中书、枢密院比岁除授，多豫批圣旨，俟半年或一二年后与转官或改职。夫迁除之体，率有常规，若因劳应赏而擢之不次，孰曰不然。事出侥幸，纵赊日月，曷厌髃议。譬之贾人交易于市，作为契券，立期待偿，非惟滋长滥恩，实亦有亏治体。请自今文武官辄援前比而希迁改者，并明行责降。」从之。
　　五月甲申，京师雨雹，地震。
　　乙酉，知潭州刘夔言击败猺贼唐和尚于银江源。夔初至，遣人谕蛮首使降，不从，乃举兵讨之。和尚既败，遂进破其巢穴，蛮远遁去。前将以帛购蛮首，至是有持首取购者，按问乃辄杀平民，诛之而罢购，州境获安。
　　丙戌，御崇政殿，录系囚，杂犯死罪以下递降一等，杖以下释之。
　　丁亥，命户部副使、工部郎中夏安期往陕西，与提点刑狱曹颍叔相度兴置缘边屯田。
　　戊子，赐湖南讨蛮军士特支钱。
　　减漖州盐井岁额缗钱一百万。川峡四路盐课【一四】，县官之所仰给，然井源或发或微，而责课如旧，任事者多务增课以为功，往往贻患于后人。朝廷切于除民疾苦，尤以远人为意，有司上言，辄为蠲减，前后不可悉数，至下赦书亦每及之。初，盐课听以五分折银、紬、绢，盐一斤计钱二十至三十，银一两、紬绢一匹，折钱九百至一千二百。后尝诏以课利折金帛者从时估，于是梓州路转运司请增银、紬、绢之直。下三司议，以为银、紬、绢直视旧虽增至三千以上，然盐直亦非旧比，鬻于市，斤为钱百四十，则于民未尝见其害，不可听【一五】。后漖州亦以为言，三司亦以此折之，于是漖州听减银、紬、绢一分，论者为岁损县官钱二万余缗。
　　辛卯，秦凤经略司言：「奉诏相度修秦州夕阳镇。且秦最为关陇之盛，而敻在一隅，黠□久有窥图之心，伏□寨之北，尽是属户蕃部所居，距西界止百余里，无山川之险，苟贼马忽踰伏□以南断入州道，则失腹背之援，有不测之虞。其夕阳下镇，东距州六十里，岁积粮草而无城壁器械之备，贼至徒委以资之。又西北五里，有夕阳上镇，当伏□、永宁两路之隘，古有城基尚存，若就上镇创一寨，置兵戍守，缓急有警，收旁近蕃汉老幼孳畜而入保之，实为经久之利。」从之。
　　壬辰，置青、郓州路分都监，以知登州、吉州刺史刘涣兼青州路都监，内殿崇班窦舜卿为郓州路都监。时上封者言，京东武卫、宣毅军皆土人，凶捍者觽，请选置青、郓州路分都监各一员，以时训练之。舜卿，安阳人也。
　　丙申，诏夏安期与四路经略司招诱蕃部入中蕃马。
　　是日，腰斩京东进士刘潅【一六】、五经刘沔、胡信于都市，以淄州讲书刘晓为右班殿直、尚书学究孙佐龙为三班奉职，潅等谋反，而晓及佐龙告发之也。
　　戊戌，诏环庆经略司，比夏国人马累至后桥蕉蒿堡十二盘开筑旧堡，其地虽系汉界用兵所得，然夏国今纳款称臣，不欲出兵拒绝，其令彼土蕃户住坐如故，仍画壕为界。
　　壬寅，以兴元府西县铸钱监为齐远监。
　　徙陕西驻泊军士月给钱粮多者，屯近里州军。
　　癸卯，东平郡王德文卒。德文晚被足疾，不能朝，然天性畏谨。疾革，上亲临视，以太医所调药进之。讣闻，复临哭。赠太尉、中书令，封申王，谥恭恪。
　　丙午，封左金吾卫大将军、济州防御使承简为徐国公。承简，廷美孙，德钧子也。
　　丁未，上谓辅臣曰：「新罗、高丽诸国，往年入贡，其舟船皆自登州海岸往还。如闻女真、三韩已为契丹所并，傥出不意，则京东诸郡何以应敌？宜下登州访海外诸国道里远近，及究所以控御之策具奏。」
　　御史中丞张方平言【一七】：臣伏闻陕西夏旱【一八】，二麦不收，近虽有得雨处，秋田亦未必可望。民已艰食，颇有流移，边警虽宁【一九】，兵戎尚觽，因之饥馑，事实可忧，刍粮委输，最为切务。朝廷虽怀柔夏寇，本为休兵息民，若其役费不纾，必见物力日困，经久之计，殆无以支。又比来诸州累报地震，考诸咎证，由阴有余。夫阴者妻道也，臣道也，民也，夷狄也。此时后宫无过制，外廷无权强，所当戒虑者，民与夷狄尔，内安民而外待夷狄，其要在货力有备而已。今境上堡寨，兵分力微，假如寇来，势必不能出战，如其守也，即随处土人自应足用。况春夏之际，戎人必无大举，若每年三月以后，缘边所屯东兵，一切抽向内地就食，至八九月复遣出戍。又边城一马之给，当步卒三人，既多羸驽，不任驰敌，平时虚糜刍粟，动辄兼人赍送。若今后所发缘边屯驻马军，约度足以巡逻外，稍用步人替还，□减调度，此其略也。
　　近闻勾抽陕西提点刑狱曹颍叔到阙，欲令简省边计，臣两见颍叔，据其说画，亦恐虚行。今边臣惟务留兵，朝廷无肯任咎，悠悠大计，其将奈何？必在内外协心，休戚齐虑，乘边隅之粗闲，极夙夜以疚怀。傥详利害之原，犹有异同之论，断之欲独，当系圣裁。颍叔此行，每事乞明与处分，凡干冗费，深加裁减，如恐其势轻，事难独任，或推选近臣一员承命而往。其陕西四路部署，乞各赐一诏书，谕知此意，使与颍叔公共议之。所有陕西转运使，亦乞察臣前言，早赐别行择任。
　　六月庚戌朔，降御前札子下夏安期等，比令与陕西诸路经略安抚司议减节边费【二○】，其务悉心经画，以成朝廷悠久之利。
　　诏判大名府夏竦与转运使、提点刑狱司铨审诸路帅臣及诸州长吏之不任职事者以闻，其裨佐令主帅各举所部能者代之。
　　癸丑，诏监察御史唐询更不赴庐州。询，肃子也。初，□育在翰林，荐询为御史，未至，丧母。服除，育方参政，而宰相贾昌朝与询亦有亲，育数为昌朝言询用故事当罢，昌朝不得已，以询知庐州，时四月乙卯也。凡官外徙者皆放朝辞，而询独许入见。中丞张方平因奏询材质美茂，宜留备言职，诏许之，育争不能得【二一】。询由是怨育而附昌朝。方平留询，且谮育，世皆以为昌朝意云。方平希昌朝意，据方平传。
　　丙辰，命度支判官、侍御史仲简往陕西和市军储。
　　丁巳，流星出营室南，大如杯，其光烛地，隐然有声，北行至王良没。占曰兵出。
　　辛酉，诏河东经略使郑戬裁减本道边费以闻。
　　又诏三司、开封府、御史台，凡大辟囚将决，而狱吏敢饮以毒药及诸非理豫致死者，听人告论之，赏钱十万。
　　河北安抚使夏竦言，奉诏相度界河约束，请自今北界人无故南渡者，并捕送契丹，其打鱼为风涛所漂，即令自还，从之。
　　壬戌，诏枢密院，凡臣僚应诏暣奏举使臣，其令三班院籍记姓名，俟岁终录一本进内。
　　癸亥，帝谓辅臣曰：「比有上言星变者，且国家虽无天异，亦当修警，况因谪见乎！夫天之谴告人君，使惧而修德，亦犹人君知臣下之过，先示戒暣，使得自新，则不陷于咎恶也。」贾昌朝等皆引咎再拜。
　　丙寅，诏开封府久旱，民多暍死，其令京城去官井远处益开井。于是八厢凡开井三百九十。
　　丁卯，东染院使向绶削官除名，编管潭州。初，绶知永静军，为不法，疑通判江中立发其阴事于监司，因造狱以危法中之，中立遂自经。绶，故相敏中孙，贾昌朝阴右之，知审刑院高君讷希昌朝意，欲从轻坐，□育争曰：「不杀绶，示天下无法。」卒减死一等流南方。
　　戊辰，诏广南西路诸州接连交趾，控制夷落，其令转运使察长吏罢老不任事者以闻。
　　辛未，知益州文彦博言，益、彭、漖、蜀、汉五州，非用马之地，而逐州共屯马军凡二千余人，请皆易以步军，诏易三之一。
　　壬申，诏河北教阅诸军，并用祖宗旧定阵法，其后来所易阵图，亦令主将闲习之【二二】。时判相州王德用言河北所教阵法已熟而辄易之，恐难以应敌也。德用本传乃云：乞不出阵图，与此不同，当考。
　　甲戌，赐黄河役卒衫囐。
　　乙亥，诏自今皇族之丧，皆官为制服。初，谏官李京言，皇叔德文卒，而在宫缌麻以上亲并不给服，盖因近岁减省致此，甚非厚亲饰哀之道。下太常礼院议而复给之。
　　河东经略使郑戬言：「本路义勇乡兵，昨因明镐建议，遇边事有急，即勾集之。经今二年，未尝教阅，恐武技惰废，欲令每岁九月农隙，约多少分番于本县先习勒半月，上州亦如之。」从之。
　　高阳关路都钤辖、入内押班杨怀敏兼管勾缘边安抚司事。此据百官表乃乙亥日事，实录无之。
　　丙子，封左龙武大将军、池州团练使承显为康国公，德文长子也。
　　上封者言，教阅诸军，方盛夏蒸润，而挽习弓弩非便，请自今夏三月唯试鎗刀，从之。
　　参知政事□育与宰相贾昌朝不相能，监察御史唐询既怨育，遂希昌朝意上奏曰：
　　贤良方正、直言极谏、茂材异等科，由汉涉唐，皆不常置。若天见灾异，政有阙失，则诏在位荐之。本朝稽用旧文，讫真宗世，三建此科。陛下即位，增科为六，令两省若少卿、监以上奏举。后又止用贤良、茂材二科，随进士科设之，近年率不用保任之官，皆自名科目。且贤良方正、茂材异等名号至美，使举而为之，犹曰近古，即自颛其美，顾所未闻。又有经亲试前集有司，而所出论目，悉用经史名数，及对诏策，不过条列义例，稽合注解，主于强记博闻、虚词泛说而已。若辅国体，陈治道，则未见其有补也。初应诏纔数人，后乃至十余人，今殆至三十余人。一中此科，曾未累岁，悉至显官。虽非其人，例不可抑。况直言极谏，非当无事而求，茂材异等，岂谓循常之选，其弊若此，固宜图之。
　　今条上两汉故事，汉武帝建元元年，诏丞相、御史、列侯、中二千石、二千石、诸侯相举贤良方正、直言极谏之士。元封五年，以名臣文武欲尽，诏州郡察吏民有茂材异等可为将相者。凡五十四年，一举贤良，一举茂材。孝昭始元五年，诏三辅、太常举贤良各二人。孝宣地节三年，令内郡国举贤良方正可亲民者，元康四年遣大中大夫疆等十二人循行天下，察吏治得失，举茂材异伦之士。凡二十五年，二举贤良，一举茂材。其后孝元初元二年地震，永光二年日蚀；成帝建始三年灾异屡见，河平四年日蚀、水灾，鸿嘉二年数遭水旱，元延元年日蚀、星陨；光武建武六年、七年，日蚀；章帝建初元年地震，五年日蚀；和帝永元六年，凶馑；安帝永初元年日蚀，五年日蚀、地震；顺帝延光四年京师大疫，永和六年日蚀，或诏丞相、御史，或诏郡国守相、司隶州牧，或诏大将军，举贤良、直言者十六，举茂材者一而已。本朝但用两汉之名，而不用两汉之制，请自今不与进士同时设科，若因灾异非时举擢，宜如汉故事，亲策当世要务，罢秘阁之试。
　　疏上，帝刊其名付中书，育奏疏驳之曰：三代以来取士之盛，莫若汉、唐。汉文帝十五年，诏举贤良文学之士，上亲策之，则有如晁错者出焉，是时非有灾异而举也。武帝建元元年，诏举贤良方正、直言极谏之士，元光元年诏贤良对策，则有若董仲舒、公孙弘者出焉，所举亦非因灾异。但策中语或及者，亦陈事之一端尔。唐开元二年六月甲子制，其有茂材异等，咸令自举【二三】。是年设直言极谏科。逮宪宗元和间，制科尤盛，有若元稹、白居易皆特出之材。观当时策目所访者，皇王之要道，邦国之大务，可以覆视，固不专于灾异也。此汉、唐故事有足据者。其间或因天变，又非时亲策者，则亦有之。厥后时君或居常自逸，谓无阙政，及天灾已着，时蠹已形，然后下诏举之，欲救于临事【二四】，此则取士之弊风，而后王之末造也，岂足法哉。
　　陛下自复制科，于兹累年，随贡举而开，簄数适中。若必俟灾谴然后诏举，非惟失设科本意，且尤不可者有三：一则使天下贤俊滞淹之士，待灾异而进，非所以养廉耻也；二则平居不询，造形乃问，非所以惧天灾也；三则轻改信令，示天下无渴士之心，非所以广贤路也。且汉、唐所立孝廉及进士等科，皆每岁常选，故制举不随而开。今礼部进士，数年一举，因以制举随之，则事适其宜，何害于时，须此纷易。况灾异之出，不常厥期，或弥年所无，则此举奚设，或比岁而有，则于事太烦。既不因乎天灾，又不随乎贡部，而曰非时诏举，浩无端倪，乃是遂废此科。刍荛稍询，则言路有寄；饩羊一去，则礼意都忘。今无故而更张，使遗材绝望，其伤国体，不亦大乎。乞并下臣奏两制详定。
　　上是育言，不复下两制，即诏礼部，自今制科随进士贡举，其着为令，仍须近臣论荐，毋得自举。上因谕辅臣曰：「彼上言者，乞从内批以行，今乃知欺罔也。」
　　育又奏曰：「阴邪沮事，正当明辨，人臣言涉机密，欲归德于君，或入告谋猷，成国之美，此类可以刊名付外。制策天下，公共废置，可以明述，岂宜阴为沮革，欲自上行？此正奸罔所为，非睿听昭察，则挟邪蠹国，何所不为。愿出姓名按劾，以申国法。」
　　育本由制策进，上数称其贤，以为得人。故询力排诋，意在育，不在制科也。育弟娶李遵勖妹，有六子而寡。询又奏育弟妇久寡不使改嫁，欲用此附李氏自进。大抵希昌朝意，且报怨尔，上讫不听也。
　　注　　释
　　【一】即听于军籍就迁之「即」原作「郎」，据阁本及宋会要职官三二之三改。
　　【二】喜荐士「喜」原作「善」，据阁本及宋史卷二八八范雍传改。
　　【三】苏绅三年七月始自内翰换大龙知扬州「换大龙」三字原脱，据宋本、宋撮要本补，宋史卷二九四苏绅传云绅「入翰林为学士」，后「改龙图阁学士，知扬州」，亦可证。
　　【四】就粮士兵「士」原作「土」，据阁本、活字本改。
　　【五】以助买马宋史卷一九八马政作「以助马直」。
　　【六】退近塞之兵「塞」原作「寨」，据宋本、宋撮要本、阁本及宋史卷三一一庞籍传改。
　　【七】以流荡猥烦为赡「烦」原作「琐」，据宋本、宋撮要本、阁本及乐全集卷二○贡院请诫励天下举人文章改。
　　【八】策或置所问而妄肆胸臆「妄」原作「忘」，据同上诸本及同上书改。
　　【九】而礼部复谓才艺所取「谓」原作「为」，据宋本、宋撮要本、阁本改。
　　【一○】邈川首领唃厮啰遣人来献方物「川」原作「州」，据阁本改。
　　【一一】以此逐处率递用一年半阙「一」原作「二」，据宋本、宋撮要本、阁本及乐全集卷二五请议吏员事改。
　　【一二】集贤院校理「院」字原脱，据宋本、宋撮要本及宋史卷二六五李昭遘传补。
　　【一三】而故堞隳坏「坏」原作「废」，据宋本、宋撮要本及续通鉴卷四八改。
　　【一四】川峡四路盐课「峡」原作「陕」，「四」原作「西」，据宋本、宋撮要本及宋史卷一八三食货志下五改。
　　【一五】不可听「可」字原脱，据宋本、宋撮要本补。
　　【一六】腰斩京东进士刘潅「潅」原作「邕」，据十朝纲要卷六、宋史卷一一仁宗纪改，下文同。
　　【一七】御史中丞张方平言「御史」上原有「先是」二字，据宋本、宋撮要本删。
　　【一八】臣伏闻陕西夏旱「伏」字原脱，据宋本、宋撮要本及乐全集卷二三请省陕西兵马及诸冗费事补。
　　【一九】边警虽宁「警」原作「境」，据同上诸本及同上书改。
　　【二○】比令与陕西诸路经略安抚司议减节边费「司」原作「使」，据宋本、宋撮要本、阁本及续通鉴卷四八改。
　　【二一】育争不能得「能」字原脱，据宋本、宋撮要本及宋史卷三○三唐询传补。
　　【二二】亦令主将闲习之「主」原作「诸」，据宋本、宋撮要本、阁本改。
</div>
    <div class="pagination">
<a href="续资治通鉴长编_page236.html">上一页</a><span>...</span><a href="续资治通鉴长编_page232.html">232</a><a href="续资治通鉴长编_page233.html">233</a><a href="续资治通鉴长编_page234.html">234</a><a href="续资治通鉴长编_page235.html">235</a><a href="续资治通鉴长编_page236.html">236</a><span class="current-page">237</span><a href="续资治通鉴长编_page238.html">238</a><a href="续资治通鉴长编_page239.html">239</a><a href="续资治通鉴长编_page240.html">240</a><a href="续资治通鉴长编_page241.html">241</a><a href="续资治通鉴长编_page242.html">242</a><span>...</span><a href="续资治通鉴长编_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
