<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 32 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 32 页/共 59 页</h1>
    <div class="content">　　７、丁未，大赦天下。应合叙用人，依该非次赦恩与叙。应见贬责命官，未量移者与量移。应官员犯徒罪以下，依条不以赦降去官愿减者，许於刑部投状，本部具元犯因依闻奏，未断者，并仰依令赦原减。诏：“已降指挥除毁元祐党石刻，及与係籍人叙复注拟差遣，深虑鄙贱愚人妄意臆度，窥伺间隙，驰骛抵巇，觊欲更张熙丰善政，苟害继述，必寘典刑，宜谕遐迩，咸知朕意。”原注：《实录》有。中书省勘会崇宁二年三月六日已后所降元祐党籍指挥共二十二项，诏除訩罢外，其逐项指挥并罢。（《纪事本末》卷百二十四。原注：二年三月乙酉六日，七月乙巳二十九日，九月壬午六日、癸巳十七日、辛丑二十五日，十月庚午五日，十一月辛巳五日，十二月己未十四日、庚申十五日、壬戌十七日、己巳二十四日。三年六月甲辰三日、戊午十七日，七月壬申一日、戊寅七日、丙申二十五日。四年二月己酉十日，五月戊申十二日。已上共十九项，馀三项当考。今检得四年七月二十二日、八月二十八日、十二月三十日诏，凡三项，不知即是此否，姑依附，更见详考。） 

　　８、己酉，诏：“诸路铸铜钱监可将逐监工料计定、分为十分，自崇宁五年为始，内八分铸小平钱，二分铸当十钱。”（《纪事本末》卷百三十六。） 

　　９、庚戌，三省同奉圣旨依下项叙复：

　　曾任宰臣执政官：

　　刘挚追复朝请大夫，梁焘追复朝请大夫，李清臣追复左中散大夫，原注：故雷户。王岩叟追复宣义郎；轻第二等：责授磁州团练副使韩忠彦叙复太中大夫、提举崇福宫，责授廉州司户参军、舒州居住曾布叙复太中大夫、提举崇福宫，静江军节度副使、单州安置范纯礼叙复左朝议大夫、提举鸿庆宫，责授祁州团练副使安焘叙复中大夫、提举鸿庆宫，中大夫、兖州居住刘奉世提举明道宫，（原注：四年九月五日自沂徙兖。案：《纪事》，四年九月五日己亥脱奉世徙兖文。） 左朝议大夫章惇追复太中大夫；轻第三等：追贬祁州团练副使黄履追复中大夫。

　　曾任待制以上官：

　　苏轼追复宣义郎，刘安世叙复承义郎，曾肇叙复朝散郎，邹浩叙复承奉郎归常州，朱光庭追复宣德郎；轻第二等：孔文仲追复奉议郎，范纯粹叙复朝请郎、管勾太清宫，丰稷叙复朝请郎、管勾太清宫，王古叙复朝请郎、管勾明道宫；勒停人：张舜民叙复朝散郎、管勾洞霄宫，朱师服叙复朝散郎、管勾洞霄宫；（原注：师服安置兴国军在元年八月十七日。） 除名勒停人：谢文瓘叙复承议郎、管勾太极宫，贾易叙复朝奉郎、管勾玉局观，吕希纯叙复朝请郎、管勾太极观，杨畏叙复朝散郎、管勾崇禧观；轻第三等除名勒停人：陈次升复朝奉大夫、知漳州，降授朝奉大夫、提举崇福宫郭知章知虔州，朱绂特授朝散大夫、知福州，朝请大夫叶祖洽知建州；（原注：祖洽未行，丁家艰。上官均志墓云：大观二年十二月二十三日知洪州。） 

　　文臣馀官：

　　重第一等勒停人：任伯雨持授承务郎，范柔中、邓考甫、龚夬、陈瓘并叙复承务郎，考甫依旧致仕，（原注：元本无之，今自后掇取增入之。四年十二月三十日有诏，与范柔中俱不许放还，却不见其致仕日月。） 张庭坚叙复承务郎，与监庙差遣，马涓叙复承事郎，封觉民追复承事郎；轻第一等除名勒停人：黄庭坚叙复奉议郎，陈祐、李祉并叙复宣德郎，责授黄州别驾张耒叙复承议郎，李深叙复承议郎，李之仪叙复朝奉郎，周谊叙复朝散郎，孙琮叙复承事郎，胡端修叙复宣德郎，赵令畤叙复朝奉郎，吴安逊、梁安国并叙复宣义郎，王箴叙复奉义郎，曾纡叙复承事郎；勒停人：江公望叙复宣德郎、监东岳庙，李积中叙复宣德郎，汪衍叙复承议郎，梁宽叙复朝奉大夫，沈千、曹兴宗并叙复承议郎，王极叙复宣德郎，陈师锡叙复朝请郎，杨瑰宝叙复朝请郎，陈弁、洪刍、周锷并叙复宣德郎，黄安期叙复奉议郎，高渐叙复承事郎，萧刓叙复承议郎，赵越叙复右朝议大夫，滕友叙复朝奉郎，陈唐叙复宣德郎，李昭玘叙复朝散郎，倪直孺、王巩并叙复承议郎，高茂华叙复承事郎，欧阳棐叙复朝奉大夫，陈察叙复朝请郎、提举崇福宫，廖正一叙复奉议郎、监西岳庙，刘唐老叙复朝请郎，杨彦璋叙复朝散大夫，张恕叙复朝奉郎、管勾灵仙观，梁士能叙复左朝议大夫，钱景祥叙复承议郎，李夷行叙复朝请郎，黄庭坚以下至李夷行，并吕希哲、张保源、毕仲游、常安民、晁补之、李格非、朱光裔、黄隐、苏嘉、种师极、吴安诗并令吏部与监庙差遣，内见任宫观岳庙差遣人，依旧致仕，程颐叙复宣议郎，依旧致仕，吴处厚追复朝奉郎，张夙追复承事郎；轻第二等：秦希甫叙复朝散大夫，降授宣德郎都贶叙复朝散郎，朝散郎锺正甫叙复朝奉大夫，许端卿叙复承议郎，向训叙复左朝议大夫，秦希甫以下并韩治，令吏部与知州差遣。

　　选人轻第三等：

　　吕谅卿、郑侠、余爽、范正平、杨琳、苏昺、葛茂宗、刘渭、柴衮、洪羽、赵天佑、李新、冯百药、赵峋、李杰、李贲、郭执中、石芳、金极、高公应、安信之、张集、黄策、周永徽、鲜于绰、王贯、苏迥、檀固、何大受，以上并於旧资上降两资，叙复送吏部与合入差遣，内无资可降人，依条注远小处；

　　于肇、黄迁、万俟正、案：三年六月甲辰作王挟正。许尧辅、杨朏、胡良、梅君俞、寇崇颜、张居厚、李修、黄才、曹盥、侯显道、周遵道、林肤、宋寿岳、王交、张溥、许安修、胡潜、董祥、蒋津、王守、邓允中、梁俊民、王阳、张裕、陆表民、江洵、王公彦、方适、鹿敏求，以上并令吏部注在外合入差遣；

　　叶世英复假承务郎、不理选限，吕祖彦、何大正并许入学，衡钧、衮公适并与追复、旧官致仕，王察於旧资上降两资追复，以上见在人并在外任便居住重者，不得至四辅，轻者不得至畿县；内身亡者，据今来追复官品，合得遗表恩泽，三分减一，零数比类施行，一名者不减。（《纪事本末》卷百二十四。原注：十七日庚戌，叙复刘挚等官。《实录》并削去，甚无谓也，今用诏旨及《宣和录》追书，或须稍删之。） 

　　１０、壬子，诏：“四辅城隍、廨舍、军营等，渐次兴修，毋得扰民。”（《纪事本末》卷百二十八。） 

　　１１、癸丑，诏：“元祐係籍人等石本，已令除毁讫，所有省部元镂印板并颁降出外名籍册，并令所在除毁，付刑部疾速施行。”（《纪事本末》卷百二十四。） 

　　１２、甲寅，吕惠卿落致仕，知青州。（《纪事本末》卷百三十。） 

　　１３、乙卯，尚书省言：“契勘元降指挥，正月十三日十六日（案：十三日丙午、十六日己酉可考。） 改铸当十钱去处，上係江、池、饶、建、韶州已上供路分。窃虑诸路疑惑，今欲依下项：一、江、池、饶、建、韶州，仰将逐监合得铜料以十分为率，八分铸小平钱，二分铸当十通宝，并依条限，起发上供；内韶州止係二分当十钱上供，小平钱充本路买铜等文用。一、广南、荆湖路除已降指挥铸夹锡钱行使外，并许用逐路合得铜料兼铸小平钱支使。一、除广南、荆湖路兼铸夹锡钱行使外，其非上供路分旧钱监去处，并依旧铸小平钱支使。一、广南、福建、两浙、荆湖、淮南路用当二钱改铸当十钱指挥更不施行，其京畿三路、京东西路并各依元降指挥。一、勘会江淮、荆浙路小平钱稍阙，民间以拣选私铸钱太急，及见行辨认样制及许人告陈等，罪赏严紧，致当五钱未得通行，盖缘元初铸造诸监样制不一，今来难於拣辨，窃虑枉陷平民，悉遭刑罚，欲令逐路州县量行拣选，如大段轻小，即不得行用。”并从之。（《纪事本末》卷百三十六。） 

　　１４、丁巳，诏：“书、画、算、医四学并罢，更不修。盖书、画学於国子监擗截屋宇充，每学置博士一员，生员各以三十人为额。”（《纪事本末》卷百三十五。） 

　　１５、诏曰：“日者符、祐邪臣，乘閒擅权，变乱政事，奸朋并兴，肆为诬读，诬诋宗庙，乖父子之恩，隳君臣之义，推原用心，罪在不赦。朕既承祖宗，用德为治，明示好恶，止从窜斥，以为天下万世臣子之戒。累年於兹，不忍终并，是用差次蠲叙，复历禄秩，惟以示恩，顾岂复用。尚虑奸朋妄意，私议害国，士大夫狃於邪说，胥沦溺以败类，朕甚悼焉。布告天下，明谕朕意毋惑。”（《纪事本末》卷百二十四。） 

　　１６、戊午，御笔：“元祐係籍人石本，已令毁除讫，所有从初降黜子孙亲属职名、拘碍差注荐举、并脚色保状、立项声说及不得取应者，并量等第与宽释，可速立法闻奏。”是日，随龙官郝随令任便居住，谢仅与知州差遣，陈彦修、卢逢源、吴珪、范致明并与知军差遣，陈羔、李熙载、元书、费恕、李景夏、慕容将美、石悈、卢君佐、田望、曾谠、李琰、蔡肇、霍汉英并令吏部与合入差遣。（《纪事本末》卷百二十四。原注：郝随以下十八人并诏旨，当考。谢仅二月十六日知光州。） 

　　１７、己未，中书省言：“近降恩霈，除石刻责降人已别降指挥外。馀未经检举，叙复人数不少。”诏：“落职及曾任京职事官、监察御史已上、开封推举官及监司人，令刑部限半月类聚，一并申尚书省取旨外，其未复官并未复旧差遣人，并令刑、吏部不候投状，各限两月。内赃罪及私罪情重人，与依条叙复；其公罪不以轻重私罪情轻人，并复旧官，及与未责降已前本等差遣，如叙至两官以上者，取旨。”（《纪事本末》卷百二十四。） 

　　１８、壬戌，诏：“近降指挥铸当十钱监并依旧改铸小平钱，所有先降指挥，计定工料分数，内二分铸当十钱指挥更不施行。”《（纪事本末》卷百三十六。案：二分当十、八分小平诏旨见是月己酉十六日可考。《宋史食货志》云：诏：广南、江南、福建、两浙、荆湖、淮南用折二钱改铸折十钱皆罢，其创置铸钱院及招铸钱户并停。继复罢铸当十二分之令，尽铸小平钱。） 

　　１９、癸亥，尚书省言：“奉圣旨，茶场年额课利一百二十万贯，可更不越局交纳，便拨赴平准务充称提收买解州新法盐钞，庶得商旅通行钞法不致停壅。所有召募民户磨茶可至岁终住罢，却令京城所依旧用水磨变茶，其条制约束，并遵依元丰旧制施行。本所勘会元丰閒茶场水磨并本所近拨隶到供奉钱茶事务，系属汴河堤岸司所领。令欲依元丰条例，将上件应缘推行茶法供奉钱茶等事，并并入都提举汴河堤岸司，应前后两局被朝旨等通为一法行用。若有相妨，各依各条外，今先次条画到下项：一、勘会昨来茶场，每岁朝廷抛降下出产州军收买起发草茶共八百万斤，变磨出卖，致得官司应副不前；及在京收买客茶数少，使茶商每致词讼，今相度欲依元丰年例，上下三场收买应副，代外科茶一百万斤，馀七百万斤，并乞更不计置，庶得客贩通行，候到京，依元丰条例收买。一、勘会昨废罢茶场，自交割见在末茶八十馀万，深虑再涉夏秋，别致陈次，将来转更出卖不行，枉负失陷官物。欲乞自今年七月一日茶所推行水磨茶法，仍自六月一日本所动磨。勘会元丰推行水磨茶法，其福建蜡茶不许通贩入水磨地分。昨崇宁元年许客贩卖入京，本所为与茶法相妨，曾具申请承朝旨挎截茶，令山场出引，指定京场中卖。虽行约束，终是有害元丰茶政。今乞依元丰旧法，不许客贩。”并从之。（《纪事本末》卷百三十七。） 

　　１、二月甲子朔，（案：“朔”字，据《十朝纲要》及钱大昕《朔闰考》增。） 诏：“荆湖、江南、两浙、淮南路重宝钱作当三，在京畿、京东、京西、河北、河东、陕西、熙河作当五行使。通宝钱所铸未多，在官者，并随处封桩，在民间者，小平钱纳换。”（《纪事本末》卷百三十六。） 

　　２、乙亥，尚书省言：“检会今年正月二十二日（案：二十二日乙卯可考。） 朝旨，广南、江南、福建、两浙、荆湖、淮南路用当三钱改当十钱指挥更不施行；（案：原作“当一”，据乙卯诏及《宋史》改。） 正月二十九日（案：二十九日壬戌可考。） 朝旨，创置当十钱监，罢铸当十钱，可令就见物料改铸小平钱，候了日分拨结绝。前项朝旨罢铸当十钱，见在物料改铸小平钱，止为见在铜锡料，其当二钱自合依旧行使。窃虑逐路疑惑，却将当二钱改铸小平钱。”诏令工部疾速依详上件事理申明行下。（《纪事本末》卷百三十六。） 

　　３、丙子，赵挺之为特进、尚书右仆射兼中书侍郎。蔡京为司空、开府仪同三司、安远军节度使、中太一宫使，进对魏国公。（《纪事本末》卷百三十一。原注：挺之《行状》云：公既屡陈京纷更法度之非，言其奸恶不一，雅不欲与京同政府，引疾乞去。累上章至八九，诏弗许。崇宁四年三月，拜右银青光禄大夫，守尚书右仆射兼中书侍郎。公奏：“臣备位东台，以疾不任职，力求罢免，安可辄尸宰事？”力辞，居数月，恳请补外。除观文殿大学士、金紫光禄大夫、中太一宫使。京既恶公留京师伺察已所为，公亦惧京中伤。明年春，数乞归青州私第，诏从之。既办舟装，将入辞矣，会彗见西方，其长数丈，竟天尾犯参之左足，上震恐责己，避殿、彻膳，既深照京之奸罔，由是旬日之间，凡京之所为者，一切罢之。毁朝堂元祐党籍碑，大晟府、明堂、诸置局、议科举、茶盐、钱钞等法，诏吏部、户部议改。遣中使赉御笔手诏赐公曰：“可於某日来上。”公既对，上曰：“蔡京所为，皆如卿言。”公因奏：“京援引私党，布列朝廷，又建四辅，非国家之利。祖宗以来，屯重兵於京师，治汴河雍邱、襄邑、陈留三县，沿蔡河咸平、尉氏两县，皆立营屯，取其漕运之便。至神宗，即其所分隶诸将而教习之，士卒皆精锐，若有所用，虎符朝出而夕至矣。今创制四辅，不惟有营垒修建之劳，且不通水运，将何以给其粮饷！”上曰：“行且罢矣。”又奏：“今诸营之兵等尺高者，所请衣饷，依久例，又更番屯戍西边，使冒锋镝，战斗死亡者，不可胜数。今京立法，召募四辅新军，减等尺，增例物，添月给钱粮，且免出戍。小人之情，惟利是从，若见新军如此，则陛下所养旧兵皆不为朝廷用矣。”又言：“神考建立都省，规模宏壮。一旦京因妄人宋安国献言，以为不利宰相而毁之，深可痛惜！”上皆以为是，且曰：“天久旱，今京且求去而雨，可喜。”既罢京免相，遂拜公特进、尚书右仆射兼中书侍郎。案：《续宋编年资治通鉴》云：二月，蔡京罢，未几，京令其党进言於上，以为：“京改法度者，皆禀上旨，非私为之。若学校、太乐等数事，皆是绍述神考美意，今一切皆罢，恐非绍述之意。”於是上乃复学校教官及香矾司官，又复太乐府，复有用京之意矣。《通鉴续编》於十二月书：刘逵罢去，京党进言，帝惑其说，意复欲用京。然并臣未有觉之者。郑居中往来郑绅父客郑绅所，知之，即人见，言：“陛下建学校兴礼乐以藻饰太平，安居养安济院以周拯穷困，何所逆天而致威谴乎？”帝悦。居中退，语礼部侍郎刘正夫，正夫因请对，语与居中合，帝遂疑逵擅政。於是京党御史余深、石公弼论逵专恣反覆，陵蔑同寮，又引用邪党，出知亳州。《宋史刘正夫传》：正夫与居中阴援京。京憾刘刺骨，而逵善正夫，京虽赖其助己，而亦恶之。因章綖铸钱狱辞及正夫，时使辽还，京讽有司追逮，贬两秩。） 

　　４、监察御史沈畸言：“臣闻小钱之便於民间也久矣，未有知其所由来也。古者军兴，锡赏不继，或以一当百，或以一当千，此权时之宜，岂可行於太平无事之日哉？谁为当十之议，不知事有召祸，法有起奸。游手之民，一朝鼓铸，无故有数倍之息，何惮而不为？虽日斩之，其势不可遏也。往往鼓铸，不独闾巷细民，而多出於富民、士大夫之家，未期岁，而东南之小钱尽矣。钱轻而物重，物重则贫下之民愈困，此盗贼之所由起也。夫使民嗷嗷然，日望朝廷改法，此岂经久计哉？伏乞睿聪详酌，速赐寝罢。”（《纪事本末》卷百三十六。案：畸此疏乃为监察御史诣匦上十事之一。《宋史》本传所载略有异同。“盗贼由”起句下，多“陕西旧无铜钱，故以夹锡为贵，一改铸，则由前日铁钱耳。今东南方私铸，又将使西北效之，是导民犯法也。”数语。《纪事本末》原文录在当十钱事内，上有“蔡京罢相”四字，此疏殆亦劾京耳。） 

　　１、三月（案：钱大昕《四史朔闰考》：是月癸巳朔。） 戊戌，诏：“应旧係石刻人除第三等许到阙外，馀并不得到阙下。其前到降重者，不得至四辅，轻者不得至畿县，指挥更不施行。勘会除第二等张士良今年二月十六日奉御宝批为係哲宗皇帝随龙人，特许任便居住外。

　　曾任宰臣执政等官：

　　第一等：司马光、吕公著、吕大防、刘挚、梁焘、王岩叟、苏辙、李清臣。第二等：文彦博、章惇、范纯仁、王珪、韩忠彦、曾布、王存、郑雍、傅尧俞、赵瞻、韩维、孙固、范百禄、胡宗愈、范纯礼、刘奉世、安焘。第三等：张商英、蒋之奇、黄履、陆佃。

　　曾任待制以上官：

　　第一等：苏轼、刘安世、范祖禹、孙升、曾肇、邹浩、朱光庭。第二等：姚勔、赵君锡、马默、孔武仲、孔文仲、吴安持、钱勰、李之纯、孙觉、鲜于儹、赵彦若、赵卨、王钦臣、李周、王汾、韩川、顾临、贾易、吕希纯、王觌、范纯粹、吕陶、王古、丰稷、张问、杨畏、谢文瓘、岑象求、上官均、叶涛、杨康国、朱师服。第三等：陈次升、周鼎、徐杰、路昌衡、董敦逸、郭知章、龚原、朱绂、叶祖洽。

　　馀官：

　　第一等：孔平仲、任伯雨、尹材、陈瓘、范柔中、邓考甫、封觉民、张庭坚、龚夬、汤馘、马涓。第二等：黄庭坚、欧阳棐、刘唐老、秦观、王巩、吕希哲、杜纯、吴安诗、张保源、司马康、张耒、宋保国、王隐、毕仲游、常安民、余度、郑侠、晁补之、常立、程颐、唐义问、余卞、李格非、孙谔、陈孚、朱光裔、苏嘉、王回、吕希绩、欧阳中立、吕俦、叶伸、李茂直、吴处厚、李积中、商倚、陈祐、虞防、李祉、李深、李之仪、范正平、曹盖、杨琳、苏昺、葛茂宗、刘渭、柴衮、洪羽、赵天佑、李新、衡钧、衮公适、冯百药、周谊、孙琮、王察、汪衍、赵峋、胡端修、李杰、李贲、赵令畤、郭执中、石芳、金极、高公应、安信之、张集、黄策、吴安逊、周永徽、高渐、张夙、鲜于绰、吕谅卿、王贯、朱纮、吴明、梁安国、王古、苏迥、檀固、何大受、王箴、鹿敏求、江公望、曾纡、高士育、邓忠臣、种师极、钱景祥、周綍、何大正、吕彦祖、梁宽、沈干、曹兴宗、罗鼎臣、刘勃、王极、黄安期、陈师锡、于肇、黄迁、万俟正、许尧辅、杨朏、胡良、梅君俞、寇宗颜、张居、李修、逄纯熙、高遵裕、黄才、曹盥、侯显道、周遵道、林肤、葛辉、宋寿岳、王公彦、王交、张溥、许安修、刘吉甫、胡潜、董祥、杨瑰宝、倪直孺、蒋津、王守、邓允中、梁俊民、王阳、张裕、陵表民、叶世英、谢潜、陈唐、刘经国、扈充、张恕、陈并、洪刍、周谔、萧刓、赵越、滕友、江洵、方适、李昭玘、陈察、高茂华、杨彦章、廖正一、李夷行、彭醇、梁士能。第三等：韩治、都贶、秦希甫、许端卿、向训、锺正甫。

　　内臣：

　　第一等：张茂则、梁惟简、陈衍、王化基。第二等：梁知新、裴彦臣、李倬、谭扆、窦钺、王道、赵约、黄卿从、冯说、曾焘、苏舜民、杨偁、梁弼、陈珣、张琳、李偁、阎守勤、王绂、李穆、蔡克明、邓世昌、郑居简、王化臣。第三等：张祐。

　　武臣：

　　第一等：郭子旂、马譣、王长民。第二等：王履、任濬、李永、张巽、李备、王献可、胡田、赵希德、王庭臣、吉师雄、钱盛、吴休复、高士权、李遇、潘滋、李珫、崔昌符、李嘉亮、刘延肇、李基。第三等：姚雄。（《纪事本末》卷百二十四。原注：二月十六日诏当考，二月十四日除高阳副总管。） 

　　２、己亥，专切提举京城所伏勘会准朝旨节文：“令京城所依旧用水磨变磨茶货，令契勘元丰、绍圣间推行水磨茶法，系朝庭备用本钱三十六万贯，给降空名度牒一千道，变转营葺。今乞止将崇宁五年分钱茶库合得岁额茶息钱五十万贯，权借充本，计置茶货，渐次归还。”诏许於元丰库借钱五十万贯。（《纪事本末》卷百三十七。） 

　　３、丁未，诏：“去年正月指挥诸州添置武学，教养武士，（案：《宋史·本纪》：四年正月丙申，立武学法。《选举志》：四年，诏自今贡试上舍者，取十人入上等，四十人入中等，五十人入下等，皆补充武学内舍，人材不足听阙之，馀不入等者，处之外舍。大抵以弓马程文两上一上、两中一中、两下一下相参为等。） 至今逾年，教养每州无几，而月有按试弓马，考校程文，使教官不得专意儒学；又管勾按试兵官、教头皆有添给食钱，官中旋置鞍马。盖造马屋，营葺射圃，百端糜费，有虚名无实效，可罢去。”（《纪事本末》卷百二十六。案：《纪事》此作二月丁未。及本年九月乙卯日，学制局疏亦云昨因今年二月废罢。然考五年二月甲子朔，无丁未日，《宋史·本纪》罢武学在三月，於丁未日干支较合，今姑依《宋史》系此。） 

　　《续宋编年资治通鉴》：三月，亲试举人，赐蔡薿以下六百七十馀人及第、出身有差。案：《宋史·本纪》：己未，赐礼部奏名进士及第六百七十一人。薛氏《通鉴》云：时蔡薿揣京且复用，其所对策曰：“熙、丰之德业足以配天，不幸继之以元祐；绍圣之缵述足以永赖，不幸继之以靖国，陛下两下求言之诏，冀以闻至言，收实用也，而见於元符之末者，方且幸时变而肆奸言，乘间隙而投异意，诋诬先烈，不以为疑，动摇国是，不以为惮，愿逆处其未至而绝其原。”於是擢为第一，以所对策颁天下，是科所得者赵鼎。陈桱《通鉴续编》：大观元年五月，薿为给事中。薿甫解褐，即除秘书正字，未逾年，至侍从，前此正未有也。《文献通考》卷三十一云：是科为治，罢诸州发解并省试，并从学校，逐年贡士。蔡绦《铁围山丛谈》卷四云：蔡薿以殿魁骤进，晚知杭州。

　　又：辽使来为夏人请地，上曰：“先帝已画封疆，今不复议，若自崇宁以来侵地可与之。”案：《辽史》：正月辛丑，遣萧得里底、牛温舒使宋，讽归所侵地也。兹作三月，或以是月始至宋。《编年备要》云：契丹复遣泛使同平章事萧保先、牛温舒来为夏人请地。时辽报称北虏点集甚急，泛使至馆，人情汹汹，张康国、吴居厚、何执中、邓洵武皆谓势须与北虏交战。赵挺之独曰：“吾观虏词甚逊，且遣二相臣为使，乃所以尊中国。况所求但云元符讲和已后所侵西界也。”上曰：“先帝已画封疆，今不复议”云云。《辽史牛温舒传》云：夏为宋所攻，来请和解。温舒、萧得里底使宋，方大燕，优人为道士装，索土泥药炉，优曰：“土少不能和。”温舒遽起，以手籍土怀之。宋主问其故，温舒对曰：“臣奉天子威命来和，若不从，则当卷土收去。”宋人大惊。毕沅《通鉴考异》云：此时辽人为夏请地，非宋请地於辽也。所云“土少不能和”及“卷土收去”之语，俱非当日情事，疑传闻之伪。萧得里底，毕氏作萧得勒岱，或作萧良。萧良一名德勒岱，《辽史》从其俗音书耳，或作萧保先，误。窃谓此皆方音之异也。

　　又：诏以蔡卞深得王安石渊源之学，加醴泉观使兼侍读。卞奸邪，绍圣以来，窜斥善类，皆卞密进劄请，哲宗亲批，付外行之。而元符中卞为之丞，讬继述之说，迷惑主听，皆卞为之。卒於政和七年。案：《宋史·本纪》：卞於四年正月丙申罢，至是又加观使。《编年备要》云云同。又云：高宗即位，追所赠太师、卫国公，责节副，寻又贬团练副使。案：卞於四年因童贯为置使，卞言不宜用宦者，必误边计。京於帝前诋卞，卞求去，出知河南。至是乃复加观使耳。

　　１、四月（案：钱大昕《朔闰考》：是月壬戌朔。） 丙寅，改银州为银川城，威德军为石堡寨。（《纪事本末》卷百四十。案：银州四年戊午复，威德军三年建筑，赐名。据《本纪》，改石堡在三月辛丑，改银川在四月乙卯日。考五年四月壬戌朔无乙卯日，《本纪》误。《宋朝事实》卷十八：银州，唐银川郡。案：《宋史》，五代以来，为西夏所有。熙宁三年收复，寻弃。元丰四年复，旋被西夏陷没。崇宁四年复，仍为银州。五年，废为银川城。） 

　　２、丁丑，臣僚言“伏睹知江宁府徐杰、知虔州郭知章、新知漳州陈次升、知福州朱绂案：俱在正月庚戊。是四人者，皆元祐奸党，诋诬宗朝，附会邪党。今任以牧守，尚典方面，岂能奉行法令，体朝廷继述之意哉？舆论纷然，咸以为典刑若此，恐非所以明是非、示好恶於天下。若行放罢以宫祠，尚为优幸。”诏：“朝请大夫、知江宁府徐杰提举崇福宫，朝请大夫、知虔州郭知章提举鸿庆宫，朝奉大夫、新知漳州陈次升提举明道宫，朝散大夫、知福州朱绂提举洞霄宫。”（《纪事本末》卷百二十四。） 

　　１、五月（案：钱大昕《朔闰考》：是月壬辰朔。） 丁酉，左正言詹丕远进对，论当十钱。上曰：“当十并行，本以便民，今却反为民害如此，非卿有陈，朕不知也。便直欲改作当三亦不难，只远方客人有积货钜万以上者，陡镌之，不无胥怨否？”丕远曰：“陛下行法，要改则草薙而禽狝之，或圣虑哀矜，况一夫不获，欲且改从当五亦可。”上慨然曰：“终痛革之者，犹谓以利不以义。”（案：毕沅《续通鉴》作：帝慨然曰：“王安石佐神宗理财，未尝行当十钱，在朝廷非之者，犹谓以利不以义。”） 丕远对：“安石岂好利者！秉政许多时，尚不及茶盐榷取。京引用匪人，贻害无穷，岂可比安石！”上曰：“京失！京失！与其有聚敛之臣，宁有盗臣。听此等人语言，不为国家久长计。人臣事君以利，只此便可见京相业，天启待行遣。”（《纪事本末》卷百三十六：许天启乃创为当十钱者。） 

　　２、辛丑，赐哲宗配享功臣蔡确墓道碑额曰“元丰受遗定策宰臣蔡确之墓”。（《纪事本末》卷百七。案：《东都事略蔡确传》：蔡京擅政，自谓与确同功，遂以确配享哲宗庙廷，御书“元丰受遗定策殊勋宰臣蔡确之墓”赐其家。其后，京收用其子渭，论其父定策之功，未几，渭更名懋。宣和中，拜同知枢密院，赠确清源郡王，赐御制《确传》，立碑石墓前。《宋史蔡确传》云：追封确清源郡王，御制其文，立石墓前。擢懋同知枢密院事，次子庄为从官，弟硕赠待制，诸女超进封爵，诸婿皆得官，贵震当世。高宗即位，下诏暴群奸之罪，贬确武泰军节度副使，窜懋英州，凡所与滥恩，一切削夺。） 

　　３、乙卯，臣僚上言：“伏睹通议大夫、知鄂州张商英操术倾邪，资性狂悖。方元祐间，附会邪朋，著为文颂，诋及宗庙。迨崇宁初，交结中贵，潜通货赂，觊幸宰辅。贪鄙无况，众议不容，朝廷灼见奸慝，投诸閒散。为商英者，宜省愆悔过，稍图自新。近以宽大之诏，假守方州，辄因谢章，复快私忿，妄议时政，言几讪谤。其流及上，恬不知非，传播四方，有伤事体云云。伏望圣慈特赐睿旨，严行降黜，以正国论。”诏张商英提举崇福宫。（《纪事本末》卷百三十一。） 

　　１、六月（案：钱大昕《朔闰考》：是月辛酉朔。） 乙亥，诏：“官所铸当十钱，已令诸路以小钞换易。其私钱，若不立法，使尽归官，须冒法私用，陷民深刑，朕所悯焉。可令亦限一季内纳官，计铜价加二分，以小钞还之。如或隐藏不换，以私铸法论。”（《纪事本末》卷百三十六。案：《文献通考》卷九云：诏当十钱惟京师及陕西两河许行，诸路并罢，令民於诸县镇寨送纳，给以小钞。自一百至十贯止，令通用行使，如川钞引法。《宋史食货志》：换纳到者输於元丰、崇宁库，而私钱亦限一季自致，计铜直增二分，偿以小钱，隐藏者论如法。） 

　　《续宋编年资治通鉴》：六月，詹丕远罢左正言。丕远论王安国不当献议，移尚书省。人言蔡京欲作第，上曰：“宁有此耶！然郑居中久中，朱谔尝请留京，赐第久中。且云彗将札荒尔，而以罢京，不早还相，天将动威，当复有大雷电之怒，此语殆胁朕，冀其请之必从，朕容以天变未久，遽复相京，天下谓何？赐第当议。”上又曰：“比闻中外有三不可之说，谓法度不可变，刘逵不可用，蔡京不可罢。朕得之，怵惕不昧者数夕。”丕远曰：“京之误国，陛下所知也；逵不知何故不可用？”上曰：“如碎党人碑刻，宽上书係籍人禁，皆逵首陈，有何不可用？”丕远曰：“必有媒孽逵者，逵用在陛下；若京，不可不去。”上默然，寻诏丕远昏谬迂阔，差知兴化军。案：《编年备要》云：时丕远为左正言，上疏乞谨天戒，上曰：“龙骧岂能当天变！”丕远不喻，上曰：“厩马也，一夕无病而死，或者谓星孛之致，应天止如是邪？”丕远曰：“此语欺甚，陛下何从得之？”上曰：“得之蔡京。”丕远曰：“大臣宜省愆引慝，京非昌言。”上曰：“非欺则佞。”丕远乞罢营造，止浮费，上曰：“赵挺之累有此请，营造已罢，他费当一遵祖宗规范。京於财用，未尝以不足告朕，惟引《周官》惟王不会之说，何意？”丕远曰：“不过欲悦陛下耳。”上曰：“悦之不以道，不悦也。”未几，又论京作第事。

</div>
    <div class="pagination">
<a href="续资治通鉴长编拾补_page31.html">上一页</a><span>...</span><a href="续资治通鉴长编拾补_page27.html">27</a><a href="续资治通鉴长编拾补_page28.html">28</a><a href="续资治通鉴长编拾补_page29.html">29</a><a href="续资治通鉴长编拾补_page30.html">30</a><a href="续资治通鉴长编拾补_page31.html">31</a><span class="current-page">32</span><a href="续资治通鉴长编拾补_page33.html">33</a><a href="续资治通鉴长编拾补_page34.html">34</a><a href="续资治通鉴长编拾补_page35.html">35</a><a href="续资治通鉴长编拾补_page36.html">36</a><a href="续资治通鉴长编拾补_page37.html">37</a><span>...</span><a href="续资治通鉴长编拾补_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
