<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 326 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 326 页/共 607 页
  </h1>
  <div class="content">
   起讫时间 起神宗熙宁五年六月尽其月
　　卷　　名 续资治通鉴长编卷二百三十四
　　帝　　号 宋神宗
　　年　　号 熙宁五年（壬子，1072）
　　全　　文
　　六月己酉朔，中书门下言：「检会外官发运、转运使，提点刑狱，提举司，经略、安抚、总管、钤辖、监牧司，府界提点司，知大州府【一】，并已中书置簿记录，合要考察逐司功过事外，其常调知州，又各有逐路职司考定优劣【二】。自来考课院只是据逐路区别到等第闻奏。其考校职司课绩殿最【三】，即只开坐逐人区别到部下官吏等第【四】。其采访行实，但称采访到逐官行实合为中等，全无实状，无补于事。其考课院显见虚设，欲乞废罢。」从之。此据会要。淳化四年四月，初以考幕职、州县官为审官院【五】。选举志云：方是时，上励精政事，至诚恻怛之意，见于命令，每第课考，等高者迁官进擢，而为治无状则罚必行。若老不任事，则至使之解印以归。监司失考，亦加降黜。故四方为吏者益加劝沮矣。复诏中书籍记中外官司功过，岁终及应除用，比较进拟。又命提举司考管勾官，司农寺考提举官，各从所隶，遂罢考课院，而厘正其事，归于统属之司。遇遣使采访，则令条具所至吏劾，知州、通判上中书，县令上司农寺注籍，以相参考。提举官、司农丞阙，则选令课尤顚者用之，阀阅俱优则遽加擢任，惟监司等入上下即取旨升黜，而侍从官守郡者听不以考法，从朝廷察治焉。熙宁三年七月十八日，诏中书籍记内外官功过。
　　辛亥，幸集禧观大相国寺祈雨。
　　壬子，河阳三城节度使、守司空、兼侍中曾公亮迁守太傅致仕，特告谢。故事，致仕官不入谢，上以公亮三朝故老，特加礼，仍给见任支赐。入谢乃十八日诏【六】，今附此。林希野史云：公亮自永兴召归，御史刘孝孙劾奏公亮不职，公亮不得已乞致仕。此当考。
　　司封郎中谢景初追两官，都官郎中李杲卿一官，勒停，并坐前任成都府路监司踰滥故也。杲卿先服罪，景初未服，诏利州选差官就成都置勘。冯京曰：「景初当提点刑狱，在一路吏民之上，今令万里往旧治所就狱，恐有辞便乞伏罪。贾谊言：『当养人臣以廉耻』，宜止就□□馽路近处。」上曰：「景初自无廉耻，如此更困辱之，亦无伤。所谓『刑不上大夫』者，既刑，即不可使复为大夫。贾谊所言恐非是。兼景初在本路桀骜不奉朝廷法令，其自为乃如此，何足恤！」王安石曰：「若悉力公家，奉行诏令，即私行有缺，尚有可矜。今既犯令陵政，又所为自无耻，且就狱辩对虚实，于景初固无可耻。若邻路勘，使无罪证见之人受弊，郄不便也。」
　　诏增定诸路州军公使钱及宗室正任刺史以上公使钱，除去虚数，令三司止具实数附禄令。旧制边任全给，内藩三之一，而宣名犹着全数，至是始厘正之。
　　癸丑，上论河北兵不可用，王安石曰：「忘战必危，好战必亡。当无事之时作士气，令不衰惰，乃所谓不忘战也。人心排下进上，若鼓旗明丽、器械精善、壮勇有技者在觽上，即士气虽当无事之时，亦不衰惰也。」上悦，因言：「人谓今日朝廷边事胜庆历中，此甚不然，秉常岂谅祚比也？」安石曰：「诚如此。然庆历中，范仲淹非有过人智略，粗知训练持守，元昊已不能侵犯。」上曰：「方仲淹为帅时，元昊已困。」安石曰：「虽然，当是时惟仲淹为见称述，即仲淹亦粗胜一时人。仲淹为帅，元昊所以不能犯者，为主客势异，仲淹务自守故也。」上又论水洛城事，言欧阳修议状极无理趣。安石曰：「尹洙主此议，洙实不晓事，妄作向背而有时名，为人所倾向，如此等人最害世事。」上曰：「韩琦亦非水洛事。」安石曰：「琦尤严重洙。」王珪言：「狄青亦尊洙。」安石曰：「青但以洙有时名，能毁誉人，可因以致名誉，取利禄，故推尊洙，非实以洙为可宗师也。青所以获誉于世又多爵禄者，洙亦有力也。」上以为然。
　　甲寅，王安石白上：「西人虽未降誓诏，然边备便可弛如已降誓诏。今西人所甚惜者绥州二十里，彼今已与我，我所甚欲者环庆地，我今既已与彼，即余处更无所争，何缘更肯与兴兵？」前一日论西事，佥以为未降誓诏则防秋不可缓，安石谓彼不能犯境。上曰：「彼髃臣但忧秉常长大，追究其罪，谁肯为戎首者！」安石曰：「新送李崇贵、韩道喜来中国【七】，已屡许其和。彼髃臣岂不自计为戎首或不免如韩、李被执送以解急难？」上曰：「又恐彼不思算，妄举动。」安石曰：「如此即取乱侮亡，何所不可。我所惧者，彼有谋而已，无谋而妄动非所惧也。」
　　乙卯，礼院言：「中太一冠服依东、西太一，而东、西太一惟五福君綦服，冠通天冠，大游以下皆冠道冠。按史记，天神贵者太一，太一之佐曰五帝；又方士言十太一，皆天尊神。伏请并用通天冠、绛纱袍。」从之。
　　权陕西转运副使赵瞻言：「边事息宁，宜分戍兵为三，常依一分就粮于内地，延州可移于鄜州及康宁军，保安军可移于坊州，环州可移于彭原县，庆州可移于邠、宁，渭州可移于泾州及镇戎、德顺诸城寨，原州可移于长武寨，可以减省边费，庶二三年间余一年之食，欲乞下诸寨具逐年合移兵之数措置，以为定法。」诏送枢密院。
　　诏庆州荔原堡都监内殿承制窦琼、内殿崇班朱辛各夺一官冲替，管勾蕃部司公事任怀政罚铜十斤，以失觉察蕃官臧嵬等投西界故也。初，诸路降羌皆分属城寨，上每谕敕官吏拊循怀辑，并资给廪食，及是，致臧嵬等逃归，故特加谴黜。四月二十三日可考。先是，庆州投降蕃部往往为西人诱纳，上欲令牒宥州理索，王安石曰：「庆州地已约属我，我以其欲地，即速与之，诏捉到西人欲归，即给赐遣还。今郄诱纳我投降蕃部【八】，须理索乃立得纲纪。若不肯送还，即未降誓诏，彼自急和，我无所急。」上以为然。癸亥，送还嵬逋等。名字不同，当考。并十七日给田事参考。
　　遣入内供奉官李宪环庆路勾当公事，赐蕃官军主以下绢米有差。上问治军，王安石曰：「御将帅以道，使皆向上，然后训练募兵，什伍三边百姓，鼓舞以好恶利害，便皆精强。陛下难遽令三边尽如此，即先试之河东。河东之民受困敝最多，人尤劲悍好武，除其困敝而布其便利，诱以所好，其势甚易，但将帅不向上则为此难。」
　　丙辰，诏诸路以新法募役，民不愿而辄抑勒者，官吏并以违制论，虽去官遇赦不原。
　　丁巳，谢雨。
　　己未，中书言：「欲下合门，今后紫宸殿上寿，亲王、宗室、驸马都尉欲并依故事赴坐。」从之。以李评论列合门仪制，欲改此法故也。
　　王安石初言评所定仪制不可行，上心主评议，安石既力争，而上终右评，安石因言评为欺害政事。评先坐擅改易枢密副使蔡挺文字，上令取评戒厉。评复诉于上前，以为吏未尝明言已经枢密副使更定，故辄用己意改易数十字，实有卤莽之罪。上谓评本心实无他，但于职事不敢苟且，理宜矜假，遂批付枢密院免评罪。于是，安石指此事证评为欺，上曰：「评自言不知。」安石曰：「奏章有枢密院使副押字，岂得言不知？人尽以为吏畏评，不敢证评。」上曰：「就令改，亦何妨？若有差失，评有罪。」安石曰：「名分有上下，如臣为参知政事，觽以为过当。然曾公亮所批判，臣但有不着字，与公亮反复论可否，岂敢改公亮文字？臣若改公亮文字，即左右攻臣者必觽，陛下必极以为臣不可。臣职任于公亮乃是等夷，如李评乃是密院吏人，若为事关李评便可改抹，即贴房亦可改枢密使文字，如此即岂有上下？陛下若为李评可倚仗，不如便以李评为枢密使。且评所改文字，非特蔡挺文字，从前所改至多，评乃以为不知，此其为欺甚矣。陛下要推问，是非不难见，但恐承前密院被改文字不能正心为耻，更共蔽覆，即不可知。如评非忠良，恐陛下篅。」上曰：「岂以评为忠良？但人难求备。如评肯尽力亦少。」安石曰：「既非忠良，上慢下暴，而阴与近习相为朋比，欺陛下耳目，岂可略不检察？」又言评造揭贴簿无补，又不见剩员数，即以为无。上曰：「朱明之乃以造揭贴簿为非。见用此差拨兵士，岂可言无用？以不见剩员数为无，即不可知，但恐是外处不申到耳。」正批付密院，据御集，乃五月十三日，与改正合门官吏放罪指挥同日，今附见此。
　　它日，安石又言：「评所修仪制大率乖缪，难以责合门一一申明。今不申明尚有罪，元修仪制乖缪岂可得无罪？评修仪制既乖缪，乃奏合门才失提掇，便致失事，渐成弊坏，其奸罔一至此，陛下见其点检事便以为尽力，臣窃谓诬其同类以自为功，乃是奸罔小人，不当谓之尽力。」上曰：「此小事，已降指挥。」安石曰：「此小事，然陛下三降手诏，当是疑臣于此事不直，有所左右。臣备位大臣，当为陛下分别枉直，若亲为陛下左右小人所欺，不能自直，即难以安职。若陛下谓为欺，使去此位，固无所复议；若未许臣去位，即当容臣辨正，以中书所奏下合门，令中外知事枉直。」上乃从安石议而降是诏。
　　壬戌，权三司使、司勋郎中、天章阁待制薛向为右谏议大夫。明堂礼成，有司误迁向官，诏罚中书吏而迁向官如故。罚中书吏而不夺向官，此据向本传，当考。
　　诏河北都转运司劾雄州官吏以闻。旧例，岁赐北界绢，于白沟交大数而已。时北人欲遍阅之，上疑其簄恶，乃遣使覆视，果得穿穴者数百匹，而雄州未始以闻，故有是诏。
　　癸亥，知制诰王益柔兼判礼部贡院。试法分四场，除第三、第四场策论如旧，其第一场试本经五道，第二场论语、孟子各三道。试官每一人试卷各分一场考校，考毕觽官参定高下去留，仍许同差官三两员点检杂犯。其诸路州军举人如五百人以上，亦许差官一员点检。新纪书诏以四场试进士，旧纪无此。
　　诏权通远军都监王存等五人各减磨勘三年。初，奄东熟户久不顺命，招呼不至，王韶遣存等破荡，而秦凤路经略司以闻，故赏及之。初，议赏，王安石曰：「方欲创事，宜加厚。」文彦博曰：「打族帐与军赏格不同，难用军赏。」上曰：「惟赏无常，轻重视功。」蔡挺曰：「比捉贼赏未为厚，以此比捉贼，则其劳绩岂不过于捉贼乎？」上曰：「王中正言，洮河以西未有朝廷明降指挥许招纳。」蔡挺曰：「乘今机会，破竹之势，正可厚以金帛、官职招纳，然王韶新经摧沮，不敢开阔擘画，须朝廷谕意。」乃令中书、密院谕意。王安石言：「将帅事事指教关防不得，必得有智略自肯建功人，乃可使为将帅。」上曰：「如何得如此人？」安石曰：「岂患无人，但患知人未尽。若陛下尽知人之道，御制不失礼，则人才自出。如王韶被朝廷三度疑其为盗，若尚气节，自免去久矣，安肯复黾勉到今？功名如梦幻，气节之士岂肯摧气节以就功名？朝廷遇人如此，即未有以致豪杰之士。」上曰：「既被人诬罔，须与辨明。」安石曰：「被人诬罔须与辨，诚是，然陛下前出手诏端委密院指挥，令市易司息钱别封桩蕃户料钱以省钱支。陛下以为人言市易司全无息钱，言此事者必有其人，陛下后来既知言此者非实，即未见陛下行法。若为陛下建立事功之人为觽人沮害忌疾，及其为人言即推究其罪，有罪陛下固不容，无罪即诬罔之人未尝诘问。建功尽力者寡，为邪者觽，寡已不胜觽，而陛下又不恶其为邪，则人何为不苟比周以养交党，乃欲出死力犯觽人所忌恶，为陛下立事？」上曰：「郭逵便行遣。」安石曰：「郭逵若但肤受浸润，虽百年无害，今所以不免行遣，乃是逵自作孽【九】至于不可复容故也。臣以谓人主用威福，所以操制奸罔，不必待其自猖獗不可复容，然后行法也。陛下所以优容此辈，不过欲广耳目。若其言尽实，即可广耳目；若敢为欺罔，乃是自蔽塞聪明，何利之有？陛下必欲开广耳目，但忠信则赏之，欺罔则刑之【一○】，不患蔽塞也。」
　　诏内殿承制苏浚永不与亲民差遣，以浚先任戎、泸、资、荣、富顺监同巡检使，私役战卒故也。上以主兵官例多私役，而法制不严，不足以惩艾，故重责之，仍令自今私役教阅兵，犯徒以上者依此。
　　环庆路经略司言夏人送还荔原堡逃去熟户嵬逋等七十八人。先是，夏人未尝以逃户来归，至是，欲请和故也。其两户乃新招到，曾体问不愿归者，其十五户盖治平间所招不经体问者。王安石言：「访得王广渊，既退还西界礓石、闹讹堡地，给田与熟户数少故逃去。」冯京曰：「西人或有谋，当是怨彼背叛，故送来令我杀之。」安石曰：「西人不候理索，送来乃得计。」上问所以措置，文彦博曰：「两户新经体问，自合依法【一一】。十五户除头首外，可矜贷配近里。」安石曰：「两户诚合依法，然法皆斩，谓宜贷其女弱。若强壮要走，女弱何缘不随？徒行诛戮，有损仁政。余十五户必广渊措置乖方，给地不足，致其逃叛。此事但可责广渊，恐十五户不须行法。」上曰：「若释之，今后逃叛何可复禁？」安石曰：「但顾我恩信方略如何，不在诛戮此数十口，然后能使人不逃叛。」上曰：「西人将银彩来招去，亦未必是广渊措置乖方。」安石曰：「此事难根问，然付以一路，若能检御，何缘致得人走投外界？但根问必见诣实【一二】。」上曰：「已令李宪体问，且指挥未得断遣，候李宪体问到商量。」安石曰：「十五户必然措置失所故叛，并合责广渊。若体问见失所之状，因而抚存此蕃户，给足田土，只令在边居住，彼既为西人执送，必无复叛之理，既自谓必死，蒙恩更生，则必有如报秦穆公食骏马之志。兼其余蕃户见朝廷待之如此，岂不感悦？不然，徒诛戮此辈，有伤仁政，于边防大计实无所补。」上悦。李宪后来体问如何，当考。
　　甲子，诏河北军马番上河东屯戍者，二年一替。旧制，河北军马不出戍。上虑其骄惰，乃命更去于河东驻泊，而减更期一岁以优之。
　　赐江南东路转运副使韩铎、新权提点刑狱张稚圭银绢二百，以提举开江宁府张公凸上栾家矶、马鞍山河道故也，仍降诏奖谕。
　　乙丑，权盐铁副使、兵部郎中陈经知润州，度支郎中、同知审官西院王克臣权发遣盐铁副使。经以病求出，王安石请用罗拯代之，上欲且留拯为发运使，曰：「克臣可代经也。」安石曰：「善。」
　　诏近遣董诜相度添填河东马递铺兵士，赵子几、蔡天申相度京西差役【一三】及案视水利，并令体量逐路监司、提举司有措置不如法及弛慢不职事以闻。董诜是何人、何官，当考。
　　诏环庆荔原堡、大顺城降羌每口给地五十亩【一四】，首领加倍，不足，以里外官职田及逃绝田充，又不足即官买地给之。王安石以环庆奏臧嵬等给田图进呈【一五】，曰：「虽见图，然无由知臧嵬等所得地足与未足。据所给价钱，即是非良田【一六】，恐未足存济。今臧嵬等自拔内附，若令失所，即恩信不孚，于边事所损不细。臣以谓倍以钱买蕃户地，多给与顷亩，须管优足；未买得地，即且振以粮食，令无失所。况见在人只数百口，不及千口，就以千口计之，每口除见地外岁给两石物，一岁所给才二千石；倍价买地，不过费数百缗。」或疑无地可买，安石曰：「若以倍价买，必可买，料边人亦必有典卖地者，今以倍价招之，何患无地？」上以为然，曰：「须明说与王广渊，彼不知朝廷意如此，即不敢如此擘画。」此月七日、十五日、十七日。
　　知雄州张利一言：「辽人修城隍，点阅甲兵，必有奸谋，宜先事为备。」上曰：「彼或为自防之计。」王安石曰：「诚如此。无事而使人疑之，殆也。若因此更示以缮完点阅之形，则彼以我为真有谋彼之心，更生其计。惟静以待之，彼将自定也。」此十七日事。
　　丙寅，诏西作坊铸京师诸门铜符契三十四。令三司给左契付诸门，右契付内钥匙库，依法勘同请纳；其开朝门牌六面，亦随铜契发放【一七】。上以京城门禁不严，素无符契，命枢密院约旧制更造铜契，中刻鱼形，以门名识之，分左右给纳，以戒不虞，而启闭之法密于旧矣。两纪并书此。
　　丁卯，诏太子中允、馆阁校勘陈侗同判登闻鼓院，罢枢密院检详，以御史张商英言「侗行能不足，宫邸有妻族之亲，每休沐相从，宴饮无度」故也。
　　试国子四门助教张延年换额外翰林医学，特免试，从岐王颢请也。诏自今陈乞医官院职名，不许免试，上以医官免试容有幸进，故申严旧制。
　　王安石恶李评，必欲去之，既辨其上寿新仪不可用，谓合门吏不当劾，而合门吏因言评所修新仪率不可用，遇不可即擅改非一。于是，中书取新仪看详，其间如改元会殿前三帅起居等皆非是。及三帅论其不可，评乃擅令用旧仪而不奏，至中书责问，仍迫取吏人状云「使副已令申举」，然至今不曾申举，吏又云「实未尝见使副指挥」。又沈衡判刑部，评已令告谢，及杜纮判刑部，评乃止之，中书诘其故，辄抵云「仪制在中书，无所检用，方欲申禀」，然中书先所取仪制乃其副也。安石具以白上，曰：「评诞谩大抵类此。前改蔡挺文字，猥云吏人不言，臣闻评擅改使副文字多矣。陛下以为不可，即归咎吏人不言。」上曰：「评所改，皆非使副签署者。昨改蔡挺文字，则吏人状谓评果不知。」安石曰：「吏人状安可为据？大臣尚畏评中伤，不敢与校，何况吏人，岂敢证评不直？」上曰：「人中伤评者却多，如御史言评与□充结亲，评与充乃不成亲。」安石曰：「御史言事诚疏略，又非特此一事。然汉元帝以刘向、京房疏略，遂信石显为忠。今评欺罔状明甚，陛下但推鞫，即评虽巧说【一八】，亦必不能自蔽。」上曰：「第恐评有说。」安石曰：「陛下若偏听则评必有说，若推鞫则明见欺罔之状。」上曰：「元会事已多时。」安石曰：「事固多时，中书久未进呈者，正为无因耳。而评乃因杜纮事反诬中书久留仪制，故不得不以闻。评欺罔如此，又安可纵！」上曰：「此诚有罪，令送宣徽院取勘。」已而上批：「合门失检点三事，寻召问评等，更无他辞，并各引罪，纵加推鞫，不过如此。其狄谘【一九】，张诚一止是偶失点检，罪可矜恕，皆由评故，致此滋蔓，若不罢去，事必愈多，烦费推求，何日穷己？可令评更不管勾合门事，余悉放罪。」七月戊戌当考。要录云：安石曰：「评所定合门仪制不可行。」上心主评议，安石力争，上终右评。评擅改枢密副使蔡挺文字，安石指此证评为欺，上曰：「岂以评为忠良，但人难求备。如评肯尽力亦少。」安石曰：「既非忠良，蔽欺陛下耳目，岂可不略检察，必破去之？」至是，上乃令评更不得管勾合门。
　　己巳，王安石谒告，上令冯宗道抚问，安石因附表札请解机务，上复令宗道赍手诏封还表札，趣安石入见。
　　大食勿巡国使辛押陀罗进助修广州城钱粮，仍乞统察蕃长司，诏勿受其状，令广州相度所乞以闻。是年月【二○】，勿巡国入贡，大食国不与焉。辛押陀罗乃勿巡使者，不知何故却称大食勿巡？会要于大食国亦载此，时政记同，当考。
　　辛未，诏雄州两地供输户，凡有科率名件，并依旧例，不得令带纳椓箔及增他赋。
　　诏荆湖路转运副使孙珪、江南东路转运副使韩铎等可并降敕奖谕。初，诸路厢军沿五代旧制，军额参杂，请给不一，上命枢密院合并，而铎等以两路厢军合为一军，最先成书故也。
　　是日，王安石入见，上怪安石求去，安石曰：「疲疾不任劳剧，兼任事久，积中外怨恶多。又人情容有壅塞，暂令臣辞位，既少纾中外怨恶，又上下或有壅塞，陛下可以察知。若察知臣不为邪，异时复驱策，臣所不敢辞也。」上曰：「卿从来岂畏人怨恶者？人情有何壅塞？卿心别有所怀，何不道？」安石曰：「臣所怀具此。」上曰：「得非为李评事？评自言合门事偶失提掇，便致失事，今既有失检点事，固合勘。」安石曰：「臣所怀具如奏状所陈，非有他也。」上曰：「卿无乃谓朕有疑心？朕自知制诰知卿，属以天下事，如吕诲比卿少正卯、卢杞，朕固知卿，不为诲所惑，岂更有人能惑朕者？朕于卿断无疑心，即不须如此。」安石曰：「臣平生操行本不为人所疑，在仁宗朝知制诰，只一次上殿，与大臣又无党。及蒙陛下拔擢，曾未及一两月，初未曾有施为，吕诲乃便以方卢杞，就令臣所存如杞，亦须有所施为，其罪状明白，乃可比杞，今既未有一事，便以比杞，此不待陛下聪明然后可知其妄。若任事久，疑似之迹多，而谗诬之人，材或过于吕诲，即臣未敢保陛下无疑也。」上曰：「吕公着与卿交游至相善，然言韩琦必以兵讨君侧恶人，朕亦不为公着所惑。」安石曰：「公着此言，亦非特陛下聪明然后可辨；明明在上，岂有如此之理！」上曰：「卿知性命之理，非有心于功名爵禄。然君臣之义，卿必不废。朕于卿未有失，卿又实无病，何缘便有去就？」安石曰：「臣非敢言去就，但乞均劳逸而已。」上曰：「卿之所存，虽朋友未必知。至于觽人见朕于卿相知如此，亦皆不知其所以。朕与卿相知，近世以来所未有，所以为君臣者形而已，形固不足累卿；然君臣之义，固重于朋友，若朋友与卿要约，勤勤如此，卿亦宜为之少屈。朕既与卿为君臣，安得不为朕少屈？」安石曰：「臣荷陛下知遇，固当以死报陛下，诚以疾病。又古今异宜，大臣久擅事未有无衅者，及其有衅然后求去，则害陛下知人之明，又伤臣私义，此臣所以不免违忤陛下。」上曰：「周公为成王所疑，故逃居东，及成王不疑则归周。纵朕于卿有疑，今既相见无疑，卿亦可止。」又曰：「如亢瑛至微贱，尚敢言卿，上下何由壅塞？卿不须虑此。」安石固乞退，上固留之，比三四退，上又固留，约令入中书不复乞。安石曰：「日旰不敢久劳圣体，容别具奏至中书。」遂出，复具札子乞罢。上令冯宗道赍手诏封还札子，曰：「卿已许朕，何故又入？以卿素守，岂可食言也？」安石复具奏，而合门等处皆有旨不许收接安石文字。陈瓘论曰：熙宁八年，安石再为宰相，其年七月，颁三经义考天下。当是之时，安石与吕惠卿同在中书，已反目而不相语矣。明年，神考以御史中丞邓绾奸回颇辟，怒而出之，安石求去，亦不留也。观其人，读其书，不论其时可乎？臣今取三经义考安石及雱解经之微意，先论其时，然后以日录合之，讥薄之言藏于经义，诋诬之语肆于私史。追思神考所以眷待安石之意，臣能流涕而已矣！雱所撰书义，以谓圣人君子不可疑而远之也，疑而远之则违天矣；又以谓人君不明，可惑以非义，则于周公忠圣不能无疑；又以谓成王不明，为小人所惑，故疑周公；又谓成王易惑，疑忠圣之人。而安石所撰士师八成义【二一】，以谓守正特立之士，以邪诬而不容于时，此祸本之所注而大盗之所以作也。蔡卞继述之说，其本在此。守此意者谓之守正，不然则指为邪朋；立此说者谓之特立，不然则指为流俗。非我类者皆邪朋也，异我说者皆邪诬也。于是，用其所谓守正特立之士，废其所谓邪朋邪诬之人，从而喜曰「祸本消矣，大盗息矣」。此卞之所谓国是也。人主不得违，同列不敢议，惇、布在其术内而不知也。臣昨在谏省，尝进中说一卷，但论蔡卞力主安石；及观日录，然后知罪乃始于安石、王雱假诗、书以文其奸。安石托圣训以肆其诋，三经、日录诬伪相应，盖雱以易惑之语诬薄神考，所以甚明其父之忠圣而不可疑也。安石自圣，遂以其诈悖之身僭比周公，而以含糊不分明之语上诋先烈者，不可一二数。圣主继志述事，事亡追远；三经包藏之说，日录诬讪之言，其亦忍闻之乎！向使安石不着日录，则私意之在三经及他书者未尽露也。今三经、日录前唱后应，枝叶粲然，非无文义，而大理乖舛，奸名犯教，习用其说者终为身患。臣于王氏之学，安敢无改往自新之意也。陈瓘尊尧余言曰：臣窃考日录，安石书神考圣训曰：「所以为君臣者形而已，形固不足以累卿。朕既与卿为君臣，卿宜为朕少屈。」呜呼，果自神考之训乎？托训如此，纵而不辨，臣恐自今以后，事君以形者颦笑进止，皆无真实之心矣；自尊大者骄很傲上，皆有难屈之气矣。此等托训之言，为臣子者安可以不辨哉！
　　壬申，上又令勾当御药院李舜举召安石入见，安石欲附舜举表札，舜举不可乃已【二二】。
　　癸酉，安石自赍表入见，上不肯视，复以授安石，敦譬令就职，曰：「朕自得卿文字，累日惶惑，卿且念朕如此。」安石固请，勿许，是日早出。
　　屯田员外郎高旦罢将作监丞，送审官东院，以御史张商英言旦不治职事、多游权门故也。晁补之铭旦墓。
　　成都府、利州路走马承受潘孝和言：「屯驻雄威兵乐升、王庆告神勇兵杨进等谋夺县尉甲为乱，钤辖司断配进等沙门岛及广南，乞特迁升一资。」诏凤翔府斩进首送成都府，令觽余配沙门岛；升与下班殿侍，仍赐钱三百千，王庆二百千。旧制告变者赐袍带、迁十将，上以远方屯戍至觽，赏之宜重，故特命之。于是，上谓执政曰：「朝廷改成都便宜行事法，□中复屡乞复行。及杨进结觽为变，而中复乃止刺配之，若付以便宜，不过反是，妄配平人为多，有何所补也。」
　　甲戌，权御史中丞邓绾言：「知泸州张宿庸恶贪残，乞改差文臣知州。」从之。仍诏本路转运司体量宿以闻。七月二十四日改文臣。
　　京西提举常平司乞留先借转运司紬绢十四万缗，为常平本钱，从之。墨本于此日附郭逢原书，篅也，今移见七月末。【二三】
　　是日，王安石见上，曰：「陛下不许臣去，臣不敢固违圣旨，然臣实病，若更黾勉半年不可强，即须至再烦圣听。」上曰：「卿许朕就职甚善，如何却半年后又乞出？且勿如此。」先是，上曰：「卿所谓小人，朕亦何尝昵之？」安石曰：「臣私计于小人无所惮，陛下遇臣如此，纵有小人浸润，臣不过去位而已。然所以不愿陛下近小人者，但以亏损圣德，无以观示四方而已。」上曰：「知卿不欲朕近小人者是为朕计也。」安石又曰：「陛下所以眷眷留臣者，欲臣助成天下之务。臣愚以谓成天下之务，在陛下不在臣。欲成天下之务，在通天下之志，若不能通天下之志，即不能运动天下变移风俗，则何由成天下之务？」上曰：「朕不明，诚是有所不见，每事须赖卿扶持。」安石曰：「陛下至明，非臣所能仰望，然于事机亦时有不见。臣愚以谓自古圣贤之君，亦赖股肱耳目，所以虑无遗策。陛下左右前后，诚为乏人，陛下怜其愚无它而容之者多矣，能启迪陛下聪明者殆无其人。然则陛下不可不深考前王所以维御天下大略，自为龟鉴。陛下好察细务，诚由聪明有余，然恐不能不于大略却有所遗。臣愿观古兴王所以运动天下【二四】，变移风俗如何，即见陛下今日得失事，固难一一尽言，臣请试言郭逵、王韶事。陛下以郭逵诞谩，故许其辞秦州，既而逵微谮王韶，陛下又不寤而从之。逵知陛下可欺，然后使刘希奭入奏，因而游说，窥伺陛下意向，陛下又为其所惑，故逵敢放肆为王韶之狱。今杜纯奏王韶讨奄东事，陛下以为何如？」上曰：「又不合如此。」安石曰：「纯为勘官，于奄东事了不相关，又辄如此诬罔妄奏。小人敢无忌惮者，陛下当求其所以然，此不在他人，在陛下而已。陛下诚能照奸而断以义，则无人敢如此。」上曰：「只为事难得分明者。」安石曰：「事何尝不分明，但是陛下不穷究到底。前后小人为欺，岂是尽无形迹，但以陛下含糊不穷究，若穷究到底【二五】，岂有不分明之理。」二十八日，安石又辞位。先是，杜纯勘王韶市易司事，奏韶出纳官钱不明，韶答勘院，置辞率诋谰骄慢，有云：「委不曾依诸场务出纳，致有差互。韶私家物却上公使历，乞根问是与不是韶发意侵盗？」又韶先奏：「元瓘称臣见欠瓘钱二百六十贯未归着，若勘得是侵盗，只乞以功赎过，贷臣死。」其它多类此，故纯奏韶欺狡事难究治，乞依韶元奏候满三年磨勘。又因韶不发遣王君万对狱，遂及韶讨杀奄东蕃部，谓韶生事邀功。王安石见纯奏大怒，自为画一，问纯何以证韶于官钱不明令韶具析？上曰：「文历差互，韶或不免。初疑韶为侵盗耳，韶亦必不至侵盗九十余贯钱。」安石又言：「韶讨杀蕃部，于纯所勘事初无与，纯本枢密院属官，久知枢密院恶韶，观望利害，辄敢诬奏，其情意可见，今当别遣人推鞫。」上以为然。时纯己丁父忧去官，朝廷权纯大理寺丞、检详枢密院吏房文字命未下也。
　　乙亥，枢密院言，仁宗时尝建武学，既而中辍，庆历三年五月丁亥置武学，八月戊午罢之。乞复之。诏于武成王庙置武学，选文武官知兵者为教授。凡使臣未参班并门荫、草泽人，许召京朝官保任试验人才弓马，应试武举合格者方许入学，给常膳，习诸家兵法。教授官纂次历代用兵成败，及前世忠义之节足以训者讲释之。愿试阵队者，量给兵伍隶习。在学及三年，则具艺业保明考试，等第推恩，未及格者逾年再试。凡试中三班使臣，与三路巡检、监押、寨主；白身与经略司教押军队，准备差使，三年无遗阙与亲民或巡检。如至大使臣，有大两省或本路钤辖以上三人保举堪将领者，并与兼诸卫将军，外任回，归环卫班。仍遣兵部郎中韩缜判学，内藏库副使郭固同判。赐食本钱万缗。新、旧纪并书：乙亥，置武学通略，仍以天章阁待制孙固判武学。初除韩缜，缜寻使河北，遂改用孙固。
　　初，枢密院修武举条令，不能答策者止答兵书墨义。王安石曰：「今三路武艺入等、义勇第三等以上，皆已有旨录用。陛下又欲推府界保甲法于三路，即须每岁解发合试人赴阙录用，如此则录用武力之人已多，又广开武举一路，恐入官太冗。兼近方以学究但知诵书，反更愚鲁不晓事，废之；今又置武举墨义一科，其所习墨义又少于学究，所取武艺又不难及，则向时为学究者乃更应武举，若收得如此人作武官，亦何补于事？先王收国之勇力之士皆令属于车右者，盖亦不使此辈委弃于民伍，且以备御侮之用也。既所取在于勇力御侮而已，则令诵书答墨义复何为也？」上曰：「朕亦语密院以墨义不可用。」至是，再进呈武举条制，乃悉从中书所定。闰七月五日当并此。安石因言：「四方有逸材之人，朝廷当留意收拾。」上曰：「止军校中甚有部辖胜总管、钤辖者，此辈止是官大耳，亦何尝有智？」安石曰：「臣在外州军，见每处军校必有三两人得力者，今一切以阶级迁转，更无分别。宜如选人，于军校中荐举有才略者，则不惟拔出可使之材，亦足劝将校竞修职业也。」上曰：「如此诚好。止是今将帅兵官不过取有利口及能为干私事者荐之，此所以难行也。」上谓王安石曰：「早欲了西事，别措置边事。」安石曰：「西事了与未了，何妨措置边事？自古人君兴造功业，皆以有事之时，惟有事乃可兴功造业。昨者西事自是陛下失在不详虑熟计也，若陛下详虑熟计，即无可悔之事，仍有因事措置之功。」陈瓘论曰：臣伏见熙宁四年三月十七日，内降德音曰：「朕德不明，听任失当，外勤师旅，内耗黎元。秦、晋之郊，重罹困扰，使人至此，咎在朕躬。其推恻隐之恩，以昭悔过之义。」臣每读此诏，未尝不流涕也。韩绛边事，罪在安石，神考推恩悔过，未尝责安石也。安石著书欲掩前罪，乃铺陈诬伪之语于韩绛败事之前，然后于韩绛败事之后归过神考，其所铺陈，凡有四语，其一曰臣非怯而惮事，以谓陛下且当柔远而修中国之政；其二曰岂宜不以生事为忧；其三曰今灾异觽，关中旱，正是欲静边鄙之时；其四曰关中骚然，岂宜更有可悔之事。夫造作边事，本由安石所为，何尝畏灾异而忧生事哉！四语诬伪可谓甚矣。日录载韩绛之言曰：「王安石忠于陛下，所以尽言。」又曰：「安石所言皆是，陛下但听之，三四年后便见效。」又曰：「安石所陈非一，皆至当之言可用，陛下宜省察。」及韩绛求去，安石则曰：「韩绛不宜如此，如此则遂无一人同正论。」以此观之，绛与安石可谓合矣。神考以昭文馆【二六】大学士超命韩绛而位之于安石之上者，以与安石无嫌故也，至于许其便宜节制诸路，皆安石所肯，然后施行。及韩绛败事，安石则曰：「臣自接侍清光以来，陛下固未尝许韩绛以智略，一旦陛下举一方之事属之，则边事自宜如此。」四年五月二十六日【二七】。又曰：「陛下失在不详虑熟计。」五年六月二十七日。又曰：「陛下于一切小事劳心，于大事独篅。今日国事亦犹前日边事也。」四年六月十二日。夫计虑不熟以篅大事，直是安石之罪【二八】。归过宗庙，乃以为西事之初，不敢先事极争。五年正月初九。安石议事，果是不争之人否？又谓庆州兵变，不当归咎于保甲、淤田【二九】，四年五月二十。保甲、淤田尚不可，况归咎于宗庙乎？
　　丙子，王安石又辞位，上引刘备托后于诸葛亮事曰：「卿所存岂愧诸葛亮？朕于卿君臣之分，宁有纤毫疑贰乎？」二十六日安石已入见。
　　诏知雄州张利一等措置北界巡马事，令依累降约束，以理约拦出界及移文诘问，未宜轻出人马以开边隙。先是，利一等奏北界差兵过拒马河巡，欲候其来即遣官引兵驱逐，示之以强，彼乃帖服。王安石曰：「恐不宜如此。」上曰：「彼兵直过河，距雄州城下数里，不驱逐非便。」安石曰：「雄州亦自创添弓手过北界巡，即彼兵来未为大过。今戎主非有倔强，但疆吏生事，正须静以待之，若争小故，恐害大计。就令彼巡兵到雄州城下，必未敢攻围雄州。若我都不计较，而彼辄有卤掠侵犯，即曲在彼，我有何所害？」上乃令戒利一等无得妄出兵。文彦博因言李牧急入收保事，上笑曰：「惟李牧乃可。如雄州官，才出城便举家哭，又安可比李牧也！」
　　诏闻畿县及辅郡民被旱灾，而官司以出条限不许披诉，令开封府界提点司【三○】、京东西转运司体量合放税分数以闻。
　　废□州邹县、邢州任县为镇【三一】，入仙源、南和。
　　河溢北京夏津。此据本志。
　　注　　释
　　【一】知大州府「府」字原脱，据宋会要职官五九之九补。
　　【二】逐路职司考定优劣「职司」原作「职方」，据同上书改。
　　【三】其考校职司课绩殿最「其」字原脱，据同上书补。
　　【四】即只开坐逐人区别到部下官吏等第「只」字与「第」字原脱，据同上书补。
　　【五】初以考幕职州县官为审官院按本书卷三四，淳化四年二月丙戌，「以磨勘京朝官院为审官院。幕职州县官院为考课院」，疑此处有误。
　　【六】入谢乃十八日诏「谢」原作「赐」，据阁本及宋会要职官七七之四九改。
　　【七】中国二字原倒，据阁本乙正。
　　【八】今漤诱纳我投降蕃部「降」字原脱，据上文补。
　　【九】乃是逵自作孽「是」原作「自」，据阁本改。
　　【一○】欺罔则刑之「刑」原作「行」，据阁本改。
　　【一一】自合依法「合」原作「来」，据阁本改。
　　【一二】但根问必见诣实「诣」，阁本作「指」。
　　【一三】相度京西差役「京西」原作「京师」，据阁本改。
　　【一四】每口给地五十亩「口」原作「日」，据阁本、活字本改。
　　【一五】以环庆奏臧嵬等给田图进呈「图进」二字原倒，据阁本乙正。
　　【一六】即是非良田「是」，阁本作「似」。
　　【一七】亦随铜契发放「契」原作「符」，据阁本及宋史卷一五四舆服志改。
　　【一八】即评虽巧说「说」原作「设」，据阁本及下文改。
　　【一九】狄谘原作「祝谘」，据阁本及长编纪事本末卷五九王安石事迹上改。
　　【二○】是年月「月」上疑有脱文。
　　【二一】士师八成义「士」原作「土」，据阁本、活字本改。
　　【二二】舜举不可乃已「舜」字原脱，据阁本、活字本补。
　　【二三】七月末「末」原作「未」，据阁本、活字本改。
　　【二四】臣愿观古兴王所以运动天下「运动」二字原倒，据阁本及上文改。
　　【二五】若穷究到底「若穷究」三字原脱，据纲目备要卷一九补。
　　【二六】昭文馆「馆」原作「殿」，据宋史卷三一五韩绛传、卷二一一宰辅表改。
　　【二七】四年五月二十六日「二」原作「三」，据活字本及本书卷二二三熙宁四年五月庚戌条改。
　　【二八】直是安石之罪「直」原作「真」，据阁本改。
　　【二九】不当归咎于保甲淤田「保甲」原作「保田」，据本书卷二二三熙宁四年五月甲辰条改。下句同。
　　【三○】开封府界提点司「界」字原脱，据阁本补。
　　【三一】废笃州邹县邢州任县为镇「为」字原脱，据宋史卷八五、卷八六地理志补。
续资治通鉴长编
卷二百三十五
卷二百三十五
　　起讫时间 起神宗熙宁五年七月尽其月
　　卷　　名 续资治通鉴长编卷二百三十五
　　帝　　号 宋神宗
　　年　　号 熙宁五年（壬子，1072）
　　全　　文
　　秋七月己卯，兵部郎中韩缜【一】为天章阁待制、河北都转运使。初，议用缜，王安石请与修撰，上曰：「缜亦无大罪，今复待制如何？」安石曰：「缜虐杀一命官【二】岂得无大罪？姑埙赦乃复，亦不为晚。」上曰：「秦州因循弛慢，缜独尽力。」安石曰：「『惟辟作福』，若陛下为其不因循特与之，则惟陛下命，但恐不免致人言耳。」上曰：「致人言柰何？」安石曰：「陛下既为其不因循特与之，则不可因人言却改易。」上曰：「善。」
　　权提点成都府路刑狱张唐民提举保甲。存此要见成都路时已行保甲法。
　　辛巳，诏河北西路马军新额已足，如有人材及等样，自愿置马投充者【三】，并特招刺，候有阙拨入额。
　　壬午，诏以榷货务为市易西务下界【四】，市易务为东务上界。
  </div>
  <div class="pagination">
   <a href="续资治通鉴长编_page325.html">
    上一页
   </a>
   <span>
    ...
   </span>
   <a href="续资治通鉴长编_page321.html">
    321
   </a>
   <a href="续资治通鉴长编_page322.html">
    322
   </a>
   <a href="续资治通鉴长编_page323.html">
    323
   </a>
   <a href="续资治通鉴长编_page324.html">
    324
   </a>
   <a href="续资治通鉴长编_page325.html">
    325
   </a>
   <span class="current-page">
    326
   </span>
   <a href="续资治通鉴长编_page327.html">
    327
   </a>
   <a href="续资治通鉴长编_page328.html">
    328
   </a>
   <a href="续资治通鉴长编_page329.html">
    329
   </a>
   <a href="续资治通鉴长编_page330.html">
    330
   </a>
   <a href="续资治通鉴长编_page331.html">
    331
   </a>
   <span>
    ...
   </span>
   <a href="续资治通鉴长编_page327.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
