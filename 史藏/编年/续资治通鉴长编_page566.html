<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 566 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 566 页/共 607 页</h1>
    <div class="content">　　吕大防等奏：「臣蒙恩差充南郊大礼使，准式常赐外，更有加赐。臣等备员宰政，赋禄已优，稠迭受赐，于义未安。兼辞免加赐，已有前比。伏望圣慈特赐寝罢。」御批：「宰臣等引前来明堂例，辞免加赐。今南郊与明堂事体不同，宜降诏不许辞免。」（御集云七年九月六日降诏，今附此。政目十二日吕大防等免加赐，即此也。）
　　丁亥，诏军人不许习学乞试阴阳文书。如违犯，并从私习条。
　　戊子，召辅臣观稻于后苑。
　　东上合门使、吉州防御使苗履为泾原路都钤辖、知镇戎军。
　　熙河兰岷路经略司言，探闻青唐聚兵一公城防托洗纳族，兼自来青唐未尝于河南地分点集【三】，虽称防托洗纳人户，又虑别有他谋。诏令范育密谕康识、王克平详探所添人马因依以闻，仍阴为堤备，不得张皇。（康识、王克平差遣合检附。）
　　先是，诏侍从官及六曹长贰、给舍、台谏、礼官集议郊祀典礼。（三月十八日。）于是，翰林学士兼侍读顾临、翰林侍讲学士范祖禹、权户部尚书钱勰、御史中丞李之纯、户部侍郎蒋之奇、中书舍人乔执中、殿中侍御史□立礼、太常博士张瓛等八人议曰：「臣谨按经曰：『昔者，明王事父孝，故事天明；事母孝，故事地察。』礼曰：『天子祭天地、四方，祭山川，祭五祀，岁篃。』三代之礼，天子无不亲祀天地。周礼：『冬日至，祀天于地上之圜丘；夏日至，祭地于泽中之方丘。』自玉器、牲、帛、乐、舞皆不同。由汉以来，乃有合祭之文，至于国朝，踵为故事。元丰中，神宗皇帝用礼官之议，诏定北郊亲祠之议，始罢合祭之礼。陛下嗣位，于今八年，将肇祀圜丘，而疑于未见地祇；欲循祖宗之旧，则礼不经见；欲如元丰之制，则虑北郊或未可行，故下有司博议。此诚欲崇明祀，谨重之至也。臣等议，书曰：『惟天地万物父母。』礼曰：『地载万物天垂象，取财于地，取法于天，是以尊天而亲地。』王者父事天，母事地，皆不可以不亲。今三年而一郊，已非古典，而北郊未有亲祠之日，若不亲见地祇，则是尊天而不亲地，事父而未事母也。朝廷审能以夏日至，盛礼备物，躬祀北郊，举千余年之坠典，此则三王之盛，复见于今矣，其谁敢以为不然。然臣等窃恐北郊之礼，未必亲行，徒崇空文，则天子长无亲祀地之礼，亦非圣情之所安也。伏请合祭天地，如祖宗故事，埙将来亲行北郊之礼，则合祭可罢。」
　　临、祖禹又言：「窃以天地特祭，经有明文，然自汉以来，不行之千有余年矣。时异事变，不能尽同。先帝朝献景灵宫十一殿，一日而篃，陛下一岁乃篃，亦因时制宜，欲可行也。太祖建隆四年初郊，至元丰百二十年，已成一代之礼，惟元丰六年，用详定郊庙奉祀礼文所议，遂迁皇地祇之位。先帝所以行之者决，欲亲祠北郊也。若先帝能力行之而陛下未能，犹当且复其旧，况先帝尚未行乎？设先帝已行，而复知其难，未必不改而从旧也。宋兴以来，太祖郊四，太宗郊五，真宗郊五，仁宗郊九，英宗郊一，神宗郊三，皆合祭。不合祭者，惟元丰六年一郊。而陛下他日果能行北郊之礼，然后罢合祭，未为失也。臣等不知今日欲亲祠北郊如之何而可也。一年再郊，此必不能，且夏至之日未易行也。减损北郊之仪，以就可行，是于父母有隆杀也。南北郊与明堂间祀，则南郊愈簄，亦未为得礼也。或六年或九年而一郊，此岂周礼乎？今近舍祖宗百余年已行之礼，而欲远复三代千余年不举之祭，守周礼为空文，虚地祇之大祭，失今不定，后必悔之。伏乞圜丘合祭，依熙宁十年典礼。」
　　吏部侍郎范纯礼、彭汝砺，户部侍郎范子奇，礼部侍郎曾肇，刑部侍郎王觌、丰稷，权知开封府韩宗道，枢密都承旨刘安世，中书舍人孔武仲、陈轩，太常少卿盛陶、宇文昌龄，侍御史杨畏，监察御史董敦逸、黄庆基，左司谏虞策，礼部郎中孙路、员外郎欧阳棐，太常丞韩治，博士朱彦、宋景年、阎才等二十二人议曰：「南郊合祭天地，不见于经。王者亲祠天，而地则阙焉，亦非典礼。神宗皇帝考按古谊，诏罢合祭。元丰六年，止祀昊天上帝于圜丘，配以太祖，又诏亲祠北郊如南郊仪，仍命有司修定仪注，则于承事神祇【四】，礼无违者。至于二郊之祭，或不并行，则有司摄事，亦自有典礼，合于周官大宗伯『王不与祭祀则摄位』之文。唯是北郊，先帝未及躬行，然诏旨明甚，所宜遵守，但当斟酌时宜，省繁文末节，则亲祠之礼无不可为。盖天地重祀尤当敬重，不宜数有废举。若昨罢合祭违悖经典，固须改正，既已合礼而又纷更，恐失朝廷尊事神祇之意。伏请并依先朝已得诏旨施行。」
　　武仲等又请以孟冬纯阴之月，诣北郊亲祠，如神州地祇之祭【五】。
　　权兵部侍郎杜纯议请于苑中设望祀位【六】，置爟火于坛所，俟躬祀南郊之岁，则夏至北郊上公摄事。每献，举爟火。
　　诏拜工部侍郎王钦臣议，宜如祖宗故事，并祭天地一次，申谢丕贶。
　　汝砺又言：「臣准敕与两制、尚书、侍郎等议南郊合祭事，是非盖未有定，犬马之诚，窃不自胜。尝恐缘诸儒一偏之说，紊国家莫大之礼、朝廷已行之命，辄殚悃愊，庶裨万一。臣闻礼者，体也，体不备，君子谓之不成人。设之不当，犹不备也。故先王之郊于神明也，既祭之以礼，又求之以一类，其时日、牲币、器服、声音、颜色，无或非其类者。或非其类，谓之非礼，非礼之祭，鬼神不飨。此其言似迂远而难知，然其礼甚切至而必验。臣谨以一事明之，春为阳，故以正月迎于东郊，秋为阴，故以七月迎于西郊，圣人有作，莫之或改也。今使迎春则在西郊，而用秋之时，迎秋则在东郊，而用春之时，樵夫野叟犹怪以骇，而况于鬼神乎！天之与人非有异也，今因祭方泽也而合于圜丘，用夏至也而用冬至，盖何以异此。夫前日之议论非是，后日行之而不安，昔人盖有变之者矣。先帝钦若，承顺天心，罢黜邪说，是正太常，行之历年，中外禔福，圣作明述，神明欣惬。今何疑何恤而欲更之也？家人小祀，尚谨废举，天地重大，岂容轻议。臣闻之，神无常飨，飨于克诚；天无私亲，亲于有德。朝廷诚能富民阜财，明道崇义，致帝者之用，成天地之化，使粒食之民晏也粲也，则上帝是佑，而诸福之物皆可毕致。改命实非所愿，惟朝廷谨之，重之，反之，复之，务求至当，以称先帝所以尊奉神灵之意。
　　黄贴子称：「合祭议，臣等谓不可者二十二人，谓可者八人。扬子曰：『人是其所是，而非其所非，将谁使正之。曰：万物纷错则占诸天，觽言淆乱则折诸圣。在则人，亡则书。』周礼，圣之言也，合祭肇于汉末，其言不经。朝廷近制，考之方策，告之宗庙，行之天地，布之天下，以宪万世。或委圣言而从不经，不可也。先帝既改之，善矣。又欲变之，不可也。或曰：『亲祠未能，且从合祭可乎？』亲祠非不可行，以事而使摄焉，亦礼也。合祭不用而从非礼，不可也。夫规矩诚设，不可欺以方员；绳墨诚陈，不可欺以曲直。今议祭而不从礼，议礼而不从经，则是非并起，终无所归宿。舍规矩而察方员，舍绳墨而观曲直，不可也。先帝留意经术，曲折皆有稽据，固非髃臣所能窥见高下小大，惟太皇太后陛下、皇帝陛下明诏执事质于是非，无从一偏之论，决于大小无安顺从之说，如此，则是非可决而经正矣。」（五年五月十八日、六月十二日，七年三月十八日。汝砺以初六日上奏，今复移入十二日顾临等议后。）
　　是日，肇又言：「臣近奉诏集官议南郊合祭天地事，已具议状奏闻讫。臣职在典礼，再三思维，此天地大祭，国家重事，况当陛下郊祀之初，尤宜敬重，举措一有未安，贻讥万世。尚虑前状开陈未尽，敢再冒昧以闻：伏以天地合祭，非先王之礼，学士大夫所共知之，不待臣言而信也。然使合祭于承事神祇无不顺之理，虽非先王之礼，何为而不可行？盖以圣人之于祭祀，求之于茫昧不可知之中，故必因其方、顺其时而用其类以致之。是以因高而事天，因下以事地，兆五帝于四郊，朝日于东，夕月于西，兆司中、司命于南，兆风师于北，兆山川、邱陵、坟衍各因其方，而春夏秋冬各顺阴阳之性。其于祭，或燔，或瘗，或沈，或埋，以至圭币、牲牷、坎坛、乐舞，各从其类。先王非苟为之，以谓求之如此之尽，然后庶几神之来享也。苟为反是，则其于格神也难矣。今论者以罢合祭则天子未有亲见地祇之时，夏至亲祀北郊则于五月行礼为难，欲因南郊并举地祭。此于人事以求自便则可矣，以此为亲见地祇之实则未也。何则？事之非其方，致之非其类，又违其时。施于髃小祀且犹不可，况地祇之尊乎？以此事地祇，地祇未必来享，而便谓此为亲见地祇之实，此臣之所未喻也。且屈己以从神，与屈神而从己，二者孰安？今以五月行礼为难，而引地祇以就冬祭，苟从人事之便，恐失陛下恭祀地祇之意，此又臣之所未喻也。圣人之事神，洞洞乎其忠，属属乎其敬。舍忠舍敬，常情所不肯为，而谓陛下肯安之乎？臣愚故谓合祭不可复，亲祠不可废，但当斟酌时宜，省去繁文末节，则亲祠之礼无不可为，已于前状论之矣。惟陛下留神省察，远惟先帝复古之心，持以至诚不倦之意，无从苟简自便之说，以伸躬事地祇之实，则上下神祇，孰不顾享！」（元丰三年五月甲子，初议北郊，四年四月己巳，诏亲祠北郊。元佑五年五月十八日，许将建请。）
　　壬辰，太皇太后垂帘，三省进翰林学士顾临等郊祀议。太皇太后曰：「宜依仁宗先帝故事。」吕大防曰：「天地之祭，自汉以来，分合不一。唐天宝后惟天子亲祠，乃合祭于南郊，其余时祀，并依礼分祭。国朝以来，大率三岁一亲郊，并祭天地宗庙，因行赦宥于天下及赐诸军赏给，遂以为常，亦不可废。虽欲岁岁亲行于本坛，乃不可得。今来诸儒献议，欲用礼官前说，南郊不设皇地祇位，惟祭昊天上帝，不为无据，但于祖宗权宜之制，未见其可。」苏颂曰：「适来蒙圣谕仁祖先帝故事，臣伏见仁宗皇帝九郊，皆合祭天地。先皇帝四郊，三并合祭。惟元丰六年用礼文所参议，止祀上帝，而北郊之祭，虽从所议，修定仪注，然未见亲行。今年南郊乞准故事。」苏辙曰：「议者持合祭、别祭二说，各有所据，欲望朝廷酌量事体轻重大小，断自圣意。自熙宁十年神宗皇帝亲祀南郊，合祭天地，今十五年矣，皇帝即位又已八年，未尝亲见地祇，乃朝廷阙典，不可不正。」范百禄曰：「祖宗皆遵故事，每遇南郊岁，并合祭天地。神宗皇帝圣学睿断，必以为圜丘无祭地之理，遂诏礼官考求先王典礼，至元丰六年南郊，止祀昊天上帝，配以太祖。记曰：『有其废之，莫可举也。』先帝所废，稽古据经，未可轻改。」
　　越二日，再进呈。大防言：「先帝因礼文所建议，遂令诸儒议定北郊祀地之礼，然未经亲行。今来皇帝临御之始，当亲见天地，而地祇独不设位，恐亦未安。况前代人君亲祠并祭，多缘便于已事。本朝祖宗即不然，直以恩霈四方，庆赉将士，若非三岁一行，则国力有限。今日宜为国事勉行权制，候将来议定北郊制度及太庙享礼，行之未晚。」百禄言：「祖宗圜丘合祭，皆是循用后代权时之制，神宗皇帝元丰六年，南郊不合祭地祇，乃是复行先王典礼，今已着为太常寺元佑礼。且昨来夏至，已诏吕大防以上公摄事，隆礼备乐，以祭地祇于北郊。况祭不欲数，今冬至，圜丘地祇未合再祭。」大防又奏曰：「百禄之言虽是，典礼未易遽行，盖为国事。」太皇太后曰：「吕大防之言是也。非不知此，盖为国事。」颂又言：「古者人君嗣位，必郊见天地。今皇帝初郊而不祀地，恐未合古。若云必复先王典礼，臣窃以谓先王典礼未必尽同，且虞、夏之礼，商、周亦不相袭。至如唐、虞之代，一岁四巡方岳，篃祀髃神；夏、商则五载一巡守；成周十二年乃篃，岂是尽行先王典礼？况三代去今，年祀益远，非商、周去虞、夏之比，而国朝制作，多循汉、唐之旧，郊丘、宗庙之祀，典章仪物之盛，恩霈赉予之费，事与古异，岂胜变复。今以皇帝初郊，依熙宁十年故事，合祭天地。俟将来遇郊礼，再下有司，举行先帝诏旨，详议南北郊祭，亦未为晚。」辙言：「周礼一岁篃祀天地，皆王者亲行。自汉、唐以来，礼文日盛，费用日广，故一岁篃祀，不可复行。唐明皇天宝初，始定三岁一亲行，致斋之日，先享太清宫，次享太庙，然后合祭天地，从祀百神。所以然者，盖谓三年一行大礼，不篃及则人情不安。此近世变礼，非复三代之旧。而议者欲以三代遗文参乱其间，亦失之矣。今别祭之议，有欲当郊之岁，皇帝先以夏至亲祀北郊者；有欲移夏至之祀，行于十月者；有欲三年祀天，三年祀地者。夏至暑雨方作，以行大礼，势必不可。夏至之礼，行于孟冬，其为非周礼与冬至无异，而数月之间，再举大事，力何以堪。若天地之祀，互用三年，则天地均为六年乃获一祭。而以地废天，以卑略尊，尤为不顺。」郑雍言：「合祭天地，自汉、唐以来常行，本朝六圣并是合祭。先朝元丰六年，方特祀昊天上帝。然而先帝熙宁中，已曾三次合祭，与今事异。自古帝王受命之初，未尝不郊见天地者。」大防又言：「适来所陈，恐禁中未尽见本末，欲来日略具祖宗及臣寮所议进入。」从之。翌日，三省修具祖宗以来郊祀礼，及顾临等所议上闻。既而太皇太后宣谕曰：「皇帝即位以来，未曾亲祀天地，今且合祭，似属有名。」大防等曰：「适于殿阁中同议，方欲缘皇帝郊见之始，特设地祇位于圜丘，则于先帝议行北郊之礼，并不相妨。今蒙圣谕，正如觽议，欲依此令学士院降诏。及言致斋日，躬行庙享，亦未合礼，欲于诏中令议官与北郊事并议施行。」太皇太后曰：「可。」（旧录云：「先是，元丰中详定郊庙礼文，以皇帝亲郊之岁，设皇地祇位于圜丘并祭非礼，有诏下议。而议者或以当郊之岁，冬夏之日，分祭南郊北郊，以军赏为二而分给之。或以致斋三日，郊庙各一日而祀篃。或欲于圜丘之傍，别营方丘而望祭。或以夏至盛暑，天子不可亲祭，改用十月。或欲亲郊圜丘之岁，夏至日遣上公摄事于方丘。先帝降诏定亲祀北郊如南郊仪，并定上公摄事之礼至元佑五年，尚书右丞许将建言：『三岁冬至天子亲祀，篃享太庙，祀天圜丘，而其岁夏至方泽之祭，乃止遣上公，即是皇地祇遂永不在亲祀之典。此大阙礼，不可不议。』始诏侍从官及尚书、侍郎、给舍、台谏、礼官集议。既而临等八人议，宜如祖宗故事，合祭天地，俟将来亲行北郊之礼则合祭可罢。吏部侍郎范纯礼等二十人议天地重祀，不宜数有废举，昨罢合祭，既复古礼，而又纷更，恐失尊事神祇之意【七】，请依先朝已得诏旨施行。兵部侍郎杜纯请于苑中设望祀位，置爟火于坛所，俟躬祀南郊之岁，则夏至北郊，上公摄事，每献举爟火。诏拜工部侍郎王钦臣议，宜如祖宗故事，并祭天地一次，申谢丕贶。中书舍人孔武仲等议，请南郊专祀上帝【八】，而间以孟冬诣北郊亲祀，改先帝北郊祭皇地祇之仪。冬至祀天，夏至祀地，先王之制也，先帝是正礼典，至是犹复合议。惟苏颂议论稍有经据，颇合礼典，自余皆狂说异意，惟务变革良法善政，更相阿附，而吕大防悖谬乱常，为奸恶之渠魁，其罪甚大，卒保首领，未足为奸臣之诫。」新录自「改先帝北郊」以下，至「为奸臣之诫」并削去，仍别修云：「诣北郊亲祀皇地祇。议既不同，故太皇太后宣谕及吕大防等议，以皇帝即位以来，未尝亲祀天地，行合祭之礼，为有名。遂降诏云。」且辨诬曰：「上文乃太皇太后垂帘，三省进顾临等郊祀议，太皇太后曰：『宜依仁宗先帝故事。』苏颂云：『仁宗九郊，皆合祭天地。先帝四郊，三并合祭。惟元丰六年用礼文所参议，止祀上帝，而北郊之祭，未见亲行。』又云：『人君嗣位，必郊见天地。皇帝初郊而不祀地，恐未合古。』其说皆与吕大防、苏辙合。惟范百禄独言：『神宗元丰六年南郊不合祭天地，乃是复行先王典礼。』于是太皇太后宣谕曰：『皇帝即位以来，未曾亲祀天地，特设地祇位于圜丘。』今史臣力主不合祭之论，而云惟颂有经据，则合祭果是矣。又云，自余皆狂说异意，则范百禄独主元丰者，乃狂说异意矣。又云，大防罪甚大，卒保首领，不足为奸臣之诫，则是议与苏颂合者，当得罪而□之，哲宗为失刑矣。此三说颠倒无稽，乃诬谤宣仁又及哲宗，不可以训。今删去八十六字。」顾临、曾肇等议，并合载于九月初，但不知其日，据理当在初八日彭汝砺奏前后，今移入十二日前。鲜于绰传信记云：「神宗皇帝以南郊合祭天地不见于经，诏罢合祭。元丰六年南郊，止祀昊天上帝于圜丘，配以太祖。又诏亲祀北郊如南郊【九】。特命有司修定仪注，然未及行。元佑初郊，右丞许将建议，当讲祭皇地祇事，于是下有司集议，卒为数议。议不合祭，亲祀皇地祇者二十二人：吏部侍郎范纯礼，直学士院孔武仲，中书舍人陈轩，礼部侍郎曾肇，权知开封府韩宗道，枢密都承旨刘安世，吏部侍郎彭汝砺，户部侍郎范子奇，刑部侍郎王觌、丰稷，太常少卿盛陶、宇文昌龄，侍御史杨畏，左司谏虞策，礼部郎中孙路、员外郎欧阳棐，太常丞韩治，监察御史董敦逸、黄庆基，太常博士朱彦、宋景年、阎才。议合祭者八人：翰林学士顾临，翰林侍讲学士范祖禹，户部尚书钱勰，中丞李之纯、户部侍郎蒋之奇，中书舍人乔执中，殿院□立礼，太常博士张瓛。乞欲祭皇地祇于后苑望祀者一人：兵部侍郎杜纯。欲权用祖宗谢天地故事，并祭一次，以申谢丕贶者一人：工部侍郎王钦臣。议既上，执政中所主亦不同，左仆射吕大防、门下侍郎苏辙欲从合祭之议；中书侍郎范百禄欲从不合祭之议，交论于上前。会范中书引周礼圜丘、方泽、玉币、乐舞不同之文敷奏，宣仁圣烈意主合祭，谓公曰：『此等言语莫是人念得否？』遂终定合祭议。」议不合祭者二十人，当从实录。中书舍人兼直学士院孔武仲虽议不合祭，又与二十人稍异。实录称武仲等，当是陈轩亦同此议。鲜于绰并数此二人，故云二十二人也。曾肇亦云二十二人。苏辙龙川略志云：「三代旧礼，一岁九祭天，再祭地，皆天子亲之，故所祀神祇，逐祭各异，而一岁皆篃。自汉以来，每岁亲祀天地，或合或别，已不可考矣。至唐开元中，始定每岁常祀皆有司摄事，一如三代旧典。惟三岁天子亲郊，则于南郊合祭天地及从飨百神。国朝因之。凡冬至圜丘，孟春祈谷，孟夏雩祀，季秋明堂，大庆恭谢，凡皇帝亲郊，皆用合祭之礼。盖每岁常祀，而三年亲郊，古今异宜，不可复合，其来旧矣。至元丰末，神宗亲祀圜丘，罢皇地祇及从祀百神，识者疑焉。元佑改元，上将亲飨明堂，辙时为右司谏，奏乞依皇佑明堂神位。诸公皆牵于故学，不达时变。奏入不省。及七年，上将亲祀圜丘，予与诸公面议，觽议多以合祭为允，惟吕微仲本好古学，详论久之乃听。而范子功横议，意谓天子之事天地，如家人之养父母，虽不可废一不养，要不可同养于厅事耳。予应之曰：『父母不可同养于厅事，此礼之微文也。三年亲祀而地祇不预，此即废一不养，礼之大阙也。』争之终不能合。及议于上前，辙奏曰：『合祭、别祭，各有所据，若非朝廷酌量事体轻重大小，断自圣意，臣恐无有了当。窃见熙宁十年神宗亲祀南郊，合祭天地，至今已十五年。皇帝即位又已八年，人主并未尝亲见地祇。臣谓此乃朝廷阙典【一○】，不可不正也。』议犹未决，它日复于上前议之，辙奏曰：『周礼一岁篃祀天地，皆人主亲行，故郊丘有南北，礼乐有同异。自汉、唐以来，礼文日盛，费用日广，事与古异，故一岁篃祀不可复行。唐明皇天宝初，始定三岁一亲郊，于致斋之日，先享太清宫，次享太庙，然后合祭天地，从祀百神。所以然者，盖谓三年一次大礼，若有不篃，则于人情有所不安故也。此近世变礼，非复三代之旧，而议者欲以三代遗文参乱其间，亦失之矣。今别祭之议，有欲当郊之岁，皇帝先以夏至亲祀北郊者；有欲移夏至之祀，行于十月者；有欲三年祀天，三年祀地者【一一】。然夏至暑雨方作，以行大礼，势必不可。夏至之礼，行于孟冬，其为非周礼，与冬至无异。而数月之间，再举大事，力何以堪？若天地大祀互用三年，则天地均为六年乃获一祭，而以地废天，以卑略尊，尤为不顺，此皆朝廷大礼。今范百禄之言，皆礼文末节耳，恐难以施行。』吕大防曰：『范百禄之言，皆合周礼，臣等亦知之，但事不可行耳。』太皇太后宣谕曰：『卿等非不知此，盖事有碍耳。』议尚未决，它日将决于上前，至崇政殿门，微仲骤谓予曰【一二】：『今废三代旧典而行开元故事，可乎？』予曰：『今舍三代而从汉、唐者，非一事矣，天子七庙，今乃一庙九室；庙祀一帝一后，今诸后并配。事各适时，岂必三代？』微仲乃服。及对，太皇太后以觽议为允，于是始复合祭。」
　　诏：「入国接伴使、副，今后不得将带亲属并有官人充职员小厎，违者罪之。其入国使、副实有宿疾，听带亲属一名充小厎，不以有官无官，具奏听旨。」先是，惟汛使出疆，以老疾自陈，有例得带亲属。自熙宁后为通法，奉使者稍以亲属自随，因缘干扰，故条约之。
　　诏诸路提刑司，遇转运司借拨籴本，即疾速应副，不得非理问难，致籴买后时；及令转运司籴买，州军并以见在市价趁时籴买，务使惠及农民，所蓄数广。以左司谏虞策言也。
　　都水监言：「准敕五百里外方许免夫。自来府界黄河夫，多不及五百里，缘人情皆愿纳钱免行，今相度，欲府界夫即不限地里远近，但愿纳钱者听。」从之。
　　支衲袄五万领，付河东陕西帅府。（政目九月十二日事，当考。）
　　甲午，监察御史杨畏言：「应吏部铨量官吏职位、姓名，请依三省、枢密院奏除人例，关御史台，以凭考察。」诏今后铨量到人依条闻奏外，仍关吏部，置簿籍记。（实录系甲午郊议，已见上，今不别出。）
　　宗正寺言：「本寺令：宗室无服亲，连名非上下同者，如『立之』与『宗立』之类，及音同字异，皆听譔。祖宗袒免以上亲，见依上件令文譔赐名外，今来非袒免亲，既许本家譔名，切虑员数日增，取名渐多，若皆令依上条一一照对回避，必至拘碍训譔不行。今欲乞令太祖、太宗、秦王下子孙无服亲，各于本祖下即依令文譔名。若系别祖下无服亲，除所连名自合别取字外，余虽犯别祖下本字，并许用。所贵久远训譔得行。」从之。
　　又言：「宗室譔名，自来并用两字，内取一字相连，所以别源派，异昭穆也。昨自熙宁中立法，非祖宗袒免亲，更不赐名、授官。后来逐时准大宗正司关到本家所譔名，多是重迭，至有数人共一名者。又或与别房尊长名讳相犯，或兄弟不相连名，或只取一字为名，而偏傍不相连者，名称混淆，难以分明昭穆之序。窃恐年祀寖久，流派愈远，谱籍渐无统纪。除重迭共一名者，昨来寺司申请已得朝旨，见令改譔外，所有犯别房尊长名讳，兄弟不相连名，并以一字为名，恐亦合改譔。欲乞宗正司告示逐宫院，将见今名犯尊长讳并字不相连及单名者，并令改譔。仍从本寺定取一相连字取名稍□者，关宗正司告示，令依仿譔名，所贵稍得齐一。」从之。
　　丙申，韩缜言：「火山军至石州，沿河边面阔远，若贼乘河冰，如履平地。缘庆历元年、二年、元丰六年，皆准朝旨，于火山军界惹凌下流保德军、岚石州，可使千里不冻【一三】，以限贼马。所用工料不多，本司已差殿前燕涣等相度，百子会、归子口【一四】可以惹凌。」从之。
　　戊戌，诏曰：「国家郊庙时祀，祖宗以来，命官摄事，惟三岁一亲郊，则先飨清庙，冬至合祭天地于圜丘。元丰间，有司援周制，以合祭不应古义，先帝诏定亲祠北郊之仪，未之及行。是岁，郊祀不设皇地祇位，而宗庙之飨，卒如权制。朕以骪昧，嗣承六圣休德鸿绪，今兹禋礼，奠币上帝，祼鬯庙室，而地祇大神，久未亲祠。矧朕方修郊见天地之始，其冬至日南郊，宜依熙宁十年故事，设皇地祇位，以严并贶之报。仍令有司择日遣官，奏告施行。厥后躬行方泽之祀，则修元丰六年五月之制，俟郊礼毕，依前降指挥，集官详议亲祠北郊事及郊祀之岁庙享典礼以闻。」（苏轼元佑八年二月二十五日圜丘六议，称九月二十二日诏，与此十八日不同，当考。御集第十七卷改北郊诏一道：「翰林学士顾临奏白札子：祖宗以来，郊庙常祀皆以时分祭，遣官摄事，惟三岁一行亲郊之礼，因篃享庙室，并祭天地于圜丘。昨因详定郊庙礼文所建议，亲祠合祭，不应古义，先帝有诏定亲祠北郊之仪，命下而未果行。是岁，圜丘罢设皇地祇位，而庙享尚循权制。今朕以临御之初，郊见上帝，因得躬享太庙，然地祇大祀独阙不讲。深惟王者察于事地，义不可缓，其今岁圜丘，宜依熙宁十年故事，设皇地祇位，以申始见之礼。候亲祠北郊，依元丰六年五月八日指挥，宜令有司择日遣官，奏告施行。令学士院依此降诏，令譔到诏本进呈。敕门下，国家郊庙时祀，祖宗以来，命官摄事，惟三岁一亲郊，则先享清庙，冬至合祭天地于圜丘。元丰间，有司援周制，以合祭不应古义，先帝乃诏定亲祀北郊之仪，未之及行。是岁郊，罢设皇地祇位，而宗庙之飨则如权制。朕以骪昧，嗣承六圣休德鸿绪，今兹肇禋，祗见上帝，祼鬯庙室，而地祇大神也，阙而不修，谓朕事察之义何？其冬至日南郊，依熙宁十年故事，设皇地祇位，以申始见之礼，以严并贶之报。宜令有司择日遣官，奏告施行。厥后躬行方泽之祀，则修元丰六年五月之制，仍俟郊祀毕，依前指挥集官详议亲祠北郊事及郊事之岁庙享典礼奏闻。」御批「久未亲祀，加以朕躬方此祗见天地之始」，贴却「大神」字下至「义何」字。减去一十二字，用此一十六字。元佑七年九月十八日进入。神宗是正礼文，改合祀之失，追三代之典，以夏至之日祭于方丘。至是，始又合祭。时方垂帘，奸臣擅朝故也。）
　　左朝奉大夫韦骧为主客郎中，左朝奉大夫王彭年为都官员外郎。
　　己亥，房州观察使宗乔卒，赠司空，追封南阳郡王，谥恭康。
　　壬寅，河东节度使、太师致仕文彦博乞免南郊陪位。从之。
　　癸卯，诏诸宫院教授，差宣德郎已上亲民资序人。
　　范育言：「准朝旨，若夏贼累攻邈川，即本路合如何施行，令臣深计熟虑，预为方略。臣前所陈乞定河南之策，正为此也。前日河南之人密输诚款，欲因而抚定，非贪土地，盖河南既定，足以威制外夷，下临河北，若视诸掌，其觽尽为属国，可以控夏贼腹背，制其死命。脱使贼攻邈川，本路力不足，则前日所陈边势之利，反为夏贼所有矣。」枢密院言：「河南诸羌，怀汉愿附，虽是久远边防之利，第以青唐未有失节，而夏贼方谋合从，故未可轻议，所以前降指挥不得擅便施行。令抚定河南部族，又岂能制夏贼死命。」诏范育依详前降指挥，悉心讲虑，豫为谋画。贼果犯邈川，难以出兵，即张大军声，于要害处遥为声援，以解贼势。若所探非实，不得张皇。（八月二十八日，九月一日。）
　　甲辰，诏旬试诸军以点出指挥，若七日值雨雪沾湿，听于九日依格阅试。若至日尚未可试，即令军头司次旬取旨，余旬准此。先是，元丰八年八月十五日得旨，若阅试值雨雪，许军头司于次旬施行，故别为条约。（新无。）
　　太子少傅致仕韩维乞再免南郊陪位，从之。
　　刑部言：「欲常法地分窝藏强盗，不该配远恶沙门岛者，许人告，依重法地分窝藏人，给赏钱及财产之半。其依上条许捕者，亦准此支给。」从之。（新无）
　　丙午，岳州言：「左朝奉郎、前通判潭州黄诰庐父墓三年，生芝草甚觽。」诏黄诰令本州岛支赐绢伍拾疋，与堂除合入差遣一次，其后以诰知歙州。
　　刑部言：「夜聚晓散，传习妖教者，欲令州县以断罪告赏全条于要会处晓示。监司每季举行。」从之。（旧本太繁，今从新本。）
　　丁未，宗正司言：「玉牒宗藩庆系录、仙源积庆图内，宗室子有未及立名而卒者，亦皆开列，以其无可称呼，故但曰不及名。缘宗支蕃衍，图牒卷帙渐已浩大，既不及名，即无官爵事迹可考。又其生出先后之序，已各载于属籍类谱，复列图牒，颇见冗长。宜于玉牒宗藩庆系录内，凡不及名者，止于其父名下总计其数，注入仙源积庆图，更不开具。所有宗室女早卒者，玉牒亦依不及名例，止注其数。」从之。
　　礼部侍郎曾肇言：「臣伏睹诏书，冬至日南郊，宜设皇地祇位，以严并贶之报。此盖皇帝陛下急于亲祭地祇，不待考正典礼，遽下此诏。然臣窃详诏旨，亦云合祭不应古义，今则设皇地祇位于南郊，乃是复行合祭之礼。既以为非，又自行之，一诏之中，前后违戾。诏书又云，厥后躬行方泽之祀，则修元丰六年五月之制。是则异时北郊礼行，合祭复罢。天地大祀，国家重事，而轻易变更，颇类儿戏，废置神位，几于弈碁。此臣所以闻诏愕然，不知所措也。臣伏思陛下之意无他，以谓王者父天母地【一五】，尊亲并行，即位以来，亲见上帝，而未及地祇，乖明察之义，又为议者所惑，以谓五月祭地，必不可行，则是长阙事地之礼，故因南郊，并举地祭，欲以致诚敬于大祇尔。以臣所见，欲以致诚，反近于怠，欲以致敬，反近于□。何则？南郊非祭地之处，冬至非见地之时，乐以圜锺为均，其变以六，非致地祇之音；燔柴升烟，非祭地之礼。不问神之享与不享，姑欲便于人事，不近于怠乎？今之人，家有尊长，所居异宫，子弟致敬，必即其处，尚不敢屈致一堂，况天子事地，可不如家人之礼哉？前日以合祭为非而罢之，今日复行，异日复罢，谓神无象，废置自由，不近于□乎？陛下志在诚敬，而所行反近于怠且□，此无他，为陛下谋者，以古为迂，率意改作，务从苟且，趋便一时故也。臣愚不达时变，窃为陛下痛惜之。陛下即位八年，两行明堂大享之礼，今兹有事南郊，凡属天神，举皆从祀，次第行之，则将来郊祀之岁，亲祀北郊，并及地理神，固未为晚。何苦遽为此举，以涉非礼之议哉！况五月祭地，前世之所尝行，本朝开宝中，亦曾四月行雩祀之礼。古人尚以六月出师，孰谓夏至有不可行礼者哉！臣愚伏望陛下速降德音，收还前诏，今冬南郊礼毕，即令有司详定亲祀北郊仪物，仍令斟酌时宜，省去繁文末节，以从简便。俟至郊祀之岁，断在必行。如此，则于承事神祇，不失诚敬，先帝已正礼文，不至无名改作，使万世之后，以谓复行先王祭地之礼，自陛下始，不亦善乎！臣蒙恩擢备从官，职在典礼，朝廷举措得失，臣与其责。故自闻诏以来，彷徨累日，言之则为逆旨，不言则为失职。熟虑再三，宁以逆旨获罪，不敢失职以负陛下任使也。是以罄竭狂愚，触犯忌讳，庶几万一有补圣明，臣虽受重诛，所不敢避。惟陛下留神省察，不胜幸甚。」
　　贴黄：「伏见诏书，择日差官奏告。敢望圣明，因臣此奏，更诏大臣熟加讲议，务求至当，以协典礼。所有差官奏告，且乞未赐施行。」（肇集自注云：「第二状九月二十四日。合祭诏下时，在私忌假，二十五日讲终尚书有宴，次日再具奏草，于九月二十七日入。」）
　　己酉，兰州、镇戎军、永兴军言地震。
　　曾肇又言：「谨按周礼称昊天上帝，称上帝，称五帝，文各不同。昊天上帝则一帝而已，五帝则五方之帝，理自明白，不待辨而知。惟上帝之称，世或专以为昊天上帝，或专以为五帝。然以周礼考之，肆师之职，类造上帝，封于大神。按周礼，凡称大神，皆谓天也。以上帝为天，则不应复云封于大神矣。又典瑞：『四圭有邸以祀天，旅上帝；两圭有邸以祀地，旅四望。』先儒以谓四望非地，则上帝非天，断可识矣。而孝经亦曰：『郊祀后稷以配天，宗祀文王于明堂，以配上帝。』正与祀天旅上帝之文相合。盖郊明堂异祭，后稷、文王异配。则天与上帝亦宜有异，以此推之，谓上帝专为昊天上帝者，非也。又掌次：『王大旅上帝则张毡案，祀五帝则张大次小次。』上帝、五帝所张不同，则谓上帝专为五帝者，亦非也。然则上帝果何谓欤？按书称『类于上帝』，孔安国传以谓告天及五帝，孔颖达从而释之曰：『昊天、五帝，上帝可以兼之。』由是推之，所谓上帝者，盖兼昊天、五帝言之。西汉已有是说矣，故安国用此以解经文。至郑康成引谶纬之书，傅会以为六天，乃谓昊天上帝为北辰之星，五帝为太微宫中五帝座星，此则康成以谶解经之罪，非先儒之说本然也。然则不曰『昊天五帝』，而曰上帝何哉？盖言昊天上帝，则不及五帝，言五帝则昊天不与。举上帝则昊天、五帝皆在其中，以昊天及五帝皆有帝之称故也。按周礼，王祀昊天上帝，则服大裘而冕，祀五帝亦如之。盖先王尊祀五帝，与昊天同服，冢宰掌祀五帝，与祀大神祇之礼同，则明堂并祀昊天、五帝，不为过也。秦祀白、青、黄、赤四帝，扬雄以为僭祭天之礼。汉武帝祀泰一、五帝于明堂，奉高皇帝坐配之，盖天神贵者曰泰一，其佐曰五帝。虽出于方士之言，然所指泰一即昊天也。故武帝皆祀于明堂，以高帝配食，则明堂并祀昊天、五帝，于此可见。历代明堂或并祀昊天、五帝，或止祀五帝。其去五帝坐，专祀昊天上帝者，惟晋太始、唐显庆中耳。本朝皇佑中大享明堂，参用南郊谎祀之礼。嘉佑七年，礼官始议改正，设昊天上帝位，以真宗配。次设五方帝位，次又设五人帝位，以五官神从祀。自是遵行，遂为故事。至元丰中，始诏祀英宗于明堂，惟以配上帝，而五帝不与。论者以为未安，诏臣等集议，臣等稽之经典既如彼，迹之故事又如此。伏请自今宗祀神考于明堂，以配昊天上帝，并祀五方五人帝、五官神，以称严父之孝，以成大享之义。」（此议因三月十八日诏乃上【一六】，方下诏时，肇犹未入朝，六月十八日乃除礼侍。顾临等议社稷宫架亦缘三月十八日孙谔奏请，至八年三月八日乃上。但不知肇此议从违何如，当考。据肇集自注，九月二十七日上此议。今附月末。）
　　注　　释
　　【一】各具利害「各」原作「合」，据阁本改。
　　【二】请依今来立定新式供本县轻重役法次等「立」字原脱，据阁本及宋会要食货一三之三六、六五之六二、六六之六三补。
　　【三】于河南地分点集「南」原作「东」，据上文及宋会要兵二八之三五改。
　　【四】承事神祇「事」原作「祀」，据阁本及太平治迹统类卷二二元佑议合祭分祭同异改。
　　【五】如神州地祇之祭「祭」原作「礼」，据阁本及同上书、宋史卷一○○礼志改。
　　【六】权兵部侍郎杜纯议请于苑中设望祀位「权」原作「擢」，据阁本及太平治迹统类卷二二元佑议合祭分祭同异、宋史卷三三○杜纯传改。
　　【七】恐失尊事神祇之意「事」原作「祀」，据阁本及宋会要礼三之八改。
　　【八】请南郊专祀上帝「祀」原作「事」，据阁本及同上书改。
　　【九】又诏亲祀北郊如南郊「又」原作「及」，据阁本改。
　　【一○】臣谓此乃朝廷阙典「此乃」与「朝廷」四字原互倒，据苏辙龙川略志八天子亲祀天地当用合祭之礼乙正。
　　【一一】有欲三年祀天三年祀地者「天三年祀」四字原脱，据上文及同上书补。
　　【一二】微仲骤谓予曰「骤」原作「骇」，据阁本及同上书改。
　　【一三】可使千里不冻「千」原作「十」，据阁本及宋会要兵二八之三五改。
　　【一四】百子会归子口「百」，宋会要兵二八之三五作「□」。「归」，同上书作「扫」。
　　【一五】以谓王者父天母地「天」「母」二字原倒，据阁本乙正。
　　【一六】此议因三月十八日诏乃上「三」原作「二」。按：本书卷四七○元佑七年辛未（十八日）条无此诏，而见于卷四七一元佑七年三月辛丑（十八日），又下文亦云「三月十八日」，据改。
续资治通鉴长编
卷四百七十八
卷四百七十八
　　起讫时间 起哲宗元佑七年十月尽是年十一月
　　卷　　名 续资治通鉴长编卷四百七十八
　　帝　　号 宋哲宗
　　年　　号 元佑七年（壬申，1992）
　　全　　文
　　冬十月庚戌朔，环州地再震。
　　乙卯，皇叔祖建雄军留后，同知大宗正事宗景为感德军节度使，礼部侍郎曾肇为刑部侍郎，（肇十六日知徐州。）权刑部侍郎王觌为权礼部侍郎。
　　丁巳，工部言：「陕西转运司奏，乞将本路州县应有前代帝王陵寝祠庙去处，邻近地各行摽拨，委所属县分择比近多丁之家召募看守。本部欲依所奏，每陵寝比近十里内有系官空闲地土可修处，择丁多之家召募五户，每户给田一顷，与免营田地内每岁所出租课及本县内诸般差役，永充看守。其祠庙若小有损坏，亦责修葺。其间有不就给田看守，及虽有承佃地土不及一顷，而情愿看守者，并听从便。如本家有田自合应役者，即不免诸般差役。若无人召募，仍陵寝侧近无田可给，即并依本县差役条差，仍止于第四等、五等人户内召募看管，内祠庙若有损坏，即令各属官依条修葺。」从之。（只用新本所删修为允。）
　　戊午，朝奉郎、权发遣开封府推官来之邵为监察御史。（之邵咸平人，或已见，八年六月八日为殿院，初除府推在七年三月十八日。政目有之，实录无。）
　　辛酉，皇叔徐王颢充南郊亚献，高密郡王宗晟充终献。
　　中书舍人孔武仲兼直学士院，起居郎乔执中为中书舍人，起居舍人姚□为起居郎，右司郎中吕陶为起居舍人，考功员外郎高士英为右司员外郎，直集贤院兼侍讲□安诗为天章阁侍讲。（安诗为天章阁侍讲，非待制也。或误作待制，今不取。初兼侍讲在四年十月四日。）知舒州王安礼知宣州，知宣州贾易为京西路转运副使。（十二月十六日甲子，明年二月己巳。）
　　诏以大河东流，都水监使者□安持赐三品服，北都水监丞李伟于任满日令再任【一】。（玉牒云：「辛酉，河复东流。」赵鼎臣河渠书系安持赐服、李伟再任于九月，今从实录。鼎臣即于此下载其父偁奏议，乞罢北外丞司，当考，今附注。绍圣元年正月二十二日。）环庆路总管李浩为本路副都总管，以浩复观察使故也。
　　是日，西贼大举攻围环州及乌兰、肃远、洪德、永和砦，合道、木波镇，凡七日，乃解去。初，知庆州章楶数遣轻兵出讨，斩获甚觽，并边部族，不敢宁居。楶策其必报，乃取黠羌，啖以厚利，阳笞而遣之，若得罪而逸者，因使事贼，刺其举兵所向，即驰归以告，果知羌人将寇环州。楶乃料精兵纔万余，统以二骁将，使营绝塞而授之策曰：「贼进一舍，我退一舍，彼必谓我怯为自卫计，不复备吾边垒。乃衔枚由间道绕出其后，或伏山谷，伺间以击其归。」又以境外皆沙碛，近城百里有牛圈，所潴水足以饮人马，乃夜遣寘毒。贼围环数日，无所获而归。所使骁将折可适屯师洪德城，贼过，识其母梁氏旗帜，城中鼓噪而出，驰突躏轹，贼大败而去。斩首千余级，获牛、马、橐喰、铠仗以万计。过牛圈，饮其水且尽，人马被毒，而奔迸蹂藉，堕爎谷而死，重伤而归者，不可胜计，梁氏几不得脱，尽弃其供帐襜褕之物而逃。前此边上功状多虚，或以易为难，或夺甲与乙，广张俘级，习以为常，楶独核实第劳无少欺。徼幸者不悦，颇有谤言，楶弗恤也。（自初知庆州以下，据诏旨内章楶传增入，楶传又云，楶言：「夏人不知义，惟嗜利而畏刑，不稍惩革，边未得宁也。古者诸侯有罪，贬爵削地，甚则六师移之。今既惮用兵，宜稍收入其土疆，如古削地之制。举西人之师，止当我一路，请诸道豫具版筑，俟一入寇，即诸路皆出师，择要害地而置城砦，彼虽猖獗，壤地褊小，不过一再举，而势蹙力窘矣。」又请复安疆砦以固吾圉，招部族以离其觽。案楶议进筑，见正月末；请复安疆，见六月二十日。朝廷盖不从其议也。楶传又云，鄜延奏，夏人乞入朝谢罪。楶亟奏曰：「夏每犯边，必得所欲，今所至有请朝廷，能厌足之，固得利矣。苟为不能，尚足款我师，且获岁赐金帛十万，愿勿遽听。不然，取轻损威，边患未弭也。」后皆如楶言。案鄜延奏在八年正月辛卯，楶传又云，明年召权户部侍郎，谤者不止，中道改知同州。案楶六年二月十四日知庆州，八年正月二十二日除户侍，其降同知，实录不见月日，政目在三月十八日，又十月十八日，又二十二日，又二十六日，又十一月二十四日，又十二月二十日，又二十四日云云当并考。十二月二十四日，折可适功状可考，或参入二十二日。）
　　壬戌，户部言：「汴纲岁入斛斗，欲将每年合起小麦数目，委发、转运使副临时相度，均拨与少欠并酬銟。纲装船不得过一运，其发运司勾当公事官籴上供斛斗【二】，请委使副专切觉察，如敢籴买不堪之物，并令奏劾并转籴。纲运斛斗，明有条约，务在举检，欲州委通判，县委主簿，各于公廨收锁官钱，以俟赏给。应纲船入门，凡载竹木□箔等，在场点检税讫，不得再令供申出卸岸之数，及已卸空纲不得与重纲同岸系泊。」并从之。以司农寺丞秦定有请故也。（新无。）
　　甲子，朝献景灵宫。
　　乙丑，刑部侍郎曾肇知徐州，从其请也。（初六日改刑侍。）
　　左司谏、权给事中虞策言：「窃闻曾肇因议郊礼乞外任。士论谓肇守经议礼，别无过失。所有录黄，未敢书读行下。」侍御史杨畏言：「曾肇近以论天地不当合祭，不数日罢礼部，移刑部。已而肇乞出，遂除徐州。按肇以职事论礼，初无不当，及见其言不行而请去，则义在所取，不在所斥，伏望朝廷更加审察。」（策缴肇徐州，政目在十八日，今并书。杨畏云云附见。）
　　权吏部侍郎彭如砺言：（肇以十六日除知徐州，汝砺二十二日奏此，今并十六日。）「臣窃闻刑部侍郎曾肇以议礼不当，乞从罢出，蒙恩除知徐州，给事、台谏有言。臣窃谓南北郊合祭事，朝廷自许近臣集议，或同或异，乃是常理，必不以此黜一从官。如肇用意，为国家忠臣，朝廷容纳直言，爱惜人才，义当为改命。今体问得画黄已到吏部，臣以为过矣。臣伏念才难久矣，人尝千百亿而一二苟或有之，或流落而不遇幸而有之，又既得之或弃于无所用【三】，故治安之日常不足，而危乱之日常有余，孔子曰『如有所誉，必有所试』，如肇者，其文可以掌大命令，其学可以决大谋议。顷在西掖，屡能补缝阙漏，及还礼部，遂能是正典常。循名观实，谓之贤可也。且并祭之礼不经见，如臣辈皆莫敢安。能奋不顾忤大臣，为陛下言者，独肇而已。朝廷既不用其言，又遂出其人，故臣以为过。或曰，朝廷非恶肇议礼，谓其言过而已。夫言不直则道不见，今病者之求药，惟病之愈是望，故虽五毒篃施，针砭切骨而不为过。使惟香味颜色之悦，则岂惟不足治病，适足以增病。书曰：『有言逆于汝心，必求诸道；有言逊于汝志，必求诸非道。』肇之言，虽有拂逆，以道观之，则为当矣。夫欲安荣，恶危辱，人之所同情也。臣愿陛下少留神明，以理度之，今人臣不肯朋比大臣，为朝廷明是非，论然否，此为其身耶？以人主故耶？以为其私耶？以国家故耶？顺从钳默，则速得福，奋厉激昂，则速得祸，而人臣终于不忍不言，以负陛下，此其心不在其身，而在人主；不在于私，而在国家可见也。人臣沥肝胆，披腹心，为陛下国家为长久虑，而陛下屏去不容，此甚非计也。夫上所好恶，人之表也。今侍从之臣，不能依随大臣，而陛下去之，然则孰不愿附大臣？今有一言，则陛下去之，然则孰不欲学不言？人臣与国家，同安危，共休戚，使皆附大臣，而不以国为忧，闭口不言，而为妻子计，此非社稷之福也，惟陛下察之。方朝廷多事，宜尽拔心膂之贤，篃置左右。博求骨鲠之士，并为辅弼，盖犹恐不足，今有一曾肇而不能留，故臣以为过。非独臣也，凡忠于陛下者皆然。肇命虽已下而未行，臣至愚，欲望太皇太后陛下，深以爱人才，容直言为念，出自圣断，且留肇在朝。肇守官任职，必当有以报国。臣言或缪，靡所逃诛。夫改易差遣，常事也；留贤者，盛德也。在朝廷盖优为之矣。」
　　贴黄称：「南北郊并祭，议始下，臣实尝与肇言：天地之祭，至大至重，今容易改易，甚未安。使无言者，汝砺亦不敢缄默。」又曰：「肇礼官，其言当在，肇遂有议论。肇既逐，臣亦难处矣。终不可留，臣亦愿与罪焉。」
　　陕西转运使李南公为直龙图阁、知延安府，范纯粹遭其母丧故也。
　　左奉议郎、太常博士朱彦权差通判博州。彦自陈昨与侍从官集议南郊合祭事，今曾肇既罢礼部，则臣元系与肇同论之人，备员礼官，俱为失职，乞赐罢黜。故有是命。（当有言者。）
　　丙寅，诏刑部、大理寺，已发断上公案，如遇特恩者，其已断该赦降勿论，及全原并减外，无罪者更不必退送，若于法不该原减者，据未断降下名件押贴子，下大理寺，批逐件合引赦降，各人事状，连法状行下，其余并退送。
　　丁卯，环庆路经□司言西贼入寇。诏令章楶丁宁各城寨，专作守计，但能坚守无虞，即为有功。密诫诸将，凡事慎重，勿与贼锋迎斗。仍选募死士，夜击贼寨，或埙惰归，及分掠之际，择利邀击，痛行杀戮。并下鄜延、泾原两路，虑贼马恃觽分兵寇犯，亦仰丁宁过设堤备。（二月八日楶奏，当考。）
　　三省言：「堂除诸路职司，有带权及权发遣者，未行官制已前，系中书检举除落，今却系吏部检举具钞，更不经中书，显是不相照应。」诏吏部依条检举，具状申尚书省，送中书省取旨施行。
　　诏岁给诸路州军药钱各有差，选官监督；医工随风物气候，依所降方论制药给散，不得留难，其当职官员勿给。
　　御史台主簿王任为正字。
　　辛未，正字陈祥道为馆阁校勘。太常博士、工部员外郎游师雄为集贤校理、权发遣陕西路转运副使。（张舜民志游师雄墓云：同列欲变民租为钱，意在收羡余以献，公面折之曰：「五路宿师以待饷，反令输钱，钱可食乎？借若帑库盈积，而仓廪空虚，边陲有警，师徒雾集，君能任其责耶？」同列无以应。内地两税支移于边者，民常以为病，公为奏曰：「在昔边土不耕，仰粟于内，故支移之法设焉。今沿边之法，既多籴粟，军食自足，宜令内地税户随斗升计地里输龏乘钱，以免支移之劳，既可以休民力，又可以佐边用，公私便之。」二事当考。）
　　环庆路经□司言：「贼稍欲引退，本路六将已从间道前去邀击。时西贼入寇方数日，今忽引归，虑别蓄奸谋，复来冲突。」诏经□司候贼退日，丁宁诫谕沿边将官、使臣，过为堤备，不得幸贼解去，便为懈惰。兼虑贼知邻路赴援环庆，辄乘虚入别路作过，仰审度贼势，若渐欲引退，即于泾原两路策应兵马，量度先次遣回。（明年正月二十五日赏两路策应功，此年十月十二日、十八日、二十六日。史宜父本云：「环庆路经□言：贼稍欲引退，本路六将已从间道邀击。然贼垒纔数日，无故引归，虑别蓄奸谋，复来冲突。诏经□司候贼退日，诫谕诸将，毋得辄弛备具。邻路赴援环庆，恐贼乘虚由它路入寇，宜审贼势，勿致败事。」其辞甚□，附见此。）
　　乙亥，户部侍郎、宝文阁待制蒋之奇知熙州。（之奇本传云：知熙州，夏人请画疆而伏兵山谷间，之奇亦以兵自卫，而令其属至定西城会议。往来二年，议卒不合。朝廷知其诈而罢之。之奇益务修守备，谨斥堠，常若寇至。终之奇去，敌不敢犯。）
　　宝文阁待制范育为给事中，著作佐郎徐铎为集贤校理，工部员外郎、校书郎时彦晁补之并为著作佐郎。（八年五月十六日，黄庆基论晁补之。）
　　以西贼出塞，赐环庆州并木波镇及自余镇寨，曾经西贼攻围战守，策应军兵等，特支钱有差。（十月十二日。）
　　丙子，太常寺言：「义罗所说，王公已下伞合用青，其卤簿图别不开说。恐卤簿图内更有未合典礼事，送礼部太常寺同详议，申尚书省。今按开元礼，义罗应大驾八角紫伞；王公已下四角青伞。今卤簿图六引紫伞欲乞改用青。又诞马，按卤簿图曰【四】：旧并施鞍鞯，景佑五年去之。昨来纳后，诞马犹施鞍鞯，今欲乞除去，仍依卤簿图用缨【五】、辔、绯屧。又二十八宿、五星、摄提旗，按卤簿图二十八宿旗、摄提旗，画人形及牛虎头、妇人、小儿之类，于礼无据。元丰三年，礼文所乞改制，各着其象，以则天文。后有司因循旧仪，未曾改正，今欲乞依前降指挥改造。」从之。
　　翰林侍讲学士范祖禹言：「臣于去年十二月转对奏事，乞除贼盗重法，未蒙施行。臣闻王者之德，如天无不覆，地无不载，四海之内，皆赤子也。无有远迩，当视之如一。今重法之地，独为匪民，一人犯罪，连及妻孥，没其家产，便同反逆。先王制刑，必使民得以自新，不闻别异州城，偏行峻令，恐非圣世所宜为也。陛下将郊见天地，御楼肆赦，若于赦文悉除此法，一切荡涤，与之更始，足以感格人心，召致和气，则帝舜好生之德，大禹泣谸之仁，成汤解网之恩，复见于今矣。恭惟祖宗，无不哀矜庶狱，刑罚从□，远过前代，实有阴德，上当天心，是以承平百年，福祚无穷。惟自嘉佑七年，初立窝藏重法，熙宁中，中书检正官奏请，遂为着令。皆因有司建议，非仁宗、神宗本意，此乃权时之制，不可久行，臣前奏论之已详。今因初郊，宜以为仁政之始，圣人顺动，云行雨施，刑清民服，此其时也。伏望圣慈断而不疑，特降睿旨，于将来赦书行下，使百姓晓然，知二圣天地涵养无私之德，不独视此诸郡如蛮貊之人。臣将见民之戴恩，沦于骨髓，则胜残去杀，庶可望矣。」
　　贴黄：「议者必谓一除此法，贼盗必炽，臣窃以为不然。自嘉佑以来，行重法至今，不闻地分盗贼衰少；近元佑编敕比旧法稍轻，亦不闻盗贼滋多。以此知盗贼多少，不系重法，决可除去无疑，并乞检会臣前奏施行。」
　　丁丑，天章阁待制、知杭州林希为礼部侍郎。（八年三月乙酉，出知亳州。）鸿胪卿、直龙图阁高遵惠为太府卿。
　　感德军节度使、同知大宗正事宗景充南郊亚献，安定郡王世准充终献。以徐王并宗晟辞疾也。
　　戊寅、河东路经□司言：「熙宁十年正月九日朝旨，应弓箭手年老或患病不任征役者，给公凭放停。看详上条，止说年老或患病不任征役者，即无立定许拣选之文，以至其间隐庇□悴、走跳迟慢、怯弱之人，切虑缓急有误驱使。欲乞今后逐年因教阅时，委知州军并将官拣选弓箭手，如有年高或患病及□悴、行步迟慢、怯弱不任征役之人，许本家或亲属内选人承替。若遇灾伤及七分以上，权免教阅，祇令作番次勾抽拣选。」从之。
　　通议大夫、集贤院学士致仕高赋卒。
　　十一月庚辰朔，西南龙蕃遣使入贡。
　　诏诸税租助役常平钱物钞，候仓库封送到县，令佐即日勒吏开拆，分授乡书手，各置历，当官收下。排日以千字文为号。将所授钞画时上簿，当职官对簿勾销讫，封印置柜收掌。候纳毕，于簿末计正数或每色剩纳到数并畸零残欠，画一朱书，限三十日。二万户以上，限五十日。官吏保明具钞数，并簿送州。（新无。）
</div>
    <div class="pagination">
<a href="续资治通鉴长编_page565.html">上一页</a><span>...</span><a href="续资治通鉴长编_page561.html">561</a><a href="续资治通鉴长编_page562.html">562</a><a href="续资治通鉴长编_page563.html">563</a><a href="续资治通鉴长编_page564.html">564</a><a href="续资治通鉴长编_page565.html">565</a><span class="current-page">566</span><a href="续资治通鉴长编_page567.html">567</a><a href="续资治通鉴长编_page568.html">568</a><a href="续资治通鉴长编_page569.html">569</a><a href="续资治通鉴长编_page570.html">570</a><a href="续资治通鉴长编_page571.html">571</a><span>...</span><a href="续资治通鉴长编_page567.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
