<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 243 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 243 页/共 334 页
  </h1>
  <div class="content">
   35戊申夜，蜀郡兵郭千仞等反，六军兵马使陈玄礼、剑南节度使李峘讨诛之。〔峘，胡登翻。〕
36壬子，尹子奇复征兵数万，攻睢阳。先是，许远于城中积粮至六万石，〔睢，音虽。复，扶又翻。□，悉荐翻。〕虢王巨以其半给濮阳、济阴二郡，〔濮，博木翻。济，子礼翻。〕远固争之，不能得；既而济阴得粮，遂以城叛，而睢阳城至是食尽。将士人廪米日一合，〔「廪」，当作「禀」，音笔锦翻，给也。合，音合。十龠为合。〕杂以茶纸、树皮为食，而贼粮运通，兵败复微。〔复，扶又翻。〕睢阳将士死不加益，诸军馈救不至，士卒消耗至一千六百人，皆饥病不堪鬬，遂为贼所围，张巡乃修守具以拒之。贼为云梯，势如半虹，〔杜佑曰：以大木为床，下置六轮，上立双牙，牙有检梯，节长丈二尺，有四桄，桄相去四尺，势微回递互相检，飞于云间以窥城中。有上城梯，首冠双轧辘轳，枕城而上，谓之飞云梯。〕置精卒二百于其上，推之临城，〔推，吐雷翻。〕欲令腾入。巡豫于城凿三穴，候梯将至，于一穴中出大木，末置铁钩，钩之使不得退；一穴中出一木，拄之使不得进，一穴中出一木，木末置铁笼，盛火焚之，其梯中折，〔盛，时征翻。折，而设翻。〕梯上卒尽烧死。贼又以钩车钩城上棚阁，〔棚阁者，于城上架木为棚，跳出城外四五尺许，上有屋宇，以蔽风雨，战士居之，以临御外敌，今人谓之敌楼。〕钩之所及，莫不崩陷。巡以大木，末置连锁，锁末置大镮，其钩头，〔镮，苏果翻。搨，吐盍翻。〕以革车拔之入城，截其钩头而纵车令去。贼又造木驴攻城，巡镕金汁灌之，应投销铄。贼又于城西北隅以土积柴为磴道，〔磴，都邓翻。〕欲登城。巡不与争利，每夜，潜以松明、干笹投之于中，〔松明者，松枯而油存，可燎之以为明。干，音干。〕积十余日，贼不之觉，因出军大战，使人顺风持火焚之，贼不能救，经二十余日，火方灭。如之所为，巡之所为，皆应机立办，贼服其智，不敢复攻。遂于城外穿三重壕，立木栅以守巡，〔复，扶又翻。重，直龙翻。〕巡亦于内作壕以拒之。
37丁巳，贼将安武臣攻陕郡，杨务钦战死，贼遂屠陕。〔以孤城介居强寇之间，外无救援，宜其受屠。〕
38崔涣在江南选补，冒滥者众，八月，〔【章：十二行本「月」下有「甲申」二字；乙十一行本同。】〕罢涣为余杭太守、〔杭州，余杭郡。隋于余杭县置杭州，后自余杭移治钱唐，后又移治柳浦，今州城是也。余杭，汉古县也。寰宇记曰：禹舍舟登陆于此，因名余杭。〕江东采访?防御使。
39以张镐兼河南节度、采访等使，代贺兰进明。
40灵昌太守许叔冀为贼所围，救兵不至，拔众奔彭城。〔考异曰：实录云：「拔其众南投睢阳郡：「按张中丞传云：「许叔冀在谯郡。」盖叔冀欲投睢阳，为贼所围，遂投彭城、谯郡耳。今从新纪。〕
41睢阳士卒死伤之余，纔六百人，张巡、许远分城而守之，巡守东北，远守西南，与士卒同食茶纸，不复下城。贼士攻城者，巡以逆顺说之，往往弃贼来降，为巡死战，前后二百余人。〔复，扶又翻。说，式芮翻。为，于伪翻。〕
是时，许叔冀在谯郡，尚衡在彭城，贺兰进明在临淮，〔汉武帝置临淮郡，后汉明帝更名下邛，其疆域广矣。梁于汉徐县地置高平郡，隋开皇十八年，废郡为徐城县，属泗州治宿预也。武后长安四年，割徐城南界两乡，于沙熟、淮口置临淮县。开元二十三年，移泗州治临淮；天宝元年，更为临淮郡。〕皆拥兵不救。城中日蹙，巡乃令南霁云将三十骑犯围而出，告急于临淮。霁云出城，贼众数万遮之，霁云直冲其众，左右驰射，贼众披靡，〔披，普彼翻。〕止亡两骑。既至临淮，见进明，进明曰：「今日睢阳不知存亡，兵去何益！」霁云曰：「睢阳若陷，霁云请以死谢大夫。且睢阳既拔，即及临淮，譬如皮毛相依，安得不救！」进明爱霁云勇壮，不听其语，强留之，〔强，其两翻。〕具食与乐，延霁云坐。霁云慷慨，泣且语曰：「霁云来，：〔【章：十二行本「来」下有「时」字；乙十一行本同；孔本同。】〕睢阳之人不食月余矣！霁云虽欲独食，且不下咽。〔咽，乌前翻，喉也。〕大夫坐拥强兵，观睢阳陷没，曾无分灾救患之意，岂忠臣义士之所为乎！」因啮落一指以示进明，〔考异曰：韩愈书张中丞传后云：「因拔所佩刀断」指，血淋漓，以示贺兰。一座大惊，皆感激，为云泣下。」按柳宗元霁云碑云：「自噬其指曰：『噉此足矣。』」今从旧传。〕曰：「霁云既不能达主将之意，请留一指以示信归报。」座中往往为泣下。〔为，于伪翻。〕
霁云察进明终无出师意，遂去。至宁陵，与城使廉坦同将步骑三千人，〔张巡自宁陵入睢阳，盖使廉坦守宁陵城。城使，巡所署置也。将，即亮翻。使，疏吏翻。〕闰月，戊申夜，冒围，且战且行，至城下，大战，坏贼营，〔坏，音怪。〕死伤之外，仅得千人入城。城中将吏知无救，皆恸哭。贼知援绝，围之益急。
初，房管为相，恶贺兰进明，〔事见去载十月。恶，乌路翻。〕以为河南节度使，以许叔冀为进明都知兵马使，俱兼御史大夫。叔冀自恃麾下精锐，且官与进明等，不受其节制。故进明不敢分兵，非惟疾巡、远功名，亦惧为叔冀所袭也。〔史言房管以私憾进明，用许叔冀以制其肘腋，使不敢出兵救巡、远。然以进明之才，借使出兵，亦未必能制胜。〕
42戊辰，上劳飨诸将，〔劳，力到翻。〕遣攻长安，谓郭子议曰：「事之济否，在此行也！」对曰：「此行不捷，臣必死之：」〔考异曰：汾阳家传：「闰八月二十三日，肃宗授代宗钺，俾诛元恶，诏公为副元帅。二十三日，出凤翔。」实录：「九月丁亥，元帅领兵十五万辞出。」又云：「戊子，回纥叶护至扶风。」盖郭子仪以闰月二十三日先行屯扶风，九月十二日广平乃发也。〕
43辛未，御史大夫崔光远破贼于骆谷。光远行军司马王伯伦、判官李椿将二千人攻中渭桥，杀贼守桥者千人，乘胜至苑门。〔长安苑门也。〕贼有先屯武功者闻之，奔归，遇于苑北，合战，杀伯伦，擒椿送洛阳。然自是贼不复屯武功矣。〔复，扶又翻；下同。〕
44贼屡攻上党，常为节度使程千里所败。〔败，补迈翻。〕蔡希德复引兵围上党。〔上党郡，州。为程千里被擒张本。〕
唐纪三十六〔起强圉作噩（丁酉）九月，尽着雍阉茂（戊戌），凡一年有奇。〕
《肃宗文明武德大圣大宣孝宣皇帝中之下》
至德二载〔（丁酉、七五七）〕
1九月，丁丑，希德以轻骑至城下挑战，千里帅百骑开门突出，欲擒之；会救至，〔【章：十二行本「至」下有「千里」二字；乙十一行本同；孔本同；张校同。】〕收骑退还，桥坏，坠堑中，反为希德所擒。〔为将者，不可恃勇轻脱。程千里欲擒蔡希德，反为希德所擒，恃勇轻脱之祸也。骑，奇寄翻。挑，徒了翻。帅，读曰率。〕仰谓从骑曰：「吾不幸至此，天也！归语诸将，〔从，才用翻。语，牛倨翻。〕善为守备，宁失帅，不可失城。」帅，所类翻。〕希德攻城，竟不克，送千里于洛阳，安庆绪以为特进，囚之客省。
2郭子仪以回纥兵精，劝上益征其兵以击贼。怀仁可汗遗其子叶护及将军帝德等将精兵四千余人来至凤翔；上引见叶护，宴劳赐赉，惟其所欲。〔见，贤遍翻。劳，力到翻。〕丁亥，元帅广平王俶朔方等军及回纥、西域之众十五万，号二十万，发凤翔。俶见叶护，约为兄弟，叶护大喜，谓俶为兄。回纥至扶风，郭子仪留宴三日。叶护曰：「国家有急，远来相助，何以食为！」宴毕，既行。日给其军羊二百口，牛二十头，米四十斛。
庚子，诸军俱发；壬寅，至长安西，陈于香积寺北澧水之东。〔此皆汉上林苑地也。地说云：丰水，出鄠南丰谷，北流径汉龙台观东南，与渭水会于短阴山。程大昌曰：香积寺，吕图在子午谷正北微西。郭子仪收长安，陈于寺北，距澧水，临大川。大川者，沈水、交水，唐永安渠也。盖寺在澧水之东，交水之西也。吕图云在镐水发源之北，则近昆明池矣。子仪先败于清渠，至此则循南山出都城后，据地势以待之也。陈，读曰阵；下陈于、其东、于陈、陈乃、贼陈同。〕李嗣业为前军，郭子仪为中军，王思礼为后军。贼众十万陈于其北，李归仁出挑战，官军逐之，逼于其陈；贼军齐进，官军却，为贼所乘，军中惊乱，贼争趣辎重。〔重，直用翻。〕李嗣业曰：「今日不以身饵贼，军无孑遗矣。」乃肉袒、执长刀，立于陈前，大呼奋击，〔呼，火故翻〕。当其刀者，人马俱碎，杀数十人，陈乃稍定。于是嗣业帅前军各执长刀，如墙而进，身先士卒，〔先，悉荐翻。〕所向摧靡。都知兵马使不难得救其裨将，〔王难得为凤翔都知兵马使，时上在凤翔，盖御营大将也。〕贼射之中眉，皮垂鄣目。难得自拔箭，掣去其皮，血流被面，〔射，而亦翻。中，竹仲翻。掣，昌列翻。去，羌吕翻。被面，〔射，而亦翻。竹仲翻。掣，昌列翻。去，羌吕翻。被，皮义翻。〕前战不已。贼伏精骑于陈东，欲袭官军之后，侦者知之，〔骑，奇寄翻。侦，丑郑翻。〕朔方左厢兵马使仆固怀恩引回纥就击之，翦灭殆尽，贼由是气索。〔索，昔各翻，尽也。〕李嗣业又与回纥出贼陈后，与大军夹击，自午及酉，斩首六万级，填沟堑死者甚众，贼遂大溃。余众走入城，造夜，嚣声不止。堑，七艳翻。嚣，五羔翻。
仆固怀恩言于广平王俶曰：「贼弃城走矣，请以二百骑追之，缚取安守忠、李归仁等。」〔俶，昌六翻。骑，奇寄翻。〕俶曰：「将军战亦疲矣，且休息，俟明旦图之。」怀恩曰：「归仁、守忠，贼之骁将，骤胜而败，此天赐我也，奈何纵之！使复得众，〔骁，坚尧翻。复，扶又翻；下而复、可复、复修、复为、敢复同。〕还为我患，悔之无及！战尚神速，何明旦也！」〔言何用俟明旦。〕俶固止之，使还营。〔还，从宣翻，又音如字。〕怀恩固请，往而复反，一夕四五起。迟明，谍至，〔迟，直二翻。谍，达謟翻。〕守忠、归仁与，张通儒、田干真皆已遁矣。〔广平王若用仆固怀恩之言，固不假新店之战，可以径取东京矣。〕癸卯，大军入西京。
初，上欲速得京师，与回纥约曰：「克城之日，土地、士庶归唐，金帛、子女皆归回纥。」至是，叶护欲如约。广平王俶拜于叶护马前曰：「今始得西京，若遽俘掠，则东京之人皆为贼固守，〔纥，下没翻。为，于伪翻；下当为同。〕不可复取矣，愿至东京乃如约。」叶护惊跃下马答拜，跪捧王足，〔夷礼以拜跪捧足为敬。〕曰：「当为殿下径往东京。」即与仆固怀因引回纥、西域之兵自城南过，营于浐水之东。〔过京城南，历安化门、启夏门外，遶京城东南角，转北，历延兴、春明、通化三门之外，至浐水，出蓝田县境之西，北行过白鹿原西，又北入于霸水，浐，音产。〕百姓、军士、胡虏见俶拜，皆泣曰：「广平王真华、夷之主！」上闻之喜曰：「朕不及也！」俶整众入城，百姓老幼夹道欢呼悲泣。俶留长安，镇抚三日，引大军东出。〔东出京城门，取洛阳。俶，昌六翻。〕以太子少傅虢王巨为西京留守。〔少，始照翻。守，式又翻。〕
甲辰，捷书至凤翔，百寮入贺。上涕泗交颐，即日，遗中使啖庭瑶入蜀奏上皇；〔使；疏吏翻。啖，徒敢翻，姓也。〕命左仆射裴冕入京师，告郊庙及宣慰百姓。
上以骏马召李泌于长安。〔射，寅谢翻。泌，毗必翻。李泌时从军在长安。〕即至，上曰：「朕已表请上皇东归，朕当还东宫复修臣子之职。」泌曰：「表可追乎﹖」上曰：「已远矣。」泌曰：「上皇不来矣。」上惊，问故。泌曰：「理势自然。」上曰：「为之奈何﹖」泌曰：「今请更为群臣贺表，言自马嵬请留，灵武劝进，〔更，古孟翻。嵬五回翻。请留、劝进事并见二百十八卷至德元载。〕及今成功，圣上思恋振昏，请速还京以就孝养之意，则可矣。」〔养，羊尚翻。〕上即使泌草表。上读之，泣曰：「朕始以至诚愿归万机。今闻先生之言，乃寤其失。」立命中使奉表入蜀，因就泌饮酒，同榻而寝。而李辅国请取契钥付泌，泌请使请辅国掌之；上许之。〔泌掌契钥，见二百十八卷上年九月。今付辅国，宫禁之权尽归之矣。为辅国专擅张本。〕
泌曰：「臣今报德足矣，复为闲人，何乐如之！」上曰：「朕与先生累年同忧患，今方相同娱乐，〔乐，音洛。〕奈何遽欲去乎！」泌曰：「臣有五不可留，愿陛下听臣去，免臣于死。」上曰：「何谓也﹖」对曰：「臣遇陛下太早，陛下任臣太重，宠臣太深，臣功太高，迹太奇，此其所以不可留也。」上曰：「且眠矣，异日议之。」对曰：「陛下今就臣榻卧，犹不得请，况异日香案之前乎！〔唐制：凡朝日，殿上设黼扆、蹑席、熏炉、香案，皇帝升御座，宰执当香案前奏事。〕陛下不听臣去，是杀臣也。」上曰：「不意卿疑朕如此，岂有如朕而办杀卿邪！是直以朕为句践也！」〔邪，音耶。范蠡即与越王句践报吴之耻，蠡乃扁舟五湖，遗大夫文种书，以为句践长颈鸟喙，可与同患难，不可与同安乐。文种见书，遂称疾。句践赐文种死。音钩。〕对曰：「陛下不办杀臣，故臣求归；若其即办，臣安敢复言！〔复，扶又翻。〕且杀臣者，非陛下也，乃『五不可』也。陛下向日待臣如此，臣于事犹有不敢言者，况天下即安，臣敢言乎！」
上良久曰：「卿以朕不从卿北伐之谋乎！」〔谓不从使建宁王自妫、檀取范阳之策也。肃宗以意言之。〕对曰：「非也，所不敢言者，乃建宁耳。」上曰：「建宁，朕之爱子，性英果，艰难时有功，〔谓马嵬劝留，及北赴灵武，血战以卫上也。事见二百十八卷元载六月。〕朕岂不知之！但因此为小人所教，欲害其兄，图继嗣，朕以社稷大计，不得已而除之，〔事见上卷本年正月。嗣，祥吏翻。〕卿不细知其故邪﹖」对曰：「若有此心，广平当怨之。广平每与臣言其冤，辄流涕呜咽。臣今必辞陛下去，始敢言之耳。」上曰：「渠尝夜扪广平，意欲加害。」对曰：「此皆出谗人之口，岂有建宁之孝友聪明，肯为此乎！且陛下昔欲用建宁为元帅，臣请用广平。〔事见二百十八卷元载九月。帅，所类翻。〕建宁若有此心，当深憾于臣；而以臣为忠，益相亲善，陛下以此可察其心矣。」上乃泣下曰：「先生言是也。即往不咎，〔引论语孔子之言。〕朕不欲闻之。」
泌曰：「臣所以言之者，非咎即往，乃欲使陛下慎将来耳。昔天后有四子，长曰太子弘，天后方图称制，〔恶其聪明，酖杀之，〔见二百二卷高宗上元二年。〕立次子雍王贤。贤内忧惧，作黄台瓜辞，冀以感悟天后。天后不听，贤卒死于黔中。〔贤废见二百二卷永隆元年；死见二百三卷武后光宅元年。卒，子恤翻。黔，音禽。〕其辞曰：『种瓜黄台下，瓜熟子离离：一摘使瓜好，再摘使瓜稀，三摘犹为可，四摘抱蔓归！』今陛下已一摘矣，慎无再摘！」上愕然曰：「安有是哉！卿录是辞，朕当书绅。」对曰：「陛下但识之于心，〔识，职吏翻，记也。〕何必形于外也！」是时广平王有大功，良娣忌之，潜构流言，故泌言及之。〔【章：十二行本「之」下有「泌复固请归山，上曰俟将发此议之」十四字；乙十一行本同；退斋校同；张校同，云无注本亦无。】李泌历事肃、代、德三朝，皆能言人所难言，奇士也。〕
3郭子仪引蕃、汉兵追贼至潼关，斩首五十级，克华阴、弘农二郡。关东献俘百余人，敕皆斩之；监察御史李勉言于上曰：「今元恶未除，为贼所污者半天下，〔污，乌故翻。〕闻陛下龙兴，咸思洗心以承圣化，今悉诛之，是驱之使从贼也。」上遽使赦之。
4冬，十月，丁未，谈〔【章：十二行本「谈」作「啖」；乙十一行本同；孔本同。】〕庭瑶至蜀。
5壬子，兴平军奏：破贼于武关，克上洛郡。〔时王难得领兴平军〕
6吐蕃陷西平。〔西平郡，鄯州。〕
7尹子奇久围睢阳，城中食尽，议弃城东走，张巡、许远谋，以为：「睢阳，江、淮之保障，若弃之去，贼必乘胜长驱，是无江、淮也。〔考异曰：唐人皆以全江、淮为巡、远功。按睢阳虽当江、淮之路，城既被围，贼若欲取江、淮、绕出其外，睢阳岂能障之哉！盖巡善用兵，贼畏巡为后患，不灭巡则不敢越过其南耳。〕且我众饥赢，走必不达。古者战国诸侯，尚相救恤，〔谓春秋列国，同盟有急则相救恤也。〕况密迩群帅乎！〔群帅，谓张镐、尚衡、许叔冀等。帅，所类翻。〕不如坚守以待之。」茶纸既尽，遂食马；马尽，罗雀掘鼠；雀鼠又尽，巡出爱妾，杀以食士，〔食，祥吏翻。〕远亦杀其奴；然后括城中妇人食之，〔【章：十二行本「之」下有「既尽」二字；乙十一行本同；孔本同；退斋校同。】〕继以男子老弱。人知必死，莫有叛者，所余纔四百人。
癸丑，贼登城，将士病，不能战。巡西向再拜日：「臣力竭矣，不能全成，生既无以报陛下，死当为厉鬼以杀贼！」〔鬼无所归者为厉。〕城遂陷，巡，远俱被执。尹子奇问巡曰：「闻君每战皆裂齿碎，何也﹖」〔皆，疾智翻，又才诣也。〕巡曰：「吾志吞逆贼，但力不能耳。」子奇以刀抉其口视之，〔抉，一决翻。〕所余纔三四。子奇义其所为，欲活之。其徒日：「彼守节者也，终不为用。且得士心，存之，将为后患。」乃并南霁云、雷万春等三十六人皆斩之。〔考异日：新传曰：「虢王巨之走临淮，巡有妹嫁陆氏，遮巨劝勿行；不纳。赐百缣，弗受。为巡补缝行间，军中号陆家姑。先巡被害。」按巨在彭城，若走临淮，陆姊在睢阳城，何以得遮之！今不取。〕颜色不乱，扬扬如常。生致许远于洛阳。
巡初守睢阳时，卒仅万人，城中居人亦且数万，巡一见问姓名，其后无不识者。前后大小战凡四百余，杀贼卒十二万人、巡行兵不依古法，教战陈，令本将各以其意教之。〔本将，谓本部之将。陈，读曰阵。人或问其故，巡曰：「今与胡虏战，云合鸟散，变态不恒，数步之间，势有同异。临机应猝，在于呼吸之间，而动询大将，事不相及，非知兵之变者也。故吾使兵识将意，将识士情，投之而往，如手之使指。兵将相习，人自为战，不亦可乎！」自兴兵，器械、甲仗皆取之于敌，未尝自修。每战，将士或退散，巡立于战所，谓将士曰：「我不离此，〔离，力智翻。〕汝为我还决之。」将士莫敢不还，死战，卒破敌。〔为伪翻。卒，子恤翻。又惟诚待人，无所疑隐；临敌应变，出奇无穷；号令明，赏罚信，与众共甘苦寒暑，故下争致死力。
张镐闻睢阳围急，倍道亟进，〔张镐代贺兰进明，见上卷八月。〕檄浙东、浙西、淮南、北海诸节度〔按新书方镇表，浙东、浙西明年方置节度使。时崔涣在浙东，李希言在浙西，皆非节度使。淮南则李成式，北海尚为贼将能元皓所据。然去年已置北海节度使，是虽未复北海而已置北海帅矣。〕及谯郡太守闾丘晓，使共救之。晓素傲很，不受镐命。比镐至，〔比，必利翻，及也。〕睢阳城已陷三日。镐召晓，杖杀之。〔者异曰：旧传作「豪州剌史」，新传作「濠州剌史」，统纪作「毫州剌史」。按濠州在淮南，去睢阳远。毫州与睢阳接境，必毫州也。今从统纪。余按通鉴改统纪之毫州为谯郡，以此时未复郡为州也。读者粃知之。
8张通儒等收余众走保陕，〔自长安东走保陕。〕安庆绪悉发洛阳兵，使其御史大夫严庄将之，就通儒以拒官军，并旧兵步骑犹十五万。〔旧兵，谓张通儒等所领自西京东走之兵。〕己未，广平王至曲沃。〔此非春秋晋庄叔所封之曲沃，按其地在弘农、灵宝二县之间。水经注：弘农县东十三里有好阳亭，又东有曲沃城。〕回纥叶护使其将军鼻施吐拨裴罗等引军旁南山搜伏，因驻军领北。〔旁，步浪翻。〕郭子仪等与贼遇于新店，〔据旧书，新店在陕城西。〕贼依山而陈，子仪等初与之战，不利，贼逐之下山。回纥自南山袭其背，于黄埃中发十余矢。贼惊顾曰：「回纥至矣！」遂溃。官军与回纥夹击之，贼大败，僵尸蔽野。严庄、张通儒等弃陕东走，广平王俶、郭子仪入陕城，仆固怀恩等分道追之。
严庄先入洛阳告安庆绪。庚申夜，庆绪帅其党自苑门出，〔东部苑门也。〕走河北；〔考异曰：「实录无新店战日，但云：「子仪与嗣业等至新店，遇贼，大破之，逐北五十余里，人马相枕藉，器械、戈甲自陕至洛城委弃道路无空地。庚申，庆绪走，其夜，自东都苑门帅其众党奔河北。壬戌，元帅广平王与子仪收陕郡。」汾阳家传：「九月，安庆绪自洛疾使诸将至陕，兼收败卒，犹十五万。十月四日，于陕西依山而陈，彼则凭高下击，此乃进军上冲，贼屹立不动。公使伪退，引令下山，使回纥蓦涧走险以袭其背，贼乃败绩；斩九万级，擒一万人。」汾阳家传：「十月四日破贼于陕西，八日收洛阳。」年代记：「十月，己未，破贼于新店。辛酉，庆绪闻军败，率其党投相州。」旧纪：「庚申，庆绪奔河北。壬戌，广平王入东京。」新纪：「戊申，败贼新店，克陕郡。壬子，复东京。」按陕、洛之间，几三百里，汾阳传、新纪太早，实绿壬戌收陕郡太晚，今从年代记、幸蜀记。〕杀所获唐将哥舒翰、程千里等三十余人而去。许远死于偃师。〔考异曰：实录、旧传皆日：「尹子奇执辛洛阳，与哥舒翰、程千里俱囚于客省。及安庆绪败，渡河北走，使严庄皆害之。张中丞传：「相里造诛曰：『唐故御史中丞张、许二居，以守城睢阳陷，张君遇害，许君为羯贼所擒，求死不得，降逼至偃师县，亦被兵焉。』今从之。
壬戌，广平王俶入东京。回纥意犹未厌，俶患之。父老请率罗锦万匹以赂回纥，回纥乃止。
9成都使还，〔此还者，啖庭瑶也。还，音旋。〕上皇诰日：「当与我剑南一道自奉，不复来矣。」〔复，扶又翻；下嗣复同。〕上忧惧，不知所为。〔【章：十二行本「为」下有「数日」二字；乙十一行本同；孔于同；张校同】〕后使者至，〔此奉群臣贺表中使继还也。〕言：「上皇初得上请归东宫表，彷徨不能食，欲不归；及群臣振至，乃大喜，命食作乐，不诰定行日。」〔定东行归京之日也。上召李泌告之曰：「皆卿力也！」
泌求归山不已，上固留之，不能得，乃听归衡山。〔衡山，在衡阳郡衡山县西三十里，南岳也。汉武旁以霍山为南岳，隋文旁以衡山为南岳。按泌传，泌愿隐衡山，诏听之。敕郡县为之筑室于山中，〔为，于伪翻。〕给三品料。
10癸亥，上发凤翔，遣太子太师韦见素入蜀，奉迎上皇。
11乙丑，郭子仪遣左兵马使张用济、右武锋使浑释之将兵取河阳及河内；严庄来降。陈留人杀尹子奇，举郡降。田承嗣围来瑱于颍川，亦遣使来降；郭子仪应之缓，承嗣复叛，与武令珣皆走河北。〔走，音奏。考异曰：「旧鲁炅传云：「炅保南阳，贼使武令珣攻之。令珣死，又令田承嗣攻之。」下又云：「王师收两京，承嗣、令珣奔河北。」唐历：「庆绪据邺，武令珣自唐、邓至。」炅传云武令珣死，误也。〕制以填为河〔【章：十二行本「河」作「淮」；乙十一行本同；孔本同。】〕南节度使。
12丙寅，上至望贤宫，〔雍录：望贤官，在咸阳县东数里。〕得东京捷奏。丁卯，上入西京。百姓出国门奉迎，二十里不纪，舞跃呼万岁，有泣者。上入居大明官。〔高宗咸亨元年，改蓬莱官为大明官，既东内。〕御史中丞进器令百官受贼官爵者皆脱巾徒跣立于含元殿前，〔含元殿，东内前殿也，当丹凤门内。搏膺顿首请罪，环之以兵，〔环，音宦。〕使百官临视之。太庙为贼所焚，上素服向庙哭三日。是日，上皇发蜀郡。
13安庆绪走保邺郡，改邺郡为安成〔【严：「安成」改「成安」。】〕府，改元天成；〔考异曰：唐历曰改元天和﹖蓟门纪乱曰改元至成，与实录年号不同。纪年、通谱两存之。今从实录。〕从骑不过三百，步卒不过千人，诸将可史那承庆等散投常山、赵郡、范阳。旬日间，蔡希德自上党，田承嗣自颍川，武令珣自南阳，各帅所部兵归之。又召募河北诸郡人，众至六万，军声复振。〔复，扶又翻。〕
14广平王俶之入东京也，百官受安禄山父子官者陈希烈等三百余人，皆素服悲泣请罪。俶以上旨释之，寻勒赴西京。己巳，崔器令诣朝堂请罪，〔此东内之朝堂也，在含元殿左右，左曰东朝堂，右曰西朝堂。朝，直遥翻。〕如西京百官之仪，然后收系大理、京兆狱。其府县所由，祇承人等受贼驱使追捕者，皆收系之。〔所由人，有所监典；祇承人，听指呼给使令而已。
初，汲郡甄济，有操行，隐居青岩山，〔五代志：汲郡隋兴县有苍岩县，唐时当省入汲县。甄，之人翻。操，七到翻。行，下孟翻。〕安禄山为采访使，奏掌书记。〔此天宝间事。〕济察禄山有异志，诈得风疾，舁归家。禄山反，使蔡希德引行刑者二人，封刀召之，济引首待刀；希德以实病白禄山。后安庆绪亦使人强舁至东京，〔强，其两翻。〕月余，会广平王俶平东京，济起，诣军门上谒。〔上，时掌翻。〕俶遣诣京师，上命馆之于三司，〔时命三司按受贼官爵者，因馆济于三司署舍，使受贼官爵者罗拜之。馆，音贯。〕令受贼官爵者列拜以愧其心，〔以愧受贼官爵者之心。〕以济为秘书郎。国子司业苏源明称病不受禄山官，上擢为考功郎中、知制诰。壬申，上御丹凤门，下制：「士庶受贼官禄，为贼用者，令三司条件闻奏；其因战被虏，或所居密近，因与贼往来者，皆听自首除罪；其子女为贼所污者，勿问。」〔东内端门曰丹凤门，楼曰丹凤楼。首，手又翻。污，乌故翻。〕
15癸酉，回纥叶护自东京还，上命百官迎之于长乐驿，〔长乐驿，在浐东长乐陂。〕上与宴于宣政殿。〔自含元殿入宣政门为宣政殿，东内之中朝也。〕叶护奏以「军中马少，请留其兵于沙苑，〔沙苑，在冯翊渭曲。李吉甫郡国图：沙苑，一名沙阜，在同州冯翊县南十二里，东西八十里，南北三十里。余靖曰：唐沙苑监，今之同州。少，诗沼翻。自归取马，还为陛下扫除范阳余呩。」〔为，于伪翻。〕上赐而遣之。
16十一月，广平王俶、郭子仪来自东京，上劳子仪曰：「吾之家国，由卿再造。」〔劳，力到翻。〕
17张镐帅鲁炅、来瑱、吴王祗、李嗣业，李奂五节度徇河南、河东郡县，皆下之；惟能元皓据北海，高秀岩据大同未下。〔能，奴代翻，姓也。北海，属河南道；大同，属河东道。〕
18己丑，以回纥叶护为司空、忠义王；岁遗回纥绢二万匹，〔遗，于季翻。〕使就朔方军受之。
19以严庄为司农卿。
20上之在彭原也，更以栗为九庙主；〔礼：虞，主用桑；练，主用栗。作栗主则埋桑主。上皇幸蜀，九庙之主委之贼手，故彭原更以栗为之。〕庚寅，朝享于长乐殿。〔长乐殿，考雍录及吕图皆无之。以下文上皇入大明宫，御含元殿见百官，次诣长乐殿谢九庙主，则是殿亦在大明宫中也。中明宫图有长乐门，则长乐殿盖在长乐门内。〕
21丙申，上皇至凤翔，从兵六百余人，〔从，才用翻。〕上皇命悉以甲兵，输郡库。上发精骑三千奉迎。十二月，丙午，上皇至咸阳，上备法驾迎于望贤宫。上皇在宫南楼，上释黄袍，着紫袍，望楼下马，趋进，拜舞于楼下。上皇降楼，抚上而泣，上捧上皇足，呜咽不自胜。上皇索黄袍，自为上着之，〔着，陟略翻。胜，音升。索，山客翻。为于伪翻。〕上伏地顿首固辞。上皇曰：「天数、人心皆归于汝，使朕得保养余齿，汝之孝也！」上不得已，受之。父老在仗外，欢呼且拜。上令开仗，〔车驾所在，卫士立仗。〕纵千余人入谒上皇，曰：「臣等今日复睹二圣相见，死无恨矣！」〔复，扶又翻。〕上皇不肯居正殿，〔此行宫正殿也。〕曰：「此天子之位也。」上固请，自扶上皇登殿。尚食进食，上品尝而荐之。〔品品必尝而后进。〕丁未，将发行宫，上亲为上皇习马而进之上皇。上皇【章：十二行本「上皇」二字不重；乙十一行本同；张校同；熊校同。】上马，上亲执鞚。行数步，〔为，于伪翻。鞚，苦贡翻。考异曰：幸蜀记云：「执辔鞚，出宫门，上皇令左右扶上马。」令从实录。〕上皇止之。上乘马前引，不敢当驰道。〔上皇谓左右曰：「吾为天子五十年，未为贵；今为天子父，乃贵耳！」左右皆呼万岁。〔玄宗失国得反，宜痛自刻责以谢天下，乃以为天子父之贵夸左右，是全无心肠矣。〕上皇自开远门入大明宫，〔开远门，长安城西面北来第一门。〕御含元殿慰抚百宫；乃诣长乐殿谢九庙主，恸哭久之；〔乐，音洛。〕即日，幸兴庆宫，遂居之。上累表请避位还东宫，上皇不许。
22辛亥，以礼部尚书李岘、兵部侍郎吕諲为详理使，〔因按狱，特置此官。〕与御史大夫崔器共按陈希烈等狱。岘以殿中侍御史李栖筠为详理判官，栖筠多务平恕，故人皆怨諲、器之刻深，而岘独得美誉。
23戊午，上御丹凤楼，赦天下，惟与安禄山同反及李林甫、王鉷、杨国忠子孙不在免例。立广平王俶为楚王，加郭子仪司徒，李光弼司空，〔鉷，户公翻。俶，昌六翻。考异曰：实录，光弼旧守司徒。按旧传，光弼检校司徒耳，实录误也。〕自余蜀郡、灵武扈从立功之臣，〔从，才用翻。〕皆进阶，赐爵，加食邑有差。李竏、卢奕、颜杲卿、袁履谦、许远、张巡、张介然、蒋清、庞坚等皆加赠官，〔差，初加翻。竏，持陵翻。李竏、卢奕、蒋清以守洛死。颜杲卿、袁履谦以守常山死。许远、张巡以守睢阳死。张介然以守荥阳死。庞坚以守颍川死。〕其子孙、战亡之家，给复二载。〔复，方目翻，除其赋役也。载，祖亥翻。〕郡县来载租、庸三分蠲一。近所改郡名、官名，一依故事。〔天宝元年，改两省长官为左、右相，州为郡，刺史为太守，十一载，又改吏部为文部，兵部为武部，刑部为宪部，今皆复旧。蠲，圭渊翻。〕以蜀郡为南京，凤翔为西京，西京为中京。〔以长安在洛阳、凤翔、蜀郡、太原之中，故为中京。〕以张良娣为淑妃，立皇子南阳王系为赵王，新城王仅为彭王，颍川王囲为兖王，东阳王侹为泾王，糘为襄王，倕为杞王，偲为召王，続为兴王，侗为定王。〔娣，大计翻。囲，户简翻。侹，他顶翻。糘，户刚翻。召，读曰邵。続，时昭翻。侗，吐公翻。考异曰：实录，「系」为「杰」，「糘」为「傜」，「倕」为「傀」，今从唐历、统纪、新旧纪、传、年代记。〕
议者或罪张巡以守睢阳不去，与其食人，曷若全人。其友人李翰为之作传，表上之，〔睢，音虽。为，于伪翻。传，直恋翻。上，时掌翻；下献上同。〕以为：「巡以寡击众，以弱制强，保江、淮以待陛下之师，师至而巡死，〔谓张镐之师至，而睢阳之城已陷三日也。〕巡之功大矣。而议者或罪巡以食人，愚巡以守死，〔以巡食人为巡罪，守死为巡愚。〕善遏恶扬，录瑕弃用，【张：「用」作「功」。】臣窃痛之。巡所以固守者，以待诸军之救，救不至而食尽，食既尽而及人，乖其素志。设使巡守城之初已有食人之心，损数百之众以全天下，臣犹曰功过相掩，况非其素志乎！今巡死大难，〔难，乃旦翻。〕不睹休明，唯有令名是其荣禄。若不时纪录，恐远而不传，使巡生死不遇，诚可悲焉。臣敢撰传一卷献上，乞编列史官。」众议由是始息。是后赦令无不及李竏等，而程千里独以生执贼庭，不沾褒赠。〔史言唐褒忠之典有遗恨。〕
24甲子，上皇御宣政殿，以传国宝授上，上始涕泣而受之。〔上不敢受传国宝，见二百一十八卷元载九月。〕
25安庆绪之北走也，〔谓自东京北走渡河。〕其大将北平王李归仁及精兵曳落河、同罗、六州胡数万人皆溃归范阳，所过俘掠，人物无遗。史思明厚为之备，且遣使逆招之范阳境，曳落河、六州胡皆降。同罗不从，思明纵兵击之，同罗大败，悉夺其所掠，余众走归其国。
庆绪忌思明之强，遣阿史那承庆、安守忠往征兵，因密图之。判官耿仁智〔耿仁智，盖为范阳节度判官。〕说囚门曰：「大夫崇重，人莫敢言，仁智愿一言而死。」思明曰：「何也﹖」仁智曰：「大夫所以尽力于安氏者，迫于凶威耳。今唐室中兴，天子仁圣，大夫诚帅所部归之，〔帅，读曰率。〕此转祸为福之计也。」裨将乌承玼亦说思明曰：「今唐室再造，庆绪叶上露耳。〔朝日一出，叶上之露即晞，故以为谕。说，式芮翻。〕大夫奈何与之俱亡！若归款朝廷，以自湔洗，易于反掌耳。」〔易，以豉翻。〕思明以为然。
承庆、守忠以五千劲骑自随，〔考异曰：旧传云「三千骑」，今从实录。〕至范阳，思明悉众数万逆之，相距一里所，使人谓承庆等曰：「相公及王远至，将士不胜其喜，〔胜，音升。〕煞边兵怯懦，惧相公之众，不敢进，愿弛弓以安之。」承庆等从之。思明引承庆入内厅乐饮，〔乐，音洛。〕别遣人收其甲兵，诸郡兵皆给粮纵遣之，愿留者厚赐，分隶诸营。明日，囚承庆等，遣其将窦子昂奉表以所部十三郡及兵八万来降，〔十三郡，范阳、北平、妫川、密云、渔阳、柳城、文安、河间、上谷、博陵、勃海、饶阳、常山。〕并帅其河东节度高秀岩亦以所部来降。乙丑，子昂至京师。〔考异曰：河洛春秋：「干元元年四月，乌承恩受命入幽州，陈祸福，思明乃有表。」今从实录。实录曰：「明日，遂拘承庆，斩守忠之首以徇。」旧传亦曰：遂拘承庆，斩守忠、李立节之首以徇。」新乌承玼传曰：「思明斩承庆。」按实录，明年二月，承庆、守忠遣人赍表状归顺。旧郭子仪传，明年七月，破贼河上，擒安守忠。然则此际未死也。盖二人既被拘，则降于思明，复为之用耳。〔上大喜，以思明为归义王、范阳节度使，〔考异曰：河洛春秋及旧传皆云「河北节度使」。按安禄山为范阳节度使兼河北采访使，思明盖袭禄山旧官耳。今从实录。〕子七人皆除显官。遣内侍李思敬与乌承恩往宣慰，〔句断。〕使将所部兵讨庆绪。〔将，即亮翻。〕
先是，庆绪以张忠志为常山太守，〔先，悉荐翻。〕思明召忠志还范阳，以其将薛萼摄恒州刺史，开井陉路，〔开太原兵自井陉出常山之路。〕招赵郡太守陆济，降之；命其子朝义将兵五千人摄冀州刺史，以其将令狐彰为博州刺史。乌承恩所至宣布诏旨，沧、瀛、安、深、德、棣等州皆降，〔后魏置安州，治方城，唐檀州即其地也。唐无安州在河北，或者安、史以莫州文安郡为安州欤﹖〕虽相州未下，〔谓安庆绪据邺也。〕河北率为唐有矣。〔因史思明降，史言一时之事。〕
26上皇加上尊号曰光天文武大圣孝感皇帝。
27郭子仪还东都，经营河北。
28崔器、吕諲上言：「诸陷贼官，背国从伪，准律皆应处死。」〔上，时掌翻。北，蒲妹翻。处，昌吕翻。〕上欲从之。李岘以为：「贼陷两京，天子南巡，人自逃生。此属皆陛下亲戚或勋旧子孙，今一概以叛法处死，恐乖仁恕之道。且河北未平，群臣陷贼者尚多，若宽之，足开自新之路；若尽诛，是坚其附贼之心也。书曰：『歼厥渠魁，胁从罔理。』〔书胤征之辞。李岘避唐讳，改「治」为「理」。〕諲、器守文，不达大体。惟陛下图之。」争之累日，上从岘议，以六等定罪，重者刑之于市，次赐自尽，次重杖一百，次三等流、贬。壬申，斩达奚珣等十八人于城西南独柳树下，〔刘昫曰：独柳树，在长安子城西南隅。〕陈希烈等七人赐自尽于大理寺；应受杖者于京兆府门。
上欲免张均、张垍死，上皇曰：「均、垍事贼，皆任权要。均仍为贼毁吾家事，〔为，于伪翻；下垍为同。〕罪不可赦。」上叩头再拜曰：「臣非张说公子，无有今日。〔上皇之为太子也，太平公主忌之，东宫左右持两端，纤悉必闻于主。元献杨后方娠，上皇不自安，密语侍读张说曰：「用事者不欲吾多子，奈何﹖」命说挟剂而入，上皇于曲室自煮之。梦若有介而戈者环鼎三，而三煮尽覆，以告说。说曰：「天命也！」乃止。遂生帝。及帝在东宫，李林甫动摇者数矣，均、垍保护，得免。〕臣不能活均、垍，使死者有知，何面目见说于九泉！」因俯伏流涕。上皇命左右扶上起，曰：「张垍为汝长流岭表，张均必不可活，汝更勿救。」上泣而从命。〔考异曰：柳珵常侍言旨云：「太上皇召肃宗谓曰：『张均弟兄皆与逆贼作权要官，就中张均更与贼毁阿奴、三哥家事，虽犬彘之不若也。其罪无赦。』肃宗下殿，叩头再拜曰：『臣比在东宫，彼人诬谮，三度合死，皆张说保护，得全首领以至今日。说两男一度合死，臣不能力争，傥死者有知，臣将何面目见张说于地下！』呜咽俯伏。太上皇命左右曰：『扶皇帝起。』乃曰：『与阿奴处置张垍，宜长流远恶处；张均宜弃市。阿奴更不要苦救言贼也。』肃宗掩泣奉诏。」按肃宗为李林甫所危时，说已死，乃得均、垍之力。均、垍以说遗言尽心于肃宗耳。今略取其意。
安禄山所署河南尹张万顷独以在贼中能保庇百姓不坐。顷之，有自贼中来者，言「唐群臣从安庆绪在邺者，闻广平王赦陈希烈等，皆自悼，恨失身贼庭；及闻希烈等诛，乃止。」上甚悔之。
臣光曰：为人臣者，策名委质，有死无贰。希烈等或贵为卿相或亲连肺腑，于承平之日，无一言以规人主之失，救社稷之危，迎合苟容以窃富贵；及四海横溃，乘舆播越，偷生苟免，顾恋妻子，媚贼称臣，为之陈力，〔为，于伪翻。〕此乃屠酤之所羞，犬马之不如。傥各全其首领，复其官爵，是谄谀之臣无往而不得计也。彼颜杲卿、张巡之徒，世治则摈斥外方，沈抑下僚；〔治，直吏翻。沈，持林翻。〕世乱则委弃孤城，齑粉寇手。〔齑，笺西翻。〕何为善者之不幸而为恶者之幸，朝廷待忠义之薄而保奸邪之厚邪！至于微贱之臣，巡徼之隶，〔徼，吉吊翻。〕谋议不预，号令不及，朝闻亲征之诏，夕失警跸之所，〔事见二百十八卷至德元载。〕乃复责其不能扈从，不亦难哉！〔复，扶又翻。从，才用翻。〕六等议刑，斯亦可矣，又何悔焉！
29故妃韦氏既废为尼，居禁中，是岁卒。〔韦妃废见二百十五卷天宝六载。〕
30置左、右神武军，取元从子弟充，〔元从子弟，谓从帝马嵬北行及自灵武还京师者。从，才用翻。〕其制皆如四军，总谓之北牙六军。〔左、右羽林，左、右龙武，谓之北牙六军。〕又择善骑射者千人为殿前射生手，分左、右厢，号曰英武军。〔骑，奇寄翻。〕
31升河中防御使为节度，领蒲、绛等七州；〔至德元载，置河中防御守捉蒲关使，今升为节度，领蒲、绛、隰、慈、晋、虢、同七州，治蒲州。考异曰：诸地理书皆云某郡，干元元年复为某州，不见在何月日。是岁十二月戊午赦云：「近日所改百官额及郡名、官名，一切依故事。」盖此即复以邵郡为州之文也。比颁下四方，已涉明年矣。故皆云干元元年也。〕分剑南为东、西川节度，东川领梓、遂等十二州；〔东川领梓、遂、绵、剑、龙、阆、普、陵、泸、荣、资、简十二州，治梓州。〕又置荆澧节度，领荆、澧等五州；夔峡节度，领夔、峡等五州；〔荆南节度本领十州，今分两镇。荆澧兼领朗、郢、复，共五州。夔峡兼领涪、忠、万，共五州。〕更安西曰镇西。〔更，工衡翻。〕
干元元年〔（戊戌、七五八）是年二月改元。〕
1春，正月，戊寅，上皇御宣政殿，授册，加上尊号。〔考异曰：实录：「戊寅，玄宗御宣政殿，授上传国宝。礼毕，册上加尊号。上上言让曰：『伏奉圣旨，赐臣典册曰光天文武大圣孝感皇帝，授传国宝符、受命宝符各一。』按去年十二月癸亥，上已受国玺，告太清宫。甲子，玄宗御宣政殿，授上传国玺，于殿下涕泣拜受。今又云授宝，事似复重，唐历、统纪、年代记、旧纪皆云去年十二月授传国玺，此年正月戊寅册尊号，今从之。〕上固辞「大圣」之号，上皇不许。上尊上皇曰太上至道圣皇天帝。〔寇逆未平，九庙未复，而公子之间迭加徽称，此何为者也！〕
先是，官军既克京城，〔先，悉荐翻。〕宗庙之器及府库财多散在民间，遣使检括，颇有烦扰；乙酉，敕尽停之，乃命京兆尹李岘安抚坊市。
2二月，癸卯朔，以殿中监李辅国兼太仆卿。辅国依附张淑纪，判元帅府行军司马，势倾朝野。〔为辅国得权与淑妃交恶张本。朝，直遥翻。〕
3安庆绪所署北海节度使能元皓举所部来降，〔能，奴代翻。〕以为鸿胪卿，充河北招讨使。
4丁未，上御明凤门，〔唐会要曰：至德三载，改丹凤门曰明凤门，通化门为达礼门，安上门为先天门。凡坊名有「安」者悉改之，寻却如旧。〕赦天下，改元。〔改元干元。〕尽免百姓今载租、庸，复以载为年。〔改年为载，自上皇天宝三载始。复，扶又翻。〕
5庚午，以安东副大都护王玄志为营州刺史，充平卢节度使。
6三月，甲戌，徙楚王俶为成王。
7戊寅，立张淑妃为皇后。
8镇西、北庭行营节度使李嗣业屯河内。〔行营节度使始此。〕癸巳，北庭兵马使王惟良谋作乱，嗣业与裨将荔非元礼讨诛之。〔荔非，虏复姓。姓谱：荔非，西羌种，隋有荔非雄，泾州人。〕
9安庆绪之北走也，其平原太守王暕、〔暕，古限翻。〕清河太守宇文宽皆杀其使者来降；庆绪使其将蔡希德、安太清攻拔之，生擒以归，寛于邺市。凡有谋归者，〔寛，古瓦翻。「归」字下当有「国」字。〕诛及种、族，〔胡人种诛之，华人族诛之。种，章勇翻。〕乃至部曲、州县、官属，连坐死者甚众。又与其群臣歃血盟于邺南，而人心益离。庆绪闻李嗣业在河内，夏，四月，与蔡希德、崔干佑将步骑二万，涉沁水攻之，〔沁水出沁州源县东南，出山而东，流过河内县北。庆绪自邺攻河内，须渡沁水。沁，七鸩翻。〕不胜而还。〔还，从宣翻，又如字。〕
10癸卯，以太子少师虢王巨为河南尹，充东京留守。
11辛卯，〔「辛卯」当作「辛亥」，传写误也。新书肃宗纪作「四月辛亥」，此又逸「四月」二字。〕新主入太庙。〔奉栗主自长乐殿入太庙。〕甲寅，上享太庙，遂祀昊天上帝；乙卯，御明凤门，赦天下。
12五月，任午，制停采访使，改黜陟使为观察使。〔观察使始此。贞观初，遣大使十人巡省天下诸州水旱，则有巡察、安抚、存抚之名。神龙二年，以五品以上二十人为十道巡察使，按举州、县，再周而代。景云二年，置都督二十四人，察刺史以下善恶。当时以为权重难制，罢之，置十道按察使，开元二年曰十道按察采访处置使。四年罢。八年复置按察使，秋冬巡视州县。二十年曰采访处置使，分十五道。天宝末，又兼黜陟使。是年改曰观察置使。〕
13张镐性简澹，不事中要，〔中要，谓中人居权要者，如李辅国之类。〕闻史思明请降，上言：「思明凶险，因乱窃位，力强则众附，势夺则人离，彼虽人面，心如野兽，难以德怀，愿勿假以威权。」又言：「滑州防御使许叔冀，狡猾多诈，临难必变，请征入宿卫。」〔思明、叔冀后皆如镐言。滑州，灵昌郡。使，疏吏翻。难，乃旦翻。〕时上以【张：「以」作「已」。】宠纳思明，〔「以」当作「已」，唐人多通用以、已二字。但于，此作「以」，文意不通。〕会中使自范阳及白马来，皆言思明、叔冀忠恳可信，〔思明在范阳。滑州治白马县，汉古县也，许叔冀屯焉。〕上以镐为不切事机，戊子，罢为荆州防御使；以礼部尚书崔光远为河南节度使。〔尚，辰羊翻。〕
14张后生兴王続，〔続，音韶。〕纔数岁，欲以为嗣，上疑未决，从容谓考功郎中、知制诰李揆曰：〔嗣，祥吏翻。从，千容翻。〕「成王长，且有功，〔长，知两翻。〕朕欲立为太子，卿意何如﹖」揆再拜贺曰：「此社稷之福，臣不胜大庆。」〔胜，音升。〕上喜曰：「朕意决矣。」庚寅，立成王俶为皇太子。揆，玄道之玄孙也。〔俶，昌六翻。李玄道，武德中为天策府学士。〕
15乙未，以崔圆为太子少师，李麟为少傅，皆罢政事。上颇好鬼神，〔少，始照翻。好，呼到翻。〕太常少卿王玙〔玙，音余。〕专依鬼神以求媚，每议礼仪，多杂以巫祝俚俗。上悦之，以玙为中书侍郎、同平章事。〔俚，音里。考异曰：旧传云「三年七月」，今从实录。〕
16赠故常山太守颜杲卿太子太保，谥曰忠节，以其子威明为太仆丞。杲卿之死也，〔颜杲卿死事见二百十七卷至德元载。守，式又翻。〕杨国忠用张通幽之谮，竟无褒赠。上在凤翔，颜真卿为御史大夫，泣诉于上，上乃出通幽为普安太守，〔剑州普安郡。〕具奏其状于上皇，上皇杖杀通幽。杲卿子泉明为王承业所留，因寓居寿阳，〔晋置寿阳县，属乐平郡。后魏废乐平郡，以寿阳县属太原郡。九域志：在太原府东一百八十里。然本朝太原府已移治阳曲。宋白曰：寿阳县本汉榆次县地。后魏风土记：晋末，山戎内侵，太原之民来向山东，戎即居之。真君十年，出徙寿阳之户于大陵城南，置寿阳县。隋开皇改寿阳为文水县，又于寿阳故城置寿阳县，即今县是也。〕为史思明所虏，〔去年史思明攻太原，因虏泉明。〕裹以牛革，送于范阳，会安庆绪初立，有赦，得免。思明降，乃得归，求其父尸于东京，得之，遂并袁履谦尸棺敛以归。〔棺，古玩翻。敛，力赡翻。〕杲卿姊、妹、女及泉明之子皆流落河北；真卿时为蒲州刺史，使泉明往求之，泉明号泣求访，哀感路人，久乃得之。泉明诣亲故乞索，〔号，户高翻。索，山客翻。〕随所得多少赎之，先姑、姊、妹而后其子。姑女为贼所掠，泉明有钱二百缗，欲赎己女，闵其姑愁悴，〔先，悉荐翻。后，户遘翻。悴，秦醉翻。〕先赎姑女；比更得钱，〔比，必例翻，及也。〕求其女，已失所在。遇群从姊、妹〔从，才用翻。〕及父时将吏袁履谦等妻女流落者，皆与之归，凡五十余家，三百余口，均减资粮，〔资粮则均分之，其或有不足，则减常数而均之。〕一如亲戚。至蒲州，真卿悉加赡给，久之，随其所适而资送之。袁履谦妻疑履谦衣衾俭薄，发棺视之，与杲卿无异，乃始惭服。〔颜杲卿之忠节固照映千古，而其子之孝义亦非人所及也。〕
17六月，己酉，立太一坛于南郊之东，〔汉武帝始祀太一，至唐，复祀之，盖参用九宫贵神之说。项安世曰：中宫天极一星，其神太一，列宿之中最尊，所临之方则嘉洊臻，汉武帝始祠之。〕从王玙之请也。上尝不豫，卜云山川为祟，〔祟，虽遂翻，神祸也。〕玙请遣中使与女巫乘驿分祷天下名山、大川。巫恃势，所过烦扰州县，干求受赃。黄州有巫，盛年美色，从无赖少年数十，为蠹尤甚，〔使，疏吏翻。少，始照翻。〕至黄州，宿于驿舍。刺史左震晨至驿，门扃锁，不可启，〔扃，古营翻。锁，苏果翻。〕震怒，破锁而入，曳巫于阶下斩之，所从少年悉毙之。藉其赃，数十万，具以状闻，且请以其赃代贫民租，遣中使还京师，上无以罪也。
18以开府仪同三司李嗣业为怀州刺史，充镇西、北庭行营节度使。〔李嗣业以镇西、北庭兵屯怀州，就用为刺史，征调以给军。嗣，祥吏翻。〕
19山人韩颖改造新历，丁巳，初行颖历。〔时韩颖上言：大衍历或误。帝疑之，以颖直司天台，损益其术，每节增二日，更名至德历。〕
20戊午，敕两京陷贼官，三司推究未毕者皆释之；贬、降者续处分。〔去年十二月始命三司推究陷贼官。处，昌吕翻。分，扶问翻。〕
21太子少师房管既失职，〔谓罢相也。〕颇怏怏，多称疾不朝，〔怏，于两翻。朝，直遥翻。〕而宾客朝夕盈门，其党为之扬言于朝云：「管有文武才，宜大用。」上闻而恶之，下制数管罪，贬豳州刺史。〔为，于伪翻。恶，乌路翻。数，所具翻，又所主翻。〕前祭酒刘秩贬阆州刺史，京兆尹严武贬巴州刺史，皆管党也。阆州，阆中郡。巴州，清化郡，汉巴郡宕渠县地。阆，音浪。
22初，史思明以列将事平卢军使乌知义，〔考异曰：旧传，「知义为节度使」。按安禄山始为平卢节度使。旧传误也。〕知义善待之。知义子承恩为信都太守，以郡降思明，〔事见上卷至德元载。〕思明思旧恩而全之。及安庆绪败，承恩劝思明降唐。〔去年十二月事。〕李光弼以思明终当叛乱，而承恩为思明所亲信，阴使图之；又劝上以承恩为范阳节度副使，赐阿史那承庆铁券，令共图思明，上从之。
承恩多以私财募部曲，又数衣妇人服诣诸将营说诱之，〔数，所角翻。衣，于既翻。说，输芮翻。诱，音酉。〕诸将以白思明，思明疑未察。会承恩入京师，上使内侍李思敬与之俱至范阳宣慰。承恩既宣旨，思明留承恩馆于府中，〔按经典释文，馆，古玩翻。〕帷其床，伏二人于床下。承恩少子在范阳，思明使省其父。〔少，诗照翻。省，悉景翻。思明虽伏二人以察承恩，然不使其子与父共处，则谋无自而露。奸雄之智数，固非人所及也。〕夜中，承恩密谓其子曰：「吾受命除此逆胡，当以吾为节度使。」二人于床下大呼而出。〔呼，火故翻。〕思明乃执承恩，索其装囊，〔凡行者之装，盛以囊橐，故曰装囊。有底曰囊，无底曰橐。索，山客翻。〕得铁券及光弼牒，牒云：「承庆事成则付铁券；不然，不可付也。」又得簿书数百纸，皆先从思明反者将士名。〔乌承恩持铁券入不测之虏，使阿吏那承庆之事不成，承恩其能奉铁券以还天子乎！使思明果授首，则宜宥其同恶，而先藉其姓名，果能悉诛之乎！余谓李光弼之明智必不为此。盖思明因承恩言，伪为此牒，抗表以众状光弼；又伪为薄书，籍将士姓名以泪怒之，使与己同反而无他志。〕思明责之曰：「我何负于汝而为此！」承恩谢曰：「死罪，此皆李光弼之谋也。」思明乃集将佐使民，西向大哭曰：「臣以十三万众降朝廷，何负陛下，而欲杀臣！」遂榜杀承恩父子，〔榜，音彭。考异曰：唐历、旧传皆云四月杀承恩。今据河洛春秋，四月始为节度副使，六月死。〕连坐死者二百余人。承恩弟承玼走免。〔玼，音此，又且礼翻。〕思明囚思敬，表人其状。〔上，时掌翻。〕上遣中使慰谕思明曰：「此非朝廷与光弼之意，皆承恩所为，杀之甚善。」
会三司议陷贼官罪状至范阳，思明谓诸将曰：「陈希烈辈皆朝廷大臣，上皇自弃之幸蜀，今犹不免于死，况吾属本从安禄山反乎！」〔思明又以此激怒其将士。〕诸将请思明表求诛光弼，思明从之，命判官耿仁智与其僚张不矜为表云：「陛下不为臣诛光弼，〔不为，于伪翻。〕臣当自引兵就太原诛之。」不矜草表以示思明，及将入函，〔凡表皆函封。〕仁智悉削去之。写表者以白思明，思明命执二人斩之。仁智事思明久，思明怜，欲活之，复召入，〔去，羌吕翻。复，扶又翻。〕谓曰：「我任使汝垂三十年，今日非我负汝。」仁智大呼曰：「人生会有一死，得尽忠义，死之善者也。今从大夫反，不过延岁月，岂若速死之愈乎！」思明怒，乱捶之，脑流于地。〔史言耿仁智去逆从顺，以死全节。呼，火故翻。〕
乌承玼奔太原，李光弼表为昌化郡王，充石岭军使。〔石岭军在忻州秀容县。〕
23秋，七月，丙戌，初铸当十大钱，文曰「干元重宝」，〔干元钱径一寸，每缗重十斤，与开元通宝并行。〕从御史中丞第五琦之谋也。
24丁亥，册命回纥可汗曰英武威远毗伽阙可汗，以上幼女宁国公主妻之。〔妻，七细翻。〕以殿中监汉中王瑀为册礼使，右司郎中李巽副之；命左仆射裴冕送公主至境上。戊子，又以司勋员外郎鲜于叔明为瑀副。叔明，仲通之弟也。〔天宝中，鲜于仲通党附杨国忠，致位通显。〕甲子，【严：「子」改「午」。】上送宁国公主至咸阳，公主辞诀曰：「国家事重，死且无恨。」上流涕而还。
瑀等至回纥牙帐，可汗衣赭袍胡帽，〔衣，于既翻。〕坐帐中榻上，仪卫甚严，引瑀等立于帐外。瑀不拜而立，可汗曰：「我与天可汗两国之君，君臣有礼，何得不拜﹖」瑀与叔明对曰：「向者唐与诸国为婚，皆以宗室女为公主。今天子以可汗有功，自以所生女妻可汗。〔妻，七细翻。〕恩礼至重，可汗柰何以子伲傲妇翁，坐榻上受册命邪！」可汗改容，起受册命。明日，立公主为可敦，〔自突厥有国以来，可汗号其正室日可贺敦。〕举国皆喜。
25乙未，郭子仪入朝。〔考异曰：实录：「郭子仪擒逆贼将安太清送阙下。」按上元元年，李光弼拔怀州，始擒太清。实录误也。唐历、本纪等皆无之。旧子仪传：「七月，破贼河上，擒安守忠，以献。」诸书亦无之，今不取。〕
  </div>
  <div class="pagination">
   <a href="资治通鉴注_page242.html">
    上一页
   </a>
   <span>
    ...
   </span>
   <a href="资治通鉴注_page238.html">
    238
   </a>
   <a href="资治通鉴注_page239.html">
    239
   </a>
   <a href="资治通鉴注_page240.html">
    240
   </a>
   <a href="资治通鉴注_page241.html">
    241
   </a>
   <a href="资治通鉴注_page242.html">
    242
   </a>
   <span class="current-page">
    243
   </span>
   <a href="资治通鉴注_page244.html">
    244
   </a>
   <a href="资治通鉴注_page245.html">
    245
   </a>
   <a href="资治通鉴注_page246.html">
    246
   </a>
   <a href="资治通鉴注_page247.html">
    247
   </a>
   <a href="资治通鉴注_page248.html">
    248
   </a>
   <span>
    ...
   </span>
   <a href="资治通鉴注_page244.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
