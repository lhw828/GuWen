<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 218 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 218 页/共 607 页
  </h1>
  <div class="content">
   谏官欧阳修言：
　　臣近因军贼王伦等事，累有奏论，为见天下空虚，全无武备。指陈后汉、隋、唐亡国之鉴，皆兵革先兴，而盗贼继起，不能扑灭，遂至横流。又见国家纲纪隳颓，政令宽弛，赏罚不立，善恶不分，体弱势危，可忧可惧。欲乞朝廷讲求御盗之术，峻行责下之法。兼闻搢绅之内，忧国者多有封章，皆论贼事，臣但谓朝廷见已形之患，闻觽多之言，必动于心，略知恐惧。及闻枢密院戒饬进奏官不使外人知事，方认两省厌苦献言之人。又见自和州奏破王伦之后，更不讲求御贼之策。又认上下已有偷安之意。殊不知前贼虽灭，后贼更多。今建昌一火四百余人，桂阳监一火七百余人，其余池州、解州、邓州、南京等处，各有强贼不少。皆建旗鸣鼓，白日入城，官吏逢迎，饮食宴乐。其敢如此者，盖为朝廷无赏罚，都不足畏，盗贼出没，不能禁止。臣恐上下因循，日过一日，国家政令转弱，盗贼威势转强，使畏贼者多，向国者少，天下之势，从此去矣。
　　臣窃闻京西提点刑狱张师锡，为部内使臣与贼同坐吃酒及巡检、县尉不肯用心，曾有论奏【三二】，其言甚切。臣旧识师锡，其人恬静长者，迟缓优柔，不肯生事，今尚有论奏，则天下无贤愚皆为国家忧之，独不忧者朝廷尔。嗟夫，古之知士能虑未形之机，今之谋臣不识已形之祸，以患为乐，以危为安。见盗贼虽多而时有败者，遂生翫寇之意；见言事者觽而听之已熟，遂有忽人之心。臣近曾求对便殿，伏蒙陛下语及贼事，忧形于色；及退，见宰辅闲暇从容，天下之事，深可忧矣。今建昌、桂阳贼数不少，想其为害，尤甚王伦，在远更合留意。今自京发兵，则道远不及，外处就拨，则处处无兵。欲乞严敕大臣，鉴此已成难救之患，速讲御盗之法，颁行天下，使四方渐为备御，仍早擘画，翦扑诸处见在贼数。自有贼以来，髃臣上言者，皆为自来宽法，所以不肯用心捉贼，皆乞峻行法令。近见池州官吏各罚铜五斤【三三】，乃知言者皆不蒙听纳。臣谓大臣为国计者，宁厌忠言之多，不厌盗贼之多，乃如此行事尔。臣前后上言贼事文字不少【三四】，仍乞类聚，择其长者，讲定法制。今大臣不肯峻法以绳官吏，盖由陛下不以威刑责大臣，此乃社稷安危所系陛下之事也，伏望留意而行之。
　　知谏院蔡襄言：「已差范仲淹宣抚陕西，近又除参知政事，未有巡边之日。窃以西贼遣使入朝，其言骄慢，必无可从之理。原其狡心，本无欲和之意，朝廷既罢遣之，其势必须举兵。况使人在此，未知和与不和，而缘边继奏西贼点集兵马。时候渐寒，边事益起，安危之机，在此一举。仲淹久留边郡，威名在敌，若早令将陛下之威，经制事宜，则关中百姓有休息之期。如或坚守城寨，使贼远来无所掳掠，亦足以挫贼之锐气。边将虽多，莫如朝廷辍柄臣以临之。柄臣之中，莫如仲淹自行。望于西人未行之间，早遣巡边，无使后时以失大计。」
　　壬子，皇第五女薨，进封郓国公主。生甫二岁，母曰御侍冯氏。
　　癸丑，枢密副使、右谏议大夫韩琦为陕西宣抚使。先是，范仲淹及任中师分路宣抚，踰月皆未行。琦言于上曰：「贼请和无他，则二人遥领宣抚事可矣。彼若未副所望，必乘忿盗边，当速遣仲淹河东，则臣方壮，可备奔走。中师宿旧大臣，毋劳往也。」乃诏琦代仲淹宣抚陕西，而中师卒不行。
　　欧阳修言：「风闻如定等不久放还。窃缘此来议论必未谐和，须虑骄贼猖狂，忿兵致寇，凡关边备，正要枝梧。伏睹朝旨已差范仲淹、田况等为宣抚使副，今日风闻韩琦以仲淹已作参政，欲自请行，不知是否。以臣愚见，不若且遣仲淹速去。琦与仲淹皆是国家委任之臣，材识俱堪信用，然仲淹于陕西军民恩信，尤为觽所推伏。若仲淹外捍寇兵，而琦居中应副，必能共济大事，庶免后难。若陛下以新命仲淹，责其展效，则且令了此一事，俟边防稍定，不三两月，可以还朝，既先弭于外虞，可渐修于阙政。今边事是目下之急，不可迟缓，以失事机。伏望断自宸衷，趋仲淹速去，以备不虞。」
　　大理寺丞张子奭为秘书丞，与右侍禁王正伦使夏州。子奭，宗礼子，齐贤孙。
　　欧阳修言：
　　臣窃闻昊贼来人，议论数日，全无逊顺之意。朝廷又欲遣子奭复往贼中，仍闻且只令在延州伺候贼意，待其来迎，方敢前进。不知果有此议否，若实有之，大为不便。臣谓方今两议未决，正是各争名分之时，尤不可自亏事体。元昊既见朝廷议论不合，必料边防须为准备，其伪以好辞来迎子奭，使我望和而少弛，然后出不意以攻，子奭或被拘留，或遭虐害，以为中国万世之辱，则悔何及焉。虽不如此，使子奭端坐延州，不来省问，欲归则又虑来迎，久待则寂然无报，进退不得，何耻如之？盖元昊已与中国三次商量，必知难合，子奭之往，又别无议论未尽之事，彼必不急求相见。则于臣二说，虑有一焉。臣不知朝廷以昊贼为可臣乎？若有可臣，则自当以重兵压境，仍选忠厚知谋之士，直入贼中，说令臣服；如其不可，则何必遣人？或但欲迁延岁月，不拒绝之，则止当因如定之回【三五】，赐以甘言，许其厚赂，谕以若能逊顺，则使通意边臣，俟得其实，然后定议，乃是未绝其来之意也。不可令天子使臣待贼命而进退【三六】，万一遭其拒绝，或被拘执，则于事无益，空损国威【三七】。为今计者，不若速遣范仲淹严备边境，徐放如定等还，当自为谋，以求胜算。
　　乙卯，监察御史蔡禀言：「周制四时飨亲之礼有九，今寺观则车驾一岁再临，未尝荐献，非奉先教民之意。」上谓辅臣曰：「朕三岁一祠郊庙【三八】而赉及天下，今若岁亲行之，则人皆有觊赏之心。朕朝夕奉三圣御容于禁中，未尝敢怠也。」禀，齐弟也。
　　诏合门祇候曾任知州军、提点刑狱公事者，依七品例赎铜。
　　丙辰，以度支判官、司封员外郎郑骧权陕西转运按察使兼三门发运使，司封员外郎、判盐铁勾院夏安期为京西转运按察使兼白波发运使。旧制，三门、白波发运使治河清县，议者以置使烦，而比岁漕益秏，故令陕西、京西兼领之。骧，河南人。安期，竦子也。本志云：旧有三门、白波、黄、渭河水路发运使一人，判官一人。庆历三年罢发运使，其发运使事分隶陕西、京西两路转运使，犹存三门发运判官一员，以白波发运判官兼知西京河清县事，而添置河阴发运判官，兼知孟州河阴县事。
　　丁巳，给空名宣头百道，下陕西宣抚使韩琦，以备赏功。
　　戊午，罢武学。改武学教授、太常丞阮逸兼国子监丞，其有愿习兵书者，许于本监听读。既立武学，议者以为古名将如诸葛亮、羊祜、杜预、裴度等，岂尝专学孙、□，立学无谓，故亟罢之。此据张唐英政要，刘敞集有议论，当检附。熙宁五年六月复置。
　　辛酉，诏陕西比有贼张海、郭邈山髃行剽劫，州县不能制，其令左班殿直曹元诘【三九】、张宏，三班借职黎遂领禁兵往捕之。按明年三月庚辰，知颍州柳植，坐军贼发所部，降官知黄州。植时领京西安抚使故也。此云陕西，恐误。或张海等自陕西转入京西尔，韩琦家传云云，附此年末，可参考。又何郯乞不除柳植蔡州奏议云：植前知邓州，张海在界内，始图结集，未甚猖炽。通判、职官建议请行擒捕，植略不听，养成贼势，焚荡却京西数处州县。然则张海实起京西也。
　　太常礼院言：「四时荐飨太庙、奉慈庙、皇后庙，酌献升降乐章，庙皆别辞，唯送神则通用之。其奉慈及后庙送神乐章，请下学士更撰。」从之。
　　知永兴军、龙图阁直学士、兵部郎中□遵路被疾，犹决事不辍。手自作奏，请判西京留司御史台。优诏不许。及卒，上甚悼之，遣官护丧还京师。遵路事母孝，立朝敢言。既殁，室无长物，范仲淹分俸赒其家。
　　壬戌，翰林侍读学士、左司郎中杨偕知越州。时元昊乞和而不称臣，偕以谓连年出师，国力日蹙，宜权许之，徐图诛灭之计。谏官王素、欧阳修、蔡襄累章劾奏：「偕职为从官，不思为国讨贼，而助元昊不臣之请，罪当诛。陛下未忍加戮，请出之，不宜留处京师。」帝以其章劾偕，偕不自安，故求外补。未至越州，改杭州。
　　癸亥，赠御前忠佐马军副都头朱进为蕲州防御使。进死事故也。
　　谏官余靖言：「朝廷啖契丹以金缯，与之再盟，所以惠宽生灵也。今日报山外事，乃西戎借势欲就过求之谋，北敌恃觽，必生非意之变。方此之时，处置论议，动关利害，一失不中，为患非轻。且今之乡兵最近古制，而杨偕奏请罢去，此议者之不臧也。河北之将，惟刘贻孙、王果数人而已，近闻贻孙乃为李昭述所奏，欲加之罪，此按察之非当也。又闻王果为郑戬辟移永兴都监，果谙河北人情，今乃徙之关中，关中急，河北岂不急耶？而徒为此纷纷也。又刘涣知沧州，刺一逃军，转运使以为恣暴而降之。郭承佑罢镇定部署，而固欲得镇州，其偃蹇如此，而朝廷略不加罪。欲望威行而事举，其可得乎？愿陛下不以边事为略而审裁之。」
　　注　　释
　　【一】不可更令为人主侍从「令」字原脱，据宋本、宋撮要本及欧阳文忠公文集卷九八论苏绅奸邪不宜为侍从札子补。
　　【二】武臣非在兵而愿解官者「兵」，宋会要礼三六之二作「边」，疑是。
　　【三】甚有年老病患全不得力之人「有」原作「是」，据宋本、宋撮要本、阁本及范文正公集奏议卷下奏乞拣沿边年高病患军员改。
　　【四】见阙人数「数」字原无，据同上范文正公集补。
　　【五】本营在外府军者按同上范文正公集作「本营在外州军府者」，疑是。
　　【六】射亲格式「亲」原作「额」，据同上范文正公集改。阁本作「中」，义与亲同。宋代吏籍以射中与否为「亲簄」，有「射亲格」。
　　【七】拘守常例「拘」字原脱，据宋本、宋撮要本、阁本及欧阳文忠公文集卷九九论郭承佑不可持兵状补。
　　【八】屈意苟和「和」原作「合」，据宋本、宋撮要本及同上书改。
　　【九】缘人户自用兵以来「缘」下原有「边」字，据阁本及范文正公集奏议卷上奏乞罢陕西近里州军营田、编年纲目卷一二删。
　　【一○】所要请凡十一事「要」、「请」二字原互倒，据宋本、宋撮要本、阁本及治迹统类卷七康定元昊寇边、宋史全文卷八上乙正。
　　【一一】今公卿士大夫忧国者「忧」原作「爱」，据宋本、宋撮要本及欧阳文忠公文集卷九九论乞廷议元昊通和事状改。
　　【一二】不敢自专阁本同。按宋本、宋撮要本及同上欧阳文忠公文集都作「不敢自强」。
　　【一三】其元昊请和一事「请和一」三字原无，据同上欧阳文忠公文集补。
　　【一四】屡合对于上前「合」原作「奏」，据宋本、宋撮要本及韩魏公集卷一二家传、宋史全文卷八上改。治迹统类卷八仁宗经制西夏要略作「屡合争于上前」。
　　【一五】此岂终为便阁本同。宋本、宋撮要本及韩魏公集卷一二家传都作「此终岂为便」。
　　【一六】更号吾祖此句下，宋本有「吾祖者盖先时兀卒之名知中国将许其称呼即译为吾祖」二十三字。
　　【一七】呼为我祖原作「呼之为祖」，据宋本、宋撮要本、阁本删补。
　　【一八】不知虚的「的」原作「灼」，据宋本、宋撮要本、阁本及欧阳文忠公文集卷九九论元昊不可称吾祖札子改。
　　【一九】臣虽知必不能上惑圣聪「虽」原作「确」，据宋本、宋撮要本、阁本及欧阳文忠公文集卷九九论西贼议和利害状改。
　　【二○】欲急和也「也」字原脱，据同上诸本及同上书补。
　　【二一】垂千万世而无穷者也「者」字原脱，据阁本及韩魏公集卷一二家传补。
　　【二二】北连契丹欲成鼎峙之势「北」、「鼎」二字原互倒，据宋本、宋撮要本、阁本及同上韩魏公集乙正。
　　【二三】条列以献其大略「列」原作「略」，据宋本、宋撮要本及治迹统类卷八仁宗经制西夏要略改。
　　【二四】宜选转运使二员此句上原有「谓」字，据阁本及韩魏公集卷一二家传、同上治迹统类删。
　　【二五】于礼未便「礼」原作「理」、「便」原作「顺」，据宋本、宋撮要本、阁本及宋会要职官三之五二、宋史全文卷八上改。
　　【二六】令日赴内朝「令」原作「今」，据同上诸本及编年纲目卷一二改。
　　【二七】非好名者「者」原作「也」，据宋本、宋撮要本、阁本及宋史卷二九二田况传改。
　　【二八】奊诟无耻之徒争进「奊」原作「坏」，据宋本、宋撮要本改。
　　【二九】许其专对「许」原作「详」，据阁本及欧阳文忠公文集卷九九论孙抃不可使契丹札子改。
　　【三○】不是不知欧阳文忠公文集卷九九论孙抃不可使契丹札子作「不可不知」。
　　【三一】工部郎中「部」字原脱，据阁本补。
　　【三二】论奏原作「奏论」，据欧阳文忠公文集卷一○○论盗贼事宜札子乙正。下同。
　　【三三】罚铜五斤欧阳文忠公文集卷一○○论盗贼事宜札子作「只罚铜五斤」。
　　【三四】臣前后上言贼事文字不少「臣」字原无，据同上书补。
　　【三五】因如定之回「回」原作「面」，据宋本、宋撮要本、阁本及欧阳文忠公文集卷九九论乞不遣张子奭使元昊札子改。
　　【三六】不可令天子使臣待贼命而进退「天子」二字原脱，据宋本、宋撮要本及同上欧阳文忠公文集补。
　　【三七】空损国威「威」原作「恩」，据宋本、宋撮要本、阁本及同上欧阳文忠公文集改。
　　【三八】朕三岁一祠郊庙「三」原作「二」，据同上诸本改。
　　【三九】曹元诘宋会要兵一一之一九同。阁本及长编纪事本末卷四八外郡寇贼都作「曹元箉」。
续资治通鉴长编
卷一百四十三
卷一百四十三
　　起讫时间 起仁宗庆历三年九月尽其月
　　卷　　名 续资治通鉴长编卷一百四十三
　　帝　　号 宋仁宗
　　年　　号 庆历三年（癸未，1043）
　　全　　文
　　九月乙丑朔，置开封府诸处巡检各一员。又分东西二路，置提举捉贼各一员。
　　湖南转运使言桂阳监蛮猺内寇。
　　蛮猺者，居山谷间，其山自衡州常宁县属于桂阳、郴连贺韶四州，环纡千余里，蛮居其中，不事赋役，谓之猺人。初，有吉州巫黄捉鬼与其兄弟数人皆习蛮法，往来常宁，出入溪峒，诱蛮觽数百人，盗贩盐，杀官军，逃匿峒中。既招出而杀之，又徙山下民他处，至是，其党遂合五千人出桂阳蓝山县华阴峒，害巡检李延祚、潭州都监张克明。诏发兵捕击之。按欧阳修明年三月疏、余靖明年五月疏，杀黄捉鬼乃提刑邵饰、知衡州陈执方也。
　　丙寅，诏天下选善医者赴阙，当较试方术，以补太医。
　　丁卯，诏辅臣及知杂御史以上，于天章阁朝谒太祖、太宗御容及观瑞物。既而上问御边大略，久之乃罢。韩琦行状云：「琦对天章，陈九事，继又献七事。」九事或可附此，然琦以前月十八日受诏宣抚陕西，距此十五日矣，不知尚在朝否。又手诏但督仲淹、弼，恐琦已出，今即以九事附七月末。
　　上既擢范仲淹、韩琦、富弼等，每进见，必以太平责之，数令条奏当世务。仲淹语人曰：「上用我至矣，然事有后先【一】，且革弊于久安，非朝夕可能也。」上再赐手诏督促曰【二】：「比以中外人望，不次用卿等，今琦暂往陕西，仲淹、弼宜与宰臣章得象尽心国事，毋或有所顾避。其当世急务有可建明者，悉为朕陈之。」既又开天章阁，召对赐坐，给笔札使疏于前。仲淹、弼皆皇恐避席，退而列奏曰：
　　我国家革五代之乱，富有四海，垂八十年，纲纪制度【三】，日削月侵，官壅于下，民困于外，疆埸不靖，寇盗横炽，不可不更张以救之。然欲正其末，必端其本，欲清其流，必澄其源。臣敢约前代帝王之道，求今朝祖宗之烈，采其可行者条奏。愿陛下顺天下之心，力行此事，庶几法制有立，纲纪再振，则宗社灵长，天下蒙福。
　　一曰明黜陟。虞书「三载考绩，三考黜陟幽明」。我祖宗朝，文武百官，皆无磨勘之例，惟政能可旌者擢以不次，无所称者至老不迁。故人人自励，以求绩效。今文资三年一迁，武职五年一迁，谓之磨勘。不限内外，不问劳逸，贤不肖并进，此岂黜陟幽明之意耶【四】？假如庶僚中有一贤于觽者，理一郡县，领一务局，思兴利去害而有为也，觽皆指为生事【五】；必嫉之、沮之，非之、笑之，稍有差失，随而挤陷，故不肖者素飧尸禄，安然而莫有为也。虽愚暗鄙猥，人莫齿之，而三年一迁，坐至卿监、丞郎者，历历皆是。谁肯为陛下兴公家之利，救生民之病，去政事之弊，葺纲纪之坏哉？在京百司，金谷浩瀚，权势子弟，长为占据，有虚食廪禄待阙一二年者【六】，暨临事局，挟以势力，岂肯恪恭其职！使祖宗根本之地，纲纪日隳。故在京官司，有一员阙，则争夺者数人。其外任京朝官，则有私居待阙，动踰岁时，往往到职之初，便该磨勘，一无勤效，例蒙迁改。此则人人因循，不复奋励之由也。
　　臣请特降诏书，今后两地臣僚【七】，有大功大善，则特加爵命；无大功大善，更不非时进秩。其理状循常而出者，祗守本官，不得更带美职。应京朝官，在台省、馆阁职任，及在审刑、大理寺、开封府、两赤县【八】、国子监、诸王府，并因保举及选差监在京重难库务者，并须在任三周年，即与磨勘；若因陈乞，并于中书、审官院愿在京差遣者，与保举选差不同，并须勾当通计及五周年，方得磨勘。如此，则权势子弟肯就外任，各知艰难；亦有俊明之人，因此树立，可以进用。如今日已前受在京差遣已勾当者，且依旧日年限磨勘；其未曾交割勾当却求外任者，并听其外任。在京朝官到职勾当及三年者与磨勘，内前任勾当年月日及公程日限，并非因陈乞而移任在道月日，及升朝官在京朝请月日【九】，并令通计。其远官近地劳逸不同，并在假待阙及公程外住滞，或因公事非时移替在道月日，委有司别行定夺闻奏。如任内有私罪，并公罪徒已上者，至该磨勘日，具情理轻重【一○】，别取进止。其庶僚中有高才异行，多所荐论，或异略嘉谟为上信纳者，自有特恩进改【一一】，非磨勘之可滞也。
　　又外任善政着闻，有补风化；或累讼之狱，能办噃沈；或五次推勘，人无翻讼；或劝课农桑，大获美利；或京城库务，能革大弊，惜费巨万者，仰本辖保明闻奏，下尚书省集议，为觽所许，则列状上闻，并与改官，不隔磨勘。或有异同，各以所执取旨，出于圣断。仍请诏下审官院、流内铨、尚书考功，应京朝官选人逐任得替，明具较定考绩、结罪闻奏。内有事状猥滥，并老疾愚昧之人，不堪理民者，别取进止。已上磨勘考绩条件，该说不尽者，有司比类上闻。如此，则因循者拘考绩之限【一二】，特达者加不次之赏，然后天下公家之利必兴，生民之病必救，政事之弊必去，纲纪之坏必葺，人人自劝，天下兴治，则前王之业，祖宗之权，复振于陛下之手矣。其武臣磨勘年限，委枢密院比附文资定夺闻奏。十一月壬戌施行。
　　二曰抑侥幸。臣闻先王赏延于世，诸侯有世子袭国，公卿以德而任，有袭爵者，春秋讥之。及汉之公卿，有封爵而殁，立一子为后者，未闻余子皆有爵命【一三】。其次宠待大臣，赐一子官者有之，未闻每岁有自荐子弟者。祖宗之朝，亦不过此。自真宗皇帝以太平之乐与臣下共庆，恩意渐广，大两省至知杂御史以上，每遇南郊并圣节，各奏一子充京官，少卿、监奏一子充试衔。其正郎、带职员外郎并诸路提点刑狱以上差遣者，每遇南郊，奏一子充斋郎。其大两省等官，既奏得子充京官，优于庶僚【一四】，复更每岁奏荐，积成冗官。假有任学士以上官经二十年者，则一家兄弟子孙出京官二十人，仍接次升朝，此滥进之极也。今百姓贫困，冗官至多，授任既轻，政事不举，俸禄既广，刻剥不暇。审官院常患充塞，无阙可补。臣请特降诏书，今后【一五】两府并两省官等，遇大礼许奏一子充京官，如奏弟侄骨肉即与试衔外，每年圣节更不得陈乞。如别有勋劳【一六】着闻中外，非时赐一子官者，系自圣恩。其转运使及边任文臣初除授后，合奏得子弟职事者【一七】，并候到任二年无遗阙，方许陈乞。如二年内非次移改者，即许通计三年陈乞。三司副使、知杂御史、少卿监已上并同两省，遇大礼各奏荐子孙。其正郎、带馆职员外郎并省府推判官，外任提点刑狱已上，遇大礼合该奏荐子孙者，须在任及二周年方得陈乞。已上有该说不尽者，委有司比类闻奏。如此，则内外朝臣各务久于其职，不为苟且之政，兼抑躁动之心。亦免子弟充塞铨曹，与孤寒争路，轻忽郡县，使生民受弊。其武臣入边上差遣，并大礼合奏荐子弟者，乞下枢密院详定比类闻奏。又国家开文馆，延天下英才，使之直秘庭，览髃书，以待顾问，以养器业，为大用之备。今乃登进士高等者，一任纔罢，不以能否，例得召试而补之；两府、两省子弟亲戚，不以贤不肖，辄自陈乞馆阁职事者，亦得进补。太宗皇帝建崇文院、秘阁，自书碑文，重天下贤才也。陛下当思祖宗之意，不宜甚轻之。臣请特降诏书，今后进士三人内及等者【一八】，一任回日，许进陈教化、经术文字十轴，下两制看详【一九】，作五等品第，中第一第二等者【二○】，即赐召试，试入优等，即补馆阁职事。两府、两省子弟并不得陈乞馆阁职事及读书之类。御史台画时弹劾，并谏院论奏。如馆阁阙人，即委两地举文有古道、才堪大用者，进名同举，并两制列署表章，仍上殿称荐，以充其职。如此，则馆阁职事必无轻授，足以起朝廷之风采，绍祖宗之本意，副陛下慎选矣。十一月癸未试馆职，丁亥减任子。
　　三曰精贡举。臣谨按周礼乡大夫之职，其废已久，今诸道学校如得明师，尚可教人六经，传治国治人之道。而国家专以词赋取进士，以墨义取诸科【二一】，士皆舍大方而趋小道，虽济济盈庭，求有才有识者十无一二；况天下危困，乏人如此，固当教以经济之业，取以经济之才，庶可救其不逮。或谓救弊之术无乃后时，臣谓四海尚完，朝谋而夕行，庶乎可济。安得晏然不救，坐俟其乱哉！臣请诸路州郡有学校处，奏举通经有道之士，专于教授，务在兴行。其取士之科，即依贾昌朝等起请，进士先策论而后诗赋，诸科墨义之外，更通经旨。使人不专辞藻，必明理道，则天下讲学必兴，浮薄知劝，最为至要。内欧阳修、蔡襄更乞逐场去留，贵文卷少而考较精。臣谓尽令逐场去留，则恐旧人捍格，不能创习策论，亦不能旋通经旨，皆忧弃遗，别无进路。臣请进士旧人三举已上者，先策论而后诗赋，许将三场文卷通考，互取其长。两举、初举者，皆是少年，足以进学【二二】，请逐场去留。诸科中有通经旨者，至终场，别问经旨十道，如不能命辞而对，则于知举官前，讲说七通者为合格。不会经旨者，三举已上，即逐场所对墨义，依自来通粗施行【二三】。两举、初举者，至于终场日，须八通者为合格。
　　又外郡解发进士、诸科人，本乡举里选之式，必先考其履行，然后取以艺业。今乃不求履行，惟以词藻、墨义取之，加用弥封【二四】，不见姓字，实非乡里举选之本意也。又南省考试举人，一场试诗赋，一场试策，人皆精意，尽其所能。复考较日久，实少舛谬。及御试之日，诗赋文论共为一场，既声病所拘，意思不达【二五】。或音韵中一字有差，虽生平苦辛【二六】，实时摈逐；如音韵不失，虽末学浅近，俯拾科级。既乡举之处不考履行，又御试之日更拘声病【二七】，以此士人进退，多言命运而不言行业。明君在上，固当使人以行业而进，乃言命运者，是善恶不辨而归诸天也，岂国家之美事哉？臣请复位外郡发解条约，须是履行无恶、艺业及等者，方得解荐，更不弥封试卷。其南省考试之人，已经本乡询考履行，却须弥封试卷，精考艺业。定夺等第讫，进入御前，选官覆考，复位等第讫，然后开看。南省所定等第内合同姓名偶有高下者【二八】，更不移改。若等第不同者，人数必少，却加弥封，更宣两地参较【二九】，然后御前发榜，此为至当。内三人以上，即于高等人中选择【三○】，圣意宣放。其考较进士，以策论高、词赋次者为优等，策论平、词赋优者为次等；诸科经旨通者为优等，墨义通者为次等。已上进士、诸科，并以优等及第者放选注官，次等及第者守本科选限。自唐以来，及第人皆守选限。国家以收复诸国，郡邑乏官，其新及第人，权与放选注官。今来选人壅塞，宜有改革，又足以劝学，使知圣人治身之道，则国家得人，百姓受赐。明年三月乙亥，施行贡举新制。
　　四曰择官长。臣闻今之刺史、县令，即古之诸侯，一方舒惨、百姓休戚实系其人，故历代盛明之时，必重此任。今乃不问贤愚，不较能否，累以资考，升为方面。懦弱者不能检吏，得以蠹民；强干者惟是近名，率多害物。邦国之本，由此凋残。朝廷虽至忧勤，天下何以苏息！其转运使并提点刑狱按察列城，当得贤于觽者。臣请特降诏书，委中书、枢密院且各选转运使、提点刑狱共十人，大藩知州十人；委两制共举知州十人；三司副使、判官同举知州五人；御史台中丞、知杂、三院共举知州五人；开封知府、推官共举知州五人；逐路转运使、提点刑狱各同举知州五人，知县、县令共十人；逐州知州、通判同举知县、县令共二人。得前件所举之人，举主多者先次差补。仍指挥审官院、流内铨今后所差知州、知县、县令并具合入人历任功过，举主人数闻奏，委中书看详。委得允当，然后引对。如此举择，则诸道官吏庶几得人，为陛下爱惜百姓，均其徭役，宽其赋敛，各使安宁，不召祸乱。十月丙午施行。
　　五曰均公田。臣闻易曰「天地养万物，圣人养贤以及万民」，此言圣人养民之时，必先养贤，养贤之方，必先厚禄，厚禄然后可以责廉隅、安职业也。皇朝初，承五代乱离之后，民庶凋敝，时物至贱，暨诸国收复，郡县之官少人除补，至有经五七年不替罢者，或纔罢去，便入见阙。当物价至贱之时，俸禄不辍，士人家无不自足。咸平已后，民庶渐繁，时物遂贵，入仕多门，得官者觽，至有得替守选一二年，又授官待阙一二年者。在天下物贵之后，而俸禄不继，士人家鲜不穷窘，男不得婚、女不得嫁、丧不得葬者，比比有之。复于守选、待阙之日，衣食不足，求人贷债，以苟朝夕，到官之后，必来见逼【三一】。至有冒法受赃，赊贷度日，或不耻贾贩，与民争利。既作负罪之人，不守名节，吏有奸赃而不敢发，民有豪猾而不敢制。奸吏豪民得以侵暴，于是贫弱百姓理不得直，噃不得诉，徭役不均，刑罚不正，比屋受弊，无可奈何，由乎制禄之方有所未至。真宗皇帝思深虑远【三二】，复前代职田之制，使中常之士自可守节，婚嫁以时，丧葬以礼，皆国恩也。能守节者，始可制奸赃之吏，镇豪猾之人，法乃不私，民则无枉。近日屡有臣僚乞罢职田，以其有不均之谤，有侵民之害。臣谓职田本欲养贤，缘而侵民者有矣，比之衣食不足，坏其名节，不能奉法，以直为枉，以枉为直，觽怨思乱而天下受弊，岂止职田之害耶？又自古常患百官重内而轻外，唐外官月俸，尤更丰足，簿尉俸钱尚二十贯。今窘于财用，未暇增复。臣请两地同议外官职田，有不均者均之，有未给者给之，使其衣食得足，婚嫁丧葬之礼不废，然后可以责其廉节，督其善政。有不法者，可废可诛，且使英俊之流，乐于为郡为邑之任，则百姓受赐。又将来升擢，多得曾经郡县之人，深悉民隐，亦致化之本也。十一月壬戌施行。
　　六曰厚农桑。臣闻「德惟善政，政在养民」，此言圣人之德，惟在善政，善政之要，惟在养民，养民之政，必先务农。农政既修，则衣食足，衣食足则爱肤体，爱肤体则畏刑罚，畏刑罚则寇盗自息，祸乱不兴。是圣人之德发于善政【三三】，天下之化起于农亩。故诗有七月之篇，陈王业也。今国家不务农桑，粟帛常贵【三四】，江浙诸路，岁籴米二百万硕，其所籴之价与辇运之费【三五】，每岁共享钱三百余万贯。又贫弱之民困于赋敛，岁伐桑枣，鬻而为薪，劝课之方，有名无实。故粟帛常贵，府库日虚，此而不谋，将何以济？
　　且如五代髃雄争霸之时，本国岁饥，则乞籴于邻国，故各兴农利，自至丰足。江南旧有圩田，每一圩方数十里，如大城，中有河渠，外有门闸，旱则开闸引江水之利，潦则闭闸拒江水之害，旱潦不及，为农美利。又浙西地卑，常苦水沴，虽有沟河可以通海，惟时开导，则潮泥不得而堙之。虽有堤塘可以御患，惟时修固，则无摧坏【三六】。臣知苏州日，点检簿书，一州之田，系出税者三万四千顷。中稔之利，每亩得米二硕至三硕，计出米七百余万硕。东南每岁上供之数六百万硕，乃一州所出。臣询访高年，则云曩时两浙未归朝廷，苏州有营田军四都，共七八千人，专为田事，导河筑堤，以减水患，于时民间钱五十文籴白米一硕。自皇朝一统，江南不稔则取之浙右，浙右不稔则取之淮南，故慢于农政，不复修举。江南圩田、浙西河塘，大半隳废，失东南之大利。今江、浙之米，硕不下六七百文足【三七】至一贯者，比于当时，其贵十倍，民不得不困，国不得不虚矣。又京东、西路有卑湿积潦之地，早年国家特令开决，水患大减。今罢役数年，渐已堙塞，复将为患。臣请每岁之秋，降敕下诸路转运司，令辖下州军吏民各言农桑可兴之利、可去之害，或合开河渠，或筑堤堰陂塘之类，并委本州岛军选官计定工料【三八】，每岁于二月间兴役，半月而罢，仍具功绩闻奏。如此不绝，数年之间，农利大兴，下少饥年，上无贵籴，则东南岁籴辇运之费大可减省。其劝课之法，宜选官讨论古制，取其简约易从之术【三九】，颁赐诸路转运使，及面赐一本，付新授知州、知县、县令等。此养民之政，富国之本也。
　　七曰修武备。臣闻古者天子六军，以宁邦国。唐初京师置十六军官属，亦六军之义也。诸道则开折冲、果毅府五百七十四，以储兵伍。每岁三时耕稼，一时习武。自贞观至于开元，百三十年，戎臣兵伍，无一逆乱。至开元末，听匪人之言，遂罢府兵。唐衰，兵伍皆市井之徒，无礼义之教，无忠信之心，骄蹇凶逆，至于丧亡。我祖宗以来，罢诸侯权，聚兵京师，衣粮赏赐，常须丰足，经八十年矣。虽已困生灵、虚府库，而难于改作者，所以重京师也。今西北强梗，边备未彻【四○】，京师卫兵多远戍，或有仓卒，辇毂无备，此大可忧也。远戍者防边陲之患【四一】，或缓急抽还，则外御不严，敌人进奔，便可直趋关辅。新招者聚市井之辈，而轻嚣易动，或财力一屈，请给不充，则必散为髃盗。今民生已困，无可诛求，或连年凶饥，将何以济，赡军之策，可不预图？若因循过时，臣恐急难之际，宗社可忧。臣请密委两地以京畿见在军马，同议有无阙数，如六军未整，须议置兵，则请约唐之法，先于畿内并近辅州府，召募强壮之人充京畿卫士，得五万人以助正兵，足为强盛。使三时务农，大省给赡之费，一时教战，自可防御外患。其召募之法并将校次第，并先密切定夺闻奏。此实强兵节财之要也。候京畿近辅召募卫兵已成次第，然后诸道效此，渐可施行，惟圣慈留意。
　　八曰减徭役。臣观西京图经，唐会昌中，河南府有户一十九万四千七百余户，置二十县。今河南府主客户七万五千九百余户，仍置一十九县。主户五万七百，客户二万五千二百。巩县七百户，偃师一千一百户，逐县三等而堪役者，不过百家【四二】，而所要役人不下二百数。新旧循环，非鳏寡孤独，不能无役。西洛之民，最为穷困。臣请依后汉建武六年故事，遣使先往西京，并省诸邑为十县，其所废之邑，并改为镇。令本路举文资一员，董榷酤、关征之利兼人烟公事，所废公人，除归农外，有愿居公门者，送所存之邑，其所在邑中役人却可减省归农，则两不失所。候西京并，省稍成伦序，则行于大名府，然后遣使诸道，依此施行。仍先指挥诸道防团州【四三】已下，有使州两院者皆为一院，公人愿去者，各放归农。职官厅可给本城兵士七人至十人，替人力归农。其乡村耆保地里近者，亦令并合。能并一耆保管，亦减役十余户，但少徭役，人自耕作，可期富庶。明年五月己丑施行。
　　九曰覃恩信。臣窃睹国家三年一郊，天子斋戒、笃冕，谒见宗庙，乃祀上帝。大礼既成，还御端门，肆赦天下，曰：「赦书日行五百里，敢以赦前事言者，以其罪罪之。」欲其王泽及物之速也如此。今大赦每降，天下欢呼。一两月间，钱谷司督责如旧，桎梏老幼，籍没家产。至于宽赋敛、减徭役、存恤孤寡【四四】、振举滞淹之事，未尝施行，使天子及民之意，尽成空言，有负圣心，损伤和气。臣请特降诏书，今后赦书【四五】内宣布恩泽有所施行，而三司、转运司、州县不切遵禀者，并从违制例，徒二年断【四六】，情重者当行刺配。应天禧年以前天下欠负，不问有无侵欺盗用，并与除放。违者，仰御史台、提点刑狱司常切觉察、纠劾，无令壅遏。臣又闻易曰「先王以省方观民设教」，故有巡狩之礼，察诸侯善恶，观风俗厚薄，此圣人顺动之意。今巡狩之礼不可复行，民隐无穷，天听甚远。臣请降诏中书，今后每遇南郊赦后，精选臣僚往诸路安抚，察官吏能否，求百姓疾苦，使赦书中及民之事，一一施行。天下百姓，莫不幸甚！
　　十曰重命令。臣闻书曰「慎乃出令，令出惟行」。准律文，诸被制书有所施行而违者，徒二年；失错者，杖一百。又监临主司【四七】受财而枉法者，十五匹，绞。盖先王重其法令，使无敢动摇，将以行天下之政也。今睹国家每降宣敕条贯，烦而无信，轻而弗礏【四八】。上失其威，下受其弊。盖由朝廷采百官起请，率尔颁行，既昧经常，实时更改，此烦而无信之验矣。又海行条贯，虽是故违，皆从失坐，全乖律意，致坏大法，此轻而弗礏之甚矣。臣请特降诏书【四九】，今后百官起请条贯，令中书、枢密院看详、会议，必可经久，方得施行。如事干刑名者【五○】，更于审刑、大理寺，勾明会法律官员参详起请之词，删去繁冗，裁为制敕，然后颁行天下，必期遵守。其冲改条贯并令缴纳，免致错乱、误有施行。仍望别降敕命，今后逐处当职官吏，亲被制书及到职后所受条贯，敢故违者，不以海行，并从违制，徒二年。未到职已前所降条贯，失于检用，情非故违者，并从本条失错科断【五一】，杖一百。余人犯海行条贯，不指定违制刑名者，并从失坐。若条贯差失，于事有害，逐处长吏别见机会，须至便宜而行者【五二】，并须具缘由闻奏，委中书、枢密院详察。如合理道，即与放罪。仍便相度【五三】，别从更改。仲淹正传删取十事太略，又改覃恩信为第八，重命令为第九，减徭役为第十，今悉依仲淹奏议详着之。
　　上方信向仲淹等，悉用其说。当着为令者，皆以诏书画一，次第颁下。独府兵，辅臣共以为不可而止。十事，据仲淹正传及政府奏议，其附传并实录皆无之。实录于十月丙午载仲淹、弼答手诏条上七事【五四】，其四曰择官长，即附见丙午。又壬戌日载磨勘年限，盖其一曰明黜陟也。十一月癸未载试馆职法，丁亥载任子法，二事皆其二，曰抑侥幸也。壬戌载均公田，乃第五议。又明年三月乙亥载贡举新制【五五】，实十事之三，其八曰减徭役。见五月己丑。余六、七、九、十并未详。
　　司徒吕夷简固请老，戊辰，授太尉致仕，朝朔望及大朝会，并缀中书门下班。
　　谏官欧阳修言：「吕夷简为陛下宰相，而致四郊多垒，百姓内困，贤愚倒置，纪纲大隳，二十余年间，坏乱天下。人臣大富贵，夷简享之而去，天下大忧患，留与陛下当之。夷简罪恶满盈，事迹彰着，然而偶不败亡者，盖其在位之日，专夺主权，胁制中外，人皆畏之，不敢发擿。及其疾病，天下臣庶共喜奸邪难去之人且得已为天废。又见陛下自夷简去后，进用贤才，忧勤庶政，圣明之德日新又新，故识者皆谓『但得大奸已废，不害陛下圣政，则更不得复言』。所以使夷简平生罪恶偶不发扬，正赖陛下终始保全，未污斧锧【五六】。是陛下不负夷简，夷简上负朝廷。今虽陛下特推仁恩，厚其礼数，然臣料夷简必不敢当，理须陈让。臣乞因其来让，便与寝罢，别检自来宰相致仕祖宗旧例，与一合受官名。然臣犹恐夷简不识廉耻，便受国家过分之恩泽。缘夷简子弟，因父侥幸，恩典已极。今边鄙多事，外面臣僚辛苦者，未尝非次转官，岂可使奸邪巨蠹之家、贪赃愚騃子子弟不住加恩！其子弟，伏乞更不议恩典。」
　　修又言：「臣伏见国家每出诏令，常患官吏不能遵行，不知患在朝廷自先坏法。朝廷不能自信，则谁肯信而行之？然多因小人侥幸而不加抑绝，所与之恩虽少，所损之体则多。臣闻去年十月中，曾有臣僚上言，乞今后大臣畼仆不得奏荐班行。敕旨颁下，纔三四月，已却用吕夷简仆人袁宗等二人为奉职。夷简身为大臣，坏乱陛下朝政多矣，苟有利于其私，虽败天下事，尚无所顾，况肯为陛下惜法，但朝廷自宜如何！今一法纔出，而大臣先坏之，则其次臣僚仆人岂可不与，不与，则是行法有二，与之，则近降敕旨今后又废。有司为陛下守法者，不思国家，但徇人情。或云二仆得旨与官在降敕前，奈何授官在降敕后。凡出命令，本为厘革前弊，法家以后敕冲前敕，今袁宗等虽曾得旨，而未授命间，已该新制，自合厘革。夷简不能止绝，而恣其侥求，朝廷又不与举行近敕，而自隳典法，今后诏令何以遵行？其袁宗等，伏乞特追奉职之命，别与一军将之类闲名目，足示优恩，不可为无功之臣私宠仆奴而乱国法也。」袁宗等授班行，不知何月，当考。去年十月降旨，不得用大臣仆畼为班行。三四月后，却授袁宗等，当考初降旨是何年十月。
　　修又言：「风闻吕夷简近日频有密奏，仍闻自乞于御药院暗入文字，不知实有此事否？但外人相传，上下疑惧。臣谓夷简身为大臣，久在相位，尚不能为陛下外弭兵革，内安百姓，致得二敌交结，中国忧危，兵民疲劳，上下困乏，贤愚失序，刑赏不中，凡百纪纲，几至大坏。筋力已衰，神识昏耗，岂能更与国家事？据夷简当此病废【五七】，即合杜门自守，不交人事。纵有未忘报国之意，凡事即合公言，令外廷见当国政之臣，共拟可否，岂可暗入文书，眩惑天听？况夷简患瘫风，手足不能举动，凡有奏疏，必难自写；其子弟辈又不肖【五八】，须防作伪，或恐漏泄，于体尤为不便。虽陛下至圣至明，苟夷简奸谋邪说【五九】，必不听纳，但外人见夷简密入文书，恐非公论，若误国计，为患不轻。夷简所入文字，伏乞明赐止绝。臣闻任贤勿贰，去邪勿疑，见今中外髃臣各有职事，苟有阙失，自可任责，不可更令无功已退之臣，转相眩惑。」
　　始命宰臣章得象监修国史。初，吕夷简罢相为司徒，犹带监修，得象止除昭文馆大学士，及夷简致仕，乃以还得象。
　　赐知谏院王素三品服，余靖、欧阳修、蔡襄五品服，面谕之曰：「卿等皆朕所自择，数论事无所避，故有是赐。」襄数求补外，以便亲养。枢密副使富弼曰：「谏臣不当远去，许给假迎亲可也。」上许襄归宁而不许其罢。许襄归宁，此据宝训，实与赐章服相接。
　　己巳，命天章阁侍讲史馆检讨王洙、集贤校理同知谏院欧阳修同详定国朝勋臣名次，用元年赦书将录其后也。
　　髃盗张海等方炽，庚午，以监察御史蔡禀为京西安抚往督捕之。诏诸路转运使、提点刑狱及诸州长吏，举所部兵马都监及监临场务使臣有材勇堪任巡检者【六○】以名闻，若捕贼有功，即不次迁擢之。
　　辛未，西上合门使、荣州刺史、广南西路钤辖兼知宜州冯伸己领果州团练使，留再任。
  </div>
  <div class="pagination">
   <a href="续资治通鉴长编_page217.html">
    上一页
   </a>
   <span>
    ...
   </span>
   <a href="续资治通鉴长编_page213.html">
    213
   </a>
   <a href="续资治通鉴长编_page214.html">
    214
   </a>
   <a href="续资治通鉴长编_page215.html">
    215
   </a>
   <a href="续资治通鉴长编_page216.html">
    216
   </a>
   <a href="续资治通鉴长编_page217.html">
    217
   </a>
   <span class="current-page">
    218
   </span>
   <a href="续资治通鉴长编_page219.html">
    219
   </a>
   <a href="续资治通鉴长编_page220.html">
    220
   </a>
   <a href="续资治通鉴长编_page221.html">
    221
   </a>
   <a href="续资治通鉴长编_page222.html">
    222
   </a>
   <a href="续资治通鉴长编_page223.html">
    223
   </a>
   <span>
    ...
   </span>
   <a href="续资治通鉴长编_page219.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
