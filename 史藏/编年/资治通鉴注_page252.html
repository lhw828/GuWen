<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 252 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 252 页/共 334 页</h1>
    <div class="content">9癸未，河东节度使马燧，昭义节度使李抱真，神策先锋都知兵马使李晟，大破田悦于临洺。
时悦攻临洺，累月不拔，城中食且尽，府库竭，士卒多死伤。张伾饰其爱女，使出拜将士曰：「诸君守战甚苦，伾家无他物，请鬻此女为将士一日之费。」众皆哭，曰：「愿尽死力，不敢言赏。」李抱真告急于朝，〔朝，直遥翻。〕诏马燧将步骑二万与抱真讨悦，又遣李晟将神策兵与之俱；又诏幽州留后朱滔讨惟岳。〔李惟岳也。〕
燧等军未出险，先遣使持书谕悦，为好语，悦谓燧畏之，不设备。燧与抱真合兵八万，东下壶关，〔考异曰：旧田悦传曰：「七月三日，师自壶关东下，收贼卢家砦。」燧传云：「十一月，师次邯郸。」恐误。今从悦传、燕南记。〕军于邯郸，击悦支军，破之。悦方急攻临洺，分李惟岳兵五千助杨朝光。明日，燧等进攻朝光栅，悦将万余人救之，燧命大将李自良等御之于双冈，〔双冈，在邯郸西北，临洺之西，亦名卢家畽。〕令之曰：「悦得过，必斩尔！」自良等力战，悦军却。燧推火车焚朝光栅，〔推，口雷翻。车，尺遮翻。〕斩朝光，获首虏五千余级。居五日，燧等进军至临洺，悦悉众力战，凡百余合，悦兵大败，斩首万余级。〔考异曰：旧李晟传：「战于临洺，诸军皆却。晟引兵渡洺水，乘水而济，横击悦军，王师复振，击悦，大破之。」据此，则是临洺战在冬也，与马燧传「十一月师次邯郸」相应。实录：「十二月庚寅，马燧加左仆射。」又云：「先是，悦遣将康愔领兵围邢州，杨朝光围临洺，燧与抱真及神策将李晟合势救之，大败贼于双冈，斩杨朝光，擒其大将卢子昌。乘胜进军，又破悦于临洺，故燧等加官。」按实录，此战无月日，但于马燧加官时言之。今据燧传，先败悦于双冈，斩杨朝光，居五日，乃进至临洺。即实录此朋癸未众军破悦于临洺也。实录在此年冬，与此相违。燕南记亦云：「七月，燧与抱真兵八万，自潞府东下壶关，先收邯郸卢家砦，朝光战死临洺城；又大破悦。」悦退走在李正己死前，与实录此月相应。临洺之战，疑诸军已集。燧等若未至，张伾必不能独破悦军。新本纪：「十一月丁丑，马燧及田悦战于双冈，败之。」不知此日何出，亦与诸书相违。今止从七月。〕悦引兵夜遁，邢州围亦解。〔是年五月，悦使其将康愔围邢州，悦败走而围亦解。〕
时平卢节度使李正己已薨，子纳秘之，擅领军务。悦求救于纳及李惟岳，纳遣大将卫俊将兵万人，惟岳遣兵三千人救之。悦收合散卒，得二万余人，军于洹水；淄青军其东，成德军其西，首尾相应。马燧帅诸军进屯邺，〔洹，于原翻。帅，读曰率。洹水县，属魏州，本汉内黄地，后周武帝置洹水县，因水而名。淄，庄持翻。邺县，属相州。〕奏求河阳兵自助；诏河阳节度使李艽将兵会之。〔艽，居包翻。〕
10八月，李纳始发丧，奏请袭父位，上不许。
11梁崇义发兵攻江陵，至四望，〔今随州随县之东有四望山，其山最高，四望皆可见。〕大败而归，乃收兵襄、邓。李希烈引军循汉而上，〔上，时掌翻。〕与诸道兵会；崇义遣其将翟晖、杜少诚逆战于蛮水，希烈大破之；追至捤口，又破之。〔将，即亮翻。翟，苌伯翻。少，始照翻。水经：汉水自襄阳东流，又屈而西南流，又东南流，径黎丘故城西，又南与捤水合。捤水出中庐县西南，东流至邙县北界，东入汉水，谓之捤口。汉水又南过宜城东，夷水出自房陵县，东流注之；桓温以其父名彝，改曰蛮水。〕二将请降，希烈使将其众先入襄阳慰谕军民。〔将，即亮翻。降，户江翻。使将，同上音，又音如字。〕崇义闭城拒守，守者开门争出，不可禁。崇义与妻赴井死，传首京师。
12范阳节度使朱滔将讨李惟岳，军于莫州；张孝忠将精兵八千守易州，〔范阳节度使治幽州，莫州在幽州南二百八十里。易州，成德巡属，在幽州西二百一十四里。〕滔遣判官蔡雄说孝忠曰：〔说，式芮翻。〕「惟岳乳臭儿，敢拒朝命；今昭义、河东军已破田悦，淮宁李仆射克襄阳，计河南诸军，朝夕北向，恒、魏之亡，可伫立而须也。使君诚能首举易州以归朝廷，则破惟岳之功自使君始，此转祸为福之策也。」〔朝，直遥翻。射寅谢翻。恒，户登翻。使，疏吏翻。〕孝忠然之，遣牙官程华诣滔，遣录事参军董稹奉表诣阙，〔慎，章忍翻。〕滔又上表荐之；〔上，时掌翻。〕土悦。九月，辛酉，以孝忠为成德节度使。命惟岳护丧归朝，惟岳不从。孝忠德滔，为子茂和嬖滔女，〔为，于伪翻。〕深相结。
13壬戌，加李希烈同平章事。
14初，李希烈请讨梁崇义，上对朝士亟称其忠。〔亟，去吏翻。〕黜陟使李承自淮西还，〔还，从宣翻，又音如字。〕言于上曰：「希烈必卜微功；但恐有功之后，偃蹇不臣，更烦朝廷用兵耳！」上不以为然。
希烈既得襄阳，遂据之为己有，上乃思承言。时承为河中尹，因子，以承为山南东道节度使。上欲以禁兵送上，〔上，时掌翻。〕承请单骑赴镇；至襄阳，希烈置之外馆，迫胁万方，承誓死不屈，希烈乃大掠阖境所有而去。承治之期年，军府稍完。〔骑，奇寄翻。阖，户腊翻。治，直之翻。〕希烈留牙将于襄州，守其所掠财，由是数有使者往来。〔将，即亮翻。数，所角翻。〕承亦遣其腹心臧叔雅往来许、蔡，〔李希烈既自襄阳还蔡州，寻徙镇许州，故李承阴遣人至许、蔡，结其诸将以图之。〕厚结希烈腹心周曾等，与之阴图希烈。〔为周曾等图希烈不克而死张本。〕
15初，萧嵩家庙临曲江，玄宗以娱游之地，非神灵所宅，命徙之。杨炎为相，恶京兆尹严郢，〔相，息亮翻。恶，乌路翻。〕左迁大理卿；卢杞欲陷炎，引郢为御史大夫。先是，炎将营家庙，〔先，悉荐翻。〕有宅在东都，凭河南尹赵惠伯卖之，惠伯买以为官廨，郢按之，以为有羡利。〔羡，于线翻。〕杞召大理正田晋议法，〔唐志：大理正，从五品下，掌议狱，正科条，凡丞断罪不当，则以法正之。〕晋以为：「律，监临官市买有羡利，以乞取论，当夺官。」杞怒，〔监，古衔翻；下同。〕贬晋衡州司马。〔衡州，京师东南三千四百三里。田晋自朝士贬衡州司马。〕更召他吏议法，〔更，工衡翻。〕以为：「监主自盗，罪当绫。」炎庙正直萧嵩庙地，杞因谮炎，云「兹地有王气，〔王，于沉翻。〕故玄宗令嵩徙之；炎有异志，故于其地建庙。」冬，十月，乙未，炎自左仆射贬崖州司马；〔令，力丁翻。射，寅谢翻。旧志：崖州，至京师七千四百六十里。〕未〔【章：十二行本「未」上有「遣中使护送」五字；乙十一行本同。】〕至崖州百里，缢杀之。惠伯自河中尹贬费州多田尉；〔费州，汉牂柯郡，隋黔安郡涪川县地，贞观四年，分思州之涪川、扶阳二县，置费州。多田县，武德四年，务州刺史奏置，以土地稍平，垦田盈畛，故以多田为名。贞观四年，改费州为思州，干元元年，复为费州；京师南四千七百里，至东都四千九百里；因州界费水为名。「河中尹」，当作「河南尹」。〕寻亦杀之。
16辛丑，册太子妃萧氏。
17癸卯，祫太庙。先是，太祖既正东向之位，献、懿二祖皆藏西夹室，不飨；至是，复奉献祖东向而飨之。〔先，悉荐翻。复，扶又翻。献祖宣皇帝熙，太祖之祖也。懿祖光皇帝天赐，太祖之父也。太祖景皇帝虎，始封于唐者也。唐初，飨四庙，宣、光二帝、太祖、世祖也。贞观九年，祔高祖于太庙。朱子奢请准礼，立七庙，三昭三穆各置神主，太祖依晋、宋已来故事，虚其位，待递迁，方处之东向位。于是始祔弘农府君重耳及高祖为六室，虚太祖之位而行禘祫。至二十三年，太宗祔庙，迁弘农府君，乃藏于西夹室。文明元年，高宗祔庙，始迁宣皇帝于西夹室。至开元十年，玄宗特立九庙，于是追尊宣皇帝献祖，复列于室，光皇帝为懿祖，以备九室，禘祫犹虚太祖之位。祝文于三祖不称臣，明全庙数而已。至德三载克复后，新作九室神主，遂不作弘农府君神主，明禘祫不及故也。至宝应二年，祔玄宗、肃宗于庙，迁献、懿二祖于西夹室，始以太祖当东向位。至是年，将祫飨，礼仪使颜真卿奏：「合出献、懿二祖行事，其布位次第及东向之位，请准东晋蔡谟议为定。」遂以献祖当东向，懿祖于昭位南向，太祖于穆位北向。左昭右穆，陈列行事。〕
18徐州刺史李洧，正己之从父兄也。李纳寇宋州，彭城令太原白季庚说洧举州归国；〔洧，于轨翻。从，才用翻。说，式芮翻。〕洧从之，遣摄巡官崔程奉表诣阙，且使口奏，并白宰相，以「徐州不能独抗纳，乞领徐、海、沂三州观察使，况海、沂二州，今皆为纳有。洧与刺史王涉、马万通素有约，〔使，疏吏翻。考异曰：此据旧传也。实录，万通以密州阪，盖自沂移密。〕苟得朝廷诏书，必能成功。」程自外来，〔言自外方来。〕以为宰相一也，先白张镒，镒以告卢杞。杞怒其不先白己，不从其请。〔相，息亮翻。镒戍质翻。〕戊申，加洧御史大夫，充招谕使。
19十一月，戊午，以永乐公主适检校比部郎中田华，上不欲先志故也。〔永乐公主许降田华，见二百二十五卷代宗大历九年。乐，音洛。〕
20蜀王傀〔【严：「傀」改「遂」，】〕更名遂。〔【严：「遂」改「」。】傀，苦猥翻。更，工衡翻。〕
21辛酉，宣武节度使刘洽，神策都知兵马使曲环，滑州刺史襄平李澄，朔方大将唐朝臣，大破淄青、魏博之兵于徐州。〔按新书李澄传：澄，辽东襄平人。唐自高宗世，辽东之地已弃而不有，李澄时以本贯在辽东襄平耳。朝，直遥翻。淄，庄持翻。〕
先是，李纳遣其将王温会魏博将信都崇庆〔先，悉荐翻。将，即亮翻。信都，复姓。〕共攻徐州，李洧遣牙官温人王智兴诣阙告急。〔温，古县，唐初，属怀州，显庆二年，度属洛州。〕智兴善走，不五日而至。〔旧志：徐州，京师东二千六百四里。〕上为之发朔方兵五千人，〔为，于伪翻。〕以朝臣将之，〔朝，直遥翻。将，直亮翻，又音如字。〕与洽、环、澄共救之。时朔方军资装不至，旗服弊恶，宣武人嗤之曰：「乞子能破贼乎！」朝臣以其言激怒士卒，且曰：「都统有令，〔嗤，丑之翻。都统，谓李勉也。统，他综翻，俗音从上声。〕先破贼营者，营中物悉与之。」士皆愤怒争奋。
崇庆、温攻彭城，二旬不能下，请益兵于纳；纳遣其将石隐金将万人助之，〔考异曰：实录前作「隐金」，后作「隐全」。今从其前。〕与刘洽等相拒于七里沟。日向暮，洽引军稍却，朔方马军使杨朝晟言于唐朝臣曰：「公以步兵负山而陈，以待两军，我以骑兵伏于山曲，贼见悬军势孤，必搏之：我以伏兵绝其腰，必败之。」〔使，疏吏翻。晟，成正翻。陈，读曰阵。败，补迈翻。骑，奇寄翻。〕朝臣从之。崇庆等果将骑二千踰桥而西，追击官军，，伏兵发，横击之；崇庆等兵中断，狼狈而返，阻桥以拒官军。其兵有争桥不得，涉水而渡者。朝晟指之曰：「彼可涉，吾何为不涉！」遂涉水击，据桥者皆走，崇庆等兵大溃；洽等乘之，斩首八千级，溺死过半。朔方军尽得其辎重，〔溺，奴狄翻。重，直用翻。〕旗服鲜华，乃谓宣武人曰：「乞子之功，孰与宋多﹖」〔宋，指宣武兵也。时以宋、毫为宣武军，刘洽自宋州刺史为宣武节度使，故云然。〕宣武人皆惭。官军乘胜逐北，至徐州城下，魏博、淄青军解围走，江、淮漕运始通。〔淄，庄持翻。漕，在到翻。〕
22己已，诏削李惟岳官爵；募所部降者，赦而赏之。〔降，户江翻。〕
24十二月，李纳密州刺史马万通乞降；丁酉，以为密州刺史。〔宋白曰：密州居海，得禹贡嵎夷之地，春秋时为莒、鲁之地。州理，即鲁之诸城也，汉为高密国，晋立东莞郡，后魏立胶州；隋改曰密州，取境中密水为名。〕
25崔汉衡至吐蕃，〔崔汉衡使吐蕃，见上卷是年三月。吐，从暾入声。〕赞普以敕书称贡献及赐，全以臣礼见处；〔处，昌吕翻。〕又，云州之西，当以贺兰山为境，〔五代志，灵武弘静县有贺兰山。弘静县，唐改为保静。云州，当作灵州，史误也。〕邀汉衡更请之。丁未，汉衡遣判官与吐蕃使者入奏。上为之改敕书、〔为，于伪翻。〕境土，皆如其请。〔关东、河北方用兵，不暇与吐蕃较也。〕
26加马燧魏博招讨使。
三年〔（壬戌、七八二）
1春，正月，河阳节度使李艽吊兵逼卫州，田悦守将任履虚诈降，既而复叛。〔卫州，治汲，艽，居苞翻。即亮翻。任，音壬。降，户江翻。复，扶又翻，又音如字。〕
2马燧等诸军屯于漳滨。田悦遣其将王光进筑月城以守长桥，〔长桥，在漳水上。月城，两头抱河，形如半月。〕诸军不得渡。燧以铁锁连车数百，实以土囊，塞其下流，〔乘，绳证翻。塞，悉则翻。按新书，燧于长桥下流以土囊遏之。〕水浅，诸军涉渡。时军中乏粮，悦等深壁不战。燧命诸军持十日粮，进屯仓口，与悦夹洹水而军。〔洹，于元翻。洹水与漳水分流，又在漳水之东。〕李抱真、李艽问曰：「粮少而深入，何也﹖」燧曰：「粮少则利速战，今三镇连兵不战，〔三镇，谓魏博、淄青、成德。艽，居包翻。少，始绍翻。〕欲以老我师；我若分军击其左右，悦必救之，则我腹背受敌，战必不利。故进军逼悦，所谓攻其所必救也。〔兵法有是言。〕彼苟出战，必为诸君破之。」〔为，于伪翻。〕乃为三桥逾洹水，日往挑战，〔挑，徒了翻。〕悦不出。燧令诸军夜半起食，潜师循洹水直趋魏州，〔令，力正翻。趋，逡喻翻。〕令曰：「贼至，则止为陈。」〔陈，读曰阵；下结陈同。〕留百骑击鼓鸣角于营中，仍抱薪持火，俟诸军毕发，则止鼓角匿其旁；俟悦军毕渡，焚其桥。军行十里所，悦闻之，帅淄青、成德步骑四万踰桥掩其后，〔骑，奇寄翻。帅，读曰率。〕乘风纵火，鼓噪而进。〔噪，则窜翻。〕燧按兵不动，先除其前草莽百步为战场，结陈以待之，募勇士五千余人为前列。悦军至，火止，气衰，燧纵兵击之，悦军大败。神策、昭义、河阳军小却，〔神策，李晟军。昭义，李抱真军。河阳，李艽军。〕见河东军捷，还鬬，又破之。〔还，从宣翻，又音如字。〕追奔至，三桥已焚，〔三桥，即在洹水上者。〕悦军乱，赴水溺死不可胜纪，斩首二万余级，捕虏三千余人，尸相枕藉三十余里。〔胜，音升。枕，职任翻。藉，慈夜翻。考异曰：实录：「闰月庚戌，马燧等破田悦于洹水。」按旧马燧传：洹水之战，李惟岳救兵与田悦兵犹连营相拒。又燕南记：「惟岳见悦在围，故谋归顺。」然则洹水战必在惟岳死前，实录误也。燕南记又曰：「燧与抱真虽频破悦，闻李纳助军到，乃驻军候势，画必取之计，去悦军三十里下营，夜坐帐中，使心手人潜领悦兵及小将等五十余人立帐外。燧因矫与兵马行官已下高语曰：『昨日所以频破田悦兵马者，盖偶然之事，本亦不料有此胜也。看悦兵虽败，其将健，皆能死战，亦天下之强敌矣。今更得李纳兵助，其势不小。我虽频利，利则有钝。他日田悦更战，大将必须审看便宜。如悦直进，不可当锋耳。』悦帐外兵将往往共闻燧语，良久曰：『昨日阵上获得田悦将健，所由领过！』既至，燧大骂曰：『田悦小贼，菽麦未分，敢肆猖狂，妄动兵马。你有何所解，与我相敌！汝皆不自由，被驱入陈，又何过也！今矜汝放去。』兵等大欢叫，拜谢而去，具燧前后言见悦。悦召大将喜而谓曰：『马燧放言惧我，对人骂我，此可知矣，吾再战必捷也。』又恃李纳助军新到，乃引兵出洹水又陈。燧先伏兵要处，佯不胜，引退。悦使兵尽出逐燧，燧引至伏兵处，伏兵齐发，横截悦军两段，与抱真纵兵击之，大破悦军三万余人。」今从马燧传。
悦收余兵千余人走魏州。〔走，音奏。〕马燧与李抱真不协，顿兵平邑浮图。〔【章：十二行本「图」下有「迁延不进」四字；乙十一行本同；退斋校同；张校同，云无注本亦无。】据旧书田悦传：平邑浮图，在魏州南。浮图，佛寺也。〕悦夜至南郭，〔魏州南郭也。〕大将李长春闭关不内，以俟官军，久之，天且明，长春乃开门内之。悦杀长春，婴城拒守。城中士卒不满数千，死者亲戚，号哭满街。〔将，即亮翻。号，户刀翻。〕悦忧惧，乃持佩刀，乘马立府门外，悉集军民，流涕言曰：「悦不肖，蒙淄青、成德二丈人保荐，嗣守伯父业，〔淄青李正己、成德李宝臣，田悦以丈人行事之。伯父，田承嗣也。淄，庄持翻。嗣，祥吏翻。〕今二丈人即世，其子不得承袭，悦不敢忘二丈人大恩，不量其力，〔量，音良。〕辄拒朝命，丧败至此，〔朝，直遥翻。丧，息浪翻。〕使士大夫肝脑涂地，皆悦之罪也。悦有老母，不能自杀，愿诸公以此刀断悦首，持出城降马仆射，〔断，音短；下各断同。降，户江翻。马仆射，谓马燧。射寅谢翻。〕自取富贵，无为与悦俱死也！」因从马上自投地。将士争前抱持悦曰：「尚书举兵徇义，非私己也。一胜一负，兵家之常。某辈累世受恩，何忍闻此！愿奉尚书一战，不胜则以死继之。」〔尚，辰羊翻。〕悦曰：「诸公不以悦丧败而弃之，悦虽死，敢忘厚意于地下！」乃与诸将各断发，约为兄弟，誓同生死；出府库所有及敛富民之财，得百余万，以赏士卒；众心始定。〔田悦善败不亡，所谓盗亦有道。〕复召贝州刺史邢曹俊，使之整部伍，缮守备，军势复振。〔悦不用邢曹俊，见上卷上年。复，扶又翻，又音如字。〕
李纳军于濮阳，为河南军所逼，奔还濮州，〔考异曰：时濮州治鄄城，别有濮阳县。按九域志，濮阳县东至濮州九十里。濮，博木翻。〕征援兵于魏州。田悦遣军使符璘将三百骑送之，〔使，疏吏翻。璘，离珍翻。将，即亮翻。骑，奇寄翻。〕璘父令奇谓璘曰：「吾老矣，历观安、史辈叛乱者，今皆安在！田氏能久乎！汝因此弃逆从顺，是汝扬父名于后世也。」啮臂而别。璘遂与其副李瑶帅众降于马燧。〔啮，鱼结翻。帅，读曰率。降，户江翻。〕悦收族其家，令奇慢骂而死。瑶父再春以博州降，悦从兄昂以洺州降，〔从，才用翻。洺，音名。〕王光进以长桥降。悦入城旬余日，马燧等诸军始至城下，攻之，不克。
3仄寅，李惟岳遣兵与孟佑守束鹿，〔东鹿，本鹿城县。安禄山反，玄宗改县为东鹿以厌之，属深州。九域志：在州西四十五里。宋白曰：东鹿县，本汉西梁县地，今县南六十里有西梁故城尚存。〕朱滔、张孝忠攻拔之，进围深州。惟岳忧惧，掌书记邵真复遻惟岳，密为表，先遣弟惟简入朝；〔复，扶又翻。说，式芮翻。朝，直遥翻。〕然后诛诸将之不从命者，身自入朝，使妻父冀州刺史郑诜权知节度事，以待朝命。惟简既行，孟佑知其谋，密遣告田悦。悦大怒，使衙官扈岌往见惟岳，让之曰：「尚书举兵，正为大夫求旌节耳，〔事始见上卷二年。岌，鱼及翻。尚，辰羊翻。为，于伪翻；下非为、相为同。〕非为己也。今大夫乃信邵真之言，遣弟奉表，悉以反逆之罪归尚书，自求雪身，尚书何负于大夫而至此邪！〔尚，辰羊翻。邪，音耶。〕若相为斩邵真，则相待如初；不然，当与大夫绝矣。」判官毕华言于惟岳曰：「田尚书以大夫之故陷身重围，〔为，于季翻。重，直龙翻。〕大夫一旦负之，不义甚矣。且魏博、淄青兵强食富，足抗天下，事未可知，柰何遽为二三之计乎！」惟岳素怯，不能守前计，乃引邵真，对扈岌斩之；〔淄，庄持翻。岌，鱼及翻。〕发成德兵万人，与孟佑俱围束鹿。丙寅，朱滔、张孝忠与战于束鹿城下，惟岳大败，烧营而遁。〔考异曰：实录及旧惟岳传止言惟岳一败。按滔传曰：「滔与孝忠征之，大破惟岳于东鹿。滔命偏师守东鹿，进围深州。惟岳乃统万余众及田悦援兵围东鹿。惟岳将王武俊以骑三千方陈横进。滔缋帛为狻猊象，使猛士百人蒙之，鼓噪奋驰，贼马惊乱，随击，大破之，惟岳焚营而遁。」据此，则是惟岳再败也。燕南记，孟佑先败，惟岳又败。与滔传相应，今从之。〕
兵马使王武俊为左右所构，惟岳疑之，惜其才，未忍除也。束鹿之战，使武俊为前锋，私自谋曰：「我破朱滔，则惟岳军势大振，归，杀我必矣。」故战不甚力而败。
朱滔欲乘胜攻恒州，〔使，疏吏翻。恒，户登翻。〕张孝忠引军西北，军于义丰。〔义丰县，属定州。〕滔大惊，孝忠将佐皆怪之，孝忠曰：「恒州宿将尚多，未易可轻。〔将，即亮翻。易，以鼓翻。〕迫之则并力死鬬，缓之则自相图。诸君第观之，吾军义丰，坐待惟岳之殄灭耳。且朱司徒言大而识浅，可与共始，难与共终也！」〔朱滔后卒如张孝忠所料。〕于是滔亦屯束鹿，不敢进。
惟岳将康日知以赵州归国，惟岳益疑王武俊，武俊甚惧。或谓惟岳曰：「先相公委腹心于武俊，〔先相公，谓李宝臣。相，息亮翻。〕使之辅佐大夫，又有骨肉之亲。〔谓武俊子士真婿于李氏。〕武俊勇冠三军，今危难之际，复猜阻；若无武俊，欲使谁为大夫却敌乎！」〔冠，古玩翻。难，乃旦翻。复，扶又翻。为，于伪翻。〕惟岳以为然，乃使步军使卫常宁与武俊共击赵州，又使王士真将兵宿府中以自卫。〔将，即亮翻，又音如字。〕
4癸未，蜀王遂更名。〔更，工衡翻。〕
5淮南节度使陈少游拔海、密二州，李纳复攻陷之。〔使，疏吏翻。少，始照翻。复，扶又翻，又音如字；下不复同。〕
6王武俊既出恒州，谓卫常宁曰：「武俊今幸出虎口，不复归矣！当北归张尚书。」〔恒，户登翻。尚，辰羊翻。张尚书，谓张孝忠也。〕常宁曰：「大夫暗弱，信任左右，观其势终为朱滔所灭。今天子有诏，得大夫首者，以其官爵与之，中丞素为众所服，与其出亡，曷若倒戈以取大夫，转祸为福，特反掌耳；事苟不捷，归张尚书，未晚也。」，武俊深以为然。会惟岳使要藉谢遵至赵州城下，〔要藉官，亦唐时节度行前之职。中宗景云二年，解琬为朔方大总管，分遣随军要藉官河阳丞张冠宗、肥乡令韦景骏、普安令于处忠校料三城兵募。则唐边镇有要藉官尚矣。又据新书忠义传，朱泚统幽州行营，为冱原、凤翔节度使，诏蔡廷玉以大理少卿为司马，朱体微为要藉。则要藉，乃节度使之腹心也。朱滔、王武俊之相王，改要藉官曰承令。〕武俊引遵同谋取惟岳；遵还，密告王士真。闰月，甲辰，武俊、常宁自赵州引兵还袭惟岳；〔还，从宣翻，又音如字。〕遵与士真矫惟岳命，启城门内之。黎明，武俊帅数百骑突入府门；〔帅，读曰率。骑，奇寄翻。〕士真应之于内，杀十余人。武俊令曰：「大夫叛逆，将士归顺，敢违拒者族！」众莫敢动。遂执惟岳，收郑诜、毕华、王它奴等，皆杀之。〔令，力定翻。诜，疏臻翻。〕武俊以惟岳旧使之子，〔李宝臣已死，故曰旧使。使，疏吏翻。〕欲生送之长安。常宁曰：「彼见天子，将复以叛逆之罪归咎于中丞。」〔复，扶又翻；下复榷同，又音如字。中丞，谓王武俊。〕乃缢杀之，〔缢，于赐翻，又于计翻。〕传首京师。〔卒如谷从政之言。代宗广德元年，李宝臣帅成德，凡二世、十九人而灭。〕深州刺史杨荣国，惟岳姊夫也，降于朱滔；滔使复其位。〔姊，蒋兕翻。降，户江翻。〕
7复榷天下酒，惟西京不榷。〔罢榷酒见二百二十五卷大历十四年七月。榷，古岳翻。〕
8二月，戊午，李惟岳所署定州刺史杨政义降。时河北略定，惟魏州未下；河南诸军攻李纳于濮州，〔濮，博木翻。濮州，治鄄城县。〕纳势日蹙。朝廷谓天下不日可平；甲子，以张孝忠为易、定、沧三州节度使，〔朝，直遥翻。使，疏吏翻。〕王武俊为恒冀都团练观察使，康日知为深赵都团练观察使，以德、棣二州隶朱滔，令还镇。滔固请深州，不许，由是怨望，留屯深州。〔朱滔讨李惟岳，再战再胜，及瓜分成德巡属以赏降将，尺寸之地，滔不预焉；又欲使之取德、棣，此左氏所以知桓王之失郑也！〕王武俊素轻张孝忠，自以手诛李惟岳，功在康日知上，而孝忠为节度使，己与康日知俱为都团练使，又失赵、定二州，亦不悦。又诏以粮三千石给朱滔，马五百匹给马燧。武俊以为朝廷不欲使故人为节度使，〔王武俊，恒州旧将，故云然。〕魏博既下，必取恒冀，故分其粮马以弱之，疑，未肯奉诏。
田悦闻之，遣判官王侑、许士则间道至深州，说朱滔曰：「司徒奉诏讨李惟岳，旬朔之间，拔束鹿，下深州，惟岳势慂，〔间，古苋翻。说，式芮翻；下说王、人说同。慂，与蹙同。故王大夫因司徒胜势，得以枭惟惟岳之首，此皆司徒之功也。又天子明下诏书，〔枭，坚尧翻。下，遐嫁翻。〕令司徒得惟岳城邑，皆隶本镇；今乃割深州以与日知，是自弃其信也。且今上志欲扫清河朔，不使藩镇承袭，将悉以文臣代武臣，魏亡，则燕、赵为之次矣；〔令，力丁翻。燕，因虔翻。〕若魏存，则燕、赵无患。然则司徒果有意矜魏博之危而救之，非徒得存亡继绝之义，亦子孙万世之利也。」〔同舟遇风，则胡、越可使相救。是以善用兵者，必先离其交。〕又许以贝州赂滔。〔贝州，魏博巡属。〕滔素有异志，闻之，大喜，即遣王侑归报魏州，使将士知有外援，各自坚。又遣判官王郅〔将，即亮翻。考异曰：旧传「王郅」作「王郢」，今从燕南记。〕与许士则俱诣恒州，说王武俊曰：「大夫出万死之计，诛逆首，拔乱根，〔谓诛李惟岳也。〕康日知不出赵州，岂得与大夫同日论功！而朝廷褒赏略同，谁不为大夫愤邑者！〔朝，直遥翻。为，于伪翻。〕今又闻有诏支粮马与邻道，朝廷之意，盖以大夫善战，〔【章：十二行本「战」下有「无敌」二字；乙十一行本同；退斋校同；张校同，云无注本亦无。】〕恐为后患，先欲贫弱军府，俟平魏之日，使马仆射北首，〔射，寅谢翻。马仆射，谓马燧，时攻魏州。首，式又翻。〕朱司徒南南向，共相灭耳。朱司徒亦不敢自保，使郅等效愚计，欲与大夫共救田尚书而存之。〔尚，辰羊翻。田悦拒命，宜削官，而当时犹称其朝衔，可以见朝命之重。〕大夫自留粮马以供军；朱司徒不欲以深州与康日知，愿以与大夫，请早定刺史以守之。三镇连兵，〔此三镇，谓范阳、恒冀、魏博。〕若耳目手足之相救，则他日永无患矣！」武俊亦喜，许诺，〔利害同，故说之易入。〕即遣判官王巨源使于滔，〔使，疏吏翻。〕且令知深州事，〔令，力丁翻。〕相与刻日举兵南向。滔又遣人说张孝忠，孝忠不从。〔说，式芮翻。〕
9宣武节度使刘洽攻李纳于濮州，克其外城。纳于城上涕泣求自新，李勉又遣人说之，癸卯，纳遣其判官房说以其母弟经及子成务入见。〔说，式芮翻。见，贤遍翻。房说，读曰悦。通鉴本文作「癸卯」，然自上文二月戊午推至下文三月乙未，其间不容有癸卯，当作「己卯」。〕会中使宋凤朝称纳势穷蹙，不可舍，上乃囚说等于禁中，纳遂归郓州，复与田悦等合。〔使，疏吏翻。朝，直遥翻。郓，音运。复，扶又翻，又音如字。〕朝廷以纳势未衰，三月，乙未，始以徐州刺史李洧兼徐、海、沂都团练观察使，海、沂已为纳所据，洧竟无所得。〔洧，于轨翻。史言帝锐意削平藩镇，而不能应机抚接，以自遗患。〕
李纳之初反也，其所署德州刺史李西华备守甚严，都虞候李士真密毁西华于纳，纳召西华还府，以士真代之。士真又以诈召棣州刺史李长卿，长卿过德州，士真劫之，与同归国。夏，四月，戊午，以士真、长卿为二州刺史。〔德州治安德县，棣州治厌次县，本皆淄青巡属，今皆归国。棣，大计翻。长，知丈翻。考异曰：燕南记云：「授士真德、棣两州观察团练使。」今从实录。〕士真求援于朱滔，滔已有异志，遣大将李济时将三千人声言助士真守德州，且召士真诣深州议军事，至则留之，使济时领州事。〔将，即亮翻；时将音同上，又音如字。德宗以德、棣与朱滔，滔卒以诈力得之，不知又以为王武俊之资也。〕
10庚申，吐蕃归向日所俘掠兵民八百人。〔自吐蕃陷河、陇，入京师，俘掠唐人，可以数计邪！德宗先归所俘者以怀之，其归向日所俘者，八百人而已。狼子野心，姑以此报塞中国，其志果如何哉！观异日平凉劫盟之事可见也。吐，从暾入声。〕
11上遣中使发卢龙、恒冀、易定兵万人〔卢龙，朱滔；恒冀，王武俊；易定，张孝忠。使，疏吏翻。恒，户登翻。〕诣魏州讨田悦。王武俊不受诏，执使者送朱滔，滔言于众曰：「将士有功者，吾奏求官勋，皆不遂；〔将，即亮翻。唐制，官有品，勋有级。〕今欲与诸君敕装〔敕，与饬同。饬，治也。〕共趋魏州，〔趋，逡谕翻。〕击破马燧以取温饱，何如﹖皆不应。三问，乃曰：「幽州之人，自安、史之反，从而南者无一人得还，今」其遗人痛入骨髓。〔还，从宣翻，又音如字。髓，息委翻。〕况太尉、司徒皆受国宠荣，〔太尉，谓滔兄泚。〕将士亦各蒙官勋，诚且愿保目前，不敢复有侥冀。」〔复，扶又翻；下俊复同。〕滔默然而罢。乃诛大将数十人，厚抚循其士卒。
康日知闻其谋，以告马燧，燧以闻。上以魏州未下，王武俊复叛，力未能制滔，壬戌，赐滔爵通义郡王，冀以安之。〔眉州通义郡。〕滔反谋益其，分兵营于赵州以逼康日知，〔将，即亮翻，又音如字。赵州，治平棘县。〕以深州授王巨源，〔朱滔如前约，以结王武俊。〕武俊以其子士真为恒、冀、深三州留后，将兵围赵州。〔恒，户登翻。将，即亮翻，又音如字。〕
涿州刺史刘怦〔【章：十二行本「怦」下有「与滔同县人，其母，滔之姑也，滔使知幽州留后」十八字；乙十一行本同；退斋校同；张校同，云无注本亦无。】代宗大历四年，朱希彩表分幽州之范阳、归义、固安置涿州，治范阳县，距幽州一百二十里。涿，竹角翻。怦，普耕翻。〕闻滔欲救田悦，以书谏之曰：「今昌平故里，朝廷改为太尉乡、司徒里，此亦丈夫不朽之名也。〔朝，直遥翻。朱泚、朱滔本昌平人，朝廷以其官名其乡里，以宠其兄弟之功。〕但以忠顺自持，则事无不济。窃思近日务大乐战，〔乐，音洛。〕不顾成败而家灭身屠者，安、史是也。怦忝密亲，默而无告，是负重知。惟司徒图之，无贻后悔。」滔虽不用其言，亦嘉其尽忠，卒无疑贰。
滔将起兵，恐张孝忠为后患，复遣牙官蔡雄往说之。孝忠曰：「昔者司徒发幽州，遣人语孝忠曰：〔卒，子恤翻。复，扶又翻。说，式芮翻；下解说同。语，牛倨翻。〕『李惟岳负恩为逆』，谓孝忠归国即为忠臣。孝忠性直，用司徒之教。今既为忠臣矣，不复助逆也。〔复，扶又翻，又音如字。〕且孝忠与武俊皆出夷落，〔张孝忠，奚乞失活种。王武俊，出契丹怒皆部。〕深知其心最喜翻覆。〔喜，许记翻。〕司徒勿忘鄙言，他日必相念矣！」〔其后滔、武俊交恶，果如孝忠之言。〕雄复欲以巧辞说之，〔复，扶又翻；下复以同。〕孝忠怒，欲执送京师；雄惧，逃归。滔乃使刘怦将兵屯要害以备之。〔怦，普耕翻。将，即亮翻，又音如字；下文滔将同。〕孝忠完城砺兵，独居强寇之间，莫之能屈。
滔将步骑二万五千发深州，至束鹿；诘旦将行，〔骑，奇寄翻。诘，起吉翻。〕吹角未毕，士卒忽大乱，喧噪曰：「天子令司徒归幽州，柰何违敕南救田悦！」〔噪，则緖翻。令，力丁翻；下旨令同。〕滔大惧，走入驿后堂避匿。蔡雄与兵马使宗顼等矫谓士卒曰：「汝辈勿喧，听司徒传令。」众稍止。〔使，疏吏翻。顼，吁玉翻。令，力定翻。〕雄又曰：「司徒将发范阳，恩旨令得李惟岳州县即有之，司徒以幽州少丝纩，故与汝曹竭力血战以取深州，冀得其丝纩以宽汝曹赋率，〔少，诗沼翻。纩，苦谤翻，细绵也。赋率，犹言赋敛也。〕不意国家无信，复以深州与康日知。又，朝廷以汝曹有功，赐绢人十匹，至魏州西境，尽为马仆射所夺。〔复，扶又翻，又音如字。朝，直遥翻；下各还同。射，寅谢翻。〕司徒但处范阳，富贵足矣；今兹南行，乃为汝曹，非自为也。〔处，昌吕翻。为，于伪翻；下行为、不为同。〕汝曹不欲南行，任自归北，何用喧悖，〔悖，蒲昧翻，又蒲没翻。〕乖失军礼！」众闻言，不知所为，乃曰：「敕使何得不为军士守护赏物！」遂入敕使院，擘裂杀之。〔军中别置馆舍以居敕使，谓之敕使院。使，疏吏翻。〕又呼曰：「虽知司徒此行为士卒，终不如且奉诏归镇。」〔呼，火故翻。〕雄曰：「然则汝曹各还部伍，诘朝复往深州，休息数日，相与归镇耳。」众然后定。滔即引军还深州，密令诸将访察唱率为乱者，得二百余人，悉斩之，〔诘，去吉翻，复音如字。令，力丁翻。将，即亮翻。〕余众股憟；乃复引军而南，众莫敢前却。〔呼，火故翻。复，扶又翻，又音如字。观田庭玠之谏田悦，谷从政、邵真之谏李惟岳，范阳之兵不肯从朱滔南救魏州，河朔三镇之人岂皆好乱哉！上之人御失其道耳。〕进，取宁晋，〔宁晋县，属赵州，本瘿陶县，天宝元年更名。九域志：在赵州南四十一里。〕留屯以待王武俊。武俊将步骑万五千取元氏，〔元氏县，汉为常山郡治，后魏属赵郡，唐属赵州。将，即亮翻，又音如字。〕东趣宁晋。〔趣，七喻翻。宋白曰：宁晋，汉杨氏县也，后汉为瘿陶侯国，后魏为瘿陶县，唐天宝元年，改宁晋县。九域志：宁晋县，在赵州东南四十一里。〕
武俊之始诛李惟岳也，遣判官孟华入见。〔【章：十二行本「见」下有「上问以河朔利害」七字；乙十一行本同；退斋校同；张校同，云无注本亦无。】见，贤遍翻。〕华性忠直，有才略，应对慷慨；上悦，以为恒冀团练副使。〔慷，苦广翻。恒，户登翻。〕会武俊与朱滔有异谋，上遽遣华归谕旨。华至，武俊已出师，华谏曰：「圣意于大夫甚厚，苟尽忠义，何患官爵之不崇，土地之不广！不日天子必移康中丞于他镇，〔康中丞，谓康日知。〕深、赵终为大夫之有，何苦遽自同于逆乱乎！异日无成，悔之何及！」华向在李宝臣幕府，以直道已为同列所忌，至是为副使，同列尤疾之，言于武俊曰：「华以军中阴事奏天子，请为内应，故得超迁；是将覆大夫之军，大夫宜备之。」武俊以其旧人，不忍杀，夺职，使归私第。
田悦恃援兵将至，遣其将康愔将万余人出城西，与马燧等战于御河上，〔将，即亮翻。愔，于今翻；愔将，音同上，又音如字。燧，音遂。御河，即隋炀帝所开永济渠也。开元二十八年，魏州刺史卢晖徒永济渠，自石灰窟引流至城西，注魏桥，以通江、淮之货。杜佑曰：御河，在魏州魏县，炀帝引白沟水为永济渠，即此。〕大败而还。〔还，从宣翻，又音如字。考异曰：悦传曰：「五月，悦以救军将至，尽率其众出战于御河之上，大」败而还。」燧传曰：「悦恃燕、赵之援，又出兵二万，背城而陈。燧复与诸军击破之。」〕今从实录。
12时两河用兵，月费百余万缗，〔缗，眉巾翻。〕府库不支数月。太常专士韦都宾、陈京建议，以为：「货利所聚，皆在富商，请括富商钱，出万缗者，借其余以供军计。天下不过借一二千商，则数年之用足矣。」上从之。甲子，诏借商人钱，令度支条上。〔度，徒洛翻。上，时掌翻。〕判度支杜佑大索长安中商贾所有货，意其不实，辄加搒捶，人不胜苦，有缢死者，〔索，山客翻。贾，音古。搒，音彭。捶，止橤翻。胜，音升。缢，于赐翻，又于计翻。〕长安嚣然如被寇盗。〔嚣，五羔翻，又许骄翻。被，皮义翻。〕计所得纔八十余万缗。又括僦柜质钱，〔民间以物质钱，异时赎出，于母钱之外复还子钱，谓之僦柜。僦，即就翻。〕凡蓄积钱帛粟麦者，皆借四分之一，封其柜窖；〔蓄钱帛者以柜，积粟麦者以窖。窖，古教翻。〕百姓为之罢市，〔为，于伪翻。〕相帅遮宰相马自诉，以千万数。〔帅，读曰率。〕卢杞始慰谕之，势不可遏，乃疾驱自他道归。计并借商所得，纔二百万缗，〔考异曰：实录：「借商，统计田宅、奴婢等估，纔余郎判度支赵赞与韦都宾等谋行括借，约罢兵后以公钱还。敕既下，京兆少尹韦贞督责颇峻，长安尉薛萃荷校乘车，搜人财货，计富户田宅奴婢等，估纔及八十八万贯。又借僦匮质钱，共纔及二百万贯。」今从实录。〕人已竭矣。京，叔明之五世孙也。〔陈叔明，陈宣帝子，封宜都王。
13甲戌，以昭义节度副使、磁州刺史卢玄卿为洺州刺史兼魏博招讨副使。〔使，疏吏翻。磁，墙之翻。洺，音名。
初，李抱真为泽潞节度使，马燧领河阳三城；抱真欲杀怀州刺史杨鉥，鉥奔燧，〔鉥，时迄翻。〕燧纳之，且奏其无罪，抱真怒。及同讨田悦，数以事相恨望，二人怨隙遂深，不复相见。由是诸军逗桡，久无成功，〔数，所角翻；下上数同。复，扶又翻。逗者，逗留不进。势屈为桡。桡，奴教翻。〕上数遣中使和解之。〔数，所角翻。使，疏吏翻。〕及王武俊逼赵州，抱真分麾下二千人戍邢州，燧大怒曰：「余贼未除，宜相与戮力，乃分兵自守其地！」〔【章：十二行本「地」下有「我宁得独战邪」六字；乙十一行本同；退斋校同；张校同，云无注本亦无。】〕欲引兵归。李晟说燧曰：「李尚书以邢、赵连壤，〔九域志：赵州南至邢州界七十四里，自界首至邢州七里。晟，成正翻。说，式芮翻〕。尚，辰羊翻。〕分兵守之，诚未有害。今公遽自引去，众谓公何！」燧悦，乃单骑造抱真垒，骑，奇寄翻。造，七到翻。〕相与释憾结欢。会洺州刺史田请入朝，燧奏以洺州隶抱真，又请兼隶燧，以示协和。上皆从之。〔晟，成正翻。燧，音遂。〕
14卢龙节度行军司马蔡廷玉恶判官郑云逵，〔【章：十二行本「逵」下有「言于朱泚」四字；乙十一行本同；退斋校同；张校同，云无注本亦无。】〕奏贬莫州参军。云逵妻，朱滔之女也，滔复奏为掌书记。〔恶，乌路翻。复，扶又翻，又音如字。〕云逵深构廷玉于滔，廷玉又与检校大理少卿朱体微言于泚曰：〔蔡廷玉、朱体微，皆事朱泚者也。校，古孝翻。少，始照翻。〕「滔在幽镇，事多专擅，其性非长者，不可以兵权之。」滔知之，大怒，数与泚书，请杀二人者，〔长，知丈翻。数，所角翻。〕泚不从；由是兄弟颇有隙。及滔拒命，上欲归罪于廷玉等以悦滔，甲子，贬廷玉柳州司户，体微万州南浦尉。〔柳州，汉潭州县地。唐置柳州，以分野当柳星之下而名，去京师水陆相乘五千四百七十里。万州，治南浦县，春秋夔国之地，秦、汉为朐铁县地，后周置万州郡。唐置万州，以郡为称，京师西南一千六百二十四里。
15宣武节度使刘洽攻李纳之濮阳，降其守将高彦昭。〔使，疏吏翻。濮，博木翻。降，户江翻。将，即亮翻。〕
16朱滔遣人以蜡书置髻中遗朱泚，〔遗，唯季翻。〕欲与同反；马燧获之，并使者送长安，泚不之知。上驿召泚于凤翔，至，以蜡书并使者示之，泚惶恐顿首请罪。上曰：「相去千里，初不同谋，非卿之罪也。」因留之长安私第，〔大历九年，朱泚请入朝，代宗为之筑大第于京师，事见二百二十五卷。考异曰：幸奉天录曰：「上命还私第，但绝朝谒，日给酒肉而已。以内侍一人监之。」今从实录及旧传。〕赐名园、腴田、锦彩、金银甚厚，以安其意；其幽州．卢龙节度、太尉、中书令并如故。〔为朱泚失兵权、乘时逆上张本。〕
上以幽州兵在凤翔，〔幽州兵，朱泚所将入朝防秋者。〕思得重臣代之。卢杞忌张镒忠直，为上所重，欲出之于外，己得专总朝政，〔镒，弋质翻。朝，直遥翻。〕乃对曰：「朱泚名位素崇，凤翔将校班秩已高，非宰相信臣，无以镇抚，臣请自行。」上俛首未言，〔泚，且礼翻，又音此。将，即亮翻。校，户教翻。相，息亮翻。俛，音免。〕杞又曰：「陛下必以臣貌寝，不为三军所伏，〔貌不扬曰寝。〕固惟陛下神算。」上乃顾镒曰：「才兼文武，望重内外，无以易卿。」镒知为杞所排而无辞以免，因再拜受命。戊寅，以镒兼凤翔尹、陇右节度等使。〔为张镒为李楚琳所杀张本。〕
初，卢杞与御史大夫严郢共构杨炎、赵惠伯之狱，〔事见上二年。〕炎死，杞复忌郢。〔复，扶又翻。〕会蔡廷玉等贬官，殿中侍御史郑詹误递文符至昭应送之，廷玉等行已至蓝田，召还而东，〔还，从宣翻，又音如字。〕廷玉等以为执己送朱滔，至灵宝西，赴河死。〔灵宝县，属陕州，古桃林地，汉为弘农县，开元末，改为灵宝县。弘农县故城，在今县西南二十里。〕上闻之，骇异，卢杞因奏：「朱泚必疑以为诏旨，请遣三司使案詹。」〔此谓遣两省官及御史台官为三司使，使案詹等狱。使，疏吏翻。〕又言：「御史所为，必禀大夫，请并郢案之。」狱未具，壬午，杞奏杖杀詹于京兆府；贬郢费州刺史，〔费州，治涪州江岸，因州界费水为名。旧志：费州，京师南四千七百里。费，扶未翻。考异曰：旧卢杞传云「贬郢驩州刺史」。今从新传。〕卒于贬所。〔卒，子恤翻。〕
上初即位，崔佑甫为柤，务崇宽大，故当时政声蔼然，以为有贞观之风；〔相，息亮翻。观，古玩翻。〕及卢杞为相，知上性多忌，因以疑似离间群臣，〔间，古苋翻。〕始劝上以严刻御下，中外失望。
17淮南节使陈少游奏，本道税钱每千请增二百。〔使，疏吏翻。少，始照翻。旧志：淮南道督扬、滁、常、润、和、宣、歙七州。此贞观中之制也。以今观之，唐中世以后，当统扬、楚、滁、和、濠、庐、寿、光、蕲、黄、申、安、舒等州。税钱，谓田税及商税钱也。〕五月，丙戌，诏增他道税钱皆如淮南；又盐每斗价皆增百钱。〔盐每斗价几何，而顿增百钱，人谁堪之。〕
18朱滔、王武俊自宁晋南救魏州，〔是年四年，王武俊进屯宁晋。〕辛卯，诏朔方节度使李怀光将朔方及神策步骑万五千人东讨田悦，且拒滔等。〔将，即亮翻，又音如字。骑，奇寄翻。〕滔行至宗城，掌书记郑云逵、参谋田景仙弃滔来降。〔宗城县，属魏州，汉广宗县地。降，户江翻。〕
19丁酉，加河东节度使马燧同平章事。
20辛亥，置义武军节度于定州，以易、定、沧三州隶之。〔以命张孝忠。〕
21张光晟之杀突董也，〔事见上卷元年。晟，成正翻。〕上欲遂绝回纥，召册可汗使源休还太原。久之，乃复遣休送突董及翳密施、大．小梅录等四丧还其国，〔纥，下没翻。可，从刊入声。汗，音寒。还，从宣翻，又音如字；下同。复，扶又翻。〕可汗遣其宰相颉子斯迦等迎之。颉子斯迦坐大帐，〔新书回鹘传作「颉干伽」。相，息亮翻。颉，奚结翻。迦，求加翻。〕立休等于帐前雪中，诘以杀突董之状，欲杀者数四，供待其薄；留五十余日，乃得归。可汗使人谓之曰：「国人皆欲杀汝以偿怨，我意则不然。汝国已杀突董等，我又杀汝，如以血洗血，污益甚耳！〔诘，去吉翻。污，乌故翻。〕今吾以水洗血，不亦善乎！唐负我马直〔【章：十二行本「直」下有「绢」字；乙十一行本同；退斋校同；张校同，云无注本亦无。】〕百八十万匹，当速归之。」遣其散支将军康赤心随休入见，〔见，贤遍翻。〕休竟不得见可汗而还。〔还，从宣翻，又音如字。〕己〔【张：「己」上脱「六月」。】〕卯，至长安，诏以帛十万匹、金银十万两偿其马直。休有口辩，卢杞恐其见上得幸，乘其未至，先除光禄卿。〔为源休以赏薄怨望从朱泚反张本。〕
22朱滔、王武俊军至魏州，田悦具牛酒出迎，魏人欢呼动地。〔呼，火故翻。〕滔营于惬山，〔【严：「惬山」改「连箧山」。】〕是日，李怀光军亦至，马燧等盛军容迎之。滔以为袭己，遽出陈；怀光勇而无谋，欲乘其营畾未就击之。燧请且休将士，观衅而等，怀光曰：「彼营垒既立，将为后患，此时不可失也。」遂击滔于惬山之西，〔魏氏土地记曰：渤海高城县东北五十里有箧山。余按此惬山，当在魏州界，近永济渠。陈，读曰阵。燧，音遂。将，即亮翻。衅，许觐翻。惬，诘謟翻。〕杀步卒千余人，滔军崩沮；〔沮，在吕翻。〕怀光按辔观之，有喜色。士卒争入滔营取宝货，王武俊引二千骑横冲怀光军，军分为二；滔引兵继之，官军大败，蹙入永济渠溺死者不可胜数，人相蹈藉，其积如山，水为之不流，〔骑，奇寄翻。溺，奴狄翻。胜，音升。为，于伪翻。〕马燧等各收军保垒。是夕，滔等堰永济渠入王莽故河，〔郦道元曰：汉沟洫志云：河为中国害尤其，故禹导河自积石，历龙门，酾二渠以引河，一则漯川，今河所流也；一则北渎，王莽时绝，故世俗名是渎为王莽河。〕绝官军粮道及归路，明日，水深三尺余。〔深，式禁翻。〕马燧惧，遣使卑辞谢滔，求与诸节度归本道，奏天子，请以河北事委五郎处之。〔使，疏吏翻。朱滔第五，故称之为五郎，若尊之然。处，昌吕翻。〕滔欲许之，王武俊以为不可；滔不从。秋七月，燧与诸军涉水而西，退保魏县以拒滔，〔九域志：魏县，在魏州城西三十五里。〕滔乃谢武俊，武俊由是恨滔。后数，日滔等亦引兵营魏县东南，与官军隔水相拒。〔考异曰：实录：「六月辛已，朱滔、王武俊兵至魏州。是日，李怀光之师亦至。七月庚子，马燧等四节度兵退保魏县。」又曰：「田悦等筑堰，欲决御河水，灌王莽故河以绝我粮道。燧令白怀光，欲退军，怀光不可。抱真、晟亦欲决死守之。贼筑堰愈急，势迫，会夜，乃俱引退。」燕南记曰：「六月，朱滔、武俊、怀光俱至。怀光即欲战，马燧、抱真不得已，从之。七月六日，怀光等击滔，胜之，寻为王武俊所败。其夜，决河水，绝怀光等西归之路。明日，水深三尺余。马燧与朱滔有外族之亲，呼滔为表侄，使人说滔曰：『老夫不度气力，与李相公等昨日先陈。王大夫善战，海内所知也。司徒五郎与商议，放老夫等却归太原，诸节度亦各还本道，当为闻奏，河北地任五郎收取。』滔见武俊战胜，私心忌其胜己，乃谓武俊曰：『大夫二兄破怀光等，气已沮丧，马徒既屈服如此，且放去，渐图未晚。』武俊曰：『岂有四五节度，兵十万，使打贼，始经一阵，被杀却五万人，将何面目归见天子！今穷蹙诈求退去，料不过到洺州界，必筑垒相待，悔难及也。』滔心明知其事，竟绝水，放燧等。既离魏府城下，退行三十里，遂连魏县河，列营相拒。滔虽凓谢，武俊终有恨意。又同进军魏桥河东南，去怀光营五里。」移营在七月中旬也。邠志曰：「三年夏，诏怀光率邠甲五千兼统诸军东征。六月，师及魏郛，战焉，陷燕人之众，师入贼营，收其宝货。马公燧曰：『我二年困此贼，彼旦至而夕破之，人其谓我何！』乃稍抽战卒以孤其势。田悦曰：『马太原勡功也，朔方军可袭矣。』乃使步卒七百人负刀而趋，乘我失度，挤之于河，死者数百人，皆精骑也。马公遽命平射三百人争桥，以出我军，故步军不败，军势大饂。诏唐朝臣自河南引军会之。」旧田悦传曰：「王武俊以二千骑横击怀光陈，滔军继踵而进，禁军大败，人相蹈藉，投尸于河二十里，河水为之不流。马燧收军保垒。是夜，王武俊决河水入王莽故河，欲隔官军，水已深三尺，粮饷路绝，王师计无从出，乃遣人告朱滔云云。时武俊战胜，滔心忌之，即曰：『大夫二兄已败官军，马司徒卑屈若此，不宜迫人于险也。』武俊曰：『燧等连兵十万，皆是国之名臣，一战而北，贻国之耻，不知此等何面目见天子邪！然吾不惜放还，但不行五十里，必反相拒。』按长历：六月壬子朔，七月土午朔。然则辛已，六月三十日；庚子，七月十九日也。滔与怀光至魏之日，滔营垒犹未立，怀光即与之战，岂得至七月六日邪！战于惬山之夜，武俊决水，明日，燧等即退保魏县，岂得至十九日邪！实录、燕南记所载日，皆不可据也。然实录多据奏到之日，不知战与移营的在何日，要之必在六七月之际，故但记七月退保魏县耳。朱滔与王武俊同举兵，志在破马燧军，岂有一战纔胜，遽忌武俊，纵燧令去，自贻后患邪！直是滔无远识，谓燧等不足畏，得其卑辞而纵去耳。又旧悦传云：「决河水。」若决黄河，不须筑堰，决水经日，不止三尺。既决之后，不可复壅。今从实录，决御河水，灌王莽河耳。〕
23李纳求救于滔等，滔遣魏博兵马使信都承庆将兵助之。纳攻宋州，不克，遣兵马使李克信、李钦遥戍濮阳、南华以拒刘洽。〔使，疏吏翻。将，即亮翻，又音如字。濮，博木翻。濮阳县，时属濮州。南华县，属曹州，汉离狐县也。〕
24甲辰，以淮宁节度使李希烈兼平卢、淄青、兖郓、登莱、齐州节度使，讨李纳；又以河东节度使马燧兼魏博、澶相节度使；加朔方、邠宁节度使李怀光同平章事。〔前此改淮西节度为淮宁军。郓，音运。燧，音遂。澶，时连翻。相，息亮翻。邠，卑旻翻。〕
25神策行营招讨使李晟请以所将兵北解赵州之围，与张孝忠分势图范阳，上许之。晟自魏州引兵北趋赵州，〔晟，成正翻。将，即亮翻，又音如字。趋，逡谕翻。〕王士真解围去。晟留赵州三日，与孝忠合兵北略恒州。〔恒，户登翻。〕
26演州司马李孟秋举兵反，〔演州，汉咸驩县之地，唐武德初，置驩州，贞观九年，改曰演州，十六年省，改咸驩为怀驩，属驩州，广德二年，分驩州后置。〕自称安南节度使；安南都护辅良交讨斩之。〔新书方镇表：干元元年，升安南管内经略使为安南节度使。〕
27八月，丁未，置河〔【章：十二行本「河」作「汴」；乙十一行本同；孔本同；退斋校同；熊校同。】〕东、西水陆运、两税、盐铁使二人，度支总其大要而已。〔汴，皮变翻。度，徒洛翻。〕
28辛酉，以冱原留后姚令言为节度使。
29卢杞恶太子太师颜真卿，欲出之于外。〔恶，乌路翻。〕真卿谓杞曰：「先中丞传首至平原，〔中丞，谓杞父弈也。事见二百一十七卷天宝十四载。〕真卿以舌舐面血。〔舐，直氏翻。〕今相公忍不相容乎！」杞矍然起拜，然恨之益甚。
30九月癸卯，殿中少监崔汉衡自吐蕃归，〔去年崔汉衡使吐蕃。〕赞普遣其臣区颊赞随汉衡入见。〔见，贤遍翻。〕
31冬，十月，辛亥，以湖南观察使曹王皋为江南西道节度使。皋至洪州，悉集将佐，简阅其才，得牙将伊慎、王锷等，握为大将，引荆襄判官许孟容置幕府。慎，兖州人；孟容，长安人也。
慎常从李希烈讨梁崇义，希烈爱其才，欲留之，慎挑归。肴希烈闻皋用慎，恐为己患，遗慎七属甲，〔遗，唯季翻。周礼：函人为甲，犀甲七属。郑注云：属，读如灌注之注，谓上旅、下旅札属之数凡七也〕诈为复书，坠之境上，上闻之，遣中使即军中斩慎，皋为之论雪；〔皋为，于伪翻。〕未报。会江贼三千余众入寇，〔江贼，江中群盗也。自湖口入寇江南西道。〕皋遣慎击贼自赎；慎击破之，斩首数百级而还，由是得免。
32卢杞秉政，知上必更立相，〔相，息亮翻。〕恐其分己权，乘间荐吏部侍郎关播儒厚，可以镇风俗；〔间，古苋翻。〕丙辰，以播为中书侍郎、同平章事。〔考异曰：旧播传曰：「播为吏部侍郎，转刑部尚书。十月，拜银青光禄大夫、中书侍郎、同中书门下平章事。」今实录自吏部侍郎为相，与传不同。疑传误。明年罢相，乃改刑部尚书。〕政事皆决于杞，播但敛衽无所可否。上尝从容与宰相论事，播意有所不可，起立欲言，杞目之而止。还至中书，杞谓播曰：「以足下端悫少言，故相引至此，向者柰何发口欲言邪！」播自是不复敢言。〔从，千容翻。少，诗沼翻。复，扶又翻。〕
33戊辰，遣都官员外郎樊泽〔【章：十二行本「樊」上有「河中」二字；乙十一行本同。】〕使于吐蕃，告以结盟之期。
34丙子，肃王详薨。〔详，皇子也。〕
35十一月，己卯朔，加淮南节度使陈少游同卒章事。
36田悦德朱滔之救，与王武俊议奉滔为主，称臣事之，滔不可，曰：「惬山之捷，皆大夫、二兄之力，〔二兄，谓王武俊也。武俊，第二。〕滔何敢独居尊位！」于是幽州判官李子千、恒冀判官郑濡等〔考异曰：旧传作「李子矣、郑儒」，今从燕南记。〕共议：「请与郓州李大夫为四国，〔郓州李大夫，谓李纳也。〕俱称王而不改年号，如昔诸侯奉周家正朔。筑坛同盟，有不如约者，众共伐之。不然，岂得常为叛臣，茫然无主，用兵既无名，有功无官爵为赏，使将吏何所依归乎！」滔等皆以为然。滔乃自称冀王，田悦称魏王，王武俊称赵王，仍请李纳称齐王。是日，滔等筑坛于军中，告天而受之。〔考异曰：实录十一月末云：「是月朱滔僭称大冀王。」燕南记云：「十月十一日，于下营处各筑坛场，设仪注，告天，稽首称名，同日伪立为王。」旧本纪、朱滔、王武俊传皆云十一月，而无日。惟田悦传云，「十一月一日」。今从之。〕滔为盟主，称孤；武俊、悦、纳称寡人。所居堂日殿，处分日令，〔处，昌吕翻。分，扶问翻。令，力定翻。〕群下上书日笺。妻日妃，长子日世子。各以其所治州为府，置留守兼元帅，以军政委之；又置东西曹，视中书、门下省；左右内史，视侍中、中书令；余官皆仿天朝而易其名。
武俊以孟华为司礼尚书，华竟不受，呕血死；〔上，时掌翻。长，知丈翻。守，式又翻。帅，所类翻。司礼尚书，视天朝礼部尚书。朝，直遥翻。〕以兵马使卫常宁为内史监，〔彼所谓内史监，当位于左、右内史之上。使，疏吏翻。〕委以军事。常宁谋杀武俊，武俊腰斩之。武俊遣其将张终葵寇赵州，康日知击斩之。〔将，即亮翻。〕
李希烈帅所部三万徒镇许州，遣所亲诣李纳，与谋共袭汴州；〔帅，读曰率。汴，皮变翻。九域志：许州，东至汴州二百一十五里。〕遣使告李勉，云已兼领淄青，欲假道之官。勉为之治桥、具馔以待之，〔为，于伪翻。淄，庄持翻。治，直之翻。馔，雏恋翻，又雏晥翻。〕而严为之备。希烈竟不至，又密与朱滔等交通，纳亦数遣游兵渡汴以迎希烈。〔数，所角翻。〕由是东南转输者皆不敢由汴渠，自蔡水而上。〔蔡河，古之琵琶沟，在浚仪县。杜佑曰：汉运路，出浚仪十里，路入琵琶沟，至陈州而合。宋白曰：建中初，杜佑改漕路，自浚仪西十里路，其南涯引流入琵琶沟，经蔡河，至陈州合颍，是秦、汉故道。自隋开汴河，利涉扬、楚，故官漕不复由此道，佑始开之。上，时掌翻。〕
37十二月，丁丑，李希烈自称天下都元帅、太尉、建兴王。时朱滔等与官军相拒累月，官军有度支馈粮，诸道益兵，而滔与王武俊孤军深入，专仰给于田悦，〔度，徒洛翻。仰，牛向翻。〕客主日益困弊。〔客，谓滔、武俊之军；主，谓田悦。〕闻李希烈军势甚盛，颇怨望，乃相与谋遣使诣许州，劝希烈称帝，希烈由是自称天下都元帅。〔使，疏吏翻。帅，所类翻。〕
38司天少监徐承嗣请更造建中正元历；从之。〔干元元年，改太史局为司天台，以令为监，正三品，少监，正四品上，掌察天文、稽历数，凡日月星辰风云气色之异，率其属占之。肃宗时，韩颍损益大衍历为至德历。宝应元年，代宗以至德历不与天合，诏司天台官属郭献之等复用麟德元纪，更立岁差，增损迟疾交会及五星差数，以写大衍术，曰五纪历。至是，五纪历气朔加时稍后天，推测星度与大衍差率颇异，乃诏承嗣等杂麟德、大衍庂旨治新历，名建中正元历。少，始照翻。嗣，祥吏翻。更，工衡翻。〕
唐纪四十四〔起昭阳大渊献（癸亥）正月，尽十月，不满一年〕
《德宗神武圣文皇帝三》
建宗四年〔（癸亥、七八三）〕
1春、正月、陇右节度使张镒与吐蕃尚结赞盟于清水。〔使，疏吏翻。镒，弋质翻。吐从暾入声。清水，汉古县，唐属秦州。九域志：在州东九十里。〕
2庚寅，李希烈遣其将李克诚袭陷汝州，执别驾李元平。〔将，即亮翻。汝州，治县，汉承休侯封邑也。〕元平，本湖南判官，薄月才艺，性疏傲，敢大言，好论兵；〔好，呼到翻。〕关〔【张：「关」上脱「中书侍郎」。】〕播奇之，荐于上，以为将相之器，以汝州距许州最近，〔九域志：汝州，东南至许州二百七十里。史言关播所用非才。相，息亮翻。〕擢元平为汝州别驾，知州事。元平至汝州，即募工徒治城；〔治，直之翻。〕希烈阴使壮士应募执役，入数百人，元平不之觉。希烈遣克诚将数百骑突至城下，〔将，即亮翻，又音如字。骑，奇寄翻。〕应募者应之于内，缚元平驰去。元平为人眇小，无须，〔须，古字取象，以橹类耏毛也。后人从而加「髟」为「须」字，此俗书取。〕见希烈恐惧，便液污地。〔便，毘连翻。便液，谓屎溺也。液，音亦。污，乌故翻。〕希烈骂之曰：「盲宰相以汝当我，何相轻也！」以判官周晃为汝州刺史，又遣别将董待名等四出抄掠，取尉氏，〔尉氏县，属汴州、九域志：在州南九十里。抄，楚交翻。〕围郑州，官军数为所败。逻骑西至彭婆，〔数，所角翻。败，补迈翻。逻，郎佐翻。骑，奇寄翻。逻骑，巡逻游弈之骑。九域志：河南府河南县有彭婆镇。金人疆域图：洛阳县有彭婆槙。〕东都士民震骇，窜匿山谷；留守郑叔则入保西苑。〔东都西苑，在东都城西。郑叔则盖备有急易于西奔也。守，式又翻。〕
上问计于卢杞，对曰：「希烈年少骁将，恃功骄慢，将佐莫敢谏止；诚得侕雅重臣，奉宣圣泽，为陈逆顺祸福，〔少，始照翻。骁，坚尧翻。将，即亮翻。为，于伪翻。〕希烈必革心悔过，可不劳军旅而服。颜真卿三朝旧臣，〔真卿历事玄、肃、代三寘。朝，直遥翻。〕忠直刚决，名重海内，人所信服，真其人也！」上以为然。甲午，命真卿诣许州宣慰希烈。诏下，举朝失色。〔下，遐嫁翻。〕
真卿乘驿至东都，郑叔则曰：「往必不免，宜少留，须后命。」〔少，诗沼翻。须，待也。〕真卿曰：「君命也，将焉避之！」〔焉，于虔翻。〕遂行。李勉表言：「失一元老，为国家羞，请留之。」又使人邀真卿，〔【章：十二行「卿」下有「于道」二字；乙十一行本同；张校同云无注本亦无。】〕不及。真卿与其子书，但敕以「奉家庙、抚诸孤」而已至许州，欲宣诏旨，希烈使其养子千余人环绕慢骂，〔李希烈养壮士为子，谓之侰子。环，音胡惯翻。〕拔刃拟之，为将剸啖之；〔剸，旨兖翻，细割也。〕真卿足不移色不变。希烈遽以身蔽之，麾众令退，馆真卿而礼之。〔令，力可翻。馆，古玩翻。〕希烈欲遣真卿还，〔从宣翻，又音如字。〕会元平在座，真卿责之，元平惭而起，以密启白希烈；希烈意遂变，留真卿不遣。
朱滔、王武俊、田悦、李纳各遣使诣希烈，上表称臣，劝进，使者拜舞于希烈前，说希烈曰：〔便，疏吏翻。上，时掌翻。说，式芮翻。〕「朝廷诛灭功臣，失信天下；都统英武自天，功烈盖世，已为朝廷所猜忌，将有韩、白之祸，〔朝，直遥翻。统，他综翻，俗从上声。韩、白之祸，谓韩合斩于锺室，白起死于杜邮也。〕愿亟称尊号，使四海臣民知有所归。」希烈召颜真卿示之曰：「今四王遣使见推，不谋而同，〔以朱滔称冀王，王武俊称赵王，田悦称魏王，李纳称齐王，故希烈谓之四王。使，疏吏翻。〕太师观此事势，岂吾独为朝廷所忌无所自容邪！」〔邪，音耶。〕真卿曰：「此乃四凶，何谓四王！相公不自保功业，为唐忠臣，乃与乱臣贼子相从，求与之同覆灭邪！」希烈不悦，扶真卿出。他日，又与四使同宴，四使曰：「久闻太师重望，今都统将称大号而太师适至，是天以宰相赐都统也。」〔颜真卿为太子太师，故皆以其官称之。相，息亮翻。〕真卿叱之曰：「何谓宰相！汝知有骂安禄山而死者颜真卿乎﹖」〔史照曰：以利动之曰诱，以威迫之曰胁。诱，音酉。四使不敢复言。〔复，扶子翻。〕希烈乃使甲士十人守真卿于馆舍，掘坎于庭，云欲坑之，真卿怡然，见希烈曰：〔怡然，安和之貌。〕「死生已定，何必多端！亟以一剑相与，岂不快公心事邪！」希烈乃谢之。〔考异曰：颜氏行状以为：「公至许州，希烈前后诈为公表，奏请州者数十，上知而寝之。」旧真卿传以为：「希烈逼为章表，令雪己，愿罢兵马，累遣真卿兄子与从吏凡数辈来京师。上皆不报。希烈大宴逆党，倡优斥黩朝政，真卿拂衣起。后张伯仪败绩，令以首级夸示，真卿号恸。周曾奉真卿，遂送真卿于龙兴寺。」朱滔等推尊希烈在去年，真卿使许在今年正月，盖滔等始劝希烈称帝，希烈但称都元帅、建兴王，故今年滔再遣樊播等劝进称为都统也。真卿刚烈，守之以死，希烈岂能逼之使为章表雪己！行状云「诈为表奏」，是也。〕
3戊戌，以左龙武大将军哥舒曜为东都、汝州节度使，将凤翔、邠宁、泾原、奉天、好畤行营兵万余人讨希烈，〔凤翔、邠宁、泾原，三节之兵。奉天、好畤，神策，屯兵也。〕又诏诸道共讨之。曜行至郏城，〔郏，音夹。郏城县，属汝州，东魏之龙山县也，隋开皇初，改曰汝南，十八年，改曰辅城，大业初，改曰郏城。九域志：郏城县，在汝州东南九十里。未白曰：春秋楚令尹子瑕城郏，即此。〕遇希烈前锋将陈利贞，击破之；希烈势小沮。〔沮，在吕翻。〕曜，翰之子也。〔天宝末，安禄山反，哥舒翰败没于潼关。〕
希烈使其将封有麟据邓州，南路遂絻页献，商旅皆不通。壬寅，诏治上津山路，置邮驿。〔上津县，属商州，治，直之翻。〕
4二月，戊申朔，命鸿胪卿崔汉衡送区颊赞还吐蕃。〔区颊赞入见事始见上卷上年。胪，陵如翻。〕
5丙寅，以河阳三城、怀、卫州为河阳军。
6丁卯，哥舒曜克汝州，擒周晃。
7三月，戊寅，江西节度使曹王皋败李希烈将韩霜露于黄梅，斩之；辛卯，拔黄州。时烈兵栅山，〔败，补迈翻。九域志：黄梅县，属蕲州，距州一百二十里。蔡山，在黄梅界，即江左新邵治所，鲁悉保聚之地。未白曰：未分江夏郡置南新蔡郡；隋开皇十八年，改为黄梅县，以界内黄梅山名之。祝穆曰：蔡山出大龟春秋左氏传所谓大蔡，盖以山得名也。〕险不可攻。皋声言西取靳州，〔靳，音祈。蕲州，后汉为蕲春侯国，吴置蕲春郡，北齐置齐昌郡及罗州，后周改蕲州。州北有蕲水，南入于江。地名解云：蕲春，以隈多蕲菜，因名。〕引舟师泝江而上，希烈之将引兵循江随战。去蔡山三百余里，皋遂进拔蕲州，表伊慎为蕲州刺史，王锷为江州刺史。
8淮宁都虞候周曾、镇遏兵马使王玢、押牙姚憺、韦清密输款于李勉。〔玢，府巾翻。憺，徒滥翻，又徒敢翻。〔李希烈遣曾与十将康秀琳将兵三万攻哥舒曜，至襄城，〔襄城县，汉属颍川郡，晋属襄城郡；后周置汝州，唐贞观元年，废州，以襄城县属许州；贞观八年，以伊州为汝州，襄城仍属许州，天宝七载，复属汝州。九域志：襄城县，在汝州东南一百五十里。〕曾等密谋还军袭希烈，奉颜真卿为节度使，使玢、憺、清为内应。希烈知之，遣别将李克诚将骡军三千人〔淮西地少马，乘骡以战，号骡子军，尤为骁锐。将，即亮翻；诚将音同，又音如字。骡，落戈翻。〕袭曾等，杀之，并杀玢、憺及其党。甲午，诏赠曾等官。始，韦清与曾等约，事泄不相引，故独得免。清恐终及祸，说希烈请诣朱滔乞师，〔说，式芮翻。〕希可遣之，行襄邑，逃奔刘洽。〔襄邑县，属宋州。刘洽时以宣武节度镇宋州。〕希烈闻周曾等有变，闭壁数日；其党寇尉氏、郑州者闻之，亦遁归。希烈乃上表归咎于周曾等，引兵还蔡州，〔上，时掌翻。还，从宣翻。蔡州，治汝阳县，淮宁本镇也。希烈时自许州退还。〕外不悔过从顺，实待朱滔等之援也。置颜真卿于龙兴寺。〔寺盖在蔡州。〕
丁酉，荆南节度使张伯仪与淮宁兵战于安州，〔安州，汉安陆地。〕官军大败，伯仪仅以身免，亡其所持节。希烈使人以其节及俘馘示颜真卿；真卿号恸投地，絻而复苏，自是不复与人言。〔俘，方无翻。馘，古获翻。号，户高翻。复，扶子翻，又音如字。〕
9夏，四月，上以神策军使白志贞为京城召募使，募禁兵以讨李希烈。志贞諘诸尝为节度、观察、都团练使者，不存没，并勒其子弟帅奴马自备资装从军，〔帅，读曰率。〕授以五品官；贫者甚苦之，人心始摇。〔史言德宗穷兵，乱将作矣。〕
10上命宰相、尚书与吐蕃区颊赞盟于丰邑里，区颊赞以清水之盟，疆埸未定，不果盟。〔是年春，张镒与吐蕃盟于清水。宋白曰：张镒与吐蕃盟文曰：「今国家所守界，泾州，西至弹筝崃西口；陇州，西至清水县；凤州，西至同谷县；暨剑南西山大渡河东，为汉界。蕃国，守备在兰、渭、原、会，西至临洮，又东至成州，抵剑南西界磨些诸蛮、大渡水西南，为蕃界。」相，息亮翻。尚，辰羊翻。吐，从入声。埸，音亦。〕己未，命崔汉衡入吐蕃，决于赞普。〔是年二月，命崔汉衡送区颊赞，盖欲与之盟而遣之，久而盟未定。又命汉衡入吐蕃，决于赞普。此时中国疲于兵，彼固有以窥唐矣，盟无益也。〕
</div>
    <div class="pagination">
<a href="资治通鉴注_page251.html">上一页</a><span>...</span><a href="资治通鉴注_page247.html">247</a><a href="资治通鉴注_page248.html">248</a><a href="资治通鉴注_page249.html">249</a><a href="资治通鉴注_page250.html">250</a><a href="资治通鉴注_page251.html">251</a><span class="current-page">252</span><a href="资治通鉴注_page253.html">253</a><a href="资治通鉴注_page254.html">254</a><a href="资治通鉴注_page255.html">255</a><a href="资治通鉴注_page256.html">256</a><a href="资治通鉴注_page257.html">257</a><span>...</span><a href="资治通鉴注_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
