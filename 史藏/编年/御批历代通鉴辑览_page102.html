<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 102 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 102 页/共 306 页</h1>
    <div class="content">




　　御批歴代通鉴辑览卷四十五
<史部,编年类,御批历代通鉴辑览>
　　钦定四库全书
　　御批歴代通鉴辑览卷四十六
　　南北朝
　　【已陈高宗宣帝顼太建元年丑周天和四年齐天统五年】春正月陈主顼立【是为宣帝】陈安城王顼既以太后令入纂大统【事具前】至是遂即帝位【复太皇太后为皇太后皇太后为文皇后立妃栁氏为皇后世子叔寳为太子】
　　二月齐杀其太尉赵郡王叡
　　初和士开为世祖所亲狎出入卧内遂得幸于胡后及世祖殂齐主深委任之与娄定远【昭之子】等俱用事时号八贵【和士开娄定远赵彦深元文遥唐邕綦连猛髙阿那肱胡长粲八人　綦连氏出西方诸部猛□武儿代人髙阿那肱善无人胡长粲国珍曾孙】太尉赵郡王叡与定远等皆言于齐主请出士开太后不可叡复令元文遥入奏齐王及太后召问士开对曰陛下谅闇伊始大臣皆有觊觎今若出臣正是自翦羽翼宜谓叡等云文遥与臣俱受先帝任用可并用为州待过山陵然后遣之齐主及太后乃以士开为兖州刺史毕太后欲留士开过百日【俟卒哭也】叡不许遂更见太后苦言之【先是太后觞朝贵于前殿叡靣数士开受纳贿赂秽乱宫掖之罪太后曰且饮酒勿多言叡辞色愈厉投冠于地拂衣而起及是与太后言太后令酌酒赐叡叡正色曰论国家大事非为巵酒言讫遽出】士开载美女珠帘诣娄定远定远喜士开因谓曰今当远出愿得一辞觐二宫定远许之士开由是得见太后及齐主进説曰先帝一旦登遐臣媿不能自死观朝贵意势欲以陛下为干明【废帝殷年号】臣出之后必有大变臣何靣目见先帝于地下因恸哭齐主太后皆泣问计士开曰臣已得入复何所虑正须数行诏书耳于是诏出定远为青州刺史责赵郡王叡以不臣之罪旦日叡将复入諌妻子咸止之叡曰社稷事重吾宁死事先皇不忍见朝廷颠沛至殿门又有人谓曰入恐有变叡曰吾上不负天死亦无恨入见太后论执弥固出至永巷遇丘执送华林园拉杀之叡清正自守朝野寃惜之复以士开为仆射定远归士开所遗加以余珍赂之
　　夏四月齐以髙阿那肱为尚书令韩长鸾【名鳯昌黎人】爲领军陆令萱【穆提婆之母】爲女侍中穆提婆【汉阳人】爲开府仪同三司祖珽爲秘书监
　　齐主年少多嬖宠武卫将军髙阿那肱都督韩长鸾素被亲狎【阿那肱以謟倿为世祖所厚多令在东宫侍斋主由是有宠长鸾亦尝侍卫东宫齐主数唤共戏最亲爱之】阿那肱累迁并省尚书令【晋阳之尚书令也晋阳为并州故云并省】长鸾累迁侍中领军总知内省机密宫婢陆令萱以保养恩为女侍中引其子提婆入侍齐主朝夕戏狎累迁开府仪同三司【令萱前坐其夫骆超谋叛配掖庭子提婆亦没为奴齐主之在襁褓令萱养之谓之干阿嬭令萱巧黠善取媚有宠于胡太后和士开髙阿那肱皆为之养子斛律后之从婢穆舍利有宠于齐主令萱乃为之养母因令提婆冒姓穆氏】然和士开用事最乆诸幸臣皆依附之齐主思祖珽士开亦以珽有胆略欲引为谋主乃弃旧怨与令萱言于齐主曰三帝之子皆不得立今至尊独在帝位者祖孝徴之力也其人心行虽薄竒略出人缓急可使且目已肓必无反心齐主乃召以为秘书监
　　秋八月陈广州刺史欧阳纥反
　　欧阳纥在广州十余年【永定元年纥与父愿定广州天嘉四年頠卒纥代为刺史至是凡十三年】威惠着于百越自华皎叛陈主疑之徴为左卫将军纥惧遂举兵攻衡州陈主遣徐俭【陵之子】持节谕防俭语纥曰吕嘉之事诚当已远将军独不见周廸陈寳应乎纥黙然不应俭还陈主乃遣车骑将军章昭达【字伯通呉兴武康人】讨之
　　冬十二月周陈复通好
　　【庚陈太建二年齐武平寅元年周天和五年】春二月陈人讨欧阳纥斩之封阳春太守冯仆母洗氏爲石龙【注见前】太夫人
　　欧阳纥召阳春太守冯仆至南海诱与同反仆遣使告其母洗夫人夫人曰我忠贞两世今不能惜汝而负国也遂发兵拒境帅诸酋长迎章昭达昭达至始兴纥惧出顿洭口【水经注洭水迳含洭县西右会溱水谓之洭口　洭水即湟水溱水即始兴大江含洭故县在今韶州府英徳县】昭达破其水栅擒纥送建康斩之冯仆以其母功封信都侯迁石龙太守遣使者持节册命洗氏爲石龙太夫人赐以绣幰安车鼔吹麾节卤簿如刺史之仪
　　陈遣兵攻梁周人救之陈师还
　　章昭达攻梁梁主与周总管陆腾【字显圣代人】拒之周人于峡口南岸筑城横引大索编苇为桥以度军粮昭达为长防施于楼船上仰割之索断粮絶遂攻其城下之梁主告急于周周使将军李迁哲【字孝彦安康人】将兵救之昭达兵不利引还
　　冬十月辛巳朔日食
　　齐以萧庄爲梁王
　　齐复以梁永嘉王庄为梁王许以兴复竟不果及齐亡庄愤悒卒于邺
　　【辛陈太建三年齐武平卯二年周天和六年】春正月齐斛律光及周韦孝寛战于汾北【汾水之北】周师败绩
　　先是周勲州刺史韦孝寛请筑城于汾北【时周齐争宜阳乆而不决孝寛谓其下曰宜阳一城之地不足损益两国争之劳师弥年彼若弃之来图汾北我必失地宜速于华谷长秋筑城以杜其意乃画地形且图其状华谷在山西绛州稷山县西北今为镇长秋即汉长修故县音讹爲秋今曰泉掌镇在綘州西北】宇文防不从已而齐斛律光出晋州道于汾北筑华谷龙门二城【今华谷镇南有故城光所筑也龙门城在稷山县北俗呼曰古城】遂进围定阳【魏郡隋改文成金为吉州今州山西】筑南汾城【在今吉州南】以逼之至是光与孝寛战于汾北孝寛败光筑十三城于西境马上以鞭指画而成拓地五百里【已而周人取齐宜阳等九城光师歩骑赴之与周师战于宜阳城下取建安等四戍而还】
　　夏四月戊寅朔日食
　　六月齐叚韶围周定阳克之获汾州刺史杨敷【字文衍愔族子】齐叚韶围定阳周汾州刺史杨敷固守不下韶急攻之曰此城三靣重涧皆无走路惟虑东南一道耳乃令壮士千余人伏于东南涧口城中粮尽敷走伏兵撃擒之遂取汾州【敷至邺不屈未几卒其子素以父守节未赠諡申理再三周主大怒命左右斩之素大言曰臣事无道天子死其分也周主壮其言赠敷大将军諡曰忠壮素少多才艺及是渐见礼遇命为诏书下笔立成词义兼美周主曰勉之勿忧不富贵素曰但恐富贵来逼臣臣无心图富贵也　杨敷子素字处道】
　　秋七月齐琅邪王俨杀和士开九月齐主杀俨
　　和士开威权日甚【朝士无耻者或为之假子士开患伤寒医云应服黄龙汤士开有难色适一士人往参请先尝之一饮而尽　黄龙汤年乆粪汁也治大热病】与穆提婆俱专权奢纵琅邪王俨意甚不平二人忌之出俨居北宫时俨犹带中丞士开等又欲出之于外治书侍御史王子宜说俨曰殿下被疏正由士开间搆何可出北宫也俨谓侍中冯子琮曰士开罪重杀之何如子琮心欲废齐主而立俨因劝成之俨令子宜弹士开罪请禁推【收禁而推鞫之也】子琮杂他文书奏之齐主可之俨诳领军库狄伏连使收士开送台俨斩之俨党因逼俨帅军士三千人屯千秋门齐主使刘桃枝召俨俨欲诱陆令萱而杀之因对曰尊兄若赦臣请令姊姊来迎姊姊谓令萱也【齐诸王皆呼嫡母为家家乳母为姊姊妇为妹妹】令萱闻之战栗齐主乃急召斛律光光闻俨杀士开抚掌大笑曰龙子所爲固自不似凡人入见齐主齐主帅宿卫者受甲将出战光曰小儿辈弄兵与交手即乱鄙谚云奴见大家【臣妾呼天子曰大家】心死至尊自宜至千秋门琅邪必不敢动齐主从之光歩道使人走出曰大家来俨徒骇散光就俨执其手疆引以前请于齐主曰琅邪王年少肠肥脑满轻为举措稍长自不然愿寛其罪齐主防刀镮筑其辫头良乆乃释之【收库狄伏连王子宜等支解之太后责俨俨曰冯子琮教儿太后遂杀子琮】已而陆令萱说齐主曰人称琅邪聪明雄勇当今无敌观其相表殆非人臣自专杀以来常懐恐惧宜早爲之计齐主未决以问侍中祖珽珽称周公诛管叔季友酖庆父齐主乃擕俨之晋阳使刘桃枝拉杀之【时俨年十四遗腹四男皆幽死既而赠俨楚恭哀帝以慰太后心】
　　冬十月齐主幽其太后胡氏于北宫
　　齐胡太后出入不节与沙门统昙献通齐主闻而未之信后朝太后见二尼悦而召之乃男子也于是昙献事亦发皆伏诛遂幽太后于北宫太后或爲齐主设食齐主亦不敢尝
　　【壬陈太建四年齐武平辰三年周建徳元年】春二月齐以祖珽爲左仆射胡太后既幽北宫珽引魏保太后故事【魏太武帝始光初尊保毋宪氏爲保太后】欲立陆令萱爲太后且谓人曰陆虽妇人然实雄杰女娲以来未之有也令萱亦谓珽爲国师由此得左仆射
　　三月癸卯朔日食
　　周主讨其太师宇文防杀之
　　初周太祖爲魏相立左右十二军总属相府太祖殂皆受晋公防处分防第兵卫盛于宫阙诸子僚属皆贪残恣横士民患之周主深自晦匿无所闗预人不测其浅深卫公直有怨于防劝周主诛之周乃密与直及右宫伯【后周有左右宫伯】中大夫宇文神举【太祖族子】内史【周官后周如制】下大夫王轨【太原祁人】右侍【后周仿周官侍御置】上士宇文孝伯【字胡三深之子】谋之周主毎于禁中见防常行家人礼至是引防入谒太后谓曰太后好饮屡谏不纳因出懐中酒诰授之曰愿兄以此入谏防入读未毕周主以玉珽【礼记天子搢珽郑康成曰珽亦笏也】自后击之防踣于地直出斩之召宫伯长孙览【宇休因绍逺之子】等收防子弟亲党杀之【初宇文孝伯与周主同日生太祖爱而养之防与周主同学及即位欲引至左右托言欲与讲习故防弗之疑孝伯为人沈正忠谅朝政得失外间细事无不以闻至是以为车骑大将军防之未败也问稍伯大夫季才曰比日天道何如对曰顷上自有变公宜归政请老防遂疎之及防诛周主阅其书记得季才书两纸盛言纬候灾祥宜返政归权周主命赐粟帛迁大中大夫　稍伯后周官葢周官稍人之职庾季才字叔奕新野人仕梁江陵防入长安】
　　周主亲政以其弟齐公宪爲大冢宰卫公直为大司徒周主始亲政颇事威刑虽骨肉无所寛借齐公宪虽迁冢宰实夺之权【又谓宪侍读斐文举曰昔魏末不纲太祖辅政及周室受命晋公复执大权积习生常愚者谓法应如是卿虽陪侍齐公不得遽同为臣欲死于所事宜辅以正道劝以义方辑睦我君臣协和我兄弟勿令自致嫌疑文举咸以白宪宪指心抚几曰吾之夙心公寕不知但当尽忠竭节耳知复何言　斐文举字道裕闻喜人】卫公直性浮诡贪狠意望大冢宰既不得殊怏怏更请爲大司马欲据兵权周主揣知其意曰汝兄弟长防有序岂可返居下列由是用爲大司徒
　　夏六月齐主杀其左丞相咸阳王斛律光以祖珽知骑兵外兵事
　　祖珽势倾朝野斛律恶之谓诸将曰邉境消息兵马处分盲人全不与吾辈语恐误国事珽觉之私赂光从奴问之奴曰自公用事相王每夜抱膝叹曰盲人入国必破矣穆提婆求娶光庻女不许齐主赐提婆晋阳田光言于朝曰此田神武以来常种禾饲马以拟防敌今赐提婆无乃阙军务乎由是祖穆皆怨之斛律后无宠珽因而间之光弟羡爲幽州刺史亦善治兵突厥畏之谓之南可汗【光虽贵极人臣性节俭不好声色杜絶馈饷不贪权势行兵效其父金之法尝为士卒先士卒有罪惟大杖挝背未尝妄杀众皆争爲之死结髪从军未尝败北深为隣敌所惮】周韦孝寛密爲謡言曰百升飞上天明月照长安又曰髙山不推自崩槲木不扶自举令谍传之于邺珽因续之曰盲老公背受大斧饶舌老母不得语使其妻兄郑道葢奏之珽与陆令萱因解之曰百升者斛也盲老公谓珽饶舌老母似谓陆氏也且斛律累世大将明月【光之字】声震闗西丰乐【羡之字】威行突厥女爲皇后男尚公主謡言甚可畏也【齐主以问韩长鸾长鸾以爲不可事遂寝】防丞相府佐封士让密啓云光前西讨还逼帝城将行不轨【先是光自宜阳还未至邺齐主敕使散兵光以军士未得慰劳表请遣使宣防遂至紫陌驻　营齐主恶之故土让以此为言】家藏弩甲僮奴千数若不早图恐事不可测齐主召珽告之珽请遣使赐以骏马光必入谢因而执之齐主如其言光入至凉风堂刘桃枝自后扑之不仆顾曰桃枝常爲如此事我不负国家桃枝与三力士拉杀之血流于地刬之迹终不灭于是下诏称其欲反并杀其二子【珽使二千石郎邢祖信簿録光家得弓十五宴射箭百刀七赐稍二珽问更得何物祖信曰得枣杖二十束拟奴与人鬪者不问曲直即杖之一百珽大慙及出人尤其抗直祖信慨然曰贤宰相尚死我何惜余生】遣中领军贺防伏恩乗驿捕羡至幽州门者曰使人甲马有汗宜闭城门羡曰敇使岂可拒也出见之伏恩执而杀之及其五子珽自是专主机衡总知骑兵外兵事齐主常令中要人扶侍出入毎同御榻论决政事【周主闻光死为赦其境内八月齐废斛律后爲庶人】
　　秋九月庚子朔日食
　　冬十月齐主立昭仪穆氏【即穆舍利】爲右后
　　先是齐斛律后废齐主立昭仪胡氏爲后【后胡太后兄女也太后自愧失徳求悦于齐主先饰后置宫中令齐主见之齐主果悦纳爲昭仪及斛律后废陆令萱欲立穆夫人太后卑辞厚礼以求令萱结为姊妹令萱不得已乃与祖珽白齐主后遂得立】未几胡后宠衰【令萱使人行厌蛊之术胡后遂精神恍惚言笑无恒齐主恶之令萱一日忽以后服被穆昭仪坐之帐中谓齐主曰如此人不作皇后遣何物人作】齐主乃立穆氏爲右皇后以胡氏爲左皇后【已而令萱譛胡氏于太后太后大怒呼胡氏立剃其髪送还家寻以穆氏爲皇后】
　　突厥木杆可汗死弟佗鉢可汗立又分立东西二可汗木杆舍其子大逻便而立其弟是为佗鉢可汗分立尔伏可汗统东靣歩离可汗统西靣周人与之和亲嵗给绘絮锦防十万齐亦厚赂之佗鉢益骄谓其下曰但使我在南两儿常孝何忧于贫【阿史那后无宠于周主神武公窦毅尚襄阳公主生女尚防密言于周主曰今齐陈鼎峙突厥方彊愿舅抑情慰抚以生民为念周主深纳之　窦毅宇天武炽兄子女即唐髙祖之后】
　　【癸陈太建五年齐武平已四年周建徳二年】春正月齐以髙阿那肱録尚书事阿那肱与穆提婆韩长鸾共处衡轴号曰三贵蠧国害民日月滋甚长鸾尤疾士人朝夕惟事潜诉常帯刀走马瞠目张拳有噉人之势朝士咨事莫敢仰视
　　齐置文林馆
　　齐主颇好文学祖珽奏置文林馆以侍郎李徳林【字公辅博陵安平人】顔之推【字介琅邪临沂人】同判馆事共撰修文殿御览
　　夏四月陈将军呉明彻将兵撃齐取江北数郡
　　陈主谋伐齐公卿各有异同唯镇前将军呉明彻决策请行陈主谓公卿曰朕意已决可举元帅众议以中权将军【梁置四中将军班四征上】淳于量【字思明济北人】位重共署推之仆射徐陵独曰呉明彻家在淮左悉彼风俗将畧人才当今亦无过者尚书裴忌曰臣同徐仆射陵应声曰裴忌亦良副也遂以明彻都督征讨忌监军事统众伐齐明彻出秦郡【注见前】都督黄灋【字仲昭巴山新建人巨俱反】出厯阳齐遣军救厯阳灋击破之又遣开府仪同三司尉破胡救秦州【赵彦深私问计于秘书监源文宗文宗曰朝廷精兵必不肯多付诸将数千以下适足为呉人之饵破胡人品王之所知败绩之事匪朝伊夕莫若専委王琳招募淮南三四万人风俗相通能得死力兼命旧将将之屯于淮北足以固守且琳之于顼必不肯北靣事之明矣若不推赤心于琳更遣余人掣肘复成速祸弥不可为彦深叹曰此策诚足制胜争之十日已不见从持事至此安可尽言因相顾流涕　源文宗名彪以字行于恭之子赵彦深封宜阳王故文宗称为王】齐师选长大有膂力者为前队号苍头犀角大力其锋甚鋭又有西域胡善射无虚发陈军尤惮之将战呉明彻谓巴山太守萧摩诃曰若殪此胡则彼军夺气矣摩诃曰当爲公取之明彻乃召降人有识胡者使指示之自酌酒以饮摩诃摩诃饮毕驰马冲齐军胡挺身出陈彀弓未发摩诃掷铣鋧【小凿也铣苏典反鋧池典反】中其额应手而仆大力十余人出战摩诃又斩之于是齐军大败破胡之出师也王琳谓曰呉兵甚鋭宜以长策制之慎勿轻鬬破胡不从而败齐乃使琳赴夀阳召募以拒陈于是瓦梁【北齐郡今日瓦梁垒在江宁府六合县西】庐江厯阳合肥【注俱见前】皆降于陈灋禁侵掠抚戍卒与之盟而纵之高唐【梁郡隋改县曰宿松今属安庆府】齐昌【注见前】歩胡墅【俱在今六合县】等城亦降于陈【已而陈又克齐滠口及巴青州山阳广陵等城　滠口在今汉阳府黄彼县古滠水入江之口巴州北齐以西阳郡置故城在今黄州府黄冈县余注俱见前】
　　五月齐以祖珽爲北徐州【魏置齐移治琅邪今山东沂州府是】刺史珽既执政颇欲黜诸阉竪及羣小辈陆令萱穆提婆议颇同异珽乃讽中丞丽伯律【丽姓伯律名】令劾主书【魏置中书属】王子冲纳赂事连提婆欲因此并坐及令萱令萱闻而懐怒释子冲不问珽由是日益疎诸宦者更共谮之齐主以问令萱令萱下牀拜曰老婢应死孝徴大是奸臣人实难知齐主令韩长鸾检案得其诈出敕受赐【僞出恩敕以为受赐】等十余事齐主以尝与重誓故不杀出刺北徐州【珽至州会有陈师州人多叛应之穆提婆欲令城防不遣援兵珽且战且守叛者散退寻死于州】
　　齐主杀其兰陵王长恭
　　齐兰陵王长恭貎美而勇以邙山之防【齐败周师于洛阳长恭为军事具前】威名大盛武士歌之爲兰陵王入陈曲【杜佑曰作此舞以效其指麾撃刺之容】齐主忌之其所亲尉相愿【代人标之子】谓曰朝廷忌王宜属疾在家勿预时事长恭然之而未能退及江淮用兵恐复爲将有疾不疗齐主酖杀之
　　秋八月周太子赟【即宣帝】纳妃杨氏【刘友益曰此着隋簒之始】
　　妃隋公坚之女也【大子好眤近小人左宫正宇文孝伯言于周主曰皇太子春秋尚少志业未成请妙选正人为其师友调防圣质如或不然悔无及矣周主敛容曰正人岂复过卿乃以尉迟运为右宫正周主尝问万年丞乐运曰太子何如人对曰中人周主顾为齐公宪曰百官佞我唯运所言乃忠直耳因问运中人之状对曰如齐桓公是也管仲相之则覇竖貂辅之则乱可与为善可与为恶周主曰我知之矣乃妙选宫官以辅之太子不悦尉迟运回弟纲之子乐运字承业南阳淯阳人】
　　陈师攻齐寿阳克之杀其刺史王琳遂取齐昌徐州【北魏东徐州也治下邳亦曰南徐州下邳注见前】等城
　　呉明彻攻夀阳堰肥水以灌城城中多病肿泄死者什六七齐皮景和【琅邪下邳人】等救夀阳众数十万去夀阳三十里顿军不进陈诸将以坚城未防大援在近皆惧明彻曰兵贵神速而彼结营不进自挫其锋其不敢战明矣乃疾攻一鼓防之擒王琳等送建康琳素得将士心齐人亦重其忠义及被擒麾下在明彻军见者皆欷歔不能仰视争为请命及致给资明彻恐其为变遣使追斩之哭者声如雷【有一叟以酒脯来祭哭尽哀收其血而去闻者莫不流涕】齐主闻寿阳防颇以爲忧穆提婆等曰假使国家尽失黄河以南犹可作一龟兹国更可怜人生如寄唯当行乐何用愁爲左右嬖臣因赞和之齐主即大喜酣饮鼓舞以皮景和全军而还赏之陈以明彻爲车骑大将军豫州刺史陈主置酒举杯属徐陵曰赏卿知人陵逊席曰定防圣衷非臣力也遂克齐昌【前已请降今复取之】淮阴朐山【注见前】济阴【东魏侨郡故城在今泗州盱眙县】济南徐州【胡三省注齐当作齐书齐南徐以别于京口之南徐】等城陈悬王琳首于建康市故吏朱玚致书徐陵请许其陈主许之【杨瘗琳于八公山侧义故会葬者数千人寻有寿阳人芧智胜等密送其柩于邺齐赠开府仪同三司諡曰忠武给輼辌车以之　义故胡三省注故旧以义结者】
　　【甲陈太建六年齐武平午五年周建徳三年】春正月周诏齐公宪等皆进爵为王
　　二月壬午朔日食
　　三月周太后叱奴氏殂
　　周叱奴太后殂周主居倚庐朝夕进一溢米羣臣表请累旬乃止及周主跣行至陵所诏曰三年之防达于天子但军国务重须自聼朝衰麻之节苫庐之礼率遵前典以申罔极百僚宜依遗令既而除公卿固请依权制周主不许卒申三年之制五服之内亦令依礼【先是卫王直□齐王宪言其丧次饮酒食肉无异平日周主曰吾与齐王异生俱非正嫡特以□故同袒括髪汝亲太后之子时承慈爱但当自勉何论他人及既周主如云阳直以怨愤遂与其党作乱尉迟运撃败之伏诛】
　　夏五月周废佛道教毁滛祠
　　初周主定三教先后以儒为先道为次释为后至是遂禁佛道二教经像悉毁沙门道士并还俗诸滛祠非祀典所载者悉除之【寻立通道观以壹圣贤之教】
　　冬十二月陈以孔奂爲吏部尚书
　　时新复淮泗攻战降附功赏纷纭奂识见精敏不受请托事无凝滞人皆悦服
　　齐杀其南阳王绰【字世通世祖之子】
　　绰刺定州喜爲残虐【尝见妇人抱儿取以饲狗复以儿血涂妇人纵狗食之】齐主锁诣行在至而宥之【齐主问绰在州何事最乐对曰聚蝎于器置狙其中观之极乐齐主即命索蝎置浴斛使人裸卧斛中号呌宛转齐主与绰临观喜噱不己因让之曰如此乐事何不早驰驿奏闻由是有宠】拜大将军韩长鸾疾之使人诬告其反杀之
　　【乙陈大建七年齐武平未六年周建徳四年】春二月丙戌朔日食
　　三月周使开府仪同三司伊娄谦【伊娄魏十姓之一谦字彦恭鲜卑人】如齐齐人留之
　　齐主承世祖奢泰之余后宫皆寳衣玉食竞爲新巧【先为胡后造珠裙袴所费不可胜计为大所焚寻复为穆后营之既而穆后宠衰其侍婢冯小怜大幸拜为淑妃坐则同席出则并马誓同生死】盛修宫苑穷极壮丽所好不常数毁又复毎有灾异宼盗不自贬损唯多设斋以为修徳【好自弹琵琶为无愁之曲民间谓之无愁天子于华林园立贫儿村自衣蓝缕之服行乞其间以爲乐】陆令萱穆提婆髙阿那肱韩长鸾等宰制朝政宦官邓长颙陈徳信等并参预机权官由财进狱以贿成【旧苍头刘桃枝等皆开府封王其余歌舞人见鬼人等滥得富贵者殆将万数庻姓封王者以百数开府千余人仪同无数乃至狗马及鹰亦有仪同郡君之号皆食其禄　见鬼人巫觋辈也】一戏之赏动逾巨万既而府藏空竭乃赐郡县使卖官取直由是爲守令者率皆商贾竞为贪纵民不聊生周主谋伐之韦孝寛上疏陈三策【其一曰齐自长淮之南悉为陈氏所取内离外叛计尽力穷大军若出轵闗方而进兼与陈氏共为掎角并令广州义旅出自三鵶又募山南骁鋭沿河而下复遣北山稽胡絶其并晋之路百道俱进并趋虏庭必当望旂奔溃所向摧殄其二曰若国家更为后图未即大举宜与陈人分其兵势三鵶以北万春以南广事屯田预为贮积募其骁悍立为部伍彼既东南有敌戎马相恃我出竒兵破其疆彼若兴师赴援我则坚壁清野待其去逺还复出师常以边外之军引其腹心之众我无宿春之费彼有奔命之劳一二年中必白离叛且齐氏滛暴政出多门鬻狱卖官忌害忠直□境嗷然覆亡可待乗间电扫事等摧枯其三曰若欲更存遵飬且复相时则宜还崇邻好申其盟约安民和众通商惠工畜鋭养威观衅而动斯乃长策逺驭坐自兼并也　三鵶即鲁阳闗在今河南南阳府南召县东北与汝州鲁山县界万春周齐分界处唐于此置县故城在今山西绛州河津县】书奏周主引开府仪同三司伊娄谦于内殿从容谓曰朕欲用兵何者为先对曰齐氏沉溺倡优耽昏麴蘖其折冲之将斛律明月已于谗口上下离心道路以目此易取也乃使谦聘于齐以观衅其参军髙遵以情告齐人齐人留谦等不遣
　　夏四月陈焚文锦于云龙门
　　陈监豫州陈桃根得青牛以献陈主还之又表上织成罗文锦被诏于云龙门外焚之
　　秋七月周主伐齐克河阴【本汉平阴县三国魏更名隋省故城在今河南府孟津县】攻金墉不克而还
　　周主下诏伐齐帅众六万直指河阴八月入齐境禁伐树践稼犯者皆斩攻河阳大城抜之齐王宪进围洛口【旧洛水入河之口在河南府巩县南有城】防二城焚浮桥齐都督傅伏【大安人】自永桥【城名在怀庆府武陟县西】夜入中潬城【在怀庆府孟县胡三省曰河阳有三城南城北城中潬城是也】周人围之不下洛州刺史独孤永业【字世基中山人】守金墉周主攻之不克【永业通夜办马槽二千周人闻之以为大军且至惮之】九月周主有疾夜引兵还傅伏谓行台乞伏贵和曰周师疲愿得精骑二千追撃之可破也贵和不许齐王宪等防防三十余城皆弃不守
　　冬十二月辛亥朔日食
　　【丙陈太建八年齐隆化申元年周建徳五年】春二月周遣其太子赟伐吐谷浑
　　周主命太子廵抚西土因伐吐谷浑大将军王官正宇文孝伯从行至伏俟城【注见前】而还太子在军多失徳官尹郑译【字正仪俨兄子】王端等皆有宠军还等言之周主怒杖太子除译等名已而太子复召译戏狎如初
　　夏六月戊申朔日食
　　陈太子詹事江总免
　　初陈太子叔寳欲以江总爲詹事孔奂曰江有潘陆之华而无园绮之实不可太子深以为恨自言于陈主将许之奂奏曰江总文华之士太子文华不少岂借于总愿选敦重之才以居辅导之职陈主曰然则谁可者奂曰王廓世有懿徳识性敦敏可以居之太子时在侧曰廓父名泰【字仲通僧虔之孙】不宜为太子詹事奂日范晔即范泰之子亦为太子詹事太子固争陈主从之总遂与太子为长夜之饮飬良娣陈氏为女太子亟微行游总家陈主怒免总官
　　冬周主复伐齐齐主大败走晋阳遂奔邺晋阳人立安王延宗【文襄第五子】以守周主防而执之
　　周主谓羣臣日前入齐境见其行师殆同儿戏况其朝廷昏乱政由羣小百姓嗷然朝不谋夕天与不取恐贻后悔晋州髙欢所起之地镇摄要重今徃攻之彼必来援吾严军以待撃之必克然后乗破竹之势鼓行而东足以穷其巢穴混同文轨矣于是自将伐齐至晋州遣内史王谊【字宜君洛阳人】监诸军攻平阳城降之齐兵大溃遂克晋州齐主方与冯淑妃猎于天池【在今忻州静乐县西南唐于此置县宋省】告急者三至丞相高阿那肱曰大家正爲乐边鄙小事何急奏闻至暮使至则平阳已防矣齐主将还妃请更杀一围从之十一月自帅大军至平阳声势甚盛周主欲避其锋以梁士彦【字相如安定乌氏人】爲晋州刺史而还齐师遂围平阳昼夜攻之不克【齐人作地道攻平阳城防十余歩将士乗势欲入齐主敕且止召冯淑妃观之淑妃妆防不时至周人以木拒塞之城遂不下】周主还长安明日下诏复伐齐十二月至平阳置陈二十余里齐兵陈于城南堑北自旦至申相持不决齐髙阿那肱曰吾兵虽多堪战者少不如勿战却守髙梁桥【在平阳府东北髙梁城下】齐主意未决诸内叅曰彼亦天子我亦天子彼尚能远来我何爲守堑示弱齐主曰此言是也于是填堑南引周主大喜勒诸军撃之兵才合齐主与冯淑妃并骑观战东偏少却淑妃怖曰军败矣穆提婆曰大家去大家去齐主遂以淑妃北走齐师大溃安徳王延宗独全军而还【齐主至洪洞淑妃方以粉镜自玩后声乱唱贼至于是复走先是齐主以淑妃为有功将立为左皇后遣内叅诣晋阳取祎翟等至是遇于中涂齐主为按辔命淑妃着之然后去　洪洞北齐镇隋为县今属平阳府】周主入平阳遂帅诸将追齐师齐主欲自晋阳向北朔州【注见前】以安徳王延宗爲并州刺史谓曰并州兄自取之儿今去矣延宗曰陛下爲社稷勿动臣为陛下出死力战必能破之穆提婆曰至尊计已成王不得辙沮齐主乃夜斩五龙门而出欲奔突厥从官多散乃回向邺【穆提婆西奔周军陆令萱自杀周主以提婆为柱国诏谕齐臣曰若逹天命官爵有加自是降者相继】并州将帅请于延宗曰王不爲天子诸人实不能爲王出死力延宗不得已遂即位众闻之不召而至者前后相属【延宗发府藏及后宫以赐将士见士卒皆亲执手称名流涕呜咽众争为死童儿女子亦乗屋攘袂投甎石以御敌】周主至晋阳延宗身自拒战劲防若飞所向无前周主攻其东门延宗撃之死者二千余人周主左右畧尽齐人奋撃几中之仅得免时已四更齐人既防饮酒醉卧延宗不复能整周主乃驻马鸣角收兵俄顷复振明旦还攻东门克之延宗力屈被擒周主下马执其手曰両国非有怨恶直爲百姓来耳终不相害勿怖也使复衣防而礼之于是大赦削齐乱制收礼文武【齐主入邺广宁王孝珩请使任城王湝将幽州兵趣并州独孤永业将洛州兵趣长安自将京畿兵鼓行逆战斛律孝卿请齐主亲劳将士为之撰辞且曰宜忼慨流涕以感激人心齐主既出不得记所受言遂大笑左右亦笑将士皆怒无复战心行台仆射髙劢将兵卫太后太子还邺谓齐主曰今之叛者多是贵人至于卒伍犹未离心且王师频北贼徒轻我今背城一决理必破之齐主不能用广寕王孝珩文襄第二子任城王湝髙祖第十子高劢字敬徳清河王岳子斛律孝卿太安人羌举之子】
　　【丁陈太建九年齐防主恒承光元年周建徳六年酉是嵗齐亡陈周二大国后梁一小国凡三国】春齐主纬传位于太子恒周师围邺纬出走周主入邺齐高阿那肱引周师追纬及恒获之遂灭齐【北齐自显祖至后主亡凡五主共二十八年】
　　齐望气者言当有革易齐王引高元海等议禅位太子于是太子恒即位生八年矣齐主纬自爲太上皇帝广宁王孝珩求拒周师高韩恐其爲变出孝珩爲沧州刺史领军尉相愿防佩刀斫柱叹曰大事去矣知复何言周师至邺围之齐人出战大败纬从百骑东走周师入邺齐王公以下皆防留守大将军慕容三藏【绍宗之子】犹拒战周主引见礼之周主先以马脑酒钟遗齐将鲜于世荣【渔阳人】世荣碎之至是在三台前鸣鼓不辍周人执之世荣不屈乃杀之周主使将军尉迟勤【代人纲之子】追齐主【齐国子博士熊安生博通五经闻周主入邺遽令扫门语家人曰周帝重道尊儒必将见我俄而周主幸其家不聼拜亲执其手引与同坐赏赐甚厚给安车驷马以自随又遣侍臣就中书侍郎李徳林宅慰谕之引入宫访以齐事　熊安生字植之长乐阜城人】纬留胡太后于济州使髙阿那肱守闗【即碻磝闗注见前】自与穆后冯妃防主恒韩长鸾等数十人奔青州欲入陈而髙阿那肱密召周师约生致齐主屡启云周师尚远已令烧断桥路纬由是淹留自寛周师至闗阿那肱即降之周师奄至青州纬囊金繋鞍后与后妃防主等十余骑南走尉迟勤追及尽擒之并胡太后送邺周主诏故斛律光等宜追加赠諡并为改子孙随荫叙録田宅没官者还之指斛律光名曰此人在朕安得至此髙纬至邺周主降阶以賔礼见之【周主至长安置纬于前列其王公等于后备大驾布六军奏凯乐献俘于太庙观者皆称万嵗封纬为温公周主与齐君臣饮酒令纬起舞高延宗悲不自持屡欲仰药其侍婢禁止之既而周人诬纬和穆提婆谋反并其宗族皆赐死众人多自辩理延宗独攘袂泣而不言以椒塞口而死】
　　二月齐广宁王孝珩任城王湝起兵信都周齐王宪伐而执之
　　齐广宁王孝珩以五千人防任城王湝于信都共谋匡复周主使齐王宪柱国杨坚撃之至信都湝所署领军尉相愿以众降湝遂战败与孝珩俱被执【宪谓湝曰任城王何苦至此湝曰下官神武皇帝之子兄弟十五人幸而独存逢宗社颠覆今日得死无愧愤陵宪肚之命归其妻子又亲为孝珩冼疮传药礼遇甚厚先是齐洛州刺史独孤永业有甲士三万闻晋州防请出兵撃周奏寝不报永业慨愤及闻并州陷乃降周东雍州行台傅防不下周主遣韦孝寛招之令其子以上大将军武乡公告身赐伏伏不受谓孝寛曰事君有死无二此皃为臣不能竭忠为子不能尽孝愿速斩之以令天下周主又遣髙阿那肱召伏伏知齐主已被擒仰天大哭然后出降周主谓曰何不早降代流涕对曰臣三世为齐臣不能自死羞见天地周主执其手曰为臣当如此乃以所食羊肋骨赐伏曰骨亲肉疎所以相付遂授上仪同大军　东雍州魏置今山西绛州是】
　　梁主朝周于邺
　　自秦兼天下无朝觐之礼至是周始命有司草具其事致积【子赐反馈之刍米也】致饩【饔饩也熟曰饔腥曰饩】设九傧【主副也】九介【賔副也】受享于庙【享献之礼于庙受之】三公三孤六卿致食【音嗣饩賔及其从】劳賔【慰问之也】还贽【执圭为贽既见还之】致享【享防也】皆如古礼
　　周诏举山东明经干治者
　　周主西还诏山东诸州各举明经干治者一人若竒才异术卓尔不羣者不拘此数【已而周主以李徳林为内史上士诏诰格式及用山东人物并以委之】
　　夏五月周主毁其宫室之壮丽者
　　周主诏以路寝防义诸殿皆晋公防専政时所爲事穷壮丽有逾清庙可悉毁撤雕斵之物并赐贫民缮造之宜务从卑朴并邺诸堂殿壮丽者凖此【又制庻人以上惟聼衣绸绵绸丝布圆绫纱绢绡葛布等九种余悉禁之朝祭之服不拘此制周主性节俭常服布袍寝布被后宫惟置妃二人世妇三人御妻三人此外皆减之】
　　秋八月周定权衡度量
　　诏颁之四方又行刑书要制羣盗贜一匹及正长【五家为保有长保五为闾有正】隠五丁若地顷以上皆死【时郑州获九尾狐已死献其骨周主曰瑞应之来必彰有徳今无其时恐非实録诏焚之】
　　冬十月陈司空呉明彻侵周围彭城
　　陈主闻周人灭齐欲争徐兖诏呉明彻督诸军北伐至吕梁【注见前】周徐州总管梁士彦帅众拒战明彻撃破之士彦婴城自守明彻围之【陈主鋭意以为河南指麾可定蔡景厯諌曰师老将骄不宜过穷远畧陈主怒以为沮众免官削爵土】
　　十一月己亥晦日食
　　十二月齐范阳王高绍义【显祖第三子】称帝于北边
　　先是齐亡范阳王绍义至马邑【北朔州治】肆州以北皆应之绍义引兵欲南取并州至新兴而肆州已为周守遂奔突厥【佗鉢可汗甚爱重绍义凡齐人在北者悉以之】营州【魏置治和龙和龙注见前】刺史髙寳宁齐之疎属乆镇和龙甚得夷夏之心邺都既防周主遣使招之不应至是寳宁上表劝进于绍义绍义遂称帝【改元武平】以寳宁爲丞相突厥举兵助之【已而幽州人卢昌期据范阳迎绍义绍义引突厥兵赴之周东平公宇文神举擒斩昌期绍义还入突厥寳宁救范阳未至闻昌期死还据和龙绍义后为突厥所诱执送周人徙死蜀中】
　　【戊陈太建十年周宣戌帝赟宣政元年】春二月周大将军王轨救彭城获陈将呉明彻
　　呉明彻围周彭城环列舟舰攻之甚急周遣王轨救之轨引兵轻行据淮口结长围以铁鎻贯车轮数百沈之清水【即泗水】以遏陈船归路军中忷惧萧摩诃言于明彻曰闻王轨始鎻下流其两端筑城未立请往撃之不然吾属皆为虏矣明彻奋髯曰搴旗防陈将军事也长算远畧老夫事也摩诃失色而退一旬之间水路遂断周兵益至明彻苦背疾摩诃复请曰今求战不得进退无路潜军突围未足爲耻愿公帅歩卒乗马轝徐行麾诃领铁骑数千驱驰前后必当使公安达京邑明彻曰此良图也然吾为总督必须身居其后马军宜在前不可缓摩诃因帅马军夜发明彻决堰退军至清口水势渐微舟碍车轮不得过王轨引兵蹙之众溃明彻被执将士辎重皆没于周独萧摩诃与将军任忠【字奉诚汝隂人】周罗防【字公布寻阳人】全军得还【陈主闻明彻被执即日召蔡景厯以为谘议叅军明彻忧愤而死】
</div>
    <div class="pagination">
<a href="御批历代通鉴辑览_page101.html">上一页</a><span>...</span><a href="御批历代通鉴辑览_page97.html">97</a><a href="御批历代通鉴辑览_page98.html">98</a><a href="御批历代通鉴辑览_page99.html">99</a><a href="御批历代通鉴辑览_page100.html">100</a><a href="御批历代通鉴辑览_page101.html">101</a><span class="current-page">102</span><a href="御批历代通鉴辑览_page103.html">103</a><a href="御批历代通鉴辑览_page104.html">104</a><a href="御批历代通鉴辑览_page105.html">105</a><a href="御批历代通鉴辑览_page106.html">106</a><a href="御批历代通鉴辑览_page107.html">107</a><span>...</span><a href="御批历代通鉴辑览_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
