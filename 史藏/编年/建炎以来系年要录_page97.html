<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 97 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 97 页/共 115 页
  </h1>
  <div class="content">
   辛丑诏殿前马军司元差军兵一百人充秦桧下充白直可令逐司拘收归军 加封汉将庞统为通惠威烈侯庙在荥州 
　　是岁宗室子赐名授官者二十有一人 诸路断大辟二十一人 金主亮阴有南侵之意乃谋迁居南京即汴都遣参知政事冯长宁为留守经画修内未几大火宫室悉为所焚亮大怒降长宁为庶人寻杖之死 
　　建炎以来系年要录卷一百七十 


●建炎以来系年要录卷一百七十一 
　　宋 李心传 撰 
　　绍兴二十有六年岁次丙子 金海陵炀王亮正隆元年春正月按是月癸卯朔可未资政殿学士提举江州太平兴国宫楼炤知宣州 右朝请大夫知信州黄仁荣为江南东路转运判官仁荣浦城人也上曰信州亦须择人昨宰臣搜水晶极扰人如林机尤无状魏良臣等曰绍兴初徐康国为浙漕进台州螺钿椅桌陛下即命焚之至今四方叹诵圣德上指御座曰如一椅子只黑漆便可用何必螺钿上又曰往日宫殿幕帟皆文绣朕今并不用土木被文绣非帝王美事良臣等曰汉文帝所以称贤君正由节俭也 
　　戊申左朝散郎张九成复秘阁修撰知温州直秘阁新知广州陈璹知湖州九成谪居十四年谈经自乐学者尊之上览除目曰九成昨在经筵讲书及西汉灾异事秦桧不乐以此遂去璹本桧所荐谓其材可作帅后自桂州召来不旬日遣去不晓其意魏良臣曰人多推其材可用上乃从之陈璹桂州召还事见绍兴二十二年九月温民久困重歛斛米匹绢输者率倍其入九成曰重歛以疲民二千石责也斗尺皆立定例民大悦 端明殿学士折彦质知广州 直秘阁知湖州郭瑊充秘阁修撰主管台州崇道观 左朝散郎徐林守太府少卿总领淮西江东军马钱粮 
　　己酉左奉议郎樊光远为秘书丞左朝散郎邵大受知大宗正丞光远以论事忤秦桧去国十六年上欲用为台官故召 左朝散大夫傅雱知韶州 
　　辛亥尚书礼部侍郎兼侍讲王珉权吏部侍郎徐嚞罢时珉等使北未还而殿中侍御史汤鹏举论二人皆以谄事秦桧故骤为台谏无一言弹击奸邪无一事裨补时政不修人臣之礼不识事君之义可谓甚矣委之为使公然受所差官每员金四十五两以为定例更抑勒使臣陪买私觌其无耻如此一时传播以为笑谈乞赐罢黜以振起礼义廉耻之风故有是命 殿中侍御史汤鹏举言今科举之法名存实亡或先期以出题目或临时以取封号或假名以入试场或多金以结代笔故孤寒远方士子不得遇高甲而富贵之家子弟常窃巍科又况时相预差试官以通私计前榜省闱殿试秦桧门客孙儿亲旧得占甲科而知举考试官皆登贵显天下士子归怨国家伏乞申严有司革去近毙如知举参详考试官乞临期御笔点差以复祖宗科举之法从之 左通直郎新拟差知平江府昆山县李庚充御史台主簿庚临海人汤鹏举所荐也 
　　壬子秘书省正字兼权国子司业张震言太学前廊职事于令有不次选之文比来多有不安分义者多方请托滥居其列乞立为定格以上舍有行艺者充不则取之内舍庶息谤议从之 尚书省言近年所在税务收税太重虽屡降指挥裁酌减免而商贾犹不能行盖缘税场太密收税处多欲令户部行下诸路转运司开具将相去连接之处裁酌减并以宽商贾如县道税务不可减即与免过税仍许豁除省额如此则商贾行而货财通矣从之 右朝散郎知复州章焘言湖北京西州县有户口稀少去处欲每一都人户若不及五大保处即合并接邻近都分人户通行选差都保正一人催税户长亦乞通行雇募候人户各及一都之数日仍旧差选责使归业人户安业耕种实为利便刑部尚书韩仲通看详依所乞其淮南东西路亦合一体施行诏户部行下 降授左朝奉大夫杨揆复左朝散大夫直秘阁寻知全州 诏承信郎殿前司自效郭振累经赦宥可与复元官除落过名差充将官 
　　癸丑诏州县有犯强窃盗须管督责巡尉严限收捕不得抑令邻保出备赏钱所通窝藏及寄赃等人州委通判县委知县亲行审问诣实方得勾追如有虚妄加本罪一等若承勘官司教令供通人吏决配勘官取旨黜责时言者谓诸县巡尉不用心捕强盗反令邻保备赏捉贼百端扰之及捕到官却令摊有力之家悉追入狱恣行乞取望严禁止上曰朕深知之惟得一好守臣此毙自革不得人约束虽严不能禁也于是降旨行下 翰林学士陈诚之兼侍读尚书吏部侍郎张纲兼侍讲起居舍人王纶兼崇政殿说书自秦熺侍经席讲读说书官多以台谏兼之至是悉命从官如旧制 殿中侍御史张鹏举行侍御史左朝奉郎通判宣州沈大廉为监察御史大廉永嘉人也 左朝散郎通判广州汪应辰守尚书吏部郎中 右奉议郎张＜山羲＞送吏部与远小监当差遣右正言凌哲论＜山羲＞刻薄忮忍果于为恶谄事曹泳相为腹心泳所不快之人则诬以不测之罪付之棘寺＜山羲＞每得之必极力煆炼傅成其狱今虽有外任指挥未尝显正其罪士论未厌故有是命 是日执政始入新第东位魏良臣居之中位沈该居之西位汤思退居之于是良臣等称谢上曰比年执政府上漏下湿盖不堪居卿等曾到京见宰执入位诸事如法所以待天下贤俊礼当如此 
　　乙卯尚书省勘会命官诸色人犯罪遇赦恩本断刑名合行原免刑部尚具例请降特旨并不遇赦合奏裁之人亦具重例请降特旨未称宽恤之意诏今后并令刑部遵依赦条施行其不遇赦合奏裁案状不得一概拟例请降特旨如事理重害即具例申省取旨 诏孟庾路允迪家属令信州广德军并放逐便以尚书省检举也 
　　丙辰执政进呈新除观文殿大学士判洪州张浚丁内艰上曰士大夫起复非美事所以敦孝行厚风俗惟军中人乃可耳 少傅宁远军节度使兼领殿前都指挥使职事杨存中言本司诸军入队官兵依时教阅不曾有阙人数兼无私役军士外逐军虽有酒坊解库房廊盐米等铺各和雇百姓开张依市价出卖即不曾敷配军士皆系外入利源内主管钱物系不入队人逐军统制等掌管各有簿历制造军器舟船军装买马修盖寨屋添支激犒尽是赡军不可暂阙并无分文私用别无违戾委是难以任罢臣今将自绍兴十一年至今年终诸军收支过钱数谨具进呈伏望特降睿旨除前项实系赡军回易许令依旧外其私自违戾去处即依已降指挥施行诏解库房廊官庄药铺并令本军召募百姓开张种佃即不得役使兵士余依巳降指挥其旧系买扑坊场令常平司拘收依条施行如系城郭开张酒店令户部总领司拘收先是参知政事魏良臣建请罢诸军回易事已行故存中以为请二月丁巳降旨不行 左朝奉大夫王葆知广德军左奉议郎王复知临江军二人皆秦桧时为御史至是出之 左朝散大夫杨朴朴资阳人已见为夔州路提点刑狱公事 是日沈该进呈蜀中人材上曰蜀人多能文然士人当以德行为先文章乃其余事该曰诚如圣训 
　　戊午少傅宁远军节度使醴泉观使信安郡王孟忠厚迁少师判平江府 
　　庚申筑两相第于都省之北 是夜雷 
　　癸亥权尚书工部侍郎丁娄明罢以侍御史汤鹏举奏娄明徒以秦烜之妻父遂躐清要四方不服故也 集英殿修撰提举江州太平兴国宫黄唐傅复徽猷阁待制唐傅为吕颐浩所喜故秦桧久抑之左朝请大夫直秘阁林大声知镇江府 左朝散郎严抑知信州 右奉议郎王义宾言窃见故建宁军承宣使解潜历事四朝十任方面顷守代州首抗议燕山之役已而得罪罢黜逮渊圣嗣位复加擢用建炎间盗贼蠭起分镇荆南首尾六年寻蒙召还三总环卫昨缘与大臣不合以祠禄罢居平江后来知府王＜日奂＞到任承其风旨媒孽以事责南安军安置含恨而死今其子亦巳物故诸孙零丁茕然在远伏乞许令归葬不使宣劳之臣遗骨遐裔实公朝美事从之 诏武功大夫福州观察使两浙西路马步军副总管丁禩武功大夫成州团练使两浙西路兵马都监朱圭并罢见任其巳转左武大夫并禩改差江东副总管圭改差江东兵马钤辖指挥更不施行先是秦熺援张俊家给使例乞转官诏依所乞权中书舍人赵逵已草词赵逵外制集敕朕于大臣死生之际未尝不用其极也既旌其忠恤其家犹以为未也而又录宿所指令之人崇其官而显其身岂非以示朕体貌始终不替之眷也欤禩等服勤吾丞相府久矣府废而恩加焉故畀以戎麾迁秩超资恩意甚渥益勤忠孝无斁无怠而权兵部侍郎兼权给事中沈虚中言禩等于国家曾无横草之功超资越授佥论不平故有是命 
　　甲子故责授清远军节度副使赵鼎追复观文殿大学士故责授左朝散郎秘书少监分司南京赣州居住孙近按近绍兴十四年四月已复左朝散大夫落分司十四年六月再降授左朝散郎依旧宫观未知何时又责秘少当考故责授濠州团练副使郑刚中并追复资政殿学士故左太中大夫提举江州太平兴国宫永州居住汪藻追复显谟阁学士先是右正言凌哲论迺者郊丘肆赦凡命官因事编置流窜之人轻者原放重者量移或乃尽复原官还其职任四方万里莫不歌咏载路鼓舞增气甚盛德也然臣尚念有负罪至死越在异土者未蒙检举施行欲望特命大臣量其原犯事因条具以闻取自圣裁以次推行庶几深仁厚泽下漏泉壤及是宰执以刑部状进呈上曰迁谪之人自郊祀赦降及节次检举尽行牵复士大夫翕然称快魏良臣等曰陛下深仁厚泽昭天漏泉天下幸甚因奏孙近亦已死于贬所上为之恻然又进呈胡思先因沮坏经界得罪乞追复元官上曰经界事李椿年主之若推行就绪不为不善但恐反以为扰今诸路往往多中辍良臣曰臣昨备员庐州亲睹其害尝以五事历陈时宰意颇不乐上曰须得一通晓经界者款曲议之于是鼎等皆复旧职而思亦复左朝议大夫 故左朝散大夫昭州编管人洪兴祖特赠直敷文阁 侍御史汤鹏举言臣恭睹绍兴元年正月十四日圣旨今后不历知县人不除监司郎官不经外任人不除侍从立为永法以革重内轻外之毙此陛下加惠庶工一均覆帱帝王之高致万世之良法也自兹后宰臣容私公道不行非亲与旧非奸与佞安得与侍从之选岂容曾任知县者得除监司郎官耶臣伏乞睿旨申严宰执使良法美意不为空文而推行之以革重内轻外之毙以慰安臣下之心上可其奏因谕魏良臣等曰士大夫往往轻外重内亲民之任莫如县令若取其有治状者升擢之则人皆尽心良臣等曰祖宗故事不曾历三路转运不得除三司正欲其练历上曰如从官须是曾历外任宰执皆自此选若练达政事通晓民情则事事便可裁决 监察御史周方崇为殿中侍御史 左朝奉郎主管台州崇道观孙道夫为尚书吏部员外郎 左朝散郎唐文若行光禄寺丞文若庚子也庚眉山人大观中京畿提举 右承议郎新通判嘉州黄贡改知绵州贡举进士为四川类省试榜首用鼎甲恩授职官终更例当改秩时秦桧当国或劝以姓名自通贡曰进退有命枉道何益径从外铨调嘉州州学教授用举主考第改官从宦二十年始得郡倅及是沈该以其名闻乃有是命而贡巳卒矣贡仁寿人初见绍兴五年 左奉议郎新通判彭州虞允文改知梁州允文祺子沈该所荐也按孙道夫唐文若黄贡及允文即沈该所呈蜀中人才也 
　　乙丑吏部侍郎张纲言监司所以督责守令而比年以来所在奸贪不法未尝有按发者此无他盖由资浅望轻而不敢谁何或以识暗才劣而不能廉察也欲望今后监司有阙须择七品以上清望官或曾经朝廷擢用或曾任郡守治状显著者为之所贵位望兼重而可以付之权材能巳试而足以举其职庶守令皆知奉法不负陛下宵旰图治之意从之 左太中大夫知婺州李椿年罢以右正言凌哲论其所至刻剥阴取系省钱名为平准务尽笼一郡之货侵夺百姓之利复以官钱賖贷与民日收其利谓之放课及结甲纳苗米置圈市猪羊等凡十数事故黜之 忠翊郎合门祗候刘勤秉义郎合门祗候刘愿并为合门宣赞舍人 
　　丙寅皇伯左朝请大夫赵令衿为明州观察使安定郡王 直秘阁新知绍兴府周葵权尚书礼部侍郎 左朝散郎知筠州凌景夏守军器监景夏入对言陛下临御以来留神刑狱屡下明诏戒饬治狱之吏薄海内外同心爱戴然而有司拘于法令如大辟前勘官吏收坐者有一案推结之文历时既久官吏或有事故或在远方文移取会动经岁月坐狱之人不免淹系臣待罪筠州本州见禁妇人阿罗杀夫陈德公事大情巳 定狱案巳上正拘此条未有决遣之期臣契勘阿罗自绍兴二十一年入狱今巳五年欲望睿慈委刑部取案看详如阿罗情节别无未圆先降指挥检断其前勘不实官吏续次施行仍乞立为定制庶不致久淹刑禁仰副陛下哀矜庶狱之意从之 左奉议郎知泰州海陵县冯舜韶为监察御史上监秦桧擅权之毙遂增置言事官时何溥王圭沈大廉与舜韶并为察官而汤鹏举周方崇凌哲为台谏察官具员近世所未有 左从事郎监车辂院赵雍充敕令所删定官雍密子初见绍兴二十四年四月 特勒停新州编管人曹泳移吉阳军编管右通直郎知台州刘景右朝请大夫知楚州卢适并罢侍御史汤鹏举论泳怀奸挟势狗彘不食其余顷为衢州酒税官正以赃败监司按之刘景辈三四人与之营救及景倅广州而泳已权户部侍郎遂竭广州之土宜以 厌满泳所欲泳遂荐景于桧而得台州卢适父益之为枢密也泳为之使臣泳叨窃从官遂除楚州臣窃谓泳之过恶其在两浙为漕临安为守将官钱官物馈送桧之父子及埙并婢仆等于常例外輙更增添如买花石献时新搜求难得之货不可缕数至为户部侍郎即以正入窠名钱物用充羡余将合收财用擅申住罢以钓时誉是诚何心哉论其公取窃取又不可以数计臣又采公论以谓李光苦无罪犯远窜海岛而泳罪恶贯盈止贬新州乞将景适特赐罢黜将泳窜之海上以为臣下朋比之戒故有是命 
　　丁卯右朝请郎孟充知大宗正丞翌日又以其弟右宣义郎嵩为军器监主簿二人皆忠厚子也 
　　戊辰执政进呈诸州除免黄河竹索钱因及郑作肃昨因乞蠲免竹索钱宰臣见怒致台臣论列取勘上曰君相之职本以为民民间利病岂可不理又进呈户部供具到诸路拖欠绍兴二十一年二十二年钱物欲行除放上曰若只倚阁州县夤缘为奸又复催理扰人即与除放甚善 枢密院编修官吴棣言顷因臣僚建议增置民事之科应缘民事被罪者并不得注知州军通判知县差遣夫守令通判亲民之官苟有所犯未有不干涉于民者使其人实由奸贪而犯赃私之罪则坐以重法固不足恤万一素行廉勤偶陷公过而或傅致于民事遂令终身不入亲民之选则人才必有废弃者岂不重可惜哉又况刀笔之吏因此执疑似之迹故生沮难或致交通贿赂为害不细一时权臣欲专予夺之柄故不肯遽罢但令申取朝廷指挥殊不以紊乱祖宗法度为意欲望睿旨将吏部民事一条早赐蠲除所有百官注拟及公私赃罪格法并依旧制施行庶几法令简明易于遵守从之 左朝议大夫直秘阁赵令詪升秘阁赵令詪升秘阁修撰知台州令詪既封安定郡王至是以爵让其从兄令衿故有是命 宜州观察使知金州姚仲为清远军承宣使以积阀迁也 诏昭化军承宣使知合门事钱恺所生母太硕人田氏特封永国太夫人张遇之寇真州也秦鲁国大长公主家人颇为所掠故田氏亦失所在其后恺于淮南求得之至是恺以任子恩四资请益其母封号遂有是命 户部言今年分民户畸零租税欲令依见行条法折纳价钱如愿与别户合钞纳本色者听秦桧之未薨画者令州县不得合零就整元旨在去年十月至是兼权侍郎钟世明以为恐奉行抵牾却致扰民遂从之 
　　己巳诏昨降指挥已得差遣人限五日出门并已有差遣及在贬谪者不得輙入国门绍兴五年五月二十四日十二年十一月十一日十四年十月二十七日敕又文武官应得酬赏及选人依法改官令吏部先次开具格法申取朝旨绍兴二十二年八月九日郡守年及七十之人许自陈宫观绍兴二十三年十月二日逐项更不遵用从吏部请也 诏江浙荆湖诸路绍兴二十二年已前未起诸色钱物租税等其形势并第二等巳上有物力之家见欠数目并与除放令州军日下销落簿籍如巧作名目催理者监司按劾取旨重作施行 
　　庚午左朝散郎刘嵘为大理正左朝奉郎何泾左奉议郎杨邦弼并为大理寺丞三人尝为礼宫学官上览除目曰理寺官俱无出身正宜参用士人又进呈近来士风委靡谄谀奔竞至有巳得差遣而屡求换易不量资序而超躐干请者上曰风俗人才正当今急务似此之人可具名闻奏当议黜责遂降诏如所请 左朝奉郎通判肇庆府黄公度引见上曰卿官肇庆岭外有何毙事公度曰广东西路有数小郡如贵新南恩之类有至十年不除守臣者权官苟且郡政弛废或不半年而去监司又复差人公私疲于迎送民受其毙上曰何不除人公度曰盖缘其阙在堂欲者不与与者不欲上曰若拨归部当无此毙遂以公度为考功员外郎 左中大夫知常州沈调知扬州右朝请大夫主管台州崇道观荣薿知常州 
　　辛未左承议郎新知黎州唐秬入辞秬言臣所治黎州控制云南极边在唐为患尤甚自太祖皇帝即位之初指舆地图弃越嶲不毛之地画大渡河为界边民不识兵革垂二百年昨蒙遣钟世明裕民川蜀蠲减虚额人受其赐更乞降诏抚谕庶几蜀民扶老携幼共闻德音上曰卿尝上书论列颔首者久之秬重子也 秘书省正字兼权国子司业张震言仰惟朝廷行宽大之政异时士大夫以疑似涉谤皆巳赦除流落者得生还除名者得仕宦人神欢悦天下翕然此治世之事也窃见昨降指挥取索福建四川等路私雕印文书赴监看详取之未巳恐妄以私意将近世名公文集尽行毁板不问是非玉石俱焚真伪两失不足以称朝廷宽大本意欲乞特降指挥令福建四川等路如有私雕印文字委自所属依法详定更不须发赴国子监及提举秘书省庶几知圣朝无有所讳天下幸甚从之 
　　二月癸酉朔左朝请大夫提举江州太平兴国宫刘才邵入对才邵言近年以来居监司郡守之任者多迎合大臣私意镇静之说专务因循无所举劾遂使郡县之间奸贪官吏倚法营私以困斯民民间受毙莫甚于受纳追催差役三事米则多加合数绢则抑取轻钱计其浮费巳过正数追催官物本属户长今则遂至于差土豪土军乡民惊扰民间田业自经界之后税产高低灼然易见差役自上及下夫复何疑滑吏意在求赂每阙一名必追十数户请求脱免所费不赀触类而长之端绪实多为害不一望委诸路监司广加询访凡民间利病官吏侵渔无有巨细咸得以闻仍乞类聚委官看详条具本末取决圣裁详为法禁实天下之幸上可其奏曰此三者皆民间大事宜速行之 是日金主亮大赦改元正隆制词略曰顾赦宥之为毙在史籍以具陈又尝念无知之民多误入有司之法虑或罹于冤枉宜并赐于哀矜庶导至和肆因更始自正隆元年二月朔以前除正谋反大逆杀祖父母父母外咸赦除之此据耿编诏本 
　　甲戌执政进呈太府少卿兼权吏部侍郎许兴古看详右奉议郎鲁冲上书论郡邑毙事云臣前任宜兴县漕计合收窠名有丁盐钱坊场课利钱租地钱租丝租纻钱一岁所入不过一万五千余缗其发纳之数有大军钱上供钱籴本钱打船钱军器物料钱天申节银绢钱之类岁支不啻三万四千余缗又有见任寄居官请受过往官兵批券与非泛州郡督索拖欠略无虚日兴古看详州县若造船只须经三二十年可用又国家休兵既久诸州不辍打造军器及发纳料物数不少又诸军亦以粪土钱不住兼造似亦不阙欲望量与减免冲又论今之为令者苟以宽恤为意而拙于催科旋踵以不职获罪而去颇能迎合上司一以惨刻聚歛为务则以称职闻是使为令者终日惴惴惟财赋是念祈脱上司之谴朝不谋夕亦何暇为陛下奉行宽恤诏书承流宣化者哉兴古看详冲所论诚中今日之毙今铨曹有知县县令共二百余阙无愿就者正缘财赋督迫民事被罪所以畏避如此今若罢去献羡余除放民间积欠与夫以民事被罪之科及慎择守臣戒饬监司奉法循理则吏称其职民安其业仰称明天子宽恤爱民之意上可其请曰累年所造军器内库巳如山积诸军亦自制造诸州每岁发纳物料可与减免所役工匠太多亦宜减放发还于是批旨行下三月丁卯施行 权尚书兵部侍郎兼权直学士院沈虚中罢以侍御史汤鹏举论其为省试参详官私取秦埙且素无廉声巧贪富贵不当留在侍从故也 左朝请大夫刘才邵权尚书工部侍郎 
　　乙亥上曰近荣州守臣费庭论蜀中隔槽酒甚扰民当是时张浚赵开以军兴窘于财用济一时之急耳今休兵既久内外无事自合更也魏良臣曰已令钟世明详之矣上曰须下本路漕臣方能尽其利害上又曰四川交子亦有弊如沈该称提之说但官中常有百万缗遇交子减价自买之即无弊矣先是建炎中赵开为四川大漕始变酒法置隔酿设官主之其法听民就务分槽酝卖官计所入之米而收其课行之既久酤卖亏欠则责入米之家认定月额不复核其米而苐取其钱民始以为病庭安仁人时以左朝奉大夫除知荣州前四日入辞因奏其事上问之庭曰酒户入易出难必至伤残而后巳从其便则无难矣上曰当付之漕臣于是命总领所与诸路转运司措置明年正月辛亥申到 何俌龟鉴总所征榷之增茶场交子之造条具钱谷裁节浮费赵霈言之大礼钱帛各令减半沈该言之至论折阅称提之说乃谓但得官中常有钱万缗遇减价则用钱自买方得无毙以此理财而财无不丰矣 右司员外郎兼权户部侍郎钟世明论四川诸县预借赋税之毙乞下四路转运司核实如借及一年者分作四料及二年者分作八料理折庶宽民力州县亦不阙乏岁计支用自后輙敢预借及不与民户理折者并令按劾仍许越诉他路或有预借去处亦乞依此施行从之 户部言江浙湖广四川福建诸路常平司拘收到户绝没官田宅除见佃人巳添三分租课并令依旧承佃外余依今来措置出卖从之 宣政使均州观察使内侍省押班康谞卒赠保信军节度使赐谥忠定 
　　丙子诏自今奉使所辟三节人先具名申三省枢密院次第审量仍令国信所觉察先是淮阳军流寓进士单镃言古之遣使揆度人才能称其任比年以来为奉使者不问贤否惟金多者备员而往多是市廛豪富巨商之子果能不辱君命乎奏下后省沈虚中时权给事中看详以闻至是行下 
　　丁丑右朝请大夫新知濠州周绂言监司郡守听岁举部内官吏欲其别白贤否激劝士类近年以来或独援于亲党或先通于贿赂或专奉于权势遂致贪污庸懦之人常得与剡荐之列而清白强明之吏既不能阿媚以取和往往有终身困于选调而不复进者欲望严戒监司郡守各存公道庶几贤者知劝不贤者知退魏良臣奏比年间有前执政合岁举官亦或冒滥者上曰前执政尚如此不若因此并与戒约行下 诏诸军赡军回易令和雇百姓管干毋得役使官兵其扑买酒坊酒库各许更立一界俟界满日别取旨时参知政事魏良臣建议尽罢诸将回易未得旨而江东转运判官赵公智遽行之建康军中寻又行之池州公智与良臣姻家诸将皆以为不便上闻遂寝其事 
　　戊寅又诏元占官兵愿离军者可罢名粮不愿者拘收归军如依前隐占重寘典宪 
　　己卯诏诸路州军以前举解试流寓终场人数纽计及土著合取放一人之数即与添解额一人或零分及流寓人少以土著所解人十分为率及三分亦解一人并通立为额巳后人多不得过今举所取之数用荆湖北路转运判官程敦临请也 起复龙神卫四厢都指挥使武当军承宣使池州驻劄御前诸军都统制李耕卒 昭庆军承宣使殿前司右军统制岳超为龙神卫四厢都指挥使充池州驻劄御前诸军都统制池州都统衘内除去太平州三字未知在何年月当考 诏宣政使保成军承宣使宋唐卿特赠清远军节度使赐谥恭靖 
　　庚辰执政进呈权刑部尚书韩仲通看详知雷州赵伯柽所奏广西州军经制等窠名银皆是括率百姓随税均敷欲令今后只依市价收买不得敷民上曰此岂可不禁上又曰朕闻蜀中银价高比江浙间过一倍如刘晏掌邦计懋迁有无低昂适中方是理财之术可令有司措置毋致枉费 右正言凌哲言国家自祖宗时置进奏院若朝廷之号令政事注拟赏罚之类皆付之邮传播告天下比年以来用事之臣乃令本院监官先次具本纳于时相谓之定本动輙旬日俟许报行方敢传录而官吏迎合意旨多是删去紧要事目止传常程文书偏州下邑往往有经历时月不闻朝廷诏令切恐民听妄生迷惑有害治体望将进奏院定本亟行罢去以复祖宗之旧以通上下之情从之哲又论守令以修造为名频破官物虚没入巳监司属官广占兵级坐耗廪券命官之任及解官妄指远僻之所多请雇直寄居官俸给往他州重叠□请等四事乞严立法禁违者计赃坐罪皆从之 
　　癸未保康军承宣使提举佑神观韩公裔为华容军节度使 江南东路转运判官赵公智罢以侍御史汤鹏举论其贪饕也自是魏良臣始不安于位矣 左中大夫叚拂薨特辍视朝一日 
　　甲申执政进呈权刑部尚书韩仲通看详知郁林州赵不易便民五事内雷化等州民间纳苗多令折银扰民为甚欲令并纳正色上曰百姓足君孰与不足百姓之财乃国家之外府安可尽取但藏之于民缓急亦可以资国用 
　　乙酉诏右朝奉郎林一飞送吏部与远小监当差遣一飞既罢去乃使其族人进士东投匦上书论进退大臣当以礼侍御史汤鹏举面奏礼为忠贤设使其奸诈如李林甫卢杞之徒自当明示典刑为天下后世之戒又况桧薨之后陛下礼意隆尽不可复加而一飞遣东鼓唱浮言动摇国是乞特赐惩戒上谓大臣曰朕每览封章若其言可行即行之若其言非虽涉狂妄亦不欲罪其人盖所以来天下之言也今东书用意如此言路既有论列岂可免行遣乃责一飞监高州盐税东英州编管 
　　丙戌封信安郡王孟忠厚故妻秦国夫人王氏为秦鲁国夫人 
　　丁亥以监司多阙命侍从台谏各举尝任知通治状显著者二人仍保任终身犯赃及不职者与同罪 太常博士叶义问直秘阁为江南东路转运判官 
　　己丑新除秘书丞樊光远特引对光远言顷年大臣挟权修怨不平其心陛下圣明固巳灼见其毙矣至于台谏之所排击法寺之所鍜炼告讦之所中伤其间又有因责降而死未沾恤典者夫巳尝与闻朝廷之政亲厕甘泉之班矣及子而无一命之禄以奉其亲而抚其孤诚宜圣心之所深悯也欲望陛下明诏有司应曾任执政侍从因责降而死者其家子孙尚未有官许令自陈依贬死例与复官职录其子孙则陛下之德泽所及广矣上曰甚善当令有司看详检举上又曰朕与卿不相见今几年光远曰臣得外任迨今十有六年上曰朕所以令卿上殿欲除卿察官光远曰台察委任非轻如臣愚陋何足以当此选于是以光远为监察御史六月甲午施行 
　　庚寅执政奏广东申三佛齐国入贡依例到阙二十三人上曰远人乡化国家美事到阙人数可增作四十人盖嘉其诚款而非利乎方物也 左朝散大夫直秘阁新知全州杨揆行大理正揆入对首言在法人户家产物业每三岁一行推排升降等第立为定籍凡有差科令佐躬亲按籍均定比年尽付吏手豪右计嘱良民受毙望明饬有司凡遇差科并须令佐躬亲均定不得令公吏干预从之揆奏以是月甲午行下 皇叔建州观察使知南外宗正事士＜雪刂＞为保康军承宣使再任 
　　辛卯参知政事魏良臣罢为资政殿学士知绍兴府先是侍御史汤鹏举言良臣人品凡下天姿凶险率意任情浮躁浅露通判巳下差遣巳得旨令吏部差注必留堂除以市私恩台谏之论列人才良臣引用私亲赵公智必欲庇之是恨台谏不与之为支党也廷尉之禁勘公事良臣改正富人胡迈奏补必欲从之是使狱官与之容私也每议事于同寅之间则愚而好自用以至奏对于君父之前则贱而好自专迹其所为稍若假以岁月授之权柄殆有甚于秦桧殿中侍御史周方崇言良臣狠愎自用不恤公议分朋植党背公营私如奏补亲属文武自有定制胡迈巳授武职良臣乃昵于亲党叱责部吏改授文资赵公智所至贪鄙良臣特以为姻娅遂擢为漕臣日者陛下尽收窜逐沉抑之臣而召用之良臣乃诵言于时以谓皆由巳出右正言凌哲言良臣昵比匪人甘心媚灶刚愎不悛轻躁自用骤易中外冠带之制不知其仓猝之难办拘收军中回易之类不究其本柄之所自臣僚之贬死复官身后恩数多不检举而洪兴祖独得依条指挥其不公不忠迹状显著鹏举又言军中之回易等事行之日久所以宽恤统兵官欲其修器械务整肃以壮军容也而良臣奏请住罢未得圣旨先次行下建康总领司便行拘收是命令专輙而动摇人情也军人有升带所以优将士也而良臣专持缪见沮格不行至今画黄犹在省部是使庆赏全废而陛下之恩德不能及于将士也自远方召来特起之士临轩赐对欲为中都官者輙以私衅出之止令补外如新差太平府教授陈天麟是也此良臣之方命而擅作威也富家巨室通财营私酬以美官不畏公议如新除国子正倪偁是也此良臣之罔上而擅作福也其余不可悉数使其岁月滋久其为害岂止一秦桧而已伏望早赐罢黜以慰中外之望于是良臣亦抗章求去章五上乃有是命鹏举又言良臣政事罢行不审紊乱政机且如法令因革不候敕旨或先关报以施行已荐张松自知县造朝輙差郡守所为如此复典大郡叨窃职名其可乎乞将良臣落职罢郡将臣之论列播告中外鹏举又言良臣乞罢诸军回易等事未得圣旨于正月二十五日江东转运判官赵公智巳施行于建康军中一军惊扰近又闻施行于池州军中亦复惊扰至二月五日方奉圣旨别无改罢诸军将士莫不感荷圣恩良臣与公智婚姻之家身参大政未得圣旨预报公智动摇军情此何理也诏公智今后不得与知州军差遣臣僚论列良臣章疏令报行偁德清人少从张九成学自临江军学教授召为学官未赴以言罢天麟宣城人以董德元荐对德元罢去良臣以外郡学官处之故鹏举以为言良臣执政才九十八日国学不见倪偁题名盖旋即罢也张去年十二月戊寅差知琼州今年三月戊辰不行胡迈同日改正详其本日陈天麟同日除国子正 
　　癸巳秘书省著作佐郎周麟之乞申命史馆续修神宗哲宗两朝宝训从之 
　　甲午国子司业兼崇政殿说书王大宝言窃见江南诸州有月桩钱而县吏因仍为奸有折帛钱而下户赔补为患月桩钱者科拨不均名目无定胥吏缘此以科麴引催积欠抑卖官纸私行赏罚四事为名刻剥良民追呼旁午其毙为甚折帛钱者艰难之初物价踊贵令下户折纳务以优之也今市价每匹不过四贯乃令下户增纳六贯望委诸路监司核实月桩名色立为定额如有不足者审度均定不得假名目以恣率歛及折帛钱量与裁减以恤下户庶几和气旁浃至治格于神明矣上览奏谓执政曰大宝所论可令户部看详上因言大宝近又请放度牒殊未晓朕意人多以鬻度牒为利亦以延人主寿为言朕谓人主但当事合天心而仁及生民自然享国长久如高齐萧梁奉佛皆无益也僧徒不耕而食不蚕而衣无父子君臣之礼以死生祸福恐无知之民竭民财以兴建塔庙蠹民伤教莫此为甚岂宜广也辅臣皆称善 左朝请大夫直秘阁辛次膺知婺州北使张通古之议和也次膺提点荆湖南路刑狱上疏言父之讐不与共天兄弟之讐不反兵岂有降万乘之尊屈巳称藩者乎书奏不报即奉祠及金人败盟次膺有故人将漕湖北者拟寄居鄂渚而依焉岳飞时为宣抚使待遇甚厚既而延入小阁尽出所被宸翰具言上眷之渥且执次膺手曰前日梦为棘寺逮对狱狱吏曰辛中丞被旨推勘飞方惧不敢告人而公适至公自谏官补外他日必为独坐飞或不幸下狱愿公救之次膺悚然不知所对既归语兄弟曰飞握重兵昧保身之策祸将作矣飞厚赆其行次膺不受遂入鄱阳寓居宫祠岁满不复再请阅十一年忍穷如铁石上始亲政即除知绍兴府未上会魏良臣出镇于是改命次膺奉祠及过鄂州当在绍兴十年九年之间不得其本月日且附此当求他书参考 左承议郎通判泰州朱冠卿提举淮南东路常平茶盐公事冠卿华亭人也 
　　乙未左朝请大夫新知汉州陈康伯试尚书吏部侍郎 左散郎主管台州崇道观吴秉信守起居郎 
　　丙申侍御史汤鹏举言右朝奉郎新添差通判秀州王韅寄居抚州恃势作威郡守监司听其使令如役仆隶毒流一州至崇仁县人纠率乡党来投时相所讼三十余事止送江西帅司体究公吏迎合捕获状首三人勒招虚妄悉坐编配乞将韅罢黜委本路有风力监司追还抚州居民产业然后重寘典刑诏专委本路提刑刘长源拘留王韅追证给还居民产业具巳还数目及情犯申尚书省取旨不得灭裂其后长源究实如章上曰此不可不痛治在祖宗朝革去五代苛法专以仁恕为本未尝真决一士大夫惟犯赃者不贷可令刑部约法重作行遣上语在五月乙丑今并书之日历称韅受赃已满不知如何行遣也 
　　丁酉左朝散郎新知信州严抑复集英殿修撰提举江州太平兴国宫上始召抑既至而抑以足疾不能朝乃有是命 大理寺丞杨邦弼为荆湖南路转运判官权礼部侍郎兼权国子祭酒周葵言科举所以取士近年主司迎合大臣之意多取经传之言可为谀佞者以为问目学者因之专务苟合时好如论伊尹周公则竞为归美宰相之言春秋讥贬失礼则指为褒称之事其悖戾圣人之意大率类此至于前古治乱兴亡之变以时忌绝口不道后生晚辈往往不读史历代先后有不知者望诏国学及将来秋试考试官精选通经博古之士置之上游其穿凿迎合议论乖僻不合体式者皆行黜落若矫枉过正不顾所问务为诋讦者亦复勿取从之 
　　戊戌左通直郎周操行国子录操归安人也 
己亥太尉保康军节度使提举万寿观吴益开府仪 
己亥太尉保康军节度使提举万寿观吴益开府仪同三司 
　　庚子左朝散大夫王曮送建昌军居住直徽猷阁主管台州崇道观吕愿中责授果州团练副使封州安置殿中侍御史周方崇论曮以宰辅亲党妄作而愿中知复州日强买部民玩好古器纳于大臣遂得进擢其帅静江肆行贪虐军兵几至生变言者论其＜叐＞扈之状愿中乃以宝货纳于大臣及曹泳致刑罚不加故并谪之 
　　建炎以来系年要录卷一百七十一 


●建炎以来系年要录卷一百七十二 
　　宋 李心传 撰 
　　绍兴二十有六年三月壬寅朔司农寺丞王炎罢初炎自乞往浙东发泄盐事既又乞以奉使为名贾人疑其改法侍御史汤鹏举因奏其多赀干进之罪故炎遂罢 降授左朝散大夫知常州无锡县王傅通判临安府初两浙转运副使张汇判官阎彦昭举傅政绩及劾湖州长兴县监税陈峒不法事上曰监司剌举久不闻振职今所举按必得实于是召见傅言自古屯田于边塞未尝于畿甸兼浙西营田既纳租谷又令纳税每至召佃催纳词诉纷然失多得少诚未为便乞将浙西见行营田尽罢并拨其田复归省司立定租米以给佃人令依省限送纳并充上供田内二税权行倚阁上曰监司荐卿五任县令是以召卿所奏可令户部看详后二日遂有是命张汇荐傅在二月庚辰傅入对在庚子今联书之 
　　癸卯侍御史汤鹏举言两浙漕司于诸州县寄造酒不支本钱专用耗米始于李椿年甚于曹泳诸路仿傚至今未罢淮浙提举茶盐司减克亭户煎盐本钱公然不支韩沃唱之于其先王晌继之于其后至今未尽禁戢乞将逐路漕司寄造酒住罢将逐路茶盐司亭户盐本钱尽数支给稍复违戾许御史台按劾施行从之 诏敷文阁直学士俞俟落致仕赴行在言者奏其本秦桧党乃罢之 荆湖南路转运判官周埅罢以右正言凌哲论埅以家藏宝器奇玩倾倒归于宰相秦桧之室遂玷将漕之除略无善状故也 
　　丁未尚书工部侍郎刘才邵权直学士院 
　　壬子三省言太学生系二千人为额闻在学不及三百人欲令礼部措置上曰学校人才所自出元祐中名臣最多实由仁宗养育之有素也近来学校虽设教育有所不至每患人才难得可如所奏 
　　甲寅诏比缘军兴令宰相兼枢密使典掌机务今边事巳定可依祖宗故事宰相更不兼领 右武大夫带御器械刘允升领成州团练使 
　　乙卯资政殿学士提举万寿观兼侍读万俟卨入对卨首奏五事大略以为权臣执国命威福之柄下移人不知有上故相旧弼摈斥殆尽谗佞欺诈之徒造为险语中伤善类人不自保道路侧目贪夫慕利掊取无艺公私扫地赤立而大臣姻族之家粟窖金穴至不可较军政一坏士不知劳将帅豢养于富贵之乐一旦有缓急皆不足恃士风不竞避谗畏讥袭常蹈故随波浮沉无致身许国之忠上嘉纳之 侍御史汤鹏举论右通直郎江东安抚司参议官王历桧之妻弟也寄居临川役使守令聚敛货赂公私被害江西安抚司参议官王墨卿熺之先生也摇唇鼓舌诳惑众听招恩市权诏并罢之 
　　丙辰诏诸路转运司所差发解试官务在尽公精加选择如所差狥私及庸谬不当令提刑司按劾御史台礼部觉察闻奏 宁国节度使两浙东路马步军副都总管李显忠为殿前司右军统制杨存中荐之也 右宣教郎新通判湖州余佐右通直郎主管台州崇道观龚釜并罢殿中侍御史周方崇论二人因交结王会与秦桧管庄苟贱无耻故皆出之 侍卫亲军步军都虞候安远军承宣使福建路马步军副都总管王进卒后谥襄懋 
　　丁巳诏淮南边州有未可起税处令漕臣保明与放十年时诸州民户全未归业每岁旋乞展免起税朝廷虑其农种不时故特蠲之 
　　戊午尚书省言责降未叙之人检举未尽诏元因臣僚论列之人委御史台元系按发鞫勘之人委刑部各看详闻奏务在至公以洽恩宥 权刑部尚书韩仲通守户部尚书仍兼权知临安府 敷文阁待制新知信州周三畏试刑部尚书 殿中侍御史周方崇论两浙转运判官阎彦昭谄事曹泳秦昌时高百之公然聚敛广东转运判官郑鬲以奇玩珍香取媚权贵妄称本路阙乏輙有陈乞而时相过为之应副诏并罢 
　　己未资政殿学士提举万寿观兼侍读万俟卨参知政事 权尚书礼部侍郎兼国子祭酒周葵知信州尚书礼部员外郎吕广问罢侍御史汤鹏举言葵初无直声以魏良臣荐躐处侍从广问乃葵死党谄奉良臣遂得召用奸赃凶悍遂并罢之太学生黄作詹渊率诸生诣都堂投牒举留葵翌日博士何俌等言于朝乞惩戒诏作渊皆送五百里外州编管 诏诸郡守臣许以休务日用妓乐于公筵余并不许擅自借用仍委兼司守臣具奏台谏觉察侍御史汤鹏举言自开乐以来州县官遂有达旦之会废事扰人故禁之 
　　庚申执政奏铨试院获到怀挟者三人上曰铨试乃出仕之始将来官显皆自此擢岂容冒滥沈该曰此自有法上曰当依法行以戒后来上又曰自来士人许带韵略多缘此杂以他书乃诏今后韵略及刑统律文等并从官给时试院吏卒于交卷启关公然作弊后三日执政复以奏上曰此岂可不治近闻试院整肃士人极喜自此实学者进而寒畯之士伸伪滥者革而侥幸之风息矣上又曰祖宗贡举之法周备顾有司奉行之何如耳熊克小历载吏卒作弊事在辛酉盖误 枢密院编修官吴棣江宾王并罢右正言凌哲论棣由恩科入仕朋附魏良臣复得进用乃敢招权纳赂为人求官宾王谄事良臣躐寘要地故皆黜之宾王溧水人也 
　　壬戌诏访闻和州有人伪撰诏书提刑司见行根究令疾速根勘具案闻奏此当是言召用张浚者 
　　癸亥太尉奉国军节度使御前诸军都统制知兴州吴璘开府仪同三司璘典兴州军凡十五年先是有诏昨吴璘杨政田师中并除太尉缘璘元系检校少师官在政师中之上今来巳及六年理宜优别可与转一官至是降制先旨在是月壬寅 侍御史汤鹏举言尚书右司郎中兼权户部侍郎钟世明便僻侧媚见李椿年为经界遂投名为干官见徐宗说与秦桧管庄遂谄奉宗说得尚书郎见丁禩往太平州修圩遂结丁禩与之同往既归乃奉使四川及还除职名为浙漕又事曹泳泳败附魏良臣复除都司兼权侍郎良臣既罢世明慢骂萋菲略无操守祠部员外郎兼权中书门下省检正诸房公事陈岩肖尝在秀州学舍为秦桧父立祠堂作记献颂叨求进取于是二人皆罢 
　　甲子三省奏内外阙官上曰既阙官卿等可各举所知自来多以亲故为嫌正不当如是若非亲故何由悉知其所为但无私心可也因顾万俟卨曰卿未尝有所荐引卨曰臣来自湖外亦询访得数人方欲具奏沈该曰陛下急于得人如此臣等敢不遵承遂诏续除侍从两省各举所知 
　　乙丑诏近年士风寖薄冒户挟书代笔传义靡所不为负国家选举之意岂所望哉自今委监司觉察重寘于法务在必行 右通直郎江南东路转运主管文字龚鋈罢以转运判官叶义问劾其凶险贪污也 东平府进士梁勋特送千里外州军编管勋伏阙上书论北事甚详且言金人必举兵宜为之备尚书省勘会朝廷置登闻检鼓院以来天下之言应有陈献自合诣院投进前后累降指挥禁止不许伏阙今勋不遵约朿故有违犯其所献书既无可采輙妄议边事理当惩戒故有是命赵甡之遗史绍兴三十一年五月辛卯初河北进士梁勋夜行昼伏归朝廷上书言河北事极详且言金人必举兵秦桧怒真决之押赴惠州编管桧死朝廷取勋勋巳死矣按甡之所云与日历不同盖小误又朝廷取勋未知在何年月当考 
　　丙寅诏曰朕惟偃兵息民帝王之盛德讲信修睦古今之大利是以断自朕志决讲和之策故相秦桧但能赞朕而巳岂以其存亡而有渝定议耶近者无知之辈遂以为尽出于桧不知悉由朕衷乃鼓唱浮言以惑众听至有伪造诏命召用旧臣献章公车妄议边事朕实骇之仰惟章圣皇帝子育黎元兼爱南北肇修邻好二百余年戴白之老不识兵革朕奉祖宗之明谟守信睦之长策自讲好以来聘使往来边陲绥静嘉与宇内共底和宁内外小大之臣其咸体朕意恪遵成绩以永治安如敢妄议当重寘典刑自秦桧死金国颇疑前盟不坚会荆鄂间有妄传召张浚者敌情益疑于是参知政事沈该言向者讲和息民悉出宸断远方未必究知谓本大臣之议惧复用兵宜特降诏书具宣此意远人闻之当自安矣时参知政事万俟卨签书枢密院事汤思退皆与该同乃下是诏吕中大事记秦桧以十八年之久呼俦引类盘据中外一桧虽死百桧尚存安石虽退居钟山而所任王圭蔡确即安石之党章惇虽去位而所任曾布李清臣之徒即惇之党也上虽亲政而所任沈该万俟卨汤思退魏良臣即桧之党也沈该万俟卨本桧之鹰犬也思退本桧之客以文衡私取桧之子孙者也良臣即桧往来于金定和议者也桧之身虽死而桧之心未尝不存张赵所引之君子日少而桧之所教之小人日多故自桧死后金颇疑前盟之不坚为之禁妄议和好以信金为之重窜张浚以悦金无以异于桧之为也 直徽猷阁两浙转运副使张汇言州郡岁额诸色上供钱物皆所以供朝廷经常之用而近年以来各狥私意将合发窠名侵移名色以充羡余因致积累拖欠暗损赋入臣伏睹近制灼见前者献助之弊巳行禁止切虑循习之久未能顿革望委守贰将诸色上供钱物并遵窠名不得仍前侵移或有违戾令逐路漕臣按劾从之 
　　丁卯工部言浙江福建路岁起物料欲以三分为率减免一分军器所工匠除见役八百六十四人依旧外诸州发到一千五百四人亦以三分为率减放一分执政进呈上曰工匠可减二分仍给路费 右朝请大夫董苹为尚书金部郎中苹知汀州代还入对论生财节财移用除弊四者理财之先务诸州贡赋有殊项目不一利病之实难以尽知欲望训谕监司郡守及在职之臣各以本职财计之利病来献委官看详择其可行者委本路不干碍官措置以闻积之岁月天下之财计尽归掌握无失陷之弊侵蠹妄用之私矣诏如所奏遂有是命苹又言汀赣二州相去五百里民轻生喜盗多于农隙聚众私贩乞于两州之间以会昌县为军别割二县以隶上曰朕知赣之利害详矣缘置郡两江之间城势颇下城外皆高山每愚民作过即登高而视州中兵出多即走避少则来敌今莫若于高处屯军以占地利缘军在城外不见市井亦自省费其添置军令两路监司相度后亦不果行 
　　戊辰诏淮南漕臣楼璹创立罪赏令人告首侵耕冒占田多收租课致农民重困可下转运司相度条其利害申尚书省取旨既而转运副司蒋璨言璹初被除命受权臣指意根括人户侵耕田土重立罪赏许人陈告急若星火兼出纳租课皆不的实今每岁侵耕之田所输米豆二万余数在于有司实同毫末而数州之民扰费不少欲放免三年俟三五年内人户开垦数多从本司审实申奏听候＜宀十见＞恤处分如此则归业众多稼穑增广诚为淮甸久远大利从之孙觌撰蒋璨墓志公在淮南言朝廷募人治淮上废田设有侵冒变斥卤为桑田奚不可而无赖告诬官吏追呼无宁居者令丞职任劝耕实扰之也以故良田上腴芜没为污莱为可惜矣今欲令占田者免租税三年使肆耕其中人人歆艳相慕相生无旷土矣而后按所占田简徭薄赋积谷实边为公私百世之利不亦善乎按日历所书乃是得旨令璨相度利害非其建请也今并附此更须详考奏下在今年四月甲午 左从政郎新太平州州学教授陈天麟行国子正此为魏良臣不公事已见今年二月 诏右朝奉大夫张松已差知琼州指挥更不施行松始用魏良臣荐补郡及是尚书省乃言松系知县资序有碍格法故也 右承务郎胡迈依旧忠训郎迈初用嘉德帝姬女夫恩例补右职魏良臣以其尝请举为之易文资及是吏部言迈请解在过礼之后合行改正故有是命 侍御史汤鹏举言右承议郎通判温州王著挟持权贵贿赂公行今且任满而其弟晓又为本州通判晓贪财好色众所指名若著去而晓来温州之害未有休息之时也瑞安知县慎知柔曹泳王会鹰犬也陛下亲降御笔不得科买黄柑贡献而知柔到任之初遂买万余颗献于王会作生日其不遵诏令乃至于此古人云苛政猛于虎一州之间聚此三虎岂不负陛下爱养元元之意哉伏望亟赐罢黜以除民害诏并罢 
　　己巳户部侍郎韩仲通等言蜀地狭人稠而京西淮南系官膏腴之田尚众乞许人承佃官贷牛种八年乃偿并边悉免十年租课次边半之满三年与充巳业许行典卖令四川制置司榜谕愿往之人给据津发上曰如此甚善但贫民乍请荒田安能便得半种若不从官贷未免为虚文可令相度于合支钱内支破 起居郎兼权给事中吴秉信言仰惟陛下总揽权纲日亲机政中外之事皆出宸断合于古而便于今臣职在记注窃见本省修注旧本方进至绍兴八年六月新本至十三年四月其后久阙正官遂至积年时事阙然不书欲乞自绍兴二十五年十月为始先次修纂庶得圣神谟训不致少有散逸可诏天下万世从之 少傅宁远军节度使领殿前都指挥使职事恭国公杨存中言望许臣立家庙仍赐祭器诏依所乞 
　　辛未合门宣赞舍人成彦忠特除右武郎彦忠闵子巳见 
　　夏四月按是月壬申朔癸酉侍御史汤鹏举言和买绢一事官户民户逐岁入纳遵守既久不以为害近年遂有不均之弊且富贵之家连阡跨陌兼并贫民之产其可容贵者独纳伏望申严有司依旧法均买从之 
　　戊寅诏北使到来缘路告觅物色随行引接指使具禀接伴使副于所至州军供应并呈使副讫方许送与余人私自干预及与人使语话各杖一百送五百里编管情重及命官奏裁著为令从敕令所请也 左朝奉郎主管台州崇道观赵涣为两浙西路提点刑狱公事 
　　己卯执政进呈次上曰昨诣景灵宫朝献见武学颓弊亦全无士人向谕宰臣虽略修葺舍宇至于养士元未尝措置已二年余矣文武一道今太学养士巳见就绪而武学几废恐有遗材祖宗以来武学养士自有成法可令礼兵部速条具以闻 端明殿学士提举临安府洞霄宫程克俊知湖州 侍御史汤鹏举言近年狱官偷情故狱以贿成又多观望恤刑之诏徒为虚文为守令者略听断而避怨责为廷尉者用观望而为重轻狱讼稽留而刑罚不清诚可恤也伏望申严有司遵守见行诏令如违元限者臣乞听展大事元限四十日展不得过三十日中事元限二十日听展不得过十日小事元限十日听展不得过五日罪人至有翻异送别狱者元勘官待罪未得离任元行人吏监禁未得别行他案则后勘便得一案结绝不复更有淹延之狱至或尚有愆期者在外委监司按发在内委台谏具奏庶几不负陛下钦恤之意从之 左朝请郎两浙西路提点刑狱公事谢邦彦大理寺丞石邦哲右通直郎提举两浙西路常平茶盐公事司马倬并罢先是平江土居右朝散郎曹云召邦彦倬于其家与之蔬食侍御史汤鹏举论云平江大侩以卖卜为业交结士大夫遂得一官邦彦邦哲顷与妖人交游论列放罢因钟世明荐于魏良臣复得起发犹尚不知自新倬与王会曹云为死党今又赴云吃菜之会闻坐间设出山佛相邦彦为师云为弟子事实怪诞臣安得不论乃并罢之仍移云郴州居住 
　　甲申刑部言依巳降指挥开具到自去岁郊祀后监司郡守尝被台劾之人直龙图阁赵士粲前知绍兴府专与秦桧作媒直徽猷阁龚鋈前淮南运判其弟与秦桧管庄直秘阁郑侨年前知庐州郑震前知严州郑霭前四川提举茶马高百之前知温州张永年前知无为军王晌前知太平州巳上六人并桧亲党孙汝翼前知荆南府直敷文阁方滋前知明州已上二人并交结桧共十人诏并夺职先是殿中侍御史周方崇言延阁寓直所以待英俊而宠劳能望将去岁郊祀后臣寮论列放罢监司郡守等人并镌落职名非徒奸恶有所警惧而委任责成见带贴职之人得为荣耀故有是命 
　　丙戌诏秘书少监杨椿著作佐郎赵逵周麟之同共编修神宗皇帝一朝宝训按二月癸巳周麟之元申请系修神宗哲宗两朝今又改命当考 大理评事冯巽之言州县狱官不躬亲鞫狱累绁之囚有不识狱官面者望委监司郡守将见行鞫狱条法画一刊榜揭于司理院当直司并诸县厅事之上使晨夕观览惕息奉承从之 
　　戊子诏增温州解五人台婺州各三人静江府明处湖衢严福徽秀汀宾融州各二人以三郡终场二百人巳上始解一人而静江及诸州百人始解一人也其四川诸州令漕司取会视此数而增之先是尚书省言诸郡解额多寡不均诏礼部参酌均定申省取旨及是进呈上曰解额窄处自当量与增添＜宀十见＞处却不可减皆欲优之也乃命行下 秘书少监杨椿入对言湖北一路经寇盗最多之处陛下特降诏令蠲科徭省力役而累年以来田畴不加辟户口不加多视他路最为凋弊所以然者本路诸县才见有请佃之人未得食新例皆抑令输税既而差夫配马无名之征取之纷然民不聊生流移转徙臣窃痛之欲乞诏湖北一路凡字民之官以招诱户口开垦田畴立为课最上曰已令劝诱四川农民至湖外耕凿官给牛具赏罚自不可废椿又言近两降赦文籍没田产之人并令所属具情犯条法申提刑司审覆得报方许拘籍而所至犹有不遵赦令者盖缘未曾立法断罪故也望诏有司申严行下如是违法籍没罪人财产及不先申提刑司审覆得报便行拘籍者科以某罪监司不觉察者降一等上曰此须立法断罪但刑名不必太重贵在必行耳五月丁巳立法 左中大夫董弅知婺州 左中奉大夫盖谅知池州 
　　庚寅翰林学士兼侍读陈诚之假资政殿大学士醴泉观使兼侍读充贺大金上尊号使吉州剌史知合门事苏晔假崇信军节度使领合门事副之以盱眙军言得泗州牒金主号圣神文武皇帝故也诚之三至北庭颇见信后有往聘者必问其安否云 诏京西淮南贩买耕牛与免税三年用三省请也上曰关市之征本以抑商贾如米面民间日用之物岂可收税今耕牛亦犹是也然恐专栏辈巧为名取之可令监司守臣察其违戾者当寘于法 大理寺言狱空诏免上表贺仍赐少卿章焘等诏书奖谕 朝散大夫万俟止主管台州崇道观依旧带行右字止弟参知政事卨言臣赋性愚直不能谄奉秦桧既罢政桧乃将臣兄诬以赃罪除名编管原桧之意非为臣兄止欲中伤臣尔欲望睿慈怜察除落过名与一在外宫观庶使保全晚节故有是命 
　　癸巳诏武学生以八十人为额上舍十五人内舍二十五人外舍四十人置博士学谕各一员未几诏学生以百员为额七月癸亥 
　　甲午诏诸路州军自今不得奏祥瑞前一日执政奏事上曰前大理寺狱空不许上表称贺甚为得体比年四方奏祥瑞皆饰空文取悦一时如信州林机奏秦桧父祠堂生芝草其佞尤甚莲之双头处处有之亦何足为瑞麟凤瑞之大者然非上有明君下有贤臣麟凤之生亦何所取朕以谓唯年谷丰登可以为瑞得真贤实能可以为宝若汉武作芝房宝鼎之歌奏之郊庙非为不美然何益于事可降指挥今后不得奏祥瑞 
　　乙未右通直郎王炎右朝请郎钟世明各特降二官初炎在司农尝请令诸路以见管常平钱尽数籴米赴行在世明时以右司郎中权户部侍郎因请诸路岁发常平次陈米十五万斛赴省仓赡军侍御史汤鹏举言二人阴坏前世积财之根源时炎世明巳用鹏举奏免官于是贬秩 
　　丁酉上谓执政曰卿等接宾客有利害可行及人才可用者一一奏闻庶尽知民间利病因可得人才沈该等曰陛下励精如此敢不恭禀圣训 
　　戊戌置六科以举士一曰文章典雅可备制诰二曰节操公正可备台谏三曰法理该通可备刑谳四曰节用爱民可备理财五曰刚方岂弟劳绩著闻可备监司郡守六曰知机识变智勇绝伦可备将帅命侍从岁举之如元祐中司马光所请先是侍御史汤鹏举言今明诏侍从各举所知倘或荐之不慎而台谏当议论者必曰禁从方荐贤而言者遽及之是有心于责备不容朝廷用一士也如是则台谏虚设矣今輙条具六科以备采择乞俾荐者随其才而举之后有改节愿坐缪举之罪诏吏礼部讨论至是行下 庆远军承宣使提举佑神观吴盖为宁武军节度使 右正言凌哲言臣闻昔汉高祖入关悉除秦法与民约法三章耳所谓杀人者死实居其首焉司马光有言杀人者不死虽尧舜不能致治斯言可谓至当矣臣窃见诸路州军勘到大辟虽刑法相当者类以为可悯奏裁遂获贷配前此臣僚累曾论列而比年尤甚无他居官者无失入坐累之虞为吏者有放意鬻狱之幸上下相蒙莫之悛革贷死愈众杀人愈多殆非辟以止辟之道也臣尝取会到自去岁郊祀后距今大辟奏裁无虑五十有余人姑摭其略而言之汀州雷七处州徐环儿常州郭公彦夔州冉皋此四人者情理凶恶实犯故杀斗杀之条盖常赦所不原者于法既无疑虑于情又无可悯今各州勘结刑寺看详并皆奏裁贷减彼杀人者可谓幸矣顾被杀者含恨九原不知何时而巳也臣恐强暴之风日以滋长善良之人莫能自保其于政刑为害非细欲望特降睿旨应今后诸州军大辟若情犯委实疑虑方得具奏其情法相当实无可悯者自合依法申本路宪司详覆施行不得一例奏裁当职官吏及刑寺日后将别无疑虑情非可矜奏案輙引例贷减以破正条并许台谏弹劾严寘典宪庶使用刑咸得平允恶人重于犯法臣又契勘大辟所犯未有不因财气斗詈而致死者今有司但以先曾詈人一句打人一拳便以为可悯奏裁如此则故杀斗杀条令皆可废矣惠奸长恶莫大于此伏望圣慈详酌施行从之 敷文阁待制陈桷落职右正言凌哲论桷始以从军冒赏躐居华近顷缘大臣之妻及子好方士之说桷因以奉道为名至书符主醮邀取厚赂交结豪富多受寄产苟贱不廉故有是命 户部尚书韩仲通言今斗米为钱不满二百正宜积谷之时如辇毂之下诸军云屯仰哺太仓终岁之用亦有余数若岁取所余之数别置仓廪贮积以一百万石为额常以新易陈阙即补之遇有水旱助给军食减价出粜以资民用实为经久之利从之仍以丰济为名 左承议郎新通判抚州张洙行国子监丞洙召对乞士人虽不预乡饮酒者皆许赴试事下礼部其后礼部言今后科举欲并依旧法其乡饮酒礼愿行于里社者听从其便仍不许官司干预从之 左奉议郎新通判安丰军王时升行司农寺丞时升召对论淮南州县地皆膏腴今边鄙宁息日久然地未尽辟而民不加多者盖缘有有其地而无其力者有有其力而无其地者且如豪强土著之人虚占良田有及百顷者其实力不足以遍耕也贫穷流寓之民襁负而至而近郊之田尽为豪强虚占唯有僻远去处人迹希少虽欲开垦势不可得欲望不问官私田亩但系荒闲者并许人指请开耕虽曾经开垦而见今复致荒闲者亦许刬佃诏户部看详申省其后本部请未耕种官田限二年尽行开垦耕种如限满有未种田亩即依臣僚所请许诸色刬佃诏户部看详申省其后本部请未耕种官田限二年尽行开垦耕种如限满有未种田亩即依臣僚所请许诸色刬佃其京西路亦乞于此施行从之时升纲子也 
　　五月辛丑朔侍御史汤鹏举言太府寺丞总领淮东军马钱粮苏振奴事曹泳遂除总领职业不修左奉议郎通判绍兴府陈之茂为秋试考官违法容私取秦埙于高等殿中侍御史周方崇言太府寺丞欧阳逢世顷弃其妻赵氏及其二子而再娶龚釜之女釜系秦家管庄人久不敢诉诏并罢逢世懋子也 敷文阁直学士提举台州崇道观苏符知邛州 
　　壬寅参知政事沈该为尚书左仆射万俟卨为右仆射并同中书门下平章事 直秘阁知婺州辛次膺升秘阁修撰先是执政荐次膺有诏赴行在上意深欲用之而病足不能拜复请外上踌躇久之曰可与进职仍复还旧任上因曰用人当尽公道若以私喜怒取人则真材实能何由得进邪 
　　甲辰端明殿学士签书枢密院汤思退知枢密院事 
　　丙午太常少卿贺允中权尚书礼部侍郎 起居郎吴秉信起居舍人兼崇政殿说书王纶并试中书舍人自王镃后绍兴十七年十二月中书不除舍人者近十年至是二人始有此授 军器监凌景夏守起居舍人兼权给事中 诏今后御前诸军统领官候及三年取旨召还行在本任供职 
　　丁未侍御史汤鹏举试御史中丞 诏今后诸州军教授不许差兼他职令提举学事司常切遵守以右朝请大夫知郢州路采代还有请也 工部侍郎兼权直学士院刘才邵言江西诸州自绍兴初间缘盗贼未息有置土军去处就县屯驻以县令主之往往强掠薪米又令追呼公事监守罪人其弊至此望将上件土军分填诸处巡检司及诸军阙额更不复置如此则兵皆有用而民不被害一举而两得之矣事下兵部其后本部乞如所请如分填不尽即充填见阙禁军从之 右朝散大夫直秘阁吴援行尚书工部员外郎 
　　戊申宰执进呈御史台看详到责降及事故前宰执并侍从官十五人情犯或与叙复职名或给还致仕恩泽轻重分为五等欲更取圣裁上曰甚当可依此行下遂诏故追复观文殿大学士赵鼎特与致仕恩泽四名故追复资政殿学士孙近与致仕恩泽三名故追复显谟阁学士汪藻与致仕恩泽二名故左中大夫刘大中李若谷叚拂并追复资政殿学士与恩泽二名故左朝散大夫程昌＜宀禹＞追复徽猷阁待制与致仕恩泽二名故左太中大夫范仲追复龙图阁直学士故左中奉大夫王居正右文殿修撰赵开并追复徽猷阁待制与恩泽一名故左朝散大夫黄龟年与致仕恩泽一名故左朝请郎李朝正左朝散郎致仕高闶左朝奉郎游操左朝奉郎李本中并特与恩泽一名凡恩泽上有致仕二字则是有续得遗表恩泽之理故不可削去以见轻重熊充小历于此始书凌哲奏请按哲元奏在去年十二月而今年二月己丑樊光远又乞之三月戊午尚书省乃乞行下御史台看详至是条上克不详考耳又哲所奏止是乞追复官职未及恩泽也 诏李显忠昨缘归朝全家被害理宜优恤除巳给恩泽外更特与五资 
　　己酉诏殿前马步三司官军阙额数多可令召募百姓之愿充军者毋得强行招刺 将作监丞杨倓言伏睹法令旧章因群臣一时申明前后冲改岁月积久致相抵牾老胥宿吏遂夤缘为奸欲望申敕六曹寺监诸司将逐处见行条法累降冲改指挥并一般放行体例参以日月先后分明编类稍有遗逸重寘典宪限旬月成书委官审实复下元来官司先使之奉行仍录送敕令所修定颁降以为永制每有讼理令所司画一备坐看详裁决则曲直晓然胥吏无所容奸实天下之幸诏六曹长贰看详申省取旨 
　　辛亥言者论近年以来朝廷节次放免米麦菽豆柴薪耕牛力胜等税钱而不曾与减退税务课额仍更立赏督责州县税额既重则他物必致重征取给敷额故商贾不通欲将税务年额量与减免却重行裁减收税则例上曰此说极有理如米麦之属民所日用者既与放免若不量减年额则必巧作名目重敛以求敷数反为民害可依所乞令户部措置立法 
　　壬子上谓大臣曰近谏官凌哲言大辟不应奏谳事此说固当但恐诸路见此指挥观望灭裂将实有疑虑情理可矜之人一例不奏有失钦恤之意致伤和气可令刑部坐条及前后指挥行下照应哲建请在四月戊戌 
　　癸丑殿中侍御史周方崇言宗正少卿张修本曹泳所荐及泳巳窜斥欲摆脱踪迹乃欲论列泳之侄纬章疏明言蒙圣恩择寘谏垣意欲人知其非泳党日者陛下拔擢卿监而修不得与怏怏见于颜色诏放罢 
　　甲寅右朝请大夫李邦献为荆湖南路转运判官邦献知抚州还入对言近年用事之臣险愎狠忌凡登对臣僚奏陈稍久或圣语有所询访阴即中伤是致臣下所陈类皆不切之务畏祸甚者至托疾在告望申饬臣僚凡有所闻尽言无隐从之邦献奏下在是月丁未遂有是命上览除目因谓大臣曰近缘遴选监司诸路稍稍有按发官吏不职者罚不患乎不行但赏典亦不可无今后郡守有治状显著者令诸司共奏当议褒奖如增秩赐金之类或与升擢有赏有罚则善恶知所劝沮矣 
　　乙卯左朝请大夫主管台州崇道观黄达如知徽州
  </div>
  <div class="pagination">
   <a href="建炎以来系年要录_page96.html">
    上一页
   </a>
   <span>
    ...
   </span>
   <a href="建炎以来系年要录_page92.html">
    92
   </a>
   <a href="建炎以来系年要录_page93.html">
    93
   </a>
   <a href="建炎以来系年要录_page94.html">
    94
   </a>
   <a href="建炎以来系年要录_page95.html">
    95
   </a>
   <a href="建炎以来系年要录_page96.html">
    96
   </a>
   <span class="current-page">
    97
   </span>
   <a href="建炎以来系年要录_page98.html">
    98
   </a>
   <a href="建炎以来系年要录_page99.html">
    99
   </a>
   <a href="建炎以来系年要录_page100.html">
    100
   </a>
   <a href="建炎以来系年要录_page101.html">
    101
   </a>
   <a href="建炎以来系年要录_page102.html">
    102
   </a>
   <span>
    ...
   </span>
   <a href="建炎以来系年要录_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
