<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 585 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 585 页/共 607 页
  </h1>
  <div class="content">
   庚辰，诏太中大夫郑雍提举崇福宫，本处居住。雍已病，乞小郡，故有是命。
　　三省言：左右司奏按元佑、绍圣大礼，两次朝旨差提点事务【一】，及天授传国受命宝，遇大礼，未审出与不出。诏自今大礼提点事务官，令礼部申尚书省取旨差；其天授宝，依令奏请降出。
　　诏秦凤路撤步兵五指挥，应副熙河。（布录庚辰。）
　　诏瞎征进奉人假香令礼部量估价回赐。礼部言，假香法当烧毁，押送伴所乞给还。上欲厚瞎征，不与校，令量支与钱。章惇言不可启例，恐后无以拒之。曾布乞量宣谕：「自今进奉人更将到，即不回赐。」上曰：「如此甚善。」
　　辛巳，诏：「非袒免亲应举推恩【二】，有司建明，寖失先帝初令之意，及见今多有贫乏之人。自今袒免亲□厅应举，并依熙宁二年十一月指挥，应给钱米者，并计口支破。其应干条贯，令有司修定以闻。」
　　吏部言：「八路令使员阙，除两广已仍旧在任射阙外，四路勘当，欲将本路令使员阙，并仍旧制，许在任指射。其应干事理，亦请依熙宁、元丰旧法，并见行约束施行。其已修夔州路差官条，仍乞重行改定。」从之。
　　尚书省言：「大理寺修立到，大辟或品官犯罪已结案，未录问，而罪人翻异，或其家属称冤者，听移司别推。若已录问而翻异称冤者，仍马递申提刑司审察。若事不可委本州岛者，差官别推。」从之。
　　通直郎、龙图阁待制、知宣州沈铢卒。
　　甲申，诏祁州防御使、同知大宗正司宗粹知大宗正事。
　　给事中徐铎言：「进奏院除拣中副知书写人等【三】，存留九十人外，其进奏官有文字稍多，听保雇一二人相兼。其奏报等文字，经监官签书定本，方许传报。或官员差除，未经封驳，私先传报，及虽于法许报事，与元定本不同者，并科杖一百罪。许诸色人告。」从之。（新无。）
　　枢密院奏，今据李忠杰等指说，贴到泾原、熙河兰岷路与西界对境地名珠旺去处地里远近图。诏泾原、熙河兰岷路经略司子细讲议，将来逐路各令合自甚处，及约至甚时，如何次第经营进筑。除熙河、秦凤两路兵马，须会合作一头项出入【四】，其泾原、熙河两路如何分头出入，可以得声势相接，互相照应，逐一详具的确事状结览保明闻奏。（此据章楶奏议，合用布录别修。布录甲申，同以李忠杰、朱智用所画熙河、泾原对境地图，大约云：没烟去天都止六十里，天都去南牟会止二十七八里，南牟会去打绳川七十里，打绳川至会州八十里，而熙河会宁关去打绳川止一百三十里。若两路相为声援，则来春便可于天都及打绳川进筑。以次据会州，则河南之地皆为我有。令熙、渭两帅，更切看详体问，所图山川地里是否，及将来如何次第经营进筑，可以得两路声援相及。具诣实闻奏。）
　　乙酉，保州故知州董元仲男三班差使袭衣为银青光禄大夫、检校工部尚书、知保州军州事，兼御史大夫。
　　考功员外郎刘逵为国子司业。
　　中大夫、知亳州林希言，奉敕撰到浑天仪象碑文。诏送浑天仪象所立石。
　　刑部言，请依元丰敕，重法地分，劫盗不以人数，并行重法；窃盗三犯，杖配本州岛。从之。（新无。）
　　丙戌，枢密院言，鄜延、河东、泾原、熙河兰岷路进筑城寨各已毕工，乞依环庆路委官按视。诏鄜延路差陕西路转运判官李譓，泾原路差同管勾成都府、利州、陕西等路茶事黄敏用，河东路差权河东路转运判官李延嗣，熙河路差提举秦凤路常平张行，亲诣逐处详检验，诣实保明以闻。（十一月曾布云云。）
　　诏：「诸路走马承受任满酬奖，令枢密院审按，任内如别无违犯或侵越事，依条推恩。其本处保明闻奏指挥，勿行。」
　　诏：「应轻重伤人，并令诸路走马承受，依条点检、觉察施行。应以首级诈作首领、钤辖之类，妄求恩赏，据所冒合转资数，并依以老幼妇人首级妄冒施行。」
　　诏永兴军等路创置蕃落十指挥，以西京作坊使、永兴路都监邓咸安兼总领。新置蕃兵将，其提举训练，并依将敕施行。（布录，盖因利珣奏乞也。）
　　罢走马承受三日一奏平安。（布录。）
　　大理寺言：「防送已决编配、流移、羁管人而有纵失者，准其亡罪，论如纵失囚法。不以日久，坐亡罪轻有纵失者，准其亡罪，论如纵失囚法。不以日者刺配，准起徒二年，余准杖一百。故纵元犯、强盗、配军，军人配邻州，公人配本城，仍不以赦降原减。配军逃亡捕获者，元配沙门岛及元犯持杖强盗、谋杀人，并罪至死。贷命并会降及因亲属或得相隐者，首告减等，并依上禁军法。如逃亡后不曾别作罪犯，或虽有罪犯而情理不致凶恶罪至死者，并奏裁。不持杖强盗罪至死、贷命并会降或因亲属得相隐者，首告减等，并余元配广南及远恶处者，并依下禁军法。元配三千里以下，及指定州军或路分配者，依厢军法。即逃亡后仍归本州岛县系捕获者【五】，元配本州岛，即配邻州，邻州配五百里，五百里配千里，千里配二千里，二千里配三千里，三千里及广南，并配远恶处。其指定州军或路分配军【六】，无元配地里者，并配重役处。以上应行而未至配所逃亡者，准此。即比犯罪不该配而特行刺配，或比元犯特增减地里刺配者，并以特配地里为法。」从之。（新削。）
　　宣政使、成州防御使、入内副都知冯宗道卒。特赠安德军节度使，谥良恪。
　　丁亥，大理寺言：「人吏每三人为一保，保内因本职犯赃罪，许经官举发。知而不举者，减犯人罪三等。即事发逃亡，量所犯轻重，均备赏钱或监铜收捉。其觽人不得保者，相度去留，申尚书省。」从之。（新削。录此，五月己丑可考。）
　　戊子，左仆射兼门下侍郎章惇，提举常平免役敕令成书颁行，赐诏奖之，仍赐银绢三百匹两。
　　提举永兴军路常平等事蔡肇言：「奉旨体访得邠州自去年秋场和籴不行，致阙军粮，事势急迫，遂将所少数目，科放与在州及辖下四县，其有斛斗停蓄之家，即随粗细色分数存留外，其并令中卖入官。」诏朝请郎、陕西路转运副使邵龠□虒，朝奉大夫、提点秦凤等路刑狱刘河，各特降一官，展一期□。其后，蔡肇具到邠州科配斛斗、支钱留滞官吏，知州仇伯玉，降
　　诏：「陕西、河东逐路帅臣及见任宰相执政亲戚，谓于编敕合回避者，除见充帅臣、监司、知州军并城寨及兵将官应出入者，余虽有职事，不许赴军前。如帅臣亲临，许带书写机宜，随行军指使前去，其门客亲戚亦不得随军出入。违者并以违制论，不以赦降去官原减。」（政和元年七月十八日检会，此指挥乃系之元符元年六月十三日【七】。据实录，乃六月十一日也。）
　　先是，泾原走马承受利珣自熙河入奏，与曾布具言前任鄜延，见吕惠卿欺罔不公事状，云二子在前军，挠将佐职事。又云李夔、吕潍，止在塞门寨，及赐茶药，即与随军一处受赐。又云负犯停替选人随军冒赏不少。又吕潍有貋姓朱，亦在军前，数受赏，亲戚故旧冒恩者觽人。又云苗履讨荡归，点检首级多婴孩，方退纳未了间，珣有泾原之命，便牒珣云，已差谢走马替。珣云走马须交割职事，不肯替。遂召珣饮茶，且语珣云：「官不容针，私通车马。」又欲特送珣五十壶，意欲止其退纳，珣拒而不受。又云惠卿独亲信王亢，李希道云亢极无状，昨于塞门踏逐安远寨地基，去旧寨南十里，四面皆无以控扼贼马来路，及所筑城寨多灭裂，恐久不可守。又云欲人呼作相公，怒珣独以观文目之。凡此语，皆上闻，上甚讶之，仍云：「惠卿要人呼相公，只为他要做耳。」三省、密院呈利珣札子，上亦须道利珣语，因及帅臣、宰执亲戚事。曾布言：「臣昨辞向子莘恩赏正为此。今吕潍、吕渊皆当八九次推恩，以至浮浪选人，及至负犯停替人随军禁，止因利珣今来极陈，可以立法。」上深然之，遂令立法。再对，上又云珣道惠卿事不一，布曰：「城寨，当如环庆差官点检【八】，余一一立法进呈次。」又许将尝为布言【九】，章惇意欲以惠卿帅长安，温卿帅延安，故于长安迟迟未肯差人。布曰：「如此是误朝廷与节钺也。」布亦常以白，上曰：「何敢如此？」布曰：「惇不曾与臣言，但见许将云尔。及利珣来，极言鄜延城寨不如法，令再任。乃破其奸谋，兼以他人代之，必不免有言，然则惠卿之欲帅长安可知已。」于是降诏，（十一月戊子，布录在九月丙寅。）皆用珣言也。上问：「宰执亲戚为谁？」布曰：「向子莘是臣貋，鄜延勾当李夔是黄履甥，章綖是惇侄。」惇曰：「綖已罢。」布再三对，上曰：「黄履乞罢李夔。」布曰：「如此，则臣亦乞罢向子莘。」上曰：「甚好！」惇又言：「有甥黄宰为河东运司属官，亦乞罢。」于是子莘、李夔皆罢。
　　枢密院言：「请进筑城寨部役使臣，先于准备将领、准备差使及部队将、使臣内差。如不足，许于本路州军见任官内差。又不足，方许差得替待阙使臣。据所筑城围大小差拨，每百步，部役使臣不得过十分。其防托及般运官员使臣，乃据实用人数差，不得过有冗占。都副壕寨队部役、防托使臣，并候城池楼橹毕工，方得起离，不得先回。违者，委统制官、随军走马承受觉察以闻。诸路出寨讨荡、进筑，除经略司所差随军使臣外，许统制、同统制官将带使臣出界，内统制官不得过五员，同统制官不得过三员，仍并指名申经略司差拨。应文臣，非应副调发钱谷材植及诸县令佐部押人夫脚乘外，并不得将带随军出入。其照管医药、饭食之类，并选差指使，仍依近降指挥，奏使臣充。即停替、负犯之人，虽系大小使臣，须曾有战功，才勇为觽所知者，方得差使。仍依近降指挥，奏候朝旨。功状令统制官具录一本，关走马承受使臣照会。内有伪滥妄冒及不合随军之人，令密具以闻。如敢隐庇，或失点检，其走马使臣，当议量事理轻重，特行停替贬黜。应于法不合随军之人，虽立功劳，并不得保明闻奏。应兵将官及城寨使臣，非职事相干，及本路见任官因勾当公事经过，并不得接见。即因而有所请求，并犯人，并取勘奏裁。仍仰经略安抚司、转运提刑司，互相觉察闻奏。走马承受亦依此觉察施行。已上违者，并以违制论，不以去官赦降原减。」从之。（新录无此，旧录系之九日。此段当即是十一日曾布所云：「上因利珣陈鄜延浮浪、负犯、停替人随军，令布立此法也【一○】。」要合附十一日诏后。）
　　己丑，龙图阁待制、知瀛州虞策知永兴军，龙图阁待制、知颍昌府盛陶知瀛州。
　　是日，三省、枢密院同呈，左司谏陈次升乞除永兴帅。觽皆曰：「久阙当除。」上曰：「谁可者？」章惇欲差虞策，上曰：「无人，且令去。」又呈高阳帅阙，上曰：「谁可？」惇曰：「盛陶或张商英。」上曰：「高阳须两制。」布曰：「若差，即须与待制。」上曰：「自甚官除？」蔡卞曰：「太常少卿。」布曰：「曾直龙图阁，如吕嘉问亦是。」卞曰：「嘉问曾作修撰，与商英不同。」上曰：「昨欲除权侍郎且不可，况待制乎？」布曰：「商英久次，与臣及惇、将同时作检正官，资序已深，兼以在外任使，故议及。」上曰：「且用盛陶，还了得否？」觽曰：「高阳无事。」惇曰：「盛陶曾作高阳通判，必不可为。」上从之。策、陶、商英，皆布为三省发端，三省固疑商英之难进也。再对，布言：「适所以长拟进商英者，盖欲与一在外差遣，以资序深，故欲以此处之。」上笑曰：「与一修撰外任可也。」策寻以亲疾辞，改知杭州。知杭州、宝文阁待制李琮知永兴军。（八月丙子，策改杭，琮知永兴，十二月二日丙子，商英除修撰、发运使。）
　　皇城使【一一】、高州刺史、带御器械阎安为内侍押班。
　　三省、枢密院进呈，御史中丞安惇乞约束进筑城寨差官员数及亲戚冒赏等事【一二】，大抵皆已行，遂进呈讫。（布录己丑，布称大抵已行，盖十一日戊子，已有指挥禁约也。）
　　兵、刑部言：「军须衲袄，并随器甲给纳，若应纳而隐占服用，或令人服用过三日者，并以违制论。即非缘战守而辄借用，若借人及借与人者，准此。已上并不以赦降原减。」从之。（新无。）
　　吏部言，诸州通判、幕职官，县吏丞、簿、尉，并日赴长官厅议事。通判、幕职官仍于长官厅或都厅签书当日文书。从之。
　　辛卯，蕃官东上合门使、雄州防御使、熙河州部落子将权泾原路准备使唤李忠杰，并皇城使、贺州刺史、河州部落子巡检李世恭见，令谕忠杰、世恭：「今差往泾原、熙河路，宜立奇功，当有厚赏。」忠杰、世恭顿首谢。各赐枪袍牌束带等。又问：「曾知天都山已入汉界事否【一三】？」忠杰对：「臣住坐处去天都不远。」又问：「欲往熙河照管部族否？」忠杰对：「圣旨令往则往。」上曰：「且令世恭暂往。」（绍圣四年十二月末，可考。）
　　诏权发遣陕西转运副使公事阎令与提点刑狱孙贯，同共管勾鄜延、环庆路计置籴买粮草，应副军须事。
　　泾原路经略司言，进筑没烟前、后峡两寨毕工。诏没烟前峡以通峡寨，后峡以荡羌寨为名。章楶以下等第赐物有差【一四】。（绍圣四年二月二十八日初建议，是年七月八日推赏【一五】。布录荡羌作威羌，当从实录。）
　　熙河奏：「锺传出界，杀获三千余级，止有四百余级在会宁以里弃埋，定验有实。余皆在界外弃埋，难以定验。」诏张询告谕将帅，令依近日旨，陈首改正。余在界外弃埋。体问将佐，诣实保奏。如将来彰露不实，将佐重行黜责。（布录辛卯。绍圣四年十二月二十一日，锺传将熙秦兵出塞，奏斩获到四千级。元符元年七月八日，秦州勘验锺传以十五级为千三百级，九日又差徐彦孚合行制。）
　　刑部言，瀛州勘到知霸州李昭珙等，昨为北人盗拆霸州桥，入榷场杀伤人兵，并无处置，亦不豫为防备。该赦。诏昭珙降一官；权通判寇毅并依冲替人例；推官梁涣差替；界河同巡检王溥、勾当榷场徐昌明各追两官；刘家涡莫金口巡检贾嵒、刁鱼巡检杨极各追一官，并勒停；河北沿边安抚使、东上合门使、资州刺史李谅落遥郡，别与外任差遣；副使刘方降一官；机宜张棠差替。始，路昌衡归自高阳，极言谅强愎自任【一六】，恐生事。曾布因言沿边安抚司亦累有探报，并无措置，自当降黜。上欲便行遣，布请俟勘到霸州守倅，一处行遣，上许之，及是乃责。（李昭珙、寇毅等先差替，在绍圣四年八月癸未，今又依冲替人例。）
　　壬辰，瀛州通判陆元长罚金二十斤，以承勘北人入霸州榷场事，不依朝旨，妄有申请故也。
　　诏以泾原路华亭县步军五指挥还熙河路。先是，熙宁中，已拨隶熙河，是年四月，章楶乞还泾原。既从之，而张询争不已，故有是命。仍于秦凤路拨五指挥赴泾原。（布录壬辰，并章楶二年十二月十九日奏增入。）
　　癸巳，将作监奏：「南郊青城，奉旨修建殿宇，仍画图闻奏。今具图样，未敢依图修建。」御批：「差入内东头供奉官、勾当御药院刘友端，同将作监管勾修置，余并依昨修北郊帷宫所得朝旨等施行。仍令本监同今来所差官，再相度画图进呈，取进止。」（御集六月十六日事。）
　　环庆经略司孙路言，新筑城寨所据横山地土，才分十之二三，以巡绰所至则几半【一七】，若筑之字平、威章巴、定边、萌门四城寨毕，则山界皆为我有。盖谓城寨之外，百余里闲，西人不敢耕种住坐。曾布尝病章惇以谓拓地已有次第而未知其实，故遍下诸路，问横山起自何处？至何处止，东西南北长阔若干，新旧城寨所据地土已及若干分数，亦屡以白上。而路所言地里不敢以不实，但云四城寨毕，则皆可有尔。上览之，具见地里远近之实，甚悦。
　　甲午，诏编修常平免役敕令格式成书，详定官、翰林学士承旨、朝散大夫蔡京，迁朝请大夫，其余官吏减年支赐有差。
　　明州言，高丽国今年七月遣吏朝贡。诏供备库副使兼合门通事舍人、带御器械向滓为引伴使，内殿承制、合门祗候贾裕副之。
　　乙未，户、刑部言：「籴买粮草监门官以新缣帛、香药钞入纳到斛斗，通理为籴数赏罚。自客人陈状【一八】，限三日内纳毕，给与交钞。乃具元陈状，并纳讫及给钞月日，申尚书户部点检【一九】。若本场监官等无故留难，或须令改充和籴者，并杖一百，委提刑司点检觉察。」从之。（新削。）
　　丙申，右司员外郎曾旼为左司员外郎，考功员外郎谢文瓘为右司员外郎，（文瓘，政和三年八月有传。）国子监主簿周邦彦为正字。
　　是日，左丞蔡卞乞罢，径出。曾布奏事，上谕：「卞称病请去，果有病否？」布曰：「卞素羸多病，比以阴湿，故多腹疾。然人亦多如此者，卞善自爱，衣服饮食皆有节适，不尔，无以枝梧。」上曰：「人固当自爱，惇多自肆。」布曰：「然亦多病，向若下血痔疾及病脏腑，辄五七日不能出。」上笑以为然。先是，卞以改元奏告南郊，是日除礼部员外郎刘逵国子监司业。逵，吕嘉问貋，蹇序辰之私，而与二人者极不同，士论颇称之。三省久议此除，而卞以为不然。会范镗试人司业阙官，遂进拟令逵暂权【二○】。上曰：「何不便除，更何权之有！」遂批旨除之。卞翊日造朝，怒色可掬，而知出于上旨，莫敢争。既而数在告，至是，又除谢文瓘为右司，亦卞所不与者。而于十八日又先得上旨，不能夺，以至此除。赵挺之为中书舍人，又欲进郭知章，皆非其所欲。卞又尝欲引叶棣为左右史，惇对上面前斥之云：「棣作二小文字，亦有病败，不可用。道着一句【二一】，却有三两句道不着【二二】，兼趣操存心，觽所不与，不可用。」又欲引邓洵武、□伯举，亦不谐，而所进用者，又非其所好，故积此不平，因欲请去。是日，西府奏已赴观音院，又奏般行李、骨肉出府界，皆无宣谕。薄晚乃遣刘友端封还文字，令赴省供职。后二日，卞入，三省、枢密院奏事，皆退立不与，上亦不顾。已而留身曲谢【二三】，遂命友端押赴都堂。上谕布曰：「卞请去甚坚，须待再三入文字。」布曰：「无可去之理。」上曰：「无此理，坚欲去，别无事否？」布曰：「卞与同列多不同，旧与章惇密，今亦不同。兼兄弟有嫌，故不自安。」上曰：「卞兄弟不相得。」布曰：「不知，但闻其妻颇不相欢。」上曰：「京亦有妻，是甚人家？」布曰：「徐仲谋少卿家。」上曰：「两人妻不相得。」布曰：「闻其如此。」上曰：「卞言无他，只是羸病，故欲去。」布曰：「势安可去？林希去【二四】，尚未有人可代，卞何可去。」上曰：「兄弟间是有嫌。」布曰：「然，用京不若用卞。」上曰：「不同，不同。」布曰：「诚如圣谕，卞读书畏义理，诚与京不同。」上又曰：「不同，不同。」布奏事退，卞已赴都堂，遂往都堂见之，视事如故矣。上尝语：「今范仲淹、章惇多诋之。」曾布曰：「仲淹知边事，自宝元西事以来，每以取横山为言，兼立朝劲正，乃仁宗时名臣。」蔡卞亦曰：「仲淹好处多。在章献时，数以直言贬，及仁宗亲政，却乞不深治垂帘事，此大节尤可称。」布曰：「诚如卞言。」既退，布窃独怪卞知之而不能蹈之也。（布录六月末，今附此。）
　　戊戌，河东路经略司言，进筑神泉寨毕工。诏官员使臣等第转官、减年、支赐有差。（四月十一日赐名。布录：河东神泉赏功，又环庆乞筑萌门寨，从之。）
　　秘阁校理陈师锡为考功员外郎。（布录云：三省除师锡考功，士论皆以为允，蔡卞独不悦。墓铭云：为考功踰年，自来系请求补外之人，知宣州。）
　　己亥，诏：「开封府界东、西路都巡检阙，系枢密院选差，应诸路州钤辖，非节镇大藩者，在第六等知军州诸路都监之下。除宗室听依旧添差外，其曾任将、副、诸司副使以上【二五】，及合门通事舍人，特旨许差者，并差自来曾差人处，或替双员处都监阙。已上内合带权发遣者，其请给，并依州都监令【二六】。」（新削「应诸路」以下。）
　　辛丑，枢密院言：「闻西界编拦人马及人户，比旧日盘泊，逼近汉界。深虑向去秋成，贼马粮草可资【二七】，因此寇犯边界。共诸路斟酌敌情事势，出兵讨逐，仍所至蹂践，使贼失收成之望，庶为我利。」诏诸路帅臣，各乘伺闲隙，出界蹂践、讨荡，务在探报精审，决取胜捷【二八】。仍具措置施行次第以闻。（布录：泾原、河东报西人颇近边耕牧，诏诸帅相度出兵扰之。）
　　张询奏，乞今秋相度筑青南讷心，从之。又乞李忠杰，令章楶相度，可遣即遣。
　　太常寺言，诸光禄寺官，今后每遇祠祭，大祠已受誓戒后，及中小祠散斋日分，其约束事件，并从祀仪禁止，郊社令亦乞依此。从之。
　　壬寅，朝散大夫、权河东路转运使郭茂恂降为朝请郎，以运粮草给事，雇车价小，致扰民也。（布录：茂恂降两官，守、倅各一官。）
　　三省、枢密院奏，鄜延大沙堆功赏，应本将有官而更添差者【二九】，以二人所合得赏分授，并张若讷、吕潍等，更不推恩。从之。（布录壬寅，大沙堆功在五月十三日。）
　　御史中丞安惇言：「伏思神宗皇帝圣明妙用，固非当世俗儒之所能窥测，至于励精图治，明审庶狱，天下莫不知之。而元佑之初，陛下未亲政事，奸臣乘时议置诉理所【三○】，凡得罪于元丰之闲者，咸为雪除。归怨先朝，收恩私室，意者呼吸罪党，用为己助。未审当时有司如何理雪，傥出奸意，不可不行改正。欲乞朝廷差官，将元佑中诉理所一宗公案看详，如合改正，即乞申明得罪之意，复依元断施行。」诏蹇序辰、安惇看详，内元状陈述及诉理所看详语言【三一】，于先朝不顺者，其职位姓名，别具以闻。（旧录「以闻」下云【三二】：正先帝刑法也。新本削去。元符三年六月十七日，龚夬奏罢此指挥。）序辰先有是请，上难之。于是，惇复建白。蔡卞劝章惇使必行。令序辰与惇及徐铎同主其事。自后缘诉理被祸者，凡七八百人。序辰及惇实启之。（元符三年六月十七日云云，可考。）曾布自□云：「是月，屡见三省言，安惇既除御史中丞，遂乞差官看详元佑中诉理文字，却依元断施行。既而取索到诉理者【三三】，凡八百九十七人。许将、黄履及叶祖洽等，皆因他人诉理【三四】，得还所展磨勘年月。三省以动觽，稍迟之，惇再章以谓：『闻庙论以人觽不可施行，惟其人数多，尤宜改正。此乃元佑人欲彰先朝滥罚之多也。』三省聚议，久之乃定。得旨，但令惇及序辰看详，元诉状词及诉理所文字语言【三五】，有于先朝不顺者，具姓名以闻。已而又言，令将亲批圣旨翌日再进呈，乃下。觽皆称其平允。此论本出序辰，序辰于前年作右史日，已尝有章乞追改，上留中不出。今以付之，亦以杜塞其纷纷也。然犹乞别试所置司看详，限半年结绝，尚有张皇之意。但已得旨如此，谅亦无以增加尔。」（此据曾布尔日录、陈瓘尊尧集及余言增修。曾布尔日录论看详诉理，已附见绍圣三年三月二十一日王宜罢提举时。陈瓘尊尧余言曰：臣闻常立上殿时，叶涛在史院。曾布主叶涛。哲宗之得见常秩行状也，卞等意布、涛奏之，于是又作诉理之事，雠布与涛，而罹诉理之祸者，七八百人。讫于曾布之事，流离破败，而卞等报复之意，犹未快也。安惇传：惇为御史中丞，奏讫委官取元佑诉理所公案看详改正【三六】，申明从初加罪之意，复依元断施行。遂诏惇与蹇序辰、徐铎同看详。惇奏：「凡得罪于元丰之闲者，乞特出睿断，以劝沮天下。」自是复施行者千余人。又奏：「元佑初置诉理所，将熙、丰以来断过刑名，辄行奏雪，诉谤先朝，归怨君父，其元看详官刘挚、孙觉、胡宗愈、傅尧俞、叶伸、苏嘉、朱光裔、□俦、陈郛，乞加罪。」时挚等已谴逐，伸等皆坐谪，事在二年三月六日。按：徐铎传乃不载同看详诉理，当考。）
　　泾原路经略安抚使章楶言：「乞应沿边诸州、军、县、镇、城、寨、堡子籴买去处，预揭牓告谕人户，不得与官中争籴，增长物价。如将来官中收籴不行，岁计阙乏，即委所属官根括停塌之家积蓄斛斗，各计本家口数，销一全年所用斛斗外，其余尽依逐处和籴场价例，收籴入官。」诏从之，应陕西路准此。
　　鄜延路经略司言，差副都总管王愍统制诸将人马出界，与西贼斗敌得功。诏主将已下等第转官、减年、支赐有差。
　　是日，都提举贾种民自修汴河归，上谕曾布：「种民修汴河乖方。」布曰：「种民言汴河作刺子，乃发运司指挥，渠所作束水未曾用，兼不曾多费功料，止费本司钱九千余贯，措置亦不至乖方。但从初发省功费以集事，势必难集。臣先曾敷陈，以谓今须闭汴口一两月【三七】，用功开淘，其水势散漫处，须用梢桩【三八】，狭河即自通快。」上曰：「近日漕运全不可行。」布曰：「近得雨后，水稍通，已两次防河，大约茶磨费水，最为汴流之患，今已废矣。」上曰：「须作水柜。」布曰：「种民昨不欲作水柜，用心却可嘉，盖为百姓庄园、庐舍、坟墓皆须毁坏，故以为难。兼种民昨到水柜处，百姓极有不逊之语，故种民不敢当此事。若其佗有可经画，不与百姓争此地，亦所惠不细。」上云：「水柜必不可阙。」布曰：「若必不得已，须为之。」上又曰：「种民却不至乖方，然漕运却行不得。」布曰：「种民虽不乖方，但无功亦可责。」上曰：「章惇主之。」布曰：「觽谓如此，必是也。」御史蔡蹈劾种民措置乖方，枉费功料，乞先行放罢。不从。（蔡蹈云云，据蹈奏稿。）
　　甲辰，诏入内供奉官、泾原路走马承受利珣减三年磨勘，仍依条比折，赏职功也。珣言鄜延走马谢德方、泾原王景先，皆以亲戚冒赏，诏并放罢。（布录。）
　　户部言：「提刑司、提点坑冶铸钱司，各据所辖州县坑冶，催督敷办祖额【三九】，置籍勾考。每岁令比较增亏，提刑司限次年春季，提点坑冶铸钱司限夏季，各具全年增亏分数，保明闻奏及申户部点勘。韶州岑水、潭州宝丰永兴铜场逐路提刑司官，每上下半年各巡历一到本场，按察点检讫，具措置利害及本钱有无阙备因依，条画闻奏及申户部。」从之。（新削。）
　　大理寺言：「知强盗及持杖窃盗之情而藏匿【四○】，若过致资给及漏露消息，令得行盗及隐避者，并罪至死。及应配者，并配本州岛。强盗死罪情重者，依重法地分窝藏法，仍奏裁。窝藏重法地分，劫盗罪至死，配远恶，妻子五百里编管。再犯配沙门岛。以上盗者情重，窝藏人当行处斩，家产给半充赏【四一】。即盗罪至徒流者，配五百里，妻子邻州编管，再犯配二千里。并许人捕，家产给三分充赏。」从之。（新削。）
　　乙巳，权河北路转运副使兼措置籴便黄实进对，实因陈钞法之弊。上曰：「钱钞本以相权。」又问河北人材，上曰：「今日人材之乏为甚，然天下岂无人材！」它日，上问曾布曰：「实如何？」布曰：「实亦惺惺晓事，但林希尝言其以女嫁苏辙子，陛下必得知。」上曰：「然。」又曰：「乃章惇甥也。」后又语及，布因言实两女嫁辙二子。上曰：「不如是，亦可使尔。」（布录论实，在壬寅。今附此。）
　　诏高丽朝贡，并依元丰条施行，元佑令勿用。（旧云：复先帝待遇高丽法也。新削去。）
　　诏赐凤翔府户曹参军王之彦家绢二百匹，以之彦赴没烟峡，宣劳致病死也。
　　先是，章惇召曾布女貋卫尉主簿□则礼，令语布，曰：「蔡党见窥甚急，当过为之备。」又曰：「有言元丰时，不得举辟执政亲戚，乞检举施行。」（二月十三日序辰云云【四二】。）仍云：「王斿榷货，政犯此言，不可不知。」时五月壬申也。后三日，惇留对甚久。其夕，□居厚过布言：「适奏事殿上，上忽问：『何以举王斿，斿乃苏辙门下士。』居厚曰：『元佑中在外，故不知。』上又曰：『兼是曾布亲戚。』居厚曰：『臣与斿乡里故旧，又臣曾知咸平县，旧吏民尚来见臣，极称斿治状，臣以此荐。兼斿是通判资序，榷货亦监当场务尔，无侥幸。』上曰：『只是有人来说。』既而进奏院报有旨：遵守元丰四年条制施行【四三】，在京举辟处，不得举执政有服亲，已前有举者，检会取旨。」（布录在五月二十五日壬申，及二十七日甲戌。）他日，布奏事毕，（布录在六月四日辛巳。）因言：「臣窃闻臣僚言，执政亲戚，不得举辟在京差遣事。臣实有外甥王斿提举榷货务，正碍此条。然此法乃元丰四年所降，至元丰五年官制行，内外举官悉罢，故此法亦废。后来稍复举官法，失于举行此令。」上曰：「觽所不知，□居厚亦曰不知。」布曰：「此诚不知，若非蹇序辰于史院检见此条，人不知有此法。若此法见行，岂惟臣所不敢，□居厚亦岂敢公然犯法？事虽如此，然臣身在政府，不能使亲戚远嫌，以致物论，臣实有罪。大臣当奉法守公，以身率天下，乞重行黜责臣，亦足以警觽。」上曰：「本不知不妨，兼王斿亦是蔡卞亲戚。」布曰：「虽然，臣自有罪，岂敢更引他人以自解？兼闻议者又言，臣男缨亦是奏举，臣在政府，有条，一岁得陈乞亲属一差遣。臣男缨昨为开封工曹，系用臣合得恩例，申尚书省陈乞，都省下吏部勘当依条差，即非举辟。兼在任近一年，却为路昌衡举王几作府推冲罢【四四】，并不得岁月。路昌衡曾来谢臣云：『失契勘！却不知王几妨碍工曹。』臣云：『举官岂得如此！兼臣男虽冲罢，自须却得一陈乞差遣，一无所妨。』臣曾以此语叶祖洽，祖洽云：『不惟如此，祖洽有妻弟为府掾，一日，府官聚厅，昌衡对觽云：「近举王几，却不知与工曹妨碍。」极以为臱。』窃闻议者亦谓王几是臣亲戚，几娶臣妹。臣妹亡已二十五年，臣引几以冲罢臣男，似不近人情。兼昌衡之言如此，可见臣无所预。」上曰：「卿男已冲罢？」布唯唯。上曰：「论者只是说王斿一人，不曾及此两事。王斿是苏轼、辙门下人，是否？」布曰：「觽皆言其如此，恐必是。」上笑而已。
　　布又言：「臣自待罪政府，以愚直故，于议论之际，多触觽怒，常恐不免有谗毁中伤之语，非圣意主张保全，何以得至今日！」上曰：「是！是！」布又言：「序辰以谓大臣不与人为交私，则可以展布四体，尽心国事。臣此心，惟陛下可亮。臣数对三省言，□居厚不可进擢，居厚无不闻之。在人情，于臣但有怨怒，臣必不与居厚为交私。」上笑曰：「卿斥居厚多矣，安得有此？」布曰：「臣犬马赤心，不敢不尽陈于陛下。然臣与王斿实有服亲，无以逃责，臣未敢陈请待罪。」上曰：「不须如此。」布遂退。祖洽语布曰：「惇于上前呈序辰所言，乃云『不干他人，只是曾布亲戚三人』，盖得之黄履。又言：『履云惇平时与布笑语甚欢，才背后便别。』」许将亦语人云：「此其小者，其它毁伤之语，有大于此者非一。」
　　是日，（六月二十八日乙巳【四五】。）诏王斿罢榷货务，户部官各罚铜三十斤。开封举张元礼亦然。元礼，乃林希貋也。
　　丙午，吏部言：「官员系朝廷差出，除在任人自理在任月日，其非在任之人，缘军期边事刑狱，及往水土恶弱处，听理在任。若朝廷差委勾当余事，如无稽违，以二日折一日，理为考任。及三年已上者，申尚书省、枢密院审察。事体重者取旨，或与理为一任。」从之。
　　泾原路经略使章楶奏：「近准朝旨节文，令逐路帅臣更切讲议，如何措置，可以使贼不敢并边耕牧住坐。其已耕种去处，即相度如何于锄耘之际，可以使其不得施工，免致向去秋成，资助贼粮，别生边患。（三月二十四日，又五月二十七日诏，可考。）臣契勘本路新筑没烟后峡寨，咫尺天都，最是因形势困扰贼聚去处。见委折可适子细体访彼处耕牧住坐远近次第，若有机便，欲于七月半闲，量数差拨人马，乘月夜行，往彼处攻讨，为倏往忽来之计。臣前此两次遣将浅攻，苦无所获。或言贼觽前期知觉，豫作准备及四散遁逃。今来举动，理须改图，窃欲少着人马，只用五七千骑已来，所贵易为差发，诸事秘密，不至漏露。兼选锋乡道之人，得部落子方堪使唤。近蒙朝廷差李忠杰并手下部落子二百人来本路，至时，决得随军出塞。契勘环庆路蕃官皇城使慕化，旧在臣麾下，委是得力。屡曾遣使随逐折可适出入攻讨，彼此谙委，肯相营助。欲乞前期旬日闲，权暂于环庆路辍借蕃官慕化并部落子二百人及逐人脚下马，过本路使唤。攻讨了日，便行发遣，来往只是半月、二十日之期。」
　　黄贴子：「蕃官慕化近日因护筑到本路，臣密以前项擘画问化，并说与欲借助人马之意，化极欣喜，愿来本路使唤，遂录到状内所指部落子姓名。今来所陈，如蒙俞允，即乞不显事因，直作朝廷指挥，令化带领所要人马来泾原路干当，不得占留。若说事因，窃虑环庆帅臣归罪于化，外兼西贼耳目于环庆路最长，彼探知时，暂于他路差发过人马来泾原，必料欲往浅攻。如此，则虽出无益也。又状内所指期日，未敢决定，容臣更切探伺，量宜展缩。若贼中添屯人马，严作堤备，或是住坐去处地里太远，即亦难为必去攻讨。只缘乞差发他路蕃兵，理须预有奏陈。」
　　枢密院奏：「勘会泾原路近进筑没烟前、后峡城寨了当，去天都咫尺，乃西贼必争之地。兼西人近于隆德寨、九羊谷以来出没，又于柽沟段大道穿土□厥作壕，深虑贼马不测，侵犯边界。合要知次第人，率觽伏截掩杀。本路阙少得力蕃官使唤，其环庆路蕃官皇城使慕化，熟知蕃界山川道路，可以为乡导出入，须至权暂差那【四六】，带下项部落子前去泾原路应副出入使唤。其环庆路，虽于今秋有举动去处，缘今来只是差慕化一名并手下部落子二百人骑，即于本路未至阙事，须议指挥。」诏：「令环庆路权暂辍那蕃官慕化及上件部落子二百人骑，暂赴泾原路经略司，准备出入使唤。限七月半以前至泾原路【四七】，仍等第量支与盘缠钱，无令有所陪备，及不得更有奏请占留、住滞。仍令泾原路照会收管，候到，优与存恤照管。候慕化等指引得本路人马知出入把截次第，立便遣还环庆路。其占留存在本路，不得过一月。」（六月二十四日布录，令诸路帅相度扰耕【四八】，故以此奏附六月末。此须别加删修，文太多故也。）章楶又奏：「本路去年进筑平夏城、灵平寨了当，添置十一将，后来接续修筑镇羌、九羊、通峡、荡羌共四寨，虽已逐旋那移马步军前去【四九】，至今不曾别置将名。今乞以通峡、荡羌并九羊寨三处见管防守正兵及新招弓箭手马步军，共为第十二将。仍乞以勒停未□复人，前皇城使成州防御使折可适为正将【五○】，降授供备库副使曲充为副将。或朝廷以谓追夺未久，未经□复，即乞且令权管职事。」从之。（楶以元符元年六月二十八日奏，八月七日又奏，十九日乃得请。今并附此，或移入八月十九日。）
　　注　　释
　　【一】两次朝旨差提点事务「务」原作「后」，据阁本改。
　　【二】非袒免亲应举推恩「推」原作「提」，据阁本改。
　　【三】进奏院除拣中副知书写人等「除」原作「徐」，据阁本改。
　　【四】须会合作一头项出入「一」字原脱，据阁本补。
　　【五】即逃亡后仍归本州岛县系捕获者「仍」原作「曾」，据阁本改。
　　【六】其指定州军或路分配军「州军」原作「军州」，据阁本乙正。
　　【七】此指挥乃系之元符元年六月十三日「此」原作「上」，据阁本、活字本改。
　　【八】当如环庆差官点检「点」原作「默」，据阁本改。
　　【九】又许将尝为布言「布」原作「希」，按下文，许将乃与曾布言语，现据阁本改。
　　【一○】令布立此法也「令」原作「今」，据阁本改。
　　【一一】皇城使「使」原作「司」，据阁本改。
　　【一二】御史中丞安惇乞约束进筑城寨差官员数及亲戚冒赏等事「员数」原作「数员」，据阁本乙正。
　　【一三】曾知天都山已入汉界事否「已」原作「巴」，据阁本、活字本改。
　　【一四】章楶以下等第赐物有差「等」字原脱，据阁本及宋会要方域一九之六补。
　　【一五】是年七月八日推赏「年」字原脱，按本书卷五○○元符元年七月八日甲寅条即具载推赏之事，当以有「年」字为是，今据文意补。
　　【一六】极言谅强愎自任「极」字原脱，据阁本补。
　　【一七】以巡绰所至则几半「半」原作「年」，据阁本改。
　　【一八】自客人陈状「客」原作「容」，据阁本改。
　　【一九】申尚书户部点检「检」原作「校」，据阁本、活字本改。
　　【二○】遂进拟令逵暂权「拟」原作「议」，据阁本改。
　　【二一】道着一句「着」原作「看」，据阁本改。
　　【二二】却有三两句道不着「着」原作「看」，据阁本改。
　　【二三】已而留身曲谢「曲」字原脱，据阁本补。
　　【二四】林希去「去」原作「云」，按宋史卷三四三林希传及编年录卷一○，林希原任同知枢密院事，于元符元年四月壬辰去职，迄今不过月余，作「云」无义，现据阁本改。
　　【二五】诸司副使以上「诸」原作「都」，据阁本改。
　　【二六】并依州都监令「州」字原脱，据阁本补。
  </div>
  <div class="pagination">
   <a href="续资治通鉴长编_page584.html">
    上一页
   </a>
   <span>
    ...
   </span>
   <a href="续资治通鉴长编_page580.html">
    580
   </a>
   <a href="续资治通鉴长编_page581.html">
    581
   </a>
   <a href="续资治通鉴长编_page582.html">
    582
   </a>
   <a href="续资治通鉴长编_page583.html">
    583
   </a>
   <a href="续资治通鉴长编_page584.html">
    584
   </a>
   <span class="current-page">
    585
   </span>
   <a href="续资治通鉴长编_page586.html">
    586
   </a>
   <a href="续资治通鉴长编_page587.html">
    587
   </a>
   <a href="续资治通鉴长编_page588.html">
    588
   </a>
   <a href="续资治通鉴长编_page589.html">
    589
   </a>
   <a href="续资治通鉴长编_page590.html">
    590
   </a>
   <span>
    ...
   </span>
   <a href="续资治通鉴长编_page586.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
