<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 95 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 95 页/共 334 页
  </h1>
  <div class="content">
   汉主寿以其太子势领大将军、录尚书事。初，成主雄以俭约宽惠得蜀人心。及李闳，王嘏还自邺，〔王嘏去年聘赵、与李闳俱归。盛称邺中繁庶，宫殿壮丽；且言赵王虎以刑杀御下，故能控制境内。寿慕之，徙旁郡民三丁以上者以实成都，大修宫室，治器玩；人有小过，辄杀以立威。〔治，直之翻。〕左仆射蔡兴、右仆射李嶷皆坐直谏死。〔嶷，鱼力翻。〕民疲于赋役，吁嗟满道，思乱者众矣。〔史言汉将亡。〕
资治通鉴卷第九十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十九〔起玄黓摄提格（壬寅），尽强圉协洽（丁未），凡六年。〕
颢宗成皇帝下
咸康八年〔（壬寅、三四二）〕
①春，正月，己未朔，日有食之。〔考异曰：天文志作「乙未」。今从帝纪及长历。〕
乙丑，大赦。
③豫州刺史庾怿以酒饷江州刺史王允之；允之觉其毒．饮犬，〔饮，于禁翻。〕犬毙，密秦之。帝曰：「大舅已乱天下，〔谓庾亮也。〕小舅复欲尔邪！」〔复，扶又翻。〕二月，怿饮鸩而卒。〔卒，子恤翻。〕
④三月，初以武悼后配食武后庙。〔杨皇后，惠帝永康元年幽废而死，今乃得配食武帝。〕
⑤庾翼在武昌，数有妖怪，〔数，所角翻。妖，于骄翻。〕欲移镇乐乡。征虏长史王述与庾冰笺曰：「乐乡去武昌千有余里；数万之众，一旦移徙，兴立城壁，公私劳扰。又江州当泝流数千里供给军府，力役增倍。且武昌实江东镇戍之中，非但扞御上流而已；缓急赴告，骏奔不难。〔书武成曰：骏奔走。骏，音峻；注云：骏，大也，言皆奔走也。〕若移乐乡，远在西陲，一朝江渚有虞，不相接救。方岳重将，〔将，即亮翻。〕固当居要害之地，为内外形势，使窥嘱之心不知所向。昔秦忌亡胡之谶，卒为刘、项之资；〔秦卢生秦录图书曰，亡秦者胡也。于是始皇使蒙恬北伐胡，不知立子胡亥以兆乱。卒，子恤翻。〕周恶纒弧之谣，而成褒姒之乱。〔国语曰：宣王之时，有童谣曰：「纒弧萁服，实亡周国。」宣王闻之，有夫妇鬻是器者，使执而戮之。府之小妾生子，而非王子也，惧而弃之，此人也收以奔褒。褒人有狱，而以为入于幽王，王嬖是女而生伯服，是为褒姒，欲废太子宜臼而立伯服，卒以成申侯、西戎之乱。恶，乌路翻。纒，于琰翻。〕是以达人君子，直道而行，禳避之道，皆所不取；正当择人事之胜理，思社稷之长计耳。」朝议亦以为然。〔朝，直遥翻。〕翼乃止。
⑥夏，五月，乙卯，帝不豫；〔豫，顺也；不豫，言有疾而气体不能顺适也。〕六月，庚寅，疾笃。或诈为尚书符，敕宫门无得内宰相；众皆失色。庚冰曰：「此必诈也。」推问，果然。〔推，考也，宄也。〕帝二子丕、奕，皆在襁褓。〔襁，居两翻。褓，音保。〕庚冰自以兄弟秉权日久，恐易世之后，亲属愈疏，为他人所间，〔间，古苋翻。〕每说帝以国有强敌，〔强敌，谓汉、赵也。说，轮芮翻。〕宜立长君；〔长，知两翻。〕请以母弟琅邪王岳为嗣，帝许之。中书令何充曰：「父子相传，先王旧典，易之者鲜不致乱。〔鲜，息浅翻。〕故武王不授圣弟，〔圣弟，谓周公。〕非不爱也。今琅邪践阼，将如孺子何！」冰不听。下诏，以岳为嗣，并以奕继琅邪哀王。〔元帝以子裒奉琅邪恭王后，薨，谥曰孝；子哀王安国立，未踰年薨；元帝复以皇子焕嗣封，其曰薨；复以皇子昱为琅邪王。咸和之初，昱徒封会稽，以岳为琅邪王。今岳入继大宗，故以奕继哀王后。〕壬辰，冰、充及武陵王晞、会稽王昱、尚书令诸葛恢并受顾命。〔会，工外翻。〕癸巳，帝崩。〔年二十二。〕帝幼冲嗣位，不亲庶政；及长，颇有勤俭之德。〔长，知两翻。〕
⑦甲午，琅邪王即皇帝位，大赦。
⑧己亥，封成帝子丕为琅邪王，奕为东海王。
⑨康帝亮阴不言，委政于庚冰、何充。秋，七月，丙辰，葬成帝于兴平陵。帝徒行送丧，至阊阖门，乃升素舆至陵所。既葬，帝临轩，庚冰、何充侍坐。〔坐，徂卧翻。〕帝曰：「朕嗣鸿业，二君之力也。」充曰：「陛下龙飞，臣冰之力也；若如臣议，不升平之世。」帝有凓色。己未，以充为骠骑将军、〔骠，匹妙翻。〕都督徐州、扬州之晋陵诸军事、领徐州刺史，镇京口，〔晋永嘉大乱，徐州、淮北流民相率过淮，亦有过江居晋陵郡界者。咸和四年，司徒郗鉴又徙流民之在淮南者于晋陵诸县，其徙过江南及留在江北者，并立侨郡以司牧之。徐州实郡在江北者，实有广陵、堂邑、锺离三郡，而扬州之境以晋陵郡属徐州，所谓都督徐州、扬州之晋陵诸军事者此也。晋陵郡，吴之毗陵郡也。吴分吴郡无锡以西为毗陵郡；晋东海王越世子名毗，而东海国故食毗陵，永嘉五年改为晋陵。〕避诸庚也。
⑩冬，十月，燕王皝迁都龙城，〔慕容廆先居徒河之青山，后徙棘城，今自棘城徙都龙城。杜佑曰：营州柳城郡，古孤竹国也，春秋为山戎、肥子二国地。汉徒河之青山，在郡城东百九十里。棘城，即颛顼之虚，在郡城东南百七十里。慕容皝以柳城之北、龙山之南，福德之地，遂迁都龙城，号新宫为和龙宫。柳城县有白狼山、白狼水，又有汉扶犁县故城在东南。其龙山，即慕容皝祭龙所也；有饶乐水，汉徒河县城。〕赦其境内。
建威将军翰言于皝曰：「宇文强盛日久，屡为国患。今逸豆归篡窃得国，〔逸豆归逐乙得归，见九十五卷咸和八年。〕群情不附；加之性识庸闇，将帅非才，〔将，即亮翻。帅，所类翻。〕国无防卫，军无部伍。臣久在其国，悉其地形；虽远附强羯，〔强羯，谓赵也。羯，居谒翻。〕声势不接，无益救援；今若击之，百举百克。然高句丽去国密迩，常有窥嘱庂志；〔句，如字，又音驹。丽，力知翻。窥，缺规翻，门中视也。嘱，从门旁窦中视也，音俞。韵释：窥嘱，私视也。〕彼知宇文既亡，祸将及己，必乘虚深入，掩吾不备。若少留兵则不足以守，多留兵则不足以行。此心腹之患也，宜先除之；观其势力，一举可克。宇文自守之虏，必不能远来争利。既取高句丽，还取宇文，如返手耳。〔返，当作反；下同。〕二国既平，利尽东海，国富兵强，无返顾之忧，然后中原可图也。」皝曰：「善！」
将击高句丽。高句丽有二道，其北道平阔，南道险狭，〔北道从北置而进，南道从南陕入木底城。〕众欲从北道。翰曰：「虏以常情料之，必谓大军从北道，当重北而轻南。王宜帅锐兵从南道击之，出其不意，丸都不足取也。〔高句丽王居丸都。帅，读曰率；下同。〕别遣偏师从北道；纵有蹉跌，〔蹉，仓何翻。跌，徒结翻。蹉跌，失足而踣也。〕其腹心已溃，四支无能为也。」皝从之。
十一月，皝自将劲兵四万出南道，〔将，即亮翻；下同。〕以慕容翰、慕容霸为前锋；别遣长史王寓等将兵万五千出北道以伐高句丽。高句丽王钊果遣弟武帅精兵五万拒北道，自帅羸兵以备南道。〔羸，伦为翻。〕慕容翰等先至，与钊合战，皝以大众继之。左常侍鲜于亮曰：「臣以俘虏蒙王国士之恩，〔事见上卷咸康四年。〕不可以不报；今日，臣死日也。」独与数骑筅犯高句丽陈，所向摧陷。高句丽陈动，〔骑，奇寄翻；下同。陈，读曰阵。〕大众因而乘之，高句丽兵大败。左长史韩寿斩高句丽将阿佛和度加，〔高句丽置官，有相加、大加、小加。〕诸军乘胜追之，遂入丸都。钊单骑走，轻车将军慕舆难追获其母周氏及妻而还。会王寓等战于北道，皆败没，由是皝不复穷追。〔复，扶又翻；下同。〕遣使招钊，钊不出。
皝将还，韩寿曰：「高句丽之地，不可戍守。今其主亡民散，潜伐山谷；大军既去，必复鸠聚，〔鸠，亦聚也。〕收其余烬，〔火余曰烬，犹能复然。〕犹足为患。请载其父尸、囚其生母而归，俟其束身自归，然后返之，抚以恩信，策之上也。」皝从之。发钊父乙弗利墓，载其尸，收其府库累世之宝，虏男女五万余口，烧其宫室，皝丸都城而还。〔还，从宣翻，又如字。〕
十二月，壬子，立妃褚氏为皇后。征豫章太守褚裒为侍中、尚书。裒自以后父，不愿居中任事，〔裒，薄侯翻。〕苦求外出，乃除建威将军、江州刺史，镇半洲。
赵王虎作台观四十余所于邺，〔观，古玩翻。〕又营洛阳、长安二宫，作者四十余万人；又欲自邺起阁道至襄国，敕河南四州治南伐之南，〔河南四州，洛、豫、徐、兖也。治，直之翻。〕并、朔、秦、雍严西讨之资，〔晋地理志曰：石勒平朔方，置朔州。西讨，欲攻河西也。雍，于用翻。〕青、冀、幽州为东征之计，〔东征，欲伐燕也。〕皆三五发卒。〔三丁发二，五丁发三也。〕诸州军造甲者五十余万人，船夫十七万人，为水所没、虎狼所食者三分居一。加之公侯、牧宰竞营私利，百姓失业愁困。贝丘人李弘〔贝丘县，自汉以来属清河郡，北齐并入清河县。〕因众心之怨，自言姓名应谶，连结党与，署置百寮；事发，诛之，连坐者数千家。
虎畋猎无度，晨出夜归，又多微行，躬察作役。侍中京兆韦謏谏曰：〔謏，苏了翻。〕「陛下忽天下之重，轻行斤斧之闲，猝有狂夫之变，虽有智勇，将安所施！又兴役无时，废民耘获，〔获，户郭翻。〕吁嗟盈路，殆非仁圣之所忍为也。」虎赐謏谷帛，而兴缮滋繁，游察自若。
秦公韬有宠于虎，太子宣恶之。〔恶，乌路翻。〕右仆射张离领五兵尚书，〔曹魏置五兵尚书。沈约志：五兵尚书领中兵、外兵、骑兵、别兵、都兵，故谓之五兵。〕欲求媚于宣，说之曰：〔说，输芮翻。〕「今诸侯吏兵过限，宜渐裁省，以壮本根。」宣使离为秦：「秦、燕、义阳、乐平四公，〔秦公韬，燕兵斌，义阳公鉴，乐平公苞。〕听置吏一百九十七人，帐下兵二百人；自是以下，三分置一，余兵五万，悉配东宫。」〔配，隶也。〕于是诸公咸怨，嫌衅益深矣。
青州上言：「济南平陵城北石虎一夕移于城东南，〔汉济南郡有东平陵县，晋省，后复置为平陵县；唐为齐州全节县。济，子礼翻。〕有狼狐千余迹随之，迹皆成蹊。」虎喜曰：「石虎者，朕也；自西北徙而东南者，天意欲使朕平荡江南也。其敕诸州兵明年悉集，朕当亲董六师，以奉天命。」群臣皆贺，上皇德颂者一百七人。〔上，时掌翻。〕制：「征士五人出车一乘，牛二头，米十五斛，绢十匹，调不办者斩。」〔乘，绳证翻。调，徒钓翻。〕民至鬻子以供军须，〔行军所须以为用，故曰军须。〕犹不能给，自经于道树者相望。〔人之自经，必于沟渎隐蔽之地；死亡计迫，自经于道旁之树，盖甚不获已也。相望，言其多也。目录书「是年代王还云中」。〕
康皇帝〔讳岳，字世同，成帝母弟也；咸和元年，封吴王，二年，徙封琅邪王。谥法：温柔好乐曰康。〕
建元元年〔（癸卯、三四三）〕
①春，二月，高句丽王钊遣其弟称臣入朝于燕，〔朝，直遥翻。〕贡珍异以千数。燕王皝乃其父尸，犹留其母为质。〔质，音致。〕
②宇文逸豆归遣其相莫浅浑将兵击燕；诸将争欲击之，〔相，息亮翻。将，即亮翻。〕燕王皝不许。莫浅浑以为皝畏之，酣饮纵猎，不复设备。〔酣，户甘翻。复，扶又翻。〕皝使慕容翰出击之，莫浅浑大败，仅以身免，尽俘其众。
③庾翼为人媖慨，〔慷，媖同，音口党翻。〕喜功名。【章：十二行本「名」下有「不尚浮华」四字；乙十一行本同；孔本同；张校同；退斋校同。】〔喜，许记翻。〕琅邪内史桓温，彝之子也，〔桓彝死于苏峻之难。〕尚南康公主，〔公主，明帝女。〕豪爽有风概，〔言其有风力、气概。〕翼与之友善，相期以宁济海内。翼尝荐温于成帝曰：「桓温有英雄之才，愿陛下勿以常人遇之，常伲畜之；〔畜，呼玉翻，又许竹翻。〕宜委以方、邵之任，〔方叔、邵虎，周宣王用之以中兴。〕必有弘济艰难之勋。」时杜乂、殷浩并才名冠世，〔冠，古玩翻。〕翼独弗之重也，曰：「此辈宜束之高阁，俟天下太平，然后徐议其任耳。」浩累辞征辟，屏居墓所，〔屏，必郢翻。〕几将十年，〔几，居希翻。〕时人拟之管、葛。〔管仲、诸葛孔明也。〕江夏相谢尚，长山令王蒙，〔汉献帝初平二年，分乌伤立长山县，属会稽郡，吴分属东阳郡；隋改长山为金华县；今属婺州。〕常伺其出处，〔伺，相吏翻。处，昌吕翻；下同。〕以卜江左兴亡。尝相与省之，〔省，悉井翻。〕知浩有确然之志，〔确然者，守志坚固不移也。〕既返，相谓曰：「深源不起，当如苍生何！」〔殷浩，字深源。〕尚，鲲之子也。翼请浩为司马；诏除侍中、安西军司，〔军司，即军司马。〕浩不应。翼遗浩书曰：「王夷甫立名非真，虽云谈道，实长华竞。〔遗，于季翻。长，知两翻。〕明德君子，遇会处际，〔言遇风云之会，处功名之际也。〕宁可然乎！」浩犹不起。
殷羡为长沙相，〔相，息亮翻。〕在郡贪残，庾冰与翼书属之。〔属，之欲翻。〕翼报曰：「殷君骄豪，亦似由有佳儿，〔佳儿，谓浩也。〕弟故小令物情容之。〔翼，冰弟也。〕大较江东之政，以妪喣豪强，常为民蠹；〔妪，于具翻。喣，许具翻。郑玄曰：体曰妪，气曰喣。〕时有行法，辄施之寒劣。〔寒者，衰冷无气焰也。劣者，卑弱在人下也。〕如往年偷石头仓米一百万斛，皆是豪将辈，而直杀仓督监以塞责。〔仓督监，筦仓之官。将，即亮翻。塞，悉则翻。〕山遐为余姚长，为官出豪强所藏二千户，〔余姚县，属会稽郡。长，知两翻。为，于伪翻。〕而众共驱之，令遐不得安席。虽皆前宰之惛谬，〔前宰，指王导。惛，音昏。庾翼，察举小才耳；当江东草创之时，非王导之弘致远识，不能济也；谓之惛谬，谈何容易！〕江东事去，实此之由。兄弟不幸，横陷此中，〔横，户孟翻。〕自不能拔足于风尘之外，当共明目而治之。〔治，直之翻。〕荆州所统二十余郡，〔太康地志：荆州统郡二十有二，惠帝至元帝又立随、新野、竟陵、新兴、南河等郡。〕唯长沙最恶；恶而不黜，与杀督监复何异邪！」〔复，扶又翻。〕遐，简之子也。〔永嘉中，山简镇襄阳。〕
翼以灭胡取蜀为己任，遣使东约燕王皝，西约张骏，刻期大举。朝议多以为难，〔使，疏吏翻。朝，直遥翻。〕唯庾冰意与之同，而桓温、谯王无忌皆赞成之。无忌，承之子也。〔谯王承死于王敦之难。「承」，当作「氶」，音拯。〕
秋，七月，赵汝南太守戴开帅数千人诣翼降。〔帅，读曰率。降，户江翻。〕丁巳，下诏议经略中原。翼欲悉所部之众北伐，表桓宣为都督司、雍?梁三州?荆州之四郡诸军事、梁州刺史，〔荆州四郡，南阳、新野、襄阳、南乡也。雍，于用翻。〕前趣丹水；〔丹水县，前汉属弘农郡，后汉属南阳郡，晋属顺阳郡。贤曰：丹水故城，在今邓州内乡县西南，临丹水。趣，七喻翻。〕桓温为前锋小【严：「小」改「都」。】督、假节，帅众入临淮；〔考异曰：帝纪，温入临淮，下云「庾翼为征讨大都督，迁镇襄阳」。按翼传，翼先表移镇安陆，至夏口上表云：「九月十九日发武昌，二十四日达夏口，始请徙镇襄阳，始诏加都督征讨诸军事。」故知不在此月。〕并发所统六州奴及车牛驴马，百姓嗟怨。〔六州，江、荆、司、雍、梁、益也。〕
④代王什翼犍复求婚于燕，〔犍，居言翻。复，扶又翻。〕燕王皝使纳马千匹为礼；什翼犍不与；又倨僈无子伲礼。八月，皝遣世子儁帅前军师评等击代。〔帅，读曰率；下同。考异曰：后魏序纪：「八月，慕容元真遣使请荐女。」无用兵事。今从燕书。〕什翼犍帅众避去，燕人无所见而还。〔还，从宣翻，又如字。〕
⑤汉主寿卒，〔年四十四。〕谥曰昭文，庙号中宗；太子势即位，大赦。〔势，字子仁，寿之长子也。〕
⑥赵太子宣击鲜卑斛谷提，大破之，斩首三万级。
⑦宇文逸豆归执段辽弟兰，送于赵，〔段辽之败，其弟兰奔宇文部，逸豆归今执以送赵。〕并献骏马万匹。赵王虎命兰帅所从鲜卑五千人屯令支。〔令，音铃，又郎定翻。支，音祁。〕
⑧庾翼欲移镇襄阳，恐朝廷不许，乃奏云移镇安陆。〔安陆县，自汉以来属江夏郡，唐为安州治所。〕帝及朝士皆遣使譬止翼，翼遂违诏北行；至夏口，复上表请镇襄阳。〔朝，直遥翻。使，疏吏翻。夏，户雅翻。复，扶又翻。上，时掌翻。〕翼时有众四万，诏加翼都督征讨诸军事。先是车骑将军、扬州刺史庾冰屡求出外，〔先，悉荐翻。〕辛巳，以冰都督荆?江?宁?益?梁?交?广七州?豫州之四郡诸军事、〔豫州四郡，宣城、历阳、庐江、安丰也。〕领江州刺史、假节，镇武昌，以为翼继援。征徐州刺史何充为都督扬?豫?徐州之琅邪诸军事，〔永嘉之乱，琅邪国人随元帝过江者千余户，太兴三年立怀德县。丹杨虽有琅邪相，而无其地。是年桓温为内史，镇江乘之蒲洲金城上，求割丹杨之江乘县境立郡，所谓「徐州之琅邪」，此也。〕领扬州刺史，录尚书事，辅政。以琅邪内史桓温为都督青?徐?兖三州诸军事、徐州刺史，褚【章：十二行本「褚」上有「征江州刺史」五字；乙十一行本同；孔本同；张校同；退斋校同。】裒为卫将军，领中书令。
⑨冬十一月，己巳，大赦。
二年〔（甲辰、三四四）〕
①春，正月，赵王虎享群臣于太武殿，有白鴈百余集马道之南，〔马道者，筑道可以驰马往来。〕虎命射之，皆不获。〔射，而亦翻。〕时诸州兵集者百余万，太史令赵揽密言于虎曰：「白鴈集庭，宫室将空之象，不宜南行。」虎信之，乃临宣武观大阅而罢。〔石虎仿洛都之刺，筑宣武观于邺。观，古玩翻。〕
②汉主势改元太和；尊母阎氏为皇太后，立妻李氏为皇后。
③燕王皝与左司马高诩谋伐宇文豆归，诩曰：「宇文强监，今不取，必为国患，伐之必克；然不利于将。」〔将，即亮翻。〕出而告人曰：「吾往必不返，然忠臣不避也。」于是皝自将伐逸豆归。〔将，即亮翻；下同。〕以慕容翰为前锋将军，刘佩副之，分命慕容军、慕容恪、慕容霸及折冲将军慕舆根将兵，三道并进。高诩将发，不见其妻，使人语以家事而行。〔语，牛倨翻。〕
逸豆归遣南罗大涉夜干将精兵逆战，〔南罗，城名。大，城大也。慕容既克宇文，改南罗城为威德城。考异曰：慕容皝载记作「涉弈干」。今从燕书。〕皝遣人驰谓慕容翰曰：「涉夜干勇冠三军，〔冠，古玩翻。〕宜小避之。」翰曰：「逸豆归扫其国内精兵以属涉夜干，〔属，之欲翻。〕涉夜干素有勇名，一国所赖也；今我克之，其国不攻自溃矣。且吾孰知涉夜干之为人，〔孰，与熟同。〕虽有虚名，实易与耳，不宜避之以挫吾兵气。」遂进战。翰自出冲陈，〔易，以豉翻。陈，读曰阵。〕涉夜干出应之；慕容霸从傍邀击，遂斩涉夜干。宇文士卒见涉夜干死，不战而溃；燕军乘胜逐之，遂克其都城。〔宇文国，都辽西紫蒙川。〕逸豆归走死漠北，宇文氏由是散亡。皝悉收其畜产、资货，徙其部众五千余落于昌黎，辟地千余里。更命涉夜干所居城曰威德城，使弟彪戍之而还。高诩、刘佩皆中流矢卒。〔还，音旋。中，竹仲翻。卒，子恤翻。〕
诩善天文，皝尝谓曰：「卿有佳书而不见与，何以为忠尽！」诩曰：「臣闻人君执要，人臣执职。执要者逸，执职者劳。是以后稷播种，尧不预焉。占候、天文，晨夜甚苦，非至尊之所宜亲，殿下将焉用之！」〔焉，于虔翻。〕皝默然。
初，逸豆归事赵甚谨，贡献属路。〔属，之欲翻。〕及燕人伐逸豆归，赵王虎使右将军白胜、并州刺史王霸自甘松出救之，〔甘松在濡源之东，突门岭之西。〕比至，〔比，必寐翻。〕宇文氏已亡，因攻威德城，不克而还；慕容彪追击，破之。
慕容翰之与宇文氏战也，为流矢所中，卧病积时不出。后渐差，〔差，楚懈翻，疾瘳也。〕于其家试骋马。或告翰称病而私习骑乘，疑欲为变。燕王皝虽藉翰勇略，然中心终忌之，乃赐翰死。翰曰：「吾负罪出奔，既而复还，〔翰出奔见九十五卷成帝咸和八年；还见上卷咸康六年。复，扶又翻。〕今日死已晚矣。然羯贼跨据中原，吾不自量，〔量，音良。〕欲为国家荡壹区夏；〔为，于伪翻。夏，户雅翻。〕此志不遂，没有遗恨，命矣夫！」饮药而卒。〔考异曰：三十国春秋云：「永和二年，九月，杀翰。」燕书翰传，「翰尝临陈，为流矢所中，病卧，岁时不出入；后渐差，试马。」按自讨宇文后，翰未尝预攻战。自建元二年正月至永和二年九月，已踰年矣，三十国春秋恐误。今从载记翰传。〕
④代王什翼犍遣其大人长孙秩迎妇于燕。〔拓跋邻之统国也，以次兄为拔拔氏，厥后孝文帝用夏变夷，改为长孙氏。史以华言书其后所改姓。〕
⑤夏，四月，凉州将张瓘败赵将王擢于三交城。〔三交城在朔方之西。宋白曰：三交土堠在绥州东北七十五里。将，即亮翻。败，补迈翻。〕
⑥初，赵领军王朗言于赵王虎曰：「盛冬雪寒，而皇太子使人伐宫材，引于漳水，役者数万，吁嗟满道，陛下宜因出游罢之。」虎从之。太子宣怒。会荧惑守房，〔天文志：房四星为明堂，天子布政之宫也，亦四辅也。下第一星，上将也；次，次将也；次，次相也；上星，上相也。荧惑守房、心，王者恶之。荧惑，天子理也；故曰，虽有明天子，必谨视荧惑所在。〕宣使太史令赵揽言于虎曰：「房为天王，今荧惑守之，其殃不细。宜以贵臣王姓者当之。」虎曰：「谁可者﹖」揽曰：「无贵于王领军。」虎意惜朗，使揽更言其次。揽无以对，因曰：「其次唯中书监王波耳。」虎乃下诏，追罪波前议楛矢事，〔见上卷成帝咸康六年。〕腰斩之，及其四子，投尸漳水；既而愍其无罪，追赠司空，封其孙为侯。
⑦赵平北将军尹农攻燕凡城，不克而还。
⑧汉太史令韩皓上言：「荧惑守心，乃宗庙不修之谴。」〔以七曜所经周天三百六十五度四分度之一考之，房六度太，心三度太。五星入之，久而不去，谓之守。时赵太史以为荧惑守房，汉太史以为荧惑守心，是则躔度之难知也。〕汉主势命群臣议之。相国董皎、侍中王嘏以为：「景武创业，献文承基，至亲不远，无宜疏绝。」乃更命祀成始祖、太宗，皆谓之汉。〔李特谥景武皇帝，庙号始祖；雄谥武皇帝，庙号太宗；骧谥献皇帝；寿谥文皇帝。特、骧，兄弟也；雄、寿，从兄弟也，故曰至亲不远。李寿改立宗庙，见上卷成帝咸康四年。〕
⑨征西将军庾翼使梁州刺史桓宣击赵将李罴于丹水，为罴所败，〔败，补迈翻。〕翼贬宣为建威将军。宣惭愤成疾，秋，八月，庚辰，卒。翼以长子方之为义城太守，〔沈约曰：义成郡，晋孝武立，治襄阳。五代志曰：襄阳郡谷城县，旧曰义城，置义城郡。又按晋书桓宣传，陶侃使宣镇襄阳，以其淮南部曲立义成郡；则此郡立于咸和中明矣。「城」，当作「成」。〕代领宣众；又以司马应诞为襄阳太守，参军司马勋为梁州刺史，成西城。〔西城县，时属魏兴郡。〕
⑩中书令褚裒固辞枢要；闰月，丁巳，以裒为左将军、都督兖州?徐州之琅邪诸军事、兖州刺史，镇金城。〔金城在江乘之蒲洲，琅邪侨郡亦以为治所。〕
帝疾笃，庾冰、庾翼欲立会稽王昱为嗣；〔会，工外翻。〕中书监何充建议立皇子，〔，他含翻。〕帝从之。九月，丙申，立为皇太子。戊戌，帝崩于式干殿。〔年二十三。建康宫殿皆用洛都旧名。〕己亥，何充以遗旨奉太子即位，大赦。由是冰、翼深恨充。尊皇后褚氏为皇太后。时穆帝方二岁，太后临朝称制。〔朝，直遥翻；下同。〕何充加中书监，录尚书事。充自陈既录尚书，不宜复监中书；〔中书监之「监」，古陷翻；监中书之「监」，古衔翻。复，扶又翻；下同。〕许之，复加侍中。
充以左将军褚裒，太后之父，宜综朝政，上疏荐裒参录尚书；乃以裒为侍中、卫将军、录尚书事，持节、督、刺史如故。〔裒，蒲侯翻。〕裒以近戚，惧获讥嫌，上疏固请居藩；改授都督徐?兖?青三州?扬州之二郡诸军事、卫将军、徐?兖二州刺史，镇京口。〔扬州之二郡，晋陵、义兴也。〕尚书奏：「裒见太后，在公庭则如臣礼，私觌则严父；」〔朱熹曰：私觌，以私礼见也；严，尊也。〕从之。
冬，十月，乙丑，葬康帝于崇平陵。
江州刺史庾冰有疾；太后征冰辅政，冰辞，十一月，庚辰，卒。庾翼以家国情事，〔言以兄弟之情，则当赴冰之丧；以国事，则当治兵以图收复。〕留子方之为建武将军，戍襄阳；方之年少，〔少，诗照翻。〕以参军毛穆之为建武司马以辅之。穆之，宝之子也。〔毛宝豫有平蓟峻之功，邾城之陷，宝死焉。〕翼还镇夏口。〔夏，户雅翻。〕诏翼复督江州，又领豫州刺史。翼辞豫州，复欲移镇乐乡，诏不许。翼仍缮修军器，大佃积谷，以图后举。〔佃，亭年翻。〕
赵王虎作河桥于灵昌津，采石为中济，〔滑台故郑之廪延也，城下有延津；又西为灵昌津；石勒攻刘曜，途出于此，以河冰泮为神灵之助，号是处为灵昌津。大河深广，必下石为中济，两岸系巨焴以维船，然后可以立桥，如河阳桥、蒲津桥之中潬是也。采石，采取石也。济，如字。〕石下，辄随流，〔河流漂急，故石下辄随流而去。〕用功五百余万而桥不成，虎怒，斩匠而罢。
孝宗穆皇帝上之上〔讳，字彭子，康帝子也。谥法：中情见貌曰穆。〕
永和元年〔（乙巳、三四五）〕
①春，正月，甲戌朔，皇太后设白纱帷于太极殿，抱帝临轩。
②赵义阳公鉴镇关中，役烦赋重；文武有长发者，辄拔为冠缨，〔缨，冠系也。〕余以给宫人。长史取发白赵王虎，虎征鉴还邺，以乐平公苞代镇长安。发雍、洛、秦、并州十六万人〔石虎分司州之河南、弘农、荥阳，兖州之陈留、东燕置洛州。雍，于用翻。〕治长安未央宫。〔治，直之翻。〕
虎好猎，晚岁，体重不能跨马，乃造猎车千乘，〔好，呼到翻。乘，绳证翻。〕刻期校猎。自灵昌津南至荥阳东极阳都为猎场，〔阳都县，前汉属城阳国，后汉、晋属琅邪国。贤曰：阳都故城在今沂州沂水县南；又曰，在承县南。〕使御史监察，〔监，工衔翻。〕其中禽兽，有犯者罪至大辟。〔辟，毗亦翻。〕民有美女、佳牛马，御史求之不得，皆诬以犯兽，论死者百余人。发诸州二十六万人修洛阳宫。发百姓牛二万头配朔州牧官。〔赵置牧官于朔方。〕增置女官二十四等，东宫十二等，公侯七十余国皆九等，大发民女三万余人，料为三等以配之；太子、诸公私令采发者又将万人。郡县务求美色，多强夺人妻，杀其夫及夫自杀者三千余人。至邺，虎临轩简第，以使者为能，封侯者十二人。荆楚、扬、徐之民流叛略尽；〔荆楚，以国言，扬、徐，以州言。赵之壤地，南阳、汝南则故荆楚之地也，寿阳则扬州之地也，彭城、下邳、东海、琅邪、东莞则徐州之地也。一曰，荆楚、扬、徐之民先被掠及流入北界者，今流叛略尽。〕守令坐不能绥怀，下狱诛者五十余人。〔下，遐稼翻。〕金紫光禄大夫逯明〔金紫光禄大夫，即光禄大夫之加金章紫绶者，自此遂以为为官称。逯，卢谷翻。〕因侍切谏，〔因侍见而切谏也。〕虎大怒，使龙腾拉杀之。〔虎募骁勇，拜为龙腾中郎。拉，落合翻。〕
③燕王皝以牛假贫民，使佃苑中，〔佃，亭年翻。〕税其什之八，自有牛者税其七。记室参军封裕上书谏，以为「古者什一而税，天下之中正也。降及魏、晋，仁政衰薄，假官田官牛者不过税其什六，自有牛者中分之，犹不取其七八也。自永嘉以来，海内荡析，武宣王绥之以德，〔慕容廆谥武宣王。〕华夷之民，万里辐凑，襁负而归之者，若赤子之归父母，是以户口十倍于旧，无田者什有三四。及殿下继统，南摧强赵，东兼高句丽，北取宇文，〔民归慕容廆事见八十八卷愍帝建兴元年；皝破赵事见上卷成帝咸康四年；破高丽见上卷咸康八年；取宇文见上康帝建元二年。〕拓地三千里，增民十万户；是宜悉罢苑囿以赋新民，无牛者官赐之牛，不当更收重税也。且以殿下之民用殿下之牛，牛非陛下之有，将何在哉！如此，则戎旗南指之日，民谁不箪食壶浆以迎王师，〔用孟子语。食，祥吏翻。〕石虎谁与处矣！〔处，昌吕翻；下同。〕川渎沟渠有废塞者，〔塞，悉则翻；下同。〕皆应通利，旱则灌溉，潦则疏泄。一夫不耕，或受之饥，况游食数万，何以得家给人足乎！今官司猥多，虚费廪禄，苟才不周用，皆宜澄汰。〔以用水为谕，澄之使清而汰去其沙泥也。〕工商末利，宜立常员。学生三年无成，徒塞英儁之路，皆当归之于农。〔塞，悉则翻。〕殿下圣德宽明，博察刍荛，〔文王诣于刍荛。刈草曰刍，采薪曰荛。荛，如招翻。〕参军王宪、大夫刘明并以言事忤旨，主者处以大辟，〔主者，谓其时主断宪、明之狱者。忤，五故翻。处，昌吕翻。辟，毗亦翻。〕殿下虽恕其死，犹免官禁锢。夫求谏诤而非直言，是犹适越而北行，必不获其所志矣。石长史宋该等阿媚苟容，轻劾谏士，〔劾，户概翻，又户得翻。〕己无骨鲠，〔骨鲠，以喻刚强正直者。毛晃曰：鲠，鱼骨；又骨不下咽为鲠。以其謇谔难受，如鱼骨之咈咽也。〕嫉人有之，掩蔽耳目，不忠之甚者也。」皝乃下令，称：「览封记室之谏，孤实惧焉。国以民为本，民以谷为命，可悉罢苑囿以给民之无田者。实贫者，官与之牛；力有余愿得官牛者，并依魏、晋旧法。沟渎各【章：十二行本「各」作「果」；乙十一行本同；孔本同。】有益者，令以时修治。〔治，直之翻。〕今戎事方兴，勋伐既多，〔王功曰勋；积功曰伐。〕官未可减，俟中原平壹，徐更议之。工商、学生皆当裁择。夫人臣关言于人主，至难也，〔关，白也。王褒圣主得贤臣颂曰：进退得关其忠。〕虽有狂妄，当择其善者而从之。王宪、刘明，虽罪应废黜，亦由孤之无大量也，可悉复本官，仍居谏司。封生蹇蹇，深得王臣之体，〔易曰：王臣蹇蹇，匪躬之故。〕其赐钱五万。宣示内外，有欲陈孤过者，不拘贵贱，勿有所讳！」皝雅好文学，〔好，呼到翻。〕常亲临庠序讲授，考校学徒至千余人，颇有妄滥者，故封裕及之。
④诏征卫将军褚裒，欲以为扬州刺史、录尚书事。吏部尚书刘遐、长史王胡之说裒曰：〔说，输芮翻。〕「会稽王令德雅望，国之周公也，足下宜以大政授之。」裒乃固辞，归藩。壬戌，以会稽王昱为抚军大将军，录尚书六条事。〔刘聪以其子粲为丞相，领大将军，录尚书事；刘延年录尚书六条事。录六条事，在录尚书事之下，是必魏晋之间先有是官，聪承而置之也。注又见前。会，工外翻。〕
昱清虚寡欲，尤善玄言，常以刘惔、王蒙及颍川韩伯为谈客，〔惔，徒甘翻。〕又辟郗超为抚军掾，谢万为从事中郎。超，鉴之孙也，〔郗鉴，南渡初名臣。掾，以绢翻。〕少卓荦不羁。〔少，诗照翻。荦，吕角翻。卓荦不羁，卓，高也，荦，有力也；言其气韵甚高，且有才力，譬之马驹逸群，不可得而羁絷也。〕父愔，简默冲退而啬于财，积钱至数千万，〔愔，于今翻。〕尝开库任超所取；超散施亲故，一日都尽。〔史言郗超才具足以用世，晋朝不能用，惜其为桓温用也。施，式豉翻。〕万，安之弟也，清旷秀迈，亦有时名。
⑤燕有黑龙、白龙见于龙山，〔龙山在龙城之东。见，贤遍翻。〕交首游戏，解角而去。燕王皝亲祀以太牢，赦其境内，命所居新宫曰和龙。
⑥都亭肃侯庾翼疽发于背，〔谥法：刚克为伐曰肃；执心决断曰肃。疽，千余翻。〕表子爰之行辅国将军、荆州刺史，委以后任；司马义阳朱焘为南蛮校尉，以千人守巴陵。秋，七月，庚午，卒。
翼部将干瓒等作乱，〔干，姓也。左传，宋有干犨。瓒，藏旱翻。〕杀冠军将军曹据。〔冠，古玩翻。〕朱焘与安西长史江虨、〔虨，逋闲翻。〕建武司马毛穆之、〔庾翼以子方之为建武将军，守襄阳，以穆之为司马。穆之即虎生也。穆之，字宪祖，小字虎生，名犯王靖后讳，故改行字；后又以桓温母讳宪，乃更称小字。按晋书后妃传，哀靖王皇后，讳穆之。〕将军袁真共诛之。虨，统之子也。
⑦八月，豫州刺史路永叛奔赵，赵王虎使永屯寿春。〔路永，苏峻降将也。〕
⑧庾翼既卒，朝议皆以诸庾世在西藩，人情所安，宜依翼所请，以庾爰之代其任。何充曰：「荆楚，国之西门，户口百万，北带强胡，西邻劲蜀，地势险阻，周旋万里；得人则中原可定，失人则社稷可忧，陆抗所谓『存则吴存，亡则吴亡』者也，〔陆抗垂没之疏，见八十卷武帝泰始十年。〕岂可以白面少年当之哉！〔少，诗照翻。〕桓温英略过人，有文武器干，西夏之任，无出温者。」〔夏，户雅翻。〕议者又曰：「庾爰之肯避温乎﹖如令阻兵，耻惧不浅。」〔言不能制爰之，将为国耻，又有可惧者。盖以王敦、苏峻待爰之也。〕充曰：「温足以制之，诸君勿忧。」
丹杨尹刘惔每奇温才，然知其有不臣之志，谓会稽王昱曰：「温不可使居形胜之地，其位号常宜抑之。」劝昱自镇上流，以己为军司，昱不听；又请自行，亦不听。〔刘惔，谈客耳；其言桓温无不中，盖深知温之才者。设使昱镇上流，惔为司马，未足以敌燕、秦扬子曰：非苟知之，亦允蹈之；非知之难，行之为难也。惔，徒甘翻。〕
庚辰，以徐州刺史桓温为安西将军、持节、都督荆?司?雍?益?梁?宁六州诸军事、领护南蛮校尉、荆州刺史，〔为桓温专制晋朝张本。雍，于用翻。〕爰之果不敢争。又以刘惔监沔中诸军事，领义成太守，〔监，工衔翻。〕代庾方之。徙方之、爰之于豫章。
桓温尝乘雪欲猎，先过刘惔，惔见其装束甚严，谓之曰：「老贼欲持此何为﹖」温笑曰：「我不为此，卿安得坐谈乎！」〔温以此语答惔，尽之矣；温亦知惔之悉其才，故发是言。〕
⑨汉主势之弟大将军广，以势无子，求为太弟；势不许。马当、解思明谏曰：「陛下兄弟不多，若复有所废，〔复，扶又翻。〕将益孤危，」固请许之。势疑其与广有谋，收当、思明斩之，夷其三族。〔储君不可求，使马当、解思明为国计，固当从容言之，使其主自悟，安可固以为请也！相从而就死，宜矣。解，户买翻。〕遗太保李奕袭广于涪城，贬广为临邛侯，广自杀。思明被收，叹曰：「国之不亡，以我数人在也，〔涪，音浮。邛，渠容翻。被，皮义翻。〕今其殆矣！」言笑自若而死。思明有智略，敢谏诤；马当素得人心；及其死，士民无不哀之。
⑩冬，十月，燕王皝使慕容恪攻高句丽，拔南苏，〔南苏城在南陕之东，唐平高丽，置南苏州。〕置戍而还。〔还，从宣翻，又如字。〕
十二月，张骏伐焉耆，降之。〔降，户江翻。〕是岁，骏分武威等十一郡为凉州，〔骏分武威、武兴、西平、张掖、酒泉、建康、西郡、湟河、晋兴、须武、安故合十一郡为凉州。〕以世子重华为刺史；分兴晋等八郡为河州，〔骏分兴晋、金城、武始、南安、永晋、大夏、武成、汉中八郡为河州。〕以宁戎校尉张瓘为刺史；分敦煌等三郡及西域都护三营为沙州，〔晋志惟载敦煌、晋昌二郡，西域都护；张茂以校尉、玉门、大护军、三郡、三营为沙州，而一郡不见于史，盖缺文也。敦，徒门翻。〕以西胡校尉杨宣为刺史。骏自称大都督、大将军假凉王，督摄三州；始置祭酒、郎中、大夫、舍人、谒者等官，官号皆仿天朝〔朝，直遥翻；下同。〕而微变其名；车服旌旗拟于王者。
赵王虎以冠军将军姚弋仲为持节、十郡六夷大都督、冠军大将军。〔冠，古玩翻。〕弋仲清俭鲠直，不治威仪，言无畏避，〔虎之篡，弋仲正色责之，可以见其言无畏避矣。治，直之翻；下同。〕虎甚重之；朝之大议，每与参决，公卿皆惮而下之。〔朝，直遥翻。下，遐稼翻。〕武城左尉，虎宠姬之弟也，〔东武城县属清河郡，唐属贝州。弋仲营于广川清河之滠头。〕尝入弋仲营，侵扰其部众。弋仲执而数之曰：「尔为禁尉，〔禁尉者，言尉职所以禁止奸非也。数，所具翻。〕迫胁小民；我为大臣，目所亲见，不可纵也。」命左右斩之；尉叩头流血，左右固谏，乃止。
燕王皝以为古者诸侯即位，各称元年，于是始不用晋年号，自称十二年。〔燕自是不复禀命于晋矣。〕
赵王虎使征东将军邓恒将兵数万屯乐安，治攻具，为取燕之计。〔恒，户登翻。〕王皝以慕容霸为平狄将军，〔平狄将军，始于汉光武以命庞萌。〕戍徒河；恒畏之，不敢犯。
二年〔（丙午、三四六）〕
①春，正月，丙寅，大赦。
②己卯，都乡文穆公【章：十二行本「公」作「侯」；十一行本同；孔本同。】何充卒。充有器局，临朝正色，以社稷为己任，所选用皆以功效，不私亲旧。
③初，夫余居于鹿山，〔夫余在玄菟北千余里，鹿山盖直其地。杜佑曰：夫余国有印，文曰「濊王之印」，国有故城，名濊城，盖本濊貊之地。其国在长城之北，去玄菟千里，南与高丽、东与挹娄、西与鲜卑接。〕为百济所侵，〔东夷有三韩国：一曰马韩，二曰辰韩，三曰弁韩。马韩有五十四国，百济其一也，后渐强大，兼诸小国；其国本与句丽俱在辽东之东千余里。隋书曰：百济出自东明，其后有仇台者，始立其国，渐以强盛，初以百家济海，因号百济。杜佑曰：百济南接新罗，北拒高丽千余里，西限大海，处小海之南。〕部落衰散，西徙近燕，而不设备。〔近，其靳翻。〕燕王皝遣世子儁帅慕军、慕容恪、慕舆根三将军、万七千骑袭夫余。〔帅，读曰率。〕儁居中指授，军事皆以任恪，遂拔夫余，虏其王玄及部落五万余口而还。皝以玄为镇军将军，妻以女。〔妻，千细翻。〕
④二月，癸丑，以左光禄大夫蔡谟领司徒，与会稽王昱同辅政。
⑤褚裒荐前光禄大夫顾和、前司徒左长史殷浩；三月，丙子，以和为尚书令，浩为建武将军、扬州刺史。和有母丧，固辞灴起，谓所亲曰：「古人有释衰绖从王事者，〔衰，仓回翻。〕以其才足干时故也；如和者，正足以亏孝道，伤风俗耳。」识者美之。浩亦固辞。会稽王昱与浩书曰：「属当厄运，〔属，之欲翻。〕危弊理极，足下沈识淹长，〔沈，持林翻。〕足以经济。若复深存挹退，〔复，扶又翻。〕苟遂本怀，吾死天下之事于此去矣。足下去就，实时之废兴，则家国不异，〔言国兴则家亦与之俱兴，国废则家亦与之俱废也。〕足下宜深思之！」浩乃就职。
⑥夏，四月，己酉朔，日有食之。
⑦五月，丙戌，西平忠成公张骏薨。官属上世子垂华为使持节、大都督、太尉、护羌校尉、凉州牧、西平公、假凉王；〔上，时掌翻。〕赦其境内；尊嫡母严氏为大王太后，母马氏为王太后。
⑧赵中黄门严生恶尚书朱轨，〔恶，乌路翻。〕会久雨，生谮轨不修道路，又谤讪朝政，〔朝，直遥翻；下同。〕赵王虎囚之。蒲洪谏曰：「陛下既有襄国、邺宫、又修长安、洛阳宫殿，将以何用１作猎车千乘，环数千里养禽兽，〔环，音宦。〕夺人妻女十余万口以实后宫，〔事并见上年。〕圣帝明王之所为，固若是乎！今又以道路不修，欲杀尚书。陛下德政不修，天降淫雨，七旬乃霁。霁方二日，虽有鬼兵百万，亦未能去道路之涂潦，〔去，羌吕翻。〕而况人乎！政刑如此，其如四海何，其如后代何！〔言天下后世，世将贬议其失也。〕愿止作徒，罢苑囿，出宫女，赦朱轨，以副众望。」虎虽不悦，亦不之罪，为之罢长安、洛阳作役，〔为，于伪翻。〕，而竟诛朱轨。又立私论朝政之法，听吏告其君，奴告其主。公卿以下，朝觐以目相顾，不敢复相过从谈语。〔复，扶又翻。过，古禾翻，经过也。石虎之法，虽周厉王之监谤，秦始皇之禁耦语，不如是之甚也。〕
⑨赵将军王擢击张重华，袭武街，执护军曹权、胡宣，〔张骏置五屯护军，武街其一也，在陇西。水经注曰：狄道县西南有武街城。晋志，惠帝分陇西立狄道郡，又立武街县属焉。〕徙七千余户于雍州。〔雍，于用翻。〕凉州刺史麻秋、〔赵使麻秋攻凉州，故授以刺史。〕将军孙伏都攻金城，太守张冲请降，凉州震恐。
重华悉发境内兵，使征南将军裴恒将之以御赵；恒壁于广武，〔张寔分金城之令居、枝阳二县，又立永登县，合三县立广武郡。水经注，广武城在枝阳县西。五代志，武威郡允吾县，后魏置，曰广武、刘昫曰：唐兰州广武县，汉枝阳县地。恒，户登翻。〕久而不战。凉州司马张耽言于垂华曰：「国之存亡在兵，兵之胜败在将。今议者举将，多推宿旧。〔将，息亮翻。〕夫韩信之举，非旧德也。〔举韩信事见九卷汉高帝元年。〕盖明主之举，举无常人，才之所堪，则授以大事。今强寇在境，诸将不进，人情危惧。主簿谢艾，兼资文武，可用以御赵。」重华召艾，问以方略；艾愿请兵七千人，必破赵以报。重华拜艾中坚将军，给步骑五千，使击秋。艾引兵出振武，夜有二枭鸣于牙中，艾曰：「六博得枭者胜；〔尔雅翼：博之采有枭。博兼行恶道，故以枭为采。〕今枭鸣牙中，克敌之兆也。」进与赵战，大破之，斩首五千级。重华封艾为福禄伯。〔福禄县，自汉以来属酒泉郡。宋白曰：肃州福禄县，周、隋为乐涫县；武德改为福禄，取汉旧名也。〕
麻秋之克金城也，县令敦煌车济不降，伏剑而死。〔县令，谓金城县令也。敦，徒门翻。〕秋又攻大夏，〔大夏县，汉属陇西郡；张轨分属晋兴郡，后又分置大夏郡。水经注，大夏县故城，在枹罕县西南，北临洮水。刘昫曰：河州大夏县，汉古县也，取县西大夏水以名之。〕护军梁式执太守宋晏，以城应秋，秋遣晏以书诱致宛戍都尉敦煌宋矩，〔诱，音酉。敦，徒门翻。〕矩曰：「为人臣，功既不成，唯有死节耳。」先杀妻子而后自刎。〔刎，扶粉翻。〕秋曰：「皆义士也，」收而葬之。
⑩冬，汉太保李奕自晋寿举兵反，蜀人多从之，众至数万。汉主势登城拒战，〔时奕兵进逼成都。〕奕单骑突门，门者射而杀之，〔骑，奇寄翻。射，而亦翻。〕其众皆溃。势大赦境内，改元嘉宁。
势骄淫，不恤国事，多居禁中，罕接公卿，疏忌旧臣，信任左右，谗谄并进，刑罚苛滥，由是中外离心。蜀土先无獠，〔獠，鲁皓翻，西南夷名。北史曰：獠盖南蛮之别种，邛、笮川洞之间，散居山谷，种类甚多。略无氏族之别，又无名字，所生男女，唯以长幼次第呼之，其丈夫称「阿暮」「阿段」，妇人「阿夷」「阿等」之类，皆语之次第称谓也。〕至是始从山出，自巴西至犍为、梓潼，〔犍，居言翻。〕布满山谷十余万落，不可禁制，大为民患；加以饥馑，四境之内，遂至萧条。
安西将军桓温将伐汉，将佐皆以为不可。江夏相袁乔劝之曰：「夫经略大事，固非常情所及，智者了于胸中，不必待众言皆合也。今为天下之患者，胡、蜀二寇而已，蜀虽险固，比胡为弱，将欲除之，宜先其易者。〔易，以豉翻。〕李势无道，臣民不附，且恃其险远，不修战备。宜以精卒万人轻赍疾趋，比其觉之，〔比，必寐翻。〕我已出其险要，〔已出其险要，谓已踰险而出平地也。〕可一战擒也。蜀地富饶，户口繁庶，诸葛武侯用之抗衡中夏，〔诸葛亮谥忠武侯。夏，户雅翻。〕若得而有之，国家之大利也。论者恐大军既西，胡必窥觎，此似是而非。胡闻我万里远征，以为内有重备，必不敢动；纵有侵轶，〔轶，直结翻，又音逸。杜预曰：轶，突也。〕缘江诸军足以拒守，必无忧也。」温从之。乔，緕之子也。〔袁緕见九十五卷成帝咸康三年。緕，工回翻。〕
十一月，辛未，温帅益州刺史周抚、南郡太守谯王无忌伐汉，〔帅，读曰率；下同。〕拜表即行；委安西长史范汪以留事，加抚都督梁州之四郡诸军事；〔梁州四郡，涪陵、巴东、巴西、巴郡也。〕使袁乔帅二千人为前锋。
朝廷以蜀道险远，温众少而深入，〔少，诗沼翻。〕皆以为忧，惟刘惔以为必克。或问其故，惔曰：「以博知之。温，善博者也，不必得则不为。但恐克蜀之后，温终专制朝廷耳。」
  </div>
  <div class="pagination">
   <a href="资治通鉴注_page94.html">
    上一页
   </a>
   <span>
    ...
   </span>
   <a href="资治通鉴注_page90.html">
    90
   </a>
   <a href="资治通鉴注_page91.html">
    91
   </a>
   <a href="资治通鉴注_page92.html">
    92
   </a>
   <a href="资治通鉴注_page93.html">
    93
   </a>
   <a href="资治通鉴注_page94.html">
    94
   </a>
   <span class="current-page">
    95
   </span>
   <a href="资治通鉴注_page96.html">
    96
   </a>
   <a href="资治通鉴注_page97.html">
    97
   </a>
   <a href="资治通鉴注_page98.html">
    98
   </a>
   <a href="资治通鉴注_page99.html">
    99
   </a>
   <a href="资治通鉴注_page100.html">
    100
   </a>
   <span>
    ...
   </span>
   <a href="资治通鉴注_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
