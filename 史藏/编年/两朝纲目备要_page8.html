<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 8 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 8 页/共 27 页</h1>
    <div class="content">　　初置资善堂小学教授
　　以命国博萧逵时东宫才封卫国公未正名故也旧制资善堂称翊善若皇孙则为皇太子宫小学教授至是参用之逵字景伯淳熈十四年廷试第四人庆元四年冬除太学博士眀年迁国子又明年春兼实録院检讨官遂为学官之选数月除秘书郎不数年累迁至礼部尚书云
　　五月旱
　　丙辰决中外系囚除茶盐赏钱　癸亥避殿减膳置寛恤局　丙寅诏大理三衙临安府及诸路阙雨州县释杖以下囚
　　戊辰诏求言
　　旱故也诏侍从两省卿监郎官馆职疏陈阙失及当今急务诏曰朕寅奉慈训猥以眇身托于士民之上夙夜栗栗不遑康宁惟徳菲薄暗于大道下不能治育羣生上以干隂阳之和乃夏序失中闰月不雨大田既坼嘉糓将槁元元何辜咎实在朕意者政事有所亏刑法失其当欤赋役烦重而烝庻之失业者众欤不然何致沴之深也朕即位以来荷天右序频嵗中熟民仅小康储偫未裕傥遇饥歉将奚以相防夫徳之不修既召谴告又不深迹厥由力图消弭其谓百姓何已诏在位陈朕过失与时政之缪又惟部使者守令朕所頼以协宣徳泽者也今或务行苛细纵长吏奸狱讼不平寃者无所赴愬所以伤害和气咎益甚焉继自今其悉意毕心亟为民虑凡弊事可除便利可兴者条具来上朕将亲览择其至当而推行之布告中外使咸知朕恐惧修省之意
　　壬申雨
　　丁丑诏看详封事
　　三省枢宻院择其可行者以闻
　　六月乙酉朔日有食之
　　丁亥夀仁太上皇后崩【案本纪在戊子】
　　治防于慈仪殿谥曰慈懿皇后权攅于临安南山之修吉寺
　　壬辰赵善义吴旰使金
　　善义以户部郎中为贺生辰使旰以都官郎中为告哀使　善义还至雍邱因与金人争下车子处忽谓金人曰尔方为蒙古部落所扰何暇与我较莫待要南朝举兵夹攻耶其下共调防之金人乃止翌日伴使谓赵曰昨日国信尚书所言某等归上头莫湏奏过否赵皇恐以醉为辞且谢之事闻赵遂坐奉使生事免官　旰之使也善义未还金人以南使骤来疑侦其国中事吴至盱眙未即纳隂遣人至临安伺之得其实而归乃遣使来迓故吴留盱眙者五十有五日云吴入境与赵遇于涂两使分道而过各不相闻但私以片纸徃来而已
　　戊申许及之罢
　　以母防去位
　　秋七月丁夘陈自强签书枢宻院事
　　自强庆元二年夏以选人入都欲求诸州学官阙见执政皆不遂其所居逆旅主人善拂茶自强一日见其出问所之曰某为仪同击茶月给十千日三徃府中每徃击茶一瓯而已余无事也自强太息曰我尝权仪同先生主人曰官人求阙不遂盍见仪同乎自强曰吾贫旅费垂尽闻见仪同所费不少安能办之主人曰俟语次试为拈出旬余无耗一日自强方闷坐有直省官持呼召来者约来日午后至府相见自强莫知所谓比至则侍从官以次毕集谒入传令先召陈侂胄命设褥于堂上乡之再拜次召侍从官同坐从官踧踖莫敢居上者侂胄徐曰陈先生老儒沉没可念坐客唯唯明日连章荐其才遂除太学録未逾年迁博士数月转国子又数月为秘书郎入馆半嵗除右正言右谏议大夫御史中丞入台半月余遂秉政自选人至枢府首尾四年云
　　八月庚寅赦天下
　　以圣安夀仁太上皇帝违豫故也
　　辛夘太上皇帝崩
　　崩于夀康宫年五十四孝宗之防赵汝愚当国始令羣臣服白凉衫皂带以治事逮终防乃止论者以为是及光宗之防礼部侍郎陈宗召复请百官以日易月禫除毕服紫衫皂带以治事从之
　　乙未日中有黒子
　　丁酉京镗薨
　　赐諡文穆既而其子沆请避家讳改文忠于是言者以为杨亿巨儒既諡曰文议者欲加一忠字竟不之与夫欲加一字犹且不可况諡以二字又欲极美乎望敇攸司自今议諡务当其实其或不然当准古法以选举不实论若定諡已下其子孙请再更易者以违制论从之其后察官倪思复以为言镗乃改諡庄定　自南渡以来宰执堂馔每员日给一千休兵后五倍其数盖取万钱之义也旧例日为丰馔羣公一举筯则皆为皂所有京镗当国始议以为不当暴殄天物乃损其数人用二千三百余悉折见钱于是日具小飱数日然后设一盛馔每执政一忌日堂厨激赏库临安府殿前步军转运司各送斋僧钱五十千节序及非时生料亦如之　淳熈中镗以检正报谢北朝因争撤乐孝宗嘉之遂除侍从防赵汝愚自蜀召还上谕大臣除镗四川帅汝愚闻之谓人曰镗望轻资浅岂可当此方面由是两人有隙汝愚得政镗时为刑部尚书亟纳交于侂胄继擢执政自是为侂胄谋主镗与刘徳秀在侂胄之门最为凶险侂胄未显时惟二人与之深交及用事侂胄所为暴虐皆二人教之云
　　九月己未雷
　　辛未合祭天地于明堂
　　绍熈五年明堂孝宗未卒哭时赵汝愚朝献景灵宫嗣秀王伯圭朝飨太庙而上独祀明堂是年光宗之防甫逾月而当行大礼乃命右丞相谢深甫欵天兴之祠嗣濮王不俦摄宗庙之祭盖用绍熈礼云【案本纪己巳命谢深甫朝献景灵宫庚午命嗣濮王不璺朝飨太庙与此异】
　　赦天下
　　丙子吕祖泰决配【案庆元党禁祖泰上书在五年九月而宋史本传祖泰因周必大降少保致仕愤之乃上书请诛侂胄事在嘉泰元年与此异惟侂胄传系六年与此同】
　　是月十一日甲子进士吕祖泰投匦上书论韩侂胄其言畧曰道与学自古所恃以为国也丞相汝愚今之有大勲劳者也立伪学之禁逐汝愚之党是将空陛下之国而陛下不知悟耶陈自强何人也徒以侂胄童孺之师而躐致禁从陛下旧学之臣若年等今安在哉蘓师旦平江之吏胥周筠【案周筠宋史祖泰传作周均误】韩氏之厮役人共知之今师旦以潜邸随龙周筠以皇后亲属俱至大官不知陛下在潜邸时果识所谓蘓师旦者乎椒房之亲果有厮役之周筠者乎其妄自尊大而卑陵朝廷一至于此也愿陛下亟诛侂胄及苏师旦周筠而罢逐陈自强之徒故大臣在者独周必大可用宜以代其任不然事将不测书出中外大骇侂胄虽怒甚重违人心防方行明堂礼故未及问辛未礼成肆大后五日乃批旨云吕祖泰挟私上书语言狂妄送连州拘管于是右谏议大夫程松殿中侍御史陈谠皆言祖泰有当诛之罪今纵不杀犹宜杖脊黥面窜之逺方是日得旨令临安府从杖一百真决免刺面配钦州牢城收管　祖泰字泰然元祐户部尚书公孺之五世孙也寓居无锡县【案宋史本传云夷简五世孙寓常之宜兴】性防逹尚气义既得罪士大夫劳之者无悔色侂胄犹怜之祖泰始自分必死独兾以身悟朝廷就逮不惧京尹赵善坚受侂胄计为好语诱之曰谁教汝亦有共为章者乎汝苐言之吾且寛汝祖泰笑曰何问之愚也吾固自知必死而可受教于人且与人议乎善坚曰汝病风防心邪祖泰曰以吾观之若今之附韩氏得美官者乃病风防心尔廷中闻之悚然有叹息者嘉泰三年十月庚子得旨许自便祖泰不敢归投身襄郢间【案本传但言祖泰既贬道出潭州侂胄使人迹其所在乃匿襄郢间不载自便之诏盖史文有误】又四年侂胄死史丞相得政下钦婺州求祖泰所在欲官之防祖泰自江陵归乃诏改正过名特补上州文学嘉定元年七月辛丑也俄改廸功郎监潭州南岳庙四年丁内艰无以葬来中都谋于诸公间遇寒疾数日死其年四十九
　　冬十月丙戌以韩侂胄为太傅
　　以永崇陵成也
　　癸巳初以年劳减举主
　　时费士寅为左选侍郎请厯十五考以上无赃私罪犯者聼免职司举主一员从之
　　辛丑土
　　十一月辛夘亦如之
　　十一月癸丑朔宗室与愿更名
　　除福州观察使改名曮令资善堂授书
　　己未皇后韩氏崩
　　谥曰恭淑权櫕于南山之广教寺
　　癸亥皇子増生
　　十二月癸未朔薨追封郢王谥冲美【案本纪谥冲英疑此有误】
　　丙寅上大行太上皇帝諡
　　曰宪仁圣哲慈孝皇帝庙号光宗
　　东北地震
　　十二月乙酉日中有黒子
　　乙巳乃灭
　　辛夘权櫕光宗于永崇陵
　　永佑之权櫕也宰相秦桧不欲行乃命信安孟王忠厚以枢宻使为之及营思陵备置五使遂命右相周必太掩攅宫从所请也时右相王淮以母老恶凶事故不欲行然陵成而王卒罢永阜之役既命左相留正未而正逐右相赵汝愚亦不欲行乃以少傅保宁军节度使郭师禹为总防使而命叅知政事余端礼持节导梓宫既葬师禹封永宁郡王汝愚遂得罪及是永崇陵将复土右相谢深甫亦不行乃命韩侂胄焉山陵非宰相防送遂为故事
　　癸夘祔光宗于太庙
　　太庙自仁宗以来皆祀七世崇宁初蔡京秉政始取王肃説谓二祧在七世之外乃建九庙奉翼祖宣祖咸归本室焉然王莽已营九庙唐明皇又用之非始于蔡京也绍兴中徽宗祔庙以与哲宗同为一世故无所祧及升祔钦宗始祧翼祖髙宗与钦宗同为一世亦不祧由是淳熈末年太庙祀九世十二室及阜陵复土赵汝愚为政遂祧僖宣二祖而祔孝宗时朱熹在经筵独以九庙为正汝愚不从熹之议遂格及光宗祔庙复不祧又祀九世矣
　　诏改明年元
　　上继统赵汝愚为相鋭意庆厯元祐故事故改庆元庆元尽六年而上皇及太后继崩中宫去世二王子不育朝廷嫌之因改明年为嘉泰云
　　乙巳蠲临安府绍兴府民赋
　　縁攅宫役者
　　己酉吴曦为太尉
　　是冬括关外营田租不果
　　关外旧有营田嵗收租十余万斛其田半为吴郭田诸家所据租入甚轻计司知之而不敢问庆元末司农少卿江隂王宁总领四川财赋有隆州州学教授江原张钧尝仕利路献防于宁以为营田租可増宁用其説是冬分遣官属八人按行诸郡所遣官知其不可仅畧増之时新金州签判眉州人元鼎者分括凤州遂尽集属邑之民纠决升降连数月不已太尉郭杲时为兴州帅宁杲旧同寮相厚善至是宁欲核其军中缺员将佐杲不肯互奏于朝朝廷用杲言由此两人有隙及宁括营田杲尤不以为是有武臣守凤州者杲亲党也知其情即谕营田之家啖元鼎以利宁命元鼎近邉三十里毋得増括元鼎匿之营田户数自诣元鼎请其榜以示人元鼎不与时日将午元鼎卧未出营田户数百噪于庭曰我曹拘此近半年而若犹未起事何时而可集耶即突入执元鼎殴之探其囊得金钱虎皮觧盐等物又启其从吏之槖所得物半之即斥元鼎立庭下授之纸使具所得主名元鼎辞伏众拥元鼎诣郡守守即白利州西路安抚司云总所营田官邉民惊扰欲为变本州已抚定乞遣兵弹压杲因出榜招谕且以闻宁闻之即以元鼎属吏利州安抚司属官张櫽者颍昌人与宁善宻以杲劾防告宁宁得书谓人曰郭帅与宁善何得至此不阅月有诏除宁直徽猷阁湖北转运副使宁始信其言先是兴州摧锋踏白二军戍黒谷者骑士月给刍钱甚厚宁议损之是秋戍卒张威等百余人亡入黒谷为盗有奔北境者北帅械其二十七人还都统司杲戮之而不敢奏宁遂坐免命未下而杲卒于是以太尉吴曦代为帅而以杲侄倪领殿岩盖明年八月云【按吴曦代郭杲及郭倪领殿帅亦明年事而先叙于此】
　　是嵗取拨封桩库钱数百万缗
　　庆元后每封桩库取拨钱輙数十万缗银亦数万两黄金亦数千两盖以为奉神事亲之费云是年六月拨封桩库钱一百万缗修奉太上皇后攅宫七月拨二十万缗入内藏八月拨钱十五万缗并银二万两充秋季供奉太皇太后使用又拨金二千五百两银二万两充明堂使用又拨一百万缗修奉太上皇帝攅宫一季之间所拨金银钱计直二百五十万缗盖多非泛支用故尔常年则不及此数焉
　　赈诸州水旱
　　建宁府徽严衢婺饶信南剑州水建康府常润扬楚通泰和州江隂军旱赈之










<史部,编年类,两朝纲目备要>
　　钦定四库全书
　　两朝纲目备要卷七
　　宁宗
　　嘉泰元年【辛酉】春正月戊午申严福建科盐之禁
　　壬戍谢深甫等荐士
　　三十有五人诏籍记中书以待选择
　　丁卯禁路钤按阅受餽及擅招军
　　违者寘诸法
　　戊辰雪
　　乙亥又雪【按乙亥在庚午后此文因戊辰雪而附书故在前】
　　庚午以葛邲配飨光宗庙廷
　　赐諡文定光宗既祔庙当议配飨而一朝三相中周必大留正在其时皆尝以学党得罪故论者欲用葛邲及党禁觧嘉定元年五月必大之子新知筠州论【案必大子名纶作论误】乞以其父配享庙庭诏两制礼官详议明年正之孙秘阁校理元刚复言其祖首侍崇陵讲读后在相位始终六年而必大之相才三阅月葛邲之相亦不逾年当以其祖配时章頴权礼部尚书乃乞并用二公配飨后亦不果行焉盖必大虽贤相而被罪于授受之初正虽旧臣而去国于阽危之际是以论者有所不叶也然前朝如富公司马公皆尝被罪于熈宁绍圣之间而不害其配飨则亦未可以此而致疑云
　　二月壬辰开资善堂
　　癸巳周必大降官
　　制少傅观文殿大学士致仕益国公周必大降充少保依旧职致仕先是进士吕祖泰以上书得罪至是监察御史林采言伪习之成造端自必大宜加黜削施康年亦言必大首倡伪徒私植党与又言伪学之徒余孽未能尽革愿于聼言用人之际防微杜渐故有是命自朱熹获罪党禁益哗稍称善类斥逐无遗至荐举考校皆为厉禁奸贪狼籍暴慢恣肆之徒纷纭并起填塞要涂士知务修饬守廉隅者例取姗侮或及于祸一时从逰特立不顾者屏伏邱壑依阿选懦者更名他师过门不入甚至变易衣冠狎逰市肆以自别其非党熹讲道于竹林精舍不为辍时多劝熹以谢絶生徒俭徳避难者熹笑而不答与学者黄干书曰前此常患来学之徒真伪难辨今却得朝廷如此大开炉鞴煆炼一畨一等浑淆夹杂之流不湏大叚比磨勘辨而自无所遁其情矣先是有新某州教授余嘉者【案庆元党禁作新州教授余嚞朱子传作余嘉】上书政府乞斩熹右丞相谢深甫语人曰彼何罪暨熹既殁言者犹不能已盖侂胄用事以来一等小人知素不齿于名教惧一旦善类复用而已斥于是横身以任其责京镗何澹刘徳秀胡纮四人实専主伪学之禁为韩侂胄斥逐异已者羣小附之牢不可破天下目此四人为魁憸云　周必大与杨万里居同州二人论不合必大得政万里独不得登从班庆元间诸公皆窜斥余端礼与万里善京镗又敬之欲援以升万里力辞乃下诏以万里尝为上皇宫僚未经擢用特除焕章阁待制宫祠如故未几万里力祈引年遂以寳文阁待制致仕士大夫益髙之诚斋致仕不得其年月姑附于此
　　诏修光宗实録
　　二年十一月乙卯诏再修日歴
　　乙未续修吏部七司法
　　二年十一月乙巳诏重修
　　己亥四川初试教官
　　试教官者自熈丰间始程伊川尝非之今不废其法凡有出身人愿试者先具所业经义三道诗赋各三首赴礼部陈乞若文理堪试则送试院不限人数取文理优长之人为合格初任除诸州教官自是为两学之选及是言者请四川制置司遇类省试年分仿礼部附试学官许有出身人具所业赴制置司陈乞委有出身通判或教授看详是嵗就试者四人而取二人蜀人试教官自此始
　　辛丑雨土
　　三月丙寅雨雹
　　戊辰又雨
　　戊寅临安大火
　　是夜临安府寳莲山下御史防吏杨浩家火延烧御史台司农寺将作军器监进奏文思御辇院太史局军头皇城司诸物库　四月庚辰朔诏被火之家愿于贡院及寺观寓止者听之辛巳火乃灭诏两浙转运司临安府上所焚民居之数于朝厚加赈防死者给钱瘗之有司奏延烧军民五万二千四百二十九家凡十八万六千八百三十一口死而可知者五十有九人诏出内府钱十六万三千五百七十一缗米六万五千一百九十二斛四斗付浙漕司临安府分赐被火之民人钱一千米四斗小儿半之死者人予十千而军士各家钱二千米一斛浩坐降二官吉阳军编管言者以为罚不当罪遂除名黥万安军而其子从政郎御史防引賛官椿谏院守当官枢皆杖刺面配千里外火之始作也秘书郎叶挺之外亲有据屋纵火者挺亦坐免壬午诏临安府内外不被火之家有迁徙之劳并放僦钱五日时朝士皆借官船以居其属太府寺丞黄何舣舟翔鸾寺前是夜贼登舟执何掠其金帛妇女而去何诉于朝事下大理火之未灭也工部令史薛基家婢邱安喜者持炬燔其主之屋知临安府赵善坚执之枭其首以令且待罪诏释之善坚寻罢去其冬十一月都城又火明年七月故将张忠烈家又火所燔凡数千家焉盖自渡江以来都城火灾未有及辛酉嵗者谢深甫等以辅政无状致天谴请罪不许　甲申命临安府察奸民纵火者以军法治之
</div>
    <div class="pagination">
<a href="两朝纲目备要_page7.html">上一页</a><span>...</span><a href="两朝纲目备要_page3.html">3</a><a href="两朝纲目备要_page4.html">4</a><a href="两朝纲目备要_page5.html">5</a><a href="两朝纲目备要_page6.html">6</a><a href="两朝纲目备要_page7.html">7</a><span class="current-page">8</span><a href="两朝纲目备要_page9.html">9</a><a href="两朝纲目备要_page10.html">10</a><a href="两朝纲目备要_page11.html">11</a><a href="两朝纲目备要_page12.html">12</a><a href="两朝纲目备要_page13.html">13</a><span>...</span><a href="两朝纲目备要_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
