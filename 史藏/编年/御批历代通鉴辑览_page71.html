<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 71 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 71 页/共 306 页</h1>
    <div class="content">　　春二月汉主聪弑帝于平阳庾珉王隽死之
　　正月朔汉主聪宴羣臣于光极殿使帝着青衣行酒庾珉王隽等不胜悲愤因号哭聪恶之有告珉等谋以平阳应刘琨等聪遂杀珉隽等帝亦遇害
　　【荀崧曰懐帝天资清劭少着英猷若遇承平足为守文佳主而继恵帝扰乱之后东海専政故无幽厉之衅而有流亡之祸】
　　三月汉立其贵嫔刘娥为后
　　汉主聪为后起防【与凰同】仪殿廷尉陈元达切谏聪大怒曰朕为天子营一殿何闗汝鼠子乎命左右曵出斩之并其妻子枭首东市时聪在逍遥园李中堂元达先鎻腰而入即以鎻鎻堂下树呼曰臣所言者社稷之计而陛下杀臣朱云有言臣得与龙逄比干逰足矣左右曵之不能动大司徒任顗等叩头出血曰元达言虽狂直愿陛下容之聪黙然刘后闻之宻勅左右停刑手疏上言【略曰今宫室已备无烦更营四海未一宜爱民力廷尉之言社稷之福也宜加封赏而更诛之四海谓陛下何如哉夫忠臣进谏者固不顾其身也而人主拒谏者亦不顾其身也陛下为妾营殿而杀谏臣使忠臣结舌者由妾逺近怨怒者由妾公私困者由妾社稷阽危者由妾天下之罪皆萃于妾妾何以当之妾观自古败国防家未始不由妇人心常疾之不意今日身自为之使后世视妾犹妾之视昔人也妾诚无面目复奉巾栉愿赐死此堂】聪览之变色命顗等冠履就坐引元达上以表示之曰外辅如公内辅如后朕复何忧更命园曰纳贤园堂曰愧贤堂谓元达曰卿当畏朕而反使朕畏卿邪
　　夏四月太子业即位于长安【是为愍帝】索綝领太尉
　　懐帝凶问至长安皇太子举哀因加元服即帝位大赦改元【始改元建兴】以梁芬为司徒麴允索綝为仆射是时长安城中户不盈百蒿荆成林公私有车四乗百官无章服印绶唯桑版署号而已防以綝为卫将军领太尉军国之事悉以委之
　　石勒遣石虎攻陷邺而据之
　　虎攻邺邺溃三台流民皆降之刘演奔廪邱【注见前】勒遂以虎镇邺【初刘琨用焦求为兖州刺史荀藩又用李述为之琨召求还及是邺城失守琨复以刘演为兖州刺史镇廪邱前中书侍郎郗鉴帅髙平千余家避乱保峄山琅邪王就用为兖州镇邹山三人各屯一郡吏民不知所从　郗鉴字道徽髙平金乡人峄山注见前邹山即峄山以在邹县故亦名邹山】
　　琅邪王睿以华谭为军谘祭酒陈頵为谯郡太守谭甞在夀春依周馥至是睿谓谭曰周祖宣何故反谭曰馥见冦贼滋蔓欲移郡以纾国难执政不悦兴兵讨馥死未逾时而洛都沦没若谓之反不亦诬乎睿曰馥位为征镇召之不入危而不持亦天下之罪人也谭曰然危而不持当与天下共受其责非但馥也頵出于寒微为睿参军数持正论【时睿参佐多避事自逸頵言于睿曰洛中承平之时朝士以小心恭恪为凡俗偃蹇倨肆为优雅流风相染以致败国今僚属皆承西台余飬望自髙是前车已覆而后车又将随之也请自今临使称疾者皆免官不从三王之诛赵王伦也制己亥格以赏功自是循而用之頵曰昔赵王篡逆恵皇失位三王讨之故厚赏以懐向义之心今功无大小皆以格断乃至金紫佩士卒之身符防委仆之门非所以重名器正纪纲也请一切罢之】由是府中多恶頵出为谯郡太守
　　慕容廆攻叚氏取徒河
　　先是王浚遣督防王昌等率叚就陆眷【务目尘从弟通鉴作疾陆眷今依晋载记及魏书北史作就】及弟匹防文□从弟末柸等攻石勒于襄国勒败还垒末柸追入垒门为勒所获就陆眷退走【以铠马金银请末柸于勒勒召末柸与之燕饮誓为父子遣之】昌等亦引还至是浚复召就陆眷与共攻勒就陆眷不至浚怒檄慕容廆讨之廆遂取徒河【初中国民避乱者多依王浚浚政法不立徃徃去之叚氏兄弟专尚武勇不礼士大夫唯廆政事修明爱重人物故多归焉廆以河东裴嶷北平杨耽为谋主广平游邃北海逢羡勃海封抽河东裴开为股肱平原宋该安定皇甫岌岌弟真及封奕封裕典机要又以平原刘讃为东庠祭酒子皝率国胄束脩受业于是路有颂声礼让兴矣　裴嶷字文冀封裕抽之子奕抽从子皇甫真字楚季慕容皝字元真廆弟三子】
　　五月以琅邪王睿为左丞相南阳王保为右丞相分督陜东西诸军事
　　诏曰今当扫除鲸鲵奉迎梓宫令幽并两州勒卒三十万直造平阳右丞相宜帅秦凉梁雍之师径诣长安左丞相帅所领精兵造洛阳同赴大期克成元勲又诏以时进军与乗舆防除中原睿辞以方平定江东未暇北伐以刁协为丞相左长史刘隗【字大连彭城人】为司直【隗雅习文史善伺候睿意故特亲爱之】主簿熊逺【字孝文南昌人】上书请嗣后凡为驳议者皆当引律令经传不得直以情言无所依准以亏旧典睿不能从
　　左丞相睿以祖逖为豫州刺史
　　逖少有大志与刘琨俱为司州主簿同寝中夜闻鸡鸣蹴琨觉曰此非恶声也因起舞及渡江左丞相睿以为军谘祭酒逖居京口紏合骁健言于睿曰晋室之乱非上无道而下怨叛也由宗室争权自相鱼肉遂使戎狄乗隙毒流中土今遗民思奋大王诚能命将出师使如逖者统之以复中原郡国豪杰必有闻风响应者矣睿素无北伐之志以逖为豫州刺史给千人廪布三千疋不给铠伏使自召募逖将其部曲百余家渡江中流撃楫而誓曰祖逖不能清中原而复济者有如大江遂屯淮隂起冶铸兵募得二千余人而后进【逖任侠慷慨志清中原刘琨谓人曰常恐祖生先吾着鞭】
　　冬十月汉刘曜冦长安十一月麴允破走之
　　曜使赵染帅精骑袭长安帝奔射鴈楼染焚龙尾【龙首山之尾也在西安府咸宁县南水经注龙首山头于渭尾违樊川】及诸营退屯逍遥园【在长安县东北水经注沈水枝津东入逍遥园即此】将军麴鉴帅众救长安与曜遇于零武【零当作灵今西安府咸阳县有灵武乡晋时移汉北地郡之灵武县于此故名】鉴兵大败曜恃胜不设备麴允引兵袭之汉兵大败曜引归平阳
　　十二月石勒遣使奉表于王浚
　　浚谋称尊号刘亮髙柔切谏皆杀之【燕国霍原志节清髙屡辞征辟浚以尊号事问之原不答浚诬以罪杀而枭其首　原字休明燕国广阳人】于是士民骇怨而浚矜豪日甚【所任皆苛刻小人嵩朱硕尤贪横北州謡曰府中赫赫朱邱伯十囊五囊入郎】石勒欲袭之未知虚实用张賔言遣舎人王子春奉表于浚辞意恳切浚大喜遣使报聘明年正月浚使者至襄国勒匿其劲甲精卒羸师虚府以示之北靣拜使者而后受书【浚遗勒尘尾勒阳不敢执悬之于壁上朝夕拜之曰我不得见王公见其所赐之物如见王公也】复遣董肇奉表于浚期以三月中旬亲诣幽州奉上尊号浚使者还具言勒形势寡弱款诚无二浚益骄怠不复设备
　　孝愍皇帝
　　【甲戌】建兴二年春正月有如日陨于地又有三日相承东行有流星陨于平阳北化为肉
　　流星出牵牛【晋书天文志牵牛六星在河鼓南】入紫微光烛地陨平阳北化为肉长三十步广二十七步汉主聪恶之以问公卿陈元达以为女宠太盛亡国之徴聪曰此隂阳之理何闗人事
　　梁州人张咸以州降成
　　先是氐王杨茂搜之子难敌与王如余党杨虎合攻梁州刺史张光婴城固守愤激成疾而卒难敌遂抜城据之【虎据汉中吏民奔蜀】至是州人张咸等起兵逐难敌难敌走咸以其地归成于是汉嘉涪陵汉中【注俱见前】之地皆为成有成主雄虚己好贤随才授任命太傅骧养民于内李鳯等招懐于外刑政寛简狱无滞囚兴学校置史官【其赋民男丁嵗谷三斛女丁半之疾病又半之户调绢不遇数丈绵数两事少役希民多富实新附者给复除】是时天下大乱而蜀独无事年谷屡熟乃至闾门不闭路不拾遗然朝无仪品爵位滥溢吏无禄秩取给于民军无部伍号令不肃此其所短也
　　三月汉石勒袭蓟陷之杀王浚师还蓟降于叚匹防勒将袭王浚而未发张賔曰岂非畏刘琨及鲜卑乌桓为我后患乎勒曰然賔曰彼三方智勇无及将军者将军虽逺出彼必不敢动且彼未谓将军便能悬军千里取幽州也轻军徃返不出二旬借使彼有心比其谋议出师吾已还矣刘琨王浚虽同名晋臣实为仇敌若修牋于琨送质请和琨必喜我之服而快浚之亡终不救浚而袭我也勒曰吾所未了右侯已了之遂以火宵行遣使奉牋于琨自陈罪恶请讨浚自効琨大喜移檄州郡言勒已降当袭平阳除僭逆三日勒军达易水【注见前】浚都防孙纬驰遣白浚浚将佐皆请撃之浚怒曰石公来正欲奉戴我耳敢言撃者斩设飨以待之勒晨至蓟叱门者开门先驱牛羊数千头声言上礼实欲塞诸街巷浚始惧勒升其聴事执浚于前浚骂曰胡奴调【田聊反戯也】乃公何凶逆如此勒曰公位冠元台手握彊兵坐观本朝倾覆曽不救援乃欲自尊为天子非凶逆乎即送襄国斩之【浚将佐等诣军门谢罪前尚书裴宪从事中郎荀绰独不至勒召而让之对曰宪等世事晋朝浚虽凶麤犹是晋之藩臣故从之不敢有贰明公茍不修徳义専事威刑则宪等死自其分请就死不拜而出勒谢之待以客礼勒数朱硕嵩等以纳财乱政责游统以不忠所事皆斩之籍浚将佐亲戚家赀皆巨万惟宪绰止有书数衮盐米各十余解而已勒曰吾不喜得幽州惟喜得二子以宪为从事中郎绰为参军】勒停蓟二日焚浚宫殿以故尚书刘翰行幽州刺史戍蓟遣使奉浚首献防于汉汉以勒为东单于刘琨请兵于拓防猗卢以撃汉防猗卢所部杂胡谋应勒猗卢悉诛之不果赴约琨知勒无降意大惧刘翰不欲从勒乃归叚匹防匹防遂据蓟城【浚所置乐陵太守邵续附勒勒以其子乂为督防勃海太守刘弃郡依续谓曰君为晋臣奈何从贼以自汚乎防叚匹防以书邀续同归江东续从之或曰其如乂何续曰我岂得顾子而终为叛臣乎勒问之杀乂遂圉续匹防救之勒引去　乐陵汉县晋置郡今仍为县属山东武定府刘字承掖人】
　　襄国大饥
　　时谷二升直银一斤
　　夏五月太尉凉州牧西平公张轨卒【諡曰武穆】子寔【字安逊】嗣轨寝疾遗令文武将佐务安百姓上思报国下以宁家轨卒长史张玺等表世子寔摄父位诏寔为都督刺史西平公
　　六月汉冦长安索綝大破之
　　汉大司马中山王曜赵染冦长安索綝出拒之染有轻綝之色长史鲁徽曰晋之君臣自知彊弱不敌将致死于我不可轻也染不听晨帅轻骑数百逆之綝与战于城西染兵败而归悔曰吾不用徽言至此何靣目见之先命斩徽徽曰将军愚愎以取败乃复忌前害胜犹有天地其能死于枕席乎染攻北地中弩而死
　　【乙亥】三年【汉建元元年】春二月以左丞相睿为丞相都督中外诸军事南阳王保为相国刘琨为司空
　　进代公猗卢爵为王
　　诏进猗卢爵为代王置官属食代常山二郡【猗卢请并州从事莫含于刘琨含不欲行琨曰以并州单弱吾之不村而能自存于胡羯之间者代王之力也吾倾身竭赀以长子为质而奉之者庶几为朝廷雪大耻也卿奈何惜共事之小诚而忘狥国之大节乎含遂行猗卢甚重之常与参大计猗卢用法严国人犯法者或举部就诛老防相携而行人问何之曰徃就死无一人敢逃匿者　莫氏楚莫敖之后含雁门人】
　　汉曹嶷【东莱人】据临淄
　　汉青州刺史曹嶷【嶷先从王弥弥降汉表嶷行安东将军使徇青州嶷克束平进攻琅邪遂破青州】尽得齐鲁间郡县自镇临淄筑城曰广固【在今青州府益都县西北水经注城四周絶涧岨水深隍】有众十余万临河置戍石勒表称嶷有専据东方之志请讨之汉主聪恐勒灭嶷不可复制弗许【太兴初嶷叛汉来降又以建康悬逺复与石勒相结后石虎击破广固杀之】
　　汉立三后
　　初汉后刘氏贤明汉主聪所为不道每规正之及刘氏卒嬖宠竞进后宫无序至是聪纳中防军靳准二女月光月华立月光为上皇后刘贵妃与月华为左右皇后陈元达极谏以为并立三后非礼也聪不悦元达又奏月光有秽行聪不得已废之月光慙恚自杀聪以是恨元达【后聪立故张后侍婢樊氏为上皇后三后之外佩皇后玺绶者复七人已又立中常侍王沉养女为左皇后宣懐飬女为中皇后大将军敷数涕泣切谏不听尚书令王鉴等又谏聪皆杀之】
　　盗发汉覇杜二陵
　　盗发二陵及薄太后陵得金帛甚多朝廷以用度不足诏收其余以实内府【帝问索綝曰汉陵中物何多邪对曰汉天子即位一年而为陵天下贡赋三分一供宗庙一供賔客一充山陵汉武比崩陵中不能容物赤眉取之不尽于今犹有朽帛此二陵其俭者耳】
　　夏六月陶侃撃杜弢破之弢走死湘州平丞相睿加王敦都督江扬等州军事
　　先是陶侃破走杜弢王敦表侃为荆州刺史【事在元年】侃及诸将与弢前后数十战弢士卒多死乃请降丞相睿以为巴东监军弢既受命诸将犹攻之不已弢愤怒复反至是侃与弢相攻弢使王贡出挑战侃遥谓之曰弢为益州小吏盗用库钱父死不奔防卿本佳人何为随之天下宁有白头贼耶【言为贼者不得至老】贡遂降弢众溃遁走道死侃进克长沙湘州悉平丞相睿进王敦镇东大将军都督江扬荆湘交广六州诸军事江州刺史【敦始自选置刺史以下寖益彊横潜蓄异志从弟棱諌之敦怒会降贼王如配棱麾下甞耻诸将辱己敦因宻使人激如杀棱闻之阳惊捕如诛之　王棱字文子琛之子】
　　王敦徙陶侃为广州刺史
　　初故新野王歆牙门将胡元起兵竟陵以杜曽【新野人勇冠三军能被甲游于水中】为竟陵太守【事在永嘉六年】己曽杀元而并其众防朝廷以第五猗为荆州刺史曽迎猗于襄阳聚兵万人与猗分据汉沔至是陶侃既破杜弢乗胜进撃曽有轻曽之志反为所败【时荀崧都督荆州屯宛曽引兵围之崧兵少食尽求援于故吏襄城太守石览崧小女灌年十三帅勇士数十人逾城突围夜出且战且前遂达览所又为崧求救扵豫章太守周访访遣子抚帅兵与览共救崧曽乃遁去曽复致笺于崧求自効崧许之侃遗崧书曰杜曽凶狡此人不死州土未宁足下当识吾言崧以兵少借为外援不从曽复帅流亡二千余人围襄阳不克而还　荀崧字景猷颍川人周抚字道和】王敦嬖人钱鳯【字世仪吴兴人】疾侃之功屡毁之侃诣敦自陈敦留不遣左转广州刺史以其从弟廙【字世将】刺荆州将吏郑攀等诣敦留侃不许众情愤惋遂迎杜曽第五猗以拒廙【敦意攀等承侃风防被甲持矛将杀侃出而复还者数四侃正色曰使君防断当裁天下何此不决乎因起如厠参军梅陶言于敦曰周访与侃亲姻如左右手安有断人左手而右手不应者乎敦意解乃设盛馔以饯之侃便夜发】时王机盗据广州侃至始兴【呉郡今广东韶州府治是】州人皆言宜观察形势侃不听直至广州遣督防讨机走之【机病死于道】广州遂平【侃在州无事辄朝运百甓于斋外暮运百甓于斋内人问其故答曰吾方致力中原过尔优逸恐不堪事故习劳耳时郑攀等相与拒王廙乆之众心不一攀惧请降杜曽亦请撃第五猗以自效已而曽复冦陷杨口廙遣周访撃走之遂定汉沔廙始得至荆州访以功迁梁州刺史屯襄阳】
　　冬十月汉冦冯翊陷之
　　刘曜冦北地进抜冯翊麴允军于灵武以兵弱不敢进帝屡徴兵于相国保保左右皆曰蝮蛇螫手壮士断腕今胡冦方盛且宜断陇道以观其变从事中郎裴诜曰今蛇已螫头头可断乎保乃以胡崧行前锋都督须诸军集乃发允欲奉帝徃就保索綝曰保得天子必逞其私志乃止于是自长安以西不复贡奉百官饥乏采稆以自存
　　【丙子】四年【汉麟嘉元年】春二月汉杀其少府陈休等七人初汉太弟乂宠衰【太后单氏年少色美汉主聪烝焉乂屡以为言单氏慙恚而死乂宠由是渐衰】汉主聪以子晋王粲为相国【粲少有儁才自为相骄奢専恣逺贤亲佞严刻愎谏国人恶之】太子太傅崔玮少保许遐劝乂图粲乂不从【玮遐说乂曰相国威重逾于东宫殿下非徒不得立也且有不测之危不如早为之计乂弗从舎人告之】汉主聪诛玮遐使将军卜抽将兵监守东宫【乂上表乞为庶人且请以粲为嗣抽弗为通】中常侍王沈郭猗等宠幸用事聪逰宴后宫或三日不醒或百日不出政事一委相国粲惟杀生除拜乃使沈等入白沈等多自以其私意决之猗有怨于乂谓粲曰闻太弟与大将军【聪子敷粲之弟】谋因上己大宴作乱今祸期甚廹宜早图之靳准素谄事猗亦谓粲宜自居东宫以领相国使天下早有所繋粲深以为然至是聪临上秋阁命收少府陈休将军卜崇及特进綦母达等七人诛之皆沈等所恶也【休崇为人清直素恶沈等虽在公座未甞与言故沈等疾之】卜干泣谏聪怒免为庶人河间王易及陈元达等表奏请免沈等官付有司治罪聪以示沈等笑曰羣儿为元达所引遂成痴也聪问沈等于粲粲盛称其忠清聪悦封沈等为列侯【易又上疏极谏聪大怒手坏其疏易忿恚而卒易素忠直元达倚之为援得尽谏争及卒元达哭之恸曰人之云亡邦国殄瘁吾既不复能言安用黙黙茍生乎归而自杀】既而聪宴羣臣引见太弟乂见其惟悴涕泣陈谢聪亦恸哭待之如初
　　代六修弑其君猗卢普根讨之而立防卒郁律立初代王猗卢爱其少子比延欲以为嗣使长子六修出居新平城【在灅水之阳猗卢所筑灅水出朔平府马邑县即桑干河上源也】而黜其母六修来朝猗卢使拜比延六修不从而去猗卢大怒帅众讨之兵败遂为所弑猗防子普根攻六修灭之代立国中大乱将军卫雄箕澹与刘琨质子遵帅晋人及乌桓三万家马牛羊十万头归于琨琨兵由是复振普根防卒国人立郁律【郁律撃走刘虎降其部落于是西取乌孙故地东兼勿吉以西士马精彊雄于北方　勿吉即挹娄今寜古塔地】
　　张寔遣兵入援
　　寔遣将军王该帅步骑五千人援长安且送诸郡贡计诏拜寔都督陜西诸军事以其弟茂【字成逊】为秦州刺史【先是凉州军士得玉玺文曰皇帝行玺献于张寔僚属皆贺寔曰是非人臣所得留归之长安】
　　夏六月丁巳朔日食
　　汉大蝗
　　河东平阳大蝗民流殍者什五六石勒遣将屯并州招纳流民归之者二十万户聪遣使让之勒不受命
　　秋七月汉刘曜陷北地进至泾阳
　　曜围北地麴允救之曜使反间绐允曰郡城已陷徃无及也众惧而溃曜追败允遂取北地【允性仁厚无威断惟以爵位悦人而恩不及下故诸将骄恣士卒离怨】曜进至泾阳渭北诸城悉溃【曜获将军鲁充梁纬纬被杀以充贤饮之酒曰吾得子天下不足定也充曰身为晋将国家防败不敢求生若蒙公恩速死为幸曜曰义士也与之剑令自杀梁纬妻辛氏美色曜将妻之辛氏大哭曰妾夫已死义不独生且一妇人而事二夫明公又安用之曜曰贞女也亦聴自杀皆以礼之】
　　冬十一月汉刘曜陷长安帝出降御史中丞吉朗【冯翊莲芍人】死之汉封帝为懐安侯
　　曜逼长安安定太守焦嵩【安定人】新平太守竺恢引兵来救皆畏汉兵彊不敢进相国保遣胡崧入援击曜于灵台【三辅黄图周文王灵台在长安西】破之崧恐国威复振则麴索势盛乃还槐里曜攻陷长安外城麴允索綝退守小城内外断絶城中饥甚亡逃不可制唯凉州义众千人守死不移太仓有麴数十防允屑之为粥以进至是帝泣谓允曰今穷厄如此外无救援当忍耻出降以活士民因叹曰悮我事者麴索二公也使侍中宗敞送降牋于曜【綝潜留敞使其子说曜曰若许綝以车骑仪同万户郡公者请以城降曜斩而送之曰帝王之师以义行也孤将兵十五年未甞以诡计败人必穷兵极势然后取之今綝所言如此天下之恶一也辄相为戮之】帝乗羊车肉袒出降羣臣号泣攀车帝亦悲不自胜御史中丞吉朗叹曰吾智不能谋勇不能死何忍君臣相随北靣事贼虏乎乃自杀曜送帝于平阳汉主聪临光极殿帝稽首于前允伏地恸哭聪怒囚之允自杀聪以帝为光禄大夫封怀安侯以曜为太宰假黄钺督陜西封秦王赠允车骑将军諡节愍侯斩綝于市
　　石勒冦乐平刘琨救之大败乐平遂陷
　　先是勒陷廪邱刘演奔叚氏及是勒围乐平太守韩据请救于刘琨琨新得猗卢之众欲因其鋭气以讨勒箕澹谏曰此虽晋民久沦异域未习明公恩信恐其难用琨不从悉发其众命澹帅步骑二万为前驱琨屯广牧【汉故县属朔方郡后汉移置陉南地在今忻州】为之声援勒据险要设疑兵于山上前设二伏出轻骑与澹战阳为不胜而走澹纵兵追之入伏中勒前后夹撃大破之澹奔代郡据弃城走并土震骇既而琨长史李以并州降勒琨进退失据叚匹防遣信邀之琨遂帅众奔蓟
　　十二月乙卯朔日食
　　丞相睿出师露次移檄北征
　　睿闻长安不守出师露次躬擐甲胄移檄四方刻日北征以漕运稽期斩都运令史淳于伯刑者以刀拭柱血逆流上至柱末二丈余而下观者咸以为寃司直刘隗上言伯罪不至死请免从事中郎周筵等官于是王导等引咎请解职睿曰政刑失中皆吾闇塞所致一无所问【隗性刚讦当时名士多被弹劾睿率皆容贷由是众怨归之南中郎将王含敦之兄也以族彊位显骄傲自恣隗奏含文致甚苦事虽被寝而王氏深疾之　文致甚苦谓深文以致其罪】
　　中宗元皇帝【考晋自元帝以后记载家俱称东晋通鉴不分统曰晋纪今依之】
　　帝名睿宣帝之曽孙琅邪恭王觐之子年十五嗣王位永嘉初以安东将军镇建业【事具前】长安不守始称晋王愍帝遇害乃即位于江左【先是太元之际童謡云五马浮渡江一马化为龙及永嘉沦覆帝与西阳汝南南顿彭城五王获济而帝竟登大位焉】
　　【丁丑】建武元年【凉元公张寔称建兴五年旧大国一汉小国一成新小国一凉凡三僭国】春正月张寔遣司马韩璞将兵伐汉
　　黄门郎史淑自长安奔凉州称愍帝出降前一日使淑赍诏赐张寔拜凉州牧承制行事且曰朕已诏琅邪王时摄大位君其协賛共济多难淑至姑臧寔大临三日辞官不受遣司马韩璞等帅步骑一万东撃汉遗相国保书曰王室有事不忘投躯前遣贾骞瞻公举动中被符命敕骞还军防闻朝廷倾覆为忠不遂愤痛之深死有余责今更遣璞等唯公命是从璞等卒不能进而还【先是长安謡曰秦川中血没腕惟有凉州倚柱观及汉兵覆闗中氐羌掠陇右雍秦之民死者什九独凉州安全】
　　二月汉冦荥阳太守李矩击败之
　　汉主聪使从弟畅帅兵三万攻荥阳矩未及为备乃遣使诈降畅不复设备矩欲夜袭之士卒皆恇惧乃遣其将郭诵祷于子产祠【郑州东有郑大夫庙祀子产时李矩屯新郑故祷于此】使巫阳言曰子产有教当遣神兵相助众皆踊跃争进掩击畅营畅仅以身免【后矩将耿稚等复袭汉太子粲营于孟津粲众惊溃死伤大半诏以矩都督河南军事】
　　三月丞相睿即晋王位
　　农太守宋哲为汉所攻弃郡奔建康称受愍帝诏令丞相睿统摄万几睿素服出次举哀三日官属上尊号不许固请不已睿慨然流涕曰孤罪人也若见逼不已当归琅邪耳命驾将归国乃请依魏晋故事称晋王许之遂即位改元置百官立宗庙社稷有司请立太子王爱次子宣城公裒【字道成】欲立之谓王导曰立子当以徳导曰世子宣城俱有朗儁之美而世子年长王从之立世子绍【即明帝】为王太子封裒为琅邪王奉恭王后镇广陵以西阳王羕【字延年汝南王亮之子】为太保封谯王逊【字子悌宣帝弟进之子】之子氶【音丞字敬才】为谯王王敦为大将军王导为扬州刺史领中书监录尚书事刁协为仆射周顗为吏部尚书贺循为太常【时承防乱之后江东草创协乆宦中朝谙练旧事循为世儒宗明习礼学凡有疑义皆取决焉】
　　刘琨慕容廆皆遣使劝进
　　刘琨叚匹防相与歃血同盟翼戴晋至琨檄告华夷遣右司马温峤【字太真太原人】奏表诣建康劝进【琨谓峤曰晋祚虽衰天命未改吾当立功河朔使卿延誉江南行矣勉之峤至建康王导周顗庾亮等皆爱其才争与之交】王以慕容廆为龙骧将军大单于昌黎公【廆不受处士辽东高诩曰霸王之资非义不济今晋室虽微人心犹附之宜遣使江东示有所尊然后防大义以征诸部不患无辞矣乃从之】廆遣长史王济浮海诣建康劝进【既而廆以裴嶷言诸部弱小者稍稍撃取之】
　　夏四月汉主聪杀其太弟乂
　　相国粲使其党谓乂曰适奉中诏云京师将有变宜衷甲以备乂信之命宫臣皆衷甲粲遣告靳准王沈准白汉主聪曰太弟将为乱已衷甲矣聪于是诛东宫官属阮士卒万五千余人废乂为北部王粲防使准杀之【乂形神秀爽寛仁有器度故士心多附之聪闻其死哭之恸曰吾兄弟止余二人而不相容安得使天下知吾心邪】既而立粲为太子
　　五月壬午朔日食
　　六月祖逖取谯城【在河南归德府夏邑县北元和志祖逖克谯城而居之谓此】汉石虎入寇逖撃走之
　　初流民张平樊雅各聚众在谯为坞主王之为丞相也遣行叅军桓宣【谯国铚人】说而下之及逖屯芦洲使叅军殷乂诣平雅乂意轻平【视其屋曰可作马廐见大镬曰可铸铁器平曰此乃帝王镬天下清平方用之又曰卿未能保其头而爱镬邪】平大怒于坐斩乂勒兵固守逖攻之嵗余不下乃诱其部将使杀之雅犹据谯城攻之不克南中郎将王含遣桓宣将兵助逖逖谓宣曰卿信义已着于彼今复为我说雅宣乃单马从两人诣雅曰祖豫州方欲平荡刘石倚卿为援前殷乂轻薄非豫州意也雅即诣降逖既入谯城石勒遣石虎围谯含复遣宣救之虎解去逖表宣为谯国内史【晋王传檄天下称石虎敢帅犬羊渡河纵毒今遣琅邪王裒等水陆四道径造贼受逖节度防召裒还建康数月而卒】
　　冬十一月己酉朔日食
　　立太学
　　征南军司戴邈【字望之广陵人渊之弟】上疏以为世道乆防礼俗日犹火消膏莫之觉也今王业肇建万物权舆谓宜笃道崇儒以励风化王从之
　　十二月汉主刘聪弑帝于平阳辛賔【陇西狄道人】死之汉主聪出畋以帝行车骑将军戎服执防前导见者指之曰此故长安天子也故老有泣者太子粲言于聪曰昔周武王岂乐杀纣乎正恐同恶相求为患故也不如早除之聪曰前杀庾珉辈而民心犹如是吾未忍也且小观之十二月聪飨羣臣使帝行酒洗爵已而又使执盖晋臣涕泣有失声者尚书郎辛賔起抱帝大哭聪斩之洛阳守将赵固【本汉将降于李矩】河内太守郭黙【河内懐人】侵汉河东扬言曰要当生缚刘粲以赎天子帝遂遇害
　　【史臣曰愍帝继统天下崩离长安危急诸侯无释位之志征镇阙勤王之举故君臣窘廹以至杀辱云】
　　河南王吐谷浑卒【胡三省曰吐谷浑始见此】
　　吐谷浑者慕容廆之庶兄也父涉归分户以之及廆嗣位二部马鬬廆遣使让之曰先公分建有别何不相逺异浑怒曰马鬬乃其常何至怒人欲逺别甚易恐后防为难耳遂帅其众西徙廆遣长史追谢之浑遂西傅隂山【注见前】而居属永嘉之乱因度陇据洮水【注见前】之西极于白兰【羌别种唐为维恭二州地废维州在四川茂州保县西废恭州在松潘卫西南】地方数千里【今青海及四川松潘皆吐谷浑故地】鲜卑谓兄为阿干廆追思之为作阿干之歌浑有子六十人长子吐延嗣吐延有勇力羌胡畏之【后吐延为羌酋所杀子叶延嗣叶延孝而好学以为礼公侯之子得以王父字为氏乃号其国曰吐谷浑】
　　【戊寅】太兴元年【汉主刘曜光初元年】春三月王即皇帝位
　　愍帝凶问至建康王斩缞居庐百官请上尊号不许纪瞻曰晋氏统絶于今二年两都燔荡宗庙无主刘聪窃号于西北而陛下方髙让于东南此所谓揖让而救火也王犹不许使殿中将军韩绩撤去御座瞻叱绩曰帝座上应列星敢动者斩王为之改容【奉朝请周嵩上防曰古之王者义全而后取让成而后得是以享世长久今梓宫未返旧京未清宜开延嘉谋训卒励兵先雪大耻副四海之心则神器将安适哉由是忤旨出为新安太守　嵩字仲智顗之弟】王遂即皇帝位百官皆陪列命王导升御牀共坐导固辞曰若太阳下同万物苍生何由仰照乃止大赦文武増位二等
　　更王太子绍为皇太子
　　绍仁孝喜文辞善武艺好贤礼士容受规谏与庾亮温峤等为布衣之交亮风格峻整善谈老庄帝器重之聘其妹为绍妃使亮侍讲东宫帝好刑名家以韩非书赐太子亮谏曰申韩刻薄伤化不足留圣心太子纳之
　　张寔遣使上表
　　都尉陈安叛相国保举兵逼上邽保遣使告急于张寔寔遣歩骑二万赴之军至新阳【晋县属天水郡】闻愍帝崩保谋称尊号破羌都尉张诜言于寔曰南阳忘大耻而亟欲自尊必不能成功晋王近亲且有名徳当率天下以奉之寔从之遣牙门蔡忠奉表诣建康比至帝已即位寔不用江东年号犹称建兴【自此凉州始别为国】
　　夏四月丁丑朔日食
　　加王导骠骑大将军开府仪同三司
　　导遣从事行扬州郡国还见各言二千石官长得失独頋和【字君孝吴郡人】无言导问之和曰明公作辅宁使网漏吞舟何縁采听风闻以察察为政耶导咨嗟称善
　　五月叚匹防杀太尉广武侯刘琨【諡曰愍】
　　初琨世子羣【字公度】为叚末柸所得末柸厚礼之许以琨为幽州刺史欲与之袭匹防宻遣使赍羣书请琨为内应为匹防逻骑所得琨不知也来见匹防匹防以书示之曰意亦不疑公是以白公耳琨曰与公同盟庶雪国家之耻琨终不以一子之故负公而忘义匹防雅重琨初无害琨意其弟叔军諌之乃留琨防代郡太守辟闾【复姓】嵩潜谋袭匹防事泄匹防收其徒党悉诛之乃称诏收琨缢杀之【琨从事卢谌等帅众依末柸奉琨子羣为主将佐多奔石勒朝廷以匹防尚彊兾其能平河朔乃不为琨举哀温峤表琨尽忠帝室宜在褒恤后数嵗乃加赠太尉初温峤为琨奉表诣建康其母崔氏固止之峤絶裾以去既至屡求返命朝廷不许防琨死除散骑侍郎峤闻母死固辞苦请北归诏曰今桀逆未枭诸军奉迎梓宫犹不得进峤可以私难而不拜邪峤不得已受拜】
　　秋七月汉主聪卒太子粲立八月靳准弑而代之石勒引兵讨准
　　冬十月刘曜自立于赤壁【水名寰宇记在岳阳县南西北流入涧水岳阳今属平阳府】封勒为赵公汉主聪寝疾徴刘曜石勒受遗诏辅政皆固辞乃以曜为丞相领雍州牧勒为大将军领幽兾牧上洛王景济南王并録尚书事靳准为大司空皆迭决奏事聪卒粲即位改元汉昌【聪后四人皆年未二十粲多行无礼靳准隂有异志私谓粲曰如闻诸公欲行伊霍之事宜早图之粲乃收景骥等杀之】粲常游宴后宫军国之事一决之于准准遂勒兵升殿执粲杀之【刘氏男女无少长皆斩东市发渊聪二陵斩聪尸焚其庙自号大将军汉天王以传国玺付胡嵩曰还汝晋家嵩不敢受乃杀之遣使告司州刺史李矩曰刘渊屠各小丑矫称天命使二帝幽没辄率众扶持梓宫请以上闻矩驰表闻帝遣太常韩等奉迎梓宫准欲以王延为左光禄大夫延骂曰屠各逆奴何不速杀我也乃杀之】曜闻乱自长安赴之勒帅精骑五万以讨准据襄陵【汉县今属平阳府】北原准数挑战勒坚壁以挫之曜至赤壁即皇帝位以勒为大司马加九锡进爵为赵公勒进攻准于平阳巴【巴氐也魏武迁于闗中河东皆有之】及羌羯降者十余万落勒皆徙于所部既而将军乔泰等讨准斩之推准弟明为主
　　十一月乙卯日夜出髙三丈
　　诏州郡秀孝复试经策
　　时诏羣公卿士各陈得失御史中丞熊逺上疏【畧曰胡贼猾夏梓宫未返而不能遣军进讨一失也羣官不以讐贼未报为耻务在调戯酒食二失也选官用人不料实德选求才干惟事请托当官者以治事为俗吏奉法为苛刻尽礼为谄谀从容为高妙放荡为达士骄蹇为简雅三失也世所恶者陆沉泥滓时所喜者翺翔云霄安得朝有辨争之臣士无禄仕之志乎古之取士敷奏以言今光禄不试甚违古义又举贤不出世族用法不及权贵是以才不济务奸无所惩若此道不改求以救乱难矣】先是帝欲慰悦人心州郡秀孝至者不试皆署吏尚书陈頵亦上言宜循旧制试以经策从之仍诏不中科者刺史太守免官于是秀孝皆不敢行其有到者亦皆托疾比三年无就试者帝欲特除孝亷已到者官尚书郎孔坦【字君平防稽山隂人】以为近郡惧累君父皆不敢行逺郡冀于不试冒昧来赴不若一切罢之而为之延期使得就学则法均而令信矣帝从之聴申至七年乃试
</div>
    <div class="pagination">
<a href="御批历代通鉴辑览_page70.html">上一页</a><span>...</span><a href="御批历代通鉴辑览_page66.html">66</a><a href="御批历代通鉴辑览_page67.html">67</a><a href="御批历代通鉴辑览_page68.html">68</a><a href="御批历代通鉴辑览_page69.html">69</a><a href="御批历代通鉴辑览_page70.html">70</a><span class="current-page">71</span><a href="御批历代通鉴辑览_page72.html">72</a><a href="御批历代通鉴辑览_page73.html">73</a><a href="御批历代通鉴辑览_page74.html">74</a><a href="御批历代通鉴辑览_page75.html">75</a><a href="御批历代通鉴辑览_page76.html">76</a><span>...</span><a href="御批历代通鉴辑览_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
