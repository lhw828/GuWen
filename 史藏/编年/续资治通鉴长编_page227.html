<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 227 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 227 页/共 607 页</h1>
    <div class="content">　　【二五】然非朝廷一力可自为「一」下原衍「一」字，据同上欧阳文忠公文集删。
　　【二六】麟州用粮七万余石「七万余石」，原作「十七万余石」，与下文「五寨用粮十四万余石，其费倍于麟州」之语相违，据同上欧阳文忠公文集删「十」字。
　　【二七】隔河便是保德军「是」原作「皆」，据宋本、宋撮要本、阁本及同上欧阳文忠公文集改。
　　【二八】不烦输运过河同上欧阳文忠公文集「过河」下有「供馈」二字。
　　【二九】盖都不去百里之内「内」原作「外」，据宋本、宋撮要本、阁本改。
　　【三○】秋赋宋会要崇儒二之四作「秋试」。
　　【三一】知制诰田况言「诰」原作「诏」，据宋本、宋撮要本改。
　　【三二】则榷场更无以博易「则」字原脱，据宋本、宋撮要本补。
　　【三三】是三十万小斤之数「是」原作「自」，据宋本、宋撮要本、阁本及欧阳文忠公文集卷一○五论与西贼大斤茶札子改。
　　【三四】乃五十万物同上欧阳文忠公文集此句上有「茶三十万」四字，按「金帛二十万，茶三十万」乃为「五十万物」，欧集当是。
　　【三五】昨与西贼议和之初「议」字原脱，据同上欧阳文忠公文集补。
　　【三六】不可追改「改」原作「悔」，据宋本、宋撮要本、阁本及同上欧阳文忠公文集改。
　　【三七】则贼无所掠而劫城郭矣「劫」原作「却」，据宋本、宋撮要本及阁本改。
　　【三八】复遣尹与则杨守素来议事「尹与则」三字原脱，据宋本、宋撮要本及宋史全文卷八下补。
　　【三九】伏望遣一使往延州「使」原作「介」，据宋本、宋撮要本及欧阳文忠公文集卷一○五论西贼占延州侵地札子改。
　　【四○】取昊贼先侵之地「侵」原作「争」，据宋本、宋撮要本、阁本及同上欧阳文忠公文集改。
续资治通鉴长编
卷一百五十
卷一百五十
　　起讫时间 起仁宗庆历四年六月尽其月
　　卷　　名 续资治通鉴长编卷一百五十
　　帝　　号 宋仁宗
　　年　　号 庆历四年（甲申，1044）
　　全　　文
　　六月辛卯朔，辅臣列奏，答手诏所问，曰：
　　臣等各蒙奖用，待罪二府，不能燮理弥缝，致化天下，过烦圣虑，特降德音，上以宗庙为忧，下以生灵为念，臣等不任臱恐战汗，死罪！
　　诏旨谓：「合用何人，镇彼西方？」臣等思之，今元昊遣人到阙，名体稍顺，其如戎人难信，止可权宜。如翻覆未宁，则当择节制之帅，若和好且合，亦须藉镇抚之才，经度边陲，以防来患。见选人具名闻奏次。
　　诏旨谓：「民力困敝，财赋未强。」臣等议之，国家革五代诸侯之暴，夺其威权，以度支财用，自赡天下之兵。岁月既深，赋敛日重，边事一耸，调率百端，民力愈穷。农功愈削【一】，水旱无备，税赋不登，减放之数，动踰百万。今方选举良吏，务本安民，修水旱之防，收天地之利。而更严着勉农之令【二】，使天下官吏专于劝课，百姓勤于稼穑，数年之间【三】，大利可见。又山海之货，本无穷竭，但国家轻变其法，深取于人，商贾不通，财用自困，今须朝廷集议，从长改革，使天下之财，通济无滞。又减省□兵，量入以出，则富强之期，庶有望矣。
　　诏旨谓：「军马尚多，何得精当？」近韩琦、范仲淹所上备边文字，内有河北五事，陕西八事，精择兵马及攻守之策，已在其中。臣等见商量施行次。
　　诏旨谓：「将臣不和，如何制置【四】？」枢密院先因许怀德、张亢不协，曾指挥戒励，然将佐之中，性情不类，爱恶相攻，全在主帅别白抚遏，随才任用，使各得其所，则怨恶不生。故长帅之才，不敢轻易选用。
　　诏旨谓：「躁进之徒，宜塞奔竞。」臣等谓躁进怀贪之人，何代无之？由朝廷辩明而进退之。如责人实暛，旌人静节，贪冒者废之，趋附者抑之。如此，则多士知劝，各怀廉让之心。
　　韩琦、范仲淹又奏陕西、河北画一利害事。陕西八事：一，相度缘边城寨未坚牢处，更加修完；二，陕西诸州土兵内，招愿守寨者，移为边兵；三，新刺保捷土兵内，有□弱不堪战阵者，减放归农；四，移减东兵入次边州军驻泊，以就粮草，有事宜，则勾赴边上；五，缘边弓箭手，逐一两指挥各筑堡子居住；六，逐路差人，密切先相度下山川要害可控扼处，并可伏兵之处；七，逐路各选将佐三五人，使臣一二十人，步兵二万，骑兵三千，以备攻战；八，相度下横山一带要害之地，如进兵攻讨，则据险修寨，以夺其地，就降其觽。河北五事：一，遣才臣权领河北转运使，密令经度边事；二，再议河北三路合屯兵去处；三，委枢密院于合门祗候以上选人，三班院于使臣中选人，逐十日或一月，具选人数进呈；四，于陕西抽战队使臣十数人，授以新议八阵之法，教习诸军；五，河北州县专选知州、知县、县令可以治兵者，教习义勇【五】，□增置将校。
　　已而仲淹又奏：「臣近与韩琦上言陕西边画，□陈八事，须朝廷遣使，便宜处置，方可办集。又近睹手诏下问：『合用何人，镇彼西方？』两府已奏见选人进呈次。今西人议和，变诈难信，成与不成，大须防将来之患。臣久居边塞下，诚无寸功，如言镇彼西方，保于无事，则臣不敢当，但稍知边情，愿任驱策。虽无奇暛可平大患，惟期夙夜经画、措置兵骑财赋，及指纵诸将同心协力，以御深入之虞。今防秋事近，恐失于后时，愿圣慈早赐指挥，罢臣参知政事，知边上一郡，带安抚之名，足以照管边事。乞更不带招讨、部署职任」【六】。
　　改延州龙口平寨为龙安寨，仍赐修寨禁卒缗钱。
　　先是，鄜延都监周美破贼于无定河，乘胜至绥州，杀其酋豪，焚庐帐，获牛羊马驼器械三百计，因城龙口平寨。贼以精骑数千来袭，美从百余骑驰击破之，加本路钤辖。此据周美传附见。然庞籍传云使王信筑龙安寨，已附庆历二年四月戊子，而王信传亦略无龙安筑寨事，不知何也？当考。
　　壬辰，录散直李庆子忠为下班殿侍。以庆与淯井监蛮贼战没也。
　　置均、房州通判各一员。
　　丁酉，降暣牓下知潭州刘沆招谕桂阳监蛮贼，有来首身者，并与等第推恩。会要出师篇即此后书招到二千余人，盖联书之也。今依实录，仍见十月。
　　戊戌，谏官余靖言：「元昊遣人求和，皆出契丹之意，我之言议动息，彼必皆知。伏缘景德中，契丹举国兴师深入，先帝与之对垒河上，矢及乘舆，天下安危，在于刻漏，止以三十万物与之通和。今元昊战虽屡胜，皆由将帅轻敌易动，故为边鄙之忧。数年选将练兵，始知守战之备，而锐意解仇，与物遂至二十六万，彼若不允，岂可更添？且夫戎事有机，国力有限，失之于始，虽悔何追？窃以景德之患，系安危于顷刻，而物数如彼，今日之患，远在边鄙之外，而物数如此，臣虽愚贱，深所耻之。且元昊之书，其名虽顺，其词甚悖，自言通和之事，非其本心。今虽与物更多，边亭岂敢撤备？又况契丹之力，能制元昊，闻其得物之数，宁不生心？无厌之求，终难应副，若移西而备北，为祸更深。伏乞朝廷极虑商量，必令轻重得所。事有形比，须索堤防。元昊凡所过求，不宜尽许，一启其源，塞之实难。惟察利害而审计之，但思和与不和，皆有后患，则不必曲意从之，以贻国羞。」
　　靖又言：「风闻杨守素等进状，乞早回本国，未闻朝廷指挥者。臣窃以和好之谋，可否之报，在于元昊，不在行人。守素等虽有商量之名，必然未肯与夺，今若不早发遣，切恐别起怨词。计元昊外则貌从契丹，内则贪我金帛，然其凶很，必非实诚。盖缘出师以来，未曾挫耱，势犹大盛，心亦无厌。此去和与未和，必是大举兵甲。戎狄之性翻覆，胜则骄慢，败遂来归，此皆常情所知也。臣以为今之计者，莫若许其岁物定数及和市之限，谓言国家各守境界，两不相侵，君臣如初，无复疑贰。已暣边守，专待使来。如此处置，不必守素等肯与不肯也。臣又恐二国之好因守素而成，契丹邀功，势不可抑。况梁适失词，敌人傒望已久。事成而谢之亦有害，事成而不报亦有害。谢之之害小，而不报之害大，此又将来之患也。若幸而元昊未满其意，则我或小胜，彼当自来。傥逗遛行人，待其词伏，虽得要约，未可信也。其尹与则、杨守素等【七】，伏乞早赐发遣。」靖此奏不知几日？今附见。
　　癸卯，改新知渭州孙沔复知庆州，新知庆州尹洙知晋州。
　　始，朝廷欲卒城水洛，故令洙与沔易任，沔以病辞，乃别徙洙，于是渭州阙守，诏委狄青。谏官余靖言泾原在陕西最为重地，自范仲淹不敢独当，岂青粗暴所能专任？章凡四上，其一曰：靖论青武人，使独守渭州，恐败边事，本传有之。六章据靖谏草，本传、实录俱无有。二章别论水洛，四章乃专论青领渭州。
　　臣窃以朝廷所以威天下者，刑赏二柄而已。圣人不妄赏人，亦不妄罚人，若夫同罪异罚者，明主之所不取也。今狄青、尹洙皆坐不合枷勘刘沪争修水洛城事，而洙罢路分，青领州任，非唯赏罚不明，兼亦措置失所。臣请别白言之，始者，朝廷以狄青、尹洙虽伤于猝暴，不合枷勘沪等，又缘是朝旨不令修城，兼恐抑挫帅臣之威，遂移尹洙别路，狄青当路，欧阳修四月二十六日丙辰疏云移尹洙而不动狄青，即靖所谓当路，但不知是何职任，今既不令独守渭州，必自此徙并代也。移狄青当路，未详。八月十六日乙巳，狄青以权并代部署复为泾原部署，不知何日权并代部署，或在欲令独守渭州后。此盖朝廷爱惜帅臣之本意。今来只因孙沔称病，便忘却旧来商量。同罪异罚之外，狄青更蒙升用，其不可者六焉：
　　臣以为当今天下之官，最难其才者，唯是陕西四路帅府，于四路之中【八】，当贼冲而民户残破，军中气索，泾原最甚。当择天下才智第一，授以泾原军民之政。今付狄青刚悍之夫，不可者一也。朝廷自来以武人粗暴，恐其临事不至精详，故令文臣镇抚，专其进止。今狄青不思旧来制御之意【九】，不可者二也。初缘狄青出自行间，名为拳勇，从未逢大敌，未立奇功，朝廷奖用太过，髃心未服。今专使统一路兵马，必无兼才厌服其下。且以尹洙之才与相佐，尚犹如此，若独任刚狷之人，觽所未服，必致败事，不可者三也。本来选用狄青，谓其刚果堪为斗将，今兼知渭州。且夫知将以城守为能，斗将得野战为勇，各有以抚军民，今来狄青出战，则须别得守城，守城则当求知将，岂此一夫所能兼之【一○】？其不可者四也。昨日狄青、尹洙同枷勘刘沪，朝廷嫌其率暴，故移尹洙庆州，今洙当降罢，而青得进用，乃是朝廷专罪尹洙。且狄青粗率武人，岂得全无血气？枷送沪等，未必尽由尹洙，归罪于洙，事未明白，不可者五也。凡暴贵之人，不能无骄，狄青拔自行伍，位至将帅，粗豪之气，固已显露，只如昨来朝廷所差医官，身带京职，青以一怒之忿，便行鞭朴。如此恣意，岂是尹洙所使？朝廷归罪于人，亦须察访其实，不可者六也。且庆州极边帅府，非是养病之地，伏乞朝廷别选才智之人，以守渭州，兼进止一路兵马，专委狄青斗将之事。其孙沔傥或不病，则当发遣赴任渭州，如实有病，即召归京师诊理，所以示朝廷忧边谨罚之意。
　　又言：臣近奏狄青知渭州、尹洙知晋州不协物议，未蒙朝旨者。臣窃谓，若非大臣全无忧边之心，即是微臣当坐罔上之罪，二者之间，必有一焉。臣伏思陕西四路，惟泾原山川宽平，易为冲突。若戎马之势不遏，则为关中之忧。关中震惊，则天下之忧也。故国家自有西事以来【一一】，长以泾原为统帅之府。前岁葛怀敏丧败之后，朝廷欲差范仲淹往彼完缉，尚先遣中使谕意。其时仲淹不敢独当此任，乞差韩琦同往。朝廷委韩琦、范仲淹同共经□，又差张亢知渭州，狄青同为一路部署。琦等虽名四路招讨，其实只是营度泾原，亢领州寄，青为斗将，自是朝廷忧泾原如此之深也。及至去年，诏琦、仲淹赴阙，又令中使问仲淹何人可以为代，于是差郑戬替韩琦、仲淹充四路招讨，尹洙代张亢知渭州【一二】。至秋，又差韩琦、田况往彼宣抚，则固知朝廷未尝忘泾原也。今年已罢郑戬归永兴，又移尹洙知晋州，遂令狄青一身兼领三人职事。且范仲淹号为最晓边事，不敢独当，孙沔亦是朝廷精选，而托疾不行，是泾原有可忧之势，岂青匹夫独能当之！仲淹岂忘之乎？大臣必谓韩琦、仲淹二年泾原，成规可守，故专任狄青，足以了事，臣实以为不然。
　　伏自怀敏覆没之后，兵气沮丧，未有小胜，百姓遭劫掠之余，虽或归复，而生业未备。幸贼未至而谓完实，议和未定而早解怠，抽减将帅，军民之心，尚何所望而敢自安乎。且向来于生户界中修一城寨，尚有劫夺杀伤，不能相保，贼马若至，谁复安心？是大臣全无忧边之心明矣。初缘昨者狄青、尹洙仓猝行事，上烦朝廷，臣窃料朝廷之意，谓此二人偏见之情，以相唱和，故换孙沔在青之上，欲令庶事有所商量。今来只因孙沔称病，遂以泾原一路兵马，专令狄青进止。岂天下之广，更无一奇才可以知渭州与青共事者？是大臣不思之甚也。
　　况始因行事猝暴，朝廷不欲问罪，遂得专兵柄，不知是何赏罚？且缘青骤自行间，未着大功，蒙恩超擢，又其为性率暴鄙吝，偏裨不服，所以刘沪敢骂尹洙乳臭，狄青一介耳。今来以青独当一路，岂不忧偏裨不服而败国家之事？虽传闻仲淹请行，若朝廷从之，不过泾州驻札，以制大节，须别得渭州知州与青缓急商量战守之势。又况庞籍守延，犹与王信等同事，今来反不及青独任最难一路，无乃籍等羞与为伍，以怀怨望乎？朝廷乏贤，一至于此。伏乞陛下询问大臣，如或将来贼马冲突泾原，狄青果能保必胜之势，不贻朝廷之忧，则臣甘先就诛窜，以当罔上之罪。
　　又言：
　　臣累具奏陈，为狄青兼知渭州不当，未蒙朝旨听从者，此盖两府大臣不顾社稷利害，唯要遂非行事。伏缘西贼僭叛以来，泾原屡遭侵扰，任福败于好水，葛怀敏败于定川，关中震惊，君臣旰食。臣谓朝廷当极选文武才杰，共守边疆。为谋未周，闻谏不听，岂非不顾社稷利害乎？泾原利害，屈指可计，且范仲淹前岁被差之日，必得韩琦然后同行，今日预政之谋，未为忧国，同此议者，亦当审细。臣料大臣强为其说，其词有二：其一谓当今文武无可差，其二谓自来武臣在边，多被文臣掣肘，不若专委武臣，责其成功。此皆护短之说，本非通论。当今天下之大，笹冠委佩，出入朝廷，列侍从者，驾肩迭迹，及求一边郡知州，则不能得之，此执政者进贤之失也。求一士而分其任，纵无奇才，比于专委一夫，不犹愈乎？况好水之败，韩琦等为招讨使，定川之败，王沿为都部署，皆号本朝精选，尚犹不免丧师，岂可狄青独能了乎？又武臣在边，文臣掣肘之议，本为不近人情，且琦、仲淹等领兵之日，自谓安边之谋臣，及其归朝，遂生掣肘之谬论。若如此说，则庞籍、文彦博、孙沔尽可罢去矣。
　　窃观狄青所为，若其决医官、擒刘沪，皆骄满之至，岂能独统其觽乎？且水洛垂成而急捕刘沪，致劫掠伤杀之患，取笑夷狄，将帅之才，于此见矣。况朝廷特差鱼周询等前去体量得有过，又蒙进用，朝廷之令，于何取信？勿谓杨守素等来此讲和【一三】，便言边鄙不足忧者。今春张延寿去后，兵临秦州，平川熟户一千余帐【一四】，埽地皆尽，城中震恐，边臣不以实闻，此则目前之祸，不必引古为证。伏乞早赐选差忠勤才略之臣，以知渭州。如臣言无可采，则乞还旧官，臣之分也。若谓已行之命，难为改易，则朝廷今后一切特行【一五】，何用谏诤。
　　又与同列言：
　　臣等各三上札子，论列狄青等差遣不当事。今闻大臣坚执不肯更改。臣等近共论岑守素、狄青二事，守素是陛下左右之人，只是纔罢皇城司，未当再任，陛下要命令必行，立改差命。其狄青本因有过【一六】，当行责降，朝廷惜边将事体，只令依旧任使。大臣不能选择能臣，就委狄青州任，明是差失，臣等累有奏陈，利害甚显，大臣一向遂非，不肯改更初议。缘今日天下之势，最可忧者在戎狄，戎狄之患在陕西，陕西之事，安危最急者在泾原。自西事以来，贼人不过一两次犯延州等路，唯泾原自高继嵩、王规累度御捍得退外，又有好水、定川之败，则贼之意，岂须臾忘此一路也。盖泾原山川广宽，道路平易，边臣制御不住，可以直图关中，如此形势，安得轻授于人？假如贼人围守镇戎，狄青既是部署，岂得不出救援？青出之后，何人守城？贼若以一二万人与青相拒，却从间道领觽直趋渭州，又使何人守备？
　　臣窃闻大臣之议，但欲精选通判。前日尹洙以馆职知州，关中之人，以洙气势尚轻，预忧缓急有事，不能制伏士卒，况可只委一通判小官，安能了事！以此言之，是渭州须别得能臣与狄青分职勾当，方免朝廷深忧也。陛下欲命令必行，虽左右之人已授差遣，立有改更，大臣观边上事势如此，不甚忧念，一向遂非，强有论执，是天子之意易回，大臣之偏见难改也。伏乞陛下以安危之意，直谕大臣，令选才望素着之人，委以泾原帅府。若不如此处置，恐后悔难追。
　　寻有诏，徙青权并代部署。后癸卯七日【一七】，遂除王素泾原帅，盖因靖等屡言之也。又实录八月十六日乙巳，秦州刺史权并代部署狄青为惠州团练使、捧日天武都指挥使、泾原部署。青徙并代不知是何月日，亦必因靖等论列不已，故暂徙之。不三月，却归旧任。但实录失不载此，今即附见，更俟考详。岑守素事，实录亦不载。
　　赐淯井监捕杀夷贼军士、土丁缗钱。
　　甲辰，泾原路经略安抚司言修水洛城毕。
　　丁未，开宝寺灵宝塔灾，谏官余靖言：
　　臣伏见开宝寺塔为天火所烧。五行之占，本是灾变，朝廷宜戒惧以答天意。寻闻遣人于塔基掘到旧瘗舍利，内廷看毕，送还本寺，许令士庶烧香瞻礼者。道路传言，舍利在内廷之时，颇有光怪。臣恐巧佞之人，因此推为灵异，惑乱视听，先自内廷，外及四方，钞敛钱物，再图营造。臣忝备谏职，见此事体，不可不言。
　　臣闻帝王行事，但能勤俭修德，感动人心，则虽有急难，后必安济。臣观今天下，自西陲用兵以来，国帑虚竭，民间十室九空。陛下若勤劳罪己，忧人之忧，则四方之民安，咸蒙其福矣。如其不恤民病，广事浮费，奉佛求福，非所望于当今。且佛者方外之教，理天下者所不取也。割黎民之不足，奉庸僧之有余，且以侈丽崇饰，甚非帝王之事。
　　或有戒臣者曰：「若有营造，必不出于库府，但用内廷无用之物【一八】，准其直而与之。亦不诛求于民，任自僧徒化其愿施者，积岁累月而成之，庸何伤哉？」臣应之曰：「天下之民，皆厌赋役之烦，不聊其生，至有父子夫妇携手赴井而死者，其穷至矣。陛下若恤民之病，取后宫无用之物、内帑自余之币，出助边费，勿收中民一年田租，明降诏书而告中外，此则陛下结天下之心，感召和气，虽造百塔，无以及之【一九】。若作无用浮侈之事【二○】，民益怨矣。」
　　又二年以来，减省后宫请给，皆言内中煎迫，不似往前。今一日舍施，则财物无纪，何以取信四方哉？初缘市井之人有知者少，既见内廷崇奉，则遽相扇动，倾箱竭橐，为害滋深。若以经火不坏，便为神异，即本在土底，火所不及。若言舍利能出光怪，必有神灵所凭，此妄言也【二一】。且一塔不能自尉，为火所毁，又何福可庇于民哉？今朽木腐草皆有光，水精及珠之圆者，夜亦有光，况舍利本胡中怪异之物，有光亦非今日之瑞。昔梁武帝造长干塔时，舍利亦常有光，及台城之败，何能致福？视此可以监矣。其开宝寺舍利塔，伏乞指挥，更不营造，上以见陛下不惑之明，下以昭国家爱民之意，仍乞更不迎入内中供养。且胡人军校，皆呼舍利，舍利入宫，不祥之兆【二二】，尤宜戒之。其然顶烂臂之人，亦乞禁绝。
　　时盛暑，靖对上极言。靖素不修饰，上入内云：「被一汗臭汉熏杀，喷唾在吾面上。」上优容谏臣如此。据江氏志。
　　庚戌，淮南都转运按察使、兵部员外郎、天章阁待制王素为刑部郎中、泾原路经略安抚使、兼知渭州。素在淮南，行部至郡邑场务，所问者课额羡与否而已，未尝毛举细故，以摘发官吏。人初视之，若阔于事情，而所布尔目实甚广，间有被劾者，皆罪法必得。故人人若素坐视其家，而莫敢为非。此据朱史附传，不知谁所作，姑录之，俟考。江邻几云：王仲仪帅平凉，出都门，长檐帽，四敩衫，金束带，鞍马称是。子野赴甘棠偕行，顾谓子弟辈：「不意仲仪坏到此个地位」。按是年八月，王质知陜州，然则素虽有此除命，到八月乃出京也。
　　契丹归明人进士梁济世为应天府楚邱县主簿。济世本涿州人，尝主文书敌帐下，一日得罪来归，且言将有割地之请。既而刘六符至，上发书，以示辅臣，色皆不动，六符亦疑其事先漏也。朝廷先知此敌有割地之请，缘王果购得敌书本也。此又云梁济世来告，岂济世因果以归附，止一事而史各言之，故不相属乎？当考。
　　辛亥，升陕西制胜指挥于雄武之上。
　　赐归明人大理评事蒙守中进士出身。
　　壬子，诏疏决天下系囚，流徒罪降一等，杖笞释之，杂犯至死情可悯者奏裁，旱故也。
　　参知政事范仲淹为陕西、河东路宣抚使。
　　先是，仲淹言：「臣窃见契丹遣使来言欲西征，今边上探报，皆称契丹大发兵马，讨伐呆儿族并夹山部落，及称亦与元昊兵马相杀，又报元昊亦已点集左厢军马，既是二国举动，必有大事。以臣料之，夹山等蕃部小族，岂二国尽举大兵攻讨，此可疑一也。又元昊自来惟倚契丹侵凌中原，今无大故，何敢便与契丹相绝而举兵相持，此可疑二也。自古圣贤议论，皆称敌人无信，今朝廷便欲倚凭，此可疑三也。前来契丹邀中国进纳物帛，欲屈伏朝廷，元昊僭号扰边，屡擒将帅，如盟信可保，何至今日之举，又可疑四也。河东地震数年，占书亦主城陷【二三】，今二国之兵萃于彼方，此又大可疑五也。又边上探得契丹遣使三道，至南山宁化军、岢岚军后面，觑步谷口道路【二四】，此又大可疑六也。设或二国不守盟信，卒然奔冲，以数十万觽，乘不备而来，河东军马不多，名将极少，觽寡不敌，谁敢决战？此大可忧一也。契丹素善攻城，今探得点集床子弩并癔手，皆攻城之具，与昔时不同。况元昊界无城可攻【二五】，如却入汉界，并攻三两城，破而屠之，则其余诸城乘风可下。此大可忧二也。万一此度却未奔冲，以取中国之信，使安于疑，徐为后举之策。此大可忧三也。今乞圣慈顾问大臣，如契丹可以保信，必不入寇，亦不与元昊连衡，则乞今日同署一奏，纳于御前，使中外安静，不更忧疑。他日或误大事，责有所归。如大臣不敢保信，则乞指挥大臣，今日更不归厅，便画河东御捍之策。抽何路军马【二六】，用何人将帅，添若干钱帛，据何处要害，如此定策，犹恐后时，不能当二敌之势。更因循度日，直候大寇入境，然后为谋，则河东一倾，危逼宗社。臣待罪两府，义当极论【二七】，不敢有隐，系圣断处之。」
　　始，范仲淹以忤吕夷简，放逐者数年，士大夫持二人曲直，交指为朋党。及陕西用兵，天子以仲淹士望所属，拔用护边。及夷简罢，召还倚以为治，中外想望其功业，而仲淹亦感激眷遇，以天下为己任，遂与富弼日夜谋虑，兴致太平。然规摹阔大，论者以为难行。及按察使多所举劾，人心不自安；任子恩薄【二八】，磨勘法密，侥幸者不便；于是谤毁浸盛，而朋党之论，滋不可解。然仲淹、弼守所议弗变。
　　先是，石介奏记于弼，责以行伊、周之事，夏竦怨介斥己，又欲因是倾弼等，乃使女奴阴习介书，久之习成，遂改伊、周曰伊、霍，而伪作介为弼撰废立诏草，飞语上闻。帝虽不信，而仲淹、弼始恐惧，不敢自安于朝，皆请出按西北边，未许。适有边奏，仲淹固请行，乃使宣抚陕西、河东。正传谓仲淹及弼更张无渐，规摹阔大，论者以为不可行。此当时髃小人谤仲淹及弼，故云尔。李清臣、蒲宗孟因而着之，未可信也。今略加删润，庶不失事实。正传但云谤毁稍行，而朋党之论浸闻于上，会塞下有警，仲淹因与弼请行边。于是以仲淹宣抚陕西、河东。今据弼自叙札子，增以夏竦伪作书诏事。契丹与西界会兵讨呆儿族，亦据弼奏议，国史及仲淹墓志、神道碑皆不明言也。苏辙龙川别志云：范文正公笃于忠亮，虽喜功名，而不为朋党。早岁排吕申公，勇于立事，其徒因之矫枉过直，公亦不喜也。自睦州还朝，出领西事，恐申公不为之地，无以成功，乃为书自咎，解仇而去。后以参知政事，宣抚陕西，申公既老，居郑，相遇于途，文正身历中书，知事之难，有悔过之语。于是，申公欣然相与语终日。申公问：「何为亟去朝廷？」文正言：「欲经制西事耳。」申公曰：「经制西事，莫如在朝廷之便。」文正为之愕然。故欧阳公为文正神道碑，言二公晚年欢然相得【二九】，由此故也。后生不知，皆咎欧阳公。予见张公言【三○】，乃信之。按辙所志，未必尽可据，如言「经制西事，莫如在朝廷之便」，仲淹岂不知此？但当时自以谗谤可畏，不得不少避之，故仲淹及富弼皆求出使。其出使，固知必不久安于朝，非缘夷简之言，仲淹乃觉也。魏泰东轩杂记亦云，今并不取。
　　癸丑，诸军因战伤废停，不能自存，及死事之家孤老，月给米人三斗。
　　又诏因西事科配及拣乡兵逃移未复业者，所在招辑之。
　　甲寅，上谓辅臣曰：「方岁旱而飞蝗滋甚，百姓何罪而罹此！默祷上帝，愿归咎于眇躬。」章得象对曰：「臣等不能辅理宣化，致灾斯民，且贻陛下忧。今圣言及此，必有以上感天心矣。」五行志云：是岁，京师旱，飞蝗蔽天。
　　戊午，雨。
　　追封镇国节度使李继和为安国公，以其庙为安国庙。初，继和知镇戎军，创为城洫，又有威惠，吏民为立祠。及西贼入寇，庙中数有神光及夜闻甲马声，故特表异之。
　　枢密副使富弼言：「伏见朝廷以契丹发兵会元昊讨呆儿族，路出河东境外，疑其变诈，恐为河东之患，遂遣参知政事范仲淹宣抚，此陛下忧劳爱民之深也。仲淹闻命，夙夜在心，即乞于京师及陕西发兵马，调钱帛，为备御之策，此仲淹忠勤体国之至也。然以臣愚虑，或恐过之。何者？臣前岁奉使契丹，颇见情状；又自去岁至今日【三一】，见河北、河东探报契丹与呆儿族相持事宜，参验得实，契丹必不寇河东决矣。彼既不来，是不宜枉有调发，空成劳费。虽不入寇，然张虚声以困我，未必无心【三二】，今若劳费不悛，则正落贼计，亦为其窥见浅深【三三】，非策之得也。此臣但论今岁未必为患，若他时则非臣所知。他时虽欲背盟自逞，必寇河北，第以河东为掎角之地而已。伏乞陛下，更令范仲淹相度，且往河东照管，未宜调发。若将来河东却有契丹入寇，是臣有罔上误国大计之罪，乞加臣身。」时仲淹疑契丹入寇，欲大发兵为备，杜衍谓契丹必不来，兵不可妄出。仲淹争议帝前，诋衍语甚切。仲淹尝以父行事衍，衍不以为恨。既退，仲淹犹力争，韩琦曰：「若尔，则琦当请行，不须朝廷一人一骑。」仲淹怒，再求对，首奏琦语，然兵卒不发，仲淹亦不以为忤也。
　　先是，仲淹受命主西事，弼主北事。弼条上河北守御十二策曰：
　　国朝以兵得天下，震耀武威。太祖皇帝待北敌仅若一族，每与之战，未尝不克。太宗皇帝因亲征之耱，敌志遂骄，频年寇边，胜败相半。真宗皇帝嗣位之始，专用文德，于时旧兵宿将，往往沦没，敌骑深入【三四】，直抵澶渊，河朔大骚，乘舆北幸。于是讲金帛啖之之术，以结欢好。自此河湟百姓，几四十年不识干戈。岁遗差优，然不足以当用兵之费百一二焉。则知澶渊之盟，未为失策。而所可痛者，当国大臣，论和之后，武备皆废。以边臣用心者，谓之引惹生事；以搢绅虑患者，谓之迂□背时。大率忌人谈兵，幸时无事，谓敌不敢背约，谓边不必预防，谓世常安，谓兵永息，恬然自处，都不为忧。西北二敌，稔知朝廷作事如此之失也，于是阴相交结，乘虚有谋。边臣每奏敌中事宜，则曰探候之人妄欲希赏，未尝听也。蕃使每到朝廷悖慢，则尚曰夷狄之人无礼，是其常事，固不之恤也。但只自谩吓，佯为包容，其实偷安，不为国家任责，画长久之远经，所以纵其奸谋【三五】，养成深患。是致宝元元年，元昊窃发，数载用兵，西人困穷，未有胜算。又至庆历二年，契丹观衅而动，嫚书上闻，中外仓皇，莫知为计。不免益以金帛，苟且一时之安。二边所以敢然者何？国家向来轻敌妄战，不为预备之所致也。
　　臣深见二敌为患，卒未宁息，西伐则北助，北静则西动，必欲举事，不难求衅。通和则坐享重币，交战则必破官军，叛而复和，孰敢不许？擒纵自在，去住无梗，两下牵制，困我中国，有何大害而不为边患？有何后悔而长守欢盟？渝盟扰边，我则遂困。不幸凶荒相继，盗贼中起，二敌所图，又甚大矣。自契丹侵取燕、蓟以北，拓跋自得灵、夏以西，其间所生豪英，皆为其用。得中国土地，役中国人力，称中国位号，仿中国官属，任中国贤才，读中国书籍，用中国车服，行中国法令，是二敌所为，皆与中国等。而又劲兵骁将长于中国，中国所有，彼尽得之，彼之所长，中国不及。当以中国劲敌待之，庶几可御，岂可以上古之夷狄待二敌也？前既轻敌妄战，不为预备，致二敌连祸，为朝廷深忧，今又欲以苟安之势，遂为无事，二敌各获厚利，退而养勇，不数年相应而起，则无复以金帛可啖而盟谊可纳也。谨具守御策如左。
　　其守策：
　　一曰：河北三十六州军内沿边、次边北京、雄、霸、冀、祁、保、瀛、莫、沧、镇、定十一州，广信、安肃、顺安、信安、保宁、干宁、永宁七军，北平一寨，总十九城，皆要害之地，可以控制敌寇而不使得深入。定为右臂，沧为左臂，瀛为腹心，北京为头角。此四城乃河朔之望也，余十五城为指爪支节，乃四城之所使也。定、瀛、沧各置一帅，北京置一大帅，余十五城分属定、瀛、沧三路，择善将守之。十九城都用兵三十万，定五万，瀛、沧各三万，镇二万，雄、霸、冀、保、广信、安肃各一万，祁、莫、顺安、信安、保宁、永宁、北平各五千【三六】，北京五万，为诸路救援。余二万分顿诸道，巡检游击兵。今无事时，河朔已有驻泊、屯驻、就粮兵十八万，本城五万，至用兵时，约增十万人，则战兵足矣。此三十万兵，非如景德年中闭门自守，皆使出而接战者也。当时守城不敢出，敌兵堂堂直抵澶渊，几至渡河，为京师患。今若使良将帅守十九城，分领三十万觽，左右出入，纵横救应，闪误逗诱，冲陷掩袭，臣虽至愚，未信敌骑敢长驱而南也。顷年大兵悉屯定州，然闭城不使出战者，盖恐一败涂地，无所救援，且防中渡之变也。今虽用三十万，然而分置十九城，左败则右救，纵失则横援，岂有昔时之虞邪？其外十七城不复蓄兵，只以本部乡军坚守，不使出战。
　　二曰：河朔州军长吏最宜得人，以备匈奴之变。自来都不选择，赃污不才、年老昏昧者，尽使为之。又移替不定，久者不过一二年，其间苟且之人，只是驱遣目前常事，其经久利害，自知不及其身，率皆不为。前后相承，积弊已甚。若不选人久任，以矫前失，则异日敌有变故，边城不守，浸淫深入，为患不细。其上件十九州岛军寨，在河朔尤为要害，内定、保、雄、霸、沧五州，广信、安肃、顺安、信安四军，近已得旨选人差定，见施行次。北京已有大臣，自余镇、冀、瀛、莫、祁五州，保定、干宁、永宁三军，北平一寨，亦乞差选长吏，并使久于其任。内绩效着闻，优与就迁秩禄及厚加锡赐，使乐于边计，无所怨苦，则悉心营职，自能久处。或廉勤可尚而才力不足者，罢之，与内地合入差遣。若故为乖慢因循，欲离边任，及有罪不可留而法不至死者，废之终身。如此，则人知祸福必及其身，孰能不勉？
　　三曰：除上件十九州岛军寨长吏选人久任外，其余大小文武官并十七州军长吏以下，并乞诏本路转运、提刑、安抚、部署、钤辖分擘举充【三七】，或委枢密院、三班、审官铨司选择，不许循入【三八】，并须三年一替。所贵上下得人，觽职皆举，用兵之际，有可供使，与夫临时外求，得失相万也。
　　四曰：屯兵备边，古今常制，所患者民赋有限，军食多阙，必须广为经度，始给用度【三九】。其间岁有凶歉，谋之不获，寇至益戍，常数不足，则暴敛横取，何所不至？民由是困，盗由是起，此历代所患也。河北自石晋失燕、蓟之险，无可固守，是以畜兵愈多，积粟愈厚。国朝踵之颇久，至景德讲和之后，兵备渐弛，粟亦随减。前年敌忽生变，虽与复和，而终非悠久之计，自此边衅已兆，未有宁岁，尤宜谨备御之策，使久而不匮。臣辄得养兵二条，其一条，据守边兵合留外，驻泊、屯驻、就粮诸军，分屯于河南郓、齐、济、濮等州，以教以养。况其地富实，不营而足。率二年一代，遇有警急，发符召之，不旬月可到，岂有后期不及者邪？所以略省河朔诛敛，以宽疲民，使之安逸苏息，坐待寇至而用，庶几师有余力，可以御敌。其二，缘大河州军起敖仓，支河南民税及漕江、淮粟，实屯近边兵马，每三岁一代，亦足以宽河朔乏困之民。二者可择一焉，或兼而用之亦善。不然，恐无事时，河朔已殚竭，一旦用武，民之怨叛，则肘腋之下，皆为仇绚，岂暇御外寇哉。
　　五曰：河北最号劲兵处，若尽精锐，则无敌于天下，况边陲乎！顷朝廷未与戎人讲和，敌骑每入寇，惟惧北兵，视南兵轻之蔑如也。我常南北兵各为一军，凡对阵，敌必先犯南军，南军溃，北兵累之以必败。惩此，固有南北混而战者，败走益甚。是不若纯用北兵之为胜也。今河北屯南兵尚多，徒能张为声势，而实不足用。臣愿自入河北，纯募土人为禁兵，料钱不过五百文，每一指挥，即代南兵一指挥归营，不数年，三十万尽得北兵。又教之精勇，则敌人自当畏服，岂敢轻动哉！恐议者谓财匮不宜益兵，则请于别路罢招，以此益彼，无所增矣。既得土兵，勿戍他乡，粮若不足，则愿用臣前养兵二条。
　　六曰：北敌风俗贵亲，率以近亲为名王将相，以治国事、以掌兵柄而信任焉，所以视中国用人，亦如己国。燕王威望着于北敌，知是皇叔，又为王爵，举天下之尊无与二，朝廷庶事，皆决于王。王善用兵，天下兵皆王主之，严刑好杀，而无敢当者【四○】。北敌疑此，益所畏惧。故燕、蓟小儿夜啼，辄曰「八大王来也」，于是小儿辄止啼。每牵牛马渡河，旋拒未进，又曰「必是八大王在河里」。其畏若此。敌使每见南使，未尝不问王安否及所在，朝廷以王之故，亦见重于北敌，谓朝有如是亲贤，每欲妄动，未必不畏王而止。今春王薨，识者亦忧之。谓王之生，北敌以朝廷为重，王之薨，则北敌以朝廷为轻矣。
　　臣亦尝念国家将帅，既未闻于远方，而亲王素有威望为敌人所畏者，又以沦谢，且不复闻皇亲可以为朝廷屏翰者。敌必谓王室孤危，无所扶助，本根不固，易以摇动，此诚宜为敌人之窥测。臣愿陛下亲择宗室中年长知书、识道理、晓人事者数人，为王畿千里内州。虑宗室出外不达民政，或有任性为事，通判以下难以规正，宜择方严公干、近上朝臣一人为同知州。所贵势均力敌，可以共事而无所乖。俟历一两郡，决知可以独任，则罢同知州，只置通判。又择其次者数人，为千里内州郡钤辖，亦恐未练军政，职事不举，其都监、监押未可减省，宜择历事廉干之人，且令供职，乃选良守臣伺察而审处之。其年少官卑，度其堪任差遣者为畿县都监、监押，虽年少亦须择二十以上者，亦选良令长以谏正之，并限二年一替。亦用文武臣僚赏罚以劝沮之。其有勤俭好学、接僚属有礼、晓习文法、能理民事者，量高下等第，或降奖谕，或赐金帛，或迁官秩【四一】。有诸过恶者，亦量小大等第，或罚俸，或赎金，或降官，甚者还黜于宫宅，俾之省过一二年，复遣补外。凡三有过而遂不改者，终身使奉朝请。如此教育选试之，善者必赏，不善者必罚，臣知不数年，当有贤宗室如前汉河间、后汉东平二王者，不为难矣。内可以藩屏王室，外可以威示四夷，此有国者之急务也，长久之策也。
　　故三代以后兴王者，今日得天下，明日封宗室，至于襁褓之子，亦皆为侯为王，分割土地，自成邦国，所以分布枝叶，庇荫根本，张大王室，壮观天下。使英豪无闲辞，无异意，谓四海之内，尽是一姓，虽有凶谋变计，不敢妄动。此前代帝王制御天下，布在简牍，验之可信。今则埋没抑压，仅同豢养，纵其痴騃，殊不教训，虽有说书官，又实虚设，是尽欲愚之而不令知善道、为善人，甚非养宗室之大义也。至于臣庶之家，有子孙弟侄者，无不孜孜教诱，使之成器，盖望立门户，主祭祀，若子孙一不肖，则家道沦落。又有负担之夫，微乎微者也，日求升合之粟，以活妻儿，尚日那一二钱，令厥子入学，谓之学课。亦欲奖励厥子读书识字，有所进益。国家富有天下，基业全盛，实祖宗艰难而致，所宜子子孙孙相承不绝，为历世之计，岂可宗室满宫而陛下未知教道，任为过恶，俾外夷轻笑，是陛下损枝叶而取孤根易摇之患。
　　又复思陛下任李用和为殿前副都指挥使，任曹琮为马军副都指挥使者，是任亲也。用和与琮诚亲矣，然皆异姓。异姓者尚可亲信，则宗室同姓，与陛下是骨肉之亲，反不可信哉？陛下不过谓宗室无人，臣谓今则诚未见其人，教之试之，当自有人矣。今惟朝会时，髃行旅进，青盖满道，士大夫见者，方知其宗室，但出都城四门之外，不知宗室之有无，况天下乎？又况四夷乎？自上古直至周世宗，其间所历，何啻万代，至宗室不教、不试、不用，微弱之甚，未有如本朝者也。宜乎为识者之所忧，而北敌之所轻也。且如北敌有南大王萧孝穆、北大王萧孝惠、鲁王惕隐、楚王夷离毕，是其亲近甚觽，臣前岁奉使，尽与之接，又询其国人，未必实有才武，而中原闻之，莫不疑其人人皆良将也，其故何哉？盖闻其名而疑其有实尔。今朝廷若能崇树宗室，使声名渐着闻北敌，北敌亦必谓南朝有人，根本牢矣，欲谋则息，欲动则止。古者有以实效济者，亦有以虚声慑者，兵家尤重先声而后实，况臣之所说，必使声实相副，愿陛下行之无疑。
　　其御策：
　　一曰景德以前，缘边土兵，无事时留戍本州岛军，寇至则尽为逐路部署司抽起。缘边阙食，又却以南兵屯守，甚无谓也。夫土兵居边，知其山川道路，熟其彼中人情，复谙敌兵次第，亦藉其营护骨肉之心。且又伏习州将命令，所御必坚，战必胜也。若迁入内地，山川道路不知，人情不熟，敌兵不谙，骨肉不在州县，命令不习，又为怯弱所累，则御必不坚，战必不胜也。北敌惟惧边兵，凡闻以南兵替入内地，敌人大喜，故来则决胜而回。前年河朔有警，复寻景德初事，尽抽边兵守定州，河朔之民大恐，以为官军必败，幸而敌骑中止，不见失律，不然，丧师必矣。臣愿自今北敌若入寇，缘边土兵只在本处，不复令部署司抽移。若逐处土兵尚少，即以南兵益之；有余，则方许部署司抽起。况部署司自在近里州军，土兵可以聚而为大阵矣。臣上篇议十九城分领兵三十万出战，余十七城系近里州军，只用乡兵守之，更不出战。其逐路部署司可于十七城聚而为大阵兵矣。边兵勇悍有材武，不畏坚敌【四二】，敌骑初入，使当堂堂之锋，必能取胜。则近里州军，人心自壮，虽南兵之怯，亦颇增气局。以南兵在边【四三】，遇寇一败，敌骑乘而南，则表里震恐，虽精锐尽在部署司，亦已沮丧，安能保其全胜哉？
　　二曰景德以前，北敌寇边，多由飞狐、易州界道东西口过阳山子，度满城，入自广信之西，后又多出兵广信、安肃之间。大抵敌骑率由西山下入寇，大掠州郡，然后东出雄、霸之间。景德前，二州塘水不相接，因名东塘、西塘。二塘之交，荡然可以为敌骑归路，遂置保定军介于二州，以当贼冲。厥后开道不已，二塘相连，虽不甚浩渺，而贼路亦少梗矣。然穷冬冰坚，旱岁水竭，亦可以济，未为必安之地。虽然，但少以兵控扼之，则敌骑无以过矣。自余东从姑海，西至保州一带数百里，皆塘水弥漫，若用以为险，可以作限。只是保州以西，至山下数十里，无塘水之阻，敌可以平入。敌且守盟不动，则无以先发【四四】，但用臣上篇屯兵之法，足以固守。万一渝盟入寇，用臣之策，可以转祸为福，而逞志泄忿矣。何以陈之？今敌若寇边，必由广信西而来【四五】，敌骑初入塘，缘边州军坚壁示弱，不得出兵，敌必不顾而进；将及镇、定，亦坚壁，敌必易我而懈；于是令广信、安肃、保州三城开壁会兵，声张击之而不与战【四六】，敌必分兵复御；已而令镇、定亦闭壁不与战，敌既前后受敌，必未敢长驱而南。于是，我急从沧州取海上路，以数千艘，出轻兵三万，趋平州入符家寨口，则咫尺燕、蓟矣。沧州至北界平州，水路五百里，不数日登岸，地肥水草美，不必重赍。雄、霸之间，即景德敌骑东归之路也，又出精兵二万，直抵燕京，会沧州兵捣其腹心，破其积聚，敌见两下兵入，莫之为计矣。燕地既乱，入寇者必有归心，又为王师所萦，而不能遂去。于是乘其向背之际，使沿边三城及镇、定兵合击，必大破之，追奔及燕，尽逐敌骑过山后。敌兵入界则整，若败而出寨，则纷然散失，无复行阵，易为驱除矣。以兵守居庸关、古北口、松亭关、符家寨，此四关口皆险隘，各以三千兵守之固矣。则敌骑无复南者。因其妄动，可以一举而复全燕之地，拔数郡陷蕃之族，平累朝切骨之恨，臣自谓必无遗策矣。既以兵守四关口外，西山有后来新开父牛铁龏劕窠二口，敌人以通山后八州之路，然皆险峻，不容车马，敌人凿山为径，只通行人，有雨则常坏，须修垒然后通险峻，非行兵之道。虽不加防守，尚无所害，或于口侧少伏兵车【四七】，纵敌入寇，发伏可以尽杀之。假陛下谨重，未欲举复燕之策，即请寇入之后，屯重兵于西山下，敌虽有所掠而东出无路，进退不遂，我于是以十九城之兵分布掩击【四八】，必使退败，保无深入之患。敌势既屈，与和则久，亦制戎人之一策也【四九】。
　　三曰：燕地割属契丹，虽逾百年，而俗皆华人，不分为戎人所制，终有向化之心，常恨中国不能与我为主，往往感愤，形于恸哭。臣前年奉使北廷，边上往复数次，边人多劝臣曰：「万一入寇，我沿边土人，甚有豪杰，可自率子弟数百人为官军前驱，惟其所向而破贼，愿朝廷复取燕、蓟之地，为华人，死亦幸矣。」臣窃壮之，慰谢而遣。臣退念朝廷之力未及外御，遂虚边豪之请。虽然，臣未尝忘怀，思为异日之用。自后不辍寻访，所得颇多，将来敌若寇境，臣必能以所得边豪，令自率乡人，各成一队，或为向道，或为内应，或破阵，或攻城，大可以为王师之助矣。其始去则质其家，其成功则厚其赏，臣亦不患其谲而反为吾害也。
　　四曰：古者有外虞，则以夷狄攻夷狄，中国之利也。朝廷西有羌人之患，力足备御，不假求外援以自助。惟是北敌强盛，十倍羌人，异日渝盟，悉觽南下，师力若不给，则祸未可涯，宜求所以牵制之术，使有后顾而不敢动，动亦有所惮，而不能尽锐以来，我力足以御之，此不可不虑。今契丹自尽服诸蕃【五○】，如元昊、回鹘、高丽、女真、渤海、藯惹、铁勒、黑水靺鞨、室韦、鞑靼、步奚等，弱者尽有其土，强者止纳其贡赋。独高丽不伏，自谓夷、齐之后，三韩旧邦，诗书礼义之风，不减中国。契丹用兵，力制高丽；高丽亦力战，后不得已而臣之。契丹知其非本意，颇常劳其制御。高丽亦终有归顺朝廷之心。臣伏见淳化中，其国主王治以契丹兵入境，遣使元郁来朝纳款，太宗不从，但婉顺回答。又于咸平年中，其国主王诵遣户部郎中李宣古来使，真宗亦不纳，但降优诏而已。又于祥符七年，其国主王询遣工部郎中丹征古赍表来使，表称今断绝契丹【五一】，归附大国，仍乞降正朔及皇帝尊号，真宗又不许。陛下即位后，天圣二年，复曾遣使来朝，朝廷差柳植馆接，其事甚迩。前后高丽四次遣使修贡，每表必称不愿附契丹而愿附朝廷【五二】，朝廷终不允纳。虽然，观高丽款附之切，如渴者望饮，饥者望食，无一日而忘也【五三】。但略遣人翘发【五四】，则其来必矣。来即善遇之，许其岁朝京师，赐予差厚于前，使回其心；优为诏命之辞，以悦其意。他时契丹复欲犯顺，以逞凶志，我遣人使高丽激之，且约曰：「契丹往年无故取高丽三韩之地，又景德间兴师深入，诛求无厌，高丽甚苦之。我先帝重惜民命【五五】，不欲数与之斗，故岁遗亦厚，于兹四十年矣。今契丹又欲背施肆毒，犯我边境。我军民共怒，皆愿死战，我不敢违觽，行师有日。高丽其举兵相应，表里夹击。契丹败，则三韩之地及所得人民府库，尽归高丽，我秋毫不取，但止复晋所割故地耳。」高丽素怨契丹侵其地，又敛取过重，向者恨无大国之助以绝之，闻今之说，则欣然从命，然则契丹不足破也。或者款纳高丽，则契丹可为衅端，或以为不便。臣答曰：「前岁之隙，岂纳高丽兴乱邪？」夷狄之性，变诈多端，苟欲背盟，何说不可。岂宜动自拘碍，不敢有为，直埙祸来，坐受其敝，愚者尚不肯如此，况谋谟天下之事乎。高丽果入贡，假使契丹来问，我当答以中原自古受万国贡献，矧高丽素禀朝廷正朔，但中间废隔，今却复修旧好【五六】，使我何辞阻绝，亦与契丹纳诸国之款一也。契丹安能使我必不纳高丽之贡哉？臣又思，若契丹寡弱，不足为虞，或能谨守盟誓，无凭陵中国之志，则何用远纳高丽之款，而近忽契丹之约？今契丹尽吞诸蕃，事力雄盛，独与中原为敌国，又常有凭陵之心，况前岁已生衅隙，自知不直，谓朝廷伪增金帛，后图释憾，不久又将先发以制我焉。发而谋之，谋不及矣，经营措置，今乃其时。臣又尝闻契丹议曰：「我与元昊、高丽，连衡攻中原，元昊取关西，高丽取登、莱、沂、密诸州。」又曰：「高丽隔海，恐不能久据此数州，但纵兵大掠山东官私财物而去，我则取河东三十六州军，以河为界。」臣闻此久矣，万一果如此说，臣谓朝廷亦无以制之。外寇如此窥中国，因循日过一日，臣不知终久如何？夫高丽累表乞贡奉，朝廷终不许，遂决志事契丹，所以为契丹用也，契丹所教无不从。朝廷若能许高丽进贡，正遂其志，则必反为我用矣【五七】，契丹何能使之耶？臣熟知高丽虽事契丹，而契丹惮之。天圣三年，契丹常伐高丽，是年，朝廷遣利瓦伊奉使，高丽杀契丹兵二十万，匹马只轮无回者。自是契丹常畏之，而不敢加兵。朝廷若得高丽，不必埙契丹动而求助【五八】，臣料契丹必疑高丽为后患，卒未敢尽觽而南，只此已为中国大利也，亦愿陛下行之无疑。
　　五曰：镇、定西山有谷口十余道，尽通北界山后之路，景德以前，不甚迹熟，鴜溪涧峻狭，林木壅遏，故敌骑罕由斯路而入，虽有来者，亦不免艰阻。臣顷闻河朔人说契丹自山后斩伐林木，开凿道路，直抵西山汉界而止。今则往来通快，可以行师。臣亦尝细诘其由，云契丹旧亦疑朝廷有复燕之计，恐天兵渡河【五九】，直抵燕京。则敌人欲出我不意，由山后进兵，旁击镇、定，横行河朔，牵制王师也。臣料往年沿边亦曾探报，闻于朝廷。今若契丹自广信、安肃入寇，我以重兵御其锋，复有西山别觽，横行背击，官军败绩，则大事去矣。此兵家切务，不可不知。当得廉干谨密者，阴往经制，如何屯戍，如何御捍，必有胜之之术，先事而定，以待其来，则保边之道也。
　　六曰：祁、深旧非要郡，宿兵至少，城垒迫而庳陋，不甚完葺。窃闻契丹今后入寇，知我重兵屯镇、定，不肯直南，才过保州，便取东南路，由祁、深趋冀、贝，寇澶、魏矣【六○】。冀、贝、澶、魏城大而坚，惟祁、深二垒，当广而高之，以防攻迫。誓书不得创修城池，若因而广之则无疑。又曰：敌既惮镇、定而忽深、祁，必谓二城兵分，不戒而过，我若乘其不备，使二城潜出精兵，首尾相应而击之，必大得志。此系于临时，非可预虑，然知兵者所当留意。
　　七曰：唐、汉以前，匈奴入寇，率由上郡、鴈门、代州、定襄等路，鴜当时中国据全燕之地，有险可守，匈奴不能由此路而来也。自石晋割燕、蓟入契丹，中国无险可守，故敌骑直出燕南，不复寻定襄等路。今朝廷若留意河朔，边鄙有备，敌不可得而入，须从别路以来。或虽可入寇，第取定襄等路为犄角之势，则河东不可不大为之防。或创立城池，或造作险阻，卜何地可以设奇伏，何路可以出牵制，此须预为经度，素有堤备，则临时可以御捍，应卒不至仓皇。使河朔表里相应拒寇，使不能逞其欲，兹实防边之务也。
　　凡此等守御十二策，总十三条，是臣庚辰、壬午年奉使契丹日，于河北往回十余次，询于沿边土豪并内地故老，博采参较，得之甚详。及于北廷议事，又颇见其情状，以至稽求载籍，质以时务，用是裒聚撰述，以副陛下委任之意，即非臣任胸臆罔圣聪，伏望陛下令两府会议，可者速行之，其未可者，更相致诘而是正之。臣必不敢持己徇私，旁拒觽证，两府亦不得徒事讥病而无所发明。如此，则庶几谋行而患可弭矣。
　　臣闻古者明君遭患难，则退修道德，可以无咎。是故文王出羑里，纯任教化而终灭独夫；勾践脱会稽，励精武事而卒破夫差。又闻主忧则臣辱，主辱则臣死，故陈主答书勃戾而杨素下殿请死，蔡贼跋扈难制而裴度誓不两生。终之隋灭江南而裴度平淮西，有以见古之君臣所为各得其道，则未有不建功立业，声流万世者也。昨契丹背约，呼索无厌，朝廷以中国之尊，敌人敢尔，陛下有文王、勾践雪耻复绚之心，臣下亦未见有杨素、裴度死难平贼之志。如此而望排患解纷、建功立业，如古之君臣，何可得也？臣窃计北敌势方强盛，可以入寇而辄肯议和者，有谋也。谋后举事，以为万全之策也。又计中国之势，如人坐积薪之上而火已然，虽焰未及其身，可谓危矣。北敌之强既如此，中国之弱又如此，尚不急求救之之术，是欲秦之鱼烂、梁之自亡邪？臣备位枢府，夙夜忧畏，但恨未得死所，少纾国难，惟愿解臣密职，典河朔一要郡，得以拙勤经营边事，虽未敢必谓无虞，然自谓或可稍宽陛下北顾之忧矣。伏惟早赐裁择。
</div>
    <div class="pagination">
<a href="续资治通鉴长编_page226.html">上一页</a><span>...</span><a href="续资治通鉴长编_page222.html">222</a><a href="续资治通鉴长编_page223.html">223</a><a href="续资治通鉴长编_page224.html">224</a><a href="续资治通鉴长编_page225.html">225</a><a href="续资治通鉴长编_page226.html">226</a><span class="current-page">227</span><a href="续资治通鉴长编_page228.html">228</a><a href="续资治通鉴长编_page229.html">229</a><a href="续资治通鉴长编_page230.html">230</a><a href="续资治通鉴长编_page231.html">231</a><a href="续资治通鉴长编_page232.html">232</a><span>...</span><a href="续资治通鉴长编_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
