<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 54 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 54 页/共 334 页
  </h1>
  <div class="content">
   五年〔（壬寅、一六二）〕
①春，正月，壬午，南宫丙署火。
②三月，沈氐羌寇张掖、酒泉。皇甫规发先零诸种羌，共讨陇石，〔零，音怜。〕而道路隔绝，军中大疫，死者十三四。规亲入庵庐，〔庵，草屋。庐，寄舍也。毛晃曰：结草木曰庵，在野曰庐。〕巡视将士，三军感悦。东羌遂遣使乞降，凉州复通。〔复，扶又翻；下同。〕
先是安定太守孙隽受取狼藉，属国都尉李翕、督军御史张禀多杀降，〔李翕，盖安定属国都尉，然志无安定属国。以御史督军，故曰督军御史。先，悉荐翻。尔雅翼：狼，贪猛之兽；聚物而不整，故称狼藉。〕凉州刺史郭闳、汉阳太守赵熹并老弱不任职，〔任，音壬。〕而皆倚恃权贵，不遵法度。规到，悉条奏其罪，或免或诛；羌人闻之，翕然反善，沈氐大豪滇昌饥恬等十余万口复诣规降。〔滇，音颠。复，扶又翻。〕
③夏，四月，长沙贼起，寇桂阳、苍梧。
④乙丑，恭陵东阙火。〔恭陵，安帝陵。〕戊辰，虎贲掖门火。〔贲，音奔。〕五月，康陵园寝火。〔康陵，殇帝陵。〕
⑤长沙、零陵贼入桂阳、苍梧、南海，交趾刺史及苍梧太守望风逃奔，遣御史中丞盛修督州郡募兵讨之，不能克。
乙亥，京师地震。
⑦甲申，中藏府丞禄署火。〔百官志：中藏府，掌中币帛金银诸货物。〕秋七月，己未，南宫承善闼火。
⑧鸟吾羌寇汉阳，陇西、金城诸郡兵讨破之。
⑨艾县贼攻长沙郡县，〔艾县，属豫章郡。贤曰：故城在今洪州建昌县。按今洪州分宁，本汉艾县。又按宋白续通典：分宁县本武宁县，武宁县本汉西安县。西安县，后汉建安中分海昏县立；而建昌县乃永元中分海昏立，在建安之前。当是时，艾县故在，宋元嘉二年，废海昏移建昌居焉。艾故城在建昌界，贤注是也。〕杀益阳令，众至万余人；谒者马睦督荆州刺史刘度击之，军败，睦、度奔走。零陵蛮亦反。冬十月，武陵蛮反，寇江陵，南郡太守李肃奔走，主簿胡爽扣马首谏曰：「蛮夷见郡无儆备，故敢乘间而进。〔间，古苋翻。〕明府为国大臣，连城千里，举旗鸣鼓，应声十万，柰何委符守之重，而为逋逃之人乎！」肃拔刃向爽曰：「掾促去！〔掾，俞绢翻。〕太守今急，何暇此计！」爽抱马固谏，肃遂杀爽而走。帝闻之，征肃，弃市；度、睖减死一等；复爽门闾，〔复，方目翻，除其赋役也。〕拜家一人为郎。
尚书朱穆举右校令山阳度尚为荆州刺史。〔右校令，掌右工徒，秩六百石，属将作大匠。赵明诚金石录有荆州刺史度尚碑云：其先出自颛顼，与楚同姓，熊缺之后。又曰：统国法度。按元和姓纂：古掌度之官，因以命氏，不言其与楚姓也。〕辛丑，以太常冯绲为车骑将军，将兵十余万讨武陵蛮。〔绲，古本翻。考异曰：帝纪：「三年十二月，武陵蛮寇江陵，车骑将军冯绲讨，皆降散。荆州刺史度尚讨长沙蛮，平之。」此事当在今年三月，重出，误也。〕先是，所遗将帅，宦官多陷以折耗军资，往往抵罪，〔先，悉荐翻。拆，而设翻。〕绲愿请中常侍一人监军财费。尚书朱穆奏「绲以财自嫌，失大臣之节；」有诏勿劾。〔监，古衔翻。劾，户概翻，又户得翻。〕绲请前武陵太守应奉与俱，拜从事中郎。〔将军出征，从事中郎职参谋议。〕十一月，绲军至长沙，贼闻之，悉诣营乞降。应击武陵蛮夷，斩首四千余级，受降十余万人，荆州平定。〔降，户江翻。〕诏书赐钱一亿，固让不受，振旅还京师，推功于应奉，荐以为司隶校尉；而上书乞骸骨，朝廷不许。
⑩滇那羌寇武威、张掖、酒泉。〔滇，音颠。〕
太尉刘矩免，以太常杨秉为太尉。
皇甫规持节为将，还督乡里，既无他私惠，而多所举奏，又恶绝宦官，不与交通。〔恶，乌路翻。〕是中外并怨，遂共诬规货赂群羌，令其文降，〔贤曰：谓以文簿虚降，非真心也。降，户江翻。〕帝玺书诮让相属。〔属，之欲翻。〕
规上书自讼曰：「四年之秋，戎丑蠢戾，〔贤曰：蠢，动也。戾，乖也。〕旧都惧骇，〔旧都，谓长安。〕朝廷四顾。臣振国威灵，羌戎稽首，〔稽，音启。〕所省之费一亿以上。以为忠臣之义不敢告劳，〔诗小雅曰：密勿从事，无罪无辜，谗口嚣嚣。〕故耻以片言自及微效，然比方先事，〔贤曰：先事，谓前辈败将也。〕庶免罪悔。前践州界，先奏孙隽、李翕、张禀；旋师南征，又上郭闳、赵熹，陈其过恶，执据大辟。〔上，时党翻。辟，毗亦翻。〕凡此五臣，支党半国，其余墨绶下至小吏，所连及者复有百余。吏托报将之怨，〔郡守谓之郡将。复，扶又翻。将，即亮翻。〕子思复父之耻，载贽驰车，怀粮步走，交构豪门，竞流谤讟，云臣私报诸羌，雠以钱货。〔雠，是周翻，偿也。〕若臣以私财，则家无担石；〔担，都滥翻。〕如物出于官，则文簿易考。〔易，以豉翻。〕就臣愚惑，信如言者，前世尚遗匈如以宫姬，〔谓元帝以王昭君赐呼韩邪单于也。遗，于季翻。〕镇乌孙以公主；〔谓武帝以江都王建女细君妻乌孙王昆莫也。〕今臣但费千万以怀叛羌，则良臣之才略，兵家之所贵，将有何罪负义违理乎！自永初以来，将出不少，〔将出，即亮翻。少，诗沼翻。〕覆军有五，〔谓邓骘败于冀西，任尚败于平襄，司马钧败于丁奚城，马贤败于射姑山，赵冲败于鹯阴河。〕动资巨亿，有旋车完封，〔贤曰：言覆军之将，旋师之日，多载珍宝，封印完全，便入权门，余谓此言以朝廷供军之金币，不发封识而输之权门也。〕写之权门，而名成功立，厚加爵封。今臣还本土，纠举诸郡，绝交离亲，戮辱旧故，众谤阴害，固其宜也！」
帝乃征规还，拜议郎，论功当封；而中常侍徐璜、左悺欲从求货，数遣宾客就问功状，〔数，所角翻。〕规终不答。璜等忿怒，陷以前事，〔前事，即诬毁之事也。〕下之于吏。官属欲赋敛请谢，〔下，遐稼翻。敛，力赡翻。〕规誓而不听，遂以余寇不绝，坐系廷尉，论输左校。〔校，户教翻。〕诸公及太学生张凤等三百余人诣阙讼之，会赦，归家。
六年〔（癸卯、一六三）〕
①春，二月，戊午，司徒种暠薨。
②三月，戊戌，赦天下。
③以卫尉颍川许栩为司徒。
④夏，四月，辛亥，康陵东署火。
⑤五月，鲜卑寇辽东属国。
⑥秋，七月，甲申，平陵园寝火。〔平陵，昭帝陵。〕
⑦桂阳贼李研等寇郡界，武陵蛮复反；太守陈举〔章：乙十六行本「举」作「奉」；乙十一行本同；孔本同；退斋校同；熊校同。〕讨平之。宦官素恶冯绲，〔复，扶又翻。恶，乌路翻。〕八月，绲坐军还，盗贼复发免。
⑧冬，十月，丙辰，上校猎广成，遂幸函谷关、上林苑。光禄勋陈蕃上疏谏曰：「安平之时，游畋宜有节，况今有三空之繍哉！田野空，朝廷空，仓库空。加之兵戎未戢，四方离散，是陛下焦心毁颜，坐以待旦之时也，〔毁颜，谓面有忧色，临于臣民之上，无以为颜也。〕岂宜扬旗曜武，骋心舆马之观乎！又前秋多雨，民始种麦，今失其劝种之时，而令给驱禽除路之役，非贤圣恤民之意也。」书奏，不纳。
⑨十一月，司空刘宠免。十二月，以卫尉周景为司空。景，荣之孙也。
时宦官方炽，景与太尉杨秉上言：「内外吏职，多非其人。旧典，中臣子弟，不得居位秉势；而今枝叶宾客，〔枝叶，谓中臣族亲也。〕布列职署，〔署，官舍也。〕或年少庸人，典据守宰；上下忿患，四方愁毒。可遵用旧章，退贪残，塞灾谤。〔塞，悉则翻。〕请下司隶校尉、中二千石、城门、五营校尉、北军中候，各实核所部；〔司隶校部三辅、三河、弘农。中二千石，列卿也，各率其属。城门校尉部十二城门司马、门候。五营校尉，屯骑、越骑、步兵、长水、射声也，各有司马员吏。北军中候，掌监五营。下，遐稼翻。〕应当斥罢，自以状言三府，廉察有遗漏，续上。」〔言各官实核所部，以当斥罢者言之公府，更察其遗漏者续上状，使无有佚罚者。上，时掌翻。〕帝从之。于是秉条奏牧、守青州刺史羊亮等五十余人，或死或免，天下莫不肃然。
⑩诏征皇甫规为度辽将军。初，张奂坐梁冀故吏，免官禁锢，凡诸交旧，莫敢为言；唯规荐举，前后七上，〔为，于伪翻。上，时掌翻。〕由是拜武威太守。及规为度辽，到营数月，上书荐奂，「才略兼优，宜正元帅，〔元帅，谓度辽将军也。〕以从众望。若犹谓愚臣宜充举〔张：「举」作「军」。〕事者，愿乞穴官，以为奂副。」朝廷从之。以奂代规为辽将军，以规为使匈奴中郎将。〔使，疏吏翻。〕
西州吏民守阙为前羌校尉段颎讼冤者甚众；会滇那等诸种羌益炽，凉州几亡，〔滇，音颠。种，章勇翻。几，居希翻。〕乃复以颎为护羌校尉。
尚书朱穆疾宦官恣横，〔横，户孟翻。〕上疏曰：「按汉故事，中常侍参选士人，建武以后，乃悉用宦者。自延平以来，浸益贵盛，假貂珰之饰，处常伯之任，〔贤曰：珰以金为之，当冠前附以金蝉也。汉官仪曰：中常侍，秦官也，汉兴，或用士人，银珰左貂，光武以后，专任宦者，右貂金珰。常伯，侍中。处，昌吕翻。〕天朝政事，一更其手；〔朝，直遥翻。更，工衡翻。〕权倾海内，宠贵无极，子弟亲戚，并荷荣任，〔荷，下可翻。〕放滥骄溢，莫能禁御，穷破天下，空竭小民。愚臣以为可悉罢省，遵复往初，更选海内清淳之士明达国体者，以补其处，即兆庶黎萌，蒙被圣化矣！」〔被，皮义翻。〕帝不纳。后穆因进见，〔见，贤遍翻。〕复口陈曰：「臣闻汉家旧典，置侍中、中常侍各一人，省尚书事；〔复，扶又翻。贤曰：省，览也。省，悉井翻。〕黄门侍郎一人，传发书奏；贤曰：传，通也。〕皆用姓族。〔贤曰：引用士人用族望者。〕自和熹太后以女主称制，不接公卿，乃以阉人为常侍，小黄门通命两宫。自此以来，权倾人主，穷困天下，宜皆罢遣，博选耆儒宿德，与参政事。」帝怒，不应。穆伏不肯起，左右传「出」！〔贤曰：传声令出。〕良久，乃趋而去。自此中官数因事，称诏诋毁之。〔数，所角翻。〕穆素刚，不得意，居无几，愤懑发疽卒。〔几，居岂翻。〕
资治通鉴卷第五十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪四十七〔起阏逢执徐（甲辰），尽柔兆敦牂（丙午），凡三年。〕
孝桓皇帝中
延熹七年〔（甲辰、一六四）〕
①春，二月，丙戌，邟乡忠侯黄琼薨。〔贤曰：说文云：邟，颍川县也。汉颍川有周承休侯国，元始二年，更名曰邟，音亢。考异曰：范书：「四年，琼免司空，至七年，卒。」袁纪：「七年，琼以太尉薨。」范书，杨秉五年代刘矩为太尉。袁纪，此年琼卒，秉乃为太尉。今从范书。〔将葬，四方远近名士会者六七千人。〕
初，琼之教授于家，徐牦从之咨访大义，乃琼贵，牦绝不复交。至是，牦往吊之，进酹，哀哭而去，〔牦，直利翻。复，扶又翻。酹，卢对翻。醊祭以酒沃地曰酹。〕人莫知者。诸名士推问丧宰，〔丧宰，典丧者也。〕宰曰：「先时有一书生来，衣麤薄而哭之哀，不记姓字。」众曰：「必徐孺子也。」〔徐牦，字孺子。先，悉荐翻。衣，于既翻。〕于是选能言者陈留茅容轻骑追之，及于涂。容为沽酒市肉，牦为饮食。〔为，于伪翻；下同。〕容问国家之事，牦不答。更问稼穑之事，牦乃答之。容还，以语诸人，〔语，牛倨翻。〕或曰：「孔子云：『可与言而不与言，失人。』〔论语载孔子之言。〕然则孺子其失人乎﹖」太原郭泰曰：「不然。孺子之为人，清洁高廉，饥不可得食，塞下可得衣，〔食，读曰坔。衣，于既翻。〕而为季伟饮酒食肉，此为已知季伟之贤故也！〔茅容，字季伟。此为，如字。〕所以不答国事者，是其智可及，其愚不可及也！」〔亦以孔子之言语诸人，盖以宁武子况徐孺子。〕
泰博学，善谈论。初游雒阳，时人莫识，陈留符融〔符，姓也。此符从「竹」、从「付」，非草付之「苻」。〕一见嗟异，因以介于河南尹李膺。〔古者主有傧，客有介，孔丛子曰：士无介不见。介，因也。〕膺与相见，曰：「吾见士多矣，未有如郭林宗者也。〔郭泰，字林宗。〕其聪识通朗，高雅密博，今之华夏，鲜见其俦。」〔夏，户雅翻。鲜，息浅翻。〕遂与为友，于是名震京师。后归乡里，衣冠诸儒送至河上，车数千两，〔两，音亮。〕膺唯与泰同舟而济，众宾望之，以为神仙焉。〔自雒阳归太原，渡河而西北。〕
泰性明知人，好奖训士类，〔好，呼到翻。〕周游郡国。茅容，年四十余，耕于野，与等辈避雨树下，众皆夷踞相对，〔贤曰：夷，平也。说文曰：踞，蹲也。论语曰：原壤夷俟。言平坐踞傲也。〕容独危坐愈恭，〔危坐，正襟尽前而坐。〕泰见而异之，因请寓宿。旦日，容杀鸡为馔，〔馔，雏皖翻，又雏恋翻。〕泰谓为己设；容分半食母，余半庋置，〔食，读曰坔。毛晃曰：板为阁以藏物曰庋，举绮翻。〕自以草蔬与客同饭。〔贤曰：草，粗也。饭，父远翻。〕泰曰：「卿贤哉远矣！〔既言贤哉，又言远矣，言其贤去常人甚远。〕郭林宗犹减三牲之具以供宾旅，〔三牲之具，谓养亲之具也。孝经曰：日用三牲之养。宾旅，犹言宾客也。〕而卿如此，乃我友也。」起，对之揖，劝令从学，卒为盛德。〔卒，子恤翻。〕巨鹿孟敏，客居太原，荷甑堕地，不顾而去。〔荷，下可翻。甑，子孕翻。谯周古史考曰：黄帝始作甑。周官考工记，甑实二蟖。注云：六斗四升曰蟖。古者陶而为甑。释器云：辠谓之鬵，鬵，鉹也。孙炎曰：关东人谓甑为鬵，凉州人谓甑为鉹。辠，即甑字。〕泰见而问其意，对曰：「甑已破矣，视之何益！」泰以为有分决，与之言，知其德性，因劝令游学，遂知名当世。陈留申屠蟠，家贫，佣为漆工；〔鄢陵庾乘，少给事?之?为门士；鄢陵县，属颍川郡。师古曰：鄢，音偃。陵德明曰：鄢，谒晚翻，又于建翻。贤曰：门士，即门卒。少，诗照翻。〕泰见而奇之，其后皆为名士。自余或出于屠沽、卒伍，因泰奖进成名者甚众。
陈国童子魏昭请于泰曰：「经师易遇，人师难遭，〔经师，谓专门名家，教授有师法者。人师，谓谨身修行，足以范俗者。易，以豉翻。〕愿在左右，供经洒扫。」〔洒，所卖翻，又山寄翻。扫，悉报翻。〕泰许之。泰尝不佳，〔谓体中有不节适也，语曰不佳，微有疾也。〕命昭作粥，粥成，进泰，泰呵之曰：〔呵，责怒也，音虎何翻。〕「为长者作粥，不加意敬，使不可食！」以杯掷地。昭更为粥重进，泰复呵之。〔为，于伪翻。重，直龙翻。复，扶又翻。〕如此者三，昭姿容无变。泰乃曰：「吾始见子之面，而今而后，知卿心耳！」遂友而善之。
陈留左原，为郡学生，犯法见斥，泰遇诸路，为设酒肴以慰之。谓曰：「昔颜涿聚，梁甫之巨盗，段干木，晋国之大驵，卒为齐之忠臣，魏之名贤；〔吕氏春秋曰：颜涿聚，梁父大盗也，学于孔子。左传，晋伐齐，战于黎丘，齐师败绩，知伯亲禽颜庚。杜预注曰：黎丘，隰也。颜庚，齐大夫颜涿聚也。又曰：晋荀瑶伐郑，郑请救于齐。齐师将兴，陈成子设乘车、两马，系五邑焉，召颜涿聚之子晋曰：「隰之役，而父死焉。今君命汝是邑，服车而朝，毋废前劳。」吕氏春秋曰：段干木晋国之驵。说文曰：驵，会也，谓合两家之买卖，如今之度市也。新序曰：魏文侯过段干木之闾而轼之，国人诵之曰：「吾君好正，段干木之敬；吾君好忠，段干木之隆。」秦欲攻魏，司马唐谏曰：「段干木，贤者也，而魏礼之，天下莫不闻，毋乃不可加兵乎！」驵，子朗翻。卒，子恤翻。〕蘧瑗、颜回尚不能无过，〔论语曰：蘧伯玉使人于孔子，子问之曰：「夫子何为﹖」对曰：「夫子欲寡其过而未能也。」又语曰：「颜回好学，不贰过。」蘧，求于翻。瑗，于眷翻。〕况其余乎！慎勿恚恨，责躬而已！」〔恚，于避翻。〕原纳其言而去。或有讥泰不绝恶人者，泰曰：「人而不仁，疾之已甚，乱也。」〔贤曰：论语孔子之言也。郑玄注云：不仁之人，当以风化之，若疾之甚，是益使为乱也。〕原后忽更怀忿结客，郄报诸生。其日，泰在学，原愧负前言，因遂罢去。后事露，众人咸谢服焉。
或问范滂曰：「郭林宗何如人﹖」滂曰：「隐不违亲，〔贤曰：介推之类。〕贞不绝俗，〔贤曰：柳下惠之类。〕天子不得臣，诸侯不得友，吾不知其它。」
泰尝举有道，不就，〔举有道事，始五十卷安帝建光元年。〕同郡宋冲素服其德，以为自汉元以来，未见其匹，尝劝之仕。〔汉元，谓汉初也。匹，俦也，等也，偶也。〕泰曰：「吾夜观干象，昼察人事，天之所废，不可支也，吾将优游卒岁而已。」〔卒，子恤翻。〕然犹周旋京师，诲诱不息。〔诱，音酉。〕徐牦以书戒之曰：「大木将颠，非一绳所维，何为栖栖不遑宁处！」〔贤曰：颠，仆也，维，系也，喻时将衰季，非一人所能救也。尹焞曰：栖栖，犹皇皇也。处，昌吕翻。〕泰感寤曰：「谨拜斯言，以为师表。」
济阴黄允，以隽才知名，〔济，子礼翻。〕泰见而谓曰：「卿高才绝人，足成伟器，年过四十，声名着矣。然至于此际，当深自匡持，不然，将失之矣！」后司徒袁隗欲为从女求姻，〔为，于伪翻。从，才用翻。〕见允，叹曰：「得伲如是，足矣。」允闻而黜遣其妻。〔允妻夏侯氏。允黜其妻，欲伲于袁也。〕妻请大会宗亲为别，因于中攘袂数允隐慝十五事而去，允以此废于时。〔当时清议为何如哉！数，所具翻。慝，吐得翻。〕
初，允与汉中晋文经并恃其才智，曜名远近，征辟不就。托言疗病京师，不通宾客，公卿大夫遣门生旦暮问疾，郎吏杂坐其门，犹不得见；三公所辟召者，辄以询访之，随所臧否，〔否，音鄙。〕以为与夺。符融谓李膺曰：「二子行业无闻，〔行，下孟翻；下同。〕以豪桀自置，遂使公卿问疾，王臣坐门，融恐其小道破义，空誉违实，特宜察焉。」膺然之。二人自是名论渐衰，宾徒稍省，旬日之间，惭叹逃去，后并以罪废弃。
陈留仇香，至行纯嘿，〔姓谱：仇姓，宋大夫仇牧之后。行，下孟翻；下同。〕乡党无知者。年四十，为蒲亭长。〔蒲亭，属陈留郡考城县。〕民有陈元，独与母居，母诣香告元不孝，香惊曰：「吾近日过元舍，庐落整顿，〔贤曰：落，居也，今人谓院为落。〕耕耘以时，此非恶人，当是教化未至耳。母守寡养孤，苦身投老，柰何以一日之忿，弃历年之勤乎！且母养人遗孤，不能成济，若死者有知，百岁之后，当何以见亡者！」母涕泣而起。香乃亲到元家，为陈人伦孝行，譬以祸福之言，元感悟，卒为孝子。〔为，于伪翻。卒，子恤翻。〕考城令河内王奂署香主簿，〔考城县，属陈留郡；故菑县，章帝恶其名，改曰考城。〕谓之曰：「闻在蒲亭，陈元不罚而化之，得无少鹰鹯之志邪﹖」〔鹰鹯，以鸷击为事。左传：见无礼者诛之，如鹰鹯之逐鸟雀也。少，诗沼翻。〕香曰：「以为鹰鹯不若鸶凤，故不为也。」奂曰：「枳棘之林非鸶凤所集，百里非大贤之路。」〔贤曰：时奂为县令，故自称百里也。〕乃以一月奉资香，〔奉，读曰俸。〕使入太学。郭泰、符融赍刺谒之，〔书姓名以自通求见曰刺，秦、汉之间谓之谒。〕因留宿；明旦，泰起，下拜之曰：「君，泰之师，非泰之友也。」香学毕归乡里，虽在宴居，〔贤曰：宴，安也。朱子曰：宴居，闲暇无事之时。〕必正衣服，妻子事之若严君；妻子有过，免冠自责，妻子庭谢思过，香冠，妻子乃敢升堂，终不见其喜怒声色之异。不应征辟，卒于家。
②三月，癸亥，陨石于鄠。〔鄠县，属扶风。鄠，音户。〕
③夏，五月，己丑，京师雨雹。
④荆州刺史度尚募诸蛮夷击艾县城，大破之，降者数万人。桂阳宿贼卜阳、潘鸿等逃入深山，〔宿贼，言积久为贼者。〕尚穷追数百里，破其三屯，多获珍宝。阳、鸿党众犹盛，尚欲击之，而士卒骄富，莫有志。尚计缓之则不战，逼之必逃亡，乃宣言：「卜阳、潘鸿作贼十年，习于攻守，今兵寡少，未易可进，〔易，以豉翻。〕当须诸郡所发悉至，乃并力攻之。」申令军中恣听射猎，〔申令者，既下令而申言之。申，重也。〕兵士喜悦，大小皆出。尚乃密使所亲客潜焚其营，珍积皆尽；猎者来还，莫不泣涕。尚人人慰劳，深自咎责，〔以失火自咎责也。劳，力到翻。〕因曰：「卜阳等财宝足富数世，诸卿但不并力耳，所亡少少，〔少，诗沼翻。〕何足介意！」众咸愤踊。尚敕令秣马蓐食，明旦，径赴贼屯，阳、鸿等自以深固，不复设备，〔复，扶又翻。〕吏士乘锐，遂破平之。尚出兵三年，〔延熹五年，尚刺荆州，至是三年矣。〕群寇悉定，封右乡侯。
⑤冬，十月，壬寅，帝南巡；庚申，幸章陵；戊辰，幸云梦，临汉水，还，幸新野。时公卿、贵戚车骑万计，征求费役，不可胜极。〔胜，音升。〕护驾从事桂阳胡腾上言：〔护驾从事，盖荆州刺史所遣护车驾者也。〕「天子无外，〔春秋公羊传曰：王者无外。〕乘舆所幸，即为京师。臣请以荆州刺史比司隶校尉，臣自同都官从事。」帝从之。自是肃然，莫敢妄干扰郡县。〔荆州刺史得察举所部郡县而不可得察举扈从之臣，若比司隶校尉，则得察举其奸，故肃然也。〕帝在南阳，左右并通奸利，诏书多除人为郎，太尉杨秉上疏曰：「太微积星，名为郎位，〔贤曰：史记天官书曰：太微宫五帝坐后，聚二十五星蔚然，曰郎位。积，聚也。〕入奉宿卫，出牧百姓，宜割不忍之恩，以断求欲之路。」〔断，丁管翻。〕于是诏除乃止。
⑥护羌校尉段颍击当煎羌，破之。
⑦十二月，辛丑，车驾还宫。
⑧中常侍汝阳侯唐衡、武原侯徐璜皆卒。〔汝阳县，属汝南郡。武原县，属彭城国。〕
⑨初，侍中寇荣，恂之曾孙也，性矜洁，少所与，〔少，诗沼翻。〕以此为权宠所疾。荣从兄子尚帝妹益阳长公主，帝又纳其从孙女于后宫。〔从，才用翻。长，知两翻。〕左右益忌之，遂共陷以罪，与宗族免归故郡，〔寇氏本上谷昌平人。〕吏承望风旨，持之浸急。荣恐不免，诣阙自讼。未至，刺史张敬追劾荣以擅去边，〔刺史，盖幽州刺史也。劾，户概翻，又户得翻。〕有诏捕之。荣逃窜数年，会赦，不得除，积穷困，乃自亡命中上书曰：「陛下统天理物，作民父母，自生齿以上，咸蒙德泽；〔大戴礼曰：男子八月生齿，女子七月生齿。〕而臣兄弟独以无辜，为专权之臣所见批扺，〔贤曰：说文曰：扺，侧击也。批，音片支翻。余按前书音义：批，音蒲结翻。扺，诸氏翻。〕青蝇之人所共构会，〔诗曰：营营青绳，止于樊。岂弟君子，无信谗言。青绳能污白使黑，喻佞人变乱善恶也。〕令陛下忽慈母之仁，发投杼之怒。〔事见三卷周赧王七年。〕残谄之吏，张设机网，并驱争先，若赴仇敌，罚及死没，髡剔坟墓，〔谓剪伐松柏，如人之髡剔也。〕欲使严朝必加滥罚；〔朝，直遥翻。〕是以不敢触突天威而自窜山林，以俟陛下发神圣之听，启独之明，救可济之人，援没溺之命。不意滞怒不为春夏息，〔贤曰：春夏生长万物，故不宜怒。为，于伪翻；下同。〕淹恚不为岁时怠，〔滞怒淹恚，言怒恚积蓄，久而不化也。恚，于避翻。〕遂驰使邮驿，布告远近，严文潜剥，痛于霜雪，逐臣者穷人途，〔张：「途」作「」。〕追臣者极车轨，虽楚购仁员，〔史记：楚人伍奢为平王太子建太傅。费无极谮杀奢，奢子员字子胥奔吴，楚购之，得伍员者赐粟五万石，爵执珪。员，音云。〕汉求季布，〔事见十卷高祖五年。〕无以过也。臣遇罚以来，三赦再赎，无验之罪，足以蠲除；〔贤曰：无验，谓无罪状可案验也。〕而陛下疾臣愈深，有司咎臣甫力，〔贤曰：甫，始也。力，甚也。〕止则见扫灭，行则为亡虏，苟生则为穷人，极死则为冤鬼，天广而为以自覆，〔覆，敷救翻。〕地厚而无以自载，蹈陆土而有沈沦之忧，远岩墙而有镇压之患。〔远，于愿翻。〕如臣犯元恶大憝，〔贤曰：憝、恶，言元恶之人，大为人之所恶也。憝，徒对翻。〕足以陈原野，备刀踞，〔贤曰：锯，刖刑也。国语曰：刑有五，大者陈诸原野。〕陛下当班布臣之所坐，以解众论之疑。臣思入国门，坐于肺石之上，使三槐九棘平臣之罪，〔周礼秋官曰：左九棘，孤、卿、大夫位焉；右九棘，公、侯、伯、子、男位焉；面三槐，三公位焉。左嘉石，平罢民，右肺石，达穷民。注：肺石，赤石也。槐取其怀来，棘取其赤心外刺。〕而阊阖九重，〔贤曰：阊阖，天门也。重，直龙翻。〕陷?步设，举趾触罘罝，〔贤曰：?，防?也。说文：罘，免网也；罝，亦免网也；音浮嗟。〕动行絓罗网，〔絓，古卖翻，罥也。〕无缘至万乘之前，〔乘，绳证翻。〕永无见信之期。悲夫，久生亦复何聊！〔复，扶又翻。〕盖忠臣杀身以解君怒，孝子殒命以宁亲怨，故大舜不避涂廪、浚井之难，〔史记：舜父瞽叟，常欲杀舜，使舜涂廪，从下焚廪，舜乃以两笠自扞而下。又使穿井，舜为匿空旁出。舜既入深，父乃下土实之，舜从旁空出去。难，乃旦翻。〕申生不辞姬氏谗邪之谤；〔左传：骊姬嬖于晋献公，欲杀太子申生，谓申生曰：「君梦齐姜，必速祭之。」太子祭于曲沃，归胙于公。公田，姬寘诸宫，六日。公主，毒而献之。公祭之地，地坟；与犬，犬毙；与小臣，小臣毙。姬泣曰：「贼由太子。」太子奔新城。或谓太子：「子辞，君必辨焉。」太子曰：「我辞，姬必有罪。」遂缢而死。〕臣敢忘斯义，不自毙以解明朝之忿哉！乞以身责，〔朝，直遥翻。塞，悉则翻。〕愿陛下伹兄弟死命，〔贤曰：伹，乞也，音盖。〕使臣一门颇有遗类，以崇陛下宽饶之惠。先死陈情，临章泣血！」帝省章愈怒，〔先，悉荐翻。省，悉井翻。〕遂诛荣，寇氏由是衰废。〔考异曰：袁纪置此事于延熹元年。按范书荣传云「延熹中被罪」，荣书又云：「遇罚以来，三赦再赎」，不知荣死果在何年。按襄楷、窦武上书，皆言梁、孙、寇、邓之诛。今置于此。〕
八年〔（乙巳、一六五）〕
①春，正月，帝遣中常侍左悺之苦县祠老子。〔贤曰：史记曰：老子者，楚苦县厉乡曲仁里人也，名耳，字，姓李，为周守藏吏。有神庙，故就祠之。苦县，属陈国，故城在今亳州谷阳县。苦，音户，又如字。〕
②勃海王悝，素行险僻，〔悝，苦回翻。行，下孟翻。〕多僭傲不法。北军中候陈留史弼上封事曰：「臣闻帝王之于亲戚，爱虽隆必示之以威，体虽贵必禁之以度，如是，和睦之道兴，骨肉之恩遂矣。窃闻勃海王悝，外聚剽轻不逞之徒，〔贤曰：剽，悍也。逞，快也。谓被侵枉不快之人也。左传曰：率群不逞之人。余谓不逞，谓包藏祸心而不得逞者。剽，匹妙翻。〕内荒酒乐，出入无常，所与群居，皆家之弃子，朝之斥臣，〔朝，直遥翻；下同。〕必有羊胜、伍被之变。〔羊胜事见十六卷景帝中二年。伍被事见十九卷武帝元年。〕州司不敢弹纠，〔州司，谓州刺史之属。〕傅相不能匡辅，陛下隆于友于，〔书曰：惟孝友于兄弟。〕不忍遏绝，恐遂滋蔓，〔滋，长也。蔓，延也。左传曰：无使滋蔓，蔓难图也。〕为害弥大。乞露臣奏，宣示百僚，平处其法。〔处，昌吕翻。〕法决罪定，乃下不忍之诏；臣下固执，然后少有所许：「少，诗沼翻。〕如是，则圣朝无伤亲之讥，勃海有享国之庆；不然，惧大狱将兴矣。」上不听。悝果谋为不道，〔帝纪曰：悝谋反。〕有司请废之，诏贬为瘿陶王，食一县。〔贤曰：瘿陶县，属巨庆郡，故城在今赵州瘿陶县西南。瘿，于郢翻。〕
③丙申晦，日有食之。诏公、卿、校尉举贤良方正。〔校，户教翻。〕
千秋万岁殿火。
⑤中常侍侯览兄〔张：「兄」作「弟」。〕参为益州刺史，残暴贪婪，〔婪，卢含翻。〕累臧亿计。太尉杨秉奏槛车征参，参于道自杀，阅其车重三百余两，皆金银锦帛。〔重，直用翻。〕秉因奏曰：「臣案旧典，宦者本在给使省闼，司昏守夜；而今猥受过宠，执政操权，〔操，七刀翻。〕附会者因公褒举，违忤者求事中伤，〔忤，五故翻。中，户仲翻。〕居法王公，富拟国家，饮食极肴膳，仆妾盈纨素。中常侍侯览弟参，贪残元恶，自取祸灭；览顾知衅重，必有自疑之意，臣愚以为不宜复见亲近。〔复，扶又翻。近，其靳翻。〕昔懿公刑邴遅之父，夺阎职之妻，而使二人参乘，卒有竹中之难。〔左氏传：齐懿公之为公子也，与邴遅之父争田，弗胜。及即位，乃掘而刖之，而使遅仆；纳阎职之妻，而使职参乘。公游于申池，二人浴于池，遅以鞭抶职，职怒，遅曰：「人夺汝妻而不怒，一抶汝，庸何伤！」职曰：「与刖其父而不能病者何如！」乃谋弒公，纳诸竹中。遅，音丙，又彼病翻。「遅」，左传作「歜」，昌欲翻。卒，子恤翻。难，乃旦翻。〕览其急屏斥，投畀有虎，〔畀，与也。诗曰：取彼谗人，投畀豺虎。屏，必郢翻。〕若斯之人，非恩所宥，请免官送归本郡。」书奏，尚书召对秉掾属，诘之曰：〔贤曰：召秉掾属问之。诘，去吉翻。〕「设官分职，各有司存。三公统外，御史察内；今越奏近官，经典、汉制，何所依据﹖其开公具对！」秉使对曰：「春秋传曰：『除加之恶，唯力是视。』〔左传载寺人披之言。此经典也。〕邓通懈慢，申屠嘉召通诘责，文帝从而请之。〔事见十五卷文帝后二年。此汉制也。〕汉世故事，三公之职，无所不统。」尚书不能诘，帝不得已，道免览官。司隶校尉韩演因奏左悺罪恶，及其兄太仆南乡侯请托州郡，聚敛为奸，〔敛，力赡翻。〕宾客放纵，侵犯吏民。悺、称皆自杀。演又奏中常侍具瑗兄沛相恭臧罪，征诣廷尉。瑗诣狱谢，上还东武侯印绶，〔东武城，属清河郡。据宦者传，瑗封东武阳侯。东武阳，属东郡。上，时掌翻。〕诏贬为都乡侯。超及璜、衡袭封者，并降为乡侯，〔考异曰：杨秉传：「南巡之明年，秉劾侯览」，则是在此年矣。宦者传：「韩演奏具瑗，瑗坐夺国为乡侯」，与秉传所云削瑗国共是一事明矣。而袁纪载在去年春，与范不同。今从范书。〕子弟分封者，悉夺爵土。刘普等贬为关内侯，尹勋等亦皆夺爵。
⑥帝多内宠，宫女至五六千人，及驱役从使复兼倍于此，〔驱役者，嬖幸挟势驱掠良人，以无掖庭私役者也。从使者，趋势附力，乐从而为之使者也。复，扶又翻。〕而邓后恃尊骄忌，与帝所幸郭贵人更相谮诉。〔更，工衡翻。〕癸亥，废皇后邓氏，送暴室，以忧死。〔汉官仪曰：暴室，在掖庭内，丞一人，主宫中妇人疾病者；其皇后、贵人有罪者，亦就此室。〕河南尹邓万世、虎贲中郎将邓会皆下狱诛。〔下，遐稼翻。〕
⑦护羌校尉段颎击罕〔张：「罕」作「勒」。〕姐羌，破之。〔姐，且也翻，又紫。〕
⑧三月，辛巳，赦天下。
⑨宛陵大姓羊元群罢北海郡，〔宛陵县，属河南尹。〕臧污狼籍；郡舍溷轩有奇巧，〔贤曰：溷轩，厕屋。〕亦载之以归。河南尹李膺表按其罪；元群行赂宦官，膺竟反坐。〔反坐，按其罪而不得行，反自而罪。〕单超弟迁为山阳太守，以罪系狱，廷尉冯绲考致其死；〔考鞠而致其死罪也。绲，古本翻。〕中官相党，共飞章诬绲以罪。中常侍苏康、管霸，固天下良田美叶，〔固，障固也。〕州郡不敢诘，大司农刘佑移书所在，依科品没入之；帝大怒，与膺、绲俱输作左校。
⑩夏，四月，甲寅，安陵园寝火。〔安陵，惠帝陵也。〕
五月，丙戌，太尉杨秉薨。秉为人，清白寡欲，尝称「我有三不惑：酒、色、财也。」
秉既没，所举贤良广陵刘瑜乃至京师上书言：「中官不当比肩裂土，竞立胤嗣，继体传爵。〔顺帝阳嘉四年，着令听中官以养子袭爵。〕又，嬖女允积，穴食空宫，〔无事而食，谓之穴食。穴，而陇翻。〕伤生费国。又，第舍增多，穷极奇巧，掘山攻石，促以严刑。州郡官府，各自考事，奸情赇赂，皆为吏饵。民愁郁结，起入贼党，官辄兴兵诛讨其罪，贫困之民，或有卖其首级以要酬赏，〔要，一遥翻。〕父兄相代残身，妻孥相视分裂。又，陛下好微行近习之家，〔好，呼到翻。〕私幸宦者之舍，宾客市买，熏灼道路，因此暴纵，无所不容。惟陛下开广谏道，〔谏道，谓言路也。〕博观前古，远佞邪之人，〔远，于愿翻。〕放郑、卫之声，则政致和平，德感祥风矣。」〔孝经援神契曰：德至八方，则祥风至。〕诏特召瑜问灾咎之征。执政者欲令瑜依违其辞，乃更策以他事，瑜复悉心对八千余言，有切于前。〔复，扶又翻；下同。〕拜为议郎。
荆州兵朱盖等叛，与桂阳贼胡兰等复攻桂阳，太守任胤弃城走，〔任，音壬。〕贼众遂至数万。转攻零陵，太守下邳陈球固守拒之。零陵下湿，编木为城，〔零陵郡，武帝置。宋白曰：郡古理在今全州清湘县南七十八里，古城存焉。〕郡中惶恐。掾史白球遣家避难，〔难，乃旦翻。〕球怒曰：「太守分国虎符，受任一邦，岂顾妻孥而沮国威乎！〔孥，音奴。沮，在吕翻。〕复言者斩！」乃弦大木为弓，羽矛为矢，引机发之，多所杀伤。〔此则今划车弩之类。〕贼激流灌城，球辄于内因地势，反决水淹贼，相拒十余日不能下。时度尚征还京师，诏以尚为中郎将，率步骑二万余人救球，发诸郡兵并势讨击，大破之，斩兰等首三千余级，复以尚为荆州刺史。苍梧太守张叙为贼所执，及任胤皆征弃市。胡兰余党南走苍梧，交趾刺史张盘击破之，贼复还入荆州界。度尚惧为已负，〔负，罪负也，惧以不能尽灭群贼为罪。〕乃伪上言苍梧贼入荆州界，于是征盘下廷尉。〔上，时掌翻。下，遐稼翻。〕辞状未正，会赦见原，盘不肯出狱，户更牢持械节。〔竹约为节。械节，亦械之刻约处也。考异曰：按张盘会赦得原。检帝纪，此后未有赦，不知会何赦也﹖六年三月赦，前此二年；永康元年六月赦，后此二年。今从帝纪。〕狱吏谓盘曰：「天恩旷然，而君不出，可乎﹖」盘曰：「盘备位方伯，〔古者，八州八伯。汉州刺史，古方伯之任也。〕为尚所枉，受罪牢狱。夫事有虚实，法有是非，盘实不辜，赦无所除；如忍以苟免，永受侵辱之耻，生为恶吏，死为敝鬼。乞传尚诣廷尉，〔以传车召致廷尉也。传，株恋翻，又直恋翻。〕面对曲直，足明真伪。尚不征者，盘埋骨牢槛，终不虚出，望尘受枉！」廷尉以其状上，〔上，时掌翻。〕诏书征尚，到廷尉，辞穷，受罪，以先有功得原。
闰月，甲午，南宫朔平署火。〔此朔平司马署也。百官志：朔平司马，主北宫北门。〕
秋，七月，以太中大夫陈蕃为太尉。蕃让于太常胡广、议郎王畅、弛刑徒李膺，帝不许。
段颍击破西羌，进兵穷追，展转山谷间，自春及秋，无日不战，虏遂败散，凡斩首二万三千级，获生口数万人，降者万余落。〔降，户江翻。〕封颎都乡侯。
畅，龚之子也；〔王龚事安帝为公。〕尝为南阳太守，疾其多贵戚豪族，下车，奋厉威猛，大姓有犯，或使吏发屋伐树，堙井夷緖。〔破其家业也。〕功曹张敞奏记谏曰：「文翁、召父、卓茂之徒，〔召，读曰邵。〕皆以温厚为政，流闻后世。发屋伐树，将为严烈，虽欲惩恶，难以闻远。〔闻，音问。〕郡为旧都，侯甸之国，〔古者天木之制，规方千里，以为甸服；又其外五百里，为侯服。光武起于南阳，其后谓之南都，又于雒阳在侯甸之内，故云然。〕园庙出于章陵，三后生自新野，〔贤曰：南顿君以上四庙在章陵，光烈皇后、和帝阴后、邓后并新野人。〕自中兴以来，功臣将相，继世而隆。愚以为恳恳用刑，不如行恩；孳孳求奸，〔孳孳，犹汲汲也。〕未若礼贤。舜举皋陶，论语载子夏之言。陶，音遥。〕化人在德，不在用刑。」畅深纳其言，更崇宽政，教化大行。
八月，戊辰，初令郡国有田者亩敛税钱。〔贤曰：亩十钱也。余据宦者传：张让等说灵帝敛天下田，亩税十钱，非此时事也，盖汉田租三十税一，而计亩敛钱，则自此始。〕
九月，丁未，京师地震。
冬，十月，司空周景免；以太常刘茂为司空。茂，恺之子也。〔刘恺以让国重于时，位至公。〕
郎中窦武，融之玄孙也，有女为贵人。采女田圣有宠于帝，帝将立之为后。司隶校尉应奉上书曰：「母后之重，兴废所因；汉立飞燕，胤祀泯绝。〔事见三十三卷哀帝建平元年。〕宜思关雎之所求，〔关雎乐得淑女以配君子。〕远五禁之所忌。」〔韩诗外传曰：妇人有五不娶：丧妇之女不娶，为其不受命也；世有恶疾不娶，弃于天也；世有刑人不娶，弃于人也；乱家女不娶，类不正也；逆家女不娶，废人伦也。远，于愿翻。〕太尉陈蕃亦以田氏卑微，窦族良家，争之甚固。帝不得已，辛巳，立窦贵人为皇后，拜武为特进、城门校尉，封槐里侯。
十一月，壬子，黄门北寺火。
陈蕃数言李膺、冯绲、刘佑之枉，〔数，所角翻；下同。〕请加原宥，升之爵任，言及反复，诚辞恳切，以至流涕；帝不听。应奉上疏曰：「夫忠贤武将，国之心膂。〔将，即亮翻。〕窃见左校弛刑徒冯绲、刘佑、李膺等，诛举邪臣，肆之以法；〔贤曰：肆，陈也。〕陛下既不听察，而猥受谮诉，遂令忠臣同愆元恶，自春迄冬，不蒙降恕，遐迩观听，为之叹息。〔为，于伪翻。〕夫立政之要，记功忘失；是以武帝舍〔张：「舍」作「拔」。〕安国于徒中，〔贤曰：景帝时，韩安国为梁大夫，坐法抵罪；后梁内史缺，起徒中为二千石。此言武帝，误也。〕宣帝征张敞于亡命。〔事见二十七卷宣帝甘露元年。〕绲前讨蛮荆，均吉甫之功；〔诗曰：显允方叔，征伐玁狁，蛮荆来威。郑玄注云：方叔先与吉甫征伐玁狁，今特征伐蛮荆，皆使来服宣王之威。绲以顺帝时讨武陵、长沙蛮夷有功，故以吉甫比之。〕佑数临督司，有不吐茹之节；〔贤曰：谓佑奏梁冀弟旻，又为司隶校尉，权豪畏之也。诗曰：柔亦不茹，刚亦不吐。数，所角翻。〕膺着威幽、并，遣爱度辽。〔膺为渔阳太守，为乌桓校时，皆幽部也，度辽将军，则屯并部，是其着威、遗爱之地。〕今三垂蠢动，王旅未振，乞原膺等，以备不虞。」书奏，乃悉免其刑。久之，李膺复拜司隶校尉。〔复，扶又翻；下同。〕时小黄门张襄弟朔为野王令，贪残无道，畏膺威严，逃还京师，〔野王县属河内郡，而河内郡属司部，畏膺察举其罪，故逃还京师也。〕匿于兄家合柱中。〔合木为柱，安足以容人。合柱，谓两柱相直，两屋相合处也。〕膺知其状，率吏卒破柱取朔，付雒阳狱，受辞毕，即杀之。让诉冤于帝，帝召膺，诘以不先请便加诛之意。对曰：「昔仲尼为鲁司寇，七日而诛少正卯。今臣到官已积一句，私惧以稽留为愆，不意获速疾之罪。诚自知衅责，死不旋踵，特乞留五日，潜珍元恶，退就鼎镬，始生之愿也。」帝无复言，顾谓让曰：「此汝弟之罪，司隶何愆！」乃遣出。自此诸黄门、常侍皆鞠躬屏气，〔屏，必郢翻。〕休沐不敢出宫省。帝怪问其故，并叩头泣曰：「畏李校尉。」时朝廷日乱，纲纪颓阤，〔章：乙十一行本「阤」作「弛」。阤，丈尔翻，坏也。〕而膺独持风裁，〔贤曰：裁，音才代翻。〕以声名自高，士有被其容接者，名为登龙门云。〔贤曰：以鱼为喻也。龙门，河水所下之口，在今绛州龙门县。辛氏三秦记曰：河津，一名龙门，水险不通，鱼狍之属莫能上，江海大鱼数千，薄集龙门下，不得上，上则为龙。被，皮义翻。〕
征东海相刘宽为尚书令。宽，崎之子也，〔刘崎事顺帝，为司徒。崎丘宜翻。〕历典三郡，〔贤曰：东海王强曾孙臻之相也。按宽传云：是年自东海相征为尚书令，迁南阳太守，典历三郡。〕温仁多恕，虽在仓卒，〔卒，读曰猝。〕未尝疾言遽色。吏民有过，但用蒲鞭罚之，〔古者鞭用生皮为之。〕示辱而已，终不加苦。每见父老，慰以农里之言，少年，勉以孝悌之训，人皆悦而化之。
九年〔（丙午、一六六）〕
①春，正月，辛卯朔，日有食之。诏公卿、郡国举至孝。太常赵典所举荀爽对策曰：「昔者圣人建天地之中而谓之礼，众礼之中，氏礼为首。阳性纯而能施，阴体顺而能化，以礼济乐，节宣其气，〔爽言正指帝多内宠也。左传：晋侯有疾，医和视之，曰：「疾不可为也！是谓疾如蛊，非鬼非食，惑以丧志。」公曰：「女不可近乎﹖」对曰：「节之。先王之乐，所以节百事也。天有六气，过则为灾，于是乎节宣其气也。」施，式智翻。〕故能丰子孙之祥，致老寿之福。及三代之季，淫而无节，阳竭于上，阴隔于下，故周公之戒曰：『时亦罔或克寿。』〔尚书无逸之辞。〕传曰：『鋳趾适屦，孰云其愚，何与斯人，追欲丧躯。』诚可痛也。〔贤曰：适，犹从也，言丧身之愚，甚于鋳趾也。丧，息浪翻。〕臣窃闻从宫采女五六千人，从官、侍使复在其外，〔从，才用翻。从官，谓后宫有爵秩而常从者。侍使，则侍后妃、贵人左右而给使令，未有爵秩者也。复，扶又翻；下同。〕空赋不辜之民，以供无用之女，百姓穷困于外，阴阳隔塞于内，〔塞，悉则翻。〕故感动和气，灾异屡臻。臣愚以为诸未幸御者，一皆遣出，使成妃合，〔妃，读曰配。〕此诚国家之大福也。」诏拜郎中。
②司隶、豫州饥，死者什四五，至有灭户者。〔户，谓着户籍于官者也。灭户，则无老无弱，皆死于饥，无复遗种也。〕
③诏征张奂为大司农，复以皇甫规代为度辽将军。规自以为连在位，欲求退避，数上病，不见听。〔数，所角翻。上，时掌翻。〕会友人丧至，规越界迎之，因令客密告并州刺史胡芳，言规擅远军营，〔远，于愿翻。〕当急举奏。芳曰：「威明欲避第仕涂，〔度辽将军屯西河界，并州刺史所部也。皇甫规，字威明。贤曰：言欲归第，避仕宦之途也。〕故激发我耳。吾当为朝廷爱才，〔为，于伪翻。〕何能申此子计邪！」遂无所问。
④夏，四月，济阴、东郡、济北、平原河水清。〔济，子礼翻。〕
⑤司徒许栩免；五月，以太常广为司徒。
⑥庚午，上亲祠老子于渥龙宫，以文罽为坛饰，〔罽，居例翻。西夷织毛为布曰罽。〕淳金扣器，〔扣，去厚翻。说文：金饰器口。〕设华盖之坐，用郊天乐。〔史言其非礼。坐，徂卧翻。〕
⑦鲜卑闻张奂去，招结南匈奴及乌桓同叛。六月，南匈奴、乌桓、鲜卑数道入塞，寇掠缘边九郡。秋七月，鲜卑复入塞，诱引东羌与共盟诅。〔诅，庄助翻。〕于是上郡沈氐、安定先零诸种〔种，章勇翻。〕共寇武威、张掖，缘边大被其毒。〔被，皮义翻。〕诏复以张奂为护匈奴中郎将，以九卿秩〔护匈奴中郎将，秩比二千石。九卿，秩中二千石。〕督幽、并、凉三州及度辽、乌桓二营，〔度辽将军及护乌桓校尉营也。〕兼察刺史、二千石能否。
⑧初，帝为蠡吾侯，受学于甘陵周福，及即位，擢福为尚书。时同郡河南尹房植有名当朝，〔朝，直遥翻。〕乡人为之谣曰：「天下规矩，房伯武；因师获印，周仲进。」〔房植字伯武。周福，字仲进。〕二家宾客，互相讥揣，〔揣，初委翻。揣，度也，量也；度量其轻重长短而为讥议也。〕遂各树朋徒，渐成尤隙。由是甘陵有南北部，党人之议自此始矣。
汝南太守宗资以范滂为功曹，南阳太守成軅以岑晊为功曹，〔軅，即刃翻。晊，音质。〕皆委心听任，使之褒善纠违，肃清朝府。〔朝，郡朝也。公卿牧守所居皆曰府。朝，直遥翻。〕滂尤刚劲，疾恶如雠。滂甥李颂，素无行，中常侍唐衡〔张：「衡」作「险」。〕以属资，〔行，下孟翻。属，之欲翻。〕资用为吏；滂寝而不召。资迁怒，捶书佐朱零，〔百官志：郡阁下及诸曹各有书佐，干主文书。〕零仰曰：「范滂清裁，〔贤曰：裁，音才代翻。裁，制也；言其清而有制也。〕今日宁受笞而死，滂不可违。」资乃止。郡中中人以下，莫不怨之。于是二郡为谣曰：「汝南太守范孟博，南阳宗资主画诺；〔孟博，范滂字也。诺者，随言而应，无所违也。画诺，犹画可也。〕南阳太守岑公孝，弘农成軅但坐啸。」〔公孝，岑晊字也。啸，吟也，言但坐而吟啸，于郡事无所豫也。〕
太学诸生三万余人，郭泰及颍川贾彪为其冠，〔冠，古玩翻。〕与李膺、陈蕃、王畅更相褒重。〔更，工衡翻。〕学中语曰：「天下模楷，李元礼；不畏强御，陈仲举；天下俊秀，王叔茂。」〔李膺，字符礼，陈蕃，字仲举，王畅，字叔茂。〕于是中外承风，竞以臧否相尚，〔否，音鄙。〕自公卿以下，莫不畏其贬议，屣履到门。〔屣履者，履不蹑跟也。〕
宛有富贾张泛者，〔宛，于元翻。贾，音古。考异曰：陈蕃传作「张汜」，谢承书作「张子禁」，今从岑晊传。〕与后宫有亲，又善雕镂玩好之物，颇以赂遗中官，以此得显位，用势纵横。〔镂，郎豆翻。好，呼到翻。遗，于季翻。横，户孟翻。〕岑晊与贼曹史张牧〔贼曹，主盗贼事。〕劝成軅收捕泛等；既而遇赦，軅竟诛之，并收其宗族宾客，杀二百余人，后乃奏闻。小黄门晋阳赵津，贪暴放恣，为一县巨患。太原太守原刘昼〔丁度集韵：昼，职日翻。〕使郡吏王允讨捕，亦于赦后杀之。于是中常侍侯览使张泛妻上书讼冤，宦者因缘谮诉軅、昼。帝大怒，征軅、昼，皆下狱。〔下，遐稼翻。〕有司承旨，奏軅、昼罪当弃市。
山阳太守翟超〔翟，苌伯翻。〕以郡人张俭为东部督邮。侯览家在防东，〔百官志：郡有五部督邮，监属县。郡国志：防东县，属山阳郡。贤曰：故城在今兖州金乡县南。〕残暴百姓；览丧母还家，〔丧，息浪翻。〕大起茔耱。〔茔，音营。〕俭举奏览罪，而览伺候遮鋳，〔鋳，昨结翻。后乃作截。〕章竟不上。〔上，时掌翻。〕俭，遂破览耱宅，藉没资财，具奏其状，复不得御。〔复，扶又翻。御，进也，谓其奏不得进也。考异曰：袁纪：「俭行部下平陵，逢览母。俭按剑怒曰：『何等女子干督邮，此非贼邪！』使吏卒收览母，杀之，追擒览家属、宾客，死者百余人，皆僵尸道路，伐其园宅，井堙木刊，鸡犬器物，悉无（余）类。」苑康传亦云：「览丧母还家。」陈蕃传云：「翟超没入侯览财产、坐髡钳。」皆不云俭杀其母。若果杀之，则苑康不止徙日南也。侯览传又云：「建宁二年丧母」，盖以诛党人在其年，致此误耳。〕徐璜兄子宣为下邳令，暴虐尤甚。尝求故汝南太守李暠女不能得，〔暠，古老翻。〕遂将吏卒至暠家，载其女归，戏射杀之。〔将，即亮翻。射，而亦翻。〕东海相汝南黄浮闻之，收宣家属，无少长，悉考之。〔少，诗照翻。长，知两翻。〕掾史以下固争，浮曰：「徐宣国贼，今日杀之，明日坐死，足以暝目矣！」即案宣罪弃市，暴其尸。〔暴，步木翻。〕于是宦官诉冤于帝，帝大怒，超、浮并坐髡钳，输作左校。〔校，户教翻。〕
太尉陈蕃、司空刘茂共谏，请軅、昼、超、浮等罪；〔考异曰：陈蕃传又有司徒刘矩，按时胡广为司徒，非矩也。〕帝不悦。有司劾奏之，茂不敢复言。〔劾，户概翻，又户得翻。复，扶又翻；下同。〕蕃乃独上疏曰：「今寇贼在外，四支之疾；内政不理，心腹之患。臣寝不能寐，食不能饱，实忧左右日亲，忠言日疏，内患渐积，外难方深。〔难，乃旦翻。〕陛下超从列侯，继承天位，〔贤曰：言帝以蠡吾侯即位。〕小家畜产百万之资，子孙尚耻愧失其先业，况乃产兼天下，受之先帝，而欲懈怠以自轻忽乎！诚不爱己，不当念先帝得之勤苦邪！前梁氏五侯，毒偏海内，天启圣意，收而戮之。〔贤曰：五侯，谓胤、让、淑、忠、戟，与冀同时诛，事见冀传。〕天下之议，冀当小平；明鉴未远，覆车如昨而近习之权，复相扇结。小黄门赵津、大猾张泛等，肆行贪虐，奸媚左右。前太原太守刘昼、南阳太守成軅纠而戮之，虽言赦后不当诛杀，原其诚心，在乎去恶，〔去，羌吕翻。〕至于陛下，有何悁悁！〔说文曰：悁悁，恚忿也。悁，萦年翻。〕而小人道长，荧惑圣听，遂使一威为之发怒，〔长，知两翻。为，于伪翻。〕必加刑谴，已为过甚，况乃重罚令伏欧刀乎！又，前山阳太守翟超、东海相黄浮，奉公不桡，疾恶如雠，超没侯览财物，浮诛徐宣之罪，并蒙刑坐，不逢赦恕。览之从横，〔从，子用翻。横，户孟翻。〕没财已幸；宣犯衅过，死有余辜。昔丞相申屠嘉召责邓通，雒阳令董宣折辱公主，而文帝从而请之，光武加以重赏，〔申屠嘉事见十四卷文帝后二年，董宣事见四十三卷光武建武十九年。〕未闻二臣有专命之诛。而今左右群竖，恶伤党类，〔恶，乌路翻。〕妄相交构，致此刑谴，闻臣是言，当复庁诉。陛下深宜割塞近习与政之源，〔庁，与啼同。塞，悉则翻。与，读曰豫。〕引纳尚书朝省之士，〔朝，直遥翻。〕节练清高，斥黜佞邪。如是天和于上，地洽于下，休祯符瑞，岂远乎哉！」帝不纳。宦官由此疾蕃弥甚，选举奏议，辄以中诏谴欲，长史以下多至抵罪，犹以蕃名臣，不敢加害。
平原襄楷诣阙上疏曰：「臣闻皇天下言，以文象设教。臣窃见太微，天廷五帝之坐，而金、火罚星扬光其中，〔天文志：太微，天子庭也，五帝之坐也。贤曰：太白，金也；荧惑，火也。天文志曰：逆夏令，伤火气，罚见荧惑；逆秋令，伤金气，罚见太白；故金火并为罚星也。坐，徂卧翻。〕于占，天子凶；又俱入房、心，〔天文志：房四星为明堂，天子布政之宫也。心三星，天王正位也：中星曰明堂，天子位焉；前星为太子，后星为庶子。〔法无继嗣。前年冬大寒，杀鸟兽，害鱼狍，城傍竹柏之叶有伤枯者。〔续汉志曰：延熹七年，雒阳城旁竹柏叶有伤枯者。考异曰：帝纪此年十二月书「雒城傍竹柏枯伤」，误也。〕臣闻于师曰：『柏伤竹枯，不出二年，天子当之。』今自春夏以来，连有霜雹及大雨雷电，臣作威作福，刑罚急刻之所感也。太原太守刘昼，南阳太守成軅，志除奸邪，其所诛翦，皆合人望。而陛下受阉竖之谮，乃远加考逮。三公上书乞哀昼等，不见采察而严被谴让，忧国之臣，将遂杜口矣。臣闻杀无罪，诛贤者，祸及三世。〔黄石公三略曰：伤贤者，殃及三世。蔽贤者，身当其害。达贤者，福流子孙。疾贤者，名不全。〕自陛下即位以来，频行诛罚，梁、寇、孙、邓并见族灭，〔贤曰：梁冀、寇荣、孙寿、邓万世等也。〕其从坐者又非其数。李云上书，明主所不当讳；杜众乞死，谅以感悟圣朝；会无赦宥而并被残戮，天下之人咸知其冤，〔事见上卷二年。被，皮义翻。〕汉兴以来，未有拒谏诛贤，用刑太深如今者也！昔文王一妻诞致十子；〔史记：太姒，文王正妃也，其长子伯邑考，次武王发，次管叔鲜，次周公旦，次蔡叔度，次曹叔振铎，次成叔武，次霍叔处，次康叔封，次聘季载，同母兄弟十人。〕今宫女数千，未闻庆育，宜修德省刑以广螽斯之祚。〔螽斯，言后妃不勡忌，子孙众多也。〕按春秋以来，及古帝王，未有河清。臣以为河者，诸侯位也。〔孝经援神契曰：五岳视三公，四渎视诸侯。〕清者，属阳：浊者，属阴。河当浊而反清者，阴欲为阳，诸侯欲为帝也。京房易传曰：『河水清，天下平。』今天垂异，地吐妖，人疠疫，三者并时而有河清，犹春秋麟不当见而见，孔子书之以为异也。〔公羊传：西狩获麟，有以告者，孔子曰：「孰为来哉，孰为来哉！」盖以为异也。见，贤遍翻。〕愿赐清闲，极尽所言。」书奏，不省。〔闲，读曰闲。省，悉井翻。〕
十余日，复上书曰：「臣闻殷纣好色，妲己是出；〔好，呼到翻；下同。〕殷纣冒色，有苏氏以妲己女之。妲，当割翻。〕叶公好龙，真龙游廷。〔叶公子高好龙，天龙闻而降之，窥头于牖。〕今黄门、常侍，天刑之人，〔谓已受熏腐之刑，得罪于天者也。〕陛下爱待，兼倍常宠，系〔张：「系」作「继」。〕嗣未兆，岂不为此！〔为，于伪翻。〕又闻宫中立黄、老、浮屠之祠，〔贤曰：浮屠，即佛陀，声之转耳，谓佛也。〕此道清虚，贵尚无为，好生恶杀，省欲去奢。〔恶，乌路翻。去，羌吕翻。〕今陛下耆欲不去，〔耆，读曰嗜。〕杀罚过理，既乖其道，岂获其祚哉！浮屠不三宿桑下，不欲久生恩爱，精之至也；〔贤曰：言浮屠之人，寄桑下者，不经三宿，便即移去，示无爱恋之心也。〕其守一如此，乃能成道。今陛下淫女艳妇，极天下之丽，甘肥饮美，单天下之味，〔单，与殚同。〕柰何欲如黄、老乎！」书上，即召入，诏尚书问状。楷言：「古者本无宦臣，武帝末数游后宫，始置之耳。」〔数，所角翻。〕尚书承旨，〔承旨，谓承宦官风指也。〕奏：「楷不正辞理，而违背经艺，假借星宿，〔背，蒲妹翻。宿，音秀。〕造合私意，〔合，音合，牵合也。〕诬上罔事，请下司隶正楷罪法，〔下，遐稼翻。〕收送雒阳狱。」帝以楷言虽激切，然皆天下文恒象之数，故不诛；犹司寇论刑。〔司寇二岁刑也。〕自永平以来，臣民虽有习浮屠术者，而天子未之好；至帝，始笃好之，〔好，呼到翻。〕常躬自祷祠，由是其法浸盛，故楷言及之。
符节令汝南蔡衍、〔百官志：符节令，秩六百石，为符节台率，主符节事，属少府。〕议郎刘瑜表救成軅、刘昼，言甚切厉，亦坐免官。軅、昼竟死狱中。軅、昼素刚直，有经术，知名当时，故天下惜之。岑晊、张牧逃窜获免。
晊之亡也，亲友竞匿之；贾彪独闭门不纳，时人望之。〔贤曰：望，怨也；余谓望，责望也。〕彪曰：「传言『相时而动，无累后人。』〔左传之文。相，息亮翻。累，力瑞翻。〕公孝以要君致衅，〔要，一遥翻。〕自遗其咎，〔遣，于季翻。〕吾已不能奋戈相待，反可容隐之乎！」于是咸服其裁正。彪尝为新息长，〔新息县，属汝南郡。贤曰：今豫州县。长，知两翻。〕小民困贫，多不养子；彪严为其制，与杀人同罪。城南有盗劫害人者，北有妇人杀子者，彪出按验，掾吏欲引南；〔引南者，引车南行者。〕彪怒曰：「彪寇害人，此则常理；母子相残，逆天违道！」遂驱车北行，按致其罪。城南贼闻之，亦面缚自首。〔首，式救翻。〕数年间，人养子者以千数。曰：「此贾父所生也。」皆名之为贾。
  </div>
  <div class="pagination">
   <a href="资治通鉴注_page53.html">
    上一页
   </a>
   <span>
    ...
   </span>
   <a href="资治通鉴注_page49.html">
    49
   </a>
   <a href="资治通鉴注_page50.html">
    50
   </a>
   <a href="资治通鉴注_page51.html">
    51
   </a>
   <a href="资治通鉴注_page52.html">
    52
   </a>
   <a href="资治通鉴注_page53.html">
    53
   </a>
   <span class="current-page">
    54
   </span>
   <a href="资治通鉴注_page55.html">
    55
   </a>
   <a href="资治通鉴注_page56.html">
    56
   </a>
   <a href="资治通鉴注_page57.html">
    57
   </a>
   <a href="资治通鉴注_page58.html">
    58
   </a>
   <a href="资治通鉴注_page59.html">
    59
   </a>
   <span>
    ...
   </span>
   <a href="资治通鉴注_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
