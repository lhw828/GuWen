<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 322 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 322 页/共 334 页
  </h1>
  <div class="content">
   丁酉，福州南廊承旨林仁翰〔南廊承旨，闽所置官，盖亦侍卫武臣之职也。〕谓其徒曰：「吾曹世事王氏，今受制贼臣，富沙王至，何面见之！」帅其徒三十人被甲趣连重遇第，〔帅，读曰率。被，皮义翻。趣，七喻翻。〕重遇方严兵自卫，三十人者望之，稍稍遁去。仁翰执槊直前刺重遇，杀之，刺，七亦翻。〕斩其首以示众曰：「富沙王且至，汝辈族矣！今重遇已死，何不亟取文进以赎罪！」众踊跃从之，遂斩文进，迎吴成义入城，函二首送建州。
42契丹复大举入寇，〔复，扶又翻。〕卢龙节度使赵延寿引兵先进。〔契丹复以赵延寿为军锋。〕契丹前锋至邢州，顺国节度使杜威遣使间道告急。〔契丹前锋已至邢州，恒州信使路绝，故间道而来。间，古苋翻。〕帝欲自将拒之，会有疾，〔将，即亮翻。〕命天平节度使张从恩、邺都留守马全节、护国节度使安审琦会诸道兵屯邢州，武宁节度使赵在礼屯邺都。〔马全节自邺都进屯邢州，令赵在礼自徐州进屯邺都为后镇。〕
契丹主以大兵继至，建牙于元氏。〔元氏县属恒州。九域志：在州南九十八里。〕朝廷惮契丹之盛，诏从恩等引兵稍却，于是诸军恟惧，无复部伍，〔恟，计拱翻。复，扶又翻；下同。〕委弃器甲，所过焚掠，比至相州，不复能整。〔比，毗至翻。〕
二年〔（乙巳、九四五）〕
1春，正月，诏赵在礼还屯澶州，马全节还邺都；〔还，从宣翻。〕又遣石神武统军张彦泽屯黎阳，西京留守景延广自滑州引兵守胡梁渡。庚子，张从恩奏契丹逼邢州，诏滑州、邺都复进军拒之。义成节度使皇甫遇将兵趣邢州。〔皇甫遇奉诏自滑州进兵。趣，七喻翻。〕契丹寇邢、洺、磁三州，杀掠殆尽，入邺都境。〔九域志：邺都之境，西距磁州五十五里，西北距洺州五十里。磁，墙之翻。〕
壬子，张从恩、马全节、安审琦悉以行营兵数万，陈于相州安阳水之南。〔陈，读曰阵。相，息亮翻。〕皇甫遇与濮州刺史慕容彦超将数千骑前觇契丹，〔觇，丑廉翻，又丑艳翻。〕至邺县，〔邺，汉古县，唐属相州，在州东北。刘昫曰：邺，魏相州治所；隋文辅政，尉迟迥举兵，既讨平之，乃焚邺城，徙其居人南迁四十五里，以安阳城为相州治所。隋炀帝于邺故都大慈寺置邺县。唐贞观八年，始筑今治所小城。余按，此皆言邺县也。若五代、唐、晋之所谓邺都，则今魏州大名府是也，非邺县也。夷考此时契丹与晋兵相距本末，前所谓入邺都境，当作入相州境。一说，虏骑散漫，大势兵马向相州，游骑亦有入邺都境者。将渡漳水，遇契丹数万，遇等且战且却；至榆林店，契丹大至，二将谋曰：「吾属今走，死无遗矣！」乃止，布陈，〔陈读曰；下同。〕自午至未，力战百余合，相杀伤甚众。遇马毙，因步战；其仆杜知敏以所乘马授之，遇乘马复战。复，扶又翻。久之，稍解；顾知敏已为契丹所擒，遇曰：「知敏义士，不可弃也。」与彦超跃马入契丹陈，取知敏而还。〔还，从宣翻；下同。俄而契丹继出新兵来战，二将曰：「吾属势不可走，以死报国耳。」
日且暮，安阳诸将怪觇兵不还，安审琦曰：「皇甫太师寂无音问，必为虏所困。」语未卒，〔卒，子恤翻。〕有一骑白遇等为虏数所围；审琦即引骑兵出，将救之，张从恩曰：「此言未足信。必若虏众猥至，〔猥，杂也；杂然而至，言其数多不可胜计也。〕尽吾军，恐未足以当之，公往何益！」审琦曰：「成败，天也，万一不济，当共受之。借使虏不南来，坐失皇甫太师，〔按皇甫遇未必加官至太师也，而安审琦以太师称之，盖五季之乱，官赏无章，当时相称谓，不复论其品秩，就人臣极品而称之。〕吾属何颜以见天子！」遂踰水而进。契丹望见尘起，即解去。〔知援兵来，故解而去。〕遇等乃得还，与诸将俱归相州，军中皆服二将之勇。彦超本吐谷浑也，与刘知远同母。〔吐谷浑，慕容涉归之庶长子，故其种姓慕容氏。〕
契丹亦引军退，其众自相惊曰：「晋军悉至矣！」时契丹主在邯郸，闻之，实时北遁，不再宿，至鼓城。〔邯郸县属磁州，在州东北七十里。鼓城县属恒州，宋端拱二年，以鼓城隶祁州，在州西南一百里。自邯郸至约三百余里。〕
是夕，张从恩等议曰：「契丹倾国而来，吾兵不多，城中粮不支一旬，万一奸人住告吾虚实，虏悉众围我，死无日矣。不若引军就黎阳仓，南倚大河以拒之，可以万全。」议未决，从恩引兵先发，诸军继之；扰乱失亡，复如发邢州之时。〔复，扶又翻。〕
从恩留步兵五百守安阳桥，夜四鼓，知相州事符彦伦谓将佐曰：「此夕纷纭，人无固志，五百弊卒，安能守桥！」即召入，乘城为备。至曙，望之，契丹数万骑已陈于安阳水北，〔契丹主虽先北遁，而赵延寿与惕隐诸军犹南向而不去。陈，读曰阵；下同。〕彦伦命城上扬旌鼓噪约束，〔约束者，申严号令也。〕契丹不测。日加辰，赵延寿与契丹惕隐帅众踰水，环相州而南，〔帅，读曰率。环，音宦。〕诏右神武统军张彦泽将兵趣相州。延寿等至汤阴，闻之，汤阴本汉荡阴，后并入安阳。唐武德四年，分安阳置汤源县，贞观元年，改为汤阴，属相州。九域志：在州南四十里。〕甲寅，引还；〔还，从宣翻，又如字。〕马全等拥大军在黎阳，不敢追。延寿悉陈甲骑于相州城下，若将攻城状，符彦伦曰：「此虏将走耳。」出甲卒五百，陈于城北以待之；契丹果引去。
以天平节度使张恩权东京留守。
庚申，振武节使折远击契丹，围胜州，遂攻朔州。〔时折从远守府州，命领振武节度使。胜州不系天福初所割十六州之数。契丹乘势并取之也。匈奴须知：朔州东至；燕京一千里。宋白曰：胜州正东南黄河四十里，去朔州四百二十里。
帝疾小愈，河北相继告急。帝曰：「此非安寝之时！」乃部分诸将为行计。〔分，扶问翻。〕
2更命武定军曰天威军。〔去年夏，籍诸州乡兵为武定军。更，工行翻。〕
3北面副招讨使马全节等奏：「据降者言，虏众不多，宜乘其散归种落，〔种，章勇翻。〕大举径袭幽州。」帝以为然，征兵诸道。壬戌，下诏亲征；乙丑，帝发大梁。
4闽之故臣共迎殷主延政，请归福州，改国号曰闽。延政以方有唐兵，未暇徒都，以从子门下侍郎、同平章事继昌都督南都内外诸军事，镇福州；〔殷主居建州，故以福州为南都。〕以飞捷指挥使黄仁讽为镇遏使，将兵卫之。
林仁翰至福州，〔林仁翰既诛朱、连，故自福州至建州见王延政。「福州」当作「建州」。〕闽主赏之甚薄；仁翰未尝自言其功。
发南都侍卫及两军甲士万五千人，诣建州以拒唐。〔福州侍卫之外，有左、右军，置军使以领之。或曰：两军谓拱宸、控鹤两都也。〕
5二月，壬辰朔，帝至滑州，〔【章：十二行本「州」下有「壬申」二字；乙十一行本同；孔本同；退斋校同。】〕命安审琦屯邺都。甲戌，帝发滑州；乙亥，至澶州。己卯，马全节等诸军以次北上。〔上，时两翻。〕刘知远闻之曰：「中国疲弊，自守恐不足；乃横挑强胡，〔挑，徒了翻。〕胜之犹有后患，况不胜乎！」
契丹自恒州还，〔还，从宣翻。，又如字。〕以羸兵驱生羊〔羸，伦为翻。〕过祁州城下，〔以诱城中也。〕刺史下邳沉斌出兵击之；〔斌，悲巾翻。〕契丹以精骑夺其城门，州兵不得还。〔还，从宣翻。〕赵延寿知城中无余兵，引契丹急攻之；斌在上，〔「在」字之下，当逸「城」字。〕延寿语之曰：「沉使君，吾之故人。『择祸莫若轻』，〔语，牛倨翻。「择祸莫若轻」，引文子之言。〕何不早降！」斌曰：「侍中父子失计陷身虏庭，〔言赵延寿与其父德钧，不能救张敬达，邀契丹求帝中国，玩寇致祸，并为俘虏也。赵延寿闻斌言，尚欲复求帝乎！陷身事见二百八十卷高祖天福元年。赵延寿在唐时加侍中，沉斌称其旧官。〕忍帅犬羊残父母之邦；〔帅，读曰率。〕不自愧耻，更有骄色，何哉！沉斌弓折矢尽，宁为国家死耳，〔折，而设翻。为，于伪翻。〕终不效公所为！」明日，城陷，斌自杀。
6丙戌，诏北面行营都招讨使杜威以本道兵会马全节等进军。
7端明殿学士、户部侍郎冯玉，宣徽北院使、权侍卫马步都虞候太原李彦韬，皆挟恩用事，恶中书令桑维翰，数毁之。〔恶，乌路翻。数，所角翻。〕帝欲罢维翰政事，李崧、刘昫固谏而止。维翰知之，请以玉为枢密副使，玉殊不平。丙申，中旨以玉为户部尚书、枢密使，以分维翰之权。〔冯玉以后兄进，故旨由中出。诗云：妇有长舌，维厉之阶，信矣！〕
彦韬少事阎宝，〔少，诗照翻。〕为仆夫，后隶高祖帐下。高祖自太原南下，留彦韬侍帝，为腹心，〔高祖留帝守太原，见二百八十卷天福元年。〕由是有宠。性纤巧，与嬖幸相结，以蔽帝耳目；帝委信之，至于升黜将相，亦得预议。常谓人曰：「吾不知朝廷设文官何所用，且欲澄汰，徐当尽去之。」〔去，音羌吕翻。呜呼！此等气习，自唐刘蕡已为文宗言之。李彦韬、史弘肇，当右武之世，张其气而奋其舌，以其人品，夫何足责，然非有国者之福也。虽然，吾党亦有过焉，盍亦反其本矣！〕
8唐查文徽表求益兵，唐王以天威都虞候何敬洙为建州行营招讨马步都指挥使，将军祖全恩为应援使，姚凤为都监，〔监，工衔翻。〕将兵数千会攻建州，自崇安进屯赤岭。〔九域志：建州有崇安县，在州北二百五十里，亦王氏所置也。宋白曰：崇安埸本建阳县东北三里，南唐保大九年割为场，盖宋方置县也。〕闽主延政遣仆射杨思恭、统军使陈望将兵万人拒之，列栅水南，旬余不战，唐人不敢逼。
思恭以延政之命督望战。望曰：「江、淮兵精，其将习武事。国之安危，系此一举，不可不万全而后动。」思恭怒曰：「唐兵深侵，陛下寝不交睫，〔睫，即涉翻。〕委之将军。今唐兵不出数千，将军拥众万余，不乘其未定而击之，有如唐兵惧而自退，将军何面目以见陛下乎！」〔杨思恭急于破敌以为功，不知一跌而危国也。〕望不得已，引兵涉水与唐战。全恩等大兵当其前，使奇兵出其后，大破之。望死，思恭仅以身免。〔亡闽者，杨思恭也；然其所以亡闽者，不在于此战，而在于得杨剥皮之名。〕
延政大惧，婴城自守，召董思安、王忠顺，使将泉州兵五千诣建州，分守要害。
9初，高祖置德清军于故澶州城，〔澶州本治顿丘，天福三年，徙澶州于德胜，并顿丘徙焉。九域志：澶州清丰县有旧州镇，即置德清军之地。置德清军，将以接澶、魏声援，然城池未固也。〕及契丹入寇，澶州、邺都之间，城戌，更筑德清军城，合德清、南乐之民以实之。〔乐，音洛。〕
10初，光州人李仁达，仕闽为元从指挥使，〔王潮兄弟本光州人，乘唐末之乱，割据闽中；其后兵多光州人。今福州人多能自言其上世出于浮光者。从，才用翻。〕十五年不迁职。闽主曦之世，叛奔建州，闽主延政以为将。是时王延政国号殷。〕及朱文进弒曦，〔事见去年三月。〕复叛奔福州，陈取建州之策。文进恶其反复，黜居福清。〔九域志：福州有福清县，在州东南一百七十七里，王氏所置也。宋白曰：福清本闽县地，唐圣历元年，析闽县东南之地置万安县，天宝元年，改为福唐县，朱梁改永昌县，晋天福初改南台县，寻改为福清县。〕浦〔【张：「浦」上脱「先是」二字。】〕城人陈继珣，〔新唐书地理志：浦城县，本名吴兴，唐武德初，改为唐兴，天宝元年，更名浦城，属建州。九域志：浦城县在建州东北三百三十里。宋白曰：城临柘浦，故曰浦城。〕亦叛闽主延政奔福州，为曦画策取建州，〔为，于伪翻。〕曦以为著作郎。及延政得福州，二人皆不自安。
王继昌闇弱嗜酒，不恤将士，将士多怨。仁达潜入福州，〔【章：十二行「州」下有「与继珣」三字；乙十一行本同；孔本同；张校同。】〕说黄仁讽曰：〔说，式芮翻。〕「今唐兵乘胜，建州孤危。富沙王不能保建州，安能保福州！昔王潮兄弟，光山布衣耳，取福建如反掌。〔事见唐纪。〕况吾辈乘此机会，自图富贵，何患不如彼乎！」仁讽然之。是夕，仁达等引甲士突入府舍，杀继昌及吴成义。〔考异曰：闽中实录、闽王列传、九国志，皆云四月杀继昌。今从十国纪年。〕
仁达欲自立，恐众心未服，以雪峰寺僧卓岩明素为重，〔雪峰在福州候官县西百余里。〕乃言：「此僧目重瞳子，手垂过膝，〔重，直龙翻。瞳，音同。过，音戈。〕真天子也。」相与迎之。己亥，立为帝，〔考异曰：闽录、启运图、启国实录、江南录作「岩明」，闽中实录、闽王列传、九国志、薛史、唐余录、王审知传、吴越备史作「俨明」。按启运图，岩明本名偃，为僧名体明，即位改岩明；今从之。江南录云：「继昌为裨将王延讽所杀，旬日，故内臣李义杀讽，立岩明为主。」今从十国纪年。〕解去衲衣，被以衮冕，〔去，羌吕翻。衲，奴答翻。被，皮义翻。〕帅将吏北面拜之。〔帅，读曰率。〕然犹称天福十年，遣使奉表称藩于晋。
延政闻之，族黄仁讽家，命统军使张汉真将水军五千，会漳、泉兵讨岩明。
11乙巳，杜威等诸军会于定州，以供奉官兼处钧权知祁州事。庚戌，诸军攻契丹，泰州刺史晋廷谦举州降。〔晋，姓也，以国为氏。〕甲寅，取满城，〔按五代会要，是年九月，徙泰州治满城。是时泰州犹治清苑。宋白曰：满城本汉北平县，后魏置永乐县，天宝元年，改满城县。〕获契丹酋长没剌〔酋，慈秋翻。长，知两翻。剌，来达翻。〕及其兵二千人。乙卯，取遂城。赵延寿部曲降者言：「契丹主还至虎北口，太原汾水之北，亦有地名虎北口。时契丹兵自祈、易北去，非其路也，此乃幽、檀以北之古北口。宋人使辽行记云：自檀州北行八十里，又八十里至虎北口馆。则檀州之古北口亦名虎北口也。〕闻晋取泰州，复拥众南向，〔复，扶又翻。〕约八万余骑，计来夕当至，宜速为备。」杜威等惧，丙辰，退保泰州。
戊午，契丹至泰州。己未，晋军南行，契丹踵之。晋军至阳城，〔续汉志：中山蒲阴县有阳城。水经注：博水出中山望都县，东径阳城县，散为泽渚，世谓之阳城淀。阳城在蒲阴县东南三十里。庚申，契丹大至。晋军与战，逐北十余里，契丹踰白沟而去。〔此南白沟也；水经注所淇水北为白沟者也。北白沟在涿州新城县南六十里。宋人北使行程记曰：雄州之北，界河之南，有白沟驿。又范成大北使录曰：自安肃军出北门十五里，至白沟河，又一百五里至涿州。此言北白沟也。〕
壬戌，晋军结陈而南，〔陈，读曰阵。〕胡骑四合如山，诸军力战拒之。是日，纔行十余里，人马饥乏。
癸亥，晋军至白团卫村，〔考异曰：汉高祖实录作「白檀」。今从晋少帝实录。〕埋鹿角为行寨。契丹围之数重，奇兵出寨后断粮道。〔重，直龙翻。断，音短。〕是夕，东北风大起，破屋折树；〔折，而设翻。〕营中掘井，方及水辄崩，士卒取其泥，帛绞而饮之，人马俱渴。至曙，风尤甚。契丹主坐大奚车中，沉括曰：奚人业伐山，陆种，斲车；契丹之车皆资于奚。其辎车之制如中国，后广前杀而无般，材俭易败，不能任重而利于行山。长毂广轮，轮之牙，其厚不能四寸，而轸之材不能五寸。其乘车驾之以驼，上施慌，惟富者加毡幰文绣之饰。蜀本「奚车」之上无「大」字。〕今其众曰：「晋军止此耳，当尽擒之，然后南取大梁！」命铁鹞四面下马，拔鹿而入，奋短兵以击晋军，〔契丹谓精骑为铁鹞，谓其身被铁甲，而驰突轻疾，如鹞之搏鸟雀也。鹞，弋召翻。〕又顺风纵火扬尘以助其势。军士皆愤怒，大呼〔呼，火故翻。〕曰：「都招讨使何不用兵，令士卒徒死！」诸将请出战，杜威曰：「俟风稍缓，徐观可否。」马步都监李守贞曰：「彼众我寡，风沙之内，莫测多少，惟力鬬者胜，止风乃助我也；若俟风止，吾属无类矣。」即呼曰：「诸军齐击贼！」又谓威曰：「令公善守御，〔杜威时带中书令，故称之。〕守贞以中军决死矣！」马军左厢都排陈使张彦泽召诸将问计，皆曰：「虏得风势，宜俟风回与战。」彦泽亦以为然。诸将退，马军右厢副排陈使太原药元福独留，谓彦泽曰：「今军中饥渴已甚，若俟风回，吾属已为虏矣。敌谓我不能逆风以战，宜出其不意急击之，此兵之诡道也。」〔矢不逆风，止古法也。若用短兵薄战，则逆风而胜者多矣。〕马步左右厢都排陈使符彦卿曰：「与其束首就擒，〔【章：十二行本「首」作「手」；乙十一行本同；孔本同。】〕曷若以身殉国！」乃与彦泽、元福及左厢都排陈使皇甫遇引精骑出门击之，〔行寨之西门也。风从东北来，出西门接战，亦顺风势也。〕诸将继至。契丹却数百步。彦卿等谓守贞曰：「且曳队往来乎﹖〔曳，读为拽，音羊列翻。〕直前奋击，以胜为度乎﹖」守贞曰：「事势如此，安可回鞚！〔鞚，苦贡翻，马勒也。〕宜长驱取胜耳。」彦卿等跃马而去，风劫益甚，昏晦如夜。彦卿等拥万余骑横击契丹，呼声动天地，〔呼，火故翻。〕契丹大败而走，势如崩山。李守贞亦令兵尽拔鹿角出鬬，步骑俱进，逐北二十余里。铁鹞既下马，苍皇不能复上，〔复，扶又翻；下同。上，时掌翻。〕皆委弃马及铠仗蔽地。
契丹散卒至阳城东南水上，稍复布列。杜威曰：「贼已破胆，不宜更令成列！」遣精骑击之，皆渡水去。契丹主乘奚车走十余里，追兵急，获一橐驼，乘之而走。诸将请追之。杜威扬言曰：「逢贼幸不死，更索衣囊邪﹖」〔言逢贼被劫而幸不死，而更从贼求衣囊，则必将怒而杀之。索，山客翻。〕李守贞曰：「两日人马渴甚，今得水饮之皆足重，难以追寇，不若全军而还。」〔还，从宣翻，又如字。〕乃退保定州。
契丹主至幽州，散兵稍集；以军失利，杖其酋长各数百，唯赵延寿得免。
乙丑，诸军自定州引归。诏以泰州隶定州。〔隶定州义武军。〕
12夏，四月，辛巳，帝发澶州；甲申，还大梁。〔是年正月，下诏亲征，二月至澶州。今诸军以胜归，故复还大梁。〕
13己丑，复以邺都为天雄军。〔唐庄宗同光元年，以魏州为东京兴唐府，罢天雄节镇。三年，罢东京以为邺都。晋兴，因之，改兴唐府为广晋府；今复为天雄军。〕
14闽张汉真至福州，攻其东关。黄仁讽闻家夷灭，开门力战，大破闽兵，执汉真，入城，斩之。
卓岩明无他方略，但于殿上噀水散豆，作诸法事而已。〔噀，苏困翻。含水而喷之为噀，作诸佛事以为厌胜，又遣使迎其父于莆田，〔唐武德初，分南安县，置莆田县，属泉州。宋太平兴国四年，分置兴化军，在泉州东北一百六十里。〕尊为太上皇。
李仁达既立岩明，自判六军诸卫事，使黄仁讽屯西门，陈继珣屯北门。仁讽从容谓继珣曰：〔从，千容翻。〕「人之所以为人者，以有忠、信、仁、义也。吾顷尝有功富沙，中间叛之，非忠也；人以从子托我而与人杀之，非信也；〔王继昌，闽主延政从子也。从，才用翻。〕属者与建兵战，〔属，之欲翻。属者，犹言顷者也。〕所杀皆乡曲故人，非仁也；弃妻子，使人鱼肉之，非义也。此身十沉九浮，〔沉，持林翻。〕死有余愧！」因拊膺恸哭。继珣曰：「大丈夫徇功名，何顾妻子！宜置此事，勿以取祸。」仁达闻之，使人告仁讽、继珣谋反，皆杀之。由是兵权尽归仁达。
15五月，丙申朔，大赦。
16顺国节度使杜威，久镇恒州，〔高祖天福七年，杜威始镇恒州，见二百八十三卷。恒，户登翻。〕性贪残，自恃贵戚，〔杜威尚高祖妹宋国长公主。〕多不法。每以备边为名，敛吏民钱帛以充私藏。〔藏，徂浪翻。〕富室有珍货或名姝、骏马，皆虏取之；〔姝，逡须翻。〕或诬以罪杀之，籍没其家。又畏懦过甚，每契丹数十骑入境，威已闭门登陴，或数骑驱所掠华人千百过城下，威但瞋目延颈望之，无意邀取。〔陴，频眉翻。瞋，昌真翻。〕由是虏无所忌惮，属城多为所屠，威竟不出一卒救之，千里之间，暴骨如莽，〔「暴骨如莽」，左传语。如莽者，如草之生于广野莽莽然。暴，步卜翻。〕村落殆尽。
威见所部残弊，为众所怨，又畏契丹之强，累表请入朝，帝不许；威不俟报，遽委镇入朝，朝廷闻之，惊骇。桑维翰言于帝曰：「威固违朝命，擅离边镇。〔离，力智翻。〕居常凭恃勋旧，邀求姑息，及疆埸多事，〔埸，音亦。〕曾无守御之意；宜因此时废之，庶无后患。」帝不悦。维翰曰：「陛下不忍废之，宜授以近京小镇，勿复委以雄藩。」〔复，扶又翻。〕帝曰：「威，朕之密亲，必无异志；〔言其无他志。〕但宋国长公主切欲相见耳，〔长，知两翻。〕公勿以为疑！」维翰自是不敢复言国事，以足疾辞位。〔杜威不可去而桑维翰求去，晋殆矣。复，扶又翻。〕丙辰，威至大梁。
17丁巳，李仁达大阅战士，请卓岩明临视。仁达阴教军士突前登阶，刺杀岩明，〔刺，七亦翻。〕仁达阳惊，狼狈而走；军士共执仁达，使居岩明之坐。〔坐，徂卧翻。〕仁达乃自称威武留后，用保大年号，〔是年，南唐保大三年。〕奉表称藩于唐，亦遣使入贡于晋；并杀岩明之父。唐以仁达为威武节度使、同平章事，赐名弘义，编之属籍。〔以其同姓也，编之属籍而赐名弘义，齿于诸子之列。〕弘义又遣使修好于吴越。〔为李仁达背唐而附吴越张本。好，呼到翻。〕
18已未，杜威献部曲步骑合四千人并铠仗，庚申，又献粟十万斛，刍二十万束，云皆在本道。〔言皆在恒也。使诚有之，皆虐取于民，仓皇离镇，不可运而实私家，故献之耳。〕帝以其所献骑兵隶扈圣，步兵隶护国，威复请以为衙队，而禀赐皆仰县官。〔杜威之愚弄朝廷如此，而帝不能察其奸，所以成恒州中渡之变。复扶又翻。禀，笔锦翻，给也。仰，牛向翻。〕威又令公主白帝，求天雄节钺，帝许之。
19唐兵围建州，屡破泉州兵。〔泉州兵，董思安、王忠顺所将以救建州者也。〕许文稹败唐兵于汀州，〔稹，止忍翻。败，补卖翻。〕执其将时厚卿。
20六月，癸酉，以杜威为天雄节度使。
21契丹连岁入寇，〔契丹入寇，自去年正月陷贝州始。〕中国疲于奔命，〔左传：申公巫臣遣子重、子反书曰：吾必使尔疲于奔命而死。奔命者，边境有急，奔而赴救。〕边民涂地；契丹人畜亦多死，国人厌苦之。述律太后谓契丹主曰：「使汉人为胡主，可乎﹖」曰：「不可。」太后曰：「然则汝何故欲为汉主﹖曰：「石氏负恩，不可容。」太后曰：「汝今虽得汉地，不能居也；〔后卒如述律后之言。〕万一蹉跌，〔蹉，七何翻。跌，徒结翻。〕悔何所及！」又谓其群下曰：「汉儿何得一向眠！〔人寝不安席，则辗转反侧而不成寐；一向眠，则其眠安矣。〕自古但闻汉和蕃，未闻蕃和汉。汉儿果能回意，我亦何惜与和！」
桑维翰屡劝帝复请和于契丹以纾国患，〔复，扶又翻。纾，音舒，缓也。〕帝假开封军将张晖供奉官，〔开封军将，开封府之军将也。〕使奉表称臣诣契丹，卑辞谢过。契丹主曰：「使景延广、桑维翰自来，仍割镇、定两道隶我，则可和。」朝廷以契丹语忿，谓其无和意，乃止。及契丹主入大梁，谓李崧等曰：「向使晋使再来，则南北不战矣。」〔史言契丹通国上下本自厌兵。〕
22秋，七月，闽人或告福州援兵谋叛，〔是年正月，闽主发福州兵赴建州以拒唐。〕闽主延政收其铠仗，遣还，伏兵于隘，〔还，从宣翻。隘，乌戒翻，险狭之道也。〕尽杀之，死者八千余人，脯其肉以归为食。
唐边镐拔镡州，〔镡州东至建州一百八十里。〕查文徽之党魏岑、冯延己、延鲁以师出有功，皆踊跃赞成之。征求供亿，府库为之耗竭，〔为，于伪翻。〕洪、饶、抚、信之民尤苦之。
延政遗使奉表称臣于吴越，请为附庸以求救。
23楚王希范疑静江节度使兼侍中、知朗州希杲得人心，遣人伺之。希杲惧，称疾求归，不许；遣医往视疾，因毒杀之。〔希范忌希杲事始二百八十卷高祖天福元年。〕
后晋纪六〔起旃蒙大荒落（乙已）八月，尽柔兆敦牂（丙午），凡一年有奇。〕
齐王下
开运二年〔（乙已、九四五）〕
1八月，甲子朔，月有食之。
2丙寅，右仆射兼中书侍郎、同平章事和凝罢守本官；加枢密使、户部尚书冯玉中书侍郎、同平章事，事无大小，悉以委之。
帝自阳城之捷，谓天下无虞，骄侈益甚。〔阳城之捷见上卷上年。夫胜之不可恃也尚矣。纣之百克而卒无后，夫差数战数胜，终以亡国。桑田之捷，灭虢之兆也；方城之胜，破庸之基也。项梁死于定陶而嬴秦墟，宇文化及摧于黎阳而李密败，皆恃胜之祸也。阳城之战，危而后克。契丹折翅北归，蓄愤愈甚，为谋愈深，晋主乃偃然以为无虞，石氏宗庙，宜其不祀也。〕四方贡献珍奇，皆归内府；多造器玩，广宫室，崇饰后庭，近朝莫之及；〔近朝，谓近世，如梁如唐也。朝，直遥翻。〕作织锦楼以织地衣，用织工数百，期年乃成；〔期，读曰翆。〕又赏赐优伶无度。桑维翰谏曰：「向者陛下亲御胡寇，〔谓元年澶州之战也，事见上卷。战士重伤者，赏不过帛数端。今优人一谈一笑称旨，〔称，尺正翻。〕往往赐束帛、万钱、锦袍、银带，〔唐制，帛以十端为束。〕彼战士见之，能不觖望，曰：『我曹冒白刃，绝筋折骨，〔觖，古穴翻。觖望，怨望也。冒，莫北翻。折，而设翻。〕曾不如一谈一笑之功乎！』如此，则士卒解体，陛下谁与卫社稷乎！」帝不听。
冯玉每善承迎帝意，由是益有宠。尝有疾在家，帝谓宰相曰：「自刺史以上，俟冯玉出乃得除。」其倚任如此。〔窦广德有贤行，汉文帝以其后弟，恐天下议其私，不敢相也。冯玉何人斯，晋出帝昌言于朝以昭亲任之意！临乱之君，各贤其臣，其此谓乎！〕玉乘势弄权，四方赂遗，辐辏其门。〔遗，唯季翻。〕由是朝政益坏。〔史言晋亡形已成。朝，直遥翻。〕
3唐兵围建州既久，〔是年二月，唐兵攻建州事始见上卷。〕建人离心。或谓董思安：〔谓，诲语之也。〕「宜早择去就。」思安曰：「吾世事王氏，危而叛之，天下其谁容我！」众感其言，无叛者。
丁亥，唐先锋桥道使上元王建封先登，〔上元本江宁县，唐肃宗上元间更名，带江宁府。〕遂克建州，闽主延政降。〔闽自唐末王潮得福建，传审知、延翰、鏻、昶、曦，至延政而亡。王忠顺战死，董思安整众奔泉州。〔史言泉州二将事闽主禸始终。〕
初，唐兵之来，建人苦王氏之乱与杨思恭之重敛，〔杨思恭重敛事见二不八十三卷天福八年。敛，力赡翻。〕争伐木开道以迎之。及破建州，纵兵大掠，焚宫室庐舍俱尽；是夕，寒雨，冻死者相枕，〔枕，职任翻。〕建人失望。唐主以其有功，皆不问。
4汉主杀韶王弘雅。〔弘雅，汉立之弟也。〕
5九月，许文稹以汀州，王继勋以泉州，王继成以漳州，皆降于唐。〔荀子有言：「兼并易也，坚凝之难。」唐能取闽，不能终有闽也。为闽叛唐张本。〕唐置永安军于建州。
6丙申，以西京留守兼侍中景延广充北面行营副招讨使。
7殿中监王钦祚权知恒州事。〔恒，户登翻。〕会乏军储，诏钦祚括籴民粟。杜威有粟十余万斛在恒州，钦祚举籍以闻。威大怒，表称：「臣有何罪，钦祚籍没臣粟！」朝廷为之召钦祚还，〔杜威恒州之粟，岂非前者表献之数乎！使其出于表献之外，亦掊克军民所积者耳。举而籍之，夫何过！朝廷之法，不行于贵近，第能虐贪下以供调度，国非其国矣。为，于伪翻。还，从宣翻。〕仍厚赐威以慰安之。
8戊申，置威信军于曹州。
9遣侍卫马步都指挥使李守贞戍澶州。
10乙卯，遣彰德节度使张彦泽戍恒州。
11汉主杀刘思潮、林少强、林少良、何昌廷。〔【章：十二行本「廷」作「延」；乙十一行本同；孔本同。】天福八年，汉主使刘思潮等四人弒其兄弘度而自立，事见二百八十三卷；今又杀四人以除其偪，少，诗照翻。〕以左仆射王翷〔【章：十二行「本翷」作「翻」；乙十一行本同。】〕尝与高祖谋立弘昌，〔事见二百八十三卷天福七年。〕出为英州刺史，〔英州，汉桂阳郡浈阳县之地，唐以浈阳县隶广州。汉主刘袭分浈阳县置英州。九域志：广州北至英州四百二十里。〕未至，赐死。内外皆惧不自保。
12冬，十月，癸已，置镇安军于陈州。
13唐元敬宋太后殂。
14王延政至金陵，唐主以为羽林大将军。斩杨思恭以谢建人。〔以杨思恭厚敛也。〕以百胜节度使王崇文为永安节度使。崇文治以宽简，建人遂安。〔抚宁荒余，其政当尔。自盖公授此法于曹参，参以相齐，又以相汉，后人知此法者鲜矣。治，直之翻。
15初，高丽王建用兵吞灭邻国，颇强大，〔事见二百八十一卷高祖天福元年。丽，力之翻。〕因胡僧袜啰言于高祖曰：「勃海，我婚姻也，其王为契丹所虏，请与朝廷共击取之。」高祖不报。及帝与契丹为仇，袜啰复言之。〔袜，望发翻。啰，鲁何翻。复，扶又翻。〕帝欲使高丽扰契丹东边以分其兵势；会建卒，子武自称权知国事，上表告丧，十一月，戊戍，以武为大义军使、高丽王，遣通事舍人郭仁遇使其国，〔使，疏吏翻。〕谕指击契丹。〔畏契丹知之，不形诸诏命，以诏指谕之而已。〕仁遇至其国，其兵极弱，向者袜啰之言，特建为夸诞耳，实不敢与契丹为敌。〔宋白曰：晋天福中，有西域僧袜啰来朝，善火卜。俄辞高祖，请游高丽，王建甚礼之。时契丹并勃海之地有年矣，建因从容谓袜啰曰：「勃海本吾亲戚之国，其王为契丹所虏，吾欲为朝廷攻而取之，且欲平其旧怨。师回，为言于天子，当定期两袭之。」袜啰还，具奏，高祖不报。出帝与契丹交兵，袜啰复奏之。帝遗郭仁遇飞诏谕建，深攻其地以牵胁之。会建已卒，武知国事，与其父之大臣不謟，自相鱼肉。内难稍，平兵威未振，且夷人怯懦，袜啰之言，皆建虚诞耳。〕仁遇还，〔还，从宣翻。〕武更以他故为解。〔为说以自解。〕
16乙卯，吴越王弘佐诛内都监使杜昭达，已未，诛内牙上统军使明州刺史阚璠。〔璠，音翻。〕
昭达，建徽之孙也，〔杜建徽佐吴越王钱镠有功。〕与璠皆好货。〔好，呼到翻。〕钱塘富人程昭悦以货结二人，得侍弘佐左右。昭悦为人狡佞，王悦之，宠待踰于旧将，璠不能平；昭悦知之，诣璠顿首谢罪，璠责让久之，乃曰：「吾始者决欲杀汝；今既悔过，吾亦释然。」昭悦惧，谋去璠。〔去，羌吕翻。〕
璠专而愎，国人恶之者众。〔【章：十二行本「众」下有「王亦恶之」四字；乙十一行本同；孔本同；张校同；退斋校同。】愎，蒲逼翻。恶，乌路翻。〕昭悦欲出璠于外，恐璠觉之，私谓右统军使胡进思曰：「今欲除公及璠各为本州岛，使璠不疑，可乎﹖」进思许之，乃以璠为明州刺史，进思为湖州刺史。〔阚璠，明州人；胡进思，湖州也。〕璠怒曰：「出我于外，是弃我也。」进思曰：「老兵得大州，幸矣；不行何为！」璠乃受命。既而复以他故留进思。〔复，扶又翻。〕
内外马步都统军使钱仁俊母，杜昭达之姑也。昭悦因谮璠、昭达谋奉仁俊作乱，下狱锻炼成之。〔下，户驾翻。〕璠、昭达既诛，夺仁俊官，幽于东府。于是昭悦治阚、杜之党，凡权任〔【章：十二行本「任」作「位」；乙十一行本同；张校同。】〕与已侔，意所忌者，诛放百余人，国人畏之侧目。〔为弘佐诛昭悦张本。治，直之翻。〕胡进思重厚寡言，昭悦以为戆，故独存之。〔胡进思独存，所以阶钱氏废立之祸。〕
昭悦收仁俊故吏慎温其，〔慎，姓也，古有慎到。温其，名也。〕使证仁俊之罪，拷备至。〔拷，音考，掠，音亮。〕温其坚守不屈；弘佐嘉之，握为国官。〔国官，吴越国官也。慎温其自蕃府吏职握为国官。〕温其，衢州人也。
17十二月，乙丑，加吴越王弘佐东南面兵马都元帅。
18辛未，以前中书舍人广晋阴〔【章：十二行本「阴」作「殷」；乙十一行本同；孔本同；】〕鹏为给事中、枢密直学士。〔唐改魏州为兴唐府，高祖改为广晋府。〕鹏，冯玉之党也；朝廷每有迁除，玉皆与鹏议之。由是请谒赂遗，充满其门。〔遗，惟季翻。〕
19初，帝疾未，〔平去年冬，帝有矣，见上卷。〕会正旦，〔谓今年正月朔旦﹖〕枢密使、中书令桑维翰遣女仆入宫起居太后，〔女，仆即女奴也。唐人谓参候为起居，今人之言犹尔。〕因问：「皇弟睿近读书否﹖」〔睿，即重睿也；避帝名，去「重」字。〕帝闻之，以告冯玉，玉因谮维翰有废立之志；帝疑之〔帝固忌重睿，因桑维翰女仆之问，己疑维翰矣；冯玉又从而谮之，其疑愈不可破矣。
李守贞素恶维翰，〔恶，乌路翻。〕冯玉、李彦韬与守贞合谋排之；以中书令行开封尹赵莹柔而易制，〔易，以豉翻。〕共荐以代维翰。丁亥，罢维翰政事，为开封尹；以莹为中书令，李崧为枢密使、守侍中。维翰遂称足疾，希复朝谒，杜绝宾客。〔亦所以远猜嫌也。复，扶又翻。朝，直遥翻。〕
或谓冯玉曰：「桑公元老，今既解其枢务，纵不留之相位，犹当优以大藩，柰何使之尹京，亲猥细之务乎﹖」〔猥，杂也。〕玉曰：「恐其反耳。」〔言所以不授维翰大镇者，恐其阻兵而反。〕曰：「儒生安能反！」玉曰：「纵不自反，恐其教人耳。」〔此指维翰赞成晋祖晋阳举兵之谋。〕
20楚湘阴处士戴偃，〔刘昫曰：湘阴，汉罗县，宋置湘阴县，唐属岳州。宋淳化四年，以湘阴县隶潭州。九域志：在州东北一百一十五里。〕为诗多讥刺，楚王希范囚之；天策副都军使丁思瑾上书切谏，希范削其官爵。
21唐齐王景达府属谢仲宣言于景达曰：「宋齐丘，先帝布衣之交，今弃之草莱，不厌众心。」景达为之言于唐主曰：〔厌，于叶翻，伏也；又于艳翻，满也。为，子伪翻。〕「齐丘宿望，勿用可也，何心弃之以为名！」唐主乃使景达自青阳召之。〔齐丘隐青阳见二百八十三卷天福八年。〕
三年〔（丙午、九四六）〕
1春，正月，以齐丘为太傅兼中书令，但奉朝请，不预政事。〔奉朝会请召而已。以昭武节度使李建勋为右仆射兼门下侍郎，与中书侍郎冯延已皆同平章事。建勋练习吏事，而懦怯少断；延已工文辞，而狡佞，喜大，言多树朋党。〔断，丁乱翻。喜，许记翻。惟世宦则练习吏事，懦怯少断，则亦因练习之久而巧于避就者然也。若冯延已所为，乃少年书生之常态，多大言而少成事，树朋党以济已私。此二种人，皆不可以相也。〕水部郎中高越；上书指延已兄弟过恶，唐主怒，贬越蕲州司士。
初，唐主置宣政院于禁中，以翰林学士、给事中常梦锡领，专典机密，与中书侍郎严续皆忠直无私。唐主谓梦锡曰：「大臣惟严续中立，然无才，恐不胜其党，卿宜左右之。」未几，梦锡罢宣政院，〔左右，读为佐佑。几，居岂翻。〕续亦出为池州观察使。梦锡于是移疾纵酒，不复预朝廷事。〔史言正邪杂处，正终为邪所胜。复，扶又翻。〕续，可求之子也。〔严可求，徐温之谋主也。〕
2二月，壬戍朔，日有食之。
3晋昌节度使兼侍中赵在礼，〔晋以京兆府为晋昌军。〕更历十镇，〔更，工衡翻。赵在礼起于邺都，徙义成不行，后历横海、泰宁、匡国、天平、忠武、武宁、归德、晋昌，凡十镇。〕所至贪暴，家赀为诸帅之最。〔帅，所类翻。〕帝利其富，三月，庚申，为皇子槙宁节度使廷煦娶其女。〔为，于伪翻。镇宁军，澶州。煦，吁句翻。〕在礼自费缗钱十万，县官之费，数倍过之。延煦及弟延宝，皆高祖诸孙，帝养以为子。
4唐泉州刺史王继勋致书修好于威武节度使李弘义。〔好，呼到翻。〕弘义以泉州故隶威武军，怒其抗礼，〔王继勋与李弘义同事南唐，弘义虽建节，然比肩事主，固不可修巡属之礼。李弘义以此起兵端耳。〕夏，四月，遣弟弘通将兵万人代之。
5初，朔方节度使冯晖在灵州，留党项酋长拓跋彦超于州下，〔事见二百八十二卷天福四年。党，底朗翻。酋，慈由翻。长，知两翻。〕故诸部不敢为寇；及将罢镇而纵之。
前彰武节度使王令温代晖镇朔方，不存抚羌、胡，以中国法绳之。〔昔周之封卫，疆以周索，以其地居中国也。其封晋，则疆以戎索，以其地近戎狄也。戎狄不可绳以中国之法尚矣。羌、胡怨怒，〔【章：十二行本「怒」下有「皆叛」二字；乙十一行本同；孔本同；张校同。】〕竞为寇钞。〔钞，楚交翻。〕拓跋彦超、石存、也厮褒三族，共攻灵州，杀令温弟令周。戊午，令温上表告急。
6泉州都指挥使留从效谓刺史王继勋曰：「李弘通兵势甚盛，士卒以使君赏罚不当，〔当，丁浪翻。莫肯力战，使君宜避位自省！」〔省，昔景翻。〕乃废继动归私第，〔留从效立王继勋见上卷上年。〕代领军府事，勒兵击李弘通，大破之。表闻于唐，唐主以从效为泉州刺史，召继勋还金陵，遣将将兵戍泉州。〔为留从效遗唐戍将归张本。〕徙漳州刺史王继成为和州刺史，汀州刺史许文稹为蕲州刺史。〔稹，止忍翻。〕
7定州西北二百里有狼山，〔匈奴须知：狼山寨东北至易州八十里，东南至广信军界。〕土人筑堡于山上以避胡寇。堡中有佛舍，尼孙深意居之，以妖术惑众，〔妖，于遥翻。〕言事颇验，远近信奉之。中山人孙方简〔欧史作「孙方谏」，盖孙方简后避周太祖皇考讳，遂改名方谏也。考异曰：周世宗实录云「清苑人〕。今从汉高祖实录。〕及弟行友，自言深意之侄，不饮酒食肉，事深意甚谨。棎意卒，方简嗣行其术称深意坐，〔化崇信释氏，而学其学，专一而静者，其死也，能结趺端坐如生，谓之坐化。〕严饰，事之如生，其徒日滋。〔薛史曰：未干德中，迁其尼枯骨赴京，焚于北郊，妖徒遂息。〕
  </div>
  <div class="pagination">
   <a href="资治通鉴注_page321.html">
    上一页
   </a>
   <span>
    ...
   </span>
   <a href="资治通鉴注_page317.html">
    317
   </a>
   <a href="资治通鉴注_page318.html">
    318
   </a>
   <a href="资治通鉴注_page319.html">
    319
   </a>
   <a href="资治通鉴注_page320.html">
    320
   </a>
   <a href="资治通鉴注_page321.html">
    321
   </a>
   <span class="current-page">
    322
   </span>
   <a href="资治通鉴注_page323.html">
    323
   </a>
   <a href="资治通鉴注_page324.html">
    324
   </a>
   <a href="资治通鉴注_page325.html">
    325
   </a>
   <a href="资治通鉴注_page326.html">
    326
   </a>
   <a href="资治通鉴注_page327.html">
    327
   </a>
   <span>
    ...
   </span>
   <a href="资治通鉴注_page323.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
