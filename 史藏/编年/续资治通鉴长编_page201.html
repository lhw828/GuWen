<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 201 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 201 页/共 607 页</h1>
    <div class="content">　　【五二】是自相糜耗而重困也「是」、「自」原互倒，据同上书乙正。
　　【五三】贾于北者「北」原作「此」，据欧阳文忠公集卷四五改。
　　【五四】买之「买」原作「贾」，据宋本、宋撮要本、阁本及欧阳文忠公集卷四五改。
　　【五五】一夫之力不逸而每岁任耕废田一顷宋本、宋撮要本、阁本及欧阳文忠公集卷四五都作「一夫之力，以逸而言，任耕缦田一顷」。
　　【五六】利又数倍「利」字原脱，据同上书补。
　　【五七】暂下其价「其」字原脱，据宋本、宋撮要本及同上欧阳文忠公集补。
　　【五八】蕃其货者「蕃」原作「蓄」，据宋本、宋撮要本、阁本及欧阳文忠公集卷四五改。
　　【五九】无利则不为「无」原作「为」，据同上书改。
　　【六○】反□大商之分其利「反」原作「乃」，据宋本、宋撮要本及欧阳文忠公集卷四五改。
　　【六一】自为鬻市之事「事」原作「市」，据宋本、宋撮要本、阁本及欧阳文忠公集卷四五改。
　　【六二】恣为滑稽「为」字原脱，据阁本补。宋本、宋撮要本作「天资滑稽」。
　　【六三】关中原作「闽中」，据宋本、宋撮要本、阁本改。
　　【六四】然四路进兵「然」字原脱，据同上书补。
　　【六五】历代改更「改」字原脱，据宋本、宋撮要本及宋史卷二九二丁度传补。
　　【六六】法虽精密「虽」下原有「稍」字，据同上书删。
　　【六七】昔汉变钱币「昔」原作「若」，据阁本及长编纪事本末卷四五商州铸大钱、宋史卷二九二丁度传改。
　　【六八】代鞭背「代」原作「在」，据同上书改。
　　【六九】居则铸钱「则」字原脱，据同上书改。
　　【七○】移用不足「移」原作「赋」，据宋本、宋撮要本及长编纪事本末卷四五商州铸大钱改。
　　【七一】阜民「民」字原脱，据同上书及宋史卷一八○食货志下二补。
　　【七二】新茶法未适中「法」字原脱，据宋撮要本、阁本及长编纪事本末卷四五茶法补。
　　【七三】其第四卷「第」字原脱，据宋撮要本、阁本及长编纪事本末卷四五易东南盐补。
续资治通鉴长编
卷一百三十
卷一百三十
　　起讫时间 起仁宗庆历元年正月尽其月
　　卷　　名 续资治通鉴长编卷一百三十
　　帝　　号 宋仁宗
　　年　　号 庆历元年（辛巳，1041）
　　全　　文
　　春正月辛亥朔，御大庆殿受朝。
　　丁巳，太子中舍寿光任颛为三司勾当公事。先是，权三司使叶清臣请置推官四员，诏举朝臣二人系通判资序者充勾当公事。三司勾当公事自颛始。
　　朝廷既用韩琦等所画攻策，先戒师期。知延州范仲淹言：「昨贼界投来山遇，尝在西界掌兵，言其精兵才及八万，余皆老弱，不任战斗。始，贼觽深入，盖为官军以地分自守，既不能独御贼锋，又不能并力掩杀。彼得其便，继为边患，其虏劫生口、牛羊，亦不曾追夺，故安然往来，如蹈无人之境。今延州东路合堤阞之处，已令朱吉与东路巡检驻军延安寨，其西路亦委王信、张建侯、狄青、黄世宁在保安军每日训练，及令西路巡检刘政在德靖寨、张宗武在敷政县密布探马，候贼奔冲，放令入界，即会合掩击。若数路并入，且并觽力御敌，或破得一处，即便邀击别路。其环庆路已遣通判马端往报部署司，令一如鄜延路设备。如此，则可以乘胜而破贼。今须令正月内起兵，军马粮草，动踰万计，入山川险阻之地，塞外雨雪大寒，暴露僵仆，使贼乘之，所伤必觽。况鄜延路已有会合次第，不患贼之先至也。贼界春暖，则马瘦人饥，其势易制。又可扰其耕种之务，纵出师无大获，亦不至有他虞。自刘平陷没之后，修城垒，运兵甲，积粮草，移士马，大为攻守全胜之策，非为小利而动，如重兵不时而举，万有一失，将何继之？则必关朝廷安危之忧，非止边患之谓也。苟自今贼至不击，是臣之罪也。兵法曰：『战道必胜，主曰无战，必战可也；战道不胜，主曰必战，不战可也。』臣于九月末至鄜延路，便遣葛怀敏、朱观入界掩袭族帐，盖与今来时月不同，非前勇而后怯。今若承顺朝旨，不能持重王师，为后大患，虽加重责，不足以谢天下。若俟春暖举兵，未为失策。且元昊稔恶以来，欲自尊大，必被奸人所误，谓朝廷太平日久，不知战斗之事，又谓边城无备，所向必破，以恣桀慢之心，侵扰不已。今边备渐饬，度其已失本望。况已下敕招携蕃族首领【一】，臣亦遣人探问其情，欲通朝廷柔远之意。使其不僭中国之号而修时贡之礼，亦可俯从。今鄜延是旧日进贡之路，蕃汉之人，颇相接近。愿朝廷敦天地包容之量，存此一路，令诸将勒兵严备，贼至则击，但未行讨伐，容臣示以恩意，岁时之闲，或可招纳。如先行攻掠，恐未能深据要害，徒为钞劫，损王师之体，纵能残彼妻孥，焚彼聚落，如白豹之功，官军既退，戎类复居，专心重报【二】，增其怨毒，边患愈滋，无时敢暇。若天兵屡动，不立大功，必为远人所轻。臣又近召张亢到延州熟议，亦稍愿与戎人相见于界上。臣所以乞存此一路者，一则惧春初盛寒，士气愈怯，二则恐隔绝情意，偃兵无期【三】。若施臣之鄙计，恐是平定之一端，苟岁月无效【四】，遂举重兵取绥、宥二州，择其要害而据之，屯兵营田，作持久之计。如此，则茶山、横山一带蕃汉人户，去昊贼相远，惧汉兵威逼，可以招降，或即奔窜，则是去西贼之一臂，拓疆制寇，无轻举之失也。」
　　戊午，诏从仲淹所请。据仲淹奏议，此疏乃是去年十二月二十九日所上，实录系之今年戊午，盖是日方报可耳。戊午，正月八日也。
　　仲淹又言：「鄜延路入界，比诸路最远。若先修复城寨，却是远图。请以二月半合兵万人，自永平寨进筑承平寨，埙承平寨毕功，又择利进筑，因以牵制元昊东界军马，使不得并力西御环庆、泾原之师，亦与三路俱出无异。」朝廷虽许仲淹存鄜延一路示招纳，仍诏【五】仲淹与夏竦、韩琦等同谋，可以应机乘便，即不拘早晚出师。
　　仲淹复言：「去秋遣朱观等六道掩袭，所费不赀，皆一宿而还。近者密诏复遣王仲宝等，几至溃败。或更深入，事实可忧。臣与夏竦、韩琦皆一心速望平定，但战者危事，或有差失，则平定之闲，转延岁月，所以再三执议，非不协同。又横山蕃部散居岩谷，亦多设堡，控扼险处。入界兵少则难追，多则难行。假使主将智勇，能夺其险，彼则远遁。须过横山后，方到平沙，却无族帐可取。能别出奇计，兵从天落，则有非常之功，不然，未见其利也。乞断自圣意，遣近上使命急至鄜延，令臣督诸将于二月半出兵，先修复废寨，不须大段军须，只以随军运粮兵夫【六】，因便兴功，候有伦序，别置戍守。既逼近蕃界，彼或点集人马，朝夕便知。大至则闭垒以待隙，小至则扼险以制胜。彼或放散人马，亦朝夕便知，我则运致粮草以实其备。彼若归顺，我已先复旧疆，彼未归顺，我已压于贼境。横山一带，在我目中，强者可袭，弱者恩附。此亦拓边之一事。然修复诸寨，亦动军民，烦费不少，比之入界劳散【七】则有经久之利，而无仓卒之患，且安存得东路熟户蕃部并归明弓箭手，乞圣慈裁酌。」仲淹前后凡六奏，卒城承平等前后十二寨，蕃汉之民，相踵复业。修复十二城寨，蕃汉之民，相踵复业，此据正传，不得其时。检仲淹奏议，乃正月二十五日初奏，二月八日又奏，二月二十四日并二十五日又奏，三月七日又奏，四月五日又奏，凡六奏，今删取，附见请不出兵疏后。其三月七日所奏，别论罢行营事，亦别着之。十二城寨修复毕功时，度仲淹必去延州矣，仲淹四月五日所奏，犹言修复承平等寨利便，然同日仲淹已有责命，盖十二城寨功未毕而仲淹去，仲淹虽去，十二寨卒能修复如仲淹所议也。又按庆历六年六月仲淹奏未曾修复，足明修复十二城寨毕功，决不在仲淹未去延州四月前也。
　　仲淹又言关中民苦远输，请建鄜州之鄜城县为军，以河中、同、华中下户税租就输之，春夏徙边兵就食，可省籴价什之三，他所减不与。诏名其军曰康定。地理志在康定二年。按仲淹奏议，以元年十月二十九日奏请，今亦附见。
　　己未，西蕃邈川首领、保顺节度使唃畼啰兼河西节度使。
　　康定元年，初用宋庠等议，复京师、南京及京东州军、淮南宿亳州池盐榷法，而京师榷法寻弛。于是，又诏三司议通淮南盐给南京、□、郓、曹、济、濮、单、广济八州军利害以闻，其后□、郓及宿、亳遂皆食淮南盐矣。此据本志附见。榷法复弛，已见宝元二年六月，仍复附此。□、郓食淮盐，在十一月赦后。
　　壬戌，遣使体量安抚诸路，翰林学士王尧臣、崇仪使果州团练使张士宣陕西路，知制诰王拱辰、西京左藏库使马崇正益梓路，知制诰贾昌朝、合门通事舍人徐奎河北路，度支副使杨告、西京左藏副使彭再思河东路，侍御史知杂事张锡、内殿崇班慕容惟恭利夔路，侍御史程伦京东路、鱼周询京西路、方偕江南东西路，殿中侍御史施昌言淮南路，度支判官魏兼两浙路、范宗杰荆湖南北路。谏官孙沔论崇正、奎、惟恭非才，乞别选官代之，不报。尧臣将行，请曰：「故事使者所至，称诏存问官吏将校而不及于民。自元昊反，三年于今，关中之民，凋弊为甚，请称诏劳来，仍谕以贼平蠲租二年【八】。」从之。
　　癸亥，录丹州汾川县【九】尉董正卿子泽为太庙斋郎，弟琳与堂除簿尉，仍赐其家绢五十匹，以正卿与父禹锡捕陕西军贼郭邈山斗死，故恤及之。
　　戊辰，陕西经略安抚招讨使夏竦言：「范仲淹前已相度泾原、环庆、麟府等路齐入贼界一二百里，四散攻击，乞朝廷发军须器械，以正月上旬至延州，又别立入界擒捉蕃汉赏条甚备；又近者朝廷取问不逼逐塞门贼马之因，仲淹亦奏称非是怯惧，候将来春暖大为攻取之计；又奏西界春暖马瘦人饥，易为诛讨，及可扰其耕种之务，与臣前所陈攻策并同，但时有先后尔。贼界已知所定进兵月日，岂得却退？仲淹又奏横山蕃部散居岩谷，若过横山后，方到平沙，即却无族帐可取。臣所上攻策，自鄜延路、泾原路进兵，直取横山诸处族帐，鄜延并取绥、宥等州，非令径趋平沙，况鄜延聚兵最重于诸路，而军气思奋，若差近上臣僚勒令出兵，恐不敢更持异议。万一异同，即乞且如仲淹前所议，并兵先到绥州，分头荡除，抚宁和市场、义合镇【一○】，茶山一带人户。如西贼的有归伏之状，朝廷却欲候岁时招纳，即乞速降指挥，令泾原路亦未得入贼界，但令两路严兵聚粮，大为进讨之势，亦可以屈贼计也。」
　　己巳，遣国子博士、知耀州李宋卿催促陕西计置钱粮。
　　诏干元及天庆、天祺、天贶、先天、降圣节，自今惟正节日禁刑外，干元节仍前后各一日停断大辟罪。
　　壬申，诏太常礼院岁以春分祠高禖，遣两制官摄事。初，高禖为特祀，及皇子昕生【一一】，既报祠之，于是载为常祀，依宝元诏不设弓韣【一二】弓矢。
　　乙亥，并代部署司言西贼寇麟、府二州，请发鄜延等路兵马入贼界，以牵制其势，从之。
　　丁丑，夏竦为宣徽南院使。
　　戊寅，夏竦请以通判仪州耿传参议军事，从之。
　　翰林学士丁度言，详定服纪亲簄在官回避条制，请本族缌麻以上亲及有服外亲【一三】并令回避，其余勿拘，从之。会要正月二十八日事。二十八日，戊寅也。
　　是月，元昊使人于泾原乞和，又遣寨主【一四】高延德诣延州与范仲淹约言己卯至保安军。仲淹既见延德，察元昊未肯顺事，且无表章，不敢闻于朝廷，乃自为书谕以逆顺，遣监押韩周同延德还抵元昊。其书曰：
　　高延德至，传大王之言，以休兵息民之意请于中国，甚善。又为前者行人不达而归，故未遣亲信，不为书翰，然词意昭昭，有足信矣。惟君子为能通天下之志【一五】，固当尽诚奉答。
　　曩者景德初，两河休兵，中外上言，以灵、夏数州本为内地，请移河朔之兵，合关中之力，以图收复。我真宗皇帝文德柔远，而先大王请向朝廷【一六】，心如金石，言西陲者一切不行，待先大王以骨肉之亲，命为同姓，全付夏土，旌旗车服，极王公之贵，恩信隆厚，始终不衰。真宗皇帝于当时也，有天地之造，自此朝贡之臣，每来如家，马牛喰羊之产，金银缯帛之货，不绝于道【一七】。塞垣之下，逾三十年，有耕无战。禾黍云合，甲胄尘委，养生送死，各终天年。使蕃汉之民，同尧、舜之俗。此真宗皇帝之至化，亦先大王忠顺之功也。
　　自先大王薨，今皇帝震悼，累日嘻吁，遣使行吊赙之礼，听大王嗣守其国，爵命隆重，一如先大王。大王以青春袭爵，不知真宗有天地之造，违先帝之誓书，遂建位号，累遣人告于朝廷，归其旌节。中外惊愤，请收行人，戮于都市。皇帝非不能以四海之力支一方，念先帝本意、故夏王忠顺之功，岂一朝而骤绝之，皆不杀而还。假有本国诸蕃之长，抗礼于大王，而能含容之若此乎？省初念终，天子何负大王哉。
　　前代故事，诸侯干纪，即夺爵命，购求罪首。朝廷宽大，至于半年，有司屡言，方令下诏，此国家旧章不获已而行也。二年以来，疆埸之地，耕者废耒，织者废杼，且使战守之人，日夜豺虎吞噬，边界萧然，岂独汉民之劳弊邪？天子遣仲淹经度西事，而命之曰：「有征无战，不杀非辜，王者之兵也。」仲淹拜手稽首，敢不夙夜于怀【一八】。至边之日，诸将帅多务小功，不为大略，未副天子之意。仲淹与大王虽未尝高会，向者同事朝廷，于天子父母也，于大王昆弟也，岂有孝于父母而欲害于兄弟哉？可不为大王【一九】一二而陈之。
　　传曰：「名不正则言不顺，言不顺则事不成。」大王世居西土，衣冠言语，皆从本国之俗，何独名称与天子侔儗！名岂正而言岂顺乎？汉、唐故事，单于、可汗皆极尊之称。大王以北朝为比，且北朝称帝，其来久矣，与国家为兄弟之邦，非藩屏可方也。大王世受天子建国封王之大恩，如诸蕃有叛朝廷者，大王当率国人以伐之，则世世有功，乃欲拟北朝之称帝乎【二○】？大王又以拓跋旧姓之后，且尧、舜、禹、汤固有后裔，复可皆立为帝。若大王之国，有强族称单于鲜卑之后，俱思自立，大王能久安乎？此大王未思之甚也，徒使疮痍百姓，伤天地之仁。观乎天地养万物，故其道不穷；圣人养万民，故其位不倾。
　　又传曰：「国家以仁获之，仁守之。」唐末，天下忷忷，髃雄咆哮，日寻干戈，皇天震怒，罚其不仁，五代王侯，覆亡相续。我太祖皇帝应天顺人，受禅于周，广南、江南、荆湖、西川，一举而下，罢诸侯之兵，革五代之暴，垂八十年，天下无祸乱之忧。太宗皇帝圣文神武，表正万邦，□越纳土，并晋就缚。真宗皇帝奉天体道，清净无事。今皇帝坐朝至晏，从谏如流，不为游畋，专尚礼乐，务以涵养士民天下之心，爱逾父母，此所谓以仁守之也。大王建议之初，必以汉家边城无备，士心不齐，长驱而来【二一】，所向可下。今奔冲边城，频年于兹矣，汉之兵民，有血战而死者，无一城一将愿归大王者，与初望无乃异乎？天下久平，人人泰然，不习战斗。刘平之徒，发于忠敢，轻师而进，自取其困。余则或胜或负，杀伤俱多。大王国人必以获刘平为贺者。昔郑人侵蔡，获司马公子燮，郑人皆喜，惟子产之言不顺。今边上训练渐精，恩威已立，将帅而下，各思奋发，争议进兵。关中官兵之与民兵，百五十万；招讨司先以边兵五十万约诸路入界【二二】，生降者赏，杀降者斩，获精兵者赏，害老幼妇女者斩，可取则取，可城则城，纵未入贺兰之居，彼兵民死者，所失多矣，是大王自祸其民也。皇帝不杀非辜，然师之行，君命有所不受，锋刃之交，相伤必觽。且蕃兵战死，非有罪也，忠于大王尔；汉兵战死，非有罪也，忠于天子尔。使忠孝之人肝脑涂地，积累怨魄，为妖为衅，因大王也。朝廷以王者无外，有生之民皆为赤子，何蕃汉之限？仲淹方欲与大王议而决之，重人命也。今大王惠然留意，何善如之！但论议未顺【二三】，文字未至，不敢闻于朝廷，恐沮诸路之兵。
　　大王果然以爱民为意者【二四】，言当时之事，由觽请莫遏，以此谢于天子，必当复王爵，承先大王保国庇民之志，天下孰不称大王之贤，一也。如觽多之请，终不获辞，前所谓汉、唐单于、可汗之称，于本国言语为便，亦不失其贵，二也。但臣贡上国，存中外之体，不召天下之怨，不速天下之兵，使人复康泰，三也。又大王之国，府用或阙，朝廷每岁必有物帛之厚赐，为大王助，四也。又前来入贡之臣，止称蕃校，以避爵命。按唐方国之礼，常遣宾佐入贡于朝，则不必用蕃校之名。又唐诸蕃所建官名，未尝与中国相杂，使其持礼而来，则无嫌矣，其有功有德者，必可受朝廷之命，五也。昨者边臣上言，乞以官爵金帛招致蕃部首领，仲淹亦一面请罢，惟大王告谕首领，不须去父母之邦，但回意中朝，则太平之乐，遐迩同之，六也。国家以四海之广，岂无遗才？在大王之国者，朝廷不戮其家，安全如故，宜善事大王，以报国士之知，惟同心向顺，自不失其富贵，而宗族之人【二五】必更优□，七也。又马牛喰羊之产，金银缯帛之货，有无交易，各获其所，八也。大王听之，则上下同其美利，边民之患息矣。况宗庙有先大王誓书在，诸路之兵，非无名而举，钟鼓之伐，以时以年，大王之国，将如之何！他日虽请于朝廷【二六】，恐有噬脐之悔，惟大王择焉。实录云元昊后亦有复书，未肯去僭号，今别见。正史西夏传云：元昊虽数胜，然死亡疮痍者亦殆半，人困于点集，财力不给，国中为「十不如」之谣以怨之。又诛杀不常，肘腋数叛，终不能大斥境土，而中国兵益练习，名将稍出，颇究知敌中情状，而元昊始欲臣矣。乃以塞门寨主高延德来归，因乞和。按延德来归时，元昊未始欲臣，其乞和伪也。又未有「肘腋数叛」事。传序事颠倒，今不取。所称「十不如」之谣，当考。
　　注　　释
　　【一】蕃族首领「族」原作「于」，据宋本、宋撮要本、阁本改。
　　【二】专心重报「专心」，宋本、宋撮要本作「狼心」。阁本作「人心」，盖清人讳改。
　　【三】偃兵无期「无」原作「未」，据治迹统类卷八仁宗经制西夏要略、编年纲目卷一一、范文正公集附年谱改。宋史卷三一四范仲淹传作「臣恐偃兵无期矣」。
　　【四】苟岁月无效「效」原作「放」，据宋本、宋撮要本、阁本及编年纲目卷一一、宋史全文卷八上改。
　　【五】仍诏原作「仍许」，据宋本、宋撮要本改。
　　【六】随军运粮兵夫「军」原作「车」，据宋本、宋撮要本、阁本改。
　　【七】劳散宋本、宋撮要本同，阁本作「劳役」。
　　【八】二年阁本同，宋本、宋撮要本作「一年」。
　　【九】丹州汾川县「汾川」原作「汾水」，按寰宇记卷三，丹州领县有汾川而无汾水；九域志卷三及宋史卷八七均谓丹州于熙宁三年省汾川县，「汾水」显是「汾川」之误，因据改。
　　【一○】义合镇「合」原作「和」，据宋本、宋撮要本、阁本及本书卷一三一庆历元年二月辛巳编改。宋史卷八七地理志绥德军条云：「义合砦，本夏人砦，元丰四年收复。」亦可证。
　　【一一】皇子昕生「皇子」原作「皇太子」，据宋本、宋撮要本及宋史卷一○三礼志删「太」字。
　　【一二】弓韣「弓」字原脱，据同上书补。
　　【一三】有服外亲「服」原作「亲」，据阁本改。
　　【一四】寨主原作「塞主」，据宋本、宋撮要本、阁本及治迹统类卷八仁宗经制西夏要略、宋史全文卷八上改。
　　【一五】通天下之志「通」原作「道」，据宋本、宋撮要本、阁本及□广成西夏书事卷一四改。
　　【一六】请向朝廷「请向」，范文正公集卷九答赵元昊书、西夏书事卷一四作「归向」，续通鉴卷四三作「情向」，义俱优。
　　【一七】不绝于道「道」原作「地」，据宋本、宋撮要本、阁本改。
　　【一八】敢不夙夜于怀「不」字原无，据范文正公集卷九答赵元昊书、西夏书事卷一四补。
　　【一九】大王二字原无，据同上书补。
　　【二○】乃欲拟北朝之称帝乎「拟」原作「抗」，据同上书改。
　　【二一】长驱而来「长驱」原作「驱马」，据宋本及范文正公集卷九答赵元昊书、西夏书事卷一四改正。
　　【二二】招讨司先以边兵五十万约诸路入界同上范文正公集及西夏书事均作「招讨司现统兵四十万约五路入界」。
　　【二三】论议未顺「未顺」，阁本作「未定」。
　　【二四】以爱民为意者「以」字原脱，据宋本及范文正公集卷九答赵元昊书、西夏书事卷一四补。
　　【二五】宗族之人「人」原作「中」，据宋本、阁本及范文正公集卷九答赵元昊书改。
　　【二六】虽请于朝廷「虽」字原脱，据阁本及续通鉴卷四三补。
续资治通鉴长编
卷一百三十一
卷一百三十一
　　起讫时间 起仁宗庆历元年二月尽是年四月
　　卷　　名 续资治通鉴长编卷一百三十一
　　帝　　号 宋仁宗
　　年　　号 庆历元年（辛巳，1041）
　　全　　文
　　二月辛巳，夏竦言：「昨韩琦、尹洙赴阙，与两府大臣议用攻策，繇泾原、鄜延两路进讨。又鄜延走马承受安仪言故绥州去延州东路长宁寨四十里，皆旧日驿路，宽平，乞初春先令延州诸将并力趋绥州，荡除贼界，抚宁和市场、义合镇、茶山一带人户，近蒙朝廷调发，军须不少。今范仲淹却奏王师若自泾原镇戎入界，则臣令保安、金明并东路延州，环、庆等州整兵耀武，为入界之势，使绥、宥、银、夏一带贼兵不敢西去，自保鄜延一路。况已降下出师月日，而仲淹所议未同，臣寻令尹洙往延州与仲淹再议，而固执前奏，未肯出师。近投来人杜文广称贼界闻诸路入讨，只聚兵一路，以敌王师。今两路协力，分擘要害，尚虑诸将晚进，士卒骄怯，未能大挫黠虏。若只令泾原一路进兵，鄜延却以牵制为名，盘旋境上，委泾原之师以尝聚寇，正堕贼计。又近据泾原部署司申，正月二十五日，都监桑怿与蕃官骨被四人相见，约二十八日设誓却要归顺朝廷。此贼若非惧见进讨，即欲暂款汉兵，大为奔突之计。乞早差近上臣僚监督鄜延一路进兵，同入贼界，免致落贼奸便。」诏以竦奏示仲淹。
　　甲申，以应方略人、郊社斋郎邱良孙权耀州观察推官，布衣邵亢权邠州观察推官。亢尝举制策，报罢，于是献康定兵说，与良孙俱得试用。始，令狐挺献书五十篇，诏藏秘阁，良孙窃其三篇上之，馆阁校勘欧阳修知其事，欲出秘阁本以正良孙罪，既而不果。此据毕仲游令狐挺墓志。邱良孙，不知何许人。魏泰杂记及江休复杂志载良孙事，略不同，今并不取。
　　陕西转运使庞籍言：「元昊父子，受国大恩，一朝背叛。今朝廷定议讨伐，以正逆顺，实合大义。然此时兴举，须为万全之策。臣谓用兵之道，必先度我将既良，我士既锐，然后料敌之虚实，乘其衅隙而一举克之【一】。去秋镇戎之战，依城壁，据根本，以主待客，而诸将或中伤而退，或闭城不出，其士卒绝无用命赴敌之心，使残毒人命，剽劫财物，从容进退，如入无人之境，可谓将不良、士不锐矣。元昊君臣之闲，未闻衅隙。间谍阻绝，无由知其虚实，而便出界攻讨，此不可不为朝廷忧也。去春【二】刘平等陷没之后，边城人心，日夕惴栗。幸即更张军政，比来士气渐振，傥复一出不利，则觽意愈慑，心难再奋也。况出界之后，山川道路，我军素未经涉，须以蕃部为乡导，则其奸诈不可不防。若至险隘之处，部伍辎重，首尾遥远，忽有伏兵钞掠，则必溃散。况黄德和败，手下溃兵不多，至今招辑未获，若数万觽更溃而不敢归，则益生边患不细。臣窃度庙议，以大兵屯聚已久，上费国力，下困生民，欲决于攻取之计，其如将佐士卒未能如意。或且为岁月持守之备，汰去冗兵，只留精锐在边，数少则费用日宽，兵精则足以御捍，贼地所产之物，严法以绝之，使不得与边人市易。既劫掠无所得，货利无所通，其势必日蹙，如更益练将卒，俟其衅隙可乘，然后大举，庶几有万全之策也。惟圣心裁择。」
　　乙酉，泾原路走马承受崔宣言元昊遣人至边请和，上谓辅臣曰：「贼多诡计，欲懈我师尔，宜诏逐路部署司益严守备。」
　　丙戌，鄜延路走马承受安仪言元昊执送塞门寨主高延德至保安军，诏令赴京师。时范仲淹已遣延德还夏州矣。
　　陕西签书经略安抚判官田况言：
　　昨夏竦等为累奉诏以老师费财，虑生他变，令早为经画，以期平定。故韩琦等入奏，画攻守二策，以禀圣算。其守策最备，可以施行，不意朝廷便用攻策。今一旦禀命，不敢持两端，非有宿定之谋，必胜之势，仓卒牵合，殊无纪律。昔继迁屡扰边陲，太宗亲部分诸将，五路进讨，或遇贼不击，或战耱而还。又尝令白守荣、马绍宗护送粮饷于灵州，诸将多违诏自奋，浦洛河之败，死者数万人。今将帅士卒，素已懦怯，未甚更练。又知韩琦、尹洙同建此策，恐未甚禀服，临事进退，有误大举。请以一事验之：如师行有期，便须协力，今鄜延路部署司葛怀敏等，须索百端，料其必不能应副，足以为辞。此不可者一也。
　　计者以为贼常并力而来，我常分兵以御，觽寡不敌，多贻败耱，今若全师大举，必有成功，此思之未熟耳。夫三军之命，系于将帅。人之材有大小，智有远近，以汉祖之善将，不若淮阴之益善【三】，况庸人乎？今徒知大觽可以威敌，而不思将帅之材否，此祸之大者也。两路八十余万人【四】，庸将驱之，若为舒卷，贼若据险设伏，邀截冲击，首尾前后，势不相援，则奔溃可忧。今边臣所共奖者，朱观、王珪、桑怿尔，近于镇戎军出界，刘璠、定川两路，西贼境中生聚牛羊，皆迁徙远去，惟空闲族帐守者二三百人，辄来抗敌，诸将奔走骇乱，几不自免，部队前后，不复整齐，兵甲械用，大为攘夺。今两路齐入，并当剧贼，若有不利，则边防莫守，别贻后患。安危之计，决于一举。此不可者二也。
</div>
    <div class="pagination">
<a href="续资治通鉴长编_page200.html">上一页</a><span>...</span><a href="续资治通鉴长编_page196.html">196</a><a href="续资治通鉴长编_page197.html">197</a><a href="续资治通鉴长编_page198.html">198</a><a href="续资治通鉴长编_page199.html">199</a><a href="续资治通鉴长编_page200.html">200</a><span class="current-page">201</span><a href="续资治通鉴长编_page202.html">202</a><a href="续资治通鉴长编_page203.html">203</a><a href="续资治通鉴长编_page204.html">204</a><a href="续资治通鉴长编_page205.html">205</a><a href="续资治通鉴长编_page206.html">206</a><span>...</span><a href="续资治通鉴长编_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
