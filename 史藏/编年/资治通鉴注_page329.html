<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 329 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 329 页/共 334 页</h1>
    <div class="content">初，帝讨河中，已为人望所属。〔帝讨河中见二百八十八卷汉干佑元年。属，之欲翻。〕李谷时为转运使，帝数以微言讽之，谷但以人臣尽节为对，帝以是贤之。即位，首用为相。时国家新造，四方多故，王峻夙夜尽心，知无不为，军旅之谋，多所裨益。范质明敏强记，谨守法度。李谷沈毅有器略，在帝前议论，辞气慷慨，善譬谕以开主意。〔数，所角翻。沈，持林翻。忼，苦广翻。史言周朝新造，辅相者能尽心营职，以济多艰。〕
45武平节度使马光惠，愚懦嗜酒，不能服诸将，王逵、周行逢、何敬真谋以辰州刺史庐陵刘言骁勇得蛮夷心，〔刘言从彭玕奔楚，因为楚将。〕欲迎以为副使。言知逵等难制，曰：「不往，将攻我。」乃单骑赴之。〔九域志：辰州东至朗州五百六十六里。〕既至，众废光惠，送于唐，推言权武平留后，〔为王逵等杀刘言张本。〕表求旄节于唐，唐人未许。亦称籓于周。
46吴越王弘俶以前内外马步都统军使仁俊无罪，复其官爵。〔钱仁俊被幽见二百八十五卷晋齐王开运二年。〕
47契丹遣燕王述轧等册命北汉王为大汉神武皇帝，妃为皇后。北汉主更名旻。〔更，工衡翻。〕
48秋，七月，〔按五代?要：是月，周追尊四庙。〕北汉主遣翰林学士博兴卫融等诣契丹谢册礼，〔博兴，即唐青州之博昌县，后唐避献祖讳，改曰博兴。九域志：县在州西北一百二十里。〕且请兵。〔请兵以攻周。〕
49八月，壬戌，葬汉隐帝于颍陵。〔颕陵，在许州阳翟县。〕
50义武节度使孙方谏入朝，壬子，徙镇国节度使，以其弟易州刺史行友为义武留后。又徙建雄节度使于晏镇徐州，以武宁节度使王彦超代之。〔王晏与王彦超两易所镇。〕
51戊午，追立故夫人柴氏为皇后。〔柴氏先卒，去年不死于刘铢之手。〕
52九月，北汉主遣招讨使李存瑰将兵自团柏入寇。契丹欲引兵会之，〔契丹之下当有主字。〕与酋长议于九十九泉。〔魏土地记曰：沮阳城东八十里有牧牛山，山下有九十九泉，即沧河之上源也。按魏收魏书：天赐三年，八月，魏主登武要北原，观九十九泉。武要县，汉属定襄郡，东部都尉治所。宋白曰：九十九泉，在幽州西北一千余里。〕诸部皆不欲南寇，契丹主强之。癸亥，行至新州之西火神淀，〔契丹虽破晋，其力亦疲，诸部疮痍未瘳，羸耗未复，故不欲南寇。宋白曰：火神淀在新州西。强，其两翻。淀，徒练翻。浅水曰淀。〕燕王述轧及伟王之子太宁王沤僧作乱，弒契丹主而立述轧。契丹主德光之子齐王述律逃入南山，诸部奉述律以攻述轧、沤僧，杀之，并其族党。立述律为帝，改元应历。自火神淀入幽州，遣使告于北汉，北汉主遣枢密直学士上党王得中如契丹，贺即位，复以叔父事之，请兵以击晋州。
契丹主年少，好游戏，不亲国事，每夜酣饮，达旦乃寐，日中方起，国人谓之睡王。后更名明。〔少，诗照翻。好，呼到翻。更，工衡翻。〕
53壬申，蜀以吏部尚书、御史中丞范仁恕为中书侍郎兼吏部尚书、同平章事。
54楚王希萼既克长沙，不赏许可琼，〔许可琼降希萼见上卷汉隠帝干佑三年。〕疑可琼怨望，出为蒙州刺史。〔唐武徳五年，析荔州之隋化县置南恭州，贞观八年更名蒙州，宋朝熈寜五年废蒙州，以立山县隶昭州。宋白曰：恭州，汉荔浦县地，唐置蒙州，以州东面有蒙山，山下有泉源，流为蒙水，山下人皆姓蒙，故名。〕遣马步都指挥使徐威、左右军马步使陈敬迁、水军都指挥使鲁公馆、牙内侍卫指挥使陆孟俊帅部兵立寨于城西北隅，以备朗兵。〔帅，读曰率，下同。〕不存抚役者，将卒皆怨怒，谋作乱。希崇知其谋，戊寅，希萼宴将吏，徐威等不预，希崇亦辞疾不至。威等使人先驱踶啮马十余入府，自帅其徒执斧斤、白梃，声言絷马，奄至座上，纵横击人，颠踣满地。〔踶，大计翻。啮，鱼结翻。絷，陟立翻。纵，子容翻。踣，蒲北翻。〕希萼逾垣走，威等执囚之。〔考异曰：十国纪年作丁丑，按湖湘故事在十九日，今从之。〕执谢彦颙，自顶及踵剉之。立希崇为武安留后，纵兵大掠。幽希萼于衡山县。〔三国时，吴分湘南县置衡山县，唐属衡州，宋朝淳化四年分属潭州。九域志：衡山县在潭州西南三百二十里。〕
刘言闻希崇立，遣兵趣潭州，〔趣，七喻翻。〕声言讨其篡夺之罪。壬午，军于益阳之西。希崇惧，癸未，发兵二千拒之，又遣使如朗州求和，请为邻籓。掌书记桂林李观象说言曰：〔时人谓桂州为桂林。说，式芮翻。〕「希萼旧将佐犹在长沙，此必不欲与公为邻；不若先檄希崇取其首，然后图湖南，可兼有也。」言从之。希崇畏言，即断都军判官杨仲敏、掌书记刘光辅、牙内指挥使魏师进、都押牙黄勍等十余人首，〔断，丁管翻。勍，渠京翻。〕遣前辰阳县令李翊赍送朗州。〔辰阳，地名，马氏置县，属辰州。宋白曰：辰溪县，本汉辰陵县，后汉曰辰阳，以县在辰水之阳也，隋改曰辰溪。如此则马氏用后汉县名也。〕至则腐败，言与王逵等皆以为非仲敏等首，怒责翊，翊惶恐自杀。
希崇既袭位，亦纵酒荒淫，为政不公，语多矫妄，国人不附。
初，马希萼入长沙，〔事见上卷上年十二月。〕彭师暠虽免死，犹杖背黜为民。希崇以为师暠必怨之，使送希萼于衡山，实欲师暠杀之。师暠曰：「欲使我为弒君之人乎！」奉事逾谨。〔暠，古老翻。〕丙戌，至衡山。衡山指挥使廖偃，匡图之子也，〔晋天福四年，廖匡图与蛮战死。〕与其季父节度巡官匡凝谋曰：「吾家世受马氏恩，今希萼长而被黜，必不免祸，〔长，知两翻。被，彼义翻。〕盍相与辅之！」于是帅庄户及乡人悉为兵，〔佃豪家之田而纳其租。谓之荘戸。帅，读曰率。〕与帅暠共立希萼为衡山王，以县为行府，断江为栅，〔断，丁管翻。江即谓湘江也。〕编竹为战舰，以师暠为武清节度使，〔武清节度使。廖偃等自相署置耳。〕召募徒众，数日，至万余人，州县多应之。遣判官刘虚己求援于唐。
徐威等见希崇所为，知必无成，又畏朗州、衡山之逼，恐一朝丧败，〔?，息浪翻。〕俱及祸，欲杀希崇以自解。希崇微觉之，大惧，密遣客将范守牧奉表请兵于唐，唐主命边镐自袁州将兵万人西趣长沙。〔将，即亮翻。趣，七喻翻。〕
55冬，十月，辛卯，潞州巡检陈思让败北汉兵于虒亭。〔败，补迈翻。虒亭，在潞州铜鞮县。九域志：潞州襄垣县有虒亭镇，虒，音斯。〕
56唐边镐引兵入醴陵。〔旧唐书地理志曰：汉临湘县界有醴陵，后汉立为县，隋废，唐武徳四年，分长沙县置醴陵县，并属潭州。九域志：醴陵县在潭州东一百六十里。范成大行程记：袁州萍乡县至潭州醴陵县，两日程耳。〕癸巳，楚王希崇遣使犒军。壬寅，遣天策府学士拓跋恒奉笺诣镐请降。恒叹曰：「吾久不死，乃为小儿送降状！」癸卯，希崇帅弟侄迎镐，望尘而拜，镐下马称诏劳之。〔犒，苦到翻。帅，读曰率，下同。劳，力到翻。〕甲辰，希崇等从镐入城，镐舍于浏阳门楼，〔浏，音留。〕湖南将吏毕贺，镐皆厚赐之。时湖南饥馑，镐大发马氏仓粟赈之，楚人大悦。〔马殷据潭、朗，传子希声、希范、希广、希萼、希崇，至是而亡。唐明宗天成三年，楚归呉败将苖璘，许徳勲谓之曰：「待众驹争皁栈，而后湖、湘可图。」今果如其言。〕
57契丹遣彰国节度使萧禹厥将奚、契丹五万会北汉兵入寇。北汉主自将兵二万自阴地关寇晋州，丁未，军于城北，三面置寨，昼夜攻之，游兵至绛州。时王晏已离镇，〔离，力智翻。〕王彦超未至，巡检使王万敢权知晋州，与龙捷都指挥使史彦超、虎捷指挥使何徽共拒之。〔薛史本纪：广顺元年，改侍卫马歩军额，马军旧称?圣，改为龙?；歩军旧称?国，改为虎?。〕史彦超，云州人也。
58癸丑，唐武昌节度使刘仁赡帅战舰二百取岳州，抚纳降附，人忘其亡。〔刘仁赡善将，故能为唐坚守寿州。〕仁赡，金之子也。〔刘金为杨氏将。〕
唐百官共贺湖南平，起居郎高远曰：「我乘楚乱，取之甚易。〔易，以豉翻。〕观诸将之才，但恐守之难耳！」远，幽州人也。司徒致仕李建勋曰：「祸其始此乎！」〔唐之祸败，后果如二臣所料。〕
唐主自即位以来，未尝亲祠郊庙，礼官以为请。唐主曰：「俟天下一家，然后告谢。」及一举取楚，谓诸国指麾可定。魏岑侍宴言：「臣少游元城，乐其风土，〔少，诗照翻。乐，音洛。〕俟陛下定中原，乞魏博节度使。」唐主许之，岑趋下拜谢。其主骄臣佞如此。
马希萼望唐人立己为潭帅，而潭人恶希萼，〔恶，乌路翻。〕共请边镐为帅，〔帅，所类翻，下同。〕唐主乃以镐为武安节度使。〔为边镐为朗兵所逐张本。〕
59王峻有故人曰申师厚，尝为兖州牙将，失职饥寒，望峻马拜谒于道。会凉州留后折逋嘉施上表请帅于朝廷，〔折逋，羌族也，因以为姓。〕帝以绝域非人所欲，募率府供奉官愿行者，〔率府，谓东宫十率府也。〕月余，无人应募，峻荐师厚于帝。丁巳，以师厚为河西节度使。
60唐边镐趣马希崇帅其族入朝，〔趣，读曰促。帅，读曰率。朝，直遥翻。〕马氏聚族相泣，欲重赂镐，奏乞留居长沙。镐微晒曰：「国家与公家世为仇敌，殆六十年，〔哂，矢忍翻。唐昭宗光启三年，马殷从孙儒攻杨行宻，干寜三年得湖南，自此与江淮为敌国。自光启三年至是年，适六十年。〕然未尝敢有意窥公之国。今公兄弟斗阋，困穷自归，若复二三，恐有不测之忧。」希崇无以应，十一月，辛酉，与宗族及将佐千余人号恸登舟，〔?，馨激翻，斗也，狠也，戾也。诗云：兄弟?于墙。复，扶又翻。号，戸刀翻。〕送者皆哭，响振川谷。
61帝以北汉、契丹之兵犹在晋州，甲子，以王峻为行营都部署，将兵救之。诏诸军皆受峻节度，听以便宜从事，得自选择将吏。乙丑，峻行，帝自至城西饯之。〔大梁城西也。〕
62楚静江节度副使、知桂州马希隐，武穆王殷之少子也。楚王希广、希萼兄弟争国，南汉主以内侍使吴怀恩为西北招讨使，将兵屯境上，伺间密谋进取。〔少，诗照翻。伺，相吏翻。间，古苋翻。〕希广遣指挥使彭彦晖将兵屯龙峒以备之。〔桂州溪南有白龙洞，在平地半山上。〕希萼自衡山遣使以彦晖为桂州都监、在城外内巡检使、判军府事，希隐恶之，恶乌路翻潜遣人告蒙州刺史许可琼。可琼方畏南汉之逼，即弃蒙州，引兵趣桂州，〔蒙桂相去四百余里。趣，七喻翻。〕与彦晖战于城中。彦晖败，奔衡山，可琼留屯桂州。吴怀恩据蒙州，进兵侵掠，桂管大扰，希隐、可琼不知所为，但相与饮酒对泣。
南汉主遗希隐书，〔遗，唯李翻。〕言：「武穆王奄有全楚，富强安靖五十余年。正由三十五舅、三十舅兄弟寻戈，自相鱼肉，〔三十五舅，谓希广。三十舅，谓希萼。汉主龑娶汉王殷女，故呼希广等为舅。〕举先人基业，北面仇雠。言举国臣唐也今闻唐兵已据长沙，窃计桂林继为所取。当朝世为与国，重以婚姻，〔朝，直遥翻。重，直用翻。〕睹兹倾危，忍不赴救！已发大军水陆俱进，当令相公舅永拥节旄，常居方面。」希隐得书，与僚佐议降之，支使潘玄珪以为不可。丙寅，吴怀恩引兵奄至城下，希隐、可琼帅其众，夜斩关奔全州，〔九域志：桂州北至全州一百六十三里，晋髙祖时，马氏改永州之湘源县为清湘县，置全州，本汉洮阳县地，地有洮水，在清湘县北。帅，读曰率。〕桂州遂溃。怀恩因以兵略定宜、连、梧、严、富、昭、柳、象、龚等州，〔唐干封二年，招致生獠，以秦故桂林郡地置严州。富州当是置于贺州富川县。〕南汉始尽有岭南之地。
63辛未，唐边镐遣先锋指挥使李承戬将兵如衡山，趣马希萼入朝。〔戬，子践翻。趣，读曰促。〕庚辰，希萼与将佐士卒万余人自潭州东下。
64王峻留陕州旬日，帝以北汉攻晋州急，忧其不守，议自将由泽州路与峻会兵救之，〔帝欲自泽州而西，王峻自陕度河而北，取潞州而?于晋州。陕，失冉翻。将，即亮翻。〕且遣使谕峻。十二月，戊子朔，下诏以三日西征。使者至陕，峻因使者言于帝曰：「晋州城坚，未易可拔，〔易，以豉翻。〕刘崇兵锋方锐，不可力争。所以驻兵，待其气衰耳，非臣怯也。陛下新即位，不宜轻动。若年驾出汜水，则慕容彦超引兵入汴，大事去矣！」帝闻之，自以手提耳曰：「几败吾事！」〔王峻之言，出于帝防虞之所不及。而犁然有当于心，故不觉自提其耳。几，居依翻。败，补迈翻。〕庚寅，敕罢亲征。
初，泰宁节度使兼中书令慕容彦超闻徐州平，〔谓巩廷美等死。〕疑惧愈甚，乃招纳亡命，畜聚薪粮，潜以书结北汉，吏获其书以闻。又遣人诈为商人求援于唐。帝遣通事舍人郑好谦就申慰谕，与之为誓。彦超益不自安，屡遣都押牙郑麟诣阙，伪输诚款，实觇机事。〔觇，丑亷翻，又丑艶翻。〕又献天平节度使高行周书，其言皆谤毁朝廷与彦超相结之意。帝笑曰：「此彦超之诈也！」以书示行周，行周上表谢恩。〔汉初，彦超与行周同攻魏，因而结隙。且兖、郓邻藩，彦超举兵，恐行周拟其后，故伪为其书，欲以间之；帝反以其书示行周，以结其心。〕既而彦超反迹益露，丙申，遣阁门使张凝将兵赴郓州巡检以备之。〔职官分纪：阎门使、副，掌供奉、乘舆、朝会、游幸、大宴及赞引亲王、宰相、百僚、蕃客朝见、辞、纠弹失仪。五代以来，多以处武臣，出将使命及总戎旅。〕
65庚子，王峻至绛州。乙已，引兵趣晋州。〔趣，七喻翻。〕晋州南有蒙坑，最为险要，峻忧北汉兵据之。是日，闻前锋已度蒙坑，喜曰：「吾事济矣！」
66慕容彦超奏请入朝，帝知其诈，即许之。既而复称境内多盗，未敢离镇。
67北汉主攻晋州，久不克。〔是年十月庚子攻晋州，至是五十余日。〕会大雪，民相聚保山寨，野无所掠，军乏食。契丹思归，闻王峻至蒙坑，烧营夜遁。峻入晋州，诸将请亟追之，峻犹豫未决。明日，乃遣行营马军都指挥使仇弘超、都排陈使药元福、左厢排除使陈思让、康延沼将骑兵追之，及于霍邑，〔九域志：霍邑在晋州北一百三十五里。〕纵兵奋击，北汉兵坠崖谷死者甚众。霍邑道隘，延沼畏懦不急追，由是北汉兵得度。药元福曰：「刘崇悉发其众，挟明骑而来，志吞晋、绛。今气衰力惫，狼狈而遁。不乘此翦扑，必为后患。」〔惫，蒲拜翻。扑，普卜翻。〕诸将不欲进，王峻复遣使止之，〔复，扶又翻。王峻自晋州遣使。〕遂还。契丹比至晋阳，士马什丧三四。〔还，从宣翻，又如字。比，必利翻。?，息浪翻。〕萧禹厥耻于无功，钉大酋长一人于市，旬余而斩之。〔钉，丁定翻。酋，慈秋翻。长，知两翻。〕北汉主始息意于进取。北汉土瘠民贫，内供军国，外奉契丹，赋繁役重，民不聊生，逃入周境者甚众。
68唐主以镇南节度使兼中书令宋齐丘为太傅，以马希萼为江南西道观察使、守中书令，镇洪州，仍赐爵楚王。以马希崇为永泰节度使、兼侍中，镇舒州。〔唐盖置永泰军于舒州。〕湖南将吏，位高者拜刺史、将军、卿监，卑者以次拜官。唐主嘉廖偃、彭师暠之忠，以偃为左殿直军使、莱州刺史，〔莱州属周境，廖偃遥领耳。〕师暠为殿直都虞候，赐予甚厚。〔予，读曰与。〕湖南刺史皆入朝于唐，永州刺史王赟独后至，唐王毒杀之。
69南汉主遣内侍省丞潘崇彻、〔唐内侍省有监，有少监，未尝有丞，此南汉创置也。〕将军谢贯将兵攻郴州，唐边镐发兵救之。崇彻败唐兵于义章，〔郴，丑林翻。宋白曰：郴州，汉郴县，隋置郴州。败，补迈翻。隋末，萧铣分郴置义章县，唐属郴州。九域志：在州南八十五里，宋朝避太宗潜藩旧名，改曰宜章。宋白曰：县北临章水。〕遂取郴州。边镐请除全、道二州刺史以备南汉。丙辰，唐主以廖偃为道州刺史，以黑云指挥使张峦知全州。〔全、道二州与南汉贺、昭、桂三州接界。〕
70是岁，唐主以安化节度使鄱阳王王延政为山南西道节度使，〔兴元，山南西道，属蜀，唐使王延政遥领耳。〕更赐爵光山王。〔更，工衡翻。王延政之先本光山人，故以爵之。〕
初，蒙城镇将咸师朗将部兵降唐，〔见二百八十八卷汉干佑二年。将，即亮翻。〕唐主以其兵为奉节都，从边镐平湖南。唐悉收湖南金帛、珍玩、仓粟乃至舟舰、亭馆、花果之美者，皆徙于金陵，遣都官郎中杨继勋等收湖南租赋以赡戍兵。继勋等务为苛刻，湖南人失望。行营粮料使王绍颜减士卒粮赐，奉节指挥使孙朗、曹进怒曰：「昔吾从咸公降唐，唐待我岂如今日湖南将士之厚哉！今有功不增禄赐，又减之，不如杀绍颜及镐，据湖南，归中原，富贵可图也！」
二年〔壬子，九五二〕
1春，正月，庚申，夜，孙朗、曹进帅其徒作乱，〔帅，读曰率。〕束槁潜烧府门，火不然。边镐觉之，出兵格斗，且命鸣鼓角，朗、进等以为将晓，斩关奔朗州。王逵问朗曰：「吾昔从武穆王，〔马殷谥武穆王。〕与淮南战屡捷，淮南兵易与耳。〔易，以?翻。〕今欲以朗州之众复取湖南，可乎？」朗曰：「朗在金陵数年，备见其政事，朝无贤臣，军无良将，忠佞无别，赏罚不当，〔朝，直遥翻。将，即亮翻。别，彼列翻。当，丁浪翻。〕如此，得国存幸矣，何暇兼人！朗请为公前驱，取湖南如拾芥耳！」逵悦，厚遇之。〔为，于伪翻。王逵等本有圗湖南之志，于此遂决。〕
2壬戌，发开封府民夫五万修大梁城，旬日而罢。
3慕容彦超发乡兵入城，引泗水注壕中，为战守之备。又多以旗帜授诸镇将，〔帜，昌志翻。剽，匹妙翻。〕令募群盗，剽掠邻境，所在奏其反状。甲子，敕沂、密二州不复隶泰宁军。〔先收其巡属以弱慕容彦超。复，扶又翻。〕以侍卫步军都指挥使、昭武节度使曹英为都部署，〔昭武军，利州属蜀，曹英遥领耳。〕讨彦超，齐州防御使史延超为副部署，皇城使河内向训为都监，〔向，姓也，本自有殷宋文公支子向文旰，旰孙戌以王父字为氏。余按春秋左氏传，向戍，宋桓公之后。向，式亮翻。监，古衔翻。〕陈州防御使乐元福为行营马步都虞候。〔药元福歴事唐、汉、晋，为将有功。将，即亮翻。〕帝以元福宿将，命英、训无得以军礼见之，二人皆父事之。
唐主发兵五千，军于下邳，以援彦超。闻周兵将至，退屯沐阳。〔下邳县，属徐州，东南至沭阳县百里。刘昫曰：沭阳，汉廪丘县，后魏改曰沭阳，唐属海州。九域志：在海州西南一百八十里。杜佑曰：海州沭阳县，汉原丘县地，梁置潼阳郡。沭，食聿翻。〕徐州巡检使张令彬击之，大破唐兵，杀、溺死者千余人，获其将燕敬权。〔燕，于贤翻。〕
初，彦超以周室新造，谓其易摇，〔易，以?翻。〕故北召北汉及契丹，南诱唐人，使侵边鄙，冀朝廷奔命不暇，然后乘间而动。〔诱，音酉。间，古苋翻。〕及北汉、契丹自晋州北走，唐兵败于沐阳，彦超之势遂沮。沮在吕翻
永兴节度使李洪信，自以汉室近亲，心不自安。〔李洪信，汉李太后之群从也。〕城中兵不满千人，王峻在陕，以救晋州为名，发其数百。及北汉兵遁去，遣禁兵千余人戍长安。洪信惧，遂入朝。
4壬申，王峻自晋州还，入见。〔逐，从宣翻，又如字。见，贤遍翻。〕
5曹英等至兖州，设长围。慕容彦超屡出战，药元福皆击败之，〔败，补迈翻。〕彦超不敢出。十余日，长围合，遂进攻之。
初，彦超将反，判官崔周度谏曰：「鲁，诗书之国，自伯禽以来不能霸诸侯，然以礼义守之，可以长世。公于国家非有私憾，胡为自疑！况主上开谕勤至，苟撤备归诚，则坐享泰山之安矣。独不见杜中令、安襄阳、李河中竟何所成乎！」〔杜中令，谓杜重威，安襄阳，谓安从进，李河中，谓李守贞，皆以反而败死，事并见前纪。〕彦超怒。及官军围城，彦超括士民之财以赡军，坐匿财死者甚众。前陕州司马阎弘鲁，宝之子也，〔阎寳背梁归唐，歴节镇。〕畏彦超之暴，倾家为献。彦超犹以为有所匿，命周度索其家，〔索，山客翻。〕周度谓弘鲁曰：「君之死生，系财之丰约，宜无所爱。」弘鲁泣拜其妻妾曰：「悉出所有以救吾死。」皆曰：「竭矣！」周度以白彦超，彦超不信，收弘鲁夫妻系狱。有乳母于泥中掊得金缠臂，〔掊，蒲沟翻，以手爬土也。〕献之，冀以赎其主。彦超曰：「果然，所匿必犹多。」榜掠弘鲁夫妻，肉溃而死。以周度为阿庇，斩于市。
6北汉遣兵寇府州，防御使折德扆败之，〔败，补迈翻。〕杀二千余人。二月，庚子，德扆奏攻拔北汉岢岚军，以兵戍之。〔旧唐书地理志曰：岚州岚谷县，旧岢岚军也，在岚州宜芳县北界；长安二年，分宜芳，于岢岚旧军置岚谷县；神龙二年，废县，置军；开元十二年复置县。此盖后唐复置军也。九域志：岢岚军，治岚谷县，南至岚州九十里。岢，枯我翻。〕
7甲辰，帝释燕敬权等使归唐，谓唐主曰：「叛臣，天下所共疾也，不意唐主助之，得无非计乎！」唐主大惭，先所得中国人，皆礼而归之。唐之言事者犹献取中原之策，中书舍人韩熙载曰：「郭氏有国虽浅，为治已固，〔治，直吏翻。〕我兵轻动，必有害无益。」
唐自烈祖以来，〔唐主升庙号烈祖。〕常遣使泛海与契丹相结，欲与之共制中国，更相馈遗，〔更，工衡翻。遗，唯季翻。〕约为兄弟。然契丹利其货，徒以虚语往来，实不为唐用也。
唐主好文学，〔好。呼到翻。〕故熙载与冯延己、延鲁、江文蔚、潘佐、徐铉之徒皆至美官。佑，幽州人也。当时唐之文雅于诸国为盛，然未尝设科举，多因上书言事拜官，至是，始命韩林学士江文蔚知贡举，进士庐陵王克贞等三人及第。〔庐陵，汉县，唐带吉州。蔚，纡勿翻。〕唐主问文蔚：「聊取士何如前朝？」对曰：「前朝公举、私谒相半，臣专任至公耳。」唐主悦。中书舍人张纬，前朝登第，闻而衔之。时执政皆不由科第，相与沮毁，竟罢贡举。〔南唐罢贡举，时中国未尝罢贡举也。〕
8三月，戊辰，以内客省使、恩州团练使晋阳郑仁诲为枢密副使。〔按是时中国无恩州，此即南汉之恩州也，郑仁诲遥领团练使耳。宋庆厯八年，平王则，改贝州为恩州，始以岭南之恩州为南恩州以别之。〕
9甲戌，改威胜军曰武胜军。〔旧以邓州为威胜军，今避上名而改之。〕
10唐主以太弟太保、昭义节度使冯延己为左仆射，前镇海节度使徐景运为中书侍郎，及右仆射孙晟皆同平章事。既宣制，户部尚书常梦锡众中大言曰：「白麻甚佳，但不及江文蔚疏耳！」〔江文蔚疏见二百八十七卷汉天福十二年。〕晟素轻延己，谓人曰：「金杯玉碗，乃贮狗矢乎！」〔盌，乌管翻。贮，丁吕翻。〕
延己言于唐主曰：「陛下躬亲庶务，故宰相不得尽其才，此治道所以未成也。」〔治，直吏翻。〕唐主乃悉以政事委之，奏可而已。既而延己不能勤事，文书皆仰成胥史，〔仰，牛向翻。〕军旅则委之边将。顷之，事益不治，唐主乃复自览之。〔复，扶又翻。〕
大理卿萧俨恶延己为人，数上疏攻之，会俨坐失入人死罪，〔恶，乌路翻。数，所角翻。上，时掌翻。误入人死罪，谓之失入。〕钟谟、李德明辈必欲杀之，延己曰：「俨误杀一妇人，诸君以为当死，俨九卿也，可误杀乎？」独上言：「俨素有直声，今所坐已会赦，宜从宽宥。」俨由是得免。人亦以此多之。
景运寻罢为太子少傅。〔按唐既置太弟官属，不应复有太子少傅，当考。〕
11夏，四月，丙戌朔，日有食之。
12帝以曹英等攻克兖州久未克，乙卯，下诏亲征，以李谷权东京留守兼判开封府，郑仁诲权大内都点检，又以侍卫马军都指挥使郭崇充在京都巡检。
13唐主既克湖南，遣其将李建期屯益阳以图朗州，以知全州张峦兼桂州招讨使以图桂州，久之，未有功。唐主谓冯延己、孙晟曰：「楚人求息肩于我，〔言湖南之人苦其主之虐政暴敛，而求息肩于唐。〕我未有以抚其疮痍而虐用其力，非所以副来苏之望。〔书曰：后来其苏。言楚人望唐之休息，而唐又兴兵役以疲之，非所以副其望。使唐主言而能行，不揺于众口，乌有它日之败乎！〕吾欲罢桂林之役，敛益阳之戍，以旌节授刘言，何如？」晟以为宜然。〔宜然，犹言宜如此也。〕延己曰：「吾出偏将举湖南，远近震惊。一旦三分丧二，〔得潭而失朗、桂，故谓之三分丧二。丧，息浪翻。〕人将轻我。请委边将察其形势。」唐主乃遣统军使侯训将兵五千自吉州路趣全州，〔趣，七喻翻。〕与张峦合兵攻桂州。南汉伏兵于山谷，峦等始至城下，罢乏，〔罢，读曰疲。〕伏兵四起，城中出兵夹击之，唐兵大败，训死，峦收散卒数百奔归全州。
14五月，庚申，帝发大梁。戊辰，至兖州。己巳，帝使人招谕慕容彦超，城上人语不逊。庚午，命诸军进攻。
先是，术者绐彦超云：「镇星行至角、亢，角、亢兖州之分，〔先，悉荐翻。镇星，土星也。亢，苦郎翻。分，扶问翻。〕其下有福。」彦超乃立祠而祷之，令民家皆立黄幡。〔土色黄，彦超令立幡以从其色。人心悦则天意得，人有离心，厌胜何益！〕彦超性贪吝，官军攻城急，犹瘗藏珍宝，〔瘗，于计翻。〕由是人无斗志，将卒相继有出降者。乙亥，官军克城，彦超方祷镇星祠，帅众力战，〔帅，读曰率。〕不胜，乃焚镇星祠，与妻赴井死。子继勋出走，追获，杀之。官军大掠，城中死者近万人。〔近。其靳翻。〕初，彦超将反，募群盗置帐下，至者二千余人，皆山林犷悍，〔犷，古猛翻。悍，侯旰翻，又下罕翻。〕竟不为用。
帝欲悉诛兖州将吏，翰林学士窦仪见冯道、范质，与之共白帝曰：「彼皆胁从耳。」乃赦之。丁丑，以端明殿学士颜衎权知兖州事。〔衎，苦旱翻，又苦旰翻。〕壬午，赦兖州管内，彦超党与逃匿者期一月听自首，〔首，式又翻。〕前已伏诛者赦其亲戚。癸未，降泰宁军为防御州。〔以慕容彦超据兖州拒命，降节镇为防御州。〕
15唐司徒致仕李建勋卒，且死，戒家人曰：「时事如此，吾得良死幸矣！勿封土立碑，听人耕种于其上，免为他日开发之标。」及江南之亡也，〔谓宋平金陵时。〕诸贵人高大之冢无不发者，惟建勋冢莫知其处。〔李建勲知国事之日非而骸骨得保其藏。可不谓智乎！〕
16六月，乙酉朔，帝如曲阜，谒孔子祠。〔昔少皥氏自穷桑而徙曲阜；鲁侯伯禽所宅，少皥氏之墟也。应劭曰：曲阜在鲁城中，委曲长七八里。刘昫曰：曲阜有阙里，孔子所居，后人立孔子祠。自唐以来兖州治瑕丘，而曲阜为属县。九域志：在州东四十里。宋大中祥符五年，改曲阜为仙源县。〕既尊，将拜。左右曰：「孔子，陪臣也，不当以天子拜之。」帝曰：「孔子百世帝王之师，敢不敬乎！」遂拜之。又拜孔子墓，命葺孔子祠，禁孔林樵采。〔孔子庙在曲阜城西南隅阙里。孔子墓在曲阜城北泗水上，去城一里，葬地葢一顷，坟南北十步，东西十三步，髙一丈二尺，前有瓴甋，为祠坛，方六尺，与地平。茔中异木以百数，皆诸弟子自四方致之，植于茔中，鲁人莫之识也。〕访孔子、颜渊之后，以为曲阜令及主簿。丙戌，帝发兖州。
17乙未，吴越顺德太夫人吴氏卒。
18丁酉，蜀大水入成都，〔秦时，蜀守李冰穿二江成都中，皆可行舟。郡县志曰：李冰凿离泽，又开二渠，由永康过新繁入成都，谓之外江；又一渠由永康过郫入成都，谓之内江。髙骈未筑罗城。内、外江皆从城西入，自骈筑城，遂从西北作糜枣堰。外江遶城北而东注于合江，内江循城南而与外水俱注江。江自西来，其地势髙，所以有水患。〕漂没千余家，溺死五千余人，坏太庙四室。〔坏，音怪。〕戊戌，蜀大赦，赈水灾之家。
19己亥，帝至大梁。〔自兖州还至大梁。〕
20朔方节度使兼中书令陈留王冯晖卒，其子牙内都虞候继业杀其兄继勋，自知军府事。
21太子宾客李涛之弟澣，在契丹为勤政殿学士，与幽州节度使萧海真善。海真，契丹主兀欲之妻弟也。浣说海真内附，海真欣然许之。澣因定州谍者田重霸赍绢表以闻，〔说，式芮翻。谍，达协翻。重，直龙翻。〕且与涛书，言：「契丹主童騃，〔騃，五骇翻，痴也。〕专事宴游，无远志，非前人之比，〔前人，谓阿保机、徳光等。〕朝廷若能用兵，必克；不然，与和，必得。二者皆利于速，度其情势，他日终不能力助河东者也。」〔度，徒洛翻。河东谓北汉。〕壬寅，重霸至大梁，会中国多事，不果从。〔北不得燕、云，西不得河、鄯、灵、夏，宋人以为千古之恨。观温公书此事，则元佑初弃米脂等四寨，知中国之力不足也。〕
22辛亥，以冯继业为朔方留后。
23枢密使王峻，性轻躁，多计数，好权利，喜人附己。〔躁，则到翻。好，呼到翻。喜，许记翻，〕自以天下为己任。每言事，帝从之则喜，或时未允，辄愠怼，〔愠，于运翻。怼，直类翻。〕往往发不逊语。帝以其故旧，且有佐命功，帝自邺都入汴以至即位王峻之功为多又素知其为人，每优容之。峻年长于帝，帝即位，犹以兄呼之，或称其字，峻以是益骄。副使郑仁诲、皇城使向训、恩州团练使李重进，皆帝在籓镇时腹心将佐也，〔重，直龙翻。将，即亮翻。〕帝即位，稍稍进用。峻心嫉之，累表称疾，求解机务，以诇帝意。〔诇，古永翻，又翾正翻。〕帝屡遣左右敦谕，峻对使者辞气亢厉。〔亢，苦浪翻。〕又遗诸道节度使书求保证，〔遗，唯季翻。〕诸道各献其书，帝惊骇久之，复遣左右慰勉，〔复，扶又翻。〕令视事，且曰：「卿倘不来，朕且自往。」犹不至。帝知枢密直学士陈观与峻亲善，令往谕指，观曰：「陛下但声言临幸其第，严驾以待之，峻必不敢不来。」从之。秋，七月，戊子，峻入朝，帝慰劳令视事。〔劳，力到翻。为贬王峻张本。〕重进，沧州人，其母即帝妹福庆长公主也。长知两翻
24李谷足跌，伤右臂，〔跌，徒结翻。〕在告月余。帝以谷职业繁剧，趣令入朝，〔在告，在假也。趣，读曰促。朝，直遥翻，下同。〕辞以未任趋拜。〔任，音壬。〕癸巳，诏免朝参，但令视事。
25蜀工部尚书、判武德军邵延钧不礼于监押王承丕，承丕谋作乱。辛丑，左奉圣都指挥使安次孙钦当以部兵戍边，〔安次县，属幽州。孙钦本燕人而仕于蜀。〕往辞承丕，承丕邀与俱见府公。〔府公谓郭延钧也。公者，人之尊称；一府所尊，故谓之府公。〕钦不知其谋，从之。承丕至，则令左右击杀延钧，屠其家，称奉诏处置军府，〔处，昌吕翻。〕即开府库赏士卒，出系囚，发屯戍。将吏毕集，钦谓承丕曰：「今延钧已伏辜，公宜出诏书以示众。」承丕曰：「我能致公富贵，勿问诏书。」钦始知承丕反，因绐曰：「今内外未安，我请以部兵为公巡察。」〔为，于伪翻。〕即跃马而出，承丕连呼之，不止。钦至营，晓谕其众，帅以入府，〔帅，读曰率。〕攻承丕，承丕左右欲拒战，钦叱之，皆弃兵走，遂执承丕，斩之，并其亲党，传首成都。
26天平节度使、守中书令高行周卒。行周有勇而知义，功高而不矜，策马临敌，叱咤风生，平居与宾僚宴集，侃侃和易，人以是重之。〔咤，涉驾翻。易，以?翻。史言髙行周所以能以功名终。〕
27癸卯，蜀主遣客省使赵季札如梓州，慰抚吏民。〔以新经王承丕之乱也。〕
28汉法，犯私盐、麹，无问多少抵死。郑州民有以屋税受盐于官，过州城，吏以为私盐，执而杀之，其妻讼冤。癸丑，始诏犯盐、麹者以斤两定刑有差。〔时勑诸色犯盐、曲，所犯一斤已下至一两，杖八十，配役；五斤已下一斤已上，徒三年；五斤已上，重杖一顿，处死。〕
后周纪二〔起玄默困敦（壬子）九月，尽阏逢摄提格（甲寅）四月，凡一年有奇。〕
《太祖圣神恭肃文武孝皇帝中》
广顺二年〔（壬子、九五二）〕
1九月，甲寅朔，吴越丞相裴坚卒。以台州刺史吴延福同参相府事。
2庚午，敕北边吏民毋得入契丹境俘掠。
3契丹将高谟翰以苇桒渡胡卢河入寇，〔胡卢河，在深、冀之间，横亘数百里。丁度曰：胡卢河，即衡漳之别名。〕至冀州，成德节度使何福进遣龙捷都指挥使刘诚诲等屯贝州以拒之。〔九域志：贝州，北至冀州一百二十里。〕契丹闻之，遽引兵北渡；所掠冀州丁壮数百人，望见官军，争鼓噪，欲攻契丹，官军不敢应，契丹尽杀之。
4蜀山南西道节度使李廷珪奏周人聚兵关中，请益兵为备。蜀奉銮肃卫都虞候赵进将兵以备北汉，乃引还。〔还，从宣翻，又如字。〕
5唐武安节度使边镐，昏懦无断，〔断，丁乱翻。〕在湖南，政出多门，不合众心。吉水人欧阳广上书，〔吉水，古吉阳县地，久废，唐置吉水县，属吉州。九域志：在州东北四十里。宋白曰：隋开皇十人废吉阳县入庐陵县。大业分庐陵县水东十一乡为吉水县。〕言：「镐非将帅才，必丧湖南，〔将，即亮翻。帅，所类翻。丧，息浪翻。〕宜别择良帅，益兵以救其败。」不报。
唐主使镐经略朗州，有自朗州来者，多言刘言忠金，镐田是不为备。唐主召刘言入朝，〔朝，宜遥翻。〕言不行，谓王逵曰：「唐；必伐我，柰何﹖」逵曰：「武陵负江湖之险，〔朗州，武陵郡。〕带甲数万，安能拱手受制于人！边镐抚御无方，士民不附，可一战擒也。」言犹豫未决，周行逢曰：「机事贵速，缓则彼为之备，不可图也。言乃以逵、行逢及牙将何敬真、张仿、蒲公益、朱全琇、〔琇，音秀。〕宇文琼、彭万和、潘叔嗣、张文表十人皆为指挥使，部分发兵。〔分，扶问翻。〕叔嗣、文表，皆朗州人也。行逢能谋，文表善战，叔嗣果敢，三人多相须成功，情款甚呢。〔呢，尼质翻。〕
诸将欲召溆州酋长苻彦通为援，溆，音叙。苻，读曰蒲。酋，慈由翻。长，知两翻。苻彦通自谓苻秦苗裔。〕行逢曰：「蛮贪而无义，前年从马肴萼入潭州，焚掠无遗。〔事见二百八十九卷汉隐帝干佑三年。〕吾兵以义举，往无不克，乌用此物，使暴殄百姓哉！」乃上。然亦畏彦通为后患，以蛮酋土团都指挥使刘桊为群蛮所惮，〔桊，他牢翻。〕补西境镇遏使以备之。
冬，十月，逵等将兵分道趣长沙，〔趣，七喻翻。〕以孙朗、曹进为先锋使，〔孙朗、曹进奔朗州，见上卷是年正月。〕边镐遣指挥使郭再诚等将兵屯益阳以拒之。戊子，逵等克沅江，〔沅，音元。沅江，汉益阳县地，隋改为安乐，又改为沅江，干宁?之?为桥江，楚复为沅江，属朗州。九域志：在岳州西南一百二十六里。〕执都监刘承遇，裨将李师德帅众五百降之。〔帅，读曰率。降，户江翻。〕壬辰，逵等合军士举小舟自蔽，直造益阳，〔造，七到翻。〕四面斧寨而入，遂克之，杀戍兵二千人。边镐告急于唐。甲午，逵等克桥口及湘阴，〔九域志：潭州长沙县有桥口镇。〕乙未，至潭州，边镐婴城自守；救兵未至，城中兵少，丙申夜，镐弃城走，吏民俱溃。醴陵门桥折，醴陵门，潭州城东门。折，而设翻。〕死者万余人，道州刺史廖偃为乱兵所杀。丁酉旦，王逵入城，自称武平度副使、权知军府事，〔「武平」当作「武安」。军府，谓潭州军府也。〕以何敬真为行军司马。遣敬真等追镐，不及，斩首五百级。蒲公益攻岳州，〔风俗通：汉有詹事蒲昌。又晋书载记：氐酋蒲洪之先，其家池中蒲生，长五丈，如竹形，时咸谓之「蒲家」，因以为氏，其后改姓苻。则蒲之所自出有二焉。〕唐岳州刺史宋德权走，刘言以公益权知岳州。唐将守湖南诸州者，闻长沙陷，相继遁去。刘言尽复马氏岭北故地，惟郴、连入于南汉。〔郴，尹林翻。〕
6契丹瀛、莫、幽州大水，流民入塞散居河北者数十万口，契丹州县亦不之禁。诏所在赈给存处之，〔赈，津忍翻。处，昌吕翻。〕中国民先为所掠，得归者什五六。
7丁未，榖以病臂久未愈，〔李榖病臂如上卷是年六月。「榖」上须有「李」字，文乃明。【章：十二行本正有「李」字；孔本同；熊校云宋本无「李」字，不知所据何宋本。】〕三表辞位，帝遣中使谕指曰：「卿所掌至重，〔谓李榖掌三司金榖也。〕朕难其人，苟事功克集，何必朝礼！〔朝，直遥翻。〕朕今于便殿待卿，可暂入相见。」榖未能执笔，诏以三司务繁，令刻名印用之。
8辛亥，敕：「民有诉讼，必先历县州及观察使处决，不直，〔处，昌吕翻。〕乃听讼于〔【章：十二行本「讼」作「诣」，无「于」字；乙十一行本同；孔本同；张校同。】〕台省，或自不能书牒，情人书者，必书所倩姓名、居处。若无可倩，听执素纸。所诉必须己事，毋得挟私客诉。」〔倩，七政翻，假倩也。事不干己，妄兴词诉，谓之客诉。〕
9庆州刺史郭彦钦性贪，野鸡族多羊马，〔五代会要：党项野鸡族，居庆州北。〕彦钦故扰之以求赂，野鸡族遂反，剽掠纲商；〔剽，匹妙翻。纲商，往沿边贩易者。薛史：庆州北十五里寡妇山，有蕃部曰野鸡族。刺史郭彦钦擅加籴盐钱，民夷流怨。蕃族犷悍，好为不法，彦钦乃奏野鸡族掠夺矕商。〕帝命宁、环二州合兵讨之。〔唐于古鸣沙之地置威州，周改曰环州。九域志：宁州北至庆戋一百二十里；环州南至庆州一百八十里。〕
10刘言遣使来告，称：「湖南世事朝廷，不幸为邻寇所陷，〔邻寇，谓台也。〕臣虽不奉诏，辄纠合义兵，削平旧国。」〔言削平湖南旧楚之地。〕
唐主削边镐官爵，流饶州。初，镐以都虞候从查文徽候查文徽克建州，〔事见二百八十五卷晋齐王开运一年，唐主之保大三年也。〕凡所俘获皆全之，建人谓之「边佛子」；及克潭州，市不易肆，〔事见上卷元年，唐之保大九年也。〕潭人谓之「边菩萨」；〔菩，薄乎翻。萨，桑葛翻。释典：菩，普也；萨，济也；言能普济众生也。〕既而为节度使，政无纲纪，惟日设斋供，〔供，居用翻。〕盛修佛事，潭人失望，谓之「边和尚」矣。
左仆射同平章事冯延己、右仆射同平章事孙晟上表请罪；皆释之。晟陈请不已，乃与延己皆罢守本官。
唐主以比年出师无功，〔比，毗至翻。〕乃议休兵息民。或曰：「愿陛下数十年不用兵，可小康矣！」唐主曰：「将终身不用，何数十年之有！」〔人非金石，台主自谓真能享无疆之寿乎！然欲终身不用兵，而周兵已至淮上矣。〕唐主思欧阳广之言，拜本县令。〔以欧阳广言边镐必败，其言验也。〕
11十一月，辛未，徙保义节度使折从阮为静难度使，〔折从阮自陕州徙邠州。难，乃旦翻；下同。〕讨野鸡族。
12癸酉，敕：「约每岁民间所输牛皮，三分减二；计田十顷，税取一皮，余听民自用及卖，买，惟禁卖于敌国。」先是，兵兴以来，〔先，悉荐翻。〕禁民私卖买牛皮，悉令输官受直唐明宗之世，有司止偿以盐；晋天福中，并盐不给。汉法，犯私牛皮一寸抵死，然民间日用实不可无。帝素知其弊，至是，李榖建议，均于田亩，公私便之。
13十二月，丙戌，河决郑、滑，遣使行视修塞。〔行，下孟翻。塞，悉则翻。〕
</div>
    <div class="pagination">
<a href="资治通鉴注_page328.html">上一页</a><span>...</span><a href="资治通鉴注_page324.html">324</a><a href="资治通鉴注_page325.html">325</a><a href="资治通鉴注_page326.html">326</a><a href="资治通鉴注_page327.html">327</a><a href="资治通鉴注_page328.html">328</a><span class="current-page">329</span><a href="资治通鉴注_page330.html">330</a><a href="资治通鉴注_page331.html">331</a><a href="资治通鉴注_page332.html">332</a><a href="资治通鉴注_page333.html">333</a><a href="资治通鉴注_page334.html">334</a><a href="资治通鉴注_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
