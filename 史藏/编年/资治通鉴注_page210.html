<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 210 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 210 页/共 334 页</h1>
    <div class="content">7高昌王曲文泰多遏绝西域朝贡，〔朝，直遥翻；下同。〕伊吾先臣西突厥，既而内属，〔事见一百九十三卷四年。厥，九勿翻。〕文泰与西突厥共击之。上下书切责，〔下，遐嫁翻。〕征其大臣阿史那矩，欲与议事，文泰不遣，遣其长史曲雍来谢罪。〔长，知两翻。〕颉利之亡也，〔见一百九十三卷四年。〕中国人在突厥者或奔高昌，诏文泰归之，文泰蔽匿不遣。又与西突厥共击破焉耆，焉耆诉之。〔掠焉耆见上卷六年，又见上年。〕上遣虞部郎中李道裕往问状，〔虞部郎，掌京城街巷种植、山泽苑囿、草木薪炭、供顿田猎之事，属工部。〕且谓其使者曰：「高昌数年以来，朝贡脱略，无藩臣礼，所置官号，皆准天朝，筑城掘沟，预备攻讨。我使者至彼，文泰语之云：『鹰飞于天，雉伏于蒿，猫游于堂，鼠13于穴，〔使，疏吏翻。语，牛倨翻。13，在笑翻。〕各得其所，岂不能自生邪！』又遣使谓薛延陀曰：『既为可汗，则与天子匹敌，何为拜其使！』事人无礼，又间邻国为恶，〔使，疏吏翻；下同。间，古苋翻。〕不诛，善何以劝！明年当发兵击汝。」三月，薛延陀可汗遣使上言：「奴受恩思报，请发所部为军导以击高昌。」〔可，从刊入声。汗，音寒。上，时掌翻。〕上遣民部尚书唐俭、右领军大将军执失思力赍缯帛赐薛延陀，与谋进取。〔缯，慈陵翻。〕
8夏，四月，戊寅，上幸九成宫。
初，突厥突利可汗之弟结社率从突利入朝，〔厥，九勿翻。可，从刊入声。汗，音寒。朝，直遥翻。〕历位中郎将。〔将，即亮翻。〕居家无赖，怨突利斥之，乃诬告其谋反，上由是薄之，久不进秩。结社率阴结故部落，得四十余人，谋因晋王治四鼓出宫，开门辟仗，〔辟，毗亦翻。〕驰入宫门，直指御帐，可有大功。甲申，拥突利之子贺逻鹘夜伏于宫外，〔逻，郎佐翻。鹘，户骨翻。〕会大风，晋王未出，结社率恐晓，遂犯行宫，踰四重幕，弓矢乱发，卫士死者数十人。折冲孙武开等帅众奋击，〔重，直龙翻。折，之舌翻。折冲，折冲都尉也。帅，读曰率。〕久之，乃退，驰入御厩，盗马二十余匹，北走，渡渭，欲奔其部落，追获，斩之。原贺逻鹘，投于岭表。
9庚寅，遣武候将军上官怀仁击巴、壁、洋、集四州反獠，平之，〔洋，音祥。獠，鲁皓翻。〕虏男女六千余口。
10五月，旱。甲寅，诏五品以上上封事。〔上封，时掌翻；下同。〕魏征上疏，以为：「陛下志业，比贞观之初，渐不克终者凡十条。」〔观，古玩翻。〕其间一条，以为：「顷年以来，轻用民力。乃云：『百姓无事则骄逸，劳役则易使。』〔易，以豉翻。〕自古未有因百姓逸而败、劳而安者也。此恐非兴邦之至言。」上深加奖叹，云：「已列诸屏障，朝夕瞻仰，并录付史官。」仍赐征黄金十斤，厩马二匹。
11六月，渝州人侯弘仁自牂柯开道，经西赵，出邕州，以通交、桂，〔东谢蛮西接牂柯蛮，南接西赵蛮。牂柯之别帅曰罗殿。今广西买马路，自桂州至邕州横山寨二十余程，自横山至杞国二十二程，又至罗殿十程，此即侯弘仁所通者也。邕州，汉郁林郡领方县地，晋分郁林，置晋兴郡，隋废晋兴为宣化县，属郁林郡，唐武德四年，置南晋州，贞观六年改邕州朗宁郡。牂柯，音臧哥。〕蛮、俚降者二万八千余户。〔俚，音里。降，户江翻。〕
12丙申，立皇弟元婴为滕王。
13自结社率之反，言事者多云突厥留河南不便，〔河南，谓北河之南，汉卫青击匈奴所收河南地是也。厥，九勿翻。〕秋，七月，庚戌，诏右武候大将军、化州都督、怀化郡王李思摩为乙弥泥孰俟利苾可汗，赐之鼓纛；〔俟，渠之翻。苾，毗必翻。纛，徒到翻。〕突厥及胡在诸州安置者，并令渡河，还其旧部，俾世作藩屏，〔屏，必郢翻。〕长保边塞。突厥咸惮薛延陀，不肯出塞。上遣司农卿郭嗣本赐薛延陀玺书，〔玺，斯氏翻。〕言「颉利既败，〔颉，奚结翻。〕其部落咸来归化，我略其旧过，嘉其后善，待其达官皆如吾百寮、部落皆如吾百姓。中国贵尚礼义，不灭人国，前破突厥，止为颉利一人为百姓害，〔止为，于伪翻。〕实不贪其土地，利其人畜，恒欲更立可汗，〔恒，户登翻；下同。〕故置所降部落于河南，任其畜牧。今户口蕃滋，〔蕃，扶元翻。〕吾心甚喜。既许立之，不可失信。秋中将遣突厥渡河，复其故国。尔薛延陀受册在前，〔延陀受册见一百九十三卷二年。〕突厥受册在后，后者为小，前者为大。尔在碛北，突厥在碛南，各守土疆，镇抚部落。其喻分故相抄掠，〔碛，七迹翻。分，扶问翻。抄，楚交翻。〕我则发兵，各问其罪。」薛延陀奉诏。于是遣思摩帅所部建牙于河北，〔河北，则大碛之南。帅，读曰率。〕上御齐政殿饯之，思摩涕泣，奉觞上寿曰：「奴等破亡之余，分为灰壤，〔上寿，时掌翻。分，扶问翻。〕陛下存其骸骨，复立为可汗，〔复，扶又翻；下复下同。可，从刊入声。汗，音寒。〕愿万世子孙恒事陛下。」〔恒，户登翻。〕又遣礼部尚书赵郡王孝恭等赍册书，就其种落，筑坛于河上而立之。〔种，章勇翻。〕上谓侍臣曰：「中国，根干也；四夷，枝叶也；割根干以奉枝叶，木安得滋荣！朕不用魏征言，几致狼狈。」〔谓结社率之变也。魏征言见上卷四年。几，居希翻。〕又以左屯卫将军阿史那忠为左贤王，左武卫将军阿史那泥熟为右贤王。忠，苏尼失之子也，〔苏尼失见一百九十三卷四年。〕上遇之甚厚，妻以宗女；〔妻，七细翻。〕及出塞，怀慕中国，见使者必泣涕请入侍；诏许之。
14八月，辛未朔，日有食之。
15诏以「身体发肤，不敢毁伤。〔引孝经孔子之言。〕比来诉讼者或自毁耳目，〔比，毗至翻。〕自今有犯，先笞四十，然后依法。」〔依法处断其所诉之事也。〕
16冬，十月，甲申，车驾还京师。〔自九成宫还也。〕
17十一月，辛亥，以侍中杨师道为中书令。
18戊辰，尚书左丞刘洎为黄门侍郎、参知政事。〔洎，其冀翻。〕
19上犹冀高昌王文泰悔过，复下玺书，示以祸福，征之入朝；〔下，遐嫁翻。玺，斯氏翻。朝，直遥翻；下同。〕文泰竟称疾不至。十二月，壬申，遣交河行军大总管、吏部尚书侯君集，副总管兼左屯卫大军薛万均等将兵击之。〔将，即亮翻。〕
20乙亥，立皇子福为赵王。
21己丑，吐谷浑王诺曷钵来朝，以宗女为弘化公主，妻之。〔妻，七细翻。〕
22壬辰，上畋于咸阳，〔咸阳，秦都，汉为渭城县，属右扶风，晋废县，后魏置咸阳郡，隋废，武德元年，分泾阳始平置咸阳县，属京兆。九域志：在府西四十里。〕癸巳，还宫。
23太子承干颇以游畋废学，右庶子张玄素谏，不听。
24是岁，天下州府凡三百五十八，县一千五百一十一。
25太史令傅奕精突术数之书，而终不之信，遇病，不呼医饵药。有僧自西域来，善菷术，能令人立死，复菷之使苏。上择飞骑?之妒抶?之，皆如其言；〔菷，职救翻。复，扶又翻。骑，奇寄翻。〕以告奕，奕曰：「此邪术也。臣闻邪不干正，请使菷臣，必不能行。」上命僧菷奕，奕初无所觉，须臾，僧忽僵仆，若为物所击，遂不复苏。〔僵，居良翻。复，扶又翻。〕又有婆罗门僧，〔天竺，汉身毒国也，或曰摩伽佗，曰婆罗门。〕言得佛齿，所击前无坚物。长安士女辐凑如市。奕时卧疾，谓其子曰：「吾闻有金刚石，性至坚，物莫能伤，唯羚羊角能破之，〔杜佑曰：扶南国出金刚石，可以刻玉，状如紫石英。其所生乃在百丈水底盘石上，始如锺乳，人取之，竟日乃出，以铁锤之而不伤，铁乃自损，以羚羊角扣之，漼然冰泮。陶弘景曰：羚羊今出建平宜都蛮中及西域，多两角，一角者为胜；角甚多节，蹙蹙圆绕。陈藏器余（﹖）曰：羚羊有神，夜宿，以角挂树，不着地。羚，音零。〕汝往试焉。」其子往见佛齿，出角叩之，应手而碎，观者乃止。奕临终，戒其子无得学佛书，时年八十五。又集魏、晋以来驳佛教者为高识传十卷，行于世。〔驳，北角翻。传，直恋翻。〕
26西突厥咥利失可汗之臣俟利发与乙毗咄陆可汗通谋作乱，咥利失穷蹙，逃奔鏺汗而死。〔新书曰：宁远者，本拔汗那，或曰鏺汗，元魏所谓破洛那，居西鞬城，在真珠河之北，去京师八千里。厥，九勿翻。咥，徒结翻，又丑栗翻。可，从刊入声。汗，音寒。俟，渠之翻。咄，当没翻。鏺，普活翻。〕弩失毕部落迎其弟子薄布特勒立之，是为乙毗沙钵罗叶护可汗。沙钵罗叶护既立，建庭于虽合水北，谓之南庭，自龟兹、鄯善、且末、吐火罗、焉耆、石、史、何、穆、康等国皆附之。〔龟兹，一曰丘兹，一曰屈兹，东距京师七千里而赢。自于阗东关东行，入大流沙，行千里，至故折摩驮那，古且末也。又千里至故纳缚波，古楼兰也。吐火罗，或曰吐豁罗，曰货罗，元魏谓谓之吐呼罗，居?岭乌浒河之南，古大夏也。石国，或曰柘支，曰柘折，曰柘折，曰赭时，汉大宛北鄙去，去京师九千里，东北距西突厥，王姓石，治柘折城，故康居小王窊匿城也。史，或曰佉沙，曰羯霜那，居独莫水南康居小王苏薤城故地，南四百里，抵吐火罗。何，或曰屈霜弥伽，曰贵霜匿，即康居小王附墨城故地。新书，康，汉康居也，枝庶分王，曰安，曰曹，曰米，曰何，曰火寻，曰戊地，曰史，世谓九姓，意者穆亦康国枝庶欤！龟兹，音丘慈。鄯，时战翻。且，子余翻。〕咥陆建牙于镞曷山西，谓之北庭，〔旧书：自焉耆西北，七日行至其南庭，又正北，八日行至其北庭。镞，作木翻。〕自厥越失、拔悉弥、驳马、结骨、火燖、触水昆等国皆附之，〔拔悉弥，盖即拔悉蜜，在葛逻禄之西。驳马，或曰弊刺，曰遏罗支，直突厥之北，距京师万四千里，北极于海，以马耕田，虽畜马而不乘，资湩酪以食，马色皆驳，故以名国。结骨，古坚昆国也，当伊吾西，焉耆北，白山之旁。坚昆，后语讹为结骨，稍号纥骨，亦曰纥扢斯，又曰黠戛斯。火燖，或为货利习弥，曰过利，居乌浒水之阳，西南与波斯接，西北抵突厥。驳，北角翻。燖，徐盐翻。〕以伊列水为境。〔伊利，汉时西域故国，在康居北，陈汤与甘延寿谋郅支曰：「北击伊列，西取安息，」此其证也。考异曰：沙钵罗叶护传云：「东以伊列河为界。」按乙毗咄陆传云：「自伊列河以西属咄陆，以东属咥利失。」沙钵罗叶护既因咥利失之地，应云西以伊列河为界。今未知二传孰误，故但云伊列水为境。〕
十四年〔（庚子、六四○）〕
1春，正月，甲寅，上幸魏王泰第，赦雍州长安系囚大辟以下，免延康里今年租赋，赐泰府僚属及同里老人有差。〔魏王泰第在长安城中延康里。按雍州二赤县，长安、万年皆治长安城中。今止赦长安囚，盖延康里属长安县管。雍，于用翻。辟，毗亦翻。〕
2二月，丁丑，上幸国子监，观释奠，〔按唐国子监在安上门西。唐制：仲春仲秋释奠于文宣王，皆以上丁、上戊，以祭酒、司业、博士三献。〕命祭酒孔颖达讲孝经，赐祭酒以下至诸生高第帛有差。〔周官有师氏、保氏。汉始置祭酒博士，晋始立国子学。唐国子祭酒，从三品，掌邦国儒学训导之政令。〕是时上大征天下名儒为学官，数幸国子监，使之讲论，学生能明一大经已上皆得补官。〔唐取士，以礼记、春秋左氏传为大经，诗、仪礼、周礼为中经，易、尚书、春秋公羊传、谷梁传为小经。数，所角翻。已上，时掌翻。〕增筑学舍千二百间，增学生满二千二百六十员，自屯营飞骑，亦给博士，使授以经，有能通经者，听得贡举。于是四方学者云集京师，乃至高丽、百济、新罗、高昌、吐蕃诸酋长亦遣子弟请入国学，升讲筵者至八千余人。〔骑，奇寄翻。丽，力知翻。酋，慈由翻。长，知两翻。吐，从暾入声。考异曰：旧传云：「八十余人，」今从新书。〕上以师说多门，句繁杂，命孔颖达与诸儒撰定五经疏，谓之正义，令学者习之。〔五经正义今行于世。撰，士免翻。疏，所去翻。令，力丁翻。〕
3壬午，上行幸骊山温汤；〔骊，力知翻。〕辛卯，还宫。
4乙未，诏求近世名儒梁皇甫侃、褚仲都，周熊安生、沉重，陈沈文阿、周弘正、张讥，隋何妥、刘炫等子孙以闻当加引擢。〔妥，吐火翻。炫，荧绢翻。〕
5三月，窦州道行军总管党仁弘击罗窦反獠，破之，俘七千余口。〔獠，鲁皓翻。〕
6辛丑，流鬼国遣使入贡。去京师万五千里，滨于北海，南邻靺鞨，〔流鬼国，直黑水靺鞨东北，少海之北，三面阻海，南与莫曳靺鞨邻，东南航海十五日，行乃至。人依岛屿散居，多沮泽，初附百济，后附新罗，东夷也。杜佑曰：流鬼国在北海之北。使，疏吏翻。靺，音末。鞨，音曷。〕未尝通中国，重三译而来。〔重，直龙翻。〕上以其使者余志为骑都尉。〔孙愐曰：余，视遮翻，姓也。〕
7丙辰，置宁朔大使以护突厥。〔厥，九勿翻。〕
8夏，五月，壬寅，徙燕王灵夔为鲁王。〔燕，因肩翻。〕
9上将幸洛阳，命将作大匠阎立德行清暑之地。〔行，下孟翻。〕秋，八月，庚午，作襄城宫于汝州西山。〔秦置将作，掌营缮宫室，历代不改。汉景帝置将作大匠。唐从三品，掌供邦国修造、土木工匠之政令。新志：贞观中，置清暑宫于汝州临汝县鸣皋山南。按汝水睨广成泽。〕立德，立本之兄也。〔阎立本，高宗朝为相。〕
10高昌王文泰闻唐兵起，谓其国人曰：「唐去我七千里，沙碛居其二千里，地无水草，寒风如刀，热风如烧，安能致大军乎！往吾入朝，〔入朝见一百九十三卷四年。碛，七迹翻。朝，直遥翻。〕见秦、陇之北，城邑萧条，非复有隋之比。〔复，扶又翻。〕今来伐我，发兵多则粮运不给；三万己下，吾力能制之。当以逸待劳，坐收其弊。若顿兵城下，不过二十日，食尽必走，然后从而虏之。何足忧也！」及闻唐兵临碛口，忧惧不知所为，发疾卒，〔卒，子恤翻。〕子智盛立。
军至柳谷，〔新志：西州交河县北行二百一十里至柳谷渡。〕诇者言文泰刻日将葬，〔诇，休正翻，又古迥翻。〕国人咸集于彼，诸将请袭之，〔将，即亮翻；下同。〕侯君集曰：「不可，天子以高昌无礼，故使吾讨之，今袭人于墟墓之间，非问罪之师也。」于是鼓行而进，至田城，〔考异曰：实录作「田地城」，今从旧传。按田城即田地城也。曲嘉之王高昌也，置田地太守，封其二子，一为交河公，一为田地公。新书曰：田地城，即汉戊己校尉所治地。宋白曰：西州高昌县，本晋田地县之地。舆地志云：晋咸和二年，置高昌郡，立田地县，唐改高昌县。〕谕之，不下，诘朝攻之，〔诘，去吉翻。〕及午而克，虏男女七千余口。以中郎将辛獠儿为前锋，夜，趋其都城，〔将，即亮翻。獠，鲁皓翻。趋，七喻翻。〕高昌逆战而败；大军继至，抵其城下。
智盛致书于君集曰：「得罪于天子者，先王也，天罚所加，身已物故。智盛袭位未几，惟尚书怜察！」〔几，居岂翻。〕君集报曰：「苟能悔过，当束手军门。」智盛犹不出。君集命填堑攻之，飞石雨下，城中人皆室处。〔堑，七艳翻。处，昌吕翻。〕又为巢车，高十丈，俯瞰城中。〔左传：楚子登巢车以望晋军。释文云：兵车高如巢，以望敌也。杜预曰：车上施橹。杜佑说见前。高，居傲翻。瞰，苦滥翻。〕有行人及飞石所中，皆唱言之。先是，文泰与西突厥可汗相结，〔中，竹仲翻。先，悉荐翻。厥，九勿翻。可，从刊入声。汗，音寒。考异曰：旧传云：「与欲谷设约。」按欲谷设去岁已败死。今不取。〕约有急相助；可汗遣其叶护屯可汗浮图城，〔叶护，突厥达官也，为大臣之首。自交河城至浮图城三百七十里。〕为文泰声援。及君集至，可汗惧而西走千余里，叶护以城降。智盛穷蹙，癸酉，开门出降。〔高昌自曲嘉有国，传九世，一百三十四年而亡。降，户江翻。〕君集分兵略地，下其二十二城，户八千四十六，口一万七千七百，〔考异曰：旧传，「户八千，口三万七千七百，」今从实录。〕地东西八百里，南北五百里。
上欲以高昌为州县，魏征谏曰：「陛下初即位，文泰夫妇首来朝，〔文泰入朝见四年。〕其后稍骄倨，故王诛加之。罪止文泰可矣，宜抚其百姓，存其社稷，复立其子，则威德被于遐荒，四夷皆悦服矣。〔复，扶又翻。被，皮义翻。〕今若利其土地以为州县，则常须千余人镇守，数年一易，往来死者什有三四，供办衣资，违离亲戚，〔离，力智翻。〕十年之后，陇右虚耗矣。陛下终不得高昌撮粟尺帛以佐中国，所谓散有用以事无用，臣未见其可。」上不从，九月，以其地为西州，以可汗浮图城为庭州，〔西州治高昌县，汉车师前王庭也。庭州治金满县，汉车师后王庭也。宋白曰：二州相去四百五十里。〕各置属县。乙卯，置安西都护府于交河城，留兵镇之。
君集虏高昌王智盛及其群臣豪杰而还。〔还，从宣翻，又如字。〕于是唐地东极于海，西至焉耆，南尽林邑，北抵大漠，皆为州县，凡东西九千五百一十里，南北一万九百一十八里。
侯君集之讨高昌也，遣使约焉耆与之合势，〔使，疏吏翻。〕焉耆喜，听命。及高昌破，焉耆王诣军门谒见君集，且言焉耆三城先为高昌所夺，君集奏并高昌所掠焉耆民悉归之。〔高昌掠焉耆见六年。〕
11冬，十月，甲戌，荆王元景等复表请封禅，〔复，扶又翻。〕上不许。
12初，陈仓折冲都尉鲁宁坐事系狱，自恃高班，慢骂陈仓尉尉氏刘仁轨，〔陈仓县，属岐州。唐制：畿县尉，正九品下；上县尉，从九品上；中下县，从九品下。〕仁轨杖杀之。州司以闻。上怒，命斩之，犹不解，曰：「何物县尉，敢杀吾折冲！」命追至长安面诘之。仁轨曰：「鲁宁对臣百姓辱臣如此，臣实忿而杀之。」辞色自若。魏征侍侧，曰：「陛下知隋之所以亡乎﹖」上曰：「何也﹖」征曰：「隋末，百姓强而陵官吏，如鲁宁之比是也。」〔鲁宁官为折冲，本陈仓百姓。〕上悦，擢仁轨为栎阳丞。〔汉高皇帝葬太上皇于栎阳北原，号万年陵，改栎阳为万年县，至隋犹因之。唐都长安，改隋大兴县曰万年，而旧万年县复曰栎阳，属京兆。唐畿县丞，正八品下。〕
上将幸同州校猎，仁轨上言：〔上，时掌翻。〕「今秋大稔，民收获者什纔一二，使之供承猎事，治道葺桥，动费一二万功，实妨农事。愿少留銮舆旬日，俟其毕务，则公私俱济。」上赐玺书嘉纳之，〔治，直之翻。少，诗沼翻。玺，斯氏翻。〕寻迁新安令。〔唐初置新安郡，贞观元年，废郡为县，属洛州。唐制：畿县令，正六品下；上县，从六品上；中县，正七品上；下县，从七品下。〕闰月，乙未，行幸同州；庚戌，还宫。
13丙辰，吐蕃赞普遣其相禄东赞献金五千两及珍玩数百，以请婚。〔相，息亮翻。〕上许以文成公主妻之。〔文成公主，宗女也。妻，七细翻。〕
14十一月，甲子朔，冬至，上祀南郊。时戊寅历以癸亥为朔，〔行戊寅历见一百八十七卷武德三年。〕宣义郎李淳风表称：「古历分日起于子半，今岁甲子朔旦冬至，而故太史令傅仁均减余稍多，子初为朔，遂差三刻，用乖天正，请更君考定。」众议以仁均定朔微差，淳风推校精密，请如淳风议，从之。
15丁卯，礼官奏请加高祖父母服齐衰五月，嫡子妇服期，嫂、叔、弟妻、夫兄、舅皆服小功；从之。〔按新志：「高祖」作「曾祖」，旧服齐衰三月。嫡子妇旧服大功，众子妇服小功，今加众子妇服大功，而嫂叔、弟妻、夫兄、舅旧服缌者，皆加服小功。齐，音咨。衰，士回翻。〕
16丙子，百官复表请封禅，〔复，扶又翻。〕诏许之。更命诸儒详定仪注；以太常卿韦挺等为封禅使。〔使，疏吏翻。〕
17司门员外郎韦元方给给使过所稽缓，〔唐司门郎掌天下诸门、诸关出入往来之籍。凡天下之关二十有六，所以限内外，隔华夷，设险作固，闲邪正禁者也。凡度关者，先经刑部司门请过所。给使，禁中给使令者，宦官也。唐内给使无常员，凡无官品者，号内给使，属宫闱署令。〕给使奏之；上怒，出元方为华阴令。〔华阴县属华州。华，户化翻。〕魏征谏曰：「帝王震怒，不可妄发。前为给使，遂夜出敕书，〔为，于伪翻。〕事如军机，谁不惊骇！况宦者之徒，古来难养，轻为言语，易生患害，独行远使，深非事宜，渐不可长，〔易，以豉翻。使，疏吏翻。长，知两翻。〕所宜深慎。」上纳其言。
18尚书左丞韦悰句司农木橦价贵于民间，〔悰，藏宗翻。句，古侯翻。橦，诸容翻，木一截也。唐式，柴方三尺五寸为一橦。按通典，韦悰句司农木橦七十价，百姓四十价，奏其干没。〕奏其隐没。上召大理卿孙伏伽书司农罪。〔伽，求伽翻。〕伏伽曰：「司农无罪。」上怪，问其故，对曰：「只为官橦贵，所以私橦贱。〔为，于伪翻。〕向使官橦贱，私橦无由贱矣。但见司农识大体，不知其过也。」上悟，屡称其善；顾谓韦悰曰：「卿识用不逮伏伽远矣。」
19十二月，丁酉，侯君集献俘于观德殿。〔观德殿，射殿也。合本太极宫图，射殿在宜春门北。〕行饮至礼，大酺三日。〔酺，薄乎翻。〕寻以智盛为左武卫将军、金城郡公。上得高昌乐工，以付太常，增九部乐为十部。〔唐六典曰：凡大宴会，则设十部之伎于庭，以备华、夷。一曰宴乐伎，有景云乐之舞，庆善乐之舞，破陈乐之舞，承天乐之舞；二曰清乐伎，三曰西凉伎，四曰天竺伎，五曰高丽伎，六曰龟兹伎，七曰安国伎，八曰疏勒伎，九曰高昌伎，十曰康国伎。〕
君集之破高昌也，私取其珍宝；将士知之，〔将，即亮翻。〕竞为盗窃，君集不能禁，为有司所劾，诏下君集等狱。〔劾，户概翻，又户得翻。下，遐嫁翻。〕中书侍郎岑文本上疏，〔上，时掌翻。〕以为：「高昌昏迷，陛下命君集等讨而克之，不踰旬日，并付大理。虽君集等自挂网罗，恐海内之人疑陛下唯录其过而遗其功也。臣闻命将出师，主于克敌，〔将，即亮翻。〕苟能克敌，虽贪可赏；若其败绩，虽廉可诛。是以汉之李广利、陈汤，晋之王浚，隋之韩擒虎，皆负罪谴，人主以其有功，咸受封赏。〔李广利事见二十卷汉武帝太初四年。陈汤事见二十九卷汉元帝竟宁元年。王浚事见八十一卷晋武帝太康元年。韩擒虎事见二十卷汉武帝太初四年。陈汤事见二十九卷汉元帝竟宁元年。王浚事见八十一卷晋武帝太康元年。韩擒虎事见一百七十七卷隋文帝开皇九年。〕由是观之，将帅之臣，廉慎者寡，贪求者众。〔帅，所类翻。〕是以黄石公军势曰：『使智，使勇，使贪，使愚，故智者乐立其功，勇者好行其志，贪者急趋其利，愚者不计其死。』伏愿录其微劳，忘其大过，使君集重升朝列，〔乐，音洛。好，呼到翻。趋，七喻翻。重，直龙翻，朝，直遥翻。〕复备驱驰，〔复，扶又翻，又音如字。〕虽非清贞之臣，犹得贪愚之将，〔将，即亮翻。〕斯则陛下虽屈法而德弥显，君栠等虽蒙宥而过更彰矣。」上乃释之。
又有告薛万均私通高昌妇女者，万均不服，内出高昌妇女付大理，与万均对辩。魏征谏曰：「臣闻『君使臣以礼，臣事君以忠。』〔论语载孔子答鲁定公之言。〕今遣大将军与亡国妇女对辩帷箔之私，实则所得者轻，虚则所失者重。昔秦穆饮盗马之士，〔秦穆公亡马，岐下野人得而共食之者三百人。吏逐得，欲法之。公曰：「君子不以畜害人。吾闻食马肉不饮酒者，伤人。」乃饮之酒。其后穆公伐晋，三百人者闻穆公为晋所围，椎锋争死，以报食马之德，是穆公获晋侯以归。饮，于禁翻。〕楚庄赦绝缨之罪，〔说苑：楚庄王赐群臣酒，日暮，酒酣，烛灭，有引美人之衣者，美人援绝其冠缨，告王趣火来上，视绝缨者。王曰：「赐人酒，使醉失礼，柰何欲显妇人之节而辱士乎！」乃命左右曰：「今日与寡人饮，不绝冠缨者不欢。」群臣皆绝去其缨而上火，尽欢而罢。后晋与楚战，有一臣常在前，五合五获首却敌，卒胜之。庄王怪问，乃夜绝缨者报王也。〕况陛下道高尧、舜，而曾二君之不逮乎！」上遽释之。
侯君集马病﨧颡，行军总管赵元楷亲以指沾其脓而輌之，〔﨧，直众翻；虫食曰﨧。輌，许救翻。〕御史劾奏其谄，左迁栝州刺史。〔永嘉郡，隋开皇九年置处州，十三年改曰栝州。劾，户概翻，又户得翻。〕
高昌之平也，诸将皆即受赏，行军总管阿史那社尔以无敕旨，独不受，及别敕既下，〔下，遐嫁翻。〕乃受之，所取唯老弱故弊而已。上嘉其廉慎，以高昌所得宝刀及杂彩千段赐之。
20癸卯，上猎于樊川；〔郦道元曰：樊川在汉杜县，亦曰樊乡。汉高祖至栎阳，以樊哙灌废丘功最，赐食邑于此乡，因名樊川。程大昌曰：樊川，一名御宿川，在万年县南三十五里。乙巳，还宫。
21魏征上疏，以为：「在朝群臣，当枢机之寄者，任之虽重，信之未笃，〔上，时掌翻。朝，直遥翻。〕是以人或自疑，心怀苟且。陛下宽于大事，急于小罪，临时责怒，未免爱僧。夫委大臣以大体，责小臣以小事，〔扶，音扶。〕为治之道也。今委之以职，则重大臣而轻小臣；至于有事，则信小臣而疑大臣。信其所轻，疑其所重，将求致治，其可得乎！〔治，直吏翻。〕若任以大官，求其细过，刀笔之吏，顺旨成风，舞文弄法，曲成其罪。自陈也，则以为心不伏辜；不言也，则以为所犯皆实；进退惟谷，莫能自明，〔诗桑柔曰：进退维谷。注：谷，穷也。〕则苟求免祸，矫伪成俗矣！」上纳之。
22上谓侍臣曰：「朕虽平定天下，其守之甚难。」魏征对曰：「臣闻战胜易，守胜难，〔易，以豉翻。〕陛下之及此言，宗庙社稷之福也！」
23上闻右广子张玄素在东宫数谏争，〔数，所角翻。争，读曰诤。〕擢为银青光禄大夫，行左庶子。太子尝于宫中击鼓，玄素叩合切谏；太子出其鼓，对玄素毁之。太子久不出见官属，玄素谏曰：「朝廷选俊贤以辅至德，今动经时月，不见宫臣，将何以裨益万一！且宫中唯有妇人，不知有能如樊姬者乎。」〔樊姬，楚庄王姬也。庄王好田，樊姬为不食禽兽之肉。鄙笑虞丘子，虞丘子愧之，进孙叔敖为相，庄王以霸。〕太子不听。
玄素少为刑部令史，〔少，诗照翻。〕上尝对朝臣问之曰：〔朝，直遥翻。〕「卿在隋何官﹖」对曰：「县尉。」又问：「未为尉时何官﹖」对曰：「流外。」〔按隋之视品，即唐之流外铨也。宋白曰：唐制，吏部郎中一人，掌考天下之文吏班秩阶品。一人掌小铨，亦分九品，通谓之行署。以其在九流之外，故谓之流外铨，亦谓之小选。杜佑曰：宋、齐流外，自诸卫录事及五省令史始。〕又问：「何曹﹖」玄素耻之，出阁殆不能步，色如死灰。谏议大夫褚遂良上疏，〔上，时掌翻。〕以为：「君能礼其臣，乃能尽其力。玄素虽出寒微，陛下重其才，擢至三品，翼赞皇储，岂可复对群臣穷其门户！〔复，扶又翻。〕弃宿昔之恩，成一朝之耻，使之郁结于怀，何以责其伏节死义乎！」上曰：「朕亦悔此问，卿疏深会我心。」遂良，亮之子也。〔褚亮，始事薛举，武德中，为文学馆学士。〕孙伏伽与玄素在隋皆为令史，伏伽或于广坐自陈往事，一无所隐。〔史言孙伏伽识度过于张玄素。伽，求伽翻。坐，徂卧翻。〕
24戴州刺史贾崇以所部有犯十恶者，〔十恶之条：一曰谋反，二曰谋大逆，三曰谋叛，四曰谋恶逆，五曰不道，六曰大不敬，七曰不孝，八曰不睦，九曰不义，十曰内乱。〕御史劾之。〔劾，户概翻，又户得翻；下同。〕上曰：「昔唐、虞大圣，贵为天子，不能化其子；况崇为刺史，独能使其民比屋为善乎！〔比，毗必翻，又毗至翻。〕若坐是贬黜，则州县互相掩蔽，纵舍罪人。自今诸州有犯十恶者，勿劾刺史，但令明加纠察，如法施罪，庶以肃清奸恶耳。」
25上自临治兵，〔治，直之翻。〕以部陈不整，命大将军张士贵杖中郎将等；怒其杖轻，下士贵吏。〔陈，读曰阵。下，遐嫁翻；下同。郎将，即亮翻。〕魏征谏曰：「将军之职，为国爪牙；使之执杖，已非后法，况以杖轻下吏乎！」上亟释之。
26言事者多请上亲览表奏，以防雍蔽。上以问魏征，对曰：「斯人不知大体，必使陛下一一亲之，岂惟朝堂，〔朝，直遥翻。〕州县之事亦当亲之矣。」
资治通鉴卷第一百九十六
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十二〔起重光赤奋若（辛丑），尽昭阳单阏（癸卯）三月，凡二年有奇。〕
太宗文武大圣大广孝皇帝中之中
贞观十五年〔（辛丑、六四一）〕
1春，正月，甲戌，以吐蕃禄东赞为右卫大将军。〔观，古玩翻。吐，从暾入声。〕上嘉禄东赞善应对，以琅邪公主外孙段氏妻之；〔妻，七细翻。〕辞曰：「臣国中自有妇，父母所聘，不可弃也。且赞普未得谒公主，陪臣何敢先娶！」上益贤之，然欲抚以厚恩，竟不从其志。〔史言夷狄之人犹能以礼自处，而中国乃不能以礼处之。〕
丁丑，命礼部尚书江夏王道宗持节送文成公主于吐蕃。〔尚，辰羊翻。夏，户雅翻。吐，从暾入声。〕赞普大喜，见道宗，尽子伲礼，慕中国衣服、仪卫之美，为公主别筑城郭宫室而处之，自服纨绮以见公主。其国人皆以赭涂面，公主恶之，〔为，于伪翻。处，昌吕翻。恶，乌路翻。〕赞普下令禁之；亦渐革其猜暴之性，遣子弟入国学，受诗、书。
2乙亥，突厥侯【张：「侯」作「俟」。】利苾可汗始帅部落济河，〔前年受诏，今始济河。厥，九勿翻。苾，毗必翻。可，从刊入声。汗，音寒。帅，读曰率。〕建牙于故定襄城，〔杜佑曰：故定襄城，在朔州马邑郡北三百许里。〕有户三万，胜兵四万，〔胜，音升。〕马九万匹，仍奏言：「臣非分蒙恩，为部落之长，〔分，扶问翻。长，知两翻。〕愿子子孙孙为国家一犬，守吠北门。若薛延陀侵逼，请从【章：十二行本「从」作「徙」;乙十一行本同。】家属入长城。」诏许之。
3上将幸洛阳，命皇太子监国，〔监，古衔翻。〕留右仆射高士廉辅之。〔射，寅谢翻。〕辛巳，行及温汤。〔新丰有骊山温汤，华州有温汤府。〕卫士崔卿、刁文懿惮于行役，冀上惊而止，乃夜射行宫，〔射，而亦翻。〕矢及寝庭者五；皆以大逆论。〔十恶，二曰谋大逆。注云：为谋毁宗庙、山陵及宫阙。刑统议曰：此条之子，干纪犯顺，违道悖德，逆莫大焉，故曰大逆。以大逆论者，未是犯大逆正条，以其干纪犯顺，以大逆论罪。〕
三月，戊辰，幸襄城宫，地既烦热，复多毒蛇；〔复，扶又翻。〕庚午，罢襄城宫，分赐百姓，免阎立德官。〔营襄城宫见上卷上年。〕
4夏，四月，辛卯朔，诏以来年二月有事于泰山。
5上以近世阴阳杂书，讹伪尤多，命太常博士吕才〔汉叔孙通为博士，属太常，隋、唐最为清选。太常博士，从七品上，掌五礼之仪式，本先王之法制，适变随时而损益焉。〕与诸术士刊定可行者，凡四十七卷。己酉，书成，上之；〔上，时掌翻。〕才皆为之叙，质以经史。其叙宅经，以为：「近世巫觋〔觋，他狄翻。〕妄分五姓，如张、王为商，武、庾为羽，似取谐韵；至于以柳为宫，以赵为角，又复不类。或同出一姓，分属宫商；或复姓数字，莫辨征羽。此则事不稽古，义理乖僻者也。」〔近世相传，以字学分五音，只在唇舌齿调之，舌居中者为宫，口开张者为商，舌缩却者为角，舌拄齿者为征，唇撮聚者为羽。阴阳家以五姓分属五音，说正如此。征，陟里翻。〕叙禄命，以为：「禄命之书，多言或中，〔中，竹仲翻。〕人乃信之。然长平坑卒，未闻共犯三刑；〔长平之战，死者四十五万人。三刑：寅刑巳，巳刑申，申刑寅；丑刑戌，戌刑未，未刑丑；子刑卯，卯刑子。又辰辰、午午、酉酉、亥亥，谓之自刑。〕南阳贵士，何必俱当六合！〔子与丑合，寅与亥合，卯与戌合，辰与酉合，巳与申合，午与未合。汉光武中兴，南阳人士多贵。〕今亦有同年同禄而贵贱悬殊，共命共胎而寿夭更异。〔夭，于绍翻。〕按鲁庄公法应贫贱，又両弱短陋，〔両，乌黄翻。〕惟得长寿；秦始皇法无官爵，纵得禄，少奴婢，为人无始有终；〔少，诗沼翻。〕汉武帝、后魏孝文帝皆法无官爵；宋武帝禄与命并当空亡，〔甲己申酉，乙庚午未，丙辛辰巳，丁壬寅卯，戊癸子丑戌亥，谓之截路空亡。甲子旬戌亥，甲戌旬申酉，甲申旬午未，甲午旬辰巳，甲辰旬寅卯，甲寅旬子丑，谓之旬中空亡。〕唯宜长子，虽有次子，法当早夭；〔长，知两翻。千，于绍翻；下寿夭同。〕此皆禄命不验之着明者也。」其叙葬，以为：「孝经云：『卜其宅兆而安厝之，』盖以窀穸既终，〔杜预曰：窀，厚也。穸，夜也。厚夜，犹言长夜。窀，株伦翻。〕永安体魄，而朝市迁变，泉石交侵，不可前知，故谋之龟筮。近岁或选年月，或相墓田，〔朝，直遥翻。相，息亮翻。〕以为一事失所，祸及死生。按礼：天子、诸侯、大夫葬皆有月数，是古人不择年月也。〔古者天子七月而葬，同轨毕至；诸侯五月，同盟至；大夫三月，同位至。〕春秋：『九月丁巳，葬定公，雨，不克葬，戊午，日下昃，乃克葬，』是不择日也。郑葬简公，司墓之室当路，毁之则朝而窆，〔窆，必验翻。〕不毁则日中而窆，子产不毁，是不择时也。古之葬者皆于国都之北，兆域有常处，是不择地也。今葬书以为子孙富贵、贫贱、寿夭，皆因卜葬所致。夫子文为令尹而三已，柳下惠为士师而三黜，计其丘陇，未尝改移。而野俗无识，妖巫妄言，遂于擗捅之际，择葬地以希官爵；〔夫，音扶。妖，于骄翻。擗，频亦翻。〕荼毒之秋，选葬时以规财利。或云辰日不可哭泣，遂莞尔而对吊客；或云同属忌于临圹，遂吉服不送其亲。伤教败礼，莫斯为甚！」术士皆恶其言，〔败，补迈翻。恶，乌路翻。〕而识者皆以为确论。
6丁巳，果毅都尉席君买帅精骑百二十袭击吐谷浑丞相宣王，破之，斩其兄弟三人。〔帅，读曰率。骑，奇寄翻。吐，从暾入声。谷，音浴。相，息亮翻。考异曰：旧传云：「鄯州刺史杜凤举与威信王合兵击丞相王，破之，杀其兄弟三人。」今从实录。〕初，丞相宣王专国政，阴谋袭弘化公主，〔帝以宗室女为弘化公主，下嫁吐谷浑。〕劫其王诺曷钵奔吐蕃。诺曷钵闻之，轻骑奔鄯善城，〔隋炀帝破吐谷浑，置四郡。鄯善郡治鄯善城，即古之楼兰城。骑，奇寄翻。鄯，时战翻。〕其臣威信王以兵迎之，故君买为之讨诛宣王。〔为，于伪翻。〕国人犹惊扰，遣尸部尚书唐俭等慰抚之。〔尚，辰羊翻。〕
7五月，壬申，并州父老诣阙请上封泰山毕，还幸晋阳，上许之。〔并，卑名翻。〕
8丙子，百济来告其王扶余璋之丧，遣使册命其嗣子义慈。〔使，疏吏翻。嗣，祥吏翻。〕
9己酉，有星孛于太征，太史令薛颐上言，未可东封。〔孛，蒲内翻。上，时掌翻。〕辛亥，起居郎褚遂良亦言之；丙辰，诏罢封禅。
10太子詹事于志宁遭母丧，寻起复就职。〔按会要，武德年制，文官遭父母丧，听去职。起复者，起之于苫块之中而复其官职也，亦谓之夺情。〕太子治宫室，妨农功；又好郑、卫之乐；〔治，直之翻。好，呼到翻。〕志宁谏，不听。又宠昵宦官，常在左右，〔昵，尼质翻。〕志宁上书，以为：「自易牙以来，宦官覆亡国家者非一。今殿下亲宠此属，使陵易衣冠，不可长也。」〔上，时掌翻；下同。易，以豉翻。长，竹两翻。〕太子役使司驭等，半岁不许分番，〔太仆寺典厩署，有执驭一百人，旧番上二宫。六典，太子仆寺有厩牧署，有冀驭十五人，驾士三十人。〕又私引突厥达哥友入宫，〔新书作「达哥支」。〕志宁上书切谏，太子大怒，遣刺客张思政、纥干承基杀之。〔纥，下没翻。〕二人入其第，见志宁寝处苫块，〔孔颖达曰：寝苫枕块，谓孝子居于庐中，寝卧于苫，头枕于块。处，昌吕翻。〕竟不忍杀而止。
11西突厥沙钵罗叶护可汗数遣使入页。〔数，所角翻；下勿数同。使，疏吏翻；下同。〕秋，七月，甲戍，命左领军将军张大师持节即其所号立为可汗，赐以鼓纛。〔纛，徒到翻。〕上又命使者多赍金帛，历诸国市良马，魏征谏曰：「可汗位未定而先市马，彼必以为陛下志在市马，以立可汗为名耳。使可汗得立，荷德必浅；〔荷，下可翻。〕若不得立，为怨实深。诸国闻之，亦轻中国。市或不得，得亦非美。苟能使彼安宁，则诸国之马，不求自至矣。」上欣然止之。
乙毗咄陆可汗与沙钵罗叶护互相攻，乙毗咄陆浸强大，西域诸国多附之。未几，乙毗咄陆使石国吐屯击沙钵罗叶护，擒之以归，杀之。〔吐屯，突厥官名，使分主诸国。沙钵罗叶立见上卷十三年。几，居岂翻。〕
12丙子，上指殿屋谓侍臣曰：「治天下如建此屋，〔治，直之翻。〕营构既成，勿数改移；苟易一榱，〔榱，所追翻。屋橑，秦名为屋椽，周谓之榱，鲁谓之桷。〕正一瓦，践履动摇，必有所损。若慕奇功，变法度，不恒其德，劳扰实多。」〔恒，户登翻。〕
13上遣职方郎中陈大德使高丽；〔职方，掌天下地图及城隍镇戍烽候之数，辨其邦国之远近及四夷之归化，凡五方之区域，都邑之废置，疆埸之争讼，举而正之。使，疏吏翻。丽，力知翻。〕八月，己亥，自高丽还。大德初入其境，欲知山川风俗，所至城邑，以绫绮遗其守者，曰：「吾雅好山水，〔遗，于季翻。好，呼到翻。〕此有胜处，吾欲观之。」守者喜，导之游历，无所不至，往往见中国人，自云：「家在某郡，隋末从军，没于高丽，高丽妻以游女，〔妻，七细翻。〕与高丽错居，殆将半矣。」因问亲戚存没，大德绐之曰：「皆无恙。」〔绐，荡亥翻。恙，余亮翻。〕咸涕泣相告。数日后，隋人望之而哭者，徧于郊野。大德言于上曰：「其国闻高昌亡，大惧，馆候之勤，加于常数。」上曰：「高丽本四郡地耳，〔汉武帝置临屯、真番、乐浪、玄菟四郡，高丽有其地。〕吾发卒数万攻辽东，彼必倾国救之，别遣舟师出东莱，自海道趋平壤，〔趋，七喻翻。〕水陆合势，取之不难。但山东州县雕瘵未复，吾不欲劳之耳！」〔观，帝此言，已有取高丽之心。瘵，则界翻。〕
15冬，十月，辛卯，上校猎伊阙；壬辰，幸嵩阳；〔伊阙县，旧曰新城，隋开皇十八年更名；有伊阙。嵩阳县，旧曰颍阳，隋开皇六年，改曰武林，十八年，改曰轮氏，大业元年，改曰嵩阳；有嵩高山。并属洛州。〕辛丑，还宫。
16并州大都督长史李世绩在州十六年，令行禁止，民夷怀服。上曰：「隋炀帝劳百姓，筑长城以备突厥，卒无所益。〔卒，子恤翻。〕朕唯置李世绩于晋阳而边尘不惊，其为长城，岂不壮哉！」十一月，庚申，以世绩为兵部尚书。
癸酉，上命营州都督张俭帅所部骑兵及奚、霫、契丹压其东境；以兵部尚书李世绩为朔州道行军总管，将兵六万，骑千二百，屯羽方；〔骑，奇寄翻；下同。「羽方」，新书作「朔州」。〕右卫大将军李大亮为灵州道行军总管，将兵四万，骑五千，屯灵武；〔灵武县属灵州灵武郡。将兵，即亮翻。〕右屯卫大将军张士贵将兵一万七千，为庆州道行军总管，出云中；凉州都督李袭誉为凉州道行军总管，出其西。
诸将辞行，上戒之曰：「薛延陀负其强盛，踰漠而南，行数千里，马已疲瘦。凡用兵之道，见利速进，不利速退。薛延陀不能掩思摩不备，急击之，思摩入长城，又不速退；吾已敕思摩烧薙秋草，〔薙，他计翻，耘除也。〕彼粮糗日尽，野无所获。顷侦者来，云其马啮林反枝皮略尽。卿等当与思摩共为掎角，〔糗，去久翻。侦，丑郑翻。掎，居蚁翻。〕不须速战，俟其将退，一时奋击，破之必矣。」
19十二月，戊子，车驾至京师。
20己亥，薛延陀遣使入见，请与突厥和亲。甲辰，李世绩败薛延陀于诺真水。〔出云中古城，西北行四百许里，至诺真水。见，贤遍翻。〕初，薛延陀支西突厥沙钵罗及阿史那社尔，皆以步战取胜；及将入寇，乃大教步战，使五人为伍，一人执马，四人前战，战胜则授以马追奔。于是大度设将三万骑逼长城，欲击突厥，而思摩已走，知不可得，遣人登城骂之。会李世绩引唐兵至，尘埃涨天，大度设惧，将其众自赤柯泺北走，〔将，即亮翻。骑，奇寄翻；下同。泺，匹各翻。自淮以北，率以积水处为泺。〕世绩选麾下及突厥精骑六千自直道邀之，踰白道川，追及于青山。大度设走累日，至诺真水，勒兵还战，陈亘十里。〔陈，读曰阵。〕突厥先与之战，不胜，还走，大度设乘胜追之，遇唐兵，薛延陀万矢俱发，唐马多死。世绩命士卒皆下马，执长抬，直前冲之。〔抬，色角翻。〕薛延陀众溃，副总管薛万彻以数千骑收其执马者。薛延陀失马，不知所为，唐兵纵击，斩首三千余级，捕虏五万余人。大度设脱身走，万彻追之不及。其众至漠北，值大雪，人畜冻死者什八九。
李世绩还军定襄，突厥思结部居五台者叛走，〔五台，本汉太原虑虒县，久废，后魏改曰驴夷，大业初，改曰五台，有五台山；属代州。〕州兵追之，会世绩军还，夹击，悉诛之。
丙子，【严：「子」改「午」。】薛延陀使者辞还，上谓之曰：「吾约汝与突厥以大漠为界，有相侵者，我则讨之。汝自恃其强，踰漠攻突厥。李世绩所将纔数千骑耳，汝已狼狈如此！归语可汗：〔将，即亮翻。语，牛倨翻。厥，九勿翻。〕凡举措利害，可善择其宜。」
21上问魏征：「比来朝臣何殊不论事﹖」〔朝，直遥翻。比，毗至翻。〕对曰：「陛下虚心采纳，必有言者。凡臣徇国者寡，爱身者多，彼畏罪，故不言耳。」上曰：「然。人臣关说忤旨，动及刑诛，与夫蹈汤火冒白刃者亦何异哉！〔忤，五故翻。冒，莫北翻。〕是以禹拜昌言，〔见书三谟。〕良为此也。」〔为，于伪翻。〕
房玄龄、高士廉遇少府少监窦德素于路，〔秦置少府，掌山泽之税，汉掌内府珍货。梁始为卿，隋改为监；唐从三品，少监从四品，掌供百工伎巧之事，凡天子之服御，百官之仪制，展采备物，皆率其属以供之。〕问：「北门近何营缮﹖」德素奏之。上怒，让玄龄等曰：「君但知南牙政事，北门小营缮，何预君事！」〔唐正牙在南，故曰南牙；玄武门在北，曰北门。刘冯事始：兵书曰：牙旗者，将军之精。凡始建牙，必以制日。制日者，其辰之在五行，以上克下之日也。又尚书曰：门旗二口八幅，色红，大将牙门之旗，出引将军前列。又黄帝出军诀曰：牙旗者，将军之精；金鼓者，将军之气。周礼司常职云：军旅会同置旌门。夫以旌为门，即旗门也。后世军中遂置牙门将，又有牙兵；典总此兵，以押衙为名。至官府早晚，军吏两谒，亦名为衙。呼谓既熟，虽天子正殿受朝谒，亦名正衙。〕玄龄等拜谢。魏征进曰：「臣不知陛下何以责玄龄等，而玄龄等亦何所谢！玄龄等为陛下股肱耳目，于中外事岂有不应知者！使所营为是，当助陛下成之；为非，当请陛下罢之。问于有司，理则宜然。不知何罪而责，亦何罪而谢也！」上甚愧之。
22上尝临朝谓侍臣曰：「朕为人主，常兼将相之事。」给事中张行成退而上书，以为：「禹不矜伐而天下莫与之争。〔书：舜谓禹曰：汝惟不矜，天下莫与汝争能；汝惟不伐，天下莫与汝争功。朝，直遥翻；下同。将，即亮翻。相，息亮翻。而上，时掌翻。〕陛下拨乱反正，群臣诚不足望清光；然不必临朝言之。以万乘之尊，乃与群臣校功争能，臣窃为陛下不取。」〔乘，绳证翻。为，于伪翻。〕上甚善之。
十六年〔（壬寅,六四二）〕
1春，正月，乙丑，魏王泰上括地志。〔上，时掌翻；下同。〕泰好学，司马苏勖说泰，以古之贤王皆招士著书，故泰奏请修之。〔时泰奏引萧德言、颜胤、蒋亚卿、许偃等就府修撰。好，呼到翻。说，输芮翻。〕于是大开馆舍，广延时俊，人物辐凑，门庭如市。泰月给踰于太子，谏议大夫褚遂良上疏，以为：「圣人制礼，尊嫡卑庶，世子用物不会，与王者共之。〔周礼：王及世子惟膳不会，其它服物，世子犹皆会。会，古外翻。〕庶子虽爱，不得踰嫡，所以塞嫌疑之渐，除祸乱之源也。若当亲者疏，当尊者卑，则佞巧之奸，乘机而动矣。昔汉窦太后宠梁孝王，卒以忧死；〔见汉景帝纪。塞，悉则翻。卒，子恤翻。〕宣帝宠淮阳宪王，亦几至于败。〔见宣帝、元帝纪。几，居希翻；下同。〕今魏王新出合，宜示以礼则，训以谦俭，乃为良器，此所谓『圣人之教不肃而成』者也。」〔孝经载孔子之言。〕上从之。
上又令泰徙居武德殿；魏征上书，以为：「陛下爱魏王，常欲使之安全，宜每抑其骄奢，不处嫌疑之地。〔处，昌吕翻。〕今移居此殿，乃在东宫之西，海陵昔尝居之，〔元吉追封海陵刺王。〕时人不以为可；虽时异事异，然亦恐魏王之心不敢安息也。」上曰：「几致此误。」遽遣泰归第。
2辛未，徙死罪者实西州，其犯流徒则充戍，各以罪轻重为年限。
3敕天下括浮游无籍者，限来年末附毕。〔附者，附籍也。〕
4以兼中书侍郎岑文本为中书侍郎，专知机密。〔中书侍郎二员。时独用文本，故专典机密。〕
5夏，四月，壬子，上谓谏议大夫褚遂良曰：「卿犹知起居注，〔唐六典曰：汉献帝及西晋以后，诸帝皆有起居注，皆史官所录。隋置起居舍人，始为职员，列为侍臣，专掌其事。每季为卷，送付史官。其以他官兼者，则谓之知起居注。〕所书可得观乎﹖」对曰：「史官书人君言动，备记善恶，庶几人君不敢为非，未闻自取而观之也！」〔几，居希翻。〕上曰：「朕有不善，卿亦记之邪﹖」〔邪，音耶。〕对曰：「臣职当载笔，〔记曲礼曰：史载笔。〕不敢不记。」黄门侍郎刘洎曰：「借使遂良不记，天下亦皆记之。」〔洎，其冀翻。〕上曰：「诚然。」
</div>
    <div class="pagination">
<a href="资治通鉴注_page209.html">上一页</a><span>...</span><a href="资治通鉴注_page205.html">205</a><a href="资治通鉴注_page206.html">206</a><a href="资治通鉴注_page207.html">207</a><a href="资治通鉴注_page208.html">208</a><a href="资治通鉴注_page209.html">209</a><span class="current-page">210</span><a href="资治通鉴注_page211.html">211</a><a href="资治通鉴注_page212.html">212</a><a href="资治通鉴注_page213.html">213</a><a href="资治通鉴注_page214.html">214</a><a href="资治通鉴注_page215.html">215</a><span>...</span><a href="资治通鉴注_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
