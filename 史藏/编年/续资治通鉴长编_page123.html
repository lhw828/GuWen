<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 123 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 123 页/共 607 页</h1>
    <div class="content">　　鄜延部署曹利用，言北境□山军主率觽过大里河南侵，熟户罗勒族都啰击走之，请以都啰为本族指挥使，从之。仍诏利用约饬族帐，谨守封疆，无得出境追袭。
　　以权三司使林特为修玉清昭应宫副使。特勤于吏职，善承上接下，每见修宫使丁谓必拜，一日三见，亦三拜之。与吏卒语，煦煦惟恐伤人。由是人皆尽力，事无不集。
　　至道末，有司请以懿德皇后配飨太宗庙室，或言淑德实当升侑，议久未决。时元德犹未追崇，而明德方在万安宫。都官员外郎□淑驳议曰：「礼缘人情，事资适变，盖处其事必有其实，据其位必有其功。淑德、懿德，或佐潜跃之前，或承藩邸之际，并未尝正位中宫，母仪天下，配飨之礼，诚为未允。至若虚其祔合，无乃神理有亏，求之前古，实有同配。夫母以子贵，义存在昔，汉昭即位，追尊母赵婕妤为皇太后，此圣贤之通义也。贤妃李氏，处大任之尊，有弥月之实，诞生圣嗣，天下蒙福，而拟议不及，臣窃惑焉。唐开元四年，睿宗昭成皇后祔庙，而肃明初飨仪坤，至二十年，又迎肃明神主升于太庙【二】，知与窦氏【三】同配明矣，则并位兼配，于义何嫌？伏请行追崇之命，以贤妃李氏处尊极之地，升于清庙，居同配之位，其淑德、懿德，依旧飨于别庙，庶睰礼制。」不听。贤妃寻加号皇太后，但飨别庙而已。大中祥符三年十月，判宗正寺赵湘复以为请，始令礼官参议之。
　　庚子，中书门下言：「恭以元德皇太后翊赞先朝，茂扬内则，诞生圣嗣，继抚中区，毓德尧门，宣功妫汭，徽音所洽，寰宇攸同【四】。陛下顺考古经，遹追慈训，奉尊名于懿册，修时飨于閟宫，未升侑于宗祊【五】，止奉祠于别庙，诚遵典故，尚郁孝思。窃念后稷诸侯，故姜嫄异祭于帝喾，开元皇室【六】，故昭成祔飨于睿宗。旧典可知，舆情难夺。今与礼官参议，请改上徽名曰元德皇后，升祔太宗庙室。」近臣及文武百官继表陈请，诏从之。有司言：「按唐先天元年，祔昭成、肃明二后于仪坤庙，肃明虽睿宗在藩之日立为妃，昭成以帝母之尊故位居其先。今请升祔元德皇后于懿德皇后之上。」诏曰：「尊亲之道，盖惟极致，在于陟降，非敢措辞。唯以祔庙之岁时，用为合飨之次序。恭以元德皇后神主祔于明德皇后之次。（王拱辰语司马光，云真宗时，有司请跻元德于明德之上，上手批曰：「言其亲，则皆母也。言其尊，则皆太后也。朕不敢置轻重于其间，其恭依典礼。」光视河录载此。）
　　三司言河北积布甚多，请令京东西、河东北夏秋税并纳本色粮斛，罢折纳布，或须衣布，则于河北辇致之。向敏中言河北止产布，傥官弗纳，恐民间难于贸易，望令仍旧，余路则依所奏。
　　辛巳，太常博士齐革，言蜀民以射生为业，民私蓄弓矢，请行禁绝。上曰：「平时民家或用防盗，不必禁也。」（齐革，未见。）
　　壬寅，太常寺请令斋郎经三次大祀，乃得赴选集，其从父兄出外，并奏候朝旨，从之。
　　初，知滨州吕夷简上言，请免河北农器之税。上曰：「务穑劝耕【七】，古之道也，岂独河北哉！」癸卯，诏诸路勿税农器。寻命夷简提点两浙路刑狱。
　　丁未，诏诸煎盐井役夫，遇天庆等四节并给假。
　　戊申，保安军言熟户败蕃贼二百余人，夺牛马，焚其寨栅。上曰：「此无益于国，徒生事尔！宜令谨守疆埸【八】，无或轻举。」上又曰：「如闻赵德明牙校所过，州军犒设而官吏颇轻待之。国家比念远人，丰给□传，苟不接以礼，必生其慢心，可篃戒谕之。」
　　己酉，亳州官吏父老三千三百六十人诣阙【九】，请车驾朝谒太清宫。召对崇政殿，慰赐之。
　　辛亥，诏：「茶盐酒税及诸物场务，自今总一岁之课合为一，以祖额较之【一○】，有亏损，则计分数。其知州军、通判，减监临官一等区断，大臣及武臣知州军者，止罚通判以下。」时上封者言诸路岁课增羡，知州、通判皆书历为最，有亏则无罚，请行条约故也【一一】。
　　壬子，诏：「自今文武官特奉诏旨，专有处分，即为躬亲被受，犯者以违制论。自余例受诏敕海行条约，非有指定刑名者，各论如律。无本条者，从违制失断。」先是违制之法，无故失率坐徒二年，翰林学士、知审刑院王曾建议，乃降是诏。
　　未几，有犯者，曾断以违制失，帝不怿，曰：「如是，无复有违制者。」曾曰：「天下至广，岂人人尽知制书，傥如陛下言，亦无复有失者。」上然之。自是决徒者差减，上尝对近臣称其协中。曾为学士，一日，晚坐承明殿，召对久之。既退，使谒者谕曰：「向思卿甚，故不及御朝服。」其见礼如此。
　　癸丑，诏在京诸军选江、淮习水卒于金明池按试战棹，立为水虎翼军，置营池侧。其江、浙、淮南诸州，亦令准此选卒置营。初，太祖立神卫水军，及江、淮平定，不复振举。上以兵备不可废，故复置焉。
　　甲寅，申禁内外髃臣市官田宅。（既称申禁，则前已禁矣。当考。）
　　保安军言河流暴涨，浸城垒，坏庐舍。诏军民溺死无家属者，官为收瘗，仍遣使致祭。
　　丁巳，文武髃臣上表请车驾幸亳州谒太清宫，诏许之。
　　己未，召辅臣观粟于苑中。
　　诏：「入内内侍省、内侍省内供奉以下【一二】，并寄班等，自今有乞差遣者，并送逐省勘会，定夺取旨。候得处分者，即送枢密院勘会定差。」
　　枢密副使王嗣宗言，请复天下幕职、州县官俸户【一三】。帝曰：「顷年杨砺、夏侯峤言，立俸户便于官员，于国亦无所妨，俸户亦欲为之。但虑人或踰制科率，则俸户不任【一四】，有受弊者，却成扰人，此为不便。中书更检讨典故，从长而行。」王旦奏曰：「此事恐未可遽行，俟检详奏闻。」
　　八月庚申朔，诏以来春亲谒亳州太清宫，先于东京置坛，回日恭谢天地，如南郊之制。
　　辛酉，以参知政事丁谓为奉祀经度制置使，翰林学士陈彭年副之【一五】。谓仍判亳州。又命五使及遣计度刍粮、详定仪注、部修行宫治道、增置亳州官属，如汾阴之制。
　　甲子，出后园嘉谷图示百官。
　　乙丑，禁缘边集军中子弟阅习声乐，上封者言其劳扰故也。
　　丙寅，禁太清宫五里内樵采【一六】。亳州罪人至死者，送邻州裁断。
　　己巳，以起居舍人、知制诰陈尧咨为工部郎中、龙图阁直学士、知永兴军府。长安多仕族，子弟恃荫纵横，二千石鲜能治之。有李大监【一七】者，尧咨旧交，其子尤为强暴。一日，以事自至府庭。尧咨问其父兄宦游何方，得安信否，语甚勤至。既而让之曰：「汝不肖，亡赖如是，汝家不能与汝言，官法又不能及汝，终无耻矣。我与尔父兄善，犹骨肉，当代汝父兄训之。」乃引于便坐，手自杖之。由是，子弟亡赖者皆惕息。然其用刑过酷，有博戏者，杖讫桎梏列于市，置死马其旁，腐臭气中疮辄死。后来者系于先死者之足【一八】。其残忍如此。
　　庚午，诏加上贞元皇帝号曰太上老君混元上德皇帝。
　　改起居院详定所为礼仪院，以兵部侍郎赵安仁、翰林学士陈彭年同知院事。初置详定所，即命彭年领之，彭年时修起居注，故就起居院置局，于是徙起居院于三馆。（详定所自元年四月置，于是改名礼仪院。）
　　壬申，枢密使王钦若等上新编修君臣事迹一千卷，上亲制序，赐名册府元龟，编修官并加赏赉。左正言、直史馆陈越前死，无子，同列为奏其事。上悯之，赐其兄咸同三传出身。故事，中书章表皆舍人为之。东封后，朝廷多庆礼，舍人或以它务婴率，乃择三馆、秘阁官，得盛度、路振、刘筠、夏竦、宋绶洎越分撰，宰相尝以名闻，其后皆相次掌外制，唯越不及登擢，时论惜之。
　　甲戌，诏诸州军所欠今年夏秋税大小麦【一九】，许以秋苗折纳。
　　丁丑，诏奉祠一路，诸色人无得以伎巧、雕绘、宝装物来献。
　　参知政事丁谓上新修祠汾阴记五十卷。
　　礼仪院请朝谒太清宫日，设宫悬二十架，牙盘、素馔、尊罍、笾豆，悉如朝元殿恭谢之制。玉用四圭有邸，币用碧，一献饮福。邻州长吏、亳州贡举人、本宫道士悉陪位。诏改用苍璧，备三献，以尽严恭，余从之。又言圣号册宝，请就醮坛天宝台下以石匮封秘，中设玉匮，长广二尺，高如之。检厚一寸二分，刻金绳道五【二○】，封以金泥，印以受命宝。石匮三层，各长五尺三寸，下层高二尺，中层半之，上层为盖。皆刻深四分，填以石泥，印以「天下同文」宝，奏可。
　　庚辰，泾原钤辖曹玮等，奏镇戎军至原州开浚濠堑功毕，诏銟之。赐督役使臣、军校缗钱有差。
　　丙戌，出御制静居集三卷并法宝录序示王旦等。先是，赵安仁准诏编修藏经，表乞赐名制序，诏从其请，赐名大中祥符法宝录。（八年七月，法宝录乃成。）
　　戊子，宜州西南蕃都部署龙光进【二一】等千五百人来贡。
　　九月庚寅朔，赐戎泸州军士、白坠子弟缗钱。诏王怀信等，溪峒蛮人非同恶，倍加安抚。又遣使赍名方诣益州，委凌策选医工、给药材，赴军中祗应。
　　辛卯，诏：「如闻民间质卖邸舍，而邻并权要家，留其契券以艰难之。可申明条约，无使复然。」
　　遣使葺南海广利王庙。
　　壬辰，诏庆州、延州熟户蕃部有亲族在赵德明界者，不得潜致音问。
　　癸巳，宜州言抚水蛮首领都指挥使蒙但挈其族归顺，诏于宜、桂州给田居之。
　　乙未，赐饶州乐平县【二二】畅亮爵公士，钱二万，常税之外，免三年徭役，以其率家人捕获髃盗故也。
　　丙申，环州言熟户旺家族首领春州刺史都子，先为夏州蕃部所略，今复来归，又有三族随至，诏遣使劳赐之。
　　先是，有诏择明经者补学官。前江阴县尉冯元自陈通五经。时右谏议大夫谢泌领铨事，笑曰：「古治一经，或至皓首，子能尽通之耶？」对曰：「达者以一贯之可矣。」泌嘉其对，因问以疑义，随辄辨析。遂以为国子监讲书。于是擢大理评事、崇文院检讨、国子监直讲。元，广州人也。
　　丁酉，出苑中占城稻示百官。
　　壬寅，以知棣州、太常博士孙冲为殿中侍御史，都监、内殿崇班卫承庆为内殿承制，銟修固河防城垒之劳也。
　　癸卯，知荆南府朱巽罚铜二十斤，荆湖北路转运使梅询，削一任，通判襄州。坐擅发驿马与知广州邵晔【二三】子，令省亲疾而马死故也。先是，巽以知制诰兼髃牧使，出守藩郡，兼领如故，于是始解使职。自是，不复有外任兼领者矣。
　　丙午，河北安抚司言，契丹使往来，路由冀州，请择武臣为守。于是，命泽州团练使魏荣代太常博士齐革。
　　丁未，诏：「河北榷务入中布，其数甚多，用为博籴，亦所未便。自今除北界互市仍旧外，悉罢之。」
　　唐泸州刺史陆弼，有庙在射洪县之白崖山，伪蜀尝加王爵，庚戌，改封灵济公。（按陆弼庙碑记，则弼萧梁时人，实录、本志并称唐，当考。）
　　辛亥，上谓辅臣曰：「掌法之官，宜务求中道，勿用深文者。如闻亲民之官，有酷刑以邀誉，此甚无谓也。卿等宜询察而迁徙之。」
　　壬子，诏御厨所赐髃臣燎羊，自今以八节熟羊代之。或言其过为楚毒故也。
　　乙卯，以翰林学士晁迥为契丹国主生辰使，崇仪副使王希范副之；龙图阁待制查道为正旦使，供奉官、合门祗候蔚信副之。上谓辅臣曰：「向者东封西祀，皆遣使驰书谕契丹。今谒太清宫，密迩京师，重于遣使，就令迥等以此意谕之可也。」迥等使还，言始至长泊，泊多野鹅鸭，辽主射猎，领帐下骑击扁鼓绕泊【二四】，惊鹅鸭飞起【二五】，乃纵海东青击之，或亲射焉。辽人皆佩金玉锥，号杀鹅杀鸭锥。每初获，即拔毛插之，以鼓为坐，遂纵饮。最以此为乐。又好以铜及石为锤以击兔。每秋，则衣褐裘，呼鹿射之。夏月以布易□帐【二六】，藉草围棋双陆，或深涧张鹰。（此据契丹传及会要。王希范，显子。蔚信，未详。）
　　有言迥与辽人劝酬戏谑，道醉而乘车，皆可罪。上曰：「此虽无害，然使乎绝域，远人观望，一不中度，要为失体。」王旦曰：「大抵远使贵在谨重，至于饮酒，不当过量。」上然之。（此据宝训。）
　　丁巳，令诸州官吏每天庆、先天、降圣三大节建道场，散斋致斋，如大祀之制。从王钦若之请也。
　　诏龙图阁学士、直学士结衔在本官之上。初，杜镐、陈彭年之为是职也，职在官下。至是，陈尧咨建言，故更之。
　　冬十月辛酉，祔元德皇后于太宗室。先一日，摄太尉王旦先奉册宝诣后庙上徽名，改题神主。是日，祔太庙。礼毕，百官诣合门称贺。有司言后庙殿室当毁，诏宗正扃锁之。上作庆升祔礼成诗【二七】，赐近臣和。
　　壬戌，合龙猛十一指挥为八。
　　诏西南蛮人朝贡回，应随行兵仗，令有司为驿递，至蛮界给付。先是，蛮人以枪槊自随，在道被酒，因迭喧驿吏，故有是命。
　　甲子，诏太府寺自今祠祭行礼官，并于入内内侍省请御封香。
　　乙丑，诏朝谒太清宫，自离京至奉祀以前，不得举乐，所过州县，无令乐人来迎。
　　诏：「如闻诸路先天、降圣、承天、等节宴会，先一月召集乐工，按习于司理院，颇妨推劾。自今止令前七日按习，违者置其罪。」
　　河北转运使李士衡贡助奉祀丝、挠、缣、帛各二十万，诏銟之。
　　丙寅，诏京城诸仓所纳秋赋，宜令均平，不得稽滞侵扰，仍委开封府廉察之。
　　丁卯，三司借内藏库钱，帛五十万，以备奉祀赏给。
　　亳州言太清宫桧再生，真源县菽麦再实。上作歌示近臣。
　　癸酉，谒玉清昭应宫。礼仪院请太初明庆殿亲行礼，神御殿亲焚香，紫微已下诸殿遣官以素馔荐献，集灵殿、翊圣阁遣官焚香。诏令近臣分献，遂着为永式。
　　甲戌，命直集贤院石中立等修车驾所过图经，以备顾问。
　　龙图阁待制孙奭上疏言：「陛下封泰山，祀汾阴，躬谒陵寝，今又将祠太清宫。外议籍籍，以谓陛下事事慕效唐明皇，岂以明皇为令德之主耶？甚不然也！明皇祸败之迹，有足为深戒者，非独臣能知之，近臣不言者，此怀奸以事陛下也。明皇之无道，亦无敢言者，及奔至马嵬，军士已诛杨国忠，请矫诏之罪，乃始谕以识理不明，寄任失所。当时虽有罪己之言，觉悟已晚，何所及也。臣愿陛下早自觉悟，抑损虚华，斥远邪佞，罢兴土木，不袭危乱之迹，无为明皇不及之悔。此天下之幸，社稷之福也。」帝以为：「封泰山，祀汾阴，上陵，祀老子，非始于明皇。开元礼今世所循用，不可以天宝之乱举谓为非也。秦为无道甚矣，今官名、诏令、郡县，犹袭秦旧，岂以人而废言乎？」作解疑论以示髃臣。然知奭朴忠，虽其言切直，容之弗斥也。
　　丁丑，诏銟戎、泸州蛮洞首领狃广。以转运使寇瑊言其控扼道路，助遏外夷故也。
　　己卯，上作步虚词六十首付道门，以备法醮。
　　辛巳，神雀集真游殿道场。
　　丁亥，知荆南朱巽【二八】言辰州卢溪县土丁都头魏进武等，率山猺侵扰城寨，已遣本州岛知州、监押部兵掩袭。上曰：「守臣、兵官不宜并出。」亟谕巽留一员在州。仍遣使赍诏谕进武等令还溪峒，如有所诉，委本州岛裁酌施行；若无故啸聚，即便宜抚遏，条析以闻。因命知洪州马亮与巽对易其任。
　　诏：「今岁秋成，如闻诸路和籴不均，民户颇有烦扰【二九】。可令河北、陕西、京东西转运司各蠲其半，中等户已下免之。」
　　权判吏部流内铨慎从吉言：「格式司用十道图较郡县上、下、紧、望，以定俸给，法官亦用定刑，而户岁有登耗，未尝刊修，颇误程品。请差官取格式司、大理寺、刑部十道图及馆阁天下图经校定新本【三○】，付逐司行用。」诏秘阁校理慎镛，邵焕，集贤校理晏殊校定，翰林学士王曾总领之。（天禧三年，书成，凡三卷，诏付有司。）
　　初，选人试判，多藉地而坐，从吉以公钱市莞席给之。临事敏速，勤心公家，所至务皦察，数请对言事，上嘉其无隐。镛，从吉子也。（邵焕，未见，祥符元年七月除校理。）
　　十一月癸巳，遣使乘传诣陕西，与转运使计度军粮乏少处，增价市籴。
　　甲午，诏昌州牙校，有愿率子弟助讨蛮寇者，俟其立功第赏之。
　　以水潦，免滨、棣州牛税一年。
　　都官员外郎、知成州刘晟，推官时髃，录事参军孙汝弼，并勒停。初，同谷县民句知友妻张缢杀其夫，其子妇杜因省亲言于其父，父以闻州。州鞫张伏辨，晟等论杜告其夫父母，罪流三千里，仍离之，张同自首，原其罪。转运司移邻州检断【三一】，张准律处斩，杜无罪。诏劾晟等，法寺言当赎金【三二】。上曰：「牧民之官，用刑乖当，一至于此。」特命停官，仍暴其事状戒饬诸道。
　　丁未，三司借内藏钱二十万。
　　丁酉，诏恭谢天地坛青城卒方在严冬，尚闻野次，可给官舍居之。
　　癸卯，罢淮南和籴，以频年薄稔，今始有秋故也。
　　丁未，诏：「车驾巡幸，其近京州军兵田寇盗事，令东京留守提举之。京东西、淮南诸路，即以藩镇知州领之。」
　　庚戌，遣使抚问戎、泸州巡检王怀信等，仍加犒设。
　　玉清昭应宫太初明庆殿有舍利出，上谓宰相曰：「三教之设，其旨一也，大抵皆劝人为善，惟达识者能总贯之。滞情偏见，触目分别，则于道远矣。」遂作感应论以着其事。
　　癸丑，赐御史台九经、诸史，从所请也。
　　甲寅，丁谓自亳州来朝，献芝草三万七千余本。
　　契丹遣使长宁军节度使耶律阿果、副使左卫大将军石弼来贺承天节。
　　乙卯，龟兹进奉使李延庆等三十六人对于长春殿，献名弓箭、鞍勒、团玉、香药等，优诏答之。
　　丙辰，以东头供奉官张纶为辰州都巡检使，招抚蛮人，内侍殿头江德源副之。纶，汝阴人也。（按此所云招抚蛮人，当是魏进武等。纶本传乃言溪峒彭氏蛮内寇，以纶知辰州。纶至，筑蓬山驿路，贼不得通，乃遁去。与实录事似不同，传盖因范仲淹神道碑也。当考天禧二年三月。）
　　令合门具内诸司使已下班簿进内，以备选任。
　　丁巳，诏近京州军增屯兵处加给公用钱，以备宴犒。
　　令长公主宅诸河所置舟船，止免差徭，其关市征算如式，申旧制也。
　　十二月戊午朔，日有食之。
　　庚申，回纥可汗夜落纥遣使来贡。
　　泾原钤辖曹玮言，发兵夜过渭州，袭原州界藏才族，讨违命者，捕获甚觽。
　　丙寅，以兵部尚书寇准权东京留守，入内都知阎承翰都大管句大内公事，权三司使林特为行在三司使。
　　己巳，天书扶侍使赵安仁等上新制天书车辂、鼓吹、仪仗，上御崇政殿，召宗室、宰相观之。
</div>
    <div class="pagination">
<a href="续资治通鉴长编_page122.html">上一页</a><span>...</span><a href="续资治通鉴长编_page118.html">118</a><a href="续资治通鉴长编_page119.html">119</a><a href="续资治通鉴长编_page120.html">120</a><a href="续资治通鉴长编_page121.html">121</a><a href="续资治通鉴长编_page122.html">122</a><span class="current-page">123</span><a href="续资治通鉴长编_page124.html">124</a><a href="续资治通鉴长编_page125.html">125</a><a href="续资治通鉴长编_page126.html">126</a><a href="续资治通鉴长编_page127.html">127</a><a href="续资治通鉴长编_page128.html">128</a><span>...</span><a href="续资治通鉴长编_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
