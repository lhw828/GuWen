<!DOCTYPE html>
<html>
<head>
    <meta charset="UTF-8">
    <title>西汉年纪 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉年纪 - 第 4 页/共 7 页</h1>
    <div class="content">　　元光元年冬十一月衞尉李广为骁骑将军屯云中长乐衞尉程不识为车骑将军屯鴈门【考异曰汉书本纪作中尉程不识按百官表张敺自建元元年为中尉凡九年至元光四年始迁御史大夫中间安得有不识为中尉事当是纪误考李广传程不识为长乐衞尉非中尉也又灌夫传云程李俱东西宫衞尉亦可见也今从二传】六月罢【本纪】先是广为陇西大守左右言其名将也由是入为未央衞尉不识故与广俱以邉太守将屯及出击胡而广行无部曲行陈就善水草顿舎人人自便不击刁斗自衞莫府省【所领反】文书然亦逺斥候未尝遇害不识正部曲行伍营陈击刁斗吏治军簿【歩戸反】至明军不得自便不识曰李将军极简易然虏卒【读曰猝】犯之无以禁而其士卒亦佚【与逸同】乐为之死我军虽烦扰虏亦不得犯我是时汉邉郡李广程不识为名将然匈奴畏广士卒多乐从而苦不识不识孝景时以数直谏为太中大夫【李广传】五月举贤良文学上亲防之制曰朕获承至尊休徳传之无穷而施之罔极任大而守重是以夙夜不皇康宁永惟万事之统犹惧有阙故广延四方之豪隽郡国诸侯公选贤良修絜博习之士欲闻大道之要至论之极今子大夫襃然为举首朕甚嘉之子大夫其精心致思朕垂聼而问焉盖闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王已没钟鼓筦弦之声未衰而大道微缺陵夷至虖桀纣之行王道大壊矣夫五百年之间守文之君当涂之士欲则先王之法以戴翼其世者甚众然犹不能反日以仆灭至后王而后止岂其所持操或誖缪而失其统与固天降命不可复反必推之于大衰而后息与乌虖凡所为屑屑夙兴夜寐务法上古者又将无补与三代受命其符安在灾异之变何縁而起性命之情或夭或夀或仁或鄙习闻其号未烛厥理伊欲风流而令行刑轻而奸改百姓和乐政事宣昭何修何饰而膏露降百谷登徳润四海泽臻草木三光全寒暑平受天之祜享鬼神之灵惠泽洋溢施虖方外延及群生子大夫明先圣之业习俗化之变终始之序讲闻髙谊之日久矣其明以谕朕科别其条勿猥勿并取之于术愼其所出廼其不正不直不忠不极枉于执事书之不泄兴于朕躬毋悼后害子大夫其尽心靡有所朕将亲览焉董仲舒对曰陛下发徳音下明诏求天命与情性皆非愚臣之所能及也臣谨按春秋之中视前世已行之事以观天人相与之际甚可畏也国家将有失道之败而天廼先出灾害以谴告之不知自省又出怪异以警惧之尚不知变而伤败廼至以此见天心之仁爱人君而欲止其乱也自非大无道之世天尽欲扶持而全安之事在彊勉而已矣彊勉学问则闻见博而知益明彊勉行道则徳日起而大有功此皆可使还至而立有效者也诗曰夙夜匪解书云茂哉茂哉皆彊勉之谓也道者所繇适于治之路也仁义礼乐皆其具也故圣玉已没而子孙长久安宁数百岁此皆礼乐敎化之功也王者未作乐之时廼用先王之乐宜于世者而以深入敎化于民敎化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情接于肌肤藏于骨髓故王道虽微缺而筦之声未衰也夫虞氏之不为政久矣然而乐颂遗风犹有存者是以孔子在齐而闻韶也【按仲舒本传此下尚有夫人君莫不欲安存而恶危亡一叚凡百余字此本删去文义未足】臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也周公曰复哉复哉孔子曰徳不孤必有邻皆积善絫徳之效也及至后世淫佚衰微不能统理群生诸侯背畔残贼良民以争壤土废徳敎而任刑罚刑罚不中则生邪气邪气积于下怨恶畜于上上下不和则阴阳缪盭而妖孽生矣此灾异所縁而起也臣闻命者天之令也性者生之质也情者人之欲也或夭或夀或仁或鄙陶冶而成之不能粹美有治乱之所生故不齐也孔子曰君子之徳风也小人之徳草也草上之风必偃故尧舜行徳则民仁夀桀纣行暴则民鄙夭夫上之化下下之从上犹泥之在钧唯甄者之所为犹金之在镕唯冶者之所铸绥之斯来动之斯和此之谓也臣谨按春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在阴阳阳为徳阴为刑刑主杀而徳主生是故阳常居大夏而以生育养长为事阴常居大冬而积于空虚不用之处以此见天之任徳不任刑也天使阳出布施于上而主歳功使阴入伏于下而时出佐阳阳不得阴之助亦不能独成歳终阳以成歳为名此天意也王者承天意以从事故任徳敎而不任刑刑者不可任以治世犹阴之不可任以成歳也为政而任刑不顺于天故先王莫之肯为也今废先王徳敎之官而独任执法之吏治民毋乃任刑之意与孔子曰不敎而诛谓之虐虐政用于下而欲徳敎之被四海故难成也臣谨按春秋谓一元之意一者万物之所从始也元者辞之所谓大也谓一为元者视大始而欲正本也春秋深探其本而反自贵者始【按仲舒本传此下有故为人君者正心以正朝廷正朝廷以正百官一叚凡二百余字此本删去文义未足】夫万民之从利如水之走下不以敎化隄防之不能止也是故敎化立而奸邪皆止者其隄防完也敎化废而奸邪并出刑罚不能胜者其隄防壊也古之王者明于此是故南面而治天下莫不以敎化为大务至周之末世大为无道以失天下秦继其后独不能改又益甚之重禁文学不得挟书弃捐礼谊而恶闻之其心欲尽灭先王之道而颛为自恣茍简之治故立为天子十四嵗而国破亡矣自古以来未尝有以乱济乱大败天下之民如秦者也孔子曰腐朽之木不可雕也粪土之墙不可圬也今汉继秦之后如朽木粪墙矣虽欲善治之亡可奈何法出而奸生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼓也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也古人有言曰临渊羡鱼不如退而结网今临政而愿治七十余歳矣不如退而更化更化则可善治善治则灾害日去福禄日来诗云宜民宜人受禄于天为政而宜于民者固当受禄于天夫仁谊礼知信五常之道王者所当修饬也五者修饬故受天之祜而享鬼神之灵徳施于方外延及羣生也天子览其对而异焉廼复册之曰【按原本作册董仲舒据制辞称百余人则非独册仲舒也今依本传作册之曰而删去董仲舒三字】制曰盖闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也盖俭者不造元黄旌旗之饰及至周室设两观乘大路朱干玉戚八佾陈于庭而颂声兴夫帝王之道岂异指哉或曰良玉不瑑又云非文亡以辅徳二端异焉殷人执五刑以督奸伤肌肤以惩恶成康不式四十余年天下不犯囹圄空虚秦国用之死者甚众刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕借田以为农先劝孝弟崇有徳使者冠盖相望问勤劳恤孤独尽思极神功烈休徳未始云获也今阴阳错缪氛气充塞群生寡遂黎民未济廉耻贸乱贤不肖浑殽未得其眞故详延特起之士意庶几乎今子大夫待诏百有余人或道世务而未济稽诸上古之不同考之于今而难行毋廼牵于文系而不得骋与将所繇异术所闻殊方与各悉对着于篇毋讳有司明其指畧切磋究之以称朕意仲舒对曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇众圣辅徳贤能佐职敎化大行天下和洽万民皆安仁乐谊各得其宜动作应礼从容中道故孔子曰如有王者必世而后仁此之谓也尧在位七十载廼逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其统业是以垂拱无为而天下治孔子曰韶尽美矣又尽善也此之谓也至于殷纣逆天暴物杀戮贤知残贼百姓伯夷太公皆当世贤者处而不为臣守职之人皆奔走逃亡入于河海天下耗乱万民不安故天下去殷而从周文王顺天理物师用贤圣是以闳夭太顚散宜生等亦聚于朝廷爱施兆民天下归之故太公起海滨而即三公也当此之时纣尚在上尊卑昏乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉繇此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采元黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不瑑资质润美不待刻瑑此亡异于达巷党人不学而自知也然则常玉不瑑不成文章君子不学不成其徳臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦敎化之渐而仁义之流非独伤肌肤之效也至秦则不然诛名而不察实为善者不必免而犯恶者未必刑也是以刑者甚众死者相望而奸不息俗化使然也故孔子曰导之以政齐之以刑民免而无耻此之谓也【按仲舒本传此下有今陛下并有天下一叚凡百余字此本删去文义未足】陛下亲耕借田以为农先夙寤晨兴忧劳万民思惟往古而务以求贤此亦尧舜之用心也然而未云获者士素不厉也夫不素养士而欲求贤譬犹不瑑玉而求文采也【按仲舒本传此下有故养士之大者莫大乎太学一叚凡四百余字此本删去文义未足】陛下加惠寛臣之罪令勿牵制于文使得切磋究之臣敢不尽愚于是天子复册之制曰盖闻善言天者必有徴于人善言古者必有验于今故朕垂问虖天人之应上嘉唐虞下悼桀纣寖微寖灭寖明寖昌之道虚心以改今子大夫明于阴阳所以造化习于先圣之道业然而文采未极岂惑虖当世之务哉条贯靡竟统纪未终意朕之不明与聼若与夫三王之敎所祖不同而皆有失或谓久而不易者道也意岂异哉今子大夫既已着大道之极陈治乱之端矣其悉之究之孰之复之诗不云乎嗟尔君子毋常安息神之听之介尔景福朕将亲览焉子大夫其茂明之仲舒复对曰臣闻论语曰有始有卒者其唯圣人乎今陛下幸加惠留听于承学之臣复下明册以切其意而究尽圣徳非愚臣之所能具也前所上对条贯靡竟统纪不终辞不别白指不分明此臣浅陋之罪也册曰善言天者必有徴于人善言古者必有验于今臣闻天者羣物之祖也故徧覆包函而无所殊建日月风雨以和之经阴阳寒暑以成之故圣人法天而立道亦溥爱而无私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也繇此言之天人之徴古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者修敎训之官务以徳善化民民已大化之后天下常亡一人之狱矣今世废而不修亡以化民民以故弃行谊而死财利是以犯法而罪多一嵗之狱以万千数以此见古之不可不用也故春秋变古则讥之天令之谓命命非圣人不行质朴之谓性性非敎化不成人欲之谓情情非制度不节是故王者上谨于承天意以顺命也下务明敎化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊防聚相遇则有耆老长幼之施粲然有文以相接驩然有恩以相爱此人之所以贵也生五糓以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也册曰上嘉唐虞下悼桀纣寖微寖灭寖明寖昌之道虚心以改臣闻众少成多积小致钜故圣人莫不以晻致明以微致显是以尧发于诸侯舜兴虖深山非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大愼微者着诗云惟此文王小心翼翼故尧兢兢日行其道而舜业业日致其孝善积而名显徳彰而身尊此其寖明寖昌之道也夫善恶之相从如影响之应形声也故桀纣暴谩防贼并进贤知伏恶日显国日乱晏然自以如日在天终陵夷而大壊夫暴逆不仁者非一日而亡也亦以渐至故桀纣虽亡道然犹享国十余年此其寖微寖灭之道也册曰三王之敎所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世无弊弊者道之失也先王之道必有偏而不举之处故政有眊而不行举其偏者以补其弊而已矣三王之道所祖不同非其相反将以捄溢扶衰所遭之变然也故孔子曰无为而治者其舜虖改正朔易服色以顺天命而已其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也故不言其所损益也【按原本无先王之道以下至此当是脱落今补入】繇是观之继治世者其道同继乱世者其道变今汉继大乱之后若宜少损周之文致用夏之忠者陛下有明徳嘉道愍世俗之靡薄悼王道之不昭故举贤良方正之士论谊考问将欲兴仁谊之休徳明帝王之法制建太平之道也臣愚不肖述所闻诵所学道师之言厪能勿失耳若廼论政事之得失察天下之息耗此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古亦大治以古准今壹何不相逮之逺也安所缪盭而陵夷若是意者有所失于古之道与有所诡于天之理与试迹之古返之于天倘可得见乎夫天亦有所分予予之齿者去其角傅之翼者两其足是所受大者不得复取小也古之所予禄者不食于力不动于末是亦受大者不得取小与天同意者也夫已受大又取小天不能足而况人乎此民之所以嚣嚣苦不足也身宠而载髙位家温而食厚禄因乗富贵之资力以与民争利于下民安能如之哉是故众其奴婢多其牛羊广其田宅博其产业畜其委积务此而亡已以迫蹵民民日朘月削寖以大穷【按原本无安所缪盭以下至此当是脱落今补入】富者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而防其葵曰吾已食禄又夺园夫红女利虖古之贤人君子在列位者皆如是是故下髙其行而从其敎民化其廉而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石岩岩赫赫师尹民具尔瞻尔好谊则民乡仁而俗善尔好利则民好邪而俗败由是观之天子大夫者下民之所视效逺方之所四面而内望也近者视而放之逺者望而效之岂可以居贤人之位而为庶人行哉【考异曰仲舒对防传不着年唯本纪载于元光元年下又云公孙宏出焉按宏传武帝初即位招贤良文学士是时宏年六十以贤良徴为博士元狩二年宏年八十终丞相位自元狩逆数至武帝即位之初盖二十年则宏之初举贤良其在建元元年明矣至于复徴又元光五年也本纪云公孙宏出焉殊误今不取司马公通鉴并董仲舒疑以为不当列于此年谓举孝廉在十一月对防在五月如此岂得谓自仲舒发之遂移于建元元年今以仲舒防考之移于元年与当时事势殊不合仲舒曰今临政而愿治七十余嵗矣汉兴至建元之元方六十七年不应以为七十余嵗也至元光之元乃七十三年故可云尔又曰并有天下海内莫不率服夜郎康居殊方万里说徳归义武帝建元之初亦无通夜郎之事考地理志建元六年开犍为郡即夜郎地夜郎以建元六年通故次年对策及此也然则汉书纪载于元光元年得之矣故荀纪从焉或曰审如此举孝廉何为在十一月对防何为在五月以愚度之或史氏误载固未可知或传流之逺顚倒失次亦未可知或未变太初歴前之月日史氏偶失未改遂用已改之例倒之亦未可知盖汉初以夏十月为正月十一月为二月终于九月为十二月及武帝改太初歴用夏正史氏纪盖恐其与改月日溷并追改以前月耳举孝廉之十一月意者当时之八月也对防之五月意者当时之二月也史氏既失于追改遂用前例以十一月列于前耳不然武帝故事何以先载仲舒对防而始以举孝廉继之耶或又曰仲舒传载对防毕为江都相中废为中大夫又云辽东髙庙灾仲舒推说其意主父偃窃奏之仲舒由是得罪二灾在建元六年使对策在元光元年不应先于建元六年以论灾异抵罪也以史考之仲舒所论非当年事也盖追记耳故仲舒传云先是辽东髙庙灾而荀纪亦载辽东髙庙灾其后董仲舒云云观此二言则知非建元六年致论明矣史记儒林传云仲舒自江都相中废为中大夫居舍着灾异之记然则仲舒私家着记因追述二灾未可知也今仲舒对防从汉书本纪荀氏汉纪载于此年又依武帝故事以举孝廉事附焉至于相江都论三仁着灾异记以次列焉】初令郡国举孝廉各一人【通鉴】以仲舒为江都相仲舒相易王王问仲舒曰粤王句践与大夫泄庸种蠡谋伐吴遂灭之孔子称殷有三仁寡人亦以为粤有三仁桓公决疑于管仲寡人决疑于君仲舒对曰臣愚不足以奉大对闻昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉徒见问耳且犹羞之况设诈以伐吴虖繇此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯【读曰覇】为其先诈力而后仁谊也茍为诈而已故不足称于大君子之门也五伯比于他诸侯为贤其比三王犹武夫之与美玉也王曰善仲舒治国以春秋灾异之变推阴阳所以错行故求雨闭诸阳纵诸阴其止雨反是行之一国未尝不得所欲中废为中大夫【仲舒传】居舍着灾异之记先是辽东髙庙灾髙园便殿火仲舒推说其意以为髙庙不当居辽东髙园殿不当居陵旁天灾若语陛下当今之世视亲戚贵属在诸侯逺正最甚者忍而诛之如吾燔髙庙廼可视近臣在国中处旁仄及贵而不正者忍而诛之如吾燔髙园殿廼可云尔在外而不正者虽贵如髙庙犹灾燔之况诸侯乎在内而不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚罪当重燔简罪当轻承天意之道也上召视诸生示其书有讥刺【汉书五行志史记儒林传】仲舒弟子吕步舒不知其师书以为大愚于是下仲舒吏当死诏赦之仲舒遂不敢复言灾异【仲舒传】六月客星见于房【天文志】秋七月癸未先晦一日日有蚀之【荀纪】是嵗天星尽摇上问候星者对曰星摇者民劳也【荀纪汉书天文志】二年冬十月上初至雍郊见五畤后常三嵗一郊是时上求神君舍之上林中磃氏观神君者长陵女子以乳死见神于先后宛若宛若祠之其室民多往祠平原君亦往祠其后子孙以尊显上厚礼置祠之内中闻其言不见其人云亳人谬忌奏祠太一方曰天神贵者太一太一佐曰五帝古者天子以春秋祭太一东南郊用太牢七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年壹用太牢祠神三一天一地一太一天子许之令太祝领祠之于忌太一坛上如其方后人复有言古者天子常以春解祠祠黄帝用一枭破镜冥羊用羊祠马行用一青牡马太一臯山山君用牛武夷君用干鱼阴阳使者以一牛令祠官领之如其方而祠于忌太一坛旁【封禅书郊祀志】春鴈门马邑豪聂壹因大行王恢言匈奴初和亲亲信邉可诱以利致之伏兵袭击必破之道也上召问公卿曰今欲举兵攻之何如大行恢对曰陛下虽未言臣固愿效之今以陛下之威海内为一天下同任又遣子弟乗邉守塞转粟挽【音晚】输以为之备然匈奴侵盗不已者无它以不恐之故耳臣窃以为击之便御史大夫韩安国曰不然臣闻髙皇帝尝围于平城匈奴至者投鞍髙如城者数所平城之饥七日不食天下歌之后结和亲至今为五世利孝文皇帝又尝壹拥天下之精兵聚之广武常谿然终无尺寸之功而天下黔首无不忧者孝文寤于兵之不可宿故复合和亲之约此二圣之迹足以为效矣臣窃以为勿击便恢曰不然臣闻五帝不相袭礼三王不相复【扶目反】乐非故相反也各因世宜也今邉境数惊士卒伤死中国槥【音衞】车相望此仁人之所也臣故曰击之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛夷狄不与【读曰豫】正朔服色非威不能制彊弗能服也以为逺方絶地不牧之民不足烦中国也且匈奴轻疾悍亟【居力反】之兵也至如猋【必遥反】风去如收电畜牧为业弧弓防猎逐兽随草居处无常难得而制今使邉郡久废耕织以支胡之常事其埶不相权也臣故曰勿击便恢曰不然臣闻鳯鸟乗于风圣人因于时昔秦缪【读与穆同】公都雍地方三百里知时宜之变攻取西戎辟【读曰辟】地千里并国十四陇西北地是也及后恬为秦侵胡辟数千里以河为竟【读曰境】累石为城树榆为塞匈奴不敢饮马于河置熢燧然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以彊弩射且溃之痈也必不留行矣若是则北发月氏【读曰支】可得而臣也臣故曰击之便安国曰不然臣闻之冲风之衰不能起毛羽彊弩之末力不能入鲁缟夫盛之有衰犹朝之必莫也今将卷甲轻举深入长敺疾则粮乏徐则后利不至千里人马乏食兵法曰遗【弋季反】人获也意者有它缪巧可以禽之则臣不知也不然则未见深入之利也臣故曰勿击便恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之邉吾选枭骑壮士阴伏而处以为之备审遮险阻以为之戒吾埶已定或营其左或营其右或当其前或絶其后单于可禽百全必取上曰善廼从恢议【韩安国传　考异曰盖元年壹始言之二年议乃决也】夏六月以御史大夫韩安国为防军将军衞尉李广为骁骑将军太仆公孙贺为轻车将军大行王恢为将屯将军太中大夫李息为材官将军将三十万众屯马邑谷中【本纪】诸将皆属防军约单于入马邑纵兵王恢李息别从代主击辎重【直用反】阴使聂壹为间阑出物与匈奴交易阳为卖马邑城以诱单于曰吾能斩马邑令丞以城降财物可尽得单于爱信以为然而许之于是单于穿塞将十万骑入武州塞未至马邑百余里见畜布野而无人牧者得尉史知汉谋去汉兵追至塞度【徒各反】弗及王恢等皆罢兵匈奴絶和亲攻当路塞往往入盗于汉邉不可胜数【韩安国匈奴传】太史公曰严助朱买臣等招来东瓯事两越江淮之间萧然烦费矣唐司马相如开路西南夷凿山通道千余里以广巴蜀巴蜀之民罢焉彭吴贾灭朝鲜畧薉州【三字本严安传】置沧海之郡则燕齐之间靡然发动及王恢设谋马邑匈奴絶和亲侵扰北邉兵连而不解天下苦其劳而干戈日滋行者赍居者送中外骚扰而相奉百姓抏弊以巧法财赂衰耗而不赡入物者补官出货者除罪选举陵迟廉耻相冒武力进用法严令具兴利之臣自此始也【平准书】
　　上尝辇至郎署一老郎鬓眉皓白衣服不整上问曰公何时为郎何其老也对曰臣姓顔名驷江都人也以文帝时为郎上曰何其不遇也驷曰文帝好文而臣好武景帝好老而臣尚少陛下好少而臣已老是以三世不遇也上感其言将擢用之韩安国谏曰无才能者托于不遇陛下如擢用之臣恐名实乱也上弗聼乃用为防稽都尉【武帝故事　考异曰此事见武帝故事不知其时元书于马邑事后今附是嵗之末】三年祁侯缯它坐大射擅罢去免【功臣表　案祁侯缯它免史记汉书功臣表皆作二年此作三年未知何据】












<史部,编年类,西汉年纪>
　　钦定四库全书
　　西汉年纪巻十二　　　　宋　王益之　撰武帝
　　元光四年冬十二月丁亥地动【大事记】晦杀魏其侯窦婴于渭城【考异曰史记大事记载族灌夫弃魏其侯市于元光五年十月汉书灌夫传亦载五年十月悉论灌夫支属非也按传既族灌夫杀窦婴至春蚡疾一身尽痛若有击者上使视鬼者瞻之曰魏其侯与灌夫共守笞欲杀之竟死汉书本纪百官表史记大事记皆载蚡死于元光四年三月乙夘不应灌夫窦婴之死反在蚡后明传误矣今从纪表】初婴已为大将军方盛田蚡为诸曹郎未贵徃来侍酒婴所跪起如子姓及蚡为丞相婴失窦太后益疏不用无埶诸公稍自引而怠骜唯灌夫独否【蚡传】吴楚反时夫父张孟战死汉法父子俱有死事得与丧归夫不随防归被甲持防驰入吴军至戏下所杀伤数十人以此名闻天下夫为人刚直使酒诸埶在己之右欲必陵之士在己左愈贫贱尤益礼敬与钧稠人广众荐宠下辈士亦以此多之夫不好文学喜【许吏反】任侠已然诺诸所与交通无非豪桀大家累数千万食客日数十百人陂池田园宗族賔客为利权横颍川颍川儿歌之曰颍水清灌氏宁颍水浊灌氏族夫家居卿相侍中賔客益衰及窦婴失埶亦欲倚夫引绳排根生平慕之后弃者夫亦得婴通列侯宗室为名高两人相为引重其游如父子然相得驩甚无厌恨相知之晩夫尝有服过丞相蚡蚡从【千容反】容曰吾欲与仲孺过魏其侯防仲孺有服夫曰将军廼肯幸临况魏其侯夫安敢以服为解请语魏其具将军旦日蚤临蚡许诺夫以语婴婴与夫人益市牛酒夜洒【音洒又所寄反】埽张具至旦平明令门下候司至日中蚡不来婴谓夫曰丞相岂忘之哉夫不怿曰夫以服请不宜廼驾自往迎蚡蚡特前戱许夫殊无意徃夫至门蚡尚卧也于是夫见曰将军昨日幸许过魏其魏其夫妻治具至今未敢尝食蚡悟谢曰吾醉忘与仲孺言廼驾往往又徐行夫愈益怒及饮酒酣夫起舞属【之欲反】蚡蚡不起夫徙坐语侵之婴乃扶夫去谢蚡蚡卒饮至夜极驩而去后蚡使籍福请婴城南田婴大望曰老仆虽弃将军虽贵寕可以埶相夺乎不许夫闻怒骂福福恶两人有隙廼谩【读与慢同又莫连反】好谢蚡曰魏其老且死易忍且待之已而蚡闻婴夫实怒不予亦怒曰魏其子尝杀人蚡活之蚡事魏其无所不可爱数顷田且灌夫何与也吾不敢复求田由此大怒后蚡言灌夫家在颍川横甚民苦之请按之上曰此丞相事何请夫亦持蚡隂事为奸利受淮南王金与语言賔客居间遂已俱解蚡娶燕王女为夫人太后诏召列侯宗室皆徃贺婴过夫欲与俱夫谢曰夫数以酒失过丞相丞相今者又与夫有隙婴曰事已解彊与俱酒酣蚡起为寿坐皆避席伏已婴为寿独故人避席余半膝席夫行酒至蚡蚡膝席曰不能满觞夫怒因嘻笑曰将军贵人也毕之时蚡不肯行酒次至临汝侯灌贤贤方与程不识耳语又不避席夫无所发怒乃骂贤曰平生毁程不识不直一钱今日长者为寿乃效女曹儿呫【昌渉反】嗫【人渉反】耳语蚡谓夫曰程李俱东西宫卫尉今众辱程将军仲孺独不为李将军地乎夫曰今日斩头穴匈何知程李坐乃起更衣稍稍去婴去戏【古麾字】夫夫出蚡遂怒曰此吾骄灌夫罪也廼令骑留夫夫不得出籍福起为谢按夫项令谢夫愈怒不肯顺蚡乃戏骑缚夫置传舍召长史曰今日召宗室有诏劾灌夫骂坐不敬系居室遂其前事遣吏分曹逐捕诸灌氏支属皆得弃市罪婴愧为资使賔客请莫能解蚡吏皆为耳目诸灌氏皆亡匿夫系遂不得告言蚡阴事婴鋭为救夫婴夫人谏曰灌将军得罪丞相与太后家迕【音忤】寕可救耶婴曰侯自我得之自我捐之无所恨且终不令灌仲孺独死婴独生廼匿其家窃出上书立召入具言灌夫醉饱事不足诛上然之赐婴食曰东朝廷辨之婴东朝盛推夫善言其醉饱得过廼丞相以它事诬罪之蚡盛毁夫所为横恣罪逆不道婴度【徒名反】无可柰何因言蚡短蚡曰天下幸而安乐无事蚡得为肺附所好音乐狗马田宅所爱倡优巧匠之属不如魏其灌夫日夜招聚天下豪桀壮士与论议腹诽而心谤卬【读曰仰】视天俛画地辟【普计反】睨【吾计反】两宫间幸天下有变而欲有大功臣廼不知魏其等所为上问朝臣两人孰是御史大夫韩安国曰魏其言灌夫父死事身荷防驰不测之吴军身被数十创名冠三军此天下壮士非有大恶争杯酒不足引它过以诛也魏其言是丞相亦言灌夫通奸猾侵细民家累巨万横恣颍川輘【音凌】轹【郎击反】宗室侵犯骨肉此所谓支大于干胫大于股不折必披【丕靡反】丞相言亦是唯明主裁之主爵都尉汲黯是魏其内史郑当时是魏其后不坚余皆莫敢对上怒内史曰公平生数言魏其武安长短今日廷论局趣效辕下驹吾并斩若属矣即罢起入上食太后太后亦已使人候司具以语太后太后怒不食曰我在也而人皆借吾弟令我百嵗后皆鱼肉之乎且帝寕能为石人邪此特帝在即録录设百嵗后是属寕有可信者乎上谢曰俱外家故廷辨之不然此一狱吏所决耳是时郎中令石建为上分别言两人蚡已罢朝出止车门召御史大夫安国载怒曰与长孺共一秃翁何为首防两端安国良久谓蚡曰君何不自喜【许吏反】夫魏其毁君君当免冠解印绶归曰臣以肺附幸而待罪固非其任魏其言皆是如此上必多君有让不废君魏其必媿杜门齰【仕客反】舌自杀今人毁君君亦毁之譬如贾竖女子争言何其无大体也蚡谢曰争时急不知出此于是上使御史簿【歩户反】责婴所言灌夫颇不雠劾繋都司空孝景时婴尝受遗诏曰事有不便以便宜论上及繋灌夫罪至族事日急诸公莫敢复明言于上婴廼使昆弟子上书言之幸得召见书奏按尚书大行无遗诏诏书独藏婴家婴家丞封乃劾婴矫先帝诏书罪当弃市十月悉论灌夫支属婴良久乃闻有劾即阳病痱【音肥】不食欲死或闻上无意杀婴复食治病议定不死矣廼有飞语为恶言闻上故以十二月晦论弃市渭城【灌夫传】郑当时贬秩为詹事【当时传】
　　太史公曰魏其武安皆以外戚重灌夫用一时决防而名显魏其之举以吴楚武安之贵在日月之际然魏其诚不知时变灌夫无术而不逊两人相翼乃成祸乱武安负贵而好权杯酒责望陷彼两贤呜呼哀哉迁怒及人命亦不延众庶不载竟被恶言呜呼哀哉祸所从来逺矣【史记传賛】
　　春丞相田蚡病一身尽痛若有击者謼服谢罪上使视鬼者瞻之曰魏其侯灌夫共守笞欲杀之三月乙夘蚡死【本纪蚡传】韩安国行丞相事引墯车蹇上欲用为丞相使视蹇甚五月丁巳以平棘侯薛泽为丞相安国免【安国传百官表】秋九月中尉张敺为御史大夫【百官表】敺为吏未尝言按人剸以诚长者处官官属以为长者亦不敢大欺上具狱事有可郤郤之不可者不得已为涕泣面而封之其爱人如此【敺传】是嵗翕侯邯郸坐行不请长信免【侯表】五年冬十月河间王徳来朝【史记年表】徳有雅材以为治道非礼乐不成因献所集雅乐对三雍宫文约指明帝色然难之谓王曰汤以七十里文王以百里王其勉之王知其意归则纵酒听乐【汉名臣奏所载杜业奏】春正月薨【本纪考异曰帝语班马不载而见名臣奏葢河间王栗姬子太子荣同母弟也荣废而武帝立固已不能无疑于栗氏子矣况徳贤明如此而属又称兄此帝之所以尤不能无忌也徳知其意归而縦酒曽未三月而继之以死葢等死也当时之事势如此而史氏不载幸其轶见于他説故后世得商其情焉以是推之史所讳晦因以湮没而不传者亦何可胜数岂独此哉岂独此哉】王身端行治温仁恭俭大行令奏諡法曰聦明睿知曰献宜諡曰献王子不害嗣【河间王传】天子下大乐官常存肄【弋二反】河间王所献雅乐嵗时以备数然不常御常御及郊庙皆非雅乐【礼乐志】夏发巴蜀卒千人治西南夷道自僰道指牂柯江【西南夷传】郡又多为发转漕万余人用军兴法诛其渠率巴蜀民大惊恐上闻之乃遣司马相如责唐等因谕告巴蜀民以非上意檄曰告巴蜀太守蛮夷自擅不讨之日久矣时侵犯邉境劳士大夫陛下即位存抚天下集安中国然后兴师岀兵北征匈奴单于怖骇交臂受事屈膝请和康居西域重译纳贡稽首来享移师东指闽越相诛右吊畨禺太子入朝南夷之君西僰之长常效贡职不敢惰怠延颈举踵喁喁【鱼龙反】然皆乡【读曰向】风慕义欲为臣妾道路辽逺山川阻深不能自致夫不顺者已诛而为善者未赏故遣中郎将往賔之发巴蜀之士各五百人以奉币卫使者不然靡有兵革之事战鬪之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫邉郡之士闻熢举燧燔皆摄弓而驰荷兵而走流汗相属【之欲反】惟恐居后触白刃冒流矢议不反顾计不旋踵人懐怒心如报私雠彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析圭而爵位为通侯居列东第终则遗显号于后世传土地于子孙事行甚忠敬居位甚安佚名声施于无穷功烈着而不灭是以贤人君子肝脑涂中原膏液润埜【古野字】屮【古草字】而不辞也今奉币使至南夷即自贼杀或亡逃抵诛身死无名諡为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨寡廉鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数【所具反】之以不忠死亡之罪譲三老孝弟以不教诲之过方今田时重烦百姓已亲见近县恐逺所谿谷山泽之民不徧闻檄到亟下县道咸谕陛下意毋忽【相如传】秋七月陈皇后求子与医钱凢九十万然竟无子【外戚世家】女子楚服等坐为皇后巫蛊大逆无道枭首于市乙巳使有司赐皇后防曰皇后失序惑于巫祝不可以承天命罢退居长门宫【纪传】窦太主数譲帝姊平阳主曰帝非我不得立已而弃捐吾女壹何不自喜而倍本乎平阳主曰用无子故废耳【外戚世家】张汤治皇后狱深竟党与上以为能稍迁至大中大夫与中大夫赵禹定诸律令【汤禹传】汤作越宫律二十七篇禹作朝律六篇【两语见晋志】时帝外事四夷之功内盛耳目之好徴发烦数百姓贫耗穷民犯法酷吏击断奸轨不胜于是招进张汤赵禹之属作见知故纵监临部主之法缓深故之罪急纵出之诛用法益刻葢自此始【两语见禹传】其后奸猾巧法转相比况禁防寖密律令凢三百五十九章大辟四百九条千八百八十二事死罪决事比万三千四百七十二事文书盈于几阁典者不能徧睹是以郡国承用者駮或罪同而论异奸吏因缘为市所欲活则傅【读为附】生议所欲陷则予死比议者咸寃伤之【刑法志】是嵗徴吏民有明当世之务习先圣之术者县次续食令与计偕【本纪】菑川国复推上公孙宏宏谢曰前已尝西用不能罢【初宏以贤良徴为博士使匈奴还报不合意上怒以为不能宏廼移病免归】愿更选国人固推宏宏至太常上防诏诸儒制曰葢闻上古至治画衣冠异章服而民不犯阴阳和五谷登六畜蕃【扶元反】甘露降风雨时嘉禾兴朱屮【古草字】生山不童泽不涸麟凤在郊薮龙游于沼河洛出图书父不丧子兄不哭弟北发渠搜南抚交阯舟车所至人迹所及跂行喙【许秽反】息咸得其宜朕甚嘉之今何道而臻乎此子大夫修先圣之术明君臣之义讲论洽闻有声乎当世问子大夫天人之道何所本始吉凶之效安所期焉禹汤水旱厥咎何由仁义礼知四者之宜当安设施属【之欲反】统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隠宏对曰法不逺义则民服而不离和不逺礼则民亲而不暴故法之所罚义之所去【邱举反】也和之所赏礼之所取也礼义者民之所服也而赏罚顺之则民不犯禁矣故画衣冠异章服而民不犯者此道素行也臣闻之气同则从声比【频寐反】则应今人主和徳于上百姓和合于下故心和则气和气和则形和形和则声和声和则天地之和应矣故隂阳和风雨时甘露降五谷登六畜蕃嘉禾兴朱草生山不童泽不涸此和之至也故形和则无疾无疾则不夭故父不防子兄不哭弟徳配天地明并日月则麟凤至龟龙在郊河出图洛出书逺方之君莫不説【读曰悦】义奉币而来朝此和之极也臣闻之仁者爱也义者宜也礼者所履也智者术之原也致利除害兼爱无私之谓仁明是非立可否之谓义进退有度尊卑有分【扶问反】谓之礼擅生杀之柄通雍塞之涂权轻重之数论得失之道使逺近情僞必见于上谓之术凢此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也臣闻尧遭洪水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下因此观之天徳无私亲顺之和起逆之害生此天文地理人事之纪臣宏愚戆不足以奉大对时对者百余人太常奏宏第居下防奏天子擢宏对为第一召见拜为博士待诏金马门宏复上疏曰陛下有先圣之位而无先圣之名有先圣之民而无先圣之吏是以势同而治异先世之吏正故其民笃今世之吏邪故其民薄政敝而不行令倦而不听夫使邪吏行敝政用倦令治薄民民不可得而化此治之所以异也臣闻周公旦治天下朞年而变三年而化五年而定唯陛下所志书奏天子以册书答曰问宏称周公之治宏之材能自视孰与周公贤宏对曰愚臣浅薄安敢比材于周公虽然愚心晓然见治道之可以然也夫虎豹马牛禽兽之不可制者也及其教驯【音廵】服习之至可牵持驾服唯人之从臣闻揉曲木者不累日销金石者不累月夫人之于利害好恶岂比禽兽木石之类哉朞年而变臣宏尚窃迟之上异其言宏每朝防议开陈其端使人主自择不肯面折庭争于是上察其行説之一嵗中至左内史【考异曰汉书本纪以为元光元年宏对防宏传以为元光五年又云一嵗中至左内史百官表宏为左内史在元光五年荀纪亦载对防于此年徴吏民明当世之务下葛洪西京杂记亦云宏以元光五年为国人所推上为贤良观此则宏之再举在元光五年明矣本纪续食之诏载于八月之后若此诏在八月则宏不应于今年已为左内史葢此诏在今年不知何月故班氏系于年末耳今从通鉴添是嵗两字】宏为人谈笑多闻常称以为人主病不广大人臣病不俭节养后母孝谨后母卒服防三年【宏传】詹事郑当时为大农令【百官表】当时每朝候上间説未尝不言天下长者其推毂士及官属丞吏诚有味其言也常引以为贤于已闻人之善进之上唯恐后山东诸公以此翕然称郑庄然当时在朝常趋和【胡卧反】承意不敢甚斥臧否【当时传】下邽翟公为廷尉【表载于此年】賔客填门及废门外可设爵罗后复为廷尉客欲徃翟公大署其门曰一死一生廼知交情一贫一富廼知交态一贵一贱交情廼见【胡电反见当时传】以故御史大夫韩安国为中尉【百官表】六年春大农郑当时言曰异时关东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥关中之地得谷天子以为然令齐人水工徐伯表悉发卒数万人穿漕渠三嵗而通以漕大便利其后漕稍多而渠下之民颇得以溉田矣【河渠书】匈奴入上谷杀畧吏民遣卫青出上谷公孙贺出云中公孙敖出代李广出鴈门军各万骑青至龙城得胡首虏七百人唯青赐爵关内侯【考异曰汉书木纪载于春匈奴传以为秋今从本纪】秋匈奴数千人盗边渔阳尤甚以卫尉韩安国为材官将军屯渔阳备胡【本纪安国青匈奴传　考异曰汉书本纪载于秋匈奴传以为冬今从本纪　案韩安国传及百官表安国以元光五年为中尉嵗余徙卫尉此本于五年书安国为中尉此处忽书卫尉韩安国为材官将军而此上不书徙卫尉事疑有脱文】是嵗南夷始置邮亭【史记大事记】先是司马相如使时蜀长老多言通西南夷之不为用大臣亦以为然相如欲谏业已建之不敢乃著书借蜀父老为辞而已诘难之以风天子曰汉兴七十有八载【徐广以为元光六年】徳茂存乎六世威武纷云湛恩汪濊羣生霑濡洋溢乎方外于是乃命使西征随流而攘风之所被防不披靡因朝冉从駹定苲存邛略斯榆举苞蒲结轨还辕东乡将报至于蜀都耆老大夫搢绅先生之徒二十有七人俨然造焉辞毕进曰葢闻天子之于夷狄也其义覊縻勿絶而已今罢三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫邛苲西僰之与中国并也歴年兹多不可记已仁者不以徳来彊者不以力争意者殆不可乎今割齐民以附夷狄弊所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也余之行急其详不可得闻已请为大夫粗陈其畧葢世必有非常之人然后有非常之事有非常之事然后有非常之功非常者固常人之所异也故曰非常之元黎民惧焉及臻厥成天下晏如也昔者洪水沸出泛滥衍溢民人升降移徙﨑岖而不安夏后氏戚之乃堙洪原决江疏河洒【所宜反】沈澹【徒滥反】灾东归之于海而天下永寕当斯之勤岂惟民哉心烦于虑而身亲其劳躬傶骿【歩千反】胝【竹尸反】无胈【歩曷反】肤不生毛故休烈显乎无穷声称浃乎于兹且夫贤君之践位也岂特委琐握【初角反】拘文牵俗循诵习传当世取説云尔哉必将崇论谹议创业垂统为万世规故驰鹜乎兼容并包而勤思乎参天贰地且诗不云乎普天之下莫非王土率土之濵莫非王臣是以六合之内八方之外浸淫衍溢懐生之物有不浸润于泽者贤君耻之今封疆之内冠之伦咸获嘉祉靡有阙遗矣而夷狄殊俗之国辽絶异党之域舟车不通人迹防至政教未加流风犹防内之则犯义侵礼于邉境外之则邪行横作放杀其上君臣易位尊卑失序父兄不辜幼孤为奴虏系絫号泣内乡而怨曰葢闻中国有至仁焉德洋恩溥物靡不得其所今独曷为遗己举踵思慕若枯旱之望雨盭夫为之垂涕况乎上圣又乌能已故北出师以讨强胡南驰使以诮劲越四面风徳二方之君鳞集仰流愿得受号者以亿计故乃关沬若徼牂柯镂灵山梁孙原创道德之涂垂仁义之统将博防广施逺抚长驾使防逖不闭曶【音忽】爽闇昧得耀乎光明以偃甲兵于此而息讨伐于彼遐迩一体中外禔福不亦康乎夫拯民于沈溺奉至尊之休徳反衰世之陵夷继周氏之絶业天子之急务也百姓虽劳又恶可以已哉且夫王者固未有不始于忧勤而终于佚乐者也然则受命之符合在于此方将増泰山之封加梁父之事鸣和鸾扬乐颂上咸五下登三观者未覩指听者未闻音犹焦朋已翔夫寥廓而罗者犹视夫薮泽悲夫于是诸大夫茫然防其所懐来失厥所以进喟然并称曰允哉汉徳此鄙人之所愿闻也百姓虽劳请以身先之敞罔靡徙迁延而辞避【相如传】堂邑侯陈午薨窦太主寡居年五十余矣董偃年十三随其母卖珠于侯家主见其姣【音狡】好因留第中出则执辔入则侍内使防财交士令府中曰董君所发一日金满百斤钱满百万帛满千匹乃白之其后主称疾疾瘳请上临之欲因是以见董偃上曰愿谒主人翁公主脱簮珥【音饵】徒跣顿首谢因引偃偃随主伏殿下上为之起常从游戱北宫上大欢乐之于是上为窦太主置酒宣室使谒者引纳董君是时中郎东方朔辟防前谏上曰善【考异曰通鉴载于元光五年非也外戚传陈后废明年陈午薨主寡居私近董偃按侯表堂邑侯陈午以孝文三年嗣侯四十八年薨当在元光六年如此则元光五年午尚未薨于窦太主岂得云寡居今载于陈午薨之年后又东方朔諌帝二事皆不得其时今附见于此后】隆虑【音庐】公主病困以金千斤钱千万为子昭平君豫赎死罪上许之隆虑主卒昭平君日骄醉杀主傅狱系内官以公主子廷尉上请请论左右人人为言前又入赎陛下许之上曰吾弟老有是一子死以属【之欲反】我于是为之垂涕叹息良久曰法令者先帝所造也用弟故而诬先帝之法吾何面目入髙庙乎又下负万民廼可其奏哀不能止左右尽悲东方朔前上寿曰臣闻圣王为政赏不避仇雠诛不择骨肉书曰不偏不党王道荡荡此二者五帝所重三王所难也陛下行之天下幸甚臣朔奉觞昧死再拜上万嵗寿上廼起入省中召譲朔曰传曰时然后言人不厌其言今先生上寿时乎朔曰臣闻乐太甚则阳溢哀太甚则隂损销忧者莫若酒所以上寿者明陛下正而不阿因以止哀也上复以朔为中郎赐帛百匹时天下侈靡趋末百姓多离农亩上从容问东方朔吾欲化民岂有道乎朔对曰尧舜禹汤文武成康上古之事经歴数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨【徒奚反】足履革舄以韦劒莞【音桓又音官】蒲为席兵木无刃衣緼【于粉反】无文集上书囊以为殿帷以道徳为丽以仁义为凖于是天下望风成俗昭然化之今陛下以城中为小图起建章左凤阙右神明号称千门万户木土衣绮绣狗马被缋罽宫人簮瑇瑁【瑇音代瑁音昧】垂珠玑设戱车教驰逐饰文采樷【丛字】珍怪撞万石之钟击雷霆之鼓作俳优舞郑女上为淫侈如此而欲使民独不奢侈失农事之难者也陛下诚能用臣朔之计推甲乙之帐燔之于四通之衢却走马示不复用则尧舜之隆宜可与比治矣易曰正其本万事理失之毫厘差以干里愿陛下防意察之帝既招英俊程其器能用之如不及时方外事胡越内兴制度国家多事自公孙宏以下至司马迁皆奉使方外或为郡国守相至公卿而朔尝至太中大夫后常为郎与枚臯郭舎人俱在左右诙啁【与謿同竹交反】而已【东方朔传】中大夫赵禹为中尉【百官表】钦定四库全书
　　西汉年纪卷十三　　　　宋　王益之　撰武帝
　　元朔元年冬十二月江都王非薨【本纪】卫子夫生男据【外戚传】时上年二十九乃得皇子甚喜为立禖使东方朔枚臯作禖祝受诏所为皆不从故事重皇子也【戾太子枚乗传】春三月立皇后卫氏【本纪】枚臯奏赋以戒终【枚乗传】及卫后色衰赵之王夫人幸王夫人早卒而中山李夫人有宠及李夫人卒则有尹媫妤之属更有宠然皆以倡见非王侯有土之女不可以配人主也【外戚世家】秋东夷薉君降置沧海郡【通鉴】主父偃严安徐乐上书言事【考异曰荀氏汉纪载于元光二年正以三人上书俱论匈奴时上用王恢防屯马邑故附见于后然非其实也吕氏大事记载于元光元年以主父偃传元光元年入关见卫将军故附于此时然卫青元光五年方为将军击匈奴不应先以为称恐俗所行本字有误通鉴考异云误以朔字为光字恐或然耳兼严安书云徇南夷朝夜郎畧薉州建城邑深入匈奴燔其龙城以史攷之南夷置邮亭卫青燔龙城皆元光五年事畧薉州建沧海郡又元朔元年事不应徐乐先时言之三子皆谏伐匈奴正以卫青连嵗出师之故通鉴载于元朔元年置沧海郡之后得之矣今从通鉴又严安所论同姓弱州郡强一叚此诚见于汉家安危治乱之端当是时也廷诚徃徃寃鼂错之防惟恐同姓之不削而严安独忧之故刘昭以为严安忼慨发愤谓千里之威即古之强国虑非安本无穷之计其后汉家正以中外单防王莾得不降堦序而运天下则严安岂无见而言哉通鉴削去此一叚深所未谕】偃始学长短纵横术晩乃学易春秋百家之言防齐诸子间诸儒生相与排摈不容于齐家贫假貣【土得反】无所得北防燕赵中山皆莫能厚客甚困以诸侯莫足防者廼西入闗见卫青青数言上上不省资用乏留乆诸侯賔客多厌之廼上书阙下朝奏暮召入见所言九事其八事为律令一事谏伐匈奴曰臣闻明主不恶切谏以博观忠臣不避重诛以直谏是故事无遗策而功流万世今臣不敢忠避死以效愚计愿陛下幸赦而少察之司马法曰国虽大好战必亡天下虽平防战必危天下既平天子大恺春搜秋狝诸侯春振旅秋治兵所以不战也且兵者凶噐也争者末节也故兵法曰兴师十万日费千金秦常积众数十万人虽有覆军杀将系虏单于适足以结怨深雠不足以偿天下之费夫匈奴行盗侵敺【与驱同】所以为业天性固然上自虞夏殷周固不程督禽兽畜之不比为人夫不上观虞夏殷周之綂而下循近世之失此臣之所以大恐百姓所疾苦也且夫兵乆则生变事苦则虑易使边境之民靡敝愁苦将吏相疑而外市故尉佗【徒河反】章邯得成其私而秦政不行权分二子此得失之效也故周书曰安危在出令存亡在所用愿陛下孰计之而加察焉严安上书曰臣闻邹子曰政教文质者所以云救也当时则用过则舍之有易则易也故守一而不变者未睹治之至也夫佳丽珍怪固顺于耳目故养失而泰乐失而滛礼失而采教失而伪伪采淫泰非所以范民之道也是以天下人民逐利无己犯法者众臣愿为民制度以防其使贫富不相耀以和其心心既和平其性恬安恬安不营则盗贼销盗贼销则刑罚少刑罚少则隂阳和四时正风时草木畅茂五谷蕃熟六畜遂字民不夭厉和之至也臣闻周有天下其治三百余嵗成康其隆也刑错四十余年而不用及其衰亦三百余年故五伯更起伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行强陵弱众暴寡田常簒齐六卿分晋并为战国此民之始苦也于是彊国务攻弱国修守合从连衡驰车毂击介胄生虮虱民无所告愬及至秦王蚕食天下并吞战国称号皇帝一海内之政壊诸侯之城销其兵铸以为钟虡示不复用元元黎民既免于战国逢明天子人人自以为更生乡使秦缓刑罚薄赋敛省徭役贵仁义贱权利上笃厚下佞巧变风易俗化于海内则世世必安矣秦不行是风循其故俗为知巧权利者进笃厚忠正者退法严令苛讇【古謟字】谀者众日闻其羙意广心逸欲威海外使防恬将兵以北攻彊胡辟【读曰辟】地进境戍于北河飞刍挽粟以随其后又使尉屠睢将楼船之士攻越使监禄凿渠运粮深入越地越人遁逃旷日持乆粮食乏絶越人击之秦兵大败秦乃使尉佗将卒以戍越及秦皇帝崩天下大畔陈胜吴广举陈武臣张耳举赵项梁举吴田儋举齐景驹举郢周市举魏韩广举燕穷山通谷豪士并起不可胜载也然本皆非公侯之后非长官之吏无尺寸之埶起闾巷杖棘矜应时而动不谋而俱起不约而同会壤长地进至乎伯王时教使然也秦贵为天子富有四海灭世絶祀穷兵之祸也故周失之弱秦失之彊不变之患也今徇南夷朝夜郎降羗僰略薉州建城邑深入匈奴燔其龙城议者羙之此人臣之利非天下之长防也今中国无狗吠之警而外累【力瑞反】于逺方之备靡敝国家非所以子民也行无穷之欲甘心快意结怨于匈奴非所以安边也祸拏【女居反】而不解兵休而复起近者愁苦逺者惊骇非所以持乆也今天下鍜甲摩剑矫箭控转输军粮未见休时此天下所共忧也夫兵乆而变起事烦而虑生今外郡之地或几【钜依切】千里列城数十形束壤制胁诸侯非宗室之利也上观齐晋之所以亾公室卑削六卿大盛也下览秦之所以灭刑严文刻欲大无穷也今郡守之权非特六卿之重也地防千里非特闾巷之资也甲兵器械非特棘矜之用也以逢万世之变则不可胜讳也徐乐上书曰臣闻天下之患在于土崩不在瓦解古今一也何谓土崩秦之末世是也陈渉无千乗之尊尺土之地身非王公大人名族之后乡曲之誉非有孔曾墨子之贤陶朱猗顿之富也然起穷巷奋棘矜偏袒大呼【火故反】天下从风此其故何也由民困而主不恤下怨而上不知俗已乱而政不修此三者陈渉之所以为资也此之谓土崩故曰天下之患在乎土崩何谓瓦解吴楚齐赵之兵是也七国谋为大逆号皆称万乗之君甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈渉也当是之时先帝之徳未衰而安土乐俗之民众故诸侯无竟【读曰境】外之助此之谓瓦解故曰天下之患不在瓦解由此观之天下诚有土崩之埶虽布衣穷居之士或首难而危海内陈渉是也况三晋之君或存乎天下虽未治也诚能无土崩之埶虽有强国劲兵不待还【读曰旋】踵而身为禽吴楚是也况羣臣百姓能为乱乎此二体者安危之明要贤主之所留意而深察也间者闗东五谷数不登民多穷困重之以边境之事推数循理而观之民宜有不安其处者矣不安故易动易动者土崩之埶也故贤主独观万化之原明于安危之机其要期使天下无土崩之埶而已矣故虽有彊国劲兵陛下逐走兽射飞鸟宏防燕之囿滛从【读曰纵】恣之观极驰骋之乐自若金石竹之声不絶于耳帷幄之私俳优朱儒之笑不乏于前而天下无宿忧名何必夏子俗何必成康虽然臣窃以为陛下天然之质寛仁之资而诚以天下为务则禹汤之名不难侔而成康之俗未必不复兴也此二体者立然后处尊安之实扬广誉于当时亲天下而服四夷余恩遗徳为数世隆南面背依【读曰扆】摄袂而揖王公此陛下之所服也臣闻图王不成其敝足以安安则陛下何求而不得何威而不成奚征而不服哉书奏上召见三人谓曰公皆安在何相见之晩也廼拜偃乐安皆为郎中偃数上疏言事迁谒者中郎中大夫嵗中四迁【主父偃等传】初燕王定国与父康王姬奸夺弟妻为姬杀肥如令郢人至是郢人兄弟上书告之主父偃从中发其事事下公卿公卿请诛定国上许之定国自杀国除【燕王主父偃传　考异曰史记表载于此年汉本纪载于元朔二年今从史记年表】鲁恭王余薨恭王好治宫室壊孔子旧宅以广其居闻钟磬琴瑟之声遂不敢复壊于其壁中得古文经传【恭王传荀氏汉纪】
　　二年冬赐淮南王安几杖毋朝【通鉴　考异曰汉书本纪曰赐淮南王菑川王几杖毋朝顔注淮南王安菑川王志皆武帝诸父列也故赐几杖按年表菑川王志以孝文十六年立在位三十五年至元光五年薨今王乃其子建按建乃齐悼惠王之孙不应云诸父列兼嗣位之二年亦无由免其朝谒当是纪误今从通鉴刋去菑川王三字】春正月诏曰梁王城阳王亲慈同生愿以邑分弟其许之【本纪】主父偃谋闗马及弩不得出絶防説之路重附益诸侯之法急诖误其君之罪上从之而诸侯王合从之事絶矣【新序】匈奴入上谷渔阳杀畧吏民千余人遣将军卫青李息出云中至髙阙遂西至符离获首虏数千级遂取河南地置朔方五原郡以三千八百户封青为长平侯青校尉蘓建为平陵侯张次公为岸头侯【按恩泽侯及功臣侯表卫青蘓建以三月丙辰封张次公以五月己巳封非一时此本连书之疑误】上曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐猃允至于太原出车彭彭城彼朔方今车骑将军青度西河至髙阙获首二千三百级车辎产畜毕收为卤已封为列侯遂西定河南地按榆谿旧塞絶梓岭梁北河讨蒲泥破符离斩轻鋭之卒捕伏聼者三千一十七级执讯获丑敺马牛羊百有余万全甲兵而还益封青三千八百户【本纪青传】是时转漕甚辽逺自山东咸被其劳费数十百巨万府库益虚乃募民能入奴婢得以终身复为郎增秩及入羊为郎始于此【平凖书】三月乙亥晦日有食之夏诏强宗大姓不得族居【谢承后汉书】轵人郭解闗东大侠也亦在徙中【考异曰荀纪载于建元二年置茂陵邑之后按本纪三年赐徙茂陵者钱则置陵之时固已徙民矣但是时卫青公孙宏皆未贵又元朔二年用主父偃説徙郡国豪杰于茂陵此乃徙解之时也】解入闗关中贤豪知与不知闻声争交驩【郭解传】时齐国絶悼惠王后唯有二国城阳菑川菑川地比齐帝为悼惠王冢园在齐廼割临菑东圜悼恵王冢园邑尽以予菑川令奉祭祀【齐王传】
　　三年冬御史大夫张敺老病笃请免于是天子策罢以上大夫禄归老于家家于阳陵【敺传　考异曰通鉴载于元朔二年按史记平津侯传云元朔三年张敺免以宏为御史大夫荀纪亦载于三年今从史记荀纪】
　　太史公曰仲尼言君子欲讷于言而敏于行其万石建陵张叔之谓邪是以其教不肃而成不严而治
　　上欲以蓼侯孔臧为御史大夫臧辞曰臣世以经学为业乞为太常典臣家业与从弟侍中安国纪纲古训使永垂来嗣乃以臧为太常其礼赐如三公【孔丛子通鉴】左内史公孙宏为御史大夫汲黯曰宏位三公奉禄甚多然为布被此诈也上问宏宏谢曰臣闻管仲相齐有三归侈拟于君桓公以覇亦上僣于君晏婴相景公食不重肉妾不衣丝齐国亦治此下比于民今臣宏位为御史大夫而为布被自九卿以下至于小吏无差诚如汲黯言天子以为谦让愈益厚之【宏传】成家居上欲以为郡守御史大夫宏曰臣居山东为小吏时成为济南都尉其治如狼牧羊成不可令治民上乃廼拜成为闗都尉嵗余闗吏税肄郡国出入闗者号曰宁见乳虎无直成之怒其暴如此【义纵传】郭解少时隂贼感槩不快意所杀甚众适有天幸窘急常得脱若遇赦及解年长更折节为俭以徳报怨厚施而薄望然其自喜【许吏反】为侠益甚既已振人之命不矜其功其隂贼着于心本发于睚眦如故云而少年慕其行亦輙为报仇不使知也及解徙诸公送者出千余万轵人杨季主子为县掾鬲之解兄子断杨掾头邑人又杀杨季主季主家上书人又杀阙下上闻廼下吏捕解解亡久之得解穷治所犯吏奏解无辠御史大夫公孙宏议曰解布衣为任侠行权以睚眦杀人解不知此辠甚于解知杀之当大逆无道遂族解【考异曰通鉴载于元朔二年盖因徙郭解事终言之按解传御史大夫公孙宏当解大逆无道公孙宏除御史大夫在三年不应郭解之族反在二年也通鉴刋去御史大夫四字非是今从本传载于公孙宏除御史大夫之后】自是之后侠者极众而无足数者然关中长安樊中子槐里赵王孙长陵髙公子西河郭翁中【读曰仲】太原鲁翁孺临淮儿【五奚反】长卿东阳陈君孺虽为侠而恂恂【音荀】有退让君子之风至若北道姚氏西道诸杜南道仇景东道它羽公子南阳赵调之徒盗跖而居民间者耳曷足道哉此乃乡【读曰向】者朱家所羞也【防侠传】班固曰孔子曰天下有道政不在大夫百官有司奉法承令以脩所軄失軄有诛侵官有罚夫然后上下相顺而庻事理焉周室既防合从连衡力政争强而守职奉上之义废矣况于郭解之伦以匹夫之细窃生杀之权其罪已不容于诛矣
　　夏四月匈奴单于太子于单来降封渉安侯【侯表　按原本不书封于单事夏四月下直接汉方欲事灭胡云云事义未安今补入】汉方欲事灭胡因欲通使道必更匈奴中乃募能使者汉中张骞以郎应募使月氏与堂邑氏故胡奴甘父俱出陇西径匈奴匈奴得之留骞十余嵗与妻有子然骞持汉节不失居匈奴中益寛骞因与其属亡乡月氏西走至大宛大宛见骞喜问曰若欲何之骞曰为汉使月氏而为匈奴所闭道今亡唯王使人送我诚得反至汉汉之赂遗王财物不可胜言大宛以为然遣骞为发译扺康居康居传致大月氏大月氏王已为胡所杀立其太子为王既臣大夏而君之地肥饶少冦志安乐又自以逺汉殊无报胡之心骞欲从羗中归复为匈奴所得留嵗余防伊穉斜逐于单国内乱骞与胡妻及堂邑父俱亡归【考异曰西南夷传云元狩元年张骞使大夏来言通身毒国之利按功臣表骞以元朔六年三月甲辰封博望侯必非元狩元年始归也或者元狩元年天子始令骞通身毒国疑不能明故因是嵗伊穉斜立终言之】上拜骞为太中大夫堂邑父为奉使君初骞行时百余人去十三嵗唯二人得还骞身所至者大宛大月氏大夏康居而传闻其旁大国五六具为天子言之【骞匈奴大宛传】匈奴数万骑入代郡杀太守共【读曰龚】友畧千余人【本纪匈奴传】六月庚午皇太后王氏崩【本纪】以岸头侯张次公为将军军北军【见卫霍传】皇太后合阳陵【本纪外戚传】是嵗中大夫张汤为廷尉【百官表】南阳太守义纵荐杜周于汤汤以为廷尉史【杜周传】时廷尉府尽用文史法律之吏而千乗儿寛以儒生在其间见谓不习事不署曹防廷尉时有疑奏已再见郤矣掾史莫知所为寛为言其意掾史因使寛为奏奏成读之皆服以白廷尉汤汤大惊召寛与语乃竒其材以为掾上寛所作奏即时得可异日汤见上问曰前奏非俗吏所及谁为之者汤言儿寛上曰吾固闻之久矣【寛传】是时上方乡文学汤阳浮慕事董仲舒公孙宏等以儿寛为奏谳掾以古义决疑狱【通鉴】请博士弟子治尚书春秋补廷尉史奏谳疑必先为上分别其原上所是受而着谳法廷尉挈【口计反】令扬主之明奏事即谴汤摧谢乡上意所便必引正监掾史贤者曰固为臣议如此臣弗用愚抵此罪常释所治即上意所欲辠予监吏深刻者即上意所欲释予监吏轻平者所治即豪必舞文巧诋即下户羸弱时口言虽文致法上裁察于是徃徃释汤所言汤文深意忌不専平而深刻吏多为爪牙用者依于文学之士公孙宏数称其美【汤传】汝隂何比干为廷尉正与汤同时汤治法深而比干务仁恕数与汤争虽不能尽得然所济活者以千数比干尝学尚书于鼂错【东汉何敞传】
　　四年冬上行幸甘泉【本纪】
　　五年冬十一月乙丑丞相薛泽免以御史大夫公孙宏为丞相【百官表】先是汉常以列侯为丞相唯宏无爵上于是下诏曰朕嘉先圣之道开广门路宣招四方之士盖古者任贤而序位量能以授官劳大者厥禄厚徳盛者获爵尊故武功以显重而文徳以行襃其以髙成之平津乡户六百五十封丞相宏为平津侯【考异曰史记大事记汉书百官表并载元朔五年而史记侯表及汉书恩泽侯表乃载封侯于元朔三年然宏以拜为丞相故得封侯拜相既在五年不应封侯反在三年也当是五字误作三字今载于五年】是时上方兴功业屡举贤良宏自见为举首起徒歩数年至宰相封侯于是起客馆开东阁以延贤人【宏传】一曰钦贤馆以待大贤次曰翘材馆以待大材次曰接士馆以待国士其有徳任毗賛佐理隂阳者处钦贤之馆其有材堪九列将军二千石者居翘材之馆其有一介之善一方之艺者居接士之馆而躬自菲薄奉禄皆以给之【西京杂记】汲黯常毁儒是时汉方征匈奴招懐四夷汲黯务少事承上间常言与胡和亲无起兵上方向儒术尊公孙宏及事益多吏民巧弄上分别文法张汤等数奏决谳以幸而黯常面触宏等徒懐诈饰智以阿人主取容而刀笔吏専深文巧诋陷人于罪使不得反其真以胜为功上愈益贵宏汤宏汤心深疾黯虽天子亦不説也【汲黯传】董仲舒为人亷直宏希世用事仲舒以宏为从谀宏嫉之胶西王端上兄也尤纵恣数害吏二千石宏乃言于上曰独董仲舒可使相胶西王胶西王闻仲舒大儒善待之仲舒恐久获罪病免居家终不治产业以修学著书为事故自汉兴至于五世唯仲舒名为明春秋仲舒在家朝廷如有大议数遣使者及廷尉张汤亲至陋巷问其得失于是作春秋折狱二百三十二事动以经对【仲舒传】春大将军卫青将六将军兵十余万人出朔方髙阙匈奴右贤王以为汉兵不能至饮醉汉兵夜至围右贤王右贤王惊独与其爱妾一人骑数百溃围北去汉轻骑校尉郭成等追数百里弗得得右贤禆小王十余人众男女万五千余人畜数十百万于是引兵而还至塞天子使使者持大将军印即军中拜青为大将军诸将皆属立号而归上曰大将军青躬率戎士师大防获匈奴王十有余人益封青八千七百户而封青子伉为宜春侯不疑为隂安侯登为发干侯【按原本脱春大将军以下至此卫青三子既封以下未有縁起今补入】卫青三子既封天下歌之曰生男无喜生女无怒独不见卫子夫覇天下是时平阳主寡居当用列侯尚主主与左右议长安中列侯可为夫者皆言大将军可主笑曰此出吾家常使令骑从我出入耳柰何用为夫乎左右侍御者曰今大将军姊为皇后三子为侯富贵振动天下主何以易之乎于是主乃许之言之皇后令白之帝乃诏卫将军尚平阳公主焉【史记褚补】夏四月丁未以河东太守九江番系为御史大夫【百官表】系在河东日言漕从山东西嵗百余万石更砥柱之限败亡甚多而亦烦费穿渠引汾溉皮氏汾隂下引河溉汾隂蒲坂下度可得五千顷五千顷故尽河壖【而縁反】弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然发卒数万人作渠田数嵗河移徙渠不利则田者不能偿种久之河东渠田废予越人令少府以为稍入【河渠书】六月诏曰盖闻民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻举遗兴礼以为天下先太常议与博士弟子崇乡里之化以广贤材焉丞相宏御史大夫系与太常臧博士平等议曰闻三代之道乡里有教夏曰校殷曰庠周曰序其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修理崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一嵗皆輙试能通一艺以上补文学掌故缺其髙第可为郎中者太常籍奏即有秀才异等輙以名闻其不事学若下材及不能通一艺輙罢之而请诸不称者罚臣谨案诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者若不足乃择掌故补中二千石属文学掌故补郡属备员请着功令佗如律令制曰可【本纪儒林传】
　　太史公曰余读功令至于广厉学官之路未尝不废书而叹也曰嗟乎夫周室衰而闗睢作幽厉防而礼乐壊诸侯恣行政由彊国故孔子悯王路废而邪道兴于是论次诗书修起礼乐适齐闻韶三月不知肉味自卫反鲁然后乐正雅颂各得其所世以混浊莫能用是以仲尼干七十余君无所遇曰苟有用我者朞月而已矣西狩获麟曰吾道穷矣故因史记作春秋以当王法其辞防而指博后世学者多録焉自孔子卒七十子之徒散游诸侯大者为师傅卿相小者友教士大夫或隐而不见故子路居卫子张居陈澹防子羽居楚子夏居西河子贡终于齐如田子方叚干木吴起禽滑厘之属皆受业于子夏之伦为王者师是时独魏文侯好学后陵迟至于始皇天下并争于战国儒术既绌焉然齐鲁之间学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六蓺从此缺焉陈渉之王也鲁诸儒持孔氏之礼噐徃归陈王于是孔甲为陈渉博士卒与渉俱死陈渉起匹夫驱瓦合适戍旬月以王楚不满半嵗竟灭亡其事至防浅然而搢绅先生之徒负孔子礼噐徃委质为臣者何也以秦焚其业积怨而发愤于陈王也髙皇帝诛项籍举兵围鲁鲁中诸儒尚讲诵习礼乐歌之声不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经艺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝恵吕后时公卿皆武力有功之臣孝文时颇登用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培【扶尤反】公于齐则辕固生于燕则韩太傅言尚书自济南伏生言礼自鲁髙堂生言易自菑川田生言春秋于齐鲁自胡毋生于赵自董仲舒及窦太后崩而公孙宏以春秋白衣为天子三公封以平津侯天下学士靡然乡风公孙宏为学官悼道之郁滞请置弟子员自此以来则公卿大夫士吏彬彬多文学之士矣
　　太常张当居坐择博士弟子故不以实免为城旦【侯表百官表】公孙宏奏言民不得挟弓弩十贼彍【音郭】弩百吏不敢前盗贼不輙伏辜免脱者众害寡而利多此盗贼所以蕃也禁民不得挟弓弩则盗贼执短兵短兵接则众者胜以众吏捕寡贼其势必得盗贼有害无利则莫犯法刑措之道也臣愚以为禁民毋得挟弓弩便上下其议侍中中大夫吾邱夀王对曰臣闻古者作五兵非以相害以禁暴讨邪也安居则以制猛兽而备非常有事则以设守卫而施行阵及至周室衰防上无明王诸侯立政彊侵弱众暴寡海内抗敝是以巧诈并生知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪杰销甲兵折锋刄其后民以耰鉏棰挺相挞击犯法滋众盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭明徳建太平举俊材兴学官三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也孔子曰吾何执执射乎大射之礼自天子降及庻人三代之道也诗云大侯既抗弓矢斯张射夫既同献尔发功言贵中也窃以为无益于禁奸而废先王之典使学者不得习行其礼大不便书奏上以难丞相宏宏诎服焉【吾邱夀王传　考异曰通鉴载于今年冬十一月公孙宏拜相之后按夀王对曰今陛下举俊材兴学官观此盖在博士置弟子员之后也置弟子员在今年六月不应挟弓弩对反在前也今移于置弟子员后又吾邱夀王传云是时夀王为光禄大夫侍中攷百官表泰初元年武帝更名中大夫为光禄大夫公孙宏以元朔五年相元狩二年薨大初之元距元朔五年尚二十年不应夀王得预为之也明传误今改为中大夫】秋匈奴入代杀都尉朱英【匈奴传本纪】是嵗中尉赵禹为少府【百官表】张汤兄事禹两人交驩禹志在奉公孤立而汤舞知以御人禹为吏以来舍无食客公卿相造请禹终不行报谢务在絶知友賔客之请孤立行一意而已汤造请诸公不避寒暑禹见法輙取亦不覆案求官属隂罪【张汤赵禹传】诏募卫将军青舍人以为郎青取舍人中富给者令具鞍马绛衣玉具劔欲入奏之会少府赵禹来过青青呼所举舍人示禹禹以次问之十余人无一人习事有智略者禹曰吾闻将门之下必有将类今诏举将军舍人者欲以观将军能得贤者文武之士也今徒取富人子上之又无智略如木偶人衣之绮绣耳将奈之何于是禹悉召舍人百余人问之得田仁任安曰独此两人可耳青见此两人贫意不平不得已上籍以闻有诏召见仁对曰提桴皷立军门使士大夫乐死战鬬仁不及任安安对曰决嫌疑定是非辩官治使百姓无怨心安不及仁也帝大笑曰善使安防北军仁防边田谷于河上【褚先生补史记】淮南王太子迁学用劔自以为人莫及闻郎中雷被巧乃召与试被一再辞让误中太子太子怒被恐此时欲从军者輙诣京师被即欲奋击匈奴太子迁数恶被于王王使郎中令斥免欲以禁后被遂亡至长安上书自明诏下其事廷尉河南河南治逮淮南太子王计欲无遣太子遂发兵反计犹豫十余日未定会有诏即讯太子当是时淮南相怒夀春丞留太子逮不遣劾不敬王以请相相不聼王使人上书告相事下廷尉治踪迹连王王使人候司汉公卿公卿请逮捕治王王恐事发太子迁谋曰汉即使逮王王令人衣卫士衣持防居庭中王旁有非是则刺杀之臣亦使人刺杀淮南中尉乃举兵未晩是时上不许公卿请而遣汉中尉宏即讯验王王闻汉使来即如太子谋计汉中尉至王视其顔色和讯王以斥雷被事耳王自度无何不发中尉还以闻公卿治者曰淮南王安拥阏奋击匈奴者雷被等废格明诏当弃市诏弗许公卿请废勿王诏弗许公卿请削五县诏削二县使中尉宏赦淮南王罪罸以削地中尉入淮南界宣言赦王王初闻汉公卿请诛之未知得削地闻汉使来恐其捕之乃与太子谋刺之如前计及中尉至即贺王王以故不发其后自伤曰吾行仁义见削甚耻之然淮南王削地之后其为反谋益甚诸使道从长安来为妄妖言言上无男汉不治即喜即言汉廷治有男王怒以为妄言非也王日夜与伍被左吴等按舆地图部署兵所从入王曰上无太子宫车即晏驾廷臣必徴胶东王不即常山王诸侯并争吾可以无备乎且吾髙帝孙亲行仁义陛下遇我厚吾能忍之万世之后吾宁能北面臣事竖子乎安与衡山王赐相责望礼莭间不相能衡山王闻淮南王作为叛逆反具亦心结賔客以应之恐为所并初衡山王入朝其谒者卫庆有方术欲上书事天子王怒故劾庆死罪强榜【音彭】服之衡山内史以为非是却其狱王使人上书告内史内史治言王不直王又数侵夺人田壊人冢以为田有司请逮治衡山王天子不许为置吏二百石以上衡山王以此恚与奚慈张广昌谋求能为兵法候星气者日夜从【子勇反】【读曰勇】王谋反事王竒其子孝材能佩之王印号曰将军多给金钱招致賔客賔客来者防知淮南衡山有逆计日夜从容劝之王乃使孝客江都人枚赫陈喜作輣【扶萌反】车镞矢刻天子玺将相军吏印王日夜求壮士如周邱等数称引吴楚反时计画约束衡山王非敢效淮南王求即天子位畏淮南起并其国以为淮南已西发兵定江淮之间而有之望如是是年秋衡山王当朝六年过淮南淮南王乃昆弟语除前郤约束反具衡山王即上书谢病上赐书不朝【淮南衡山王传】
　　六年春二月大将军卫青将六将军出定襄斩首三千余级夏四月复将六将军絶幕大克获前将军翕侯赵信独逢单于兵与战一日余汉兵且尽见急遂奔降匈奴右将军蘓建尽亡其军独身脱还赎为庻人是时王夫人方幸于上齐人乗説青曰将军所以功未甚多身食万户三子皆为侯者以皇后故也今王夫人幸而宗族未富贵愿将军奉所赐千金为王夫人亲夀青以五百金为王夫人亲夀上闻问青青以实对上乃拜乗为东海都尉校尉张骞从大将军以尝使大夏留匈奴中久道【读曰】军知善水草处军得以无饥渴因前使絶国功封骞为博望侯【卫青传】单于既得翕侯以为自次王用其姊妻之与谋汉信教单于益北絶幕以诱罢汉兵徼【工尧反】极而取之毋近塞单于从之【匈奴传】是时也得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军士马前后死者十余万兵甲转漕之费不与焉于是大农陈藏钱经用赋税既竭犹不足以奉战士有司言天子曰朕闻五帝之教不相复而治禹汤之法不同道而王所由殊路而建徳一也北边未安朕甚悼之日者大将军攻匈奴斩首虏万九千级留蹛无所食议令民得买爵及赎禁固免臧罪请置赏官名曰武功爵【茂陵中书武功爵一级曰造士二级曰闲舆卫三级曰良士四级日元戎士五级曰官首六级曰秉铎七级曰千夫八级曰乐卿九级曰执戎十级曰政戾庻长十一级曰军卫】级十七万凡直三十余万金诸买武功爵官首者试补吏先除千夫如五大夫其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端官职耗废矣【平凖书食货志】时方事匈奴河南人卜式上书愿输家财半助边上使使问式欲为官乎式曰自小牧羊不习仕宦不愿也使者曰家岂有寃欲言事乎式曰臣生与人亡所争邑人贫者贷【土戴反】之不善者教之所居人皆从式式何故见寃使者曰苟子何欲式曰天子诛匈奴愚以为贤者宜死节有财者宜输之如此则匈奴可灭也使者以闻上以语丞相宏宏曰此非人情不轨之臣不可以为化而乱法愿陛下勿许不报数嵗乃罢式【卜式传】











　　钦定四库全书
　　西汉年纪卷十四　　　　宋　王益之　撰武帝
　　元狩元年冬十月行幸雍祠五畤获兽一角而五蹄若麃【蒲交反】然于是以荐五畤畤加一牛以燎作白麟歌时又得竒木其枝旁出辄复合于木上上异此二物博谋羣臣谒者给事中济南终军上对曰臣闻诗颂君徳乐舞后功异经而同指明盛徳之所隆也南越窜屏葭苇与鸟鱼羣正朔不及其俗有司临境而东瓯内附闽王伏辜南越赖救北胡随畜荐居禽兽行虎狼心上古未能摄大将军秉钺单于犇幕票骑抗旌昆邪右衽是泽南洽而威北畅也若罚不阿近举不遗逺设官竢贤县赏待功能者进以保禄罢【读曰疲】者退而劳力刑于宇内矣履众美而不足懐圣明而不専建三宫之文质章厥职之所宜封禅之君无闻焉夫天命初定万事草创及臻六合同风九州共贯必待明圣润色祖业传于无穷故周至成王然后制定而休徴之应见陛下盛日月之光垂圣恩于勒成専神明之敬奉燔瘗于郊宫献享之精交神积和之气塞明而异兽来获宜矣昔武王中流未济白鱼入于王舟俯取以燎羣公咸曰休哉今郊祀未见于神只而获兽以馈此天之所以示飨而上通之符合也宜因昭时令日改定告元苴白茅于江淮发嘉号于营邱以应缉熈使着事者有纪焉葢六鶂退飞逆也白鱼登舟顺也夫明闇之徴上乱飞鸟下动渊鱼各以类推今野兽并角明同本也众支内附示无外也若此之应殆将有解编髪削左衽袭冠带要衣裳而化者焉斯拱而竢之耳对奏上甚异之后越地及匈奴名王有率众来降者时皆以军言为中【竹仲反　本纪封禅书郊祀志军传】司马安为中尉【百官表】十一月淮南王安衡山王赐谋反诛【本纪】先是淮南王安坐东宫召楚人伍被与谋曰将军上被怅然曰上寛赦大王王复安得此亡国之语乎臣闻子胥谏吴王吴王不用乃曰臣今见麋鹿防姑苏之台也今臣亦见宫中生荆棘露霑衣也王怒系伍被父母囚之三月复召曰将军许寡人乎被曰不直来为大王画耳臣闻聪者聴于无声明者见于未形故圣人万举而万全文王一动而功显万世列为三王此所谓因天心以动作者也秦为无道穷奢极虐百姓思乱者十家而八客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一倡天下不期而响应者不可胜数也此所谓蹈瑕候间因秦之亡而动者也今大王见髙皇帝得天下之易也独不观近世之吴楚乎夫吴王王四郡之众地方数千里内铸销铜以为钱东煑海水以为盐上取江陵木以为船一船之载当中国数十两车国富民众行珠玉金帛赂诸侯宗室大臣独窦氏不与计定谋成举兵而西破于大梁犇走而东身死絶祀为天下笑夫以吴越之众不能成功者何诚逆天道而不知时也方今大王兵众不能十分吴楚之一大王不从臣计臣窃悲大王为羣臣先死于东宫也王涕泣而起王有孽子不害有子建材髙有气常怨望太子不省其父又怨时诸侯皆得分子弟为侯而淮南独二子一为太子建父独不得为侯建隂结交欲告败太子以其父代之太子知之数捕系而榜笞建建具知太子之谋欲杀汉中尉即使所善夀春庄正上书于天子曰淮南王孙建材能髙淮南王王后荼荼子太子迁常疾害建建父不害无罪擅数捕系欲杀之今建在可徴问具知淮南隂事书闻上以其事下廷尉廷尉下河南治是时故辟阳侯孙审卿善丞相公孙宏怨淮南厉王杀其大父乃深构淮南事于宏宏乃疑淮南有畔逆计谋深穷治其狱河南治建辞引淮南太子及党与淮南王患之欲发问伍被以汉廷治乱伍被曰天下治王意不説谓伍被曰公何以言天下治也被曰被窃观朝廷之政君臣之义父子之亲夫妇之别长幼之序皆得其理上之举措遵古之道风俗纪纲未有所缺重装富贾周流天下道无不通故交易之道行南越賔服羌僰入献东瓯入降广长榆开朔方匈奴折翅伤翼失援不振虽未及古太平之时然犹为治也王怒被谢死罪王又谓被曰山东即有兵汉必使大将军将而制山东公以为大将军何如人也被曰被所善者黄义从大将军击匈奴还告被曰大将军遇士大夫有礼与士卒有恩众皆乐为之用骑上下山若蜚材干絶人被以为材能如此数将习兵未易当也及谒者曹梁使长安来言大将军号令明当敌勇敢常为士卒先休舍穿井未通须士卒尽得水乃敢饮军罢卒尽已渡河乃度皇太后所赐金帛尽以赐军吏虽古名将弗过也王黙然淮南王见建已徴治恐国隂事且觉欲发被又以为难乃复问被曰公以为吴兴兵是邪非也被曰非也吴王至富贵也举事不当身死丹徒头足异处子孙无遗类王曰男子之所死者一言耳且吴何知反汉将一日过成臯者四十余人今我令楼缓先要成臯之口周被下颍川兵塞环辕伊阙之道陈定发南阳兵守武关河南太守独有雒阳耳何足忧然此北尚有临晋关河东上党与河内赵国人言曰絶成臯之口天下不通据三川之险招山东之兵举事如此公以为何如被曰臣见其祸未见其福也王曰左吴赵贤朱骄如皆以为有福什事九成公独以为无福何也被曰大王之羣臣近幸素能使众者皆前系诏狱余无可用者王曰陈胜吴广无立锥之地千人之聚起于大泽奋臂大呼而天下响应西至于戏而兵百二十万今吾国虽小然而胜兵可得十余万非直适戍之众鐖凿棘矜也公何以言其有祸无福被曰往者秦为无道天下嗷然故陈胜大呼天下响应今陛下临制天下一齐海内泛爱蒸庶布徳施恵口虽未言声疾雷霆令虽未行化驰如神心有所懐威动万里下之应上犹影响也而大将军材能不特章邯杨熊也王以陈胜吴广谕之被以为过矣【按淮南王及伍被传此下有王曰茍如公言不可徼幸耶一叚反覆百余言此本不载当是脱落】王欲发中国兵恐相二千石不听王乃与伍被谋先杀相二千石伪失火宫中相二千石救火至即杀之计未决又欲令人衣求盗衣持羽檄从南方来呼曰南越兵入界欲因以发兵乃使人至庐江防稽为求盗未发王问伍被曰吾举兵西乡诸侯必有应我者即无应奈何被曰南收衡山以击庐江有寻阳之船守下雉之城结九江之浦絶豫章之口强弩临江而守以禁南郡之下东收江都防稽南通劲越屈强江淮间犹可延嵗月之夀王曰善无以易此急则走越耳于是廷尉以王孙建辞连淮南王太子迁闻上遣廷尉监与淮南中尉逮捕太子至淮南淮南王与太子谋召相二千石欲杀而发兵召相相至内史以出为解中尉曰臣受诏使不得见王王念独杀相而内史中尉不来无益也王犹豫计未决太子念所坐者谋刺汉中尉所与谋者已死以为口絶乃谓王曰羣臣可用者皆前系今无足与举事者王以非时发恐无功臣愿防逮王亦愈欲休即许太子太子即自刑不殊被诣吏自告与王谋反吏捕索得反具以闻上下公卿治所连引与淮南王谋反列侯二千石豪桀数千人皆以罪轻重受诛衡山王赐淮南王弟也当坐收有司请逮捕衡山王天子曰诸侯各以其国为本不当相坐与诸侯王列侯丞相诸侯议赵王彭祖列侯臣让等四十三人议皆曰淮南王安甚大逆无道谋反明白当伏诛胶西王臣端议曰淮南王安废法行邪懐诈伪心以乱天下荧惑百姓倍畔宗庙妄作妖言春秋曰臣无将将而诛安罪重于将谋反形已定臣端所见其书节印图及他逆无道事验明白甚大逆无道当伏法论国吏二百石以上及比者宗室近幸臣不在法中者不能相教皆当免削爵为士伍毋得宦为吏其非吏他赎死金二斤八两以章臣安之罪使天下明知臣子之道毋敢复有邪僻倍畔之意丞相宏廷尉汤等以闻【淮南王伍被传通鉴】时田蚡已死上思仲舒前言使吕步舒持斧钺治淮南狱以春秋谊颛断于外不报天子皆以为是【五行志史记儒林传】又令宗正以符节治王未至淮南王安自刭杀国除为九江郡【淮南王传】岸头侯张次公坐与淮南王女陵奸受财物免【侯表】城阳王子有利侯钉【音丁】坐遗淮南王书称臣弃市【王子侯表】衡山王赐使人上书请废太子爽立孝为太子爽闻即使所善白嬴之长安上书言孝作輣车镞矢与王御者奸欲以败孝白嬴至长安未及上书吏捕嬴以淮南事系王闻爽使白嬴上书恐言国隂事即上书反告太子爽所为不道弃市罪事事下沛郡治有司公卿下沛郡求捕所与淮南谋反者未得得陈喜于衡山王子孝家吏劾孝首匿喜孝以为陈喜雅数与王计谋反恐其发之闻律先自告除其罪又疑太子使白嬴上书发其事即先自告所与谋反者枚赫陈喜等廷尉治騐公卿请逮捕衡山王治之天子曰勿捕遣中尉安大行息即问王王具以情实对吏皆围王宫而守之中尉大行还以闻公卿请遣宗正大行与沛郡杂治王闻即自刭杀王后太子爽及孝皆弃市诸与衡山谋反者皆族国除为衡山郡【衡山王传】自公孙宏以春秋之义绳臣下取汉相张汤用峻文决理为廷尉于是见知之法生而废格沮诽穷治之狱用矣淮南衡山江都王谋反迹见而公卿寻端治之竟其党与而坐死者数万人长吏益急而法令明察当是之时招尊方正贤良文学之士或至公卿大夫公孙以汉相布被食不重味为天下先然无益于俗稍骛于功利矣【平准书】
　　太史公曰诗之所谓戎狄是膺荆舒是惩信哉是言也淮南衡山亲为骨肉疆土千里列为诸侯不务遵藩臣职以承辅天子而専挟邪僻之计谋为畔逆仍父子再亡国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣
　　公孙宏自以为无功封侯居宰相位宜佐明主填【竹刃反】抚国家使人由臣子之道今诸侯有畔逆之计此大臣奉职不称也时病甚恐死无以塞责乃上书愿归侯乞骸骨避贤者路上不许因赐告牛酒杂帛居数月有瘳视事【宏传】夏四月丁卯立皇太子【本纪　按原本脱丁卯以下六字今补入】选羣臣可为太子傅者【石庆传】以石庆为太子太傅庄青翟为太子少傅为太子立博望苑使通賔客从其所好故賔客多以异端进者【戾太子传】瑕邱江公受谷梁春秋于申公为博士上使与董仲舒议仲舒通五经能持论善属文江公呐于口不如仲舒而丞相公孙宏本为公羊学比【频寐反】辑【与集同】其议卒用董生于是上尊公羊家诏太子受公羊春秋由是公羊大兴太子既通复私问谷梁而善之【儒林传】五月匈奴入上谷杀数百人【本纪】张骞言大夏慕中国患匈奴隔其道诚通蜀身毒国道便近今使大夏从羌中险羌人恶之少北则为匈奴所得从蜀宜径又无冦天子既闻大宛及大夏安息之属皆大国多竒物土著颇与中国同业诚得而以义属之则广地万里重九译致殊俗威徳徧于四海欣然以骞言为然乃令骞因蜀犍为发间使王然于等四道并出出駹【音尨】出冉出徙【音斯】出邛僰【蒲北反】指求身毒国各行一二千里其北方闭氐筰南方闭嶲【先蘂反】昆明昆明之属无君长善冦盗辄杀略汉使终莫得通于是汉以求大夏道始通滇【音颠】国滇王当羌谓汉使者曰汉孰与我大及夜郎侯亦然以道不通故各自以为一州主不知汉广大使者还因盛言滇大国足事亲附天子注意焉初汉欲通西南夷费多道不通罢之及骞言可以通大夏乃复事西南夷【张骞大宛西南夷传通鉴】是嵗防稽太守朱买臣为主爵都尉【百官表】初买臣坐事免久之召待诏时东越数反覆买臣因言故东越王居保泉山一人守险千人不得上今闻东越王更徙处南行去泉山五百里居大泽中今发兵浮海直指泉山陈舟列兵席卷南行可破灭也上拜买臣防稽太守上谓买臣曰富贵不归故乡如衣绣夜行今子何如买臣顿首辞谢诏买臣到郡治楼船备粮食水战具须诏书到军与俱进嵗余买臣受诏将兵与横海将军韩説等俱击破东越有功徴入为主爵都尉列于九卿【买臣传】乐安侯李蔡为御史大夫【百官表】
　　二年冬十月行幸雍祠五畤【本纪】春三月戊寅丞相公孙宏薨壬辰御史大夫乐安侯李蔡为丞相【百官表本纪】宏着公孙子言刑名事谓字直百金【西京襍记】宏为丞相御史六嵗年八十终相位其后李蔡庄青翟赵周石庆公孙贺刘屈牦继踵为丞相自蔡至庆丞相府客馆邱虚而已至贺屈时壊以为马廐车库奴婢室矣唯庆以惇谨复终相位其余尽伏诛云【宏传】是日廷尉张汤为御史大夫【荀纪　考异曰百官表载李蔡相于二年张汤为御史大夫于三年皆以三月壬辰日除疑其为一日也葢李蔡既为相故以汤补其阙耳及考荀氏汉纪乃并书于二年三月壬辰当是此时表本犹未误耳而史记将相名臣表亦载汤除御史大夫于二年又长歴三年三月无壬辰益信今百官表为误今从荀纪史记表】上既数征匈奴有功汲黯言益不用始黯列九卿矣而公孙宏张汤为小吏及宏汤稍贵与黯同位黯又非毁宏汤已而宏至丞相封侯汤御史大夫黯时丞史皆与同列或尊用过之黯褊心不能无少望见上言曰陛下用羣臣如积薪耳后来者居上黯罢上曰人果不可以无学观汲黯之言日益甚矣【黯传】以冠军侯霍去病为骠骑将军将万骑出陇西【考异曰霍去病传以为元狩三年春而汉书本纪载于二年春今从本纪】击匈奴有功上曰骠骑将军率戎士隃【与逾同】乌盭【古戾字】讨遬濮涉狐奴歴五王国辎重人众摄詟【之涉反】者弗取几获单于子转战六日过焉支山千有余里合短兵鏖【意曹反】兰臯下杀折【上列反】兰王斩卢侯王鋭悍者诛全甲获丑执浑【下昆反】邪王子及相国都尉防首虏八千九百六十级收休屠祭天金人师率减什七益封去病二千二百户【去病传】夏马生余吾水中南越献驯【音巡】象能言鸟【本纪】骠骑将军霍去病与合骑侯公孙敖将数万骑俱出北地异道是时匈奴亦来入代郡鴈门杀畧数百人【考异曰通鉴书于遣张骞李广之后按本纪及匈奴传云骠骑合骑侯出北地而匈奴入代郡鴈门汉复遣张骞李广出右北平是骞广之再遣正由匈奴之盗边也今从本纪及匈奴传】汉使博望侯张骞郎中令李广俱出右北平击匈奴骞坐行留当斩赎为庶人广军功自如无赏【考异曰本纪云李广杀匈奴三千余人尽亡其军四千人独身脱还按列传广将四千骑与匈奴战汉兵死者过半明日复力战死者过半所杀亦过当如此是亡其三千骑耳纪云亡其四千人独身脱还非是今从列传】而去病出北地捕首虏甚多由此去病日以亲贵比大将军矣【本纪霍去病李广匈奴传通鉴】胶东王寄薨初淮南王安谋反时寄微闻其事私作兵车镞矢战守备备淮南之起及吏治淮南事辞出之寄于上最亲意自伤发病而死不敢置后【本纪胶东王传】秋匈奴单于怒浑邪王休屠王居西方为汉所杀虏数万人欲召诛之浑邪休屠王恐谋降汉休屠王后悔浑邪王杀之并其众乘传先诣行在所尽将其众度河降者数万人号称十万【去病匈奴传】于是汉发车二万乘迎之【考异曰汉书食货志云三万两今从史记平准书汲黯传作二万乘】既至长安受赏赐及有功之士是嵗费凡百余巨万胡降者皆衣食县官县官不给天子乃损膳解乘舆驷出御府禁蔵以赡之【平准书】封浑邪王万户为漯隂侯封其禆王呼毒尼等四人皆为列侯上嘉去病之功曰骠骑将军去病率师征匈奴西域王浑邪王及厥众萌【与氓同】咸犇于率以军粮接食并将控万有余人诛獟悍防首虏八千余级降异国之王三十二战士不离伤十万之众毕懐集服仍兴之劳爰及河塞庶几亡患幸既永绥矣以千七百户益封骠骑将军【去病传】齐人少翁以鬼神方见上上有所幸夫人卒少翁以方夜致鬼如夫人之貌【考异曰史记封禅书以为王夫人汉书外戚传以为李夫人二书不同按少翁之死在元狩四年而褚先生在元狩六年帝欲王诸子时齐王闳母王夫人病帝自临问之曰子当王欲安所置之王夫人曰愿居雒阳帝曰先帝以来无王雒阳者关东之国莫胜于齐乃立闳为齐王是元狩之六年王夫人尚无恙而少翁之死已二年矣岂得云致鬼如王夫人之貌乎又外戚世家曰及衞后色衰而赵之王夫人幸夫人早卒而中山李夫人有宠是李夫人又在王夫人后史记以为王夫人既不可汉书以为李夫人尤不可今除其姓云上有所幸夫人庶不抵牾耳】天子自帷中望见焉于是乃拜少翁为文成将军【考异曰通鉴载于四年按封禅书载于郊雍获一角兽之明年当是元狩二年今从封禅书】赏赐甚多以客礼礼之文成又劝上作甘泉宫中为台室画天地太一诸鬼神而置祭具以致天神【封禅书】重侯担【丁甘反】坐不使人为秋请免担河间献王子也【王子侯表】
　　三年封故相国萧何曽孙庆为酂侯【本纪】时卜式复持钱二十万与河南太守以给徙民河南上富人助贫民者上识式姓名曰是固前欲输其家半财助边乃赐式外繇四百人【苏林曰外繇谓戍边也一人出三百钱谓之过更式嵗得十二万钱也一説在繇役之外得复除四百人也】式又尽复与官【卜式传】
　　四年冬有司言县官用度大空而富商大贾或蹛财役贫转毂百数废居居邑封君皆低首仰给冶铸煮盐财或累万金而不佐国家之急黎民重困于是天子与公卿议更钱造币以赡用而摧浮淫并兼之徒是时禁苑有白鹿而少府多银锡自孝文更造四铢钱至是嵗四十余年从建元以来用少县官往往即多铜山而铸钱民亦盗铸不可胜数钱益多而轻物益少而贵有司言曰古者皮币诸侯以聘享金有三等黄金为上白金为中赤金为下今半两钱法重四铢而奸或盗摩钱里取镕钱益轻薄而物贵则逺方用币烦费不省乃以白鹿皮方尺縁以藻缋为皮币直四十万王侯宗室朝觐聘享必以皮币荐璧然后得行又造银锡为白金以为天用莫如龙地用莫如马人用莫如故白金三品其一曰重八两圜之其文龙名曰白选直三千二曰重差小方之其文马直五百三曰复小撱【佗果反】之其文直三百令县官销半两钱更铸三铢钱有司言三铢钱轻易奸诈乃更请诸郡国铸五铢钱【考异曰汉书本纪元狩五年云罢半两钱行五铢钱误也按食货志前已销半两钱铸三铢钱后以三铢钱轻更铸五铢非行五铢而始废半两也食货志又言大将军骠骑大出击胡如是当是四年纪载于五年亦非是】周郭其下令不可磨取镕焉大农上盐铁丞孔仅咸阳言山海天地之蔵也皆宜属少府陛下不私以属大农佐赋愿募民自给费因官器作煮盐官与牢盆浮食竒民欲擅管山海之货以致富羡役利细民其沮事之议不可胜听敢私铸铁器煮盐者【徒计反】左趾没入其器物郡不出铁者置小铁官使属在所县使孔仅东郭咸阳乘传举行天下盐铁作官府除故盐铁家富者为吏吏道益襍不选而多贾人矣商贾以币之变多积货逐利于是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南亩商贾滋众贫者蓄积无有皆仰县官异时算轺车贾人缗钱皆有差【事在元光六年】请算如故诸贾人末作贳贷卖买居邑稽诸物及商以取利者虽无市籍各以其物自占率缗钱二千而一算诸作有租及铸率缗钱四千而一算非吏比者三老北边骑士轺车一算商贾人轺车二算船五丈以上一算匿不自占占不悉戍边一嵗没入缗钱有能告者以其半畀之贾人有市籍及其家属皆无得籍名田以便农敢犯令没入田僮【平准书食货志】天下事皆决于张汤百姓不安其生骚动县官所兴未获其利奸吏并侵渔于是痛绳以辠自公卿以下至于庶人咸指汤汤尝病上自至舍视病其隆贵如此【张汤传】是时富豪皆争匿财唯卜式尤欲助费上于是以式终长者乃召拜式为中郎赐爵左庶长田十顷布告天下尊显以风【读曰讽】百姓初式不愿为郎上曰吾有羊在上林中欲令子牧之式既为郎布衣草蹻【居畧反】而牧羊嵗余羊肥息上过其羊所善之式曰非独羊也治民亦犹是矣以时起居恶者辄去毋令败羣上竒其言欲试使治民拜式缑氏令缑氏便之迁成臯令【式传】董仲舒説上曰春秋它谷不书至于麦禾不成则书之以此见圣人于五谷最重麦与禾也今关中俗不好种麦是嵗失春秋之所重而损生民之具也愿陛下幸诏大司农使关中民益种宿麦令毋后时又言古者税民不过什一其求易共【读曰供】使民不过三日其力易足民财内足以养老尽孝外足以事上共税下足以畜妻子极爱故民説【读曰悦】从上至秦则不然用商鞅之法改帝王之制除井田民得卖买富者田连阡陌贫者亡立锥之地又颛川泽之利管山海之饶荒淫越制逾侈以相髙邑有人君之尊里有公侯之富小民安得不困又加月为更卒已复为正一嵗屯戍一嵗力役三十倍于古田租口赋盐铁之利二十倍于古或耕豪民之田见租什伍故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱嵗以千万数汉兴循而未改古井田法虽难卒【读曰猝】行宜少近【具靳反】古限民名田以赡不足【考异曰此事见食货志不得其时荀纪载于盐铁之后今从之】塞并兼之路盐铁皆归于民去奴婢除専杀之威薄赋敛省繇役以寛民力然后可善治也其言未施行【食货志荀纪】郎中令李广从大将军青击匈奴惑失道大将军使长史责问广遂引刀自刭及死一军皆哭百姓闻之知与不知无老壮皆为垂涕
　　太史公曰传曰其身正不令而行其身不正虽令不从其李将军之谓也余睹李将军恂恂如鄙人口不能道辞及死之日天下知与不知皆为尽哀彼其忠实心诚信于士大夫也谚曰桃李不言下自成蹊此言虽小可以谕大
　　单于遣使请和亲天子下其议时董仲舒欲颇増和亲之约【考异曰此事见匈奴传赞不得其时今附于匈奴请和亲上下其议之后】以为义动君子利动贪人如匈奴者非可以仁义説也独可説以厚利结之于天耳故与之厚利以没其意与盟于天以坚其约质其爱子以累其心匈奴虽欲展转奈失重利何奈欺上天何奈杀爱子何夫赋敛行赂不足以当三军之费城郭之固无以异于贞士之约而使边城守境之民父兄缓带稚子咽【音宴】哺【音捕】胡马不窥于长城而羽檄不行于中国不亦便于天下乎【匈奴賛】博士狄山亦言和亲便上问其便山曰兵者凶器未易数动髙帝欲伐匈奴大困平城乃遂结和亲孝惠髙后时天下安乐及孝文帝欲事匈奴北边萧然苦兵矣孝景时吴楚七国反景帝往来东宫间天下寒心数月吴楚已破竟景帝不言兵天下富实今自陛下举兵击匈奴中国空虚边民大困由此观之不如和亲上问张汤汤曰此愚儒无知山曰臣固愚愚忠若御史大夫汤乃诈忠汤之治淮南江都以深文痛诋诸侯别疏骨肉使藩臣不自安臣固知汤之为诈忠丞相长史任敞曰匈奴新困宜使为外臣朝请于边【按原本脱丞相以下二十字上下文意不属今补入】于是上遣山乘障使任敞使于单于单于闻敞计大怒留之不遣山至月余匈奴斩山头而去【张汤匈奴传】是嵗更五铢钱白金起民为奸京师尤甚乃以定襄太守河东义纵为右内史河内太守阳陵王温舒为中尉中尉丞宜阳杨仆为主爵都尉【百官表酷吏传】初纵为南阳太守闻成家居南阳及至关成为关都尉侧行送迎然纵气盛弗为礼至郡遂按氏破其家成坐有罪及孔暴之属皆奔亡南阳吏民重足一迹而平氏朱彊杜衍杜周为纵爪牙之吏任用迁为廷尉史军数出定襄定襄吏民乱败于是徙纵为定襄太守纵以鹰击毛挚为治温舒至恶所为弗先言纵纵必以气陵之败壊其功其治所诛杀甚多然取【音趣】为小治奸益不胜直指始出矣吏之治以斩杀束为务阎奉以恶用矣纵廉其治效郅都初温舒以治狱至廷尉史事张汤迁为御史督盗贼杀伤甚多稍迁至广平都尉广平声为道不拾遗上闻迁为河内太守捕郡中豪猾相连坐千余家论报至流血十余里天子闻之以为能迁为中尉其治复放河内徙诸名祸猾吏与从事河内则杨皆麻戊关中杨赣成信等仆初以千夫为吏河南守案举以为能迁御史使督盗贼关东治放尹齐以敢挚行稍迁至主爵都尉列九卿天子以为能【酷吏传】文成方益衰神不至乃为帛书以饭牛佯不知言曰此牛腹中有竒杀视得书书言甚怪天子识其手书问其人果伪书于是诛文成将军而之【封禅书】五年春三月甲午丞相李蔡坐诏赐冢地阳陵当得二十亩蔡盗取三顷颇卖得四十余万又盗神道外堧地一亩葬其中当下吏自杀太常戚侯李信成坐纵蔡侵道为隷臣【百官表侯表李广传顔曰男子为隷臣女子为隷妾　考异曰百官表作李信成侯表作季信成按信成必之曽孙也而灌婴传亦作李必当是侯表误作季今从百官表】是嵗李敢为郎中令司马安为廷尉安汲黯姊子文深巧善宦四至九卿【百官表汲黯传】敢怨大将军青之恨其父廼击伤大将军大将军匿讳之居无何敢从上雍至甘泉宫猎骠骑将军去病怨敢伤青射杀敢【考异曰通鉴载于元狩六年按百官表元狩五年载郎中令李敢传云代广为郎中令顷之击伤青居无何从上至甘泉去病射杀敢居嵗余去病死然去病以元狩六年死则射敢当是五年明矣考荀纪亦载于五年兼六年无行幸甘泉今从荀纪附于五年上甘泉之后】去病时方贵幸上为讳云鹿触杀之【李广传】初置谏大夫丞相司直【百官表】
　　六年冬十月大司马臣去病昧死再拜上书皇帝陛下陛下过听使臣去病待罪行间宜専边境之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯陛下幸察臣去病昧死再拜以闻皇帝陛下春三月乙亥御史臣光守尚书令奏未央宫制曰下御史三月戊申朔乙亥御史臣光守尚书令丞非下御史书到言丞相臣青翟御史大夫臣汤太常臣充【按百官表元狩四年李成信为太常二年免六年栾贲为太常无名充者疑世家有误】大行令臣息太子少傅臣安行宗正事昧死上言臣谨与中二千石二千石臣贺等议古者裂地立国并建诸侯以承天子所以尊宗庙重社稷也臣青翟臣汤等昧死请立皇子臣闳臣旦臣胥为诸侯王昧死请所立国名制曰葢闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也朕之不徳海内未洽乃以未教成者强君连城即股肱何劝其更议以列侯家之三月丙子奏未央宫丞相臣青翟御史大夫臣汤昧死言臣谨与列侯臣婴齐中二千石二千石臣贺谏大夫博士臣安等议曰伏闻周封八百姬姓并列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守其藩国帝王所以扶徳施化陛下奉承天统开明圣绪尊贤显功兴灭继絶续萧文终之后于酂褒厉羣臣平津侯等昭六亲之序明天地之属使诸侯王封君得推私恩分子弟户邑锡号尊建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可夏四月戊寅奏未央宫丞相臣青翟御史大夫臣汤昧死言臣青翟等与列侯吏二千石谏大夫博士臣庆等议曰康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等皆因时而序尊卑髙皇帝拨乱世反诸正昭至徳定海内封建诸侯爵位二等皇子或在襁褓而立为诸侯王奉承天子为万世法则不可易今诸侯支子封至诸侯王而家皇子为列侯臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下丞相臣青翟太仆臣贺行御史大夫事太常臣充太子少傅臣安行宗正事昧死言臣青翟等前奏大司马臣去病上防言皇子未有号位臣等昧死请立皇子臣闳等为诸侯王陛下固辞弗许家皇子为列侯臣青翟窃与列侯臣夀成等二十七人议皆以为尊卑失序高皇帝建天下为汉太祖王子孙广支辅先帝法则弗改所以宣至尊也臣请令史官择日具礼仪上御史奏舆地图他皆如前故事制曰可时闳母王夫人病帝自临问之曰子当为王欲安所置之王夫人曰陛下在妾又何等可言者帝曰虽然意所欲欲于何所王之王夫人曰愿居雒阳帝曰雒阳有武库敖仓天下冲扼汉国之大都也先帝以来无子王于雒阳者去雒阳余尽可王夫人不应帝曰关东之国无大于齐者齐东负海而城郭大古时独临菑中十万户天下膏腴地莫胜于齐者矣王夫人以手击头谢曰幸甚四月丙申奏未央宫太仆臣贺行御史大夫事太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年四月戊寅朔癸卯御史大夫汤下丞相丞相下中二千石二千石下郡太守诸侯相丞书从事下当用者如律令【三王世家】三王同日立皆赐防各以国土风俗申戒焉曰维元狩六年四月乙巳皇帝使御史大夫汤庙立子闳为齐王曰于戏小子闳受兹青社朕承天序惟稽古建尔国家封于东土世为汉藩辅于戏念哉恭朕之诏惟命不于常人之好徳克明显光义之不图俾君子怠悉尔心允执其中天禄永终厥有愆不臧廼凶于乃国而害于尔躬于戏保国乂民可不敬与王其戒之赐燕王旦防曰于戏小子旦受兹元社朕承祖考维稽古建尔国家封于北土世为汉藩辅于戏薫粥氏虐老兽心侵犯冦盗加以奸巧边萌朕命将率徂征厥罪万夫长千夫长三十有二君皆来降旗犇师薫粥徙域北州以绥悉尔心毋作怨毋作菲徳毋廼废备非教士不得从徴于戏保国乂民可不敬与王其戒之赐广陵王胥防曰于戏小子胥受兹赤社朕承祖考维稽古建尔国家封于南土世为汉藩辅古人有言曰大江之南五湖之间其人轻心扬州保疆三代要服不及以政于戏悉尔心战战兢兢乃惠乃顺毋侗【音通】好佚毋迩宵人维法维则书云臣不作威不作福靡有后羞于戏保国乂民可不敬与王其戒之【三王世家武五子传】以卜式为齐王太傅【平准书】旦胥李姬子闳以母故尤爱幸【武五子传】御史大夫张汤方隆贵用事减宣杜周等为中丞尹齐王温舒等用惨急刻深为九卿直指夏兰之属始出而大农顔异诛矣初异为济南亭长以廉直稍迁至九卿上与张汤既造白鹿皮币问异异曰本末不相称及人有告异以它议事下张汤治异汤奏当异九卿见令不便不入言而腹诽论死【考异曰徐广谓在元狩四年按百官表四年大农令顔异二年坐腹诽诛当是六年今书于六年】六月遣博士褚大等六人分循行天下【本纪】徐偃矫制使胶东鲁国鼓铸盐铁还奏事徙为太常丞御史大夫张汤劾偃矫制大害法至死偃以为春秋之义大夫出疆有可以安社稷存万民颛之可也汤以致其法不能诎其义有诏下谒者给事中终军问状军诘偃曰古者诸侯国异俗分百里不通时有聘防之事安危之埶呼吸成变故有不受辞造命颛已之宜今天下为一万里同风故春秋王者无外偃巡封域之中称以出疆何也且盐铁郡有余臧正二国废国家不足以为利害而以安社稷存万民为辞何也又诘偃胶东南近琅邪北接北海鲁国西枕泰山东有东海受其盐铁偃度四郡口数田地率其用器食盐不足以并给二郡邪将埶宜有余而吏不能也何以言之偃矫制而鼓铸者欲及春耕种赡民器也今鲁国之鼓当先具其备至秋乃能举火此言与实反者非偃已前三奏无诏不惟所为不许而直矫作威福以从民望干名采誉此明圣所必加诛也枉尺直寻孟子称其不可今所犯罪重所就者小偃自予必死而为之邪将幸诛不加欲以采名也偃穷诎服罪当死军奏偃矫制颛行非奉使体请下御史徴偃即罪奏可上善其诘有诏示御史大夫【终军传　考异曰此事不得其时今附于徐偃出使之后】秋九月大司马骠骑将军冠军侯霍去病薨【本纪】上悼之发属国元甲军陈自长安至茂陵为冢象祁连山谥曰景桓侯【去病传】初霍仲孺以县吏给事平阳侯家与侍者衞少儿私通而生去病吏毕归家娶妇生子光去病既壮大乃自知父为霍仲孺防为骠骑将军击匈奴道出河东遣吏迎仲孺而大为买田宅奴婢而去及还因将光西至长安任以为郎稍迁诸曹侍中去病死后光为奉车都尉光禄大夫【霍光传通鉴】奉车都尉掌御乘舆车帝初置【百官表】是嵗开丞相史员三百八十二人令丞相以四科辟士第一科曰徳行髙妙志节清白二科曰学通行修经中博士三科曰明晓法令足以决疑能按章覆问文中御史四科曰刚毅多略遭事不惑明足以照奸勇足以决断才任三辅令皆试以其能信然后官之一科补西曹南閤祭酒二科补议曹三科补四辞八奏四科补贼决【汉仪又通典章帝诏复用前汉丞相故事以四科辟士杜氏释曰武帝因仲舒之言立制故事在丞相府今复用之】














　　钦定四库全书
　　西汉年纪卷十五　　　　宋　王益之　撰武帝
　　元鼎元年【考异曰通鉴考异云武纪此年云得鼎汾水上按封禅书栾大封乐通侯之歳其六月汾隂巫锦为民祠魏脽后土营旁得鼎武纪四年六月得鼎后土祠旁侯表四年四月乙巳栾大封侯然则得鼎应在四年葢本纪因今年改元而误増此得鼎一事耳非两曽得鼎于汾水上也封禅书云天子已封泰山反至甘泉有司言寳鼎出为元鼎以今年为元封元年然则元鼎年号亦如建元元光皆后来追改耳通鉴元年不书得鼎事今从之】夏五月赦天下【本纪】是歳葢侯王信为太常【百官表】初王太后亲田蚡而疏葢侯衞皇后冒母姓天下化之皆爱母党而不爱父族同母异父兄弟则相穆同父异母即如路人上又以太后故爱修成君【皇太后微时为金王孙生女在民间帝赐汤沐邑号修成君】赏赐过于长公主儿宽谏曰夫禽兽知母而不知父至于匈奴亦然此悖乱之道也皇后外家比有此事天下化之陛下又随而效之臣惧风俗大坏伤絶天理弗起而救之臣恐四夷有轻中国之心愿陛下察之上廼下诏曰礼异父昆弟无服异母昆弟朞何者本末异明所爱者一也今或为异父昆弟功朞而弗为同父昆弟服疏其所亲亲其所疏岂天地之性圣人制礼之意哉自今有不为异母昆弟服者坐之【汉武故事】二年冬十一月御史大夫张汤有罪自杀【本纪】始长史朱买臣与严助俱侍中贵用事汤尚为小吏趋走买臣等前后汤以廷尉治淮南狱排陷严助买臣怨汤王朝齐人以术至右内史边通学短长刚暴人也官至济南相故皆居汤右已而失官守长史诎体于汤汤数行丞相事知此三长史素贵常陵折之故三长史合谋曰始汤约与君谢已而卖君今欲劾君以宗庙事此欲代君耳吾知汤隂事使吏捕案汤左田信等及它奸事事辞颇闻上以汤怀诈面欺使使八軰簿责汤汤具自道无此不服于是上使赵禹责汤禹至让汤曰君何不知分也君所治夷灭者几何人矣今人言君皆有状天子重致君狱欲令君自为计何多以对为汤乃为书谢曰汤无尺寸之功起刀笔吏陛下幸致位三公无以塞责然谋陷汤者三长史也遂自杀汤死家产不过五百金皆所得奉【扶用反】赐无它赢昆弟诸子欲厚汤汤母曰汤为天子大臣被恶言而死何厚为载以牛车有棺而无椁上闻之曰非此母不生此子乃尽按诛三长史十二月壬辰丞相青翟自杀【考异曰百官表青翟自杀以为二月按青翟之事与汤相连不应汤死在十一月而青翟乃迟至二月也故汉书本纪作十二月而荀纪亦然当是百官表误今从本纪荀纪壬辰二字从通鉴　按张汤传叙汤得罪之由甚悉此本删去汤与鲁谒居为奸论杀李文事未免遗漏又删去盗发孝文园瘗钱汤约与庄青翟俱谢事三长史合谋以下亦无缘起疑有脱文】出田信上惜汤复稍进汤子安世【朱买臣张汤传】安世宽仁与汤行异【荀纪】太史公酷吏传賛曰自郅都杜周十人者此皆以酷烈为声然郅都伉直引是非争天下大体张汤以知隂阳人主与俱上下时数辩当否国家頼其便赵禹时据法守正杜周从防以少言为重自张汤死后网宻多诋严官事以耗废九卿碌碌奉其官救过不赡何暇论防墨之外乎然此十人中其防者足以为仪表其汚者足以为戒方畧教导禁奸止邪一切亦皆彬彬质有其文焉虽惨酷斯称其位矣至若蜀守冯当暴挫广汉李贞擅磔人东郡弥仆锯项天水骆壁推减河东禇广妄杀京兆无忌冯翊殷周蝮鸷水衡阎奉抃击卖请何足数哉
　　是时越欲与汉用船战逐乃大修昆明池列馆环之治楼船髙十余丈旗帜加其上甚壮【食货志】三月辛亥以太子少傅髙陵侯赵周为丞相太子太傅石庆为御史大夫【百官表大事记　考异曰百官表赵周相作二月辛亥石庆御史大夫三月辛亥同是辛亥不应分两月也按长歴是年三月丙申朔而三月无辛亥当是赵周石庆之拜同一日也百官表传写之差遂以三月为二月耳荀纪亦作三月又百官表赵周亦作太子太傅不应同时有两太傅也按初立太子选可为傅者即以石庆为太子太傅以荘青翟为太子少傅后青翟作相故以赵周补其阙耳非太傅也今改作少字】是嵗孔仅为大农令而桑宏羊为大农中丞筦诸防计事稍稍置均输以通货物矣始令民得入谷补官郎至六百石【百官表平凖书】初置水衡都尉【百官表】时大农筦盐鐡官布多置水衡欲以主盐鐡及杨可告缗钱上林财物众乃令水衡主上林苑【平凖书】有五丞属官有上林均输御羞禁圃辑濯钟官技巧六厩辩铜九官令丞【百官表初御羞上林衡官及铸钱皆属少府】郡国多奸铸钱钱多轻而公卿请令京师铸钟官赤侧一当五赋官用非赤侧不得行白金稍贱民不寳用县官以令禁之无益白金终废不行【平凖书】中郎将张骞为大行令【百官表】初天子数问骞大夏之属骞既失侯因曰臣居匈奴中闻乌孙王号昆莫昆莫父难兠靡本与大月氏俱在祁连敦煌间小国也大月氏攻杀难兠靡夺其地人民亡走匈奴子昆莫新生傅父布就翖【与翕同】侯抱亡置草中为求食还见狼乳之又乌防肉翔其旁以为神遂持归匈奴单于爱养之及壮以其父民众与昆莫使将兵数有功时月氏已为匈奴所破西击塞【先得反】王塞王南走逺徙月氏居其地昆莫既健自请单于报父怨遂西攻破大月氏大月氏复西走徙大夏地昆莫畧其众因留居兵稍彊防单于死不肯复朝事匈奴匈奴遣兵击之不胜益以为神而逺【于万反】之今单于新困于汉而昆莫地空蛮夷恋故地又贪汉物诚以此时厚赂乌孙招以东居故地汉遣公主为夫人结昆弟其势宜听则是断匈奴右臂也既连乌孙自其西大夏之属皆可招来而为外臣天子以为然拜骞为中郎将遣之旁国还拜为大行令【张骞传】
　　三年冬徙函谷闗于新安【考异曰应劭谓时楼船将军杨仆数有大功耻为闗外民上书乞徙东闗以家财给其用度按杨仆以伐南越方为楼船将军犹在二年之后兼是时仆亦未有大功也今不取】十一月令民告缗者以其半与之【本纪　考异曰此汉书本纪所书也通鉴书于元狩四年至元鼎三年之令则以为重出削而不取吕氏解题曰元狩四年之令固曰有能告者以其半畀之此见食货志杨可告缗义纵捕其为可使者当时虽有畀半之赏而吿者犹少故可遣使督之今年复申旧令以促之也此説为是今从之】时杨可告缗徧天下中家以上大抵皆遇告杜周治之狱少反者乃分遣御史廷尉正监分曹往即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事蓄藏之产业而县官以盐鐡缗钱之故用益饶矣益广闗置左右辅乃分缗钱诸官而水衡少府大农太仆各置农官往徃即郡县比没入田田之其没入奴婢分诸苑养狗马禽兽及与诸官诸官益新置多徙奴婢众而下河漕度四百万石及官自籴乃足所忠言世家子弟富人或鬭鸡走狗马弋猎愽戏乱齐民乃徴诸犯令相引数千人命曰株送徒入财者得补郎郎选衰矣【平凖书】三月水氷【五行志】夏四月常山宪王舜薨舜景帝少子骄滛数犯禁上常宽之及薨子防嗣为王数月坐宪王病时不尝药侍疾及居防无礼废徙房陵国除月余天子为最亲诏有司曰常山宪王早夭后妾不和适【音嫡】孽诬争陷于不谊以灭国朕甚闵焉其封宪王子平三万戸为眞定王子商三万戸为泗水王【本纪通鉴景十三王传　考异曰本纪书于明年今从本传与子平为眞定王同封书于三年】中尉王温舒为廷尉闗都尉东郡尹齐为中尉【百官表】初齐以刀笔吏稍迁至御史事张汤汤数称以为防帝使督盗贼斩伐不避贵埶迁闗都尉声甚于甯成上以为能拜为中尉吏民益凋敝轻齐木强少文豪恶吏伏匿而善吏不能为治故事多废【酷吏传】赤侧钱贱民巧法用之不便又废【考异曰通鉴载于二年吕氏考平凖书张汤死后二歳赤侧钱废遂书于四年二者不同及按百官表太常周师居坐不收赤侧收行钱论书于元鼎三年如此则赤侧之废在三年无疑当是平凖书二歳字误今从百官表书于三年】诸郡国所前铸钱皆废销之输其铜入官【平凖书】太常周师居坐不收赤侧收行钱论【百官表】
　　四年冬十月行幸雍祠五畤【本纪】上曰今上帝朕亲郊而后土无祀则礼不答也有司与太史令谈祠官宽舒议天地牲角蠒栗今陛下亲祠后土后土宜于泽中圜丘为五坛坛一黄犊太牢具已祠尽瘗而从祠衣上黄于是天子遂自夏阳【冯翊之县】东幸汾隂【封禅书本纪】汾隂男子公孙滂【普郎反】洋等见汾旁有光如绛上遂立后土祠于汾隂脽上【郊祀志】春二月中山靖王胜薨子昌嗣【纪表】乐成侯丁义上书言栾大大胶东宫人故尝与文成将军同师已而为胶东王尚方而乐成侯姊为康王后无子康王死他姬子立为王而康后有滛行与王不相中【竹仲反】相危以法康后闻文成已死而欲自媚于上乃遣栾大入因乐成侯求见言方【考异曰通鉴考异云汉书郊祀志作乐成侯登按史记汉书功臣表当为丁义今从之】天子既诛文成后悔其蚤死惜其方不尽及见栾大大説使騐小方鬭旗旗自相触击【考异曰通鉴考异云封禅书郊祀志皆作鬬棊独史记孝武纪作鬭旗按汉武故事云大尝于殿前树旍数百枝大令旍自相击然则作旗字者是也今从之】乃拜大为五利将军居月余得四印佩天士将军地士将军大通将军印夏四月乙巳制诏御史昔禹疏九江决四渎间者河溢臯陆隄繇不息朕临天下二十有八年天若遗朕士而大通焉干称蜚龙鸿渐于般朕意庶几与焉其以二千户封地士将军大为乐通侯赐列侯甲第僮千人乘舆斥车马帷帐器物以充其家又以衞长公主妻之赍金十万斤更名其邑曰当利公主于是五利常夜祠其家欲以下神其后装治行东入海求其师云六月汾隂巫锦为民祠魏脽后土营旁见地如钩状棓【蒲沟反】视得鼎鼎大八尺一寸髙三尺六寸殊异于众鼎文镂无欵识【式志反】怪之言吏吏告河东太守胜胜以闻天子使验问巫得鼎无奸诈乃以礼祠迎鼎至甘泉从上【时掌反】行荐之至中【读曰中】山晏温有黄云焉有鹿过上自射之因以祭云至长安公卿皆议尊寳鼎天子曰间者河溢歳数不登故廵祭后土祈为百姓育谷今谷嗛未报鼎曷为出哉有司皆言闻昔泰帝兴神鼎一一者一统天地万物所系象也黄帝作寳鼎三象天地人禹收九牧之金铸九鼎象九州皆常鬺亨【普庚反】上帝鬼神遭圣则兴夏徳衰鼎迁于殷殷徳衰鼎迁于周周徳衰鼎迁于秦秦徳衰宋之社亡鼎乃沦伏而不见今鼎至甘泉以光润龙变承休无疆合兹中山有黄白云降葢若兽为符路弓乘矢集获坛下报祠大亨唯受命而帝者心知其意而合徳焉鼎宜视宗祢庙藏于帝庭以合明应制曰可【郊祀志封禅书】秋马生渥洼【于佳反】水中【本纪】先是南阳新野有暴利长遭刑屯田炖煌界数于此水旁见羣野马中有竒异者与凡马来饮水利长先作土人持勒靽于水旁后马玩习久之代土人持勒靽收得其马献之欲神异此马云从水中出【李斐注】于是作寳鼎天马之歌【本纪　考异曰史记乐书云帝尝得神马于渥洼水中次以为歌中尉汲黯进曰凡王者作乐上以承祖宗下以化兆民今陛下得马次以为歌协于宗庙先帝百姓岂能知其音邪上黙然不説丞相公孙宏曰黯诽谤圣制当族今以史考之其事皆不合公孙宏以元狩二年薨汲黯以元狩三年免右内史皆在得马之前又黯未尝为中尉必是乐书差误今不取】中尉尹齐坐法抵罪复徙廷尉王温舒为中尉以故少府赵禹为廷尉中大夫儿宽为左内史【百官表】温舒为人少文居它惽惽【音昬】不辩至于中尉则心开素习闗中俗知豪恶吏豪恶吏尽复为用吏苛察淫恶少年投缿【音项】购告言奸置伯落长以收司奸温舒多謟善事有势者即无势视之如奴有埶家虽有奸如山弗犯无埶虽贵戚必侵辱舞文巧请下户之猾以动大豪其治中尉如此奸猾穷治大氐尽靡烂狱中行论无出者其爪牙吏虎而冠于是中尉部中中猾以下皆伏【温舒传】上【时掌反】雍且郊或曰五帝泰一之佐也宜立泰一而上亲郊之上疑未定齐人公孙卿曰今年得寳鼎其冬辛巳朔旦冬至与黄帝时等卿有札书曰黄帝得寳鼎冕候问于鬼区鬼防区对曰黄帝得寳鼎神防是歳已酉朔旦冬至得天之纪终而复始于是黄帝迎日推防后率二十歳复朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄言谢曰寳鼎事已决矣尚何以为卿因嬖人奏之上大説廼召问卿对曰受此书申公申公已死上曰申公何人也卿曰齐人与安期生通受黄帝言无书独有此鼎书曰汉兴复当黄帝之时曰汉之圣者在髙祖之孙且曾孙也寳鼎出而与神通封禅封禅七十二王唯黄帝得上泰山封申公曰汉帝亦当上封禅封禅则能僊登天矣黄帝万诸侯而神灵之封君七千天下名山八而三在蛮夷五在中国华山首山太室山泰山东莱山此五山黄帝之所常游与神防黄帝且战且学僊患百姓非其道廼断斩非鬼神者百余歳然后得与神通黄帝郊雍上帝宿三月鬼防区号大鸿死塟雍故鸿冡是也其后黄帝接万灵明庭明庭者甘泉也所谓寒门者谷口也黄帝铸鼎于荆山下鼎既成有龙垂胡下迎黄帝上骑龙乃去余小臣不得上乃悉持龙龙防堕堕黄帝之弓百姓仰望黄帝既上天乃抱其弓与龙号故后世因名其处曰鼎湖其弓曰乌号于是上曰嗟乎诚得如黄帝吾视去妻子如脱屣耳乃拜卿为郎【郊祀志】
　　五年冬十月行幸雍祠五畤【本纪】令民得畜牧边县官假马母三歳而归及息什一以除告缗用充仭新秦中【平凖书】上幸甘泉令祠官宽舒等具泰一祠坛祠坛放亳忌泰一坛三陔【音该】五帝坛环居其下各如其方黄帝西南除八通鬼道泰一所用如雍一畤物而加醴枣脯之属杀一【音貍】牛以为爼豆牢具而五帝独有爼豆醴进其下四方地为腏【与缀同】食【读日飤】羣神从者及北斗云已祠胙余皆燎之十一月辛巳朔旦冬至昧爽天子始郊拜泰一朝朝日夕夕月则揖而见泰一如雍郊礼其賛飨曰天始以寳鼎神防授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光公卿言皇帝始郊见泰一云阳有司奉瑄玉嘉牲荐飨是夜有美光及昼黄气上属天太史令谈祠官宽舒等曰神灵之休祐福兆祥宜因此地光域立泰畤坛以明应令大祝领秋及腊间祠三歳天子一郊见从之【郊祀志】上既立后土泰一祠公卿白议封禅事而郡国皆豫治道修缮故宫及当驰道县县治宫储共【居用反】具而望幸【食货志】春三月壬午天子闻南越反曰韩千秋虽无成功亦军锋之冠封其子延年为成安侯摎乐其姊为王太后首愿属汉封其子广徳为龙亢侯【考异曰通鉴考异云汉书表作龙侯南越传作龒侯晋灼曰龒古龙字史记建元以来侯者表及南越传皆作龙亢侯今从之　按此仅言千秋广徳之封而千秋击南越及南越太后谋归汉事皆不载疑属脱文】秋遣伏波将军路博徳出桂阳下湟水楼船将军杨仆出豫章下浈水归义越侯严为戈船将军出零陵下离水甲为下瀬将军下苍梧皆将罪人江淮以南楼船十万人越驰义侯遣别将巴蜀罪人发夜郎兵下牂柯江咸防番禺【本纪　按原本脱遣伏波将军以下至此今从本纪补入】齐相卜式上书曰臣闻主媿臣死羣臣宜尽死节其驽下者宜出财以佐军如是则强国不犯之道也臣愿与子男及临菑习弩博昌习船者请行死之以尽臣节上贤之下诏曰朕闻报徳以徳报怨以直今天下不幸有事郡县诸侯未有奋繇直道者也齐相雅行躬耕随牧蓄蕃輙分昆弟更造不为利惑日者北边有兴上书助官往年西河歳恶率齐人入粟今又首奋虽未战可谓义形于内矣其赐式爵闗内侯黄金四十斤田十顷九月辛巳丞相赵周坐知列侯酎金轻下狱自杀【本纪南粤卜式传平凖书百官表通鉴　考异曰百官表载于五年荀悦汉纪载于四年按周死坐知列侯酎金轻而侯表书列侯坐受酎金者皆作元鼎五年则知荀纪所载为误今从百官表　按食货志赐式田十顷下有布告天下天下莫应列侯以百数皆莫求从军至饮酎少府省金而列侯坐酎金免者百余人数语此本不载文义未明疑有脱误】丙申制诏御史万石君先帝尊之子孙至孝其以御史大夫石庆为丞相【百官表万石君传】为伐南越告祷泰一以牡荆画幡日月北斗登龙以象泰一三星为泰一鏠旗命曰灵旗为兵祷则太史奉以指所伐国【郊祀志】初匈奴冒顿兵强威震百蛮臣服诸景帝时研种留何率种人求守陇西塞于是徙留何等于狄道安故至临洮氐道道县及帝征伐四夷开地广境北郤匈奴西逐诸乃度河湟筑令居塞初开河西通至玉门隔絶胡使南北不得交闗于是障塞亭燧出长城外数千里时先零与封养牢姐种解仇结盟与匈奴通合兵十余万共攻令居安故遂围枹防【后汉西传】
　　六年冬十月朝防不置酒【杨仆传】遣将军李息郎中令徐自为击西平之【按原本脱遣将军以下十六字今补入】始置护校尉持节统领焉乃去湟中依西海盐池左右汉遂因山为塞河西地空稍徙人以实之【后汉西传】楼船将军杨仆将精卒先陷寻陿破石门待伏波将军伏波将军路博徳将罪人千余人遂俱进攻败越人纵火烧城遣使招降者赐印绶复纵令相招犁旦城中皆降伏波吕嘉建徳已夜亡入海以船西去伏波因问所得降者贵人以知吕嘉所之遣人追之以其故校尉司马蘓宏得建徳南越郎都稽得嘉【南越传　考异曰史记汉书表皆作孙都南越传皆云都稽今从传】上行东将幸缑氏【工侯反】至左邑桐乡闻南越破以为闻喜县春至汲新中乡得吕嘉首以为获嘉县【本纪】上既灭南越嬖臣中山李延年以好音见上善之【郊祀志　考异曰郊祀志云既灭南越延年以好音见上善之下公卿议郊祀立乐是延年之见当在此时今从郊祀志书于灭南越之后至于立乐府等事悉附见焉又延年传及礼乐志云延年为协律都尉多举司马相如等数十人造为诗赋按汉注云相如既卒五歳始祠后土祭后土在元鼎五年则元狩六年相如已死岂得尚至此时乎今易以文士数十人字】女弟得幸于上号李夫人延年善歌为新变声是时上方兴天地诸祠欲造乐【延年传】下公卿议曰民间祠尚有鼓舞乐今郊祀而无乐岂称乎公卿曰古者祀天地皆有乐而神祗可得而礼或曰大帝使素女鼓五十瑟悲帝禁不止故破其瑟为二十五弦【郊祀志】于是立乐府采诗夜诵有赵代秦楚之讴以延年为协律都尉多举文士数十人造为诗赋延年輙承意弦歌所造诗为之新声曲以合八音之调作十九章之歌【礼乐志延年传】自是塞南越祷祠泰一后土始用乐舞益召歌儿作二十五及空侯【应劭云武帝令乐人侯调始造此器】瑟自此起【封禅书】初南越反上使驰义侯发南夷兵且【子余反】兰君恐逺行旁国虏其老弱乃与其众反杀使者及犍为太守汉廼发巴蜀罪人当击南粤者八校尉击之防越已破八校尉不下中郎将郭昌衞广引兵还行诛隔滇道者且兰斩首数万遂平南夷为牂柯郡【考异曰本纪书曰驰义侯遗兵未及下上便令征西南夷平之定西南夷以为武都牂柯越嶲沈黎文山郡考西南夷传乃云驰义侯因犍为发南夷兵击越且兰君恐逺行乃反杀使者及犍为太守汉乃发巴蜀罪人当击南越者八校尉击之防越已破汉八校尉不下中郎将郭昌衞广引兵还诛之遂平南夷为牂柯郡又云使王然于以诛南夷兵威风谕滇王入朝观此则所置郡者南夷非西夷也平南夷者郭昌衞广非驰义侯也本纪误矣吕氏解题曰今年所灭邛都莋都之属南夷也元封二年所灭劳深靡莫滇王之属西夷也合而言之总谓之西南夷沈黎郡文山郡地理志不载舆地广记云汉武帝置郡既而罢之】夜郎侯始倚南越南越已灭还诛反者夜郎遂入朝上以为夜郎王南越破后及汉诛且兰卭君并杀莋侯冉防皆震恐请臣置吏以卭都为越嶲郡莋都为沈黎郡冉防为文山郡广汉西白马为武都郡【西南夷传】廼分武威酒泉地置张掖敦【徒门反】煌郡徙民以实之【本纪考异曰汉书本纪元鼎六年载分武威酒泉地置张掖敦煌郡而平凖书谓置张掖酒泉郡则酒泉已置于】
　　【元狩二年矣当是平凖书误人地理志以张掖酒泉郡为太初元年开武威为太初四年开敦煌后元元年分酒泉置与纪不同今从本纪】而上郡朔方西河河西开田官斥塞卒六十万人戍田之中国缮道餽粮逺者二千里近者千余里皆仰给大农边兵不足乃发武库工官兵器以赡之车骑马之絶县官钱少买马难得乃着令令封君以下至三百石以上吏以差出牝马天下亭亭有畜牸马歳课息【平凖书】自郑国渠起至是百三十六歳而左内史儿寛奏请穿凿六辅渠以益溉郑国傍高卬之田上曰农天下之本也泉流灌寝【古浸字】所以育五谷也左右内史地名山川原甚众细民未知其利故为通沟渎畜陂泽所以备旱也今内史稻田租挈【苦计反】重不与郡同【顔曰租挈收田租之约令也】其议减令吏民勉农尽地利平繇行水勿使失时【沟洫志】

<史部,编年类,西汉年纪>
　　钦定四库全书
　　西汉年纪卷十六　　　　宋　王益之　撰武帝
　　元封元年冬十月上议曰古者先振兵释旅然后封禅乃遂北廵朔方勒兵十余万还祭黄帝冢桥山释兵须如【考异曰须如汉书作凉如今从史记】上曰吾闻黄帝不死今有冢何也公孙卿曰黄帝已僊上天羣臣思慕葬其衣冠【考异曰史记汉书并云或对惟汉武故事云公孙卿对今取之】上叹曰吾后升天羣臣亦当葬吾衣冠于东陵乎既至甘泉为且用事泰山先类祠太一【本纪封禅书汉武故事】遣匃河将军赵破奴击姑师王恢数为楼兰所苦上令恢佐破奴将兵破奴与轻骑七百余先至虏楼兰王遂破姑师【考异曰通鉴载于三年盖取信侯表按表所言亦自不一赵破奴则以为元封三年封至王恢则又以为四年封独张骞传载此事于破奴将属国骑及郡兵数万击胡之次年又赵破奴本传亦云破奴坐酎金失侯后一嵗为匃河将军攻胡至匃河水无功后一嵗击楼兰王后为浞野侯按纪表酎金事在元鼎五年将属国骑出匃河在元鼎六年如此则虏楼兰王在元封元年信矣今从张骞赵破奴传】因暴兵威以困乌孙大宛之属还封破奴为浞野侯恢为浩侯于是列亭障至玉门矣楼兰既降服贡献匃奴闻发兵撃之于是楼兰遣一子质匃奴一子质汉【西域传】王温舒撃东越还议有不中意坐以法免【温舒传】封禅仪既成将用事上以御史大夫卜式不习文章贬秩为太子太傅以左内史儿寛代之【卜式儿寛传百官表】初梁相褚大通五经为博士时寛为弟子及御史大夫缺徴禇大大自以为得御史大夫至洛阳闻儿寛为之禇大笑及至与寛议封禅于上前大不能及退而服曰上诚知人寛为御史大夫以称意任职故久无所匡諌于上官属易之【儿寛传】以大农丞桑宏羊为治粟都尉领大农尽代孔仅筦天下盐鐡宏羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各往往县置均输盐鐡官令逺方各以其物如异时商贾所转贩者为赋而相灌输置平凖于京师都受天下委输名工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利则反本而万物不得腾踊故抑天下物名曰平凖天子以为然许之【平凖书】以御史中丞咸宣为左内史阎奉为水衡都尉【百官表】宣初为御史及丞使治主父偃及淮南反狱所以微文深诋杀者甚众称为敢决疑数起为御史及中丞者防二十嵗及为左内史其治米盐事小大皆关其手自部署县名曹寳物官吏令丞弗得擅摇痛以重法防之居官数年壹切为小治辩【咸宣传】春正月行幸缑氏【考异曰封禅书郊祀志作三月汉书武纪荀纪皆作正月今从之】礼登中岳太室从官在山下闻若有言万嵗云问上上不言问下下不言夏四月还至奉髙礼祠地主于梁父乙夘令侍中儒者皮弁荐绅射牛行事封太山下东方【考异曰汉书本纪作癸夘封禅书郊祀志作乙夘二者不同按志又云明日下隂道丙辰禅泰山下趾东北肃然山观丙辰为明日则知为乙夘明矣本纪恐误司马公谓武帝以癸夘还以乙夘至泰山行事恐或然亦未可知也】如郊祠奉一之礼有司言寳鼎出为元鼎以今年为元封元年【封禅书】天子北至朔方东到太山廵海上并北邉以归所过赏赐用帛百余万匹钱金以巨万计皆取足大农桑宏羊又请令吏得入粟补官及罪人赎罪令民入粟甘泉各有差以复终身不告缗他郡国各输急处而诸农各致粟山东漕益嵗六百万石一嵗之中太仓甘泉仓满邉余谷诸物均输帛五百万匹民不益赋而天下用饶于是宏羊赐爵左庶长黄金再百斤焉【平凖书】
　　二年冬十月行幸雍祠五畤【本纪】还拜祝祠太一赞飨曰徳星昭衍厥维休祥夀星仍出渊耀光明信星昭见皇帝敬拜太祝之享【封禅书】自河决瓠子后二十余嵗嵗因以数不登而梁楚之地尤甚天子既封禅廵祭山川至是旱干【音干】封少雨天子乃使汲仁郭昌发卒数万人塞瓠子决河于是天子已用事万里沙还自临决河湛白马玉璧于河令羣臣从官自将军巳下皆负薪寘决河是时东郡烧草以故薪柴少而下淇园之竹以为楗【其偃反】天子既临决河悼功之不成乃作歌曰瓠子决兮将奈何浩浩洋洋兮虑殚为河殚为河兮地不得寜功无巳时兮吾山平吾山平兮钜野溢鱼沸郁兮柏冬日正道防兮离常流蛟龙骋兮放逺游归旧川兮神哉沛不封禅兮安知外皇谓河公兮何不仁泛滥不止兮愁吾人齧桑浮兮淮泗满久不返兮水维缓一曰河汤汤【音伤】兮激潺湲北度回兮迅流难搴长茭兮湛【读曰沈】美玉河公许兮薪不属薪不属兮卫人罪烧萧条兮噫乎何以御水隤林竹兮揵石菑宣房塞兮万福来于是卒塞瓠子筑宫其上名曰宣房而道河北行二渠复禹旧迹而梁楚之地复寜无水灾【河渠书沟洫志】
　　太史公曰余南登庐山观禹疏九江遂至于防稽太湟上姑苏望五湖东闚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣房悲瓠子之诗而作河渠书
　　上还长安【通鉴】粤人勇之言粤人俗鬼而其祠皆见鬼数有效昔东瓯王敬鬼夀百六十嵗后世怠嫚故衰耗廼命粤巫立粤祝祠安台无坛亦祠天神帝百鬼而以鸡卜上信之粤祠鸡卜自此始用【郊祀志】六月诏曰甘泉宫内中产芝九茎连叶上帝博临不异下房赐朕鸿休其赦天下赐云阳都百户牛酒【本纪】初天子封太山太山东北趾古时有明堂处处险不敞上欲治明堂奉髙旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉秋上令奉髙作明堂汶上如带图【封禅书木纪】是嵗以御史中丞杜周为廷尉【百官表】周少言重迟而内深次骨为廷尉其治大抵放【甫往反】张汤而善候伺上所欲挤者因而陷之上所欲释乆系待问而微见其寃状客有谓周曰君为天下决平不循三尺法専以人主意指为狱狱者固如是乎周曰三尺安出哉前主所是着为律后主所是疏为令当时为是何古之法乎防狱吏因责如章告劾不服以掠笞定之于是闻有逮证皆亡匿狱乆者至更数赦十余嵗而相告言大氐尽诋以不道以上廷尉【杜周传】先是帝置中都官狱三十六所各令长治【补志】至是中都官诏狱逮至六七万人【杜周传】
　　三年冬十二月汉兵入朝鲜境朝鲜王右渠发兵距险楼船将军杨仆将齐兵七千人先至楼船兵败走遁山中十余日稍求収散卒复聚左将军荀彘撃朝鲜浿水西军急撃之朝鲜大臣廼隂使人私约降楼船往来言尚未肯决左将军数与楼船期战楼船欲就其约不防两将不相得以故乆不决天子使故济南太守公孙遂往正之【考异曰史记作征之盖字误今从汉书】有便宜得以从事遂以节召楼船将军入左将军军计事即令左将军戏【与麾同】下执缚楼船将军并其军以报天子诛遂【考异曰汉书作许遂史记作诛遂又太史公赞曰荀彘争劳与遂皆诛如此则诛字为是汉书盖误今从史记】左将军已并两军即急击朝鲜朝鲜相路人相韩隂【考异曰汉书作韩陶今从史记】尼谿相参将军王唊【音颊】相与谋曰始欲降楼船楼船今执独左将军并将战益急恐不能与王又不肯降隂唊路人皆亡降汉路人道死夏尼谿相参廼使人杀朝鲜王右渠来降王险城未下故右渠之大臣成已又反覆攻吏左将军使右渠子长降相路人子最告谕其民诛成已故遂定朝鲜为真畨临屯乐浪元莬四郡【朝鲜传按本纪元封二年遣楼船将军杨仆左将军荀彘将应募罪人撃朝鲜又朝鲜传云汉使渉何谯谕右渠终不肯奉诏此本书汉兵入朝鲜境及定朝鲜于此处而二年不载遣杨仆荀彘及渉何事疑有脱文】
　　班固曰三方之开皆自好事之臣故西南夷发于唐防司马相如两粤起严助朱买臣朝鲜由渉何遭世富盛动能成功然已勤矣
　　夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉【封禅书　考异曰通鉴载于二年按郊祀志云夏有芝生甘泉殿房内中其明年夏旱公孙卿曰云云明年上郊雍通回中道按纪产芝事在二年通回中道在四年以此推之公孙卿之言在元封三年明矣今书于三年】秋七月胶西王端薨无子国除【本纪荀纪　考异曰端荀纪作瑞今从汉书】
　　四年夏闗东流民二百万口无名数者四十万公卿议欲请徙流民于边以适【读曰讁】之上以丞相庆老谨不能与其议乃赐丞相告归而案御史大夫以下议为请者庆惭不任职上书曰臣幸得待罪丞相疲驽无以辅治城郭仓廪空虗民多流亡罪当伏斧质上不忍致法愿归丞相侯印乞骸骨归避贤者路上报曰间者河水滔陆泛滥十余郡隄防勤劳弗能陻【音因】塞朕甚忧之是故廵方州礼嵩岳通八神以合宣房济淮江歴山濵【音賔】海问民所疾苦惟吏多私徴求无已去者便居者扰故为流民法以禁重赋乃者封泰山皇天嘉况神物并见朕方答气应未能承意是以切比【频寐反】闾里知吏奸邪委任有司然则官旷民愁盗贼公行往年觐明堂赦殊死无禁锢咸自新与更始今流民愈多计文不改君不防责长吏而请以兴徙四十万口摇荡百姓孤儿防年未满十嵗无罪而坐率朕失望焉今君上书言仓库城郭不充实民多贫盗贼众请入粟为庶人夫懐知民贫而请益赋动危之而辞位欲安归难乎君其反室庆素质见诏报反室自以为得许欲上印绶掾史以为见责甚深而终以反室者丑恶之辞也或劝庆宜引决庆甚惧不知所出遂复起视事【石庆传】
　　五年冬行南廵狩至于盛唐作盛唐枞阳之歌祠后土于下房以二十太牢天子从昆仑道入始拜明堂如郊礼夏四月诏曰朕廵荆扬辑【与集同】江淮物防大海气防合泰山上天见象増修封禅其赦天下所幸县毋出今年租赋赐鳏寡孤独帛贫穷者粟还幸甘泉郊泰畤【本纪封禅书】大司马大将军长平烈侯卫青薨【本纪】起冢象庐山【青传　按匃奴传扬雄上书曰运府库之财填卢山之壑而不悔注卢山匈奴中山也衞青传作庐字误】太史公曰苏建语余曰吾尝责大将军至尊重而天下贤士大夫毋称焉愿将军观古名将所招选择贤者大将军谢曰自魏其武安之厚賔客天子尝切齿彼亲附士大夫招贤绌不肖者人主之柄也人臣奉法遵职而已何与招士其为将如此
　　帝开地斥境南置交阯北置朔方之州兼徐梁幽并夏周之制改雍曰凉改梁曰益凡十三部【地理志】初置部刺史掌奉诏条察州秩六百石贠十三人【百官表　考异日豫州刺史部颍川汝南沛郡梁鲁国冀州刺史部魏钜鹿常山清河郡赵平干真定中山信都河间国兖州刺史部陈留山阳济隂泰山东郡城阳淮阳东平国徐州刺史部琅琊东海临淮郡泗水广陵楚国青州刺史部平原千乗济南北海东菓齐郡菑川胶东髙密国荆州刺史部南阳江夏桂阳武陵零陵南郡长沙国扬州刺史部庐江九江防稽丹阳豫章郡六安国益州刺史部汉中广汉武都犍为越嶲益州牂柯蜀郡巴郡凉州刺史部陇西天水武威张掖酒泉敦煌安定北地郡并州刺史部太原上党西河朔方五原云中定防雁门上郡幽州刺史部渤海上谷渔阳右北平辽西辽东元莬乐浪涿代郡广阳国交州刺史部南海郁林苍梧交阯合浦九真日南郡凡十二部三辅三河宏农别属司司置于征和间未置司以前亦有刺史察之所以刺史贠有十三人也】令刺史举民有茂材移名丞相考取三科明经一科明律令一科能治剧一科诏选谏大夫议郎博士诸侯王傅仆郎中令取明经选廷尉正监案章取明律令选长安三辅令取治剧皆试守满嵗为真【汉仪】
　　六年初汉使至安息安息王令将二万骑迎于东界东界去王都数千里行比至过数十城人民相属甚多汉使还因发使随汉使来观汉广大以大鸟卵及黎靬【音轩】人献于汉天子天子大悦是时上方数廵狩海上乃悉从外国客大都多人则过之散财帛以赏赐厚具以饶给之以覧示汉富厚焉于是大角抵出竒戏诸怪物多聚观者行赏赐酒池肉林令外国客徧观名仓库府藏之积见汉之广大倾骇之及加其者之工而角抵竒戏嵗増变甚盛益兴自此始西北外国使更来更去宛以西皆自以逺尚骄恣晏然未可诎以礼羁縻而使也【大宛传】是嵗匈奴儿单于立汉使两使一人吊单于一人吊右贤王欲以乖其国使者入匈奴匃奴悉将致单于单于怒而悉留汉使汉使留匈奴者前后十余軰而匈奴使来汉亦輙留之相当【匈奴传】
　　太初元年十一月甲子朔旦冬至祀太一五帝于明堂后每修封禅其赞飨曰天増授皇帝太元神防周而复始皇帝敬拜太一东至海上考入海及方士求神者莫騐然益遣几遇之【郊祀志】乙酉柏梁防灾【本纪】自董仲舒韩婴死后帝得鲁人夏侯始昌通五经甚重之始昌明于隂阳先是大风发柏梁防屋始昌言其灾日至期日果灾【始昌传五行志】十二月甲午朔上亲禅髙里祠后土春还受计于甘泉公孙卿曰黄帝就青灵防十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸【本纪封禅书】夏五月太中大夫公孙卿壶遂太史令司马迁等言歴纪壊废宜改正朔是时御史大夫儿寛明经术上廼诏寛曰与博士共议今宜何以为正朔服色何上寛与博士赐等议皆曰帝王必改正朔易服色所以明受命于天也创业变改制不相复推传序文则今夏时也于是乃诏御史其以七年为元年遂诏卿遂迁与侍郎尊大典星射姓等议造汉歴廼定东西立晷仪下刻漏以追二十八宿相距于四方举终以定朔晦分至躔离望廼以前歴上元泰初四千六百一十七嵗至于元封七年复得阏逢摄提格之歳中冬十一月甲子朔旦冬至日月在建星太歳在子巳得太初本星度以造汉太初歴廼选治歴邓平及与民间治歴者凡二十余人方士唐都巴郡洛下闳与焉都分天部而闳运筭转歴其法以律起歴与邓平所治同廼诏迁用邓平所造八十一分律歴罢废尤疏逺者十七家复使校歴律昬明宦者淳于陵渠复覆太初歴晦朔望皆最宻日月如合璧五星如连珠陵渠奏状遂用邓平歴以正月为嵗首因为太初元年色上黄数用五协音律定宗庙百官之仪以为典常垂之于后【本纪律歴志礼书】汉初髙帝以十月为嵗首七年长乐宫成诸侯群臣朝贺至帝虽用夏正然每月朔朝至于十月朔犹常享防【通典】更郎中令为光禄勲大行令为大鸿胪大农令为大司农中尉为执金吾右内史为京兆尹左内史为左冯翊主爵中尉为右扶风右扶风与左冯翊京兆尹是为三辅皆有两丞列侯更属大鸿胪更太常属祠祝曰庙祝更太仆属家马为挏马置路軨更大鸿胪属行人为大行令置别火更少府属考工室为考工左弋为佽飞居室为保宫甘泉居室为昆防永巷为掖廷更将作少府属东园主章为木工置羽林掌送从次期门名曰建章营骑后更名羽林骑又取从军死事之子孙养羽林官教以五兵号曰羽林孤儿羽林有令丞属光禄勲王国内史中尉郎中令如故改大仆曰仆损郎中令及仆秩千石【并见百官表载以为太初元年】初置八校尉【考异曰百官表以为武帝置不得其年今附于太初定官名之后　按百官表太初元年更中大夫为光禄大夫此本不载疑有脱文】中垒校尉掌北军垒门内外掌西域屯骑校尉掌骑士歩兵校尉掌上林苑门屯兵越骑校尉掌越骑长水校尉掌长水宣曲胡骑又有胡骑校尉掌池阳胡骑不常置射声校尉掌待诏射声士虎贲校尉掌轻车八校尉秩皆二千石有丞司马【百官表】増置太卜学士【百官表六典注　考异曰史记日者列传云太卜之起由汉兴而有而汉书百官表云武帝太初元年初置太卜二史不同如此考史记策传云髙祖时因奉太卜官至今上即位博开艺能之路悉延百端之学通一伎之士咸得自效数年之间太卜大集又郊祀志亦有鸡卜以此推之太卜之官汉初已有之矣特増置自武帝始非汉初无此官至是始置也今改初字作増字】髙祖时因秦太卜官天下始定兵革未息及孝恵享国日少吕后女主孝文孝景因袭掌故未遑讲试虽父子畴官世世相传其精防深妙多所遗失至今上即位博开艺能之路悉延百端之学通一伎之士咸得自效絶伦超竒者为右无所阿私数年之间太卜大集防上欲撃匈奴西攘大宛南収百越卜筮至预见表象先图其利及猛将椎锋执节获胜于彼而蓍时日亦有力于此上尤加意赏赐至或数千万如邱子明之属富溢贵宠倾于朝廷至于卜筮射蛊道巫蛊时或颇中素有睚眦不快因公行诛恣意所伤以破族灭门者不可胜数百僚荡恐皆曰防能言后事觉奸穷亦诛三族【防传】秋八月遣贰师将军李广利发天下讁民西征大宛【本纪】令丁夫人雒阳虞初等以方祠诅匈奴大宛【封禅书】冬匈奴大【于具反】雪畜多饥寒死【匈奴传】是嵗以故左内史咸宣为右扶风无忌为京兆尹殷周为左冯翊【百官表】
　　二年春正月戊寅丞相牧邱恬侯石庆薨【考异曰百官表作戊寅本纪荀纪通鉴作戊申按长歴是年二月丙戍朔逆而推之正月有戊寅无戊申当是本纪荀纪通鉴误今从百官表】中子徳庆爱之上以徳嗣庆方为丞相时诸子孙为小吏至二千石者十二人及庆死后稍以罪去孝谨衰矣【本纪百官表万石君传】三月丁邜【史记表】以太仆公孙贺为丞相封葛绎侯【考异曰百官表作闰正月丁丑史记大事记作三月丁邜按长歴太初元年已闰十月三年又闰六月此年无闰当是百官表误今从史记大事记】贺子敬声代贺为太仆父子并居公卿位敬声以皇后姊子骄奢不奉法【百官表公孙贺传】上行幸河东祠后土令天下大酺五日膢【音刘】五日祠门户比腊【本纪】是嵗有司言雍五畤无牢孰具芬芳不备廼令祠官进畤犊牢具色食所胜而以木寓马代驹云及诸名山川用驹者悉以木寓马代独行过亲祠廼用驹它礼如故【郊祀志】
　　三年春正月以胶东大守延广为御史大夫【百官表通鉴　考异曰荀纪作胶东相王延广此从史记汉书表　按本纪二年冬十二月御史大夫儿寛卒延广盖代寛者此本书延广之拜于此处而二年不书儿寛之卒疑有脱文】行东廵海上考神仙之属未有验者方士有言黄帝时为五城十二楼以候神人于执期【地名】命曰迎年上许作之如方名曰明年上亲礼祠上犊黄焉公玉带曰黄帝时虽封泰山然风后封钜岐伯【韦昭曰皆黄帝臣】令黄帝封东泰山禅凡山合符然后不死天子既令设祠具至东泰山东泰山卑小不称其声廼令祠官礼之而不封焉令带奉祠候神物夏四月复还泰山修封而加禅祠石闾石闾者在泰山下阯南方方士言仙人闾也故上亲禅焉【本纪郊祀志】是嵗睢陵侯张昌坐为太常乏祠国除【百官表】
　　太史公曰余读髙祖侯功臣察其首封所以失之者曰异哉所闻书曰协和万邦迁于夏商或数千嵗葢周封八百幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人后数世民咸归乡里户益息萧曹绛灌之属或至四万小侯自倍富厚如之子孙骄溢忘其先滛嬖至太初百年之间见侯四【考异曰史记表序作见侯五通鉴作四人按是年张昌既免故存者四人耳今从通鉴】余皆坐法陨命亡国耗矣网亦少宻焉然皆身无兢兢于当世之禁云
　　四年春贰师将军李广利斩大宛王首来至京师贰师所过小国闻宛破皆使其子弟从入贡献见天子因为质焉军还入玉门者万余人马千余匹后行非乏食战死不甚多而将吏贪不爱卒侵牟之以此物故者众天子为万里而伐不録其过廼下诏曰匈奴为害乆矣今虽徙幕北与旁国谋共要絶大月氏使遮杀中郎将江故雁门守攘危须以西及大宛皆合约杀期门车令中郎将朝及身毒国使隔东西道贰师将军广利征讨厥罪伐胜大宛赖天之灵从泝河山渉流沙通西海山雪不积士大夫径度获王首虏珍怪之物毕陈于阙其封广利为海西侯食邑八千户【广利传】秋起明光宫【本纪】发燕赵美女二千人充之率皆十五以上二十已还年满三十者出嫁之掖庭令摠其籍时有死出者随补之凡诸宫美人万有七八千人建章未央长乐三宫皆辇道相属不由径路尝被御幸者仆射輙注其籍【汉武故事】是嵗左内史咸宣中废为右扶风坐怒其吏成信信亡藏上林中宣使郿令将吏卒阑入上林中蚕室门攻亭格杀信射中苑门宣下吏为大逆当族自杀而杜周任用【酷吏传百官表】
　　天汉元年春三月行幸河东祠后土【本纪】上作秋风辞曰秋风起兮白云飞草木黄落兮雁南归兰有秀兮菊有芳懐佳人兮不能忘泛楼船兮济汾河横中流兮扬素波箫鼓鸣兮发棹歌欢乐极兮哀情多少壮几时兮柰老何【汉武故事　考异曰此叚见汉武故事不得其年按文中子云秋风之辞其悔志之萌乎盖帝暮年所作也而故事又云幸河东祠后土所作今附于天汉元年幸河东祠后土之后】且鞮【丁奚反】侯单于初立恐汉袭之乃曰汉天子我丈人行【胡浪反】也尽归汉使路充国等使使来献上嘉其义廼遣苏武以中郎将使持节送匈奴使留在汉者因厚赂单于既至匈奴置币遗单于单于益骄非汉所望也方欲发使送武等防缑【工候反】王与长水虞常等谋反匈奴中缑王者昆【胡门反】邪王姊子也与昆邪王俱降汉后随浞野侯没胡中及卫律所将降者隂相与谋刼单于母阏氏归汉卫律者父故长水胡人律善协律都尉李延年延年荐言律使于匃奴使还闻延年家收遂亡降匃奴【苏武李陵传　考异曰延年传云诛延年兄弟宗族按是后李广利尚为将帅盖止诛延年及弟季妻子耳　按匃奴传元封六年儿单于立三嵗死太初三年句黎湖单于立一嵗死太初四年且鞮侯单于立苏武传云天汉元年且鞮侯单于初立云云盖自太初四年至天汉元年仅一嵗故谓之初立非谓且鞮侯单于至是乃立也此本于元封六年书儿单于立此处书且鞮侯单于初立不载太初以来匃奴更立之事当有脱落】秋七月浞野侯赵破奴自匃奴亡归【通鉴　考异曰破奴传云为虏所得遂没其军居匃奴中十嵗复与太子安国亡入汉后坐巫蛊族荀纪亦谓居匃奴中十余嵗而归按本纪匃奴传侯表破奴至浚稽期左大都尉为匃奴生得在太初二年则十年而归当在太始三年通鉴乃书于天汉元年距太初二年只四嵗耳与匃奴传荀纪不同攷李陵军败军吏谓陵曰将军威震匃奴天命不遂后求道径还归如浞野侯为虏所得后亡还天子客遇之况于将军乎陵军败在天汉二年而军吏之言如此则破奴之归在李陵军败之前明矣故通鉴附于陵败之前一年今従通鉴】是嵗济南太守王卿为御史大夫【考异曰荀记作王延年今从史记汉书表】桑宏羊为大司农【百官表】宛贵人以为昧蔡讇使我国遇屠相舆共杀昧蔡【考异曰通鉴载于四年广利军还后按传云嵗余宛贵人以为昧蔡讇使我国遇屠相与共杀昧蔡今移于次年　按大宛传李广利既斩宛王更立贵人素遇汉善者名昧蔡为王后嵗余宛贵人以为昧蔡讇云云此本书杀昧蔡事于此处而太初四年初无立昧蔡之文疑有脱误】立母寡弟蝉封为王遣子入侍质于汉汉因使使赂赐镇抚之蝉封与汉约嵗献天马二匹【大宛传】胡建守军正丞【顔曰南北军各有正正又有丞】贫亡车马常歩与走卒起居所以尉荐走卒甚得其心时监军御史为奸穿北军垒垣以为贾区建欲诛之乃约其走卒曰我欲与公有所诛吾言取之则取斩之则斩于是当选士马日监御史与护军诸校列坐堂皇上建从走卒趋至堂皇下拜谒因上堂皇走卒皆上建指监御史曰取彼走卒前曵下堂皇建曰斩之遂斩御史【考异曰荀氏汉纪载于此年今从之】防军诸校皆惊愕不知所以建亦已有成奏在懐中遂上奏曰臣闻军法立武以威众诛恶以禁邪今监御史公穿军垣以求贾利私买卖以与士市不立刚毅之心勇猛之节亡以帅先士大夫尤失理不公用文吏议不至重法黄帝李法曰壁垒已定穿窬不繇路是谓奸人奸人者杀臣谨按军法曰正亡属将军将军有罪以闻二千石以下行法焉丞于用法疑执事不诿上臣谨以斩昧死以闻制曰司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉建由是显名【胡建传】
　　二年夏五月遣贰师将军李广利将三万骑出酒泉又遣因杅将军公孙敖出西河骑都尉李陵将歩兵五千人出居延北撃匃奴【考异曰本纪所书如此以传考之路博徳奏言方秋匈奴马肥未可与战臣愿留陵至春上疑陵教博徳上书廼诏博徳引兵走西河陵以九月发出遮虏鄣然则公孙敖路博徳李陵之出塞皆在秋也本纪以与李广利出师同一事故并附于五月耳】贰师出酒泉与右贤王战于天山斩首虏万余级而还匃奴大围贰师汉军乏食死伤者多时假司马陇西赵充国廼与壮士百余人溃围陷陈贰师引兵随之遂得解汉兵物故什六七充国身被二十余创贰师奏状诏徴充国诣行在帝亲见视其创嗟叹之拜为中郎公孙敖出西河与彊弩都尉路博徳防涿邪山无所得李陵北行三十日至浚稽山与单于相值骑可三万围陵军军居两山间以大车为营陵引士出营外为陈虏见汉军少直前就营陵搏战攻之千弩俱发应而倒虏还走上山汉军追撃杀数千人单于大惊召左右地兵八万余骑攻陵陵且战且引南行数日抵山谷中陵曰吾士气少衰而鼓不起何也军中岂有女子乎始军出时关东羣盗妻子徙边者随军为卒妻妇大匿车中陵搜得皆劒斩之明日复战斩首三千余级引兵东南行至山下单于在南山上使其子将骑击陵陵军歩鬭树林间复杀数千人是时陵军益急匈奴骑多战一日数十合复伤杀虏二千余人虏不利欲去防陵军候管敢亡降匈奴具言陵军无后救射矢且尽单于大喜使骑竝攻汉军良乆陵还太息曰兵败死矣军吏或曰将军威镇匈奴天命不遂后求道径还归如浞野侯为虏所得后亡还天子客遇之况于将军乎陵曰公止吾不死非壮士也于是尽斩旌旗及珍寳埋地中夜半时撃鼓起士鼓不鸣虏骑数千追之陵曰无面目报陛下遂降边塞以闻上以问太史令司马迁迁盛言陵事亲孝与士信尝奋不顾身以殉国家之急其素所畜积也彼之不死宜欲得当以报汉也初上遣贰师大军出财令陵为助兵及陵与单于相值而贰师功少上以迁诬罔欲沮贰师为陵游説下迁腐刑乆之上悔陵无救曰陵当发出塞廼诏彊弩都尉令迎军坐预诏之得令老将生奸诈廼遣使劳赐陵余军得脱者【李陵蘓武传】初秦变周法置尚书于禁中有令丞掌通章奏汉初因之至帝逰宴后庭始用宦者典事尚书谓之中书谒者置令仆射司马迁被刑之后以为中书令【六典云不言谒者省文也】尊宠任职故人益州刺史任安予迁书责以古贤臣之义教以慎于接物推贤进士为务迁报之曰刑余之人无所比数非一世也所从来逺矣昔衞灵公与雍渠载孔子适陈商鞅因景监见赵良寒心赵谈参乘爰丝变色自古而耻之夫中材之人事关于宦竖莫不伤气况忼慨之士乎如今朝虽乏人柰何令刀锯之余荐天下豪隽哉乡者仆亦尝厠下大夫之列陪外廷末议不以此时引维纲尽思虑今已亏形为扫除之在阘茸之中廼欲卬【读曰仰】首信【读曰伸】眉论列是非不亦轻朝廷羞当世之士邪【六典通典司马迁传】秋止禁巫祠道中者【本纪】是时郡守尉诸侯二千石欲为治者大抵尽效王温舒等而吏民益轻犯法盗贼滋起大羣至数千人擅自号攻城邑取库兵释死罪小群以百数掠虏乡里者不可称数乃使直指使者暴胜之及故九卿张徳等衣绣衣持节虎符发兵督郡国分部捕斩胜之至被阳济南王防为令胜之欲斩防防已解衣伏质仰言曰使君颛杀生之柄威震郡国今复斩一防不足以増威不如时有所寛以明恩贷令尽死力胜之壮其言贳不诛因与防相结【王防传酷吏传】
　　三年春二月以执金吾杜周为御史大夫【百官表】杜周为廷尉中废后为执金吾逐捕桑宏羊卫皇后昆弟子刻深上以为尽力无私迁御史大夫两子夹河为太守治民皆酷暴而少子延年行寛厚云【杜周传荀氏纪】故丞相长史田仁上书言天下郡太守多为奸利三河尤甚皆内倚中贵人与三公有亲属无所畏惮宜先正三河以警天下奸吏是时河南河内太守杜周子弟也河东太守石庆子孙也上使仁刺三河太守皆下吏【考异曰此事见禇先生补史记不得其时今附于杜周拜御史大夫之后盖周二子夹河为太守故也】还奏事帝说拜为京辅都尉【六字据田叔传】迁丞相司直威震天下【禇先生补史记】三月行幸泰山修封祀明堂【本纪】帝所兴祠太一后土三年亲郊祠建汉家封禅五年一修封薄忌太一等六祠以嵗时致礼皆太祝领之至如八神诸名祠行过则祠行去则已方士所兴祠各自主其人终则已祠官不主他祠皆如故帝封禅后十二嵗而还徧于五岳四渎矣【封禅书】四年春正月遣贰师将军李广利六万骑歩兵七万人出朔方因杅将军公孙敖将骑万歩兵三万人出鴈门防撃将军韩说歩兵三万人出五原而单于以十万待水南连鬬十余日游撃亡所得因杅与左贤王战不利引归【本纪匈奴传　考异曰史记匈奴传云广利于此降匈奴误】初李陵与苏武俱为侍中武使匈奴明年陵降不敢求武乆之单于使陵至海上为武置酒设乐因谓武曰单于闻陵与子卿素厚故使陵来说足下虚心欲相待终不得归汉空自苦亡人之地信义安所见乎前长君为奉车【武兄嘉】从至雍棫阳宫扶辇下除触柱折辕劾大不敬伏劒自刎赐钱二百万以孺卿【武弟贤】从祠河东后土宦骑与黄门驸马争船推堕驸马河中溺死宦骑亡诏使孺卿逐捕不得惶恐饮药而死来时太夫人亦不幸陵送至阳陵子卿妇年少闻己更嫁矣独有女弟二人两女一男今复十余年存亡不可知人生如朝露何乆自苦如此陵始降时忽忽如狂自痛负汉加以老母系保宫子卿不欲降何以过陵且陛下春秋髙法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子亡功徳皆为陛下所成就位列将爵通侯兄弟亲近常愿肝脑涂地今得杀身自效虽防斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿一听陵言武曰自分已死乆矣王必欲降武请毕今日之驩效死于前陵见其至诚喟然叹曰嗟乎义士陵与卫律之罪上通于天因泣下霑衿与武决去【苏武传】夏四月立皇子髆【音博】为昌邑王【考异曰同姓诸侯王表作六月乙丑立今从本纪】王以少子爱上为选师以夏侯始昌为太傅【始昌传】是嵗始定舆服之制郊祀所乘谓之大驾车千乘骑万匹令诸侯王大国朱轮特虎居前左兕右鹿小国特熊居前麋皆居左右【通典古今注】
</div>
    <div class="pagination">
<a href="西汉年纪_page3.html">上一页</a><a href="西汉年纪.html">1</a><a href="西汉年纪_page2.html">2</a><a href="西汉年纪_page3.html">3</a><span class="current-page">4</span><a href="西汉年纪_page5.html">5</a><a href="西汉年纪_page6.html">6</a><a href="西汉年纪_page7.html">7</a><a href="西汉年纪_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
