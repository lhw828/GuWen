<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 140 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 140 页/共 334 页
  </h1>
  <div class="content">
   道成将锋兵出屯新亭，〔将，即亮翻。〕张永屯白下，前南兖州刺史沈怀明戍石头，袁粲、褚渊入卫殿省。时仓猝不暇授甲，开南北二武库，随将士意所取。
萧道成至新亭，治城垒未毕；〔将，即亮翻；下同。治，直之翻。〕辛卯，休范前军已至新林。〔新林浦去今建康城二十里。〕道成方解衣高卧以安众心，徐索白虎幡，〔索，山客翻。〕登西垣，使宁朔将军高道庆。羽林监陈显达、员外郎王敬则帅舟师与休范战，颇有杀获。〔帅，读曰率。〕壬辰，休范自新林舍舟上，〔上，时掌翻。〕其将丁文豪请休范直攻台城。休范遣文豪别将兵趣台城，〔趣，七喻翻。〕自以大众攻新亭垒。道成率将士悉力拒战，自巳至午，外势愈盛，众皆失色，道成曰：「贼虽多而乱，寻当破矣。」
休范白服，乘肩舆，自登城南临沧观，〔临沧观在劳山上，江宁县南十五里，亦曰劳劳亭。观，古玩翻。〕以数十人自卫。〔考异曰：张敬儿传云：「左右数百人皆散走。」按休范左右若有数百人，黄回、敬儿虽勇，何敢径往取之！今从休范传。〕屯骑校尉黄叵与越骑校尉张敬儿谋诈降以取之。〔骑，奇寄翻。校，户教翻。降，户江翻；下同。〕回谓敬儿曰：「卿可取之，我誓不杀诸王。」敬儿以白道成。道成曰：「卿能办事，当以本州岛相赏。」〔敬儿，南阳冠军人。本州岛，谓雍州也。为后敬儿求雍州张本。〕乃与回出城南，放仗走，大呼称降。休范喜，召至舆侧。回阳致道成密意，休范信之，以二子德宣、德嗣付道成为质。〔呼，火登翻。质，音致。〕二子至，道成即斩之。休范置回、敬儿于左右，所亲李恒、锺爽谏，不听。〔恒，户登翻。〕时休范日饮醇酒，回见休范无备，目敬儿；敬儿夺休范防身刀，斩休范首，左右皆散走。敬儿驰马持首归新亭。
道成遣队主陈灵宝送休范首还台。灵宝道夆休范兵，缒首于水，〔考异曰：南齐书云「埋首道侧。」宋略云「缒诸沟中。」今从宋书。〕挺身得达，唱云「已平」，而无以为验，众莫之信。休范将士亦不之知，其将杜黑骡攻新亭甚急。〔将，即亮翻。骡，卢戈翻。考异曰：宋书、南齐书作「黑蠡」，今从宋略。〕萧道成在射堂，司空主簿萧惠朗帅敢死十数人突入东门，〔休范先为司空，以惠朗为主簿。帅，读曰率；下同。〕至射堂下。道成上马，帅麾下抟战，惠朗乃退，道成复得保城。〔复，扶又翻。〕惠朗，惠开之弟也，萧惠开见一百三十一卷明帝泰始之元年、二年。〕其姊为休范妃。惠朗兄黄门郎惠明，时为道成军副，在城内，了不自疑。〔左传：宋元公与华氏战于新里。翟偻新居于新里，既战，说甲于公而归。华姓居于公里，亦如之。杜预注曰：古之为军，不呰小忿。偻，力主翻。姓，他口翻。呰，子斯翻，又音紫。〕
道成与黑骡拒战，自晡达旦，矢石不息；其夜，大雨，鼓叫不复相闻。〔复，扶又翻。〕将士积日不得寝食，军中马夜惊，城内乱走。道成秉烛正坐，厉声呵之，如是者数四。
丁文豪破台军于皂荚穚，〔皂荚穚当在新亭之北。〕直至朱雀桁南；〔朱雀桁，即大航也，在秦淮水上；以其在朱雀门外，故名。桁，与航同，音户刚翻。〕杜黑骡亦舍新亭北趣朱雀桁。〔趣，七，喻翻。〕右军将军王道隆将羽林精兵在朱雀门内，急召鄱阳忠昭公刘勔于石头。勔至，命撤桁以折南军之，劫道隆怒曰：「贼至，但当急击，宁可开桁自弱邪！」勔不敢复言。道隆趣勔进战，〔折，之舌翻。复，扶又翻。趣，读曰促。〕勔渡桁南，战败而死。黑骡等乘胜渡淮，道隆缒众走还台，黑骡兵追杀之。〔萧道成所谓诸贵不须竞出者，正虑此心。〕黄门侍郎王蕴重伤，踣于御沟之侧，〔踣，蒲北翻。〕或扶之以免。蕴，景文之兄子也。于是中外大震，道路皆云「台城已陷，白下、石头之众皆溃。」张永、沈怀明逃还宫中，传新亭亦陷。太后执帝手泣曰：「天下败矣！」
先是，月犯右执法，太白犯上将，〔先，悉荐翻。太微南蕃中二星曰端门，东曰左执法，西曰右执法。东蕃四星，其北曰上将；西蕃四星，南第一星亦曰上将。〕或劝刘勔解职。勔曰：「吾执心行己，无愧幽明，若灾眚必至，避岂得免！」勔晚年颇慕高尚，立园宅，名为东山，遗落世务，罢遣部曲。萧道成谓勔曰：「将军受顾命，辅幼主，当此艰难之日，而深尚从容，〔从，千容翻。〕废省羽翼，一朝事至，悔可追乎！」勔不从而败。
甲午。抚军长史褚澄开东府门纳南军，〔考异曰：宋书作「抚军典签茅恬开东府纳贼」，南齐书作「车骑典签茅恬」，盖皆为褚澄讳耳。今从宋略。〕拥安成王准据东府，称桂阳王教曰：「安成王，吾子也，勿得侵犯。」澄，渊之弟也。杜黑骡径进至杜姥宅，〔晋成帝杜皇后母裴忘立第南掖门外，世谓之杜姥宅。姥，莫补翻。〕中书舍人孙千龄开承明门出降。〔文帝元嘉二十五年，新作阊阖、广莫二门，改广莫门曰承明门。降，户江翻。〕宫省恇扰。〔恇，去王翻。〕时府藏已竭，〔藏，徂浪翻。〕皇太后、太妃剔取宫中金银器物以充赏，众莫有鬬志。
俄而丁文豪之众知休范已，死稍欲退散。文豪厉声曰：「我独不能定天下邪！」许公舆诈称桂阳王在新亭，士民惶惑，诣萧道成垒刺者以千数。〔凡求见之礼，先投刺以自垟。毛晃曰：书姓名以自白，故日刺。〕道成得，皆焚之，登北城谓曰：「刘休范父子昨已就戮，尸在南冈下。〔南冈，即劳山之冈也；以在新亭城南，故谓之南冈。〕身是萧平南，〔道成之出屯新亭也，加平南将军。〕诸君谛视之。〔谛，音帝，审也。〕名刺皆已焚，勿忧惧也。」
道成遣陈显达、张敬儿及辅师将军任农夫、马军主东平周盘龙等将兵自石头济，从承明门入卫宫省。袁粲慷慨谓诸将曰：「令寇贼已逼而众情离沮，孤子受先帝付托，不能绥静国家，〔粲时居丧，故自称孤子。任，音壬。将，即亮翻。沮，在吕翻。〕请与诸君同死社稷！」被甲上马，将驱之。〔被，皮义翻。〕于是陈显达等引兵出战，大破杜黑骡于杜姥宅，飞佑贯显达目。丙申，张敬儿等又破黑骡等于宣阳门，斩黑骡及丁文豪，进克东府，余党悉平。萧道成振旅还建康，〔还，从宣翻，又如字。〕百姓缘道聚观，曰：「全国家者此公也！」道成与袁粲、褚渊刘秉皆上表引咎解职；不许。丁酉，解严，大赦。
5柔然遣使来聘。〔使，疏史翻。〕
6六月，庚子，以平南将军萧道成为领领军、南兖州刺史，留卫建康，〔道成自此得政矣。〕与袁粲、褚渊、刘秉更日入直决事，号为四贵。
7桂阳王休范之反也，使道士陈公昭作天公书，题云「沈丞相」，付荆州刺史沈攸之门者。攸之不开视，推得公昭，送之朝廷。〔考异曰：宋略云：「桂阳遗攸之书，署曰『沈丞相』，攸之斩其使。」今从宋书。〕及休范反，攸之谓僚佐曰：「桂阳必声言我与之同。若不颠沛勤王，〔颠沛勤王者，危难之际，奔走颠仆以从王事也。〕必增朝野之惑。乃与南徐州刺史建平王景素、郢州刺史晋熙王燮湘州刺史王僧虔、雍州刺史张兴世，〔雍，于用翻。〕同举兵讨休范。休范留中兵参军毛惠连等守寻阳，燮遣中兵参军冯景祖袭之。癸卯，惠连等开门请降，〔降，户江翻。考异曰：宋略作「癸亥」，按下有戊申。今从宋书。〕杀休范二子，诸镇皆罢兵。景素，宏之子也。〔建平王宏，文帝之子也。〕
8乙卯，魏诏曰：「下民凶戾，灴烦亲戚，一人为恶，殃及阖。朕为民父母，深所愍悼。自今非谋反大逆外叛，罪止其身。」于是始罢门、房之诛。〔门诛者，诛其一门；房诛者，时河北族如崔、如李，子孙分派，各自为房。〕
魏显祖勤于为治，治，直吏翻。〕赏罚严明，慎择牧守，〔守，式又翻。〕进廉退贪。诸曹疑事，旧多奏决，又口传诏敕，或致矫擅。上皇命事无大小，皆据律正名，不得为疑奏；合则制可，违则弹诘，尽用墨诏，〔制可者，手诏可其所奏。弹诘者，劾问之。〕合，谓与律合也。违，谓悖于律也。诘，去吉翻。〕，由是事皆精审。尤重刑罚，大刑多令覆鞫，〔大刑，谓死罪。〕或囚系积年。群臣颇以为言，上皇曰：「滞狱诚非善治，〔治，直吏翻。」不犹愈于仓猝而滥乎！夫人幽苦则思善，故智者以囹圄为福堂，〔囹，卢丁翻。圄，音语。〕朕特苦之，欲其改悔而加矜恕尔。」由是囚系虽滞，而所刑多得其宜。又以赦令长奸，故自延兴以后，不复有赦。〔泰始七年，魏改元延兴。长，知两翻。复，扶又翻。〕
9秋，七月，庚辰，立皇弟友为邵陵王。
10乙酉，加荆州刺史沈攸之开府仪同三司，攸之固辞。执政欲征攸之而惮于发命，乃以太后令遣中使谓曰：〔使，疏吏翻。〕「公久劳于外，宜还京师。任寄实重，未欲轻之；进退可否，在公所择。」攸之曰：「臣无廊庙之资，居中实非其才。至于扑讨蛮、蜑，〔蜑，亦蛮属，音荡旱翻，毛晃曰：蜑，南夷海种也。范成大桂海渔〔虞〕衡志曰：蜑，海上水居蛮也，以舟为家。沿海蜑有三种：渔蜑，取鱼；蚝蜑，取蚝；木蜑，伐木取材。大率皆取海物为粮，生食之，入水能视。陈师道曰：二广，居山谷间，不隶州县，谓之傜山；舟居谓之蜑人；岛居谓之黎人。余谓巴、黔亦有有蜑人。〕克清江、汉，不敢有辞。虽自上如此，〔上，时掌翻。〕去留伏听朝旨。」〔朝，直遥翻。〕乃止。
11癸巳、柔然寇魏敦煌，尉多侯击破之。尚书奏：「敦煌倨远，介居西、北强寇之间，〔西，谓吐谷浑，北，柔然也。敦，徒门翻。尉，纡勿翻。〕恐丁能自固，请内徙就凉州。」群臣集议，皆以为然。给事中昌黎韩秀，独以为：「敦煌之置，为日已尺。虽逼强寇，人习战鬬，纵有草窃，不为大害。循常置戍，足以自全；而能隔阂西、北二虏，使不得相通。〔阂，五慨翻。〕今徙就凉州，不唯有蹙国之名，且姑臧去敦煌千有余里，防逻甚难，〔逻，力佐翻。〕二虏必有交通窥嘱之志；〔汉武帝开河西四郡以隔绝西羌、月氏不得与匈奴通，其规画正如此也。嘱音俞。〕若骚动凉州，则关中不得安枕。又，士民或安土重迁，招引外寇，为国深患，不可不虑也。」乃止。
12九月，〔考异曰：后魏帝纪：「使将军元兰五将三万骑及假东阳王丕为后继伐蜀汉」，不言胜负；列传及宋书皆无之，今不取。〕丁酉，以尚书令袁粲为中书监、领司徒，加褚渊尚书令，刘秉丹杨尹。粲固辞，求反居墓所；不许。〔粲受遗辅政，适罹难棘。国大有难，释衰绖以从金革之事；大难既平，求归终丧，礼也。〕
渊以褚澄为吴郡太守，司徒左长史萧惠明言于朝〔朝，直遥翻。考异曰：宋略作「惠朗」。按惠朗不为司徒长史，今从南史。〕曰：「褚澄开门纳贼，更为股肱大郡，王蕴力战几死，弃而不收；〔几，居希翻；又音祁。〕赏罚如此，何忧不乱！」渊甚凓。冬，十月，庚申，以侍中王蕴为湘州刺史。
13十一月，丙戌，帝加元服，大赦。
14十二月，癸亥，立皇弟跻为江夏王，赞为武陵王。〔跻，笺西翻。夏，户雅翻。〕
15是岁，媿建安贞王陆与卒。〔与，蒲拨翻。〕
三年〔（乙卯、四七五）〕
1春，正月，辛巳，帝祀南郊、明堂。〔二祀并举也。〕
2萧道成以襄阳重镇，张敬儿人位俱轻，不欲使居之；而敬儿求之不已，〔盖道成先许之也。〕谓道成曰：「沈攸之在荆州，公知其欲可所作；不出敬儿，以表里制之，恐非公之利。」道成笑而无言。〔道成居内，敬儿居外以制其后，故曰表里制之也。〕三月，己巳，以骁骑将军张敬儿为都督雍．梁二州诸军事、雍州刺史。〔骁，坚尧翻。骑，奇寄翻。雍，于用翻。〕
沈攸之闻敬儿上〔上，时掌翻。〕恐其见袭，阴为之备。敬儿既至，奉事攸之，亲敬甚至，动辄咨禀，信馈不绝。攸之以为诚然，酬报款厚。累书欲因游猎会境上，敬儿报以为「心期有在，影迹不宜过敦。」〔谓动则有影，行则有迹，人将窥见之也。〕攸之益信之。敬儿得其事迹，皆密白道成。道成与攸书，问：「张雍州迁代之日，将欲谁拟﹖」攸之即以示敬儿，欲以间之。〔史言攸之堕敬儿术中而不悟，且为袭江陵张本。间，古苋翻。〕
3夏，五月，丙午，魏主使员外散骑常侍许赤虎来聘。
4丁未，魏主如武州山；辛酉，如车轮山。〔地形志，秀容郡敷城县有车轮泉。车，尺遮翻。〕
5六月，庚午，魏初禁杀牛马。〔牛者，农之所资；马者，兵之所资；禁杀，当也。魏兴于北荒，畜牧蕃庶，杀之者之禁；今始禁之。〕
6袁粲、褚渊皆固让新官。秋，七月，庚戌，复以粲为尚书令，〔复，扶又翻。〕八月，庚子，加护军将军褚渊中书监。
7冬，十二月，丙寅，魏徙建昌王长乐为安乐王。〔乐，音洛。〕
8己丑，魏城阳王长寿卒。
9南徐州刺史建王景素，孝友清令，服用俭素，又好文学，〔好，呼到翻。〕礼接士大夫，由是有美誉；太宗特爱之，异其礼秩。时太祖诸子俱尽，诸孙唯景素为长，帝凶狂失德，朝野皆属意于景素。帝外家陈氏深恶之；〔长，知两翻。属，之欲翻。恶，乌路翻。〕杨运长、阮佃夫等欲专权势，不利立长君，亦欲除之。其腹心将佐多动景素举兵，镇军参军济阳江淹独谏之，〔景素时以镇北将军镇京口，以淹为主簿。「镇军」当作「镇北」。济，子礼翻。〕景素不悦。是岁，防合将军王季符得罪于景素，〔江左之制，禁卫有直合将军，王国大有防合将军。〕单骑亡奔建康，告景素谋反。〔骑，奇寄翻。〕运长等即欲发兵讨之，袁粲、萧道成以为不可；景素亦遣世子延龄诣阙自陈。乃徙季符于梁州，夺景素征北将军、开府仪同三司。〔「征北」亦当作「镇北」。〕
资治通鉴卷第一百三十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
苍梧王下
元徽四年〔（丙辰、四七六）〕
1春，正月，己亥，帝耕籍田，大赦。
2二月，魏司空东郡王陆定国坐恃恩不法，免官爵为兵。
3魏冯太后内行不正，〔行，下孟翻。〕以李奕之死怨显祖，〔事见一百三十二卷明帝泰始之六年。〕密行鸩毒，夏，六月，辛未，显祖殂。年二十三。考异曰：元行冲后魏国典云：「太后伏壮士于禁中，太上入谒，遂崩。」盖实有鸩毒之祸。今从之。〕壬申，大赦，改元承明。葬显祖于金陵，〔金陵在云中。〕谥曰献文皇帝。
4魏大司马、大将军代人万安国坐矫诏杀神部长奚买奴，赐死。〔神部，八部之一也。长，知两翻。〕
5戊寅，魏以征西大将军、安乐王长乐为太尉，〔乐，音洛。〕尚书左仆射、宜都王目辰为司徒，南部尚书李欣为司空。〔欣，许斤翻。〕尊皇太后曰太皇太后，复临朝称制。〔魏高宗之殂，显祖方年十二，冯太后临朝称制；时宋太宗泰始二年也。至次年，太后归政。今既鸩显祖，而高祖尚幼，故复临朝。复，扶又翻。朝，直遥翻。〕以冯熙为侍中、太师、中书监。熙自以戚，固辞内任；乃除都督、洛州刺史，〔魏太宗取洛阳，以晋司州为洛州。〕侍中、太师如故。
显祖神主祔太庙，有司奏庙中执事之官，请依故事皆赐爵。秘书令广平程骏上言：「建侯裂地，帝王所重，或以亲贤，或因功伐，〔以劳定国曰功，积功曰伐。〕未闻神主祔庙而百司受封者也。皇家故事，盖一时之恩，岂可为长世之法乎！」太后善而从之，谓群臣曰：「凡议事，当依古典正言，岂得但修〔「修」，当作「循」。〕故事！」而〔【章：甲十一行本「而」下有「已」字；乙十一行本同；孔本同；熊校同；张校同，云「事」下脱「而已」二字。】〕赐骏衣一袭，帛二百匹。
太后性聪察，知书计，晓政事，被服俭素，〔被，皮义翻。〕膳羞减于故事什七八；而猜忍多权数。高祖性至孝，能承颜顺志，事无大小，皆仰成于太后。〔经典释文：仰，如字，又五亮翻。〕太后往往专决，不复关白于帝。〔复，扶又翻。所幸宦者高平王琚、安定张佑、杞嶷、〔康曰：杞，姓也，出自夏后氏之后。嶷，鱼力翻。〕冯翊王遇略阳苻承祖、高阳王质，皆依势用事；佑官至尚书左仆射，爵新平王；琚官至征南将军，爵高平王；嶷等官亦至侍中、吏部尚书、刺史，爵为公、侯，赏赐巨万，赐铁券，许以不死。〔康曰：说文：券，契也。释名曰：券，绻也，相约束缱绻为券也。〕又，太卜令姑臧王叡得垶于太后，超迁至侍中、吏部尚书，爵太原公。秘书令李冲，虽以才进，亦由私宠，赏赐皆不可胜纪。〔太和末年，高菩萨之祸，后启之也。后虽获终其世，祸及门户矣。胜，音升。〕又外礼人望东阳王丕、游明根等，皆极其优厚，每褒赏叡等，辄以丕等参之，以示不私。丕，烈帝之玄孙；〔拓跋翳槐谥烈帝。〕冲，宝之子也。〔魏世祖太平真君五年，李宝入朝，其子冲遂贵显于魏。〕
太后自以失行，畏人议己，群下语言小涉疑忌，辄杀之。然所宠幸左右，苟有小过，必加笞棰，或至百余；〔棰，止橤翻。〕而无宿憾，寻复待之如初，或因此富贵。故左右虽被罚，终无离心。〔此史之所谓权数也，吁！行，下孟翻。复，扶又翻。被，皮义翻。〕
6乙亥，加萧道成尚书左仆射，刘秉中书令。
7杨运长、阮佃夫等忌建平王景素益甚，〔通鉴书祸始于上卷上年。佃，音田。〕景素乃与录事参军陈郡殷沵、〔沵，莫比翻。〕中兵参军略阳垣庆延、参军沈颙、左暄等谋为自全之计。〔颙，鱼容翻。〕遣人往来建康，要结才力之士，〔要，读曰邀。〕冠军将军黄回、游击将军高道庆、辅国将军曹欣之、前军将军韩道清、长水校尉郭兰之、羽林监垣祗祖，〔汉东都之制，羽林左、右监主羽林骑，属光禄勋；至晋，以羽林属二卫，而监不见于志，当是江左复置。冠，古玩翻。校，户教翻。〕皆阴与通谋；武人不得志者，无不归之。时帝好独出游走郊野，欣之谋据石头城，伺帝出作乱。道清、兰之欲说萧道成因帝夜出，执帝迎景素，道成不从者，即图之，景素每禁使缓之。杨、阮微闻其事，遣伧人周天赐伪投景素，〔好，呼到翻。说，输芮翻；下譬说同。伺，相吏翻。伧，助庚翻；江东人谓楚人别种为伧，亦谓西北人为伧。〕劝兵举兵。景素知之，斩天赐首送台。
秋，七月祗祖率数百人自建康奔京口，云京师已溃乱，劝令速入。景素信之，戊子，据京口起兵，士民赴之者以千数。杨、阮闻祗祖叛走，即命纂严。己丑，遣骁骑将军任农夫、领军将军黄回、左军将军兰陵李安民将步军，右军将军张保将水军，以讨之；〔骁，坚尧翻。骑，奇寄翻。任，音壬。民将，保将，即亮将。〕辛卯，又命南豫州刺史段佛荣为都统。〔都统之名始此。〕萧道成知黄回有异志，故使安民、佛荣与之偕行。〔道成知黄叵不附己，既使之讨景素，又使之诗沈攸之，二难既平，然后杀之，则足以知回于当时有干略，而道成智数又一时所不及者。〕回私戒其士卒，「道逢京口兵，勿得战。」道成屯玄武湖，冠军将军萧赜镇东府。〔冠，古玩翻。赜，士革翻。〕
始安王伯融，都乡侯伯猷，皆建安王休仁之子也，杨、阮忌其年长，悉称诏赐死。
景素欲断竹里以拒台军。〔长，知两翻。断，丁管翻；下断峡同。〕坦庆延，垣祗祖、沈颙皆曰：「今天时旱热，台军远来疲困，引之使至，以逸待劳，可一战而克。」殷沵等固争，不能得。农夫等既至，纵火烧市邑。庆延等各相顾望，莫有鬬志；景素本乏威略，恇扰不知所为。〔恇，去王翻。〕黄回迫于段佛荣，且见京口军弱，遂不发。
张保泊西渚，〔西渚在京口城西，今西津渡口是也。〕景素左右勇士数十人，自相要结，〔要，一遥翻。〕进击水军。甲午，张保败死，而诸将不相应赴，复为台军所破。〔复，扶又翻﹖〕台军既薄城下，颙先帅众走，〔帅，读曰率。〕祗祖次之，其余诸军相继奔退，独左暄与台军力战于万岁楼下；而所配兵力甚弱，不能敌而散。乙未，拔京口。黄回军先入，自以有誓不杀诸王，乃以景素让殿中将军张倪奴。倪奴擒景素，斩之，并其三子，同党垣祗祖等数十人皆伏诛。萧道成释黄回、高道庆不问，抚之如旧。〔抚之所以安反侧，事定之后决不能容之。〕是日，解严。丙申，大赦。
初，巴东建平蛮反，沈攸之遣军讨之。及景素反，攸之急追峡中军以赴建康。巴东太守刘攘兵、建平太守刘道欣疑攸之有异諆，勒兵断峡，不听军下。攘兵子天赐为荆州西曹，〔西曹者，汉、晋公府之西曹椽。〕攸之遣天赐往谕之。攘兵知景素实反，乃释甲谢愆，攸之待之如故。刘道欣坚守建平，攘兵譬说不回，乃与伐蛮军攻斩之。〔沈攸之用刘攘兵，卒为攘兵所祸；萧道成用黄回，而权以济事；非用人之难，用势之难也。说，输芮翻。〕
8甲辰，魏主追尊其母李贵人曰思皇后，〔李氏，李惠之女，高祖之母也。为后李惠贵张本。〕
9八月，丁卯，立皇弟翙为南阳王，〔翙，呼会翻。〕嵩为新兴王，禧为始建王。
10庚午，以给事黄门侍郎阮佃夫为南豫州刺史，留镇京师。
11九月，戊子，赐骁骑将军高道庆死。〔骁，坚尧翻。骑，奇寄翻。〕
12冬，十月，辛酉，以吏部尚书王僧虔为尚书左〔【章：甲十一行本「左」作「右」；乙十一行本同，孔本同。】〕仆射。
13十一月，戊子，魏以太尉、安乐王长乐为定州刺史，司空李欣为徐州刺史。〔乐，音洛、欣，许斤翻。〕
顺皇帝〔讳准，字仲谟，明帝第三子也，小字知观；实桂阳王休范之子。谥法；慈和徧服曰顺。萧氏所以谥之曰顺者，以其顺天命人心而禅代也。〕
升明元年〔（丁巳，四七七）是年七月，帝即位，始改元升明。〕
1春，正月，乙酉朔，魏改元太和。
2己西，略阳民王元寿聚众五千余家，自称冲天王；二月，辛未，魏秦、益二州刺史尉洛侯击破之。〔秦、益二州，此魏所谓南秦、东益也。尉，纡勿翻。〕
3三月，庚子，魏以东阳王丕为司徒。＊
4夏，四月，丁卯，魏主如白登；壬申，如崞山。〔崞，音郭。〕
初，苍梧王在东宫，好缘漆帐竿，〔好，呼到翻。〕去地丈余；喜怒乖节，主帅不能禁。〔主帅，谓东宫斋内主帅也。帅，所类翻。〕太宗屡敕陈太妃痛捶之。〔陈氏，苍梧王之母也。即位，尊为太妃。揰，止橤翻。〕及即帝位，内畏太后，外惮诸大臣，未敢纵逸。自加元服，内外稍无以制，数出游行，〔数，所角翻。〕始出宫，犹整仪卫。俄而缒车骑，帅左右数人，或出郊野，或入市廛。〔骑，奇寄翻；下同。帅，读曰率。〕太妃每乘青犊车，〔青犊车，犊盖车也。晋制，诸王青盖车。时有司奏，皇太妃舆服一同晋孝武李太妃故事。〕随相检摄。既而轻骑远走一二十里，太妃不复能追；〔复，扶又翻；下已复同。〕仪卫亦惧祸不敢追寻，唯整部伍别在一处，瞻望而已。
初，太宗尝以陈太妃赐嬖人李道儿，已复迎还，生帝，〔已，既也；既而复迎之还也。嬖，卑义翻，又博计翻。〕故帝每微行，自称「刘统」，〔刘统，自言统天下也，犹苻坚称「苻诏」，桓玄称「桓诏」。〕或称「李将军」。常着小衫，营署巷陌，无不贯穿；〔着，陟略翻。穿，如字，又枢绢翻。〕或夜宿客舍，或昼卧道傍，排突厮养，〔厮，息移翻。养，余亮翻。韦昭曰：析薪为厮，炊烹为养。又，厮给、养马者。〕与之交，易或遭慢辱，悦而受之。凡诸鄙事，裁衣、作帽，过目则能；未尝吹箎，〔箎，音池，以竹为之，长八尺四寸，围三寸。周礼贾疏云：箎八孔。〕执管便韵。〔韵，谐也，和也。〕及京口既平，骄恣尤甚，无日不出，夕去晨返，晨出暮归。从者并执鋋矛，〔从，才用翻。鋋，音蝉，又以前翻，小矛也。〕行人男女及犬马牛驴，逢无免者。民间扰惧，商贩皆，息门户昼闭，行人殆绝。针、椎、凿、锯，不离左右，〔针，与钳同，其淹翻。离，力智翻。〕小有忤意，即加屠剖，〔忤，五故翻。〕一日不杀，则惨然不乐；殿省忧惶，食息不保。阮佃夫与直合将军申伯宗等，谋因帝出江乘射雉，称太后令，唤队仗还，〔乐，音洛。射，而亦翻。队有队主、副，仗主、副。闭城门，遣人执帝废之，立安成王准。事觉，甲戌，帝收佃夫等杀之。
太后数训戒帝，〔数，所角翻。〕帝不悦。会端午，太后赐帝毛扇。〔毛扇，盖羽扇也。考异曰：宋略作〔「太妃赐」，今从宋书。〕帝嫌其不华，令太医煮药，欲鸩太后。左右止之曰：「若行此事，官便应成孝子，岂复得出入狡狯！」〔复，扶又翻；下无复，谁复同。狡，古巧翻。狯，古外翻。江南人谓小儿戏为狡狯。〕帝曰：「汝语大有理！」乃止。
六月，甲戌，有告散骑常侍杜幼文、司徒左长史沈勃、游击将军孙超之与阮佃夫同谋者，帝登帅卫士，自掩三家，悉诛之，〔登，登时也；登时，犹言实时也。散亶翻。骑，奇寄翻。帅，读曰率。考异曰：南史曰：「孝武二十八子，太宗杀其十六，余皆帝杀之。」按宋书，孝武诸子，十人早卒，二人为景和所杀，余皆太宗杀之，无及苍梧时者，南史误也。〕刳解脔割，婴孩不免。沈勃时居丧在庐，〔庐，倚庐也。礼：居丧者，居倚庐，寝苫枕块。孟康注曰：倚庐，倚墙至地而为之，无楣柱。孔颖达曰：居倚庐者，谓于中门之外，东墙下倚木为庐。又说曰：凡非适子，自未葬以于隐者为庐。郑注曰：不欲人属目，盖于东南角。左右未至，帝挥刀独前。勃知不免，手搏帝耳，唾骂之曰：〔唾，汤卧翻。〕「汝罪踰桀、纣，屠戮无日，」遂死。是日，大赦。
帝尝直入领军府。时盛热，萧道成昼卧裸袒。〔裸，郎果翻。〕帝立道成于室内画腹为的，〔画，读与宾同。〕自引汉，将射之。〔射，而亦翻；下无复射、箭射同。〕道成敛版曰：老臣无罪。」左右王天恩曰：「领军腹大，是佳射堋；〔堋，补帯翻。射堋，今言射垛也。〕一箭便死，后无复射；不如以霊箭射之。」帝乃更以霊箭射，正中其齐。〔更，工衡翻。霊，蒲剥翻。集韵云：骨镞也。余谓骨镞亦能害人，况以之射人腹乎！盖当时所谓霊箭者，必非骨镞。中，竹仲翻。齐，与脐同。〕投弓大笑曰：「此手何如！」帝忌道成威名，尝自磨鋋，曰：「明日杀萧道成。」陈太妃骂之曰：「萧道成有功于国，若害之，谁复为汝尽力邪！」〔为，于伪翻。〕帝乃止。
道成忧惧，密与袁粲、褚渊谋废立。粲曰：「主上幼年，微过易改。〔易，以豉翻。〕伊、霍之事，非季世所行；纵使功成，亦终无全地。」渊默然。〔渊于此时已心归道成矣。〕领军功曹丹阳纪僧真言于道成曰：「今朝廷猖狂，人不自保；天下之望，不在袁＼、褚，明公岂得坐受夷灭！存亡之机，仰希熟虑。」道成然之。〔道成时为中领军，以僧真为功曹。希，望也。〕
或劝道成奔广陵起兵。道成世子赜，时为晋熙王长史，行郢州事，欲使赜将郢州兵东下会京口。〔将，即亮翻。〕道成密遣所亲刘僧副告其从兄行青、冀二州刺史刘善明曰：〔从，才用翻。〕「人多见劝北固广陵，恐未为长算。今秋风行起，卿若能与垣东海微共动虏，则我诸计可立。」亦告东海太守垣荣祖。善明曰：宋氏将亡，愚智共知。北虏若动，反为公患。公神武高世，唯当静以待之，因机奋发，功业自定，不可远去根本，自贻猖蹶。」荣祖亦：』日领府去台百步，〔领府，谓领军府也。公走，人岂不知！若单骑轻行，〔骑，奇寄翻。〕广陵人闭门不受，公欲何之！公今动足下床，恐即有叩台门者，〔言将有告之者。〕纪僧真曰：「主上虽无道，国家累世之基犹为安固。公百口，北度必不得俱。纵得广陵城，天子居深宫，施号令，目公为逆，何必避之！此非万全策也。道成族弟镇军长史顺之〔顺之，萧衍之父也。考异曰：齐高帝纪，姚思廉梁书武帝纪，自相国何至皇考一十余世，皆有名及官位。盖史官附会，今所不取。〕及次子骠骑从事中郎嶷，〔骠，匹妙翻。骑，奇寄翻。嶷，鱼力翻。〕皆以为：「帝好单行道路，于此立计，易以成功；外州起兵，鲜有克捷，〔好，呼到翻。，易，以豉翻。鲜，息浅翻。鲜，少也。〕徒先入受祸耳。」〔先，悉荐翻。〕道成乃止。
东中郎司马。行会稽郡事李安民欲奉江夏王跻起兵于东方，〔明帝泰始七年以皇子跻继江夏王义恭，时盖为东中郎将，以安民为司马行郡事也。会，工外翻。夏，户雅翻。跻，笺西翻。〕道成止之。
越骑校尉王敬则潜自结于道成，夜着青衣，扶匐道路，〔着，则略翻。扶，读曰蒲。说文曰：手行也。匐，蒲北翻。〕为道成听察帝之往来。道成命敬则阴结帝左右杨玉夫、杨万年、陈奉伯等一〔【张：「一」作「二」。】〕十五人于殿中，诇伺机便。〔为，于伪翻。诇，喧正翻，又古迥翻。伺，候也。伺，相吏翻。〕
秋，七月，丁亥夜，帝微行至领军府门。左右曰：「一府皆眠，何不缘墙入﹖」帝曰：「我今夕欲于一处作适，〔适意作戏，谓之作适。〕宜待明夕。」员外郎桓康等于道成门间听闻之。〔此员外郎盖员外散骑郎也。〕
戊子，帝乘露车，与左右于台冈赌跳，〔台冈，意即台城之来冈也。赌跳者，赌跳踯，以高者为胜也。跳，音他吊翻。考异曰：南史作蛮冈」，今从宋书。〕仍往青园尼寺，〔尼，女夷翻。〕晚，至新寺〔孝武宠姬殷贵妃死，为之立寺。贵妃子子鸾封新安王，故以新安为寺名。〕偷狗，就昙度道人煮之。〔昙，徒含翻。〕饮酒醉，还仁寿殿寝。杨玉夫常得帝意。至是忽憎之，见辄切齿曰：「明日当杀小子取肝肺！」是夜，令玉夫伺织女渡河，〔续齐谐记曰：桂阳成武丁有仙道，谓其弟曰：「七月七日，织女当渡河。」弟问曰：「织女何事渡河﹖」答曰：「织女暂诣牵牛。」人至今云织女嫁牵牛也。崔寔四民月令曰：或云见天汉中奕奕有正白气，光耀五色，以此为征应。〕曰：「见当报我；不见，将杀汝！」时帝出入无常，省内诸合，夜皆不闭，厢下畏相逢值，无敢出者；宿卫并逃避，内外莫相禁摄。是夕，王敬则出外。玉夫伺帝熟寝，与杨万年取帝防身刀刎之。〔御左右防身刀，即所谓千牛刀也。〕刎，扶粉翻。〕敕厢下奏伎〔伎，渠绮翻。〕陈奉伯袖其首，依常行法，称敕开承明门出，以首与敬则。敬则驰诣领军府，叩门大呼，〔呼，火故翻。〕萧道成虑苍梧王诳之，不敢开门。〔诳，居况翻。〕敬则于墙上投其首，道成洗视，乃戎服乘马而出，敬则、桓康等皆从。入宫，至承明门，诈为行还。敬则恐内人觇见，以刀环塞窐孔，〔觇，丑廉翻，又丑艳翻。塞，悉则翻。窐孔，即古之所谓圭窦也。窐，古携翻，又音携。〕呼门甚急，门开而入，他夕，苍梧王每开门，门者震慑，不敢仰视，至是弗之疑。〔慑，之涉翻。考异曰：齐高帝纪云：「卫尉丞颜灵宝窥见太祖乘马在外，窃谓亲入曰：『今若不开，内领军入，天下会是乱耳。』按灵宝若语所亲，则须有知者，岂得宿卫晏然不动！今从宋后废帝纪。〕道成入殿，殿中惊怖；〔怖，普布翻。〕既而闻苍梧王死，咸称万岁。
己丑旦，道成戎服出殿庭槐树下，以太后令召袁粲、褚渊，刘秉入会议。道成谓乘曰：「此使君家事，何以断之﹖」〔使，疏吏翻。断，丁乱翻。〕秉未答。道成须髯尽张，目光如电秉曰：「尚书众事，可以见付；军旅处分，〔须，与须同。处，昌吕翻。分，扶问翻。〕一委领军。」道成次让袁粲，粲亦不敢当。王敬则拔白刃，在床侧跳跃曰：「天下事皆应关萧公！敢有开一言者，血染敬则刀！」仍手取白纱帽加道成首，〔五代志：帽自天子下及士人通冠之，以白纱者，名高顶帽。皇太子在上省则乌纱，在永福则白纱。盖贵白纱也。杜佑曰：宋制：黑帽缀紫褾，褾以缯为之，长四寸，广一寸。后制高屋白纱帽。〕令即位，曰：今日谁敢复动！事须及热！」道成正色呵之曰：「卿都自不解！」〔复，扶又翻。呵，虎何翻。解，户买翻，晓也。〕粲欲有言，敬则叱之，乃止。褚渊曰：「非萧公无以了此。」手取事授道成。〔褚渊手取其事以授道成，自此天下之事一归之矣。〕道成曰：「相与不肯；我安得辞！」乃下议，备法驾诣东城，迎立安成王。〔东城，即东府城也。〕于是长刀遮粲、秉等，各失色而去。〔观史所书，会议之际，道成目光如电，须髯尽张；王敬则拔白刃跳跃，继又以长刀遮粲、秉等，事势可知矣。粲、秉于此时，声其弒君之罪，以身死之，犹不愧于仇牧，何待至石头邪！〕秉出，于路逢从弟韫，〔从，才用翻。〕韫开车迎问曰：「今日之事当归兄邪﹖」秉曰：「吾等已让领军矣。」韫拊膺曰：「兄肉中讵有血邪！今年族矣！」〔宋事去矣，自中人以下皆知之。〕
是日，以太后令，数苍梧王罪恶，〔数，所具翻。〕曰：「吾密令萧领军潜运明略。安成王准，宜临万国。」追封昱为苍梧王。仪卫至东府门，安成王令门者勿开，以待袁司徒。粲至，王乃入居朝堂。〔史言袁粲为一时倚重。朝，直遥翻。〕壬辰，王即皇帝位，时年十一，改元，大赦。〔改元升明。〕葬苍梧王于郊坛西。〔南郊坛在台城南巳地，世祖大明三年，移南郊坛于牛头山以正阳位。〕
5魏京兆康王子推卒。
6甲午，萧道成出镇东府。丙申，以道成为司空、录尚书事、骠骑大将军；〔骠，匹妙翻。骑，奇寄翻。〕远粲迁中书监，褚渊加开府仪同三司；刘秉迁尚书令，加中领军；以晋熙王燮为扬州刺史。刘秉始谓尚书万机，本以宗室居之，则天下无变；既而萧道成兼总军国，布置心膂，与夺自专，褚渊素相凭附，秉与袁粲合手仰成矣。〔合手者，高拱充位而无所为，两手若有所合也。仰，牛向翻。〕辛丑，以尚书右仆射王僧虔为仆射。丙午，以武陵王赞为郢州刺史；萧成道改领南徐州刺史。
7八月，壬子，魏大赦。
8癸亥，诏袁粲镇石头。粲性冲静，每有朝命，常固辞；〔朝，直遥翻。〕逼切不得已，乃就职。至是知萧道成有不臣之志，阴欲图之，实时顺命。〔为袁粲以石头死节张本。〕
9初，太宗使陈昭华母养顺帝；戊辰，尊昭华为皇太妃。〔魏明帝置昭华，晋武帝制淑妃、淑媛、淑仪、修华、修容、修仪、婕妤、充华、容华为九嫔，而昭华之号不复见。至宋孝武制以昭仪、昭容、昭华代修华、修仪、修容也。
10丙子，魏诏曰：「工商阜隶，各有厥分；〔分，扶问翻。〕而有司纵滥，或染流俗。自今户内有工役者，唯止本部氶；〔「流俗」，北史作「清流」。此盖以当时授官不分流品，故诏凡工役之户，官止本部丞。〕若有勋劳者，不从此制。」
11萧道成固让司空；庚辰，以为骠骑大将军、开府仪同三司。
12九月，乙酉，魏更定律令。〔更，工衡翻。〕
13戊申，封杨玉夫等二十五人为侯、伯、子、男。
14冬，十月，氐帅杨文度遣其弟文弘袭魏仇池，陷之。〔帅，所类翻。考异曰：魏书本纪作「杨黾」，氐传作「鼠」，皆避显祖讳也。〕
15初，魏徐州刺史李欣，事显祖为仓部尚书，〔晋武帝始置仓部郎，属度支尚书；仓部尚书，后魏所置也，即前戈仓尚书。欣，许斤翻。〕信用卢奴令范檦。欣弟右将军璊谏曰：〔考异曰：魏典：「檦」作「标」；「瑛」作「璞」。今从魏书。余按檦与标同；卑遥翻。瑛，音英。〕檦能降人以色，假人以财，轻德义而重势利；听其言也甘，察其行也贼，不早绝之，后悔无及。」欣不从，腹心之事，皆以言檦。〔行，下孟翻。语，牛倨翻。〕
尚书赵黑，与欣皆有宠于显祖，对掌选部。〔选，须绢翻。〕欣以其私用人为方州，〔古者八州八伯，谓之方伯，后世遂以州刺史为方州。〕黑对显祖发之，由是有隙。顷之，欣发黑前为监藏，〔监，古衔翻。藏，徂浪翻。〕盗用官物，黑坐黜为门士。黑恨之，寝食为之衰少；踰年，复人为侍中、尚书左仆射，领选。〔为，于伪翻。复，扶又翻；下我复、黑复同。〕
及显祖殂，黑白冯太后，称欣专恣，出为徐州。范檦佑太后怨欣，〔以其告李敷也，事见一百三十二卷明帝泰始六年；欣为太仓尚书亦在是年也。〕乃告欣谋外叛。太后征欣至平城问状，欣对无之，太后引檦使证之。欣谓檦曰：「汝今诬我，我复何言！然汝受我恩如此之厚，乃忍为尔乎﹖」檦受公恩，何如公受李敷恩﹖公忍为之于敷，檦何为不忍于公！」欣慨然叹曰：「吾不用瑛言，悔之可及！」赵黑复于中构成其罪，丙子，诛欣及其子令和、令度；黑然后寝仓如故。
16十一月，癸未，魏征西将军皮欢喜等三将军率众四万击杨文弘。
17丁亥，魏怀州民伊祁苟自称尧后，〔尧，伊祁氏，故云然。〕聚众于重山作乱；〔重山，即河内重门之山，在共县北。重，直龙翻。〕洛州刺史冯熙讨灭之。冯太后欲尽诛阖城之民，雍州刺史张白泽谏曰：「凶渠逆党，尽已枭夷；〔魏雍州统京兆、扶风、冯翊、咸阳、北地、平秦、武都等郡。凶渠，谓渠魁也。孔安国曰：渠，大也。雍，于用翻。枭，坚尧翻。〕城中岂无忠良丘信之士，柰何不问白黑，一切诛之！」乃止。
18十二月，魏皮欢喜军至建安，〔水经注：杨定自陇右徙治历城，去仇池百二十里。历城后改建安城。考异曰：是年，魏置闰在十一月，宋之十二月也。〕杨文弘弃城走。
19初，沈攸之与萧道成于大明、景和之间同直殿省，深相亲善，道成女为攸之子中书侍郎文和妇。攸之在荆州，直合将军高道庆，家在华容，〔华容县，自汉以栈属南郡。按九域志：今江陵府石首县建宁镇即其地。宋白曰：江陵府监利县，本汉华容县地。〕假还，过江陵，〔假，居讶翻，休假也。过，工禾翻。〕与攸之争戏槊。〔槊，色角翻。〕驰还建康，言攸之反状已成，请以三千人袭之。执政皆以为不可，道成仍保证其不然。杨运长等恶攸之，〔恶，乌路翻。〕密与道庆谋遣刺客杀攸之，不克。会苍梧王遇弑，主簿宗俨之、功曹臧寅劝攸之因此起兵。攸之以其长子元琰在建康为司徒左长史，故未发。〔长，知两翻。〕寅，凝之之子也。〔臧凝之见一百二十七卷宋文帝元嘉三十年。〕
时杨运长等已不再内，〔已出为外官，不在省内也。〕萧道成遣元琰以苍梧王刳斮之具示攸之。攸之以道成名位素出己下，一旦专制朝权，心不平，〔斮，则略翻。朝，直遥翻。〕谓元琰曰：「吾宁为王凌死，抔为贾充生。」〔王凌，贾充事，并见魏纪。〕然亦未暇举兵。乃上表称庆，因留元琰。
雍州刺史张敬儿，素与攸之司马刘攘兵善，〔雍，于用翻。〕疑攸之将起事，密以问攘兵。攘兵无所言，寄敬儿马镫一只，〔镫，都邓翻。〕敬儿乃为之备。
攸之有素书十数行，〔行，户刚翻。〕常韬在裲裆角，〔博雅曰：裲裆，谓之袹腹。裲，里养翻。裆，都郎翻。〕云是明帝与己约誓。攸之将举兵，其妾崔氏谏曰：「官年已老，那不为百口计！」〔宋、齐之间，义从私属以至婢仆，率呼其主为官。〕攸之指裲裆角示之，且称太后使至，赐攸之，〔使，疏吏翻；下同。〕烛割之，得太后手令云：「社稷之事，一以委公。」于是勒兵移檄，遣使邀张敬儿及豫州刺史刘怀珍、梁州刺史梓潼范柏年、司州刺史姚道和、湘州行事庾佩玉。〔南阳王翙未至，故庾佩玉行府州事。〕巴陵内史王文和同举兵。敬儿、怀珍、文和并斩其使，驰表以闻；文和寻弃州奔夏口。〔巴陵，非州也，「州」，当作「郡」。夏，户雅翻。〕柏年、道和、佩玉皆怀两端。道和、后秦高祖之孙也。〔后秦主姚兴，庙号高祖。〕
  </div>
  <div class="pagination">
   <a href="资治通鉴注_page139.html">
    上一页
   </a>
   <span>
    ...
   </span>
   <a href="资治通鉴注_page135.html">
    135
   </a>
   <a href="资治通鉴注_page136.html">
    136
   </a>
   <a href="资治通鉴注_page137.html">
    137
   </a>
   <a href="资治通鉴注_page138.html">
    138
   </a>
   <a href="资治通鉴注_page139.html">
    139
   </a>
   <span class="current-page">
    140
   </span>
   <a href="资治通鉴注_page141.html">
    141
   </a>
   <a href="资治通鉴注_page142.html">
    142
   </a>
   <a href="资治通鉴注_page143.html">
    143
   </a>
   <a href="资治通鉴注_page144.html">
    144
   </a>
   <a href="资治通鉴注_page145.html">
    145
   </a>
   <span>
    ...
   </span>
   <a href="资治通鉴注_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
