<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 406 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 406 页/共 607 页</h1>
    <div class="content">　　赐度牒三百给广州浚城濠。
　　诏丰州许依威、茂州举选人为京职官、县令。
　　癸巳，诏开封府界教大保长充教头，其提举官以昭宣使、果州防御使、入内副都知王中正，东上合门使、荣州刺史狄谘为之。初，王安石议减正兵，以保甲民兵代之，于是始置提举教阅之使，后又及于西北三路。太祖皇帝惩唐末、五代之乱，始为军制，联营厚禄，以收才武之士。宿重兵于京师，以消四方不轨之气，番休互迁，使不得久而生变，故百余年天下无事。虽汉、唐盛时，不可以为比。养兵之费，一出于民，而御戎捍寇，民不知有金革之事。安石曾不深究，而轻议变易，苟欲以三代之法行之于今，盖不思本末不相称，而利害异也。世议不以为然，后卒改焉。（此据墨本编入。朱本签贴云：检会王安石日录，安石尝建言于先帝曰：「惟太祖军制于今可行，今所置保甲、民兵也。」于太祖军中制法并不相干，则先朝未尝改太祖军制。前史官乃以三代兵农之法为非，以诬先朝善政，合删去。新本仍复存之，并载朱史签帖，观者当辨之。西北三路置提举保甲，在三年六月十五日。王中正、谘等支赐，在此年十二月二十七日。兵志二年十一月，始立府界集教大保长法，以昭宣使、入内内侍省副都知王中正，东上合门使狄谘兼提举府界教保甲大保长，总二十二县，为教场十一所；大保长凡二千八百二十五人，每十人一色事艺，置教头一。凡禁军教头二百七十，都教头三十，使臣十。弓以八斗、九斗、一石为三等，弩以二石四斗、二石七斗、三石为三等，马射九斗、八斗为二等，其材力超拔者为出等。当教时，月给钱三千，日给食，官予戎械、战袍，又具银鍱、酒醪以为赏犒。三年，大保长艺成，乃立团教法，以大保长为教头，教保丁焉。凡一都保以相近者分为五团，即本团都、副保正所居空地聚教之。以大保长艺成者十人滚教，五日一周。五分其丁，以其一为骑，二为弓，三为弩。府界法成，乃推之三路，各置文武官一人提举。三年以下未见实月日，姑附此，须考。三路各置提举官，在三年六月十五日。）
　　诏金部郎中、权判都水监范子渊减磨勘二年，余推恩有差。以疏浚汴河有劳也。
　　权荆湖南路转运副使、祠部员外郎、集贤校理朱初平直集贤院。
　　赐度僧牒三千给□州修圣庙。
　　十二月戊戌，诏自今解发进士，太学以五百人，开封府以百人为额。旧制，开封三百三十五人，国子监百六十人。熙宁八年合为一，以解额通取。至是复分，而太学生数多，故损开封解额以益之。（朱史云：上欲渐复乡举里选之制，废科举，使土田学校以命官，故损开封解额，以益太学。又签帖云：以臣京亲闻，并中书时政修入。此盖蔡京私意也。新本止从墨本，今亦不取。）
　　成都府、利州路钤辖司言：「往时川峡绢匹为钱二千六百，以此编敕估赃，两铁钱当铜钱之一。近岁绢匹不过千三百，估赃二匹乃得一匹之罪，多不至重法，盗贼浸多。法寺乞以一钱半当铜钱之一。」从之。
　　己亥，礼院言：「奉诏详定濮安懿王三夫人迁祔仪，请依令用一品卤簿，依晋国大长公主故事，用鼓吹。」从之。仍诏启菆等礼止令宗晖祭告，作哀志祝文并迁护使代作。
　　泾原路经略司言，西人张灵州奴伪为汉人，来侦边事，会德音当释。诏刺配郴州牢城。
　　诏外界青白盐入河东路，犯人罪至流者，巡检或寨主、监押、津堡官先次差替。从河东转运使陈安石请也。
　　庚子，安阳县主簿虞蕡、江阴县主簿蔡卞、光禄寺丞袁默、杭州州学教授梅灏并为国子监直讲，汝州司户参军丁执古为太学正，睦州司户参军叶景文为太学录，并从张璪荐也。
　　录故虔州观察使赵光嗣曾孙说为三班借职。说母伊氏【二】自陈，光嗣淳化中赐姓，授礼宾副使，擒夏州节度赵保忠，迁夏州防御使，赠虔州观察使，今子孙补官者皆亡，故录之。
　　诏御史台重修一司敕。
　　诏置差西南两路管勾祔葬文臣。
　　诏元日御殿仪仗人均差天武、神卫兵士。
　　壬寅，礼院言：「故事，现任文武升朝官之家，候祔庙毕嫁娶，京官以下过禫除。臣子丧制一等，而用吉礼有远近之差，非是。乞见任文武官之家，候九虞祭毕为卒哭，许嫁娶。军民过易月、禫除不禁，仍不用花彩。」从之。
　　诏自今申请财利与市易相干者，先下都提举市易司相度。
　　都大提举市易司王居卿言：「岁赐州府合药钱，大郡二百千，小郡百千。乞以赐钱之半买药于市易务，余听州府自合药。」从之，地远不愿买者听。
　　诏：「荆南团结雄略等十二指挥昨戍顺州等处，瘴没者觽【三】，其议优恤之。军员子孙令步军司降等安排，有残疾及不愿为兵若无子孙者，加赐缗钱【四】。内军士子孙弟侄刺为兵，并给赙，自除籍后更给粮两月，填本军，仍给其家孝赠。即父母年七十以上而无子孙可依者，特给小分请受。」
　　诏保州、广信、安肃、顺安军兴置水利。令定州路安抚使兼本路制置屯田使，以定州路制置屯田使司为名。差知保州张利一、河北沿边安抚使刘管兼同管勾定州路屯田公事，大理寺丞杨婴充制置屯田司勾当公事。应系兴置水利州军，并逐州军知州、通判兼管勾本州岛军屯田公事。（时政记，初八日事，二十七日改司名。）
　　癸卯，遣官分诣近京岳、渎神祠祈雪。
　　乙巳，御史中丞李定等言：「窃以取士兼察行艺，则是古者乡里之选。盖艺可以一日而校，行则非历岁月不可考。今酌周官书考宾兴之意，为太学三舍选察升补之法，上国子监敕式令并学令，凡百四十三条【五】。诏行之。
　　初，太学生檀宗益上书言太学教养之策有七：一尊讲官，二重正禄，三正三舍，四择长、谕，五增小学，六严责罚，七崇司业。上览其言，以为可行，命定与毕仲衍、蔡京、范镗、张璪同立法，至是上之。太学置斋舍八十斋，斋容三十人。外舍生二千，内舍生三百，上舍生百，总二千四百。生员入学本贯，若所在州给文据，试而后入【六】月一私试，岁一公试，补内舍生；间岁又一试，补上舍生，封弥、誊录如贡举法；而上舍则学官不与考校。诸斋月书学生行艺，以帅教不戾规矩为行，治经程文合格为艺。斋长、谕、学录、学正、直讲、主判官以次考察籍记。公试，外舍生入第一、第二等，参以所书行艺，预籍者升内舍。内舍生试入优、平二等，参以行艺升上舍。上舍分三等【七】：俱优为上，一优一平为中，俱平若一优一不为下。上等命以官，中等免礼部试，下等免解。以升补人行艺进退，计人数多寡为学官之赏罚。缘升舍为奸者，论如违制律，不用去官赦原。学正增为五人，学录增为十人，学录参以学生为之。（旧纪书学颁国子监敕式令、学令，新纪但书学令。）
　　丙午，御史舒亶言：「今法度之在天下，其官吏之贤否，犹有监司案视焉。至于京师之官府，乃漫不省治，而御史或莫得行其职也。诚使应在京官局、御史得以检察，按治一切，若监司之于郡县，其庶几人知畏向，而法度有维持，是亦周官之遗意。」
　　诏取编敕所海行在京官司见行条贯，并一时指挥，并录送御史台。如官司有奉行违慢，即具弹奏。除中书、枢密外，仍许暂索文字看详。后御史中丞李定言：「乞依故事，复置吏、兵、户、刑、礼、工六案，点检在京官司文字，每案置吏二人，罢推直官二员。」从之，仍增置台官一员。（职官志以舒亶言系之熙宁九年，误也。仍增置台官一员，当考。三年五月二日，增主簿一员。旧纪书御史台随尚书六曹置六察，纠在京官司。新纪但书置御史六察。）
　　定州安抚使韩绛言：「大理寺丞杨婴寻访得定州界，西自山麓，东接塘淀，绵地百余里，可以潴水，设为险固，愿听营葺。」从之，仍以引水灌田陂为名。（初八日，又二十七日，可考。）
　　增雄州公使钱二千缗，以坊场钱给。以知雄州苗授言，熙宁中裁减公使钱为八千缗，用度不足，州当国信往来顿舍之地，非他郡比故也。
　　丁未，太常丞、检正中书孔目、吏房公事曾伉减磨勘二年，赐银绢，检详文字官吏等推恩有差。以详定闲□文字毕也。
　　御史舒亶言：「比闻朝廷遣中官出使，所至多委州郡造买器物【八】，其当职官承望风旨，追呼督索，无所不至，远方之民受弊良甚。乞重立条约。」诏两浙提点刑狱司体量实状以闻。
　　戊申，诏三司委诸路监司检察抚养士卒、犒设蕃部钱，具有无违法以闻。
　　诏蓬、阆州免役钱以家业多少定数。以利州路提举司言所部役钱法未均，蓬、阆二州上户家业多而税钱少，下户家业少而税钱多，至第一、第二等户输纳钱少于第四、第五等故也。
　　广南西路提举常平等事刘谊言：「广西一路，户口纔二十余万，盖不过江淮一大郡，而民出役钱至十九万缗，募役实用钱十四万缗，余四万缗谓之□剩。百姓贫乏，非他路比，上等之家不能当湖湘中下之户，而役钱之出，概用税钱。税钱既少，又敷之田米，田米不足，复算于身丁。广西之民，身之有丁也，既税以钱，又算以米，是一身已输二税，殆前世弊法。今既未能蠲除之，而又敷以役钱，甚可悯也。奈何州郡□费略不裁损，一切与他路同乎？勘会广南东、西路监司、提举司吏人一月请给，上同于令录，下倍于摄官。责之仓法，不免时时货取。风闻迹露，遂行首告，甚不称朝廷厚禄养廉之义。谓当裁损，以减雇钱，庶以□身丁、田米之所出，与夫下户之役钱，甚大利也。」诏下本路提举官齐谌相度。谌谓监司、提举司吏及通引官、客司，月给钱第减二千，岁可减役钱一千二百余缗。从之。（朱本签帖：谊章云，无施行，例不书，前史官载此欲以诬役法，非便，今删去。新本已如墨本，具载，今从之。）
　　辛亥，诏河东路经略司，如西人深入寇掠，许以西界投降人马与掳过汉界人马交会。以本司言西人欲交会故也。
　　权发遣泸州乔睳言：「乞委臣密谕罗氏鬼主，若乞弟尚敢扰边，听罗氏一面讨伐，随功酬答。」诏睳常以恩信抚纳，无令失其欢心。（五月六日，睳乞巡边。）
　　提举广南东路常平等事林颜言：「今天下之民，家为之保，保为之长，长为之正者，岂特不容其奸而已，盖归兵食于农，藏武士于耕夫，所谓教而后使之道也。故其法一总于兵部，而畿内之人，陛下又岁赐引见，旌其艺能以劝之。其在五路，则又使有司以时遣官，分行案视。法既久而令益信。然则举而加诸四方，其无不听者。今二广之民，亦有五保之籍。窃闻广西缘边稍已肄习武艺。东路虽间有枪手，然保甲之教尚阙。欲乞本路沿江海诸州，依西路法训阅，使其人既熟山川之险易，而又知夫弓矢金鼓之习，则一方自足为备，可以不劳北兵矣。」诏下广南东路经略、转运、提举、钤辖司相度，皆言广、惠、潮、封、康、端、南恩七州皆并边及江海，外接蛮贼，可依西路保甲教习武艺。从之。颜，福州人也。（旧纪书辛亥诏广南东路保甲隶以武事，新纪不书。）
　　壬子，诏开封府界牧地可耕者为官庄。从都大提举淤田司请也。
　　鄜延路经略使吕惠卿言，西人来略绥平寨、雕窠铺，权都监高永能等与战有功。诏以功次减磨勘年、转资、给赐有差。
　　定州路安抚司言，广信军民于原逃入北界，妻子初实不知。诏原家属送荆南编管，广信军官吏不觉察，劾罪以闻，虽遇德音不原。
　　癸丑，增明州公使钱为二千六百缗，以高丽贡使出入故也。
　　丙辰，库部员外郎、权发遣福建路转运使贾青迁祠部郎中。以措置盐事有劳也。
　　出度僧牒二千给景灵宫诸神御殿供帐之费。
　　录北界人翟公瑾为三班借职，差江南指使。以定州路安抚司言，公瑾屡泄契丹事，惧祸，挈妻子来归故也。
　　定州韩绛乞借安抚司封桩钱五千缗，市水地为屯田。从之。
　　丁巳，始御垂拱殿。（旧纪书此，新纪削去。）
　　诏诸路应发坊场钱百万缗，令司农寺分定逐路年额立限，于内藏库寄纳。
　　戊午，诏御史中丞李定同御史丁执礼、舒亶、何正臣根治三司及提举帐司互奏事实以闻。时提举帐司王安礼与管勾帐官孙杞互有所奏故也。（三年正月二十七日，王安礼罚铜。）
　　御史舒亶言：「流内铨选人旧无籍记，其间妄冒伪滥之弊，官司莫得而知，乞置簿以备检用。」从之。
　　己未，诏在京市易务官吏转官、减磨勘年、赐缗钱有差。以三司言市易务去年八月至今年七月，收息钱、市利钱总百三十三万余缗也。
　　赐前知渭州徐禧钱五百千。以措置边防事毕，禧遭丧去官也。
　　改开远门外浮桥为土桥，从提举导洛通汴司请也。
　　庚申，辽主遣长宁军节度使萧宁，太常少卿、史馆修撰韩君俞来贺正旦。
　　诏都官员外郎、权发遣三司度支判官李琮升一任；余减磨勘年，循资堂除，先次优便差遣者二十八人。以根究江东、两浙路逃绝亏陷税役等钱九十九万缗也。
　　祠部员外郎、直史馆苏轼责授检校水部员外郎、黄州团练副使、本州岛安置，不得签书公事，令御史台差人转押前去。绛州团练使、驸马都尉王诜追两官勒停。著作佐郎、签书应天府判官苏辙监筠州盐酒税务，正字王巩监宾州盐酒务，令开封府差人押出门，趣赴任。太子少师致仕张方平、知制诰李清臣罚铜三十斤。端明殿学士司马光、户部侍郎致仕范镇、知开封府钱藻、知审官东院陈襄、京东转运使刘攽、淮南西路提点刑狱李常、知福州孙觉、知亳州曾巩、知河中府王汾、知宗正丞刘挚、著作佐郎黄庭坚、卫尉寺丞戚秉道、正字□管、知考城县盛侨、知滕县王安上、乐清县令周邠、监仁和县盐税杜子方、监澶州酒税颜复、选人陈珪钱世雄各罚铜二十斤。
　　初，御史台既以轼具狱上法寺，当徒二年，会赦当原。于是中丞李定言：「轼起于草野垢贱之余，朝廷待以郎官馆职，不为不厚，所宜忠信正直，思所以报上之施，而乃怨未显用，肆意纵言，讥讽时政。自熙宁以来，陛下所造法度，悉以为非。古之议令者，犹有死而无赦，况轼所著文字，讪上惑觽，岂徒议令之比？轼之奸慝，今已具服。不屏之远方则乱俗，再使之从政则坏法。伏乞特行废绝，以释天下之惑。」
　　御史舒亶又言：「驸马都尉王诜，收受轼讥讽朝政文字及遗轼钱物，并与王巩往还，漏泄禁中语。窃以轼之怨望、诋讪君父，盖虽行路犹所讳闻，而诜恬有轼言，不以上报，既乃阴通货赂，密与燕游。至若巩者，向连逆党，已坐废停。诜于此时同罣论议，而不自省惧，尚相关通。案诜受国厚恩，列在近戚，而朋比匪人，志趣如此，原情议罪，实不容诛，乞不以赦论。」又言：「收受轼讥讽朝政文字人，除王诜、王巩、李清臣外，张方平而下凡二十二人，如盛侨、周邠辈固无足论，乃若方平与司马光、范镇、钱藻、陈襄、曾巩、孙觉、李常、刘攽、刘挚等，盖皆略能诵说先王之言，辱在公卿、士大夫之列，而陛下所尝以君臣之义望之者，所怀如此，顾可置而不诛乎！」疏奏，轼等皆特责。狱事起，诜尝属辙密报轼，而辙不以告官，亦降黜焉。
　　轼初下狱，方平及镇皆上书救之，不报。方平书曰：
　　臣读春秋传，晋叔向被囚，时祁奚老矣，闻之，乘驿而见执政韩起，为言叔向谋而寡过，惠训不倦，宜蒙□宥之意。起与之同乘，以言诸公而免之。祁奚不见叔向而归，盖祁奚之言为国，非私叔向也。今日传闻有使者追苏轼过南京，当属吏。臣不详知轼之所坐，而早尝识其为人，起远方孤生，遭遇圣明之世，然其文学实天下之奇才。向举制策高等，而犹碌碌无以异于流辈。陛下振拔，特加眷銟，由是材誉益着。轼自谓见知明主，亦慨然有报上之心。但其性资簄率，阙于审重，出位多言，以速尤悔。顷年以来，闻轼屡有封章，特为陛下优容。四方闻之，莫不感叹圣明□大之德，而尤轼狂易轻发之性。今其得罪，必缘故态。但陛下于四海生灵，如天之无不覆冒，如地之无不持载，如四时之无不化育，于一苏轼岂所好恶！
　　伏惟英圣之主，方立非常之功，固在广收材能，使之以器。若不弃瑕含垢，则人才有可惜者。昔季布亲窘高祖，夏侯胜诽谤世宗，鲍永不从光武，陈琳毁诋魏武，魏征谋危太宗，此五臣者，罪至大而不可赦者也。遭遇明主，皆为曲法而全之，卒为忠臣，有补于世。自夫子删诗，取诸讽刺，以为言之者足以戒。故诗人之作，其甚者以至指斥当世之事，语涉谤黩不恭，亦未闻见收而下狱也。唐韩愈上疏宪宗，以为人主事佛则寿促。此言至不顺，宪宗初大怒欲诛之，其后思之曰：「愈亦是爱我。」今轼但以文辞为罪，非大过恶，臣恐付之狴牢，罪有不测。惟陛下圣度，免其禁系，以全始终之赐，虽重加谴谪，敢不甘心！臣自念朽质，上荷异恩，今伏在田庐，无复涓埃之补。窃慕祁奚虽老，犹不忘公室而申请叔向之义，僭越上言，自干鼎钺。（朱本改墨本云：轼坐久不得进怨望，凡上所施为，皆作诗诋訿，无所不至；及受僧属，以画为求紫衣度牒于王诜。诜坐受轼谤讪文书，及借轼钱□□□（隹□冏）□婢妾出城与宴饮，事发，更遣人抵巩、辙，谕使毁匿所谤讪文书。辙坐受诜指谕，巩坐与诜、轼交通，而方平等亦并与轼往还，受其谤讪歌诗。按朱本所改舒亶章云：「阴通货赂，密与游宴。」可具见矣。坐久不得进怨望诋訿，则史臣崇饰之辞也【九】。今但依墨本及新本【一○】。又朱本亦不载李定言。方平、镇救轼，据邵伯温见闻录。方平疏，取之本集。镇疏未见。刘安世元城语录云：方平疏亦不果投。当考。王铚元佑补录：沈括集云，括素与苏轼同在馆阁，轼论事与时异，补外。括察访两浙，陛辞，神宗语括曰：「苏轼通判杭州，卿其善遇之。」括至杭，与轼论旧，求手录近诗一通，归则签帖以进，云词皆讪怼。轼闻之，复寄诗。刘恕戏曰：「不忧进了也？」其后，李定、舒亶论轼诗置狱，实本于括云。元佑中，轼知杭州，括闲废在润，往来迎谒恭甚。轼益薄其为人。此事附注，当考详，恐年月先后差池不合。）
　　轼既下狱，觽危之，莫敢正言者。直舍人院王安礼乘间进曰：「自古大度之君，不以语言谪人。按轼文士，本以才自奋，谓爵位可立取，顾碌碌如此，其中不能无觖望。今一旦致于法，恐后世谓不能容才，愿陛下无庸竟其狱。」上曰：「朕固不深谴，特欲申言者路耳，行为卿贳之。」既而戒安礼曰：「第去，勿漏言。轼前贾怨于觽，恐言者缘轼以害卿也。」始，安礼在殿庐，见御史中丞李定，问轼安否状，定曰：「轼与金陵丞相论事不合，公幸毋营解，人将以为党。」至是，归舍人院，遇谏官张璪忿然作色曰：「公果救苏轼耶，何为诏趣其狱？」安礼不答。其后狱果缓，卒薄其罪。（此段据田画【一一】所作王安礼行状。旧纪书庚申直史馆苏轼怨望，作诗诋讪，贬黄州团练副使。驸马都尉王诜与轼燕游，货赂交通，漏禁中语，追两官，勒停。王巩等受轼谤讪诗，降黜、责金者二十三人。新纪削去。吕本中杂说：元丰年，苏子瞻自湖州以言语刺讥，下御史狱。通略云：李定等言轼在七月己巳。今联书之。□充救轼，据吕本中杂说。王安礼救轼，据田画所作安礼行状【一二】。□充方为相，一日问上：「魏武帝何如人？」上曰：「何足道！」充曰：「陛下动以尧、舜为法，薄魏武固宜。然魏武猜忌如此，犹能容祢衡。陛下以尧、舜为法，而不能容一苏轼，何也？」上惊曰：「朕无他意，止欲召他对狱，考核是非尔，行将放出也。」）
　　辛酉，诏定州路安抚使韩绛提举定州路水利事，仍以提举定州路水利司为名。知保州张利一、缘边安抚副使刘管管勾定州路水利公事。大理寺丞杨婴水利司勾当公事应与水利州军知州、通判并同管勾。时保州、广信安肃顺安军兴水利屯田，诏以屯田司为名，而绛言恐敌疑增塘泺，故改之。（初八日可考。）
　　诏提举教习开封府界大保长王中正、狄谘与上等支赐。又诏依中正等所乞，差开封县保甲大张平等随行点集使唤，仍每人日与食钱五十文、米二升。又诏随行监教使臣十一人，并特与给驲券。（此并据御集增入。中正诏与上等支赐及使臣驲券，皆二年十二月二十七日事。大张平钱米亦二年事，今附见。十一月二十九日，始差中正及谘提举。）
　　诏大理寺丞王观除名，永州编管，坐如江都县受贿枉法罪至流也。
　　壬戌，诏恩赐归明人田宅毋得质卖。以编敕所言，赐田宅本欲化外之人有业可归，不当许其质卖也。
　　诏：「军士若系在公之人招捕及因亡匿首获在大礼降御札后者，赏赐减半给。招捕及首获去肆赦一月内者，勿给。」从知保州张利一请也。
　　步军司言：「奉诏唐、汝州置土兵勇捷两指挥，以四百人为额。请以唐州方城县为右第十一指挥，汝州襄城县为左第十二指挥。」从之。
　　诏：「在京管军臣僚，外任路分兵官、将副、押队使臣，禁出谒及见宾客，着为令。」
　　诏开封府界旬上保甲依五路增给米，月三斗。
　　诏雅州荣经县依威、茂、黎三州免输义仓米，以所领户杂蕃人也。
　　甲子，礼院言：「唐开元六年，太常以昭成皇太后谥号不应称『太』，礼部报曰：『入庙称后，义系于夫。在朝称太后，义系于子。今百司文牒及奏状恐不合除「太」字。如谥册入陵，神主入庙，即去「太」字』。奏可。又大中祥符六年，改正元德皇后徽名，升祔于太宗庙室。今参详大行太皇太后祔仁宗陵庙，当去『太』字。册文初称大行太皇太后，所上尊谥即称慈圣光献皇后。谥宝宜以『慈圣光献皇后之宝』为文。余行移文字及奏报，即存『太』字。」从之。
　　皇城使、知安肃军王临为兵部郎中、直昭文馆、知齐州。临兄广渊子得君，赐同进士出身。临知安肃军朝辞，得召见。上问广渊家世，临具以对。翌日，手诏曰：「广渊，昔先帝在藩邸时早已知其姓名，加意眷顾。洎潜德升闻，入承大统，简于渊衷，弥所亲厚。逮治平缵服之初，偶以哀伤过礼，玉体爽豫，而中外危论，纷然错出，当时执政大臣亦已为之摇动。广渊以受遇感慨，横身不惧，委曲宣扬盛德，由是邪议少沮，然亦未至释然无疑。继得圣躬渐就康复，髃臣虽日进见，皆闵然畏避，莫能识察。独广渊间受密旨，道其实于二府。自是先帝始得亲决庶政，以幸天下。迹其公忠王朝，固非浅寭者。不幸命奇，未及褒显，遽已云殁。今独其弟临、其子得君仕宦，稍着其议旌录之。」故有是命。（元丰元年三月二十三日，王得君与堂除差遣，可并入此。王临换官除职，得君赐出身，史不着其年月。据临元丰元年十一月自陈表云，是元丰二年。今附见年末。按御集，诏书凡是上所自撰者皆编次，独无此诏书，不知何故，当考。墨本广渊传亦无此诏，独朱本有之。诏书云英宗始得亲决庶政，似与慈圣光献传稍相违戾。不知果是何月日下诏，当考。）
　　是岁，宗室赐名、授官者四十七人。断大辟八百六人。
　　注　　释
　　【一】诏西京左藏库黄金满等十八人按：西京左藏库为库名而非官名，宋诸司使中有西京左藏库使，见宋史卷一六九职官志，据文，疑「库」下脱「使」字。又「十八」，阁本作「十」。
　　【二】说母伊氏「伊」，阁本作「尹」。
　　【三】瘴没者觽「没者觽」原作「疫数多」，据宋史卷一九四兵志改。
　　【四】加赐缗钱「加」原作「第」，据阁本改。
　　【五】百四十三条宋史卷一五神宗纪、宋会要职官二八之九、玉海卷一一二学校门元丰太学三舍法皆作「百四十条」。
　　【六】试而后入「入」原作「八」，据上引宋会要、玉海改。
　　【七】上舍分三等「上舍」二字原脱，据宋史卷一五七选举志、编年纲目卷二○、通考卷四二学校考补。
　　【八】所至多委州郡造买器物「至」原作「主」，据阁本改。
　　【九】则史臣崇饰之辞也「臣」字原脱，据阁本补。
　　【一○】今但依墨本及新本阁本无「及新本」三字。
　　【一一】田画阁本作「田昼」。按：宋史卷三四五有田昼传，卷二○八艺文志有田昼集二卷、疑是。下同。
　　【一二】据田画所作安礼行状「状」原作「述」，据上文改。
续资治通鉴长编
卷三百二
卷三百二
　　起讫时间 起神宗元丰三年正月尽是年二月
　　卷　　名 续资治通鉴长编卷三百二
　　帝　　号 宋神宗
　　年　　号 元丰三年（庚申，1080）
　　全　　文
　　春正月乙丑朔，开封府界第六将言，差襄邑县防河兵阙二百余人，已添差讫。上批：「今汴流京岸止深八尺五寸，应接向东重纲，方得济办。若便差人防护，则无时可以放散。况今水流调缓，不须过为支梧。」诏提点司相度，据彼处堤岸去水所余尺寸更行增长【一】，方听上河。」
　　己巳，御史舒亶言：「铨院事无正条，止凭吏人检到例因缘，或致奸弊。乞委官一例删定为例策。」诏铨院合施行事，并编入敕令格式。
　　吉州言：「奉诏市箭笴三十万，既非土产及民间素畜之物，乞预给钱，限一年和市。」从之。
　　送伴辽使李琮等言，大行太皇太后未葬，恐使人以故事邀过白沟，置酒作乐。诏勿过白沟桥，给乐人例物如故事。
　　辛未，诏大理寺鞫罪人，依开封府例报稽查司。后大理寺乞旬具徒以上事报纠察司，许之，开封府准此。仍诏纠察司如察访得虽非徒以上而出入不当，许索文案点检。
　　诏陕西诸路经□安抚司差人深入体探夏人点集作过次第，严饬守将过为堤备。以上批「闻夏人今春点集颇觽，虽声言欲讨邈川及犯鄜延，缘贼计多奸，所向难测，可处分诸路严饬守备」故也。
　　广南西路经□司言，刘谊已奏修邕州城，乞免土丁今年教阅，以备来年差雇。诏候修筑日，被雇土丁与免教阅。
</div>
    <div class="pagination">
<a href="续资治通鉴长编_page405.html">上一页</a><span>...</span><a href="续资治通鉴长编_page401.html">401</a><a href="续资治通鉴长编_page402.html">402</a><a href="续资治通鉴长编_page403.html">403</a><a href="续资治通鉴长编_page404.html">404</a><a href="续资治通鉴长编_page405.html">405</a><span class="current-page">406</span><a href="续资治通鉴长编_page407.html">407</a><a href="续资治通鉴长编_page408.html">408</a><a href="续资治通鉴长编_page409.html">409</a><a href="续资治通鉴长编_page410.html">410</a><a href="续资治通鉴长编_page411.html">411</a><span>...</span><a href="续资治通鉴长编_page407.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
