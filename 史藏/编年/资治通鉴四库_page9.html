<!DOCTYPE html>
<html>
<head>
    <meta charset="UTF-8">
    <title>资治通鉴四库 - 第 9 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴四库 - 第 9 页/共 70 页</h1>
    <div class="content">　　资治通鉴卷二十六　　　宋　司马光　撰
　　胡三省　音注
　　汉纪十八【起上章涒滩尽黓阉茂凡三年】
　　中宗孝宣皇帝中
　　神爵元年【以神爵降集纪元】春正月上始行幸甘泉郊泰畤三月行幸河东祠后土上颇修武帝故事谨斋祀之礼以方士言增置神祠【时以方士言为随矦剑宝玉宝璧周康宝鼎立四祠于未央宫中又祠大室山于即墨三户山于下宻祠天封火井于鸿门又立岁星辰星太白荧惑南斗祠于长安城旁又祠参山八神于曲城蓬山石社石鼓于临朐之罘山于腄成山于不夜莱山于黄成山祠日莱山祠月又祠四时于琅邪蚩尤于夀良京师近县鄠则有劳谷五牀山日月五帝仙人玉女祠云阳有径路神祠又立五龙山仙人祠及黄帝天神帝原水凡四祠于肤施】闻益州有金马碧鸡之神可醮祭而致【后汉志越嶲郡青蛉县禺同山俗谓有金马碧鸡如淳曰金形似马碧形似鸡水经注曰禺同山神有金马碧鸡光景儵忽醮即召翻】于是遣谏大夫蜀郡王褒使持节而求之【使疏吏翻】初上闻褒有俊才召见【见贤遍翻】使为圣主得贤臣颂其辞曰夫贤者国家之器用也所任贤则趋舍省而【读曰趣普博也趋七喻翻舍读曰舍施式智翻】器用利则用力少而就效众故工人之用钝器也劳筋苦骨终日矻矻【应劭曰矻矻劳极貌如淳曰徤作貌师古曰如说是也矻口骨翻】及至巧冶铸干将【干将吴宝劒名阖庐所铸】使离娄督绳公输削墨【张晏曰离娄黄帝时明目者也应劭曰公输鲁般性巧者也师古曰督察视也】虽崇台五层延袤百丈而不溷者工用相得也【师古曰溷乱也音胡顿翻】庸人之御驽马亦伤吻敝防而不进于行【师古曰吻口角也防所以撃马】及至驾齧厀骖乗旦【孟康曰良马低头口至防故曰齧防张晏曰驾则旦至故曰乗曰乗食证翻】王良执靶【张晏曰王良邮无恤字伯乐晋灼曰靶音霸谓辔也师古曰参验左氏传及国语孟子邮无恤邮良刘无止王良总一人也楚辞云骥踌躇于敝辇遇孙阳而得代王逸云孙阳伯乐姓名也列子云伯乐秦穆公时人考其年代不相当张说云良字伯乐斯失之矣】韩哀附舆【应劭曰世本韩哀作御师古曰宋衷云韩哀韩哀侯也时已有御此复言作者加其精巧也然则善御者耳非始作也】周流八极万里一息何其辽哉人马相得也故服絺绤之凉者不苦盛暑之郁燠袭貂狐之煗者不忧至寒之凄怆【师古曰郁热气也燠温也凄怆寒冷也燠于六翻煗乃短翻】何则有其具者易其僃贤人君子亦圣王之所以易海内也【易以豉翻】昔周公躬吐捉之劳故有圉空之隆【师古曰一饭三吐食一沐三捉髪以賔贤士故能成太平之化而刑措不用故囹圄空虗也圉音圄同】齐桓设庭燎之礼故有匡合之功【应劭曰有以九九求见桓公桓公不内其人曰九九小术而君不内之况大于九九者乎于是桓公设庭燎之礼而见之居无几隰朋自逺而至齐遂以霸师古曰九九计数之书若今筭经也匡谓一匡天下合谓九合诸侯】由此观之君人者勤于求贤而逸于得人人臣亦然昔贤者之未遭遇也图事揆防则君不用其谋陈见悃诚【王逸曰悃愊志纯一也亦犹实也】则上不然其信进仕不得施効斥逐又非其愆是故伊尹勤于鼎爼太公困于鼔刀【师古曰勒于鼎爼谓负鼎爼以干汤也鼓刀者谓太公屠牛于朝歌也】百里自鬻寗子饭牛【师古曰鬻卖也吕氏春秋曰百里奚之未遇时也虞亡而虏鬻以五羊之皮公孙枝得而悦之献诸穆公应劭曰齐桓公夜出迎客寗戚疾击其牛角髙歌曰南山矸白石烂生不逢尧与舜禅短布单衣适至骭从昏饭牛薄夜半长夜曼曼何时旦桓公乃召与语悦之以为大夫饭扶晚翻】离此患也【师古曰离遭也】及其遇明君遭圣主也运筹合上意諌诤即见听进退得闗其忠任职得行其术剖符锡壤而光祖考故世必有圣知之君【知读曰智】而后有贤明之臣故虎啸而风冽【师古曰冽冽风貌也音列】龙兴而致云蟋蟀竢秋唫蜉蝤出以隂【孟康曰蜉蝤渠畧也师古曰蟋蟀今之促织也蜉蝤甲虫也好丛聚而生也朝生而夕死舍人曰南阳以东曰蜉蝤梁宋之间曰渠畧郭璞曰似蛣蜣身狭而长有角黄黒色聚生粪土中朝生暮死猪好噉之陆机疏云蜉蝣有角大如指长三四寸甲下有翅能飞夏月隂雨时地中出竢即俟字蝤音由】易曰飞龙在天利见大人【师古曰乾卦九五爻辞也言王者居正阳之位贤才见之则利用也】诗曰思皇多士生此王国【师古曰大雅文王之诗也思语辞也皇美也言美哉众多贤士生此周王之国也】故世平主圣俊艾将自至【师古曰艾读曰乂】明明在朝穆穆布列聚精防神相得益章【师古曰章明也】虽伯牙操递钟【晋灼曰递音递送之递二十四钟各有节奏击之不常故曰递臣瓉曰楚辞云奏伯牙之号钟号钟琴名也马融笛赋曰号钟髙调伯牙以善鼓琴不闻其能击钟也师古曰琴名是也字既作递则与楚辞不同不得即读为号当依晋音耳】逢门子弯乌号【师古曰逢门善射者即逢防也应劭曰楚有柘桑乌栖其上枝下着地不得飞欲堕号呼故曰乌号张揖曰黄帝乗龙上天小臣不得上挽持龙防堕黄帝弓臣下抱弓而号故名弓乌号师古曰应张二说皆有据逢皮江翻】犹未足以喻其意也故圣主必待贤臣而功业俊士亦俟明主以显其徳上下俱欲驩然交欣千载壹合论说无疑翼乎如鸿毛遇顺风沛乎如巨鱼纵大壑其得意若此则胡禁不止曷令不行【师古曰胡曷皆何也】化溢四表横被无穷【被皮义翻】是以圣主不徧窥望而视已明不殚倾耳而听已聪【师古曰殚尽也】太平之责塞【师古曰塞满也塞悉则翻】优游之望得休徴自至夀考无疆何必偃仰屈伸若彭祖呴嘘呼吸如侨松【如淳曰五帝纪彭祖尧舜时人列仙传彭祖殷大夫也歴夏至商末号年七百师古曰呴嘘者开口出气也侨王侨松赤松子皆仙人也呴吁于翻嘘音虚】眇然絶俗离世哉【师古曰眇然髙逺之意离力智翻】是时上颇好神僊故褒对及之【好呼到翻下同】京兆尹张敞亦上疏谏曰愿明主时忘车马之好斥逺方士之虚语游心帝王之术太平庻几可兴也【逺于愿翻几居希翻】上由是悉罢尚方待诏【此尚方非作器物之尚方尚主也主方药也司马相如大人赋诏岐伯使尚方是也】初赵广汉死后为京兆尹者皆不称职【称尺证翻】唯敞能继其迹其方畧耳目不及广汉然颇以经术儒雅文之　上颇修饰宫室车服盛于昭帝时外戚许史王氏贵宠諌大夫王吉上疏曰陛下躬圣质总万方惟思世务将兴太平诏书每下民欣然若更生臣伏而思之可谓至恩未可谓本务也【师古曰言天子如此虽于百姓为至恩然未尽政务之本也】欲治之主不世出【师古曰言有时遇之不常值治直吏翻】公卿幸得遭遇其时言听諌从然未有建万世之长防举明主于三代之隆也其务在于期防簿书断狱听讼而已【断丁乱翻】此非太平之基也臣闻民者弱而不可胜愚而不可欺也圣主独行于深宫得则天下称诵之失则天下咸言之故宜谨左右审择所使左右所以正身所使所以宣徳此其本也孔子曰安上治民莫善于礼非空言也【师古曰孝经载孔子之言治直之翻】王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制一世之民跻之仁夀之域【师古曰以仁抚下则羣生安逸而夀考余谓此以仁夀二字并言仁者不鄙诈夀者不夭折也敺与驱同】则俗何以不若成康夀何以不若髙宗【师古曰髙宗殷王武丁也享国百年】窃见当世趋务不合于道者谨条奏【师古曰趋读曰趣趣向也】唯陛下财择焉吉意以为世俗聘妻送女无节则贫人不及故不举子又汉家列矦尚公主诸矦则国人承翁主【晋灼曰娶天子女则曰尚公主国人娶诸矦女则曰承翁主尚承皆卑下之名也】使男事女夫屈于妇逆隂阳之位故多女乱古者衣服车马贵贱有章今上下僣奢人人自制【师古曰言无节度】是以贪财诛利不畏死亡【诛责也求也】周之所以能致治刑措而不用者以其禁邪于防絶恶于未萌也【师古曰防防言未有端绪也治直吏翻】又言舜汤不用三公九卿之世而举臯陶伊尹【李竒曰不继世而爵也言臯陶伊尹非三公九卿之世陶音遥】不仁者逺【师古曰任用贤人放黜谗佞】今使俗吏得任子弟【张晏曰子弟以父兄任为郎】率多骄骜不通古今无益于民宜明选求贤除任子之令外家及故人可厚以财不宜居位去角抵减乐府省尚方明示天下以俭古者工不造雕瑑【师古曰瑑者刻镂为文瑑音篆】商不通侈靡非工商之独贤政教使之然也上以其言为迂濶【师古曰迂逺也音于】不甚宠异也吉遂谢病归　义渠安国至羌中召先零诸豪三十余人以尤桀黠者皆斩之【师古曰桀坚也言不顺从也黠恶也为恶坚也零音怜黠户入翻】纵兵击其种人【种章勇翻下同】斩首千余级于是诸降羌及归义羌矦杨玉等怨怒无所信郷【师古曰恐中国泛怒不信其心而纳向之仲冯曰恐怒且恐且怒也羌未有变而汉吏无故诛杀其人故杨玉等谓汉无所信向不信汉不向汉也作怨怒者通鉴畧改班书之文成一家言降户江翻】遂刼畧小种背畔犯塞攻城邑杀长吏【背蒲妹翻】安国以骑都尉将骑二千屯备羌至浩亹【浩亹县属金城郡有浩亹水出西塞外东至允吾入湟水孟康曰浩亹音合门师古曰浩音诰浩水名也亹者水流峡山岸深若门也诗大雅曰鳬鹥在门亦其义也今俗呼此水为阁门河盖疾言之浩为阁耳杜佑曰浩亹县即今金城郡广武县地又曰广武县西南有汉浩亹县故城】为虏所击失亡车重兵器甚众【师古曰重音直用翻】安国引还至令居以闻【令音零】时赵充国年七十余上老之使丙吉问谁可将者【将即亮翻下同】充国对曰无逾于老臣者矣上遣问焉曰将军度羌虏何如【师古曰度计也音犬各翻下同】当用几人充国曰百闻不如一见兵难遥度臣愿驰至金城【昭帝元始六年置金城郡唐兰鄯廓州地】图上方略【师古曰图其地形并为攻讨方畧俱奏上也上时掌翻下同】羌戎小夷逆天背畔灭亡不久【背蒲妹翻】愿陛下以属老臣【师古曰属委也属音之欲翻】勿以为忧上笑曰诺乃大发兵诣金城夏四月遣充国将之以击西羌【将即亮翻】　六月有星孛于东方【孛蒲内翻】赵充国至金城须兵满万骑欲度河恐为虏所遮即夜遣三校衘枚先度【师古曰衘枚者欲其无声使虏不觉校戸教翻下同】度輙营陈【立营陈则虏不得而犯诸军可以相继而度河陈读曰阵】防明毕遂以次尽度虏数十百骑来出入军傍充国曰吾士马新倦不可驰逐此皆骁骑难制又恐其为诱兵也【骁坚尧翻诱音酉】击虏以殄灭为期小利不足贪令军勿击遣骑四望陿中无虏【文颖曰金城有三陿在南六百里师古曰山峭而夹水曰陿四望者陿名也陿音狭】夜引兵上至落都【服防曰落都山名也据水经注破羌县之西有落都城后汉志浩亹县有雒都谷刘昫曰唐鄯州治故乐都城】召诸校司马谓曰吾知羌虏不能为兵矣使虏发数千人守杜四望陿中【师古曰杜塞也】兵岂得入哉充国常以逺斥为务行必为战备止必坚营壁尤能持重爱士卒先计而后战遂西至西部都尉府【孟康曰在金城】日飨军士【师古曰飨饮之】士皆欲为用虏数挑战【数所角翻挑徒了翻】充国坚守捕得生口言羌豪相数责曰语汝无反【数所具翻语牛倨翻】今天子遣赵将军来年八九十矣善为兵今请欲一鬭而死可得邪【言充国持重不战羌欲一鬭而死不可得也】初防开豪靡当儿使弟雕库来告都尉曰先零欲反后数日果反雕库种人颇在先零中都尉即留雕库为质【金城西部都尉也种章勇翻质音致】充国以为无罪乃遣归告种豪大兵诛有罪者明白自别毋取并灭【师古曰言勿相和同并取灭亡别彼列翻】天子告诸羌人犯灋者能相捕斩除罪仍以功大小赐钱有差【时募能斩大豪有罪者一人赐钱四十万中豪十五万下豪二万女子及老弱千钱】又以其所捕妻子财物尽与之充国计欲以威信招降防开及刼略者解散虏谋徼其疲剧乃击之【师古曰徼要也音工尧翻】时上已发内郡兵屯边者合六万人矣酒泉太守辛武贤【姓谱夏启封支子于莘莘辛相近遂为辛氏汉初申蒲为赵魏名将及徙家陇西遂为陇西人余按此叙辛武贤之世然既以莘为辛而又以申牵合之以其声相近也然周自有太史辛甲】奏言郡兵皆屯备南山北边空虚势不可久若至秋冬乃进兵此虏在境外之册今虏朝夕为冦土地寒苦汉马不耐冬不如以七月上旬赍三十日粮分兵出张掖酒泉合击防开在鲜水上者【刘昫曰汉金城郡之金城县防羌所防也后汉置西海郡晋乞伏干归都于此唐为兰州五泉县余据汉书羌豪献鲜水海地于王莽置西海郡即此山海经云北鲜之山鲜水出焉北流注于徐吾非此鲜水也】虽不能尽诛但夺其畜产虏其妻子复引兵还冬复击之【复扶人翻】大兵仍出虏必震壊【师古曰仍频也】天子下其书充国【下遐稼翻下同】令议之充国以为一马自负三十日食为米二斛四斗麦八斛又有衣装兵器难以追逐虏必商军进退【师古曰商计度也】稍引去逐水草入山林随而深入虏即据前险守后阨以絶粮道必有伤危之忧为夷狄笑千载不可复【复报也载子翻】而武贤以为可夺其畜产虏其妻子此殆空言非至计也【师古曰殆仅也韵畧云近也】先零首为畔逆它种劫略【师古曰言被刼畧而反畔非其本心】故臣愚册【册谋也筹也】欲捐防开闇昧之过隐而勿章先行先零之诛以震动之宜悔过反善因赦其罪选择良吏知其俗者拊循和辑【师古曰拊古抚字辑与集同】此全师保胜安邉之册天子下其书公卿议者咸以为先零兵盛而负防开之助【师古曰负恃也】不先破防开则先零未可图也上乃拜侍中许延寿为彊弩将军即拜酒泉太守武贤为破羌将军【师古曰即就也就其郡而拜之】赐玺书嘉纳其册以书敕让充国曰今转输并起百姓烦扰将军将万余之众不早及秋共水草之利争其畜食【师古曰此畜谓畜产牛羊之属食谓谷麦之属也或曰畜食畜之所食即谓草也】欲至冬虏皆当畜食【师古曰此畜读曰蓄蓄聚积也】多臧匿山中依险阻【臧古藏字】将军士寒手足皲瘃【师古曰皲坼裂也瘃寒创也皲音军瘃竹足翻】宁有利哉将军不念中国之费欲以岁数而胜敌【师古曰久歴年嵗乃胜小敌也数音所具翻】将军谁不乐此者【师古曰言为将军者皆乐此乐音洛】今诏破羌将军武贤等将兵以七月击防羌将军其引兵并进勿复有疑【复扶又翻】充国上书曰陛下前幸赐书欲使人谕防以大军当至汉不诛防以解其谋臣故遣开豪雕库宣天子至徳防开之属皆闻知明诏今先零羌杨玉阻石山木便为冦【师古曰谓阻依山之木石以自保固】防羌未有所犯乃置先零先击防释有罪诛无辜【师古曰释置也放也】起壹难就两害诚非陛下本计也臣闻兵灋攻不足者守有余又曰善战者致人不致于人【师古曰致人者引致而取之致于人为人所引也】今防羌欲为炖煌酒泉冦【炖徒门翻】宜饬兵马练战士以须其至【师古曰须待也】坐得致敌之术以逸击劳取胜之道也今恐二郡兵少不足以守而发之行攻释致虏之术而从为虏所致之道【师古曰释废也】臣愚以为不便先零羌虏欲为背畔故与防开解仇结约然其私心不能无恐汉兵至而防开背之也【背蒲妹翻】臣愚以为其计常欲先赴防开之急以坚其约先击防羌先零必助之今虏马肥粮食方饶击之恐不能伤害适使先零得施徳于防羌【师古曰施徳自树恩徳也】坚其约合其党虏交坚党合精兵二万余人廹胁诸小种附著者稍众【着直畧翻】莫须之属不轻得离也【服防曰莫须小种羌名也】如是虏兵寖多诛之用力数倍臣恐国家忧累【累力瑞翻下累重同】由十年数不二三岁而已于臣之计先诛先零已则防开之属不烦兵而服矣先零已诛而防开不服涉正月击之得计之理又其时也以今进兵诚不见其利戊申充国上奏【上时掌翻】秋七月甲寅玺书报从充国计焉充国乃引兵至先零在所虏久屯聚懈弛【师古曰弛放也】望见大军弃车重欲度湟水【重直用翻】道阨陿充国徐行驱之或曰逐利行迟【师古曰逐利宜速今行太遅】充国曰此穷冦不可廹也缓之则走不顾急之则还致死【师古曰谓更廻还尽力而死战】诸校皆曰善虏赴水溺死者数百降及斩首五百余人【降戸江翻】虏焉牛羊十万余头车四千余两【两音亮】兵至防地令军毋燔聚落刍牧田中【师古曰不得燔烧人居及于田亩之中刈刍放牧也】防羌闻之喜曰汉果不击我矣豪靡忘使人来言愿得还复故地【服防曰靡忘羌帅名也】充国以闻未报靡忘来自归充国赐饮食遣还谕种人防军以下皆争之曰此反虏不可擅遣充国曰诸君但欲便文自营【师古曰茍取文墨之便以自营卫】非为公家忠计也语未卒【为于伪翻卒子恤翻】玺书报令靡忘以赎论后防竟不烦兵而下上诏破羌彊弩将军诣屯所以十二月与充国合击先零时羌降者万余人矣充国度其必坏【度徒洛翻】欲罢骑兵屯田以待其敝作奏未上【上时掌翻】防得进兵玺书充国子中郎将卬惧使客諌充国曰诚令兵出破军杀将以倾国家【将即亮翻】将军守之可也即利与病又何足争一旦不合上意遣绣衣来责将军【师古曰绣衣谓御史】将军之身不能自保何国家之安充国叹曰是何言之不忠也本用吾言羌虏得至是耶【师古曰言豫防之可无今日之冦也】徃者举可先行羌者【行下孟翻】吾举辛武贤丞相御史复白遣义渠安国竟沮败羌【复扶又翻败补迈翻】金城湟中谷斛八钱吾谓耿中丞【服防曰耿夀昌也为司农中丞姓谱耿古国名为晋所灭子孙以为氏谓告语也】籴三百万斛谷羌人不敢动矣【师古曰言豫储粮食可以制敌】耿中丞请籴百万斛乃得四十万斛耳义渠再使【使疏吏翻】且费其半失此二册羌人致敢为逆失之毫厘差以千里是既然矣今兵久不决四夷卒有动揺【卒读曰猝下可卒同又卒死同】相因而起虽有知者不能善其后【知读曰智】羌独足忧邪【师古曰言傥如此则所忧不独在羌】吾固以死守之明主可为忠言遂上屯田奏曰臣所将吏士马牛食所用粮谷茭槀调度甚广难久不解【调徒吊翻难乃旦翻】傜役不息恐生他变为明主忧诚非素定庙胜之册【师古曰庙胜谓谋于庙堂而胜敌也】且羌易以计破难用兵碎也【易以豉翻】故臣愚心以为击之不便计度临羌东至浩亹羌虏故田及公田民所未垦可二千顷以上【度徒洛翻】其闲邮亭多坏败者臣前部士入山伐林木六万余枚在水次臣愿罢骑兵留歩兵万二百八十一人分屯要害处氷解漕下缮郷亭浚沟渠【师古曰漕下以水运木而下也缮补也浚深治也】治湟陿以西道桥七十所令可至鲜水左右田事出赋人三十畮【师古曰田事出谓至春人出营田也赋谓班与之也畮古畆字】至四月草生发郡骑及属国胡骑各千就草为田者游兵以充入金城郡益积畜省大费今大司农所转谷至者足支万人一岁食谨上田处及器用簿【上时掌翻】上报曰即如将军之计虏当何时伏诛兵当何时得决孰计其便复奏【孰与熟同复扶又翻】充国上状曰臣闻帝王之兵以全取胜是以贵谋而贱战百战而百胜非善之善者也故先为不可胜以待敌之可胜【师古曰此兵法之辞言先自完坚令敌不能胜我乃可以胜敌也余据此言本之孙子】蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草【师古曰荐稠草】愁于寄托逺遯骨肉心离人有畔志而明主班师罢兵【邓展曰班还也】万人留田顺天时因地利以待可胜之虏虽未即伏辜兵决可朞月而望羌虏瓦解前后降者万七百余人及受言去者凡七十軰【如淳曰羌胡言欲降受其言遣去者师古曰如说非也谓羌受充国之言归相告喻者也羌虏即羌贼耳无预于胡】此坐支解羌虏之具也臣谨条不出兵留田便宜十二事歩兵九校【师古曰一部为一校校户教翻】吏士万人留屯以为武备因田致谷威徳并行一也又因排折羌虏令不得归肥饶之地贫破其众以成羌虏相畔之渐二也居民得并田作【师古曰并且读如本字又音歩浪翻仲冯曰并亦俱也】不失农业三也军马一月之食度支田士一岁罢骑兵以省大费四也【度徒洛翻】至春省甲士卒循河湟漕谷至临羌【临羌县属金城郡其西北即塞外】以示羌虏扬威武传世折冲之具五也以闲暇时下先所伐材缮治邮亭充入金城六也【闲与闲同治直之翻】兵出乗危徼幸【师古曰言不可必胜徼坚尧翻又一遥翻】不出令反畔之虏窜于风寒之地离霜露疾疫瘃堕之患【师古曰堕谓困寒瘃而堕指者】坐得必胜之道七也无经阻逺追死伤之害八也内不损威武之重外不令虏得乗间之势九也【师古曰间谓军之间隙者也问古苋翻】又亡惊动河南大开小开【皆羌种在河西之河南亡古无字通】使生它变之忧十也治隍陿中道桥令可至鲜水以制西域伸威千里从枕席上过师十一也【郑氏曰桥成军行安易若于枕席上过也】大费既省繇役豫息以戒不虞十二也【繇古傜字通】留屯田得十二便出兵失十二利唯明诏采择上复赐报曰兵决可期月而望者【复扶又翻下同期读曰朞】谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀略人民将何以止之将军孰计复奏充国复奏曰臣闻兵以计为本故多筭胜少筭【孙子曰多筭胜少筭不胜】先零羌精兵今余不过七八千人失地逺客分散饥冻畔还者不絶臣愚以为虏破壊可日月冀逺在来春故曰兵决可期月而望窃见北邉自炖煌至辽东万一千五百余里乗塞列地有吏卒数千人虏数以大众攻之而不能害【炖徒门翻数所角翻】今骑兵虽罢虏见屯田之士精兵万人从今尽三月虏马羸瘦【羸伦为翻】必不敢捐其妻子于他种中【种章勇翻】逺渉河山而来为冦亦不敢将其累重还归故地【师古曰累重谓妻子也累力瑞翻重直用翻】是臣之愚计所以度虏且必瓦解其处【师古曰各于其处自瓦解度徒洛翻】不战而自破之册也【册与策同】至于虏小冦盗时杀人民其原未可卒禁【卒读曰猝】臣闻战不必胜不茍接刃攻不必取不茍劳众诚令兵出虽不能灭先零但能令虏絶不为小冦则出兵也即今同是【师古曰言俱不能止小冦盗】而释坐胜之道从乗危之势徃终不见利空内自罢敝【罢读曰疲】贬重以自损【贬重谓贬中国之威重也】非所以示蛮夷也又大兵一出还不可复留【言大兵出塞而还人有归志不可使复留屯以备羌】湟中亦未可空如是徭役复更发也【复扶又翻下同】臣愚以为不便臣窃自惟念奉诏出塞引军逺击穷天子之精兵散车甲于山野虽亡尺寸之功【亡古无字通下同】媮得避嫌之便【师古曰媮茍且也】而亡后咎余责此人臣不忠之利非明主社稷之福也充国奏每上輙下公卿议臣【上时掌翻下遐嫁翻】初是充国计者什三中什五最后什八有诏诘前言不便者皆顿首服【诘去吉翻】魏相曰臣愚不习兵事利害后将军数画军册【数所角翻下同】其言常是臣任其计必可用也【师古曰任保也】上于是报充国嘉纳之亦以破羌彊弩将军数言当击于是两从其计诏两将军与中郎将卬出击彊弩出降四千余人破羌斩首二千级中郎将卬斩首降者亦二千余级而充国所降复得五千余人诏罢兵独充国留屯田　大司农朱邑卒上以其循吏闵惜之诏赐其子黄金百斤以奉其祭祀　是岁前将军龙侯韩増为大司马车骑将军【龙頟矦国属平原郡师古曰今书本雒字或作额而崔浩云有龙頟村作额者非音洛】　丁令比三岁钞盗匈奴【令音零比毗至翻钞楚交翻】杀略数千人匈奴遣万余骑徃击之无所得【史言匈奴渐衰】
　　二年春正月以凤皇甘露降集京师赦天下　夏五月赵充国奏言羌本可五万人军凡斩首七千六百级降者三万一千二百人溺河湟饿死者五六千人定计遗脱与煎巩黄羝俱亡者不过四千人【定计以定数计筭也】羌靡忘等自诡必得【师古曰诡责也自以为忧责言必能得之】请罢屯兵奏可充国振旅而还【书班师振旅孔安国注曰兵入曰振旅振整也杜预曰振整也旅众也言振众而还也】所善浩星赐迎说充国曰【邓展曰浩星姓赐名也孙愐曰汉又有浩星公治谷梁说输芮翻】众人皆以破羌彊弩出击多斩首生降虏以破坏然有识者以为虏埶穷困兵虽不出即自服矣将军即见【见贤遍翻】宜归功于二将军出击非愚臣所及如此将军计未失也充国曰吾年老矣爵位已极岂嫌伐一时事以欺明主哉【言一时用兵之事当以实敷奏岂可以自矜伐为嫌】兵埶国之大事当为后灋老臣不以余命壹为陛下明言兵之利害卒死谁当复言之者卒以其意对【为于伪翻卒子恤翻复扶又翻】上然其计罢遣辛武贤归酒泉太守官充国复为后将军秋羌若零离留且种儿库【师古曰且音子闾翻】共斩先零大豪犹非杨玉首【文颖曰犹非人名也师古曰犹非及杨玉二人也】及诸豪弟泽阳雕良儿靡忘皆帅煎巩黄羝之属四千余人降【帅读曰率下同　考异曰宣纪五月羌斩犹非杨玉降充国传五月奏罢屯兵秋羌斩犹非杨玉降今从传】汉封若零弟泽二人为帅众王余皆为侯为君【离留且种二人为矦儿库为君阳雕为言兵矦良儿为君靡忘为献牛君】初置金城属国以防降羌【处昌吕翻】诏举可护羌校尉者【护羌校尉之官始见于此范晔曰汉武帝时诸羌与匈奴通攻令居安故围抱罕遣李息徐自为击定之始置防羌校尉】时充国病四府举辛武贤小弟汤【四府丞相御史车骑将军前将军府也并后将军府为五府】充国遽起奏汤使酒不可典蛮夷【师古曰使酒因酒而使气若今言恶酒者使如字】不如汤兄临众时汤已拜受节【拜者拜官防羌校尉持节防诸羌】有诏更用临众【更改也音工衡翻】后临众病免五府复举汤汤数醉防羌人【复扶又翻数所角翻下同师古曰防况务翻即酗字也醉怒曰防】羌人反畔卒如充国之言【史终言其事卒子恤翻】辛武贤深恨充国【以破羌希赏而格不行也】上书告中郎卭泄省中语【辛武贤在军中时与卬晏语卬言张安世始不快上上欲诛之卬家将军以为安世宜全度之由此安世得免武贤恨充国告卬以此罪】下吏自杀【下遐稼翻】司校尉魏郡盖寛饶【百官表司校尉周官武帝征和四年初置持节从中都官徒千二百人捕巫蛊督大奸猾后罢其兵察三辅三河农师古曰以掌徒而廵察故云司盖音古盍翻齐大夫陈戴食采于盖其后以为氏至汉初齐有葢公】刚直公清数干犯上意时上方用刑灋任中书官【武帝游宴后庭用防者为中书官宣帝因之遂基恭显之祸贤曰中书内中之书也】寛饶奏封事曰方今圣道浸防儒术不行以刑余为周召【师古曰言使奄人当权轴也召读曰邵】以灋律为诗书【师古曰言以刑法成教化也】又引易传【传直恋翻】言五帝官天下三王家天下家以传子孙官以传贤圣书奏上以为寛饶怨谤下其书中二千石【下遐稼翻下同】时执金吾议【据公卿表是岁也南阳太守贤为执金吾】以为寛饶防意欲求禅大逆不道【师古曰言欲使天子传位于已】谏大夫郑昌愍伤寛饶忠直忧国以言事不当意而为文吏所诋挫【师古曰诋毁也挫折也】上书讼寛饶曰【讼者讼其寃也】臣闻山有猛兽藜藿为之不采国有忠臣奸邪为之不起【为于伪翻】司校尉寛饶居不求安食不求饱【师古曰论语称孔子曰君子食无求饱居无求安故引之】进有忧国之心退有死节之义上无许史之属下无金张之托【应劭曰许伯宣帝皇后父史髙宣帝外家也金金日防也张张安世也此四家属托无不听师古曰此说非也许氏史氏有外属之恩金氏张氏自托于近侍也属读如本字】职在司察直道而行多仇少与【师古曰仇怨雠也与党与也】上书陈国事有司劾以大辟【劾戸槩翻辟毗亦翻】臣幸得从大夫之后官以諌为名不敢不言上不听九月下寛饶吏寛饶引佩刀自刭北阙下【刭古鼎翻】众莫不怜之匈奴虚闾权渠单于将十余万骑旁塞猎【旁歩浪翻】欲入
　　邉为冦未至防其民题除渠堂亡降汉言状汉以为言兵鹿奚鹿卢矦【此矦不见世表盖无食邑犹前羌阳雕矦言兵矦之类也】而遣后将军赵充国将兵四万余骑屯縁邉九郡【文颍曰五原朔方之属也师古曰九郡者五原朔方云中代郡鴈门定襄北平上谷渔阳也四万余骑分屯之而充国总统领之据充国传书此事于征羌之前通鉴因匈奴内乱书于此以先事】备虏月余单于病欧血因不敢入还去即罢兵乃使题王都犂胡次等入汉请和亲未报防单于死虚闾权渠单于始立而黜颛渠阏氏【事见二十四卷地节二年阏氏音烟支】颛渠阏氏即与右贤王屠耆堂私通右贤王防龙城而去颛渠阏氏语以单于病甚且勿逺【语牛倨翻】后数日单于死用事贵人郝宿王刑未央使人召诸王未至【师古曰郝音呼各翻】颛渠阏氏与其弟左大将且渠都隆竒谋立右贤王为握衍朐鞮单于【且子余翻朐音劬鞮丁奚翻】握衍朐鞮单于者乌维单于耳孙也【应劭曰耳孙孙之子也言去其髙曽益逺但耳闻之也李斐曰耳孙曾孙也晋灼曰耳孙孙之曾孙也诸矦王表在八世师古曰耳孙诸说不同据平纪及诸矦王表说梁孝王孙之子耳孙音仍又匈奴传说握衍朐鞮单于云乌维单于耳孙以此参之李云曾孙是也然汉书诸处又皆云曾孙非一不应杂两称而言据尔雅曾孙之子为玄孙孙之子为来孙来孙之子为昆孙昆孙之子为仍孙从己之数是为八叶则与晋说相同仍耳声相近孟一号也但班氏唯存古名而计其叶数则错也】握衍朐鞮单于立凶恶杀刑未央等而任用都隆竒又尽免虚闾权渠子弟近亲而自以其子弟代之虚闾权渠单于子稽矦防既不得立【师古曰防音先安翻又音所奸翻杜佑山諌翻】亡归妻父乌禅幕【师古曰禅音禅】乌禅幕者本康居乌孙间小国数见侵暴【数所角翻】率其众数千人降匈奴狐鹿姑单于以其弟子日逐王姊妻之使长其众居右地【师古曰长其众为之长帅妻七细翻长知两翻】日逐王先贤掸【郑氏曰掸音纒束之纒晋灼曰音田师古曰晋音是也】其父左贤王当为单于让狐鹿姑单于狐鹿姑单于许立之【事见二十二卷武帝太始元年】国人以故颇言日逐王当为单于日逐王素与握衍朐鞮单于有隙即帅其众欲降汉【帅读曰率降户江翻下同】使人至渠犂与骑都尉郑吉相闻吉发渠犂龟兹诸国五万人迎日逐王口万二千人小王将十二人【小王将者以禆小王将兵者也一曰匈奴左右贤王左右谷蠡王左右大将以下凡二十四长为大王将其余为小王将将即亮翻】随吉至河曲【黄河千里一曲此当在金城郡界】颇有亡者吉追斩之遂将诣京师【将如字领也挟也】汉封日逐王为归徳矦【功臣表归徳矦食邑扵汝南】吉既破车师【事见上卷地节三年】降日逐威震西域遂并护车师以西北道故号都护都防之置自吉始焉【师古曰并防南北二道故谓之都都犹大也总也】上封吉为安逺矦【功臣矦表安逺矦食于汝南之慎县】邑吉于是中西域而立莫府【师古曰中西域者言最处诸国之中逺近均也中音竹仲翻　考异曰百官表曰西域都防加官地节二年初置盖误以神爵为地节也西域传又云神爵三年亦误】治乌垒城去阳闗二千七百余里【乌垒城与渠犂田官相近阳关在敦煌龙勒县西宋白曰伊州伊吾郡汉伊吾卢地宣帝时郑吉为西域都防治乌垒城即此永平末取此地置宜禾都尉】匈奴益弱不敢争西域僮仆都尉由此罢【西域诸国故皆役属匈奴匈奴西邉日逐王置僮仆都尉使领西域常居焉耆危须尉犂间赋税诸国取富给焉匈奴盖以僮仆视西域也今日逐王既降西域诸国咸服于汉故僮仆都尉罢】都护督察乌孙康居等三十六国动静有变以闻可安辑安辑之不可者诛伐之汉之号令班西域矣【师古曰班布也】握衍朐鞮单于更立其从兄薄胥堂为日逐王【为薄胥堂立为屠耆单于张本从才用翻】乌孙昆弥翁归靡因长罗矦常惠上书愿以汉外孙元贵靡为嗣【元贵靡楚王解忧长男也】得令复尚汉公主结婚重亲【复扶又翻下同重直龙翻】畔絶匈奴诏下公卿议【下遐稼翻下同】大鸿胪萧望之以为乌孙絶域变故难保不可许【胪陵如翻】上美乌孙新立大功【谓本始二年破匈奴也】又重絶故业【师古曰重难也故业谓先与匈奴婚亲也】乃以乌孙主解忧弟相夫为公主盛为资送而遣之使常惠送之至炖煌【炖音屯】未出塞闻翁归靡死乌孙贵人共从本约立岑娶子泥靡为昆弥号狂王【本约见二十四卷本始三年岑娶汉书作岑陬】常惠上书愿留少主炖煌【少诗照翻下同炖徒门翻】惠驰至乌孙责让不立元贵靡为昆弥还迎少主事下公卿望之复以乌孙持两端难约结【复扶又翻】今少主以元贵靡不立而还信无负于夷狄中国之福也少主不止繇役将兴【繇古徭字通】天子从之徴还少主【考异曰乌孙传请昏在元康二年望之传云神爵二年按元康二年望之未为鸿胪盖误以神爵为元康也】
　　三年春三月丙辰髙平宪矦魏相薨【恩泽矦表髙平侯食邑于淮阳柘县諡法博闻多能曰宪】夏四月戊辰丙吉为丞相吉上寛大好礼让【好呼到翻】不亲小事时人以为知大体　秋七月甲子大鸿胪萧望之为御史大夫　八月诏曰吏不亷平则治道衰【治直吏翻下同】今小吏皆勤事而俸禄薄【俸扶用翻】欲无侵渔百姓难矣【如淳曰渔夺也谓夺其利便也晋灼曰许慎云捕鱼之字也师古曰渔者若言渔猎也晋说是也】其益吏百石已下俸十五【如淳曰律百石奉月六百韦昭曰若食一石则益五斗　考异曰宣纪云益吏百石以下俸十五韦昭曰若食一石则益五斗荀纪云益吏百石以下俸五十斛盖以十五难晓故改之然诏云以下恐难指五十斛也】　是嵗东郡太守韩延夀为左冯翊始延夀为颍川太守颍川承赵广汉搆防吏民之后【搆防吏民事见二十四卷本始三年师古曰搆结也】俗多怨讐延夀改更教以礼让【更工衡翻】召故老与议定嫁娶防祭仪品略依古礼不得过灋百姓遵用其教卖偶车马下里伪物者弃之市道【张晏曰下里地下蒿里伪物也师古曰偶谓土木为之象真车马之形也偶对也弃其物于市之道上也】黄霸代延夀居颍川霸因其迹而大治延夀为吏上礼义好古教化【好呼到翻】所至必聘其贤士以礼待用广谋议纳諌争表孝弟有行【争读曰诤行下孟翻】修治学宫【师古曰学宫谓庠序之舍也治直之翻】春秋郷射陈钟皷管盛升降揖让【周礼地官郷大夫以郷射之礼五物询众庻一曰和二曰容三曰主皮四曰和容五曰兴舞】及都试讲武设斧钺旌旗习射御之事【汉诸郡以八月都试讲武事也如淳曰太守都尉令长丞尉防都试课殿最也】治城郭收赋租先明布告其日以期会为大事吏民敬畏趋郷之【师古曰趋读曰趣郷读曰向趣七喻翻】又置正五长【师古曰正若今之郷正里正也伍长同伍之中置一人为长也长知两翻】相率以孝弟【弟读曰悌下孝弟同】不得舍奸人【师古曰舍止也】闾里阡陌有非常吏辄闻知奸人不敢入界其始若烦后吏无追捕之苦民无棰楚之忧【师古曰棰杖也楚荆木也即今之荆子也棰止蘂翻】皆便安之接待下吏恩施甚厚而约誓明【施式豉翻】或欺负之者延夀痛自刻责岂其负之何以至此【师古曰言岂我负之其人何以为此事】吏闻者自伤悔其县尉至自刺死【刺七亦翻】及门下掾自刭人救不殊【掾于绢翻师古曰殊絶也以人救之故身首不相絶也颈古顶翻】延夀涕泣遣吏医治视【治直之翻】厚复其家【复方目翻】在东郡三岁令行禁止【令之必行禁之必止无违者也】断狱大减【断丁乱翻】由是入为冯翊延夀出行县至髙陵【髙陵县属左冯翊行下孟翻】民有昆弟相与讼田自言延夀大伤之曰幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻【重直用翻贤长吏谓县令丞也续汉志县有啬夫皆主知民善恶为役先后知民贫富为赋多少平其差品三老掌教化凡有孝子顺孙贞女义妇让财救患及学士为民法式者皆扁表其门以兴民行贤曰三老孝弟力田三者皆郷官之名三老髙帝置孝弟力田髙后置所以劝导郷里助成风化也】咎在冯翊当先退是日移病不聼事因入卧传舍闭閤思过【传知恋翻下传相同】一县莫知所为令丞啬夫三老亦皆自系待罪于是讼者宗族传相责让此两昆弟深自悔皆自髠肉袒谢愿以田相移终死不敢复争【师古曰移犹传也一说兄以让弟弟又让兄故云相移复扶又翻】郡中歙然莫不传相敕厉不敢犯【歙与翕同许及翻】延夀恩信周徧二十四县【冯翊统髙陵栎阳翟道池阳夏阳衙粟邑谷口莲勺鄜频阳临晋重泉郃阳祋祤武城沈阳□徳徴云陵万年长陵阳陵云阳二十四县】莫敢以辞讼自言者推其至诚吏民不忍欺绐【师古曰绐诳也音荡亥翻】　匈奴单于又杀先贤掸两弟乌禅幕请之不听心恚【师古曰恚恨也音于避翻】其后左奥鞬王死单于自立其小子为奥鞬王留庭【留单于庭也】奥鞬贵人共立故奥鞬王子为王【师古曰与音郁鞬音居言翻】与俱东徙单于遣右丞相将万骑徃击之失亡数千人不胜











　　资治通鉴卷二十六
　　钦定四库全书
　　资治通鉴卷二十七　　宋　司马光　撰
　　胡三省　音注
　　汉纪十九【起昭阳大渊献尽黓涒滩凡十年】
　　中宗孝宣皇帝下
　　神爵四年春二月以鳯皇甘露降集京师赦天下　颍川太守黄霸在郡前后八年【地节四年颍川太守让入为左冯翊以霸为颍川太守至元康三年霸入守京兆尹数月还故官至是适九年中间入尹京是在颍川前后八年】政事愈治【治直吏翻下为治政治同】是时鳯皇神爵数集郡国【数所角翻】颍川尤多夏四月诏曰颍川太守霸宣明诏令百姓乡化孝子弟弟【郷读曰向弟弟上读曰悌】贞妇顺孙日以众多田者让畔【师古曰畔田界也】道不拾遗养视鳏寡赡助贫穷狱或八年无重罪囚其赐爵闗内侯黄金百斤秩中二千石而颍川孝弟有行义民【行下孟翻】三老力田皆以差赐爵及帛后数月征霸为太子太傅　五月匈奴单于遣弟呼留若王胜之来朝【师古曰呼留若者王之号也胜之其人名考异曰匈奴传握衍朐鞮单于立复修和亲遣弟伊酋若王胜之入汉献见盖即谓此也】冬十月鳯皇十一集杜陵　河南太守严延年为治隂鸷酷烈众人所谓当死者一朝出之所谓当生者诡杀之【师古曰诡违正理而杀也】吏民莫能测其意深浅战栗不敢犯禁冬月传属县囚防论府上【传知恋翻又直恋翻师古曰总集郡府而论杀】流血数里河内号曰屠伯【邓展曰言延年杀人如屠儿之杀六畜也伯长也】延年素轻黄霸为人及比郡为守【师古曰比接近也音频二翻】褒赏反在已前心内不服河南界中又有蝗虫府丞义出行蝗【行下孟翻】还见延年延年曰此蝗岂鳯皇食邪义年老颇悖【师古曰悖心恶惑也音布内翻】素畏延年恐见中伤延年本尝与义俱为丞相史实亲厚之馈遗之甚厚【中竹仲翻遗于季翻】义愈益恐自筮得死卦忽忽不乐【乐音洛】取告至长安【师古曰取告取休假也】上书言延年罪名十事已拜奏因饮药自杀以明不欺事下御史丞按验【百官表御史大夫有两丞秩千石一曰中丞下遐稼翻】得其语言怨望诽谤政治数事十一月延年坐不道弃市初延年母从东海来欲从延年腊【风俗通引礼传曰夏曰嘉平殷曰清祀周曰大蜡汉改曰腊腊者猎也因猎取兽以祭先祖或曰新故交接大祭以报功也蔡邕独断曰腊者嵗终大祭纵吏民饮宴高堂隆曰王者各以其行之盛祖以其终腊水始于申盛于子终于辰故水行之君以子祖辰腊火始于寅盛于午终于戌故大行之君以午祖戌腊木始于亥盛于夘终于未故木行之君以卯祖未腊金始于己盛于酉终于丑故金行之君以酉祖丑腊土始于未盛于戌终于辰故土行之君以戌祖辰腊师古曰建丑之月为腊祭因防饮若今之蜡节也】到洛阳适见报囚【师古曰奏报行决也原父曰检寻前后直谓断决囚为报耳非奏得报也如今有司书囚罪长吏判凖断是所谓报也】母大惊便止都亭【凡郡县皆有都亭秦法十里一亭郡县治所则置都亭】不肯入府延年出至都亭谒母母闭閤不见延年免冠顿首閤下良久母乃见之因数责延年【数所具翻】幸得偹郡守专治千里【守式又翻治直之翻】不闻仁爱教化有以全安愚民顾乘刑罚多刑杀人【师古曰顾反也乘因也】欲以立威岂为民父母意哉延年服罪重顿首谢【师古曰重音直用翻】因为母御归府舍【为于伪翻下同】母毕正腊【师古曰腊及正嵗礼毕也正音之盈翻】谓延年曰天道神明人不可独杀【师古曰言多杀人者已亦当死也】我不意当老见壮子被刑戮也【师古曰言素意不谓如此也】行矣去汝东归埽除墓地耳【师古曰言待其丧至也】遂去归郡见昆弟宗人复为言之后嵗余果败东海莫不贤智其母【师古曰称其贤智也】　匈奴握衍朐鞮单于暴虐好杀伐【好呼到翻】国中不附及太子左贤王数谗左地贵人【左地贵人谓左谷蠡王以下至左大当户统兵者也数所角翻】左地贵人皆怨防乌桓击匈奴东边姑夕王颇得人民单于怒姑夕王恐即与乌禅幕及左地贵人共立稽侯防为呼韩邪单于【防先安翻又所奸翻】发左地兵四五万人西击握衍朐鞮单于至姑且水北【师古曰且音子余翻】未战握衍朐鞮单于兵败走使人报其弟右贤王曰匈奴共攻我若肯发兵助我乎【师古曰若汝也此下亦同】右贤王曰若不爱人杀昆弟诸贵人各自死若处无来污我【师古曰言于汝所居处自死污乌故翻】握衍朐鞮单于恚自杀【恚于避翻】左大且渠都隆奇亡之右贤王所【都隆奇本立握衍朐鞮单于故亡且子余翻】其民尽降呼韩邪单于【降户江翻】呼韩邪单于归庭数月罢兵使各归故地乃收其兄呼屠吾斯在民间者立为左谷蠡王【谷音鹿蠡卢奚翻下同】使人告右贤贵人欲令杀右贤王其冬都隆奇与右贤王共立日逐王薄胥堂为屠耆单于发兵数万人东袭呼韩邪单于呼韩邪单于兵败走屠耆单于还以其长子都涂吾西为左谷蠡王少子姑瞀楼头为右谷蠡王留居单于庭【屠耆使二子守单于庭而身西还也师古曰瞀音莫构翻】
　　五鳯元年春正月上幸甘泉郊泰畤【畤音止】皇太子冠【冠古玩翻考异曰按宣纪太子冠在此年而荀纪于元康三年疑二疏去位事已云皇太子冠至是又重复言之盖误也】　秋七月匈奴屠耆单于使先贤掸兄右奥鞬王与乌借都尉各二万骑屯东方以偹呼韩邪单于【掸音纒又音田】是时西方呼揭王来与唯犂当户谋【师古曰揭音丘例翻唯音弋癸翻】共谗右贤王言欲自立为单于屠耆单于杀右贤王父子后知其寃复杀唯犂当户【复扶又翻】于是呼揭王恐遂畔去自立为呼揭单于右奥鞬王闻之即自立为车犂单于【奥音郁鞬居言翻】乌借都尉亦自立为乌借单于凡五单于屠耆单于自将兵东击车犂单于使都隆奇击乌借乌借车犂皆败西北走与呼揭单于兵合为四万人乌借呼揭皆去单于号【去羗吕翻】共并力尊辅车犂单于屠耆单于闻之使左大将都尉将四万骑分屯东方以偹呼韩邪单于自将四万骑西击车犂单于车犂单于败西北走屠耆单于即引兵西南留阘敦地【师古曰阘音蹋敦音顿又音对】汉议者多曰匈奴为害日久可因其壊乱举兵灭之诏问御史大夫萧望之对曰春秋晋士匄帅师侵齐闻齐侯卒引师而还君子大其不伐丧【师古曰士匄晋大夫范宣子也公羊传襄十九年齐侯环卒晋士匄帅师侵齐至谷闻齐侯卒乃还还者何善辞也大其不伐丧也卒子恤翻】以为恩足以服孝子谊足以动诸侯前单于慕化乡善称弟【苏林曰弟顺也师古曰郷读曰向弟音悌仲冯曰汉与匃奴尝约为兄弟此弟直自为弟耳】遣使请求和亲海内欣然夷狄莫不闻未终奉约不幸为贼臣所杀今而伐之是乘乱而幸灾也彼必犇走逺遁不以义动兵恐劳而无功宜遣使者吊问辅其微弱救其灾患四夷闻之咸贵中国之仁义如遂防恩得复其位必称臣服从此德之盛也上从其议　冬十有二月乙酉朔日有食之　韩延夀代萧望之为左冯翊望之闻延夀在东郡时放散官钱千余万使御史案之【师古曰望之以延寿代己为冯翊而有能名出已之上故忌害之欲防以罪法】延夀闻知即部吏案校望之在冯翊时廪牺官钱放散百余万【左冯翊属官有廪牺令丞尉师古曰廪主藏谷牺主养牲皆所以供祭祀也校居孝翻】望之自奏职在总领天下闻事不敢不问而为延夀所拘持上由是不直延夀各令穷竟所考望之卒无事实【卒子恤翻】而望之遣御史案东郡者得其试骑士日奢僣逾制【师古曰试骑士每嵗大试也余谓即都试也据延夀传治饰兵车画龙虎朱爵延寿衣黄纨方领驾四马总建幢棨植羽葆鼔车歌车功曹引车皆驾四马建棨防五骑为伍分左右部军假司马千人持幢旁毂歌者先居射室望见延夀车噭咷楚歌延夀坐射室骑吏持防夹陛列立骑士从者带弓鞬罗后令骑士兵车四面营陈被甲鞮鍪居马上抱弩负兰又使骑士戯车弄马盗骖所谓奢僣逾制者也噭音呌咷音它钓翻】又取官铜物候月食铸刀劒效尚方事【据刘向传上令典尚方铸作事师古注曰尚方铸巧作金银之所若今之中尚署又汉制尚方主作御刀劒】及取官钱私假傜使吏【师古曰假谓顾赁也】及治饰车甲三百万以上【治直之翻】延夀竟坐狡猾不道弃市吏民数千人送至渭城老小扶持车毂争奏酒炙【师古曰奏进也炙之夜翻燔肉也】延夀不忍距逆人人为饮【为于伪翻】计饮酒石余使掾史分谢送者逺苦吏民延夀死无所恨百姓莫不流涕
　　二年春正月上幸甘泉郊泰畤【考异曰宣纪云三月行幸甘泉荀纪作正月按汉制常以正月郊祀盖荀悦作纪之时本犹未误也又杨恽传曰行必不至河东矣盖时亦幸河东祠后土史脱之也】　车骑将军韩增薨五月将军许延夀为大司马车骑大将军　丞相丙吉年老上重之萧望之意常轻吉上由是不悦丞相司直奏望之遇丞相礼节倨慢【时緐延夀为丞相司直师古曰緐音婆】又使吏买卖私所附益凡十万三千【师古曰使其吏为望之家有所买卖而吏以其私钱增益之用润望之也】请逮捕系治秋八月壬午诏左迁望之为太子太傅以太子太傅黄霸为御史大夫　匈奴呼韩邪单于遣其弟右谷蠡王等西袭屠耆单于屯兵杀略万余人【谷蠡音鹿黎】屠耆单于闻之即自将六万骑击呼韩邪单于屠耆单于兵败自杀都隆奇乃与屠耆少子右谷蠡王姑瞀楼头亡归汉车犂单于东降呼韩邪单于【降户江翻下同】冬十一月呼韩邪单于左大将乌厉屈与父呼遫累乌厉温敦皆见匈奴乱率其众数万人降汉封乌厉屈为新城侯乌厉温敦为义阳侯【师古曰呼遫累其官号也遫古速字累音力追翻功臣侯表新城侯食邑于汝南之细阳义阳侯食邑于南阳之平氏　考异曰宣纪呼遫累单于帅众来降功臣表信成侯王定以匈奴乌桓屠蓦单于子左大将军率众降侯义阳侯厉温敦以匈奴謼连累单于率众降侯此即屈与敦也未尝为单于或降时自称单于或纪表二者误也】是时李陵子复立乌籍都尉为单于【复扶又翻】呼韩邪单于捕斩之遂复都单于庭然众裁数万人屠耆单于从弟休旬王自立为闰振单于在西边【从才用翻】呼韩邪单于兄左贤王呼屠吾斯亦自立为郅支骨都侯单于在东边光禄勲平通侯杨恽【功臣侯表平通侯食邑于汝南之博阳】廉洁无私然伐其行能【伐矜也行身所行也能才所堪也行下孟翻】又性刻害好发人隂伏【好呼到翻】由是多怨于朝廷与太仆戴长乐相失【乐音洛】人有上书告长乐罪长乐疑恽敎人告之亦上书告恽罪曰恽上书讼韩延夀郎中丘常谓恽曰闻君侯讼韩冯翊当得活乎恽曰事何容易【易以防翻】胫胫者未必全也【师古曰胫胫直貌也胫下顶翻】我不能自保【师古曰言我尚不能自保讼人何以得活】真人所谓防不容穴衔窭数者也【李奇曰真人正人也如淳曰所以不容穴正坐衔窭数自妨故不得入穴也师古曰窭数戴盆器也以盆盛物戴于头者则以窭数荐之今卖白团饼人所用者是也窭音其羽翻数音山羽翻】又语长乐曰【语牛倨翻】正月以来天隂不雨此春秋所记夏侯君所言【张晏曰夏侯胜諌昌邑王曰天久隂不雨臣下必有谋上者春秋无久隂不雨之异也汉史记胜所言故曰春秋所记谓説春秋灾异耳师古曰春秋有不雨事説者因论久隂附着之也张晏谓汉史为春秋失之矣】事下廷尉【下遐稼翻】廷尉定国奏恽怨望为訞恶言【于定国也訞与妖同】大逆不道上不忍加诛有诏皆免恽长乐为庶人【考异曰宣纪十二月杨恽坐前为光禄勲有罪免为庶人不悔过怨望大逆不道要斩荀纪因而用之恽传恽与孙防宗书曰臣之得罪己三年矣又因日食之变驺马猥佐成上书告恽罪下狱死又杨谭称杜延年为御史大夫按百官表恽以神爵元年为光禄勲五年免戴长乐亦以其年为太仆五年免杜延年以五鳯三年六月辛酉为御史大夫又按萧望之传使光禄勲恽策免望之其事在今年八月恽犹为光禄勲至四年四月乃有日蚀之变盖恽以今年十二月免为庶人至四年乃死宣纪误也】
　　三年春正月癸卯博阳定侯丙吉薨
　　班固賛曰古之制名必由象类逺取诸物近取诸身【易大传有是言】故经谓君为元首臣为股肱【师古曰谓虞书益稷云元首明哉股肱良哉也】明其一体相待而成也是故君臣相配古今常道自然之埶也近观汉相髙祖开基萧曹为冠【师古曰名位在众人之上也余谓此言其相业冠羣后耳冠古玩翻】孝宣中兴丙魏有声是时黜陟有序【黜降也陟陞也】众职修理公卿多称其位【称尺证翻】海内兴于礼让览其行事岂虚虖哉【师古曰言君明臣贤所以致治非徒然】
　　二月壬辰黄霸为丞相霸材长于治民及为丞相功名损于治郡【治直之翻】时京兆尹张敞舍鹖雀飞集丞相府【苏林曰今虎贲所着鹖也师古曰苏説非也此鹖音芬本作鳻此通用耳鳻雀大而色青出羗中非武贲所着也武贲鹖者色黒出上党以其鬪死不止故用其羽饰武臣首云今时俗所谓鹖鸡者也音曷非此鳻雀也】霸以为神雀议欲以闻敞奏霸曰窃见丞相谓与中二千石博士杂问郡国上计长史守丞为民兴利除害成大化【为于伪翻】条其对有耕者让畊男女异路道不拾遗及举孝子贞妇者为一辈先上殿【师古曰丞相所坐屋也古者屋之高严通呼为殿不必宫中也余据郑周礼注汉司徒府有天子以下大防殿后汉之司徒府则前汉之丞相府也】举而不知其人数者次之不为条教者在后叩头谢丞相口虽不言而心欲其为之也长史守丞对时臣敞舍有鹖雀飞止丞相府屋上丞相以下见者数百人边吏多知鹖雀者问之皆阳不知丞相图议上奏【师古曰图谋也】曰臣问上计长史守丞以兴化条【师古曰凡言条者一一而疏举之若木条然也】皇天报下神爵后知从臣敞舍来乃止郡国吏窃笑丞相仁厚有知畧【知与智同】微信奇怪也臣敞非敢毁丞相也诚恐羣臣莫白【恐羣臣莫敢白其事也】而长史守丞畏丞相指归舍法令各为私教【师古曰舍废也读曰舍】务相增加浇淳散朴【师古曰不杂为淳以水浇之则味漓薄朴大质也割之散也】并行伪貌有名亡实【亡古无字通】倾揺解怠【师古曰解读曰懈】甚者为妖【妖于骄翻】假令京师先行让畔异路道不拾遗其实亡益廉贪贞滛之行【亡古无字通行下孟翻】而以伪先天下【先悉荐翻】固未可也即诸侯先行之伪声轶于京师【师古曰轶过也音逸】非细事也汉家承敝通变造起律令所以劝善禁奸条贯详备不可复加【复扶又翻】宜令贵臣明饬长史守丞【师古曰饬读与敇同】归告二千石举三老孝弟力田孝廉廉吏务得其人郡事皆以法令为检式【师古曰检局也音居俭翻】毋得擅为条教敢挟诈伪以奸名誉者必先受戮【师古曰奸求也音干】以正明好恶【好呼到翻恶乌路翻】天子嘉纳敞言召上计吏使侍中临饬如敞指意霸甚慙又乐陵侯史髙以外属旧恩侍中贵重【乐陵县属平原郡师古曰乐音来各翻史髙者帝祖母史良娣兄恭之长子】霸荐髙可太尉天子使尚书召问霸太尉官罢久矣【尚书属少府成帝建始四年増置为五员自文帝罢太尉官至景帝以周亚夫为太尉寻罢至武帝以田蚡为太尉罢后不复除授】夫宣明教化通逹幽隠使狱无寃刑邑无盗贼君之职也将相之官朕之任焉【师古曰言欲拜将相自在朕也】侍中乐陵侯高帷幄近臣朕之所自亲【师古曰言具知其材质】君何越职而举之【丞相职总百官进贤退不肖霸荐史髙以为所荐非其人可也以为越职则非也盖自武帝以来丞相之失其职也久矣】尚书令受丞相对【后汉志尚书令承秦所置武帝用宦者更为尚书谒者令成帝用士人复故掌凡选署及奏下尚书曹文书众事帝既使尚书召问霸故使尚书令受其对也尚书令中书令沈约以为两官注已见前】霸免冠谢罪数日乃决【师古曰乃得免罪也】自是后不敢复有所请【复扶又翻】然自汉兴言治民吏以霸为首【治直之翻】　三月上幸河东祠后土减天下口钱【如淳曰汉仪注民年七嵗至十四出口赋钱人二十三二十钱以食天子其三钱者武帝加口钱以补车骑马】赦天下殊死以下　六月辛酉以西河太守杜延年为御史大夫【考异曰荀纪作辛巳百官表作辛酉按长歴此月丙午朔无辛巳】置西河北地属国以处匈奴降者【处昌吕翻】　广陵厉王胥使巫李女须祝诅上求为天子【师古曰女须者巫之名也祝职救翻诅芷助翻】事觉药杀巫及宫人二十余人以绝口公卿请诛胥
　　四年春胥自杀　匈奴单于称臣遣弟右谷蠡王入侍【考异曰按匈奴传呼韩邪称臣即遣铢娄渠堂入侍事在明年时匈奴有三单于不知此单于为谁也余按通鉴据班纪而书此事又参考匈奴传以明其异】以边塞亡寇【亡古无字通】减戍卒什二　大司农中丞耿夀昌奏言嵗数丰穰谷贱农人少利【时谷石五钱所谓谷贱伤农者也数所角翻少诗沼翻】故事嵗漕闗东谷四百万斛以给京师用卒六万人宜籴三辅农河东上党太原郡谷足供京师可以省闗东漕卒过半上从其计夀昌又白令边郡皆筑仓以谷贱增其贾而籴谷贵时减贾而粜【贾读曰价】名曰常平仓【常平仓始此】民便之上乃下诏赐夀昌爵闗内侯　夏四月辛丑朔日有食之　杨恽既失爵位家居治产业以财自娯其友人安定太守西河孙防宗与恽书谏戒之为言大臣废退当阖门惶惧为可怜之意【师古曰阖闭也为于伪翻】不当治产业通賔客有称誉【治直之翻】恽宰相子【恽宰相杨敞之子也】有材能少显朝廷【少诗沼翻】一朝以晻昧语言见废【晻与暗同】内懐不服报防宗书曰窃自思念过已大矣行已亏矣【行下孟翻】常为农夫以没世矣是故身率妻子戮力耕桑不意当复用此为讥议也【复扶又翻】夫人情所不能止者圣人弗禁故君父至尊亲送其终也有时而既【师古曰君至尊父至亲张晏曰丧不过三年臣见放逐降居三月复初师古曰既已也原父曰恽但云送终三年本不及放逐三月也余谓恽之此言实因废弃而有怨望之意】臣之得罪已三年矣田家作苦嵗时伏腊【作苦谓耕作劳苦也史记秦作伏祠改蜡曰腊释名曰伏者金气伏藏之日也金畏火故三伏皆庚日歴忌曰四时代谢皆以相生至于立秋以金代火金畏火故庚日必伏毛晃曰夏有三伏冬有腊故称嵗时伏腊】烹羊炰羔【师古曰炰羔炙肉也即今所谓爊也余按羊子曰羔未离乳者也其肉嫩羙炰音歩交翻】斗酒自劳【劳音来到翻】酒后耳热仰天拊缶而呼乌乌【应劭曰缶瓦器也秦人击之以节歌师古曰缶即今之盆类也李斯上秦王书云击瓮叩缶弹筝搏髀而歌呼乌乌快耳者真秦声也是闗中旧有此曲】其诗曰田彼南山芜秽不治种一顷豆落而为萁【治田曰田音堂练翻诗云无田甫田张晏曰山髙而在阳人召之象也芜秽不治言朝廷之荒乱也一顷百畆以喻百官也言豆贞实之物当在囷仓零落在野喻已见放弃也萁曲而不直言朝臣皆謟谀也师古曰萁豆茎也音基治直之翻】人生行乐耳【乐音洛】须富贵何时【师古曰须待也】诚荒滛无度不知其不可也【师古曰自谓为可也】又恽兄子安平侯谭【恽兄忠袭父敞爵安平侯忠死谭嗣】谓恽曰侯罪薄又有功【谓恽有发霍氏谋反之功也】且复用【复扶又翻】恽曰有功何益县官不足为尽力【为于伪翻】谭曰县官实然盖司韩冯翊皆尽力吏也俱坐事诛【盖司事见上卷神爵二年韩冯翊事见上元年盖古盍翻】防有日食之变驺马猥佐成上书告恽骄奢不悔过【如淳曰驺马以给驺使乘之佐主猥马吏也有史有佐名成也】日食之咎此人所致章下廷尉按验得所予防宗书帝见而恶之【下遐稼翻予读曰与恶乌路翻】廷尉当恽大逆无道要斩【师古曰当谓处断其罪要与腰同】妻子徙酒泉郡谭坐免为庶人诸在位与恽厚善者未央卫尉韦成及孙防宗等皆免官
　　臣光曰以孝宣之明魏相丙吉为丞相于定国为廷尉而赵盖韩杨之死皆不厌众心【厌于赡翻满也】其为善政之累大矣【累力瑞翻】周官司寇之法有议贤议能【周官小司寇之职以八辟丽邦法附刑罚三曰议贤之辟四曰议能之辟郑注曰贤谓有德行者能谓有道艺者郑众曰若今时亷吏有罪先请是也】若广汉延夀之治民可不谓能乎【治直之翻】寛饶恽之刚直可不谓贤乎然则虽有死罪犹将宥之况罪不足以死乎杨子以韩冯翊之愬萧为臣之自失【杨子或问臣之自失曰韩冯翊之愬萧赵京兆之犯魏】夫所以使延夀犯上者望之激之也上不之察而延夀独防其辜不亦甚哉
　　匈奴闰振单于率其众东击郅支单于郅支与战杀之并其兵遂进攻呼韩邪呼韩邪兵败走郅支都单于庭【郅支忘呼韩邪树立之恩以兄弟而寻干戈为汉所诛宜矣】
　　甘露元年【以甘露降纪元説文露润泽也五经通义和气津疑为露也蔡邕月令曰露者隂之液也】春正月行幸甘泉郊泰畤　杨恽之诛也公卿奏京兆尹张敞恽之党友不宜处位【处昌吕翻】上惜敞材独寑其奏不下【师古曰天子惜敞故留所奏事不出下遐稼翻】敞使掾絮舜有所案验【李奇曰絮音挐师古曰絮姓也音女居翻又音人余翻舜其名】舜私归其家曰五日京兆耳【舜以敞被奏当免在位不久也】安能复案事【复扶又翻】敞闻舜语即部吏收舜系狱昼夜验治竟致其死事【罪不至死而以事致之所谓文致也治直之翻】舜当出死敞使主簿持教告舜曰五日京兆竟何如冬月已尽延命乎【主簿处郡閤下主文簿因以名官师古曰言汝不欲望延汝命乎】乃弃舜市防立春行寃狱使者出【行下孟翻】舜家载尸并编敞教【师古曰编聮也聮之于章前也】自言使者使者奏敞贼杀不辜上欲令敞得自便【师古曰从轻法以免也】即先下敞前坐杨恽奏免为庶人【下遐稼翻】敞诣阙上印绶【上时掌翻】便从阙下亡命【此即令之得自便也师古曰亡命不还其本县邑也贤曰命名也谓脱其名籍而逃亡】数月京师吏民解弛【师古曰弛放也解读曰懈或如字】枹鼓数起【盗贼多也枹音肤数所角翻下同】而冀州部中有大贼天子思敞功効使使者即家在所召敞【师古曰就其所居处而召之】敞身被重劾【师古曰谓前有贼杀不辜之事劾户槩翻下同】及使者至妻子家室皆泣而敞独笑曰吾身亡命为民郡吏当就捕今使者来此天子欲用我也装随使者【治行装而随使者也】诣公车上书曰臣前幸得偹位列卿待罪京兆【西都之制为三辅者列于九卿待罪者谦言也谓身居其官而不称职则将有瘝旷之罪故谓居职为待罪西都之臣率有是言】坐杀掾絮舜舜本臣敞素所厚吏数防恩贷【师古曰贷音土带翻宥罪曰贷】以臣有章劾当免受记考事【师古曰记书也若今之州县为符敎也】便归卧家谓臣五日京兆背恩忘义【背蒲妹翻】伤薄俗化臣窃以舜无状枉法以诛之臣敞贼杀不辜鞠狱故不直虽伏明法死无所恨天子引见敞【见贤遍翻】拜为冀州刺史【冀州部魏郡钜鹿常山清河等郡广平真定中山信都河间等国　考异曰荀纪载于五凤二年因杨恽事并致此误也百官表敞以神爵元年为京兆尹八年免敞传云为京兆九嵗免】敞到部盗贼屏迹【屏必郢翻】　皇太子柔仁好儒见上所用多文法吏以刑绳下常侍燕从容言陛下持刑太深宜用儒生【好呼到翻下同从千容翻】帝作色曰【师古曰作动也意怒故动色】汉家自有制度本以霸王道杂之奈何纯任德教用周政乎【师古曰姬周之政】且俗儒不逹时宜【风俗通曰儒者区也言其区别古今居则翫圣哲之辞动则行典籍之道稽先王之制立当时之事此通儒也若能纳而不能出能言而不能行讲诵而已无能往来此俗儒也】好是古非今使人于名实【师古曰乱视也音胡眄翻】不知所守何足委任乃叹曰乱我家者太子也
　　臣光曰王霸无异道昔三代之隆礼乐征伐自天子出则谓之王天子微弱不能治诸侯诸侯有能率其与国同讨不庭以尊王室者则谓之霸【庭直也不庭不直也一説以诸侯不朝为不庭治直之翻】其所以行之也皆本仁祖义任贤使能赏善罚恶禁暴诛乱顾名位有尊卑德泽有深浅功业有钜细政令有广狭耳非若白黑甘苦之相反也汉之所以不能复三代之治者由人主之不为非先王之道不可复行于后世也【复扶又翻】夫儒有君子有小人【论语孔子谓子夏曰汝为君子儒母为小人儒谢显道为之説曰志于义则大是以谓之君子志于利则小是以谓之小人】彼俗儒者诚不足与为治也【治直吏翻下同】独不可求真儒而用之乎稷契臯陶伯益伊尹周公孔子皆大儒也【契息列翻陶音遥】使汉得而用之功烈岂若是而止邪孝宣谓太子懦而不立闇于治体必乱我家则可矣乃曰王道不可行儒者不可用岂不过哉非所以训示子孙垂法将来者也
　　淮阳宪王好法律【淮阳王钦上次子也好呼到翻】聪逹有材王母张倢伃尤幸【倢伃音接予】上由是疏太子而爱淮阳宪王数嗟叹宪王曰真我子也常有意欲立宪王然用太子起于微细上少依倚许氏【疏读曰疎数所角翻少诗照翻依倚许氏事见二十四卷昭帝元平元年】及即位而许后以杀死【事见二十四卷本始三年】故弗忍也久之上拜韦成为淮阳巾尉以成尝让爵于兄【事见二十五卷元康四年】欲以感谕宪王由是太子遂安匈奴呼韩邪单于之败也左伊秩訾王为呼韩邪计【师古曰訾音子移翻】劝令称臣入朝事汉从汉求助如此匈奴乃定呼韩邪问诸大臣皆曰不可匈奴之俗本上气力而下服役【师古曰以服役于人为下】以马上战鬭为国故有威名于百蛮战死壮士所有也【师古曰言人皆有此事耳余谓壮士健闘则战死乃本分必有之事】今兄弟争国不在兄则在弟【郢支兄也呼韩邪弟也】虽死犹有威名子孙常长诸国【师古曰为诸国之长帅也长知两翻下同】汉虽彊犹不能兼并匈奴奈何乱先古之制臣事于汉卑辱先单于【师古曰言忝辱之更令卑下也余谓此言先单于与汉争为长雄而今单于臣事之是卑辱先单于于地下也】为诸国所笑虽如是而安何以复长百蛮【复扶又翻】左伊秩訾曰不然彊弱有时今汉方盛乌孙城郭诸国皆为臣妾自且鞮侯单于以来匈奴日削不能取复【且鞮侯单于呼韩邪之曽祖也复报也且子余翻】虽屈彊于此【师古曰屈音其勿翻】未尝一日安也今事汉则安存不事则危亡计何以过此诸大人相难久之【难乃旦翻】呼韩邪从其计【从左伊秩訾王之计也】引众南近塞【近其靳翻】遣子右贤王铢娄渠堂入侍【师古曰铢音殊娄音力于翻】郅支单于亦遣子右大将驹于利受入侍　二月丁巳乐成敬侯许延夀薨【恩泽侯表乐成侯食邑于南阳之平氏】　夏四月黄龙见新丰【见贤遍翻】　丙申太上皇庙火甲辰孝文庙火上素服五日乌孙狂王复尚楚主解忧【复扶又翻】生一男鸱靡不与主和又暴恶失众汉使卫司马魏和意副任昌至乌孙【卫也为和意之副任音壬】公主言狂王为乌孙所患苦易诛也【易以防翻】遂谋置酒使士拔劒击之劒旁下【师古曰不正下也】狂王伤上马驰去其子细沈瘦防兵围和意昌及公主于赤谷城【师古曰瘦音搜赤谷城乌孙国都去长安八千九百里】数月都防郑吉发诸国兵救之乃解去汉遣中郎将张遵持医药治狂王赐金帛【治直之翻】因收和意昌系【系即今云鎻索也】从尉犁槛车至长安斩之初肥王翁归靡胡妇子乌就屠狂王伤时惊与诸翖侯俱去居北山中【其山在乌孙之北也翖与翕同音许及翻】扬言母家匈奴兵来故众归之后遂袭杀狂王自立为昆弥是嵗汉遣破羗将军辛武贤将兵万五千人至炖煌通渠积谷欲以讨之【时立表穿渠于卑鞮侯井以西孟康曰大井六通渠也下流涌出在白龙堆东上山下炖徒门翻】初楚主侍者冯嫽【师古曰嫽音了嫽者慧也故以为名】能史书【史吏也史书犹言吏书也】习事【内习汉事外习西域诸国事也】尝持汉节为公主使【使疏吏翻】城郭诸国敬信之号曰冯夫人为乌孙右大将妻【乌孙国官相大禄之下有左右大将二人盖贵人也】右大将与乌就屠相爱都护郑吉使冯夫人説乌就屠【説轮芮翻】以汉兵方出必见灭不如降乌就屠恐曰愿得小号以自处【处昌吕翻】帝徴冯夫人自问状【即此事与数诏问赵充国事参而观之通鉴所纪一千三百余年间明审之君一人而已】遣谒者竺次期门甘延夀为副送冯夫人冯夫人锦车持节【应劭曰锦车以锦衣车也】诏乌就屠诣长罗侯赤谷城立元贵靡为大昆弥【元贵靡肥王翁归靡嫡长男楚主解忧所生也事见上卷神爵二年】乌就屠为小昆弥皆赐印绶破羗将军不出塞还后乌就屠不尽归翖侯人众汉复遣长罗侯将三校屯赤谷因为分别人民地界【复扶又翻校户教翻别彼列翻】大昆弥户六万余小昆弥户四万余然众心皆附小昆弥【为汉以两昆弥忧劳张本】
　　二年春正月立皇子嚻为定陶王【考异曰诸侯王表十月乙亥立今据宣纪】　诏赦天下减民筭三十【师古曰一筭减钱三十也汉律人出一筭筭百二十钱】　珠厓郡反夏四月遣护军都尉张禄将兵击之【百官表防军都尉秦官武帝元狩四年属大司马】　杜延年以老病免五月己丑廷尉于定国为御史大夫　秋七月立皇子宇为东平王　冬十二月上行幸萯阳宫属玉观【应劭曰萯阳宫在鄠秦文王所起伏俨曰在扶风李斐曰萯音倍师古曰应説李音是也服防曰属玉观以玉饰因名焉在扶风李奇曰属玉音鸑鷟其上有此乌因以为名晋灼曰属玉水鸟似防防以名观也师古曰晋説是也属音之欲翻观工玩翻】　是嵗营平壮武侯赵充国薨【恩泽侯表营平侯食邑于济南夫以赵充国之贤之功而班史列之恩泽侯者以其初封以定策功也如卫青霍去病本以破匈奴功封而班史亦列于恩泽侯以其由卫思后戚属得进也班史书法犹有古史官典刑后之为史者不复知此矣】先是充国以老乞骸骨赐安车驷马黄金罢就弟【先悉荐翻弟与第同】朝廷每有四夷大议常与参兵谋【师古曰与读曰豫】问筹策焉匈奴呼韩邪单于欵五原塞【师古曰欵叩也按班志汉五原郡即秦九原郡】
　　【治稒阳别有五原县宋白曰汉五原故城在今胜州榆林县界】愿奉国珍朝三年正月【师古曰欲于甘露三年正月行朝礼朝直遥翻】诏有司议其仪丞相御史曰圣王之制先京师而后诸夏先诸夏而后夷狄匈奴单于朝贺其礼仪宜如诸侯王位次在下【此议犹依傍成周盛时朝诸侯之制先后皆去声】太子太傅萧望之以为单于非正朔所加【言班歴所不及也】故称敌国宜待以不臣之礼位在诸侯王上外夷稽首称藩中国让而不臣此则羁縻之谊谦亨之福也【望之此议取春秋传王者不治夷狄之意马络曰羁牛靷曰縻言其在荒服待之若马牛然取羁縻不絶而已师古曰易谦卦之辞曰谦亨天道下济而光明地道卑而上行言谦之为徳无所不通也亨火庚翻】书曰戎狄荒服【师古曰逸书也余谓此语或者伏生之书有之今国语犹载此言】言其来服荒忽亡常【亡古无字通】如使匈奴后嗣卒有鸟防伏阙于朝享【朝朝见也享供时享也享献也古者诸侯见于天子必以所贡助祭于庙孝经所谓四海之内各以其职来祭者也卒读曰粹师古曰子恤翻】不为畔臣【师古曰卒终也谓本以客礼待之若后不来非叛臣】万世之长策也天子采之下诏曰匈奴单于称北蕃朝正朔【谓朝明年正月朔也】朕之不德不能覆【覆敷救翻】其以客礼待之令单于位在诸侯王上赞谒称臣而不名
　　荀悦论曰春秋之义王者无外欲一于天下也【春秋之义王者无外故天王有入无出大夫出不言奔欲一乎天下也】戎狄道路辽逺人迹介絶故正朔不及礼教不加非尊之也其埶然也诗云自彼氐羌莫敢不来王【商颂殷武之诗也】故要荒之君必奉王贡若不供职则有辞让号令加焉【国语祭公谋父曰蛮夷要服戎狄荒服要服者贡荒服者王有不贡则修名有不王则修徳于是让不贡告不王于是有威让之令有文告之辞要一遥翻】非敌国之谓也望之欲待以不臣之礼加之王公之上僣度失序以乱天常非礼也若以权时之宜则异论矣
　　诏遣车骑都尉韩昌迎单于发所过七郡二千骑为陈道上【按汉书郡下又有郡字师古注曰所过之郡每为发兵陈列于道以为宠卫也七郡谓过五原朔方西河上郡北地冯翊而后至长安也为于伪翻】
　　三年春正月上行幸甘泉郊泰畤　匈奴呼韩邪单于来朝赞谒称藩臣而不名赐以冠带衣裳黄金玺盭绶【白虎通衣者隠也裳者障也所以隐形自障蔽也玺斯氏翻绶音受师古曰盭古戾字戾草名也以戾染绶亦诸侯王之制也】玉具劔佩刀弓一张矢四发【孟康曰玉具劔摽首镡卫尽用玉为之也师古曰镡劒口旁横出者也卫劒鼻也镡音淫卫字本作彘其音同耳服防曰发十二矢也韦昭曰射礼三而止每射四矢故以十二为一发也师古曰发犹今言箭一放两放也今则以一矢为一放也】棨防十【师古曰棨有衣之防也棨音启】安车一乘鞍勒一具【师古曰勒马辔也】马十五匹黄金二十斤钱二十万衣被七十七袭【师古曰一称为一袭犹今人之言一副衣服也】锦绣绮縠杂帛八千匹絮六千斤礼毕使使者道单于先行宿长平【师古曰道读曰导导引也如淳曰长平阪名也在也阳南上原之阪有长平观去长安五十里师古曰泾水之南原即今所谓睚城阪也】上自甘泉宿池阳宫【池阳县属左冯翊有离宫在马贤曰池阳县故城在今泾阳县西北】上登长平阪诏单于毋谒【师古曰不令拜也】其左右当户皆得列观及诸蛮夷君长王侯数万咸迎于渭桥下夹道陈【陈如字陈列也又涂也】上登渭桥咸称万嵗单于就邸长安置酒建章宫飨赐单于观以珍寳【师古曰观示也观古玩翻】二月遣单于归国单于自请愿留居幕南光禄塞下【师古曰徐自为所筑者也余按武帝遣光禄徐自为出五原塞筑亭障列城后人因谓之光禄塞】有急保汉受降城【恐郅支来攻故请有急入城自保】汉遣长乐卫尉高昌侯董忠【功臣表高昌侯食邑于千乘乐音洛】车骑都尉韩昌将骑万六千又发边郡士马以千数送单于出朔方鸡鹿塞【师古曰鸡鹿塞在朔方窳浑县之西北】诏忠等留卫单于助诛不服又转边谷米糒【师古曰糒干饭也音僃】前后三万四千斛给赡其食先是自乌孙以西至安息诸国近匈奴者皆畏匈奴而轻汉【先悉荐翻近其靳翻】及呼韩邪朝汉后咸尊汉矣上以戎狄賔服思股肱之美乃图画其人于麒麟阁【麒麟阁在未央宫中张晏曰武帝获麒麟时作此阁图尽其像于阁遂以为名师古曰汉宫阁疏云萧何造画古畵字通】法其容貌署其官爵姓名【师古曰署表也题也】唯霍光不名曰大司马大将军博陆侯姓霍氏其次张安世韩增赵充国魏相丙吉杜延年刘德梁丘贺萧望之苏武凡十一人【图画功臣自此始观麟阁股肱之次魏丙列于霍张韩赵之下则知汉之丞相在中朝诸将军之后矣梁丘姓也左传齐有梁丘据】皆有功德知名当世是以表而扬之明着中兴辅佐列于方叔召虎仲山甫焉【师古曰三人皆周宣王之臣有文武之功佐宣王中兴者也言宣帝亦重兴汉室而霍光等并为名臣皆比于方叔之属召读曰邵】　凤皇集新蔡【新蔡县属汝南郡春秋蔡平侯自蔡徙此因名】　三月己巳建成安侯黄霸薨【恩泽侯表建成侯食邑于沛】　五月甲午于定国为丞相封西平侯【恩泽侯表西平侯食邑于临淮】太仆沛郡陈万年为御史大夫　诏诸儒讲五经同异萧望之等平奏其议上亲称制临决焉乃立梁丘易大小夏侯尚书谷梁春秋博士【梁丘贺大夏侯胜小夏侯建谷梁赤】　乌孙大昆弥元贵靡及鸱靡皆病死公主上书言年老土思【土思者懐故乡也】愿得归骸骨汉地天子闵而迎之冬至京师待之一如公主之制【楚主本以宗室女嫁乌孙今待之如公主之制仪比皇女】后二嵗卒元贵靡子星靡代为大昆弥弱【师古曰言其尚防小】冯夫人上书愿使乌孙镇抚星靡汉遣之【使疏吏翻】都护奏乌孙大吏大禄大监皆可赐以金印紫绶以尊辅大昆弥【初乌孙王昆莫中子大禄彊善将摠万余骑后遂以为官名又其国官有大监二人汉列侯金印紫绶今特赐之】汉许之其后段防宗为都护乃招还亡叛安定之星靡死子雌栗靡代立　皇太子所幸司马良娣病且死谓太子曰妾死非天命乃诸娣妾良人更祝诅杀我【汉嫔御之秩良人视八百石爵比左庶长师古曰更音工衡翻祝职救翻诅荘助翻】太子以为然及死太子悲恚发病【恚于避翻】忽忽不乐【乐音洛】帝乃令皇后择后宫家人子可以娯侍太子者得元城王政君【元城县属魏郡应劭曰魏武侯公子元食邑于此因而遂氏焉】送太子宫政君故绣衣御史贺之孙女也【王贺事见二十一卷武帝天汉二年】见于丙殿【殿盖以甲乙丙丁为次因名见贤遍翻】壹幸有身是嵗生成帝于甲馆画堂【应劭曰甲观在太子宫甲地主用乳生也画堂画九子母如淳曰画堂堂名甲观观名三辅黄图云太子宫有甲观师古曰甲者甲乙丙丁之次也元后传见于丙殿此其例也而应氏以为在宫之甲地谬矣画堂但画饰耳岂必九子母乎霍光止画　室中是则宫殿中通冇画彩之饰】为世适皇孙帝爱之自名曰骜字大孙常置左右【适读曰嫡嫡正出也曰世适者谓正统继世之重也政君之入太子宫亦姬侍耳以子贵遂为正妃鷔五到翻大读曰太为王氏窃汉张本】
　　四年夏广川王海阳坐禽兽行贼杀不辜废徙房陵【地节四年立广川王文海阳文之子也内乱为禽兽行行下孟翻　考异曰诸侯表作汝阳宣纪景十三王传作海阳今从之】　冬十月未央宫宣室阁火　是嵗徙定陶王嚻为楚王　匈奴呼韩邪郅支两单于俱遣使朝献汉待呼韩邪使有加焉
　　黄龙元年春正月上行幸甘泉郊泰畤　匈奴呼韩邪单于来朝二月归国始郅支单于以为呼韩邪兵弱降汉不能复自还【复扶又翻】即引其众西欲攻定右地又屠耆单于小弟本侍呼韩邪亦亡之右地收两兄余兵【两兄屠耆闰振也】得数千人自立为伊利目单于【目汉书作自】道逢郅支合战郅支杀之并其兵五万余人郅支闻汉出兵谷助呼韩邪即遂留居右地自度力不能定匈奴【度徒洛翻】乃益西近乌孙【近其靳翻】欲其并力遣使见小昆弥乌就屠乌就屠杀其使发八千骑迎郅支郅支觉其谋勒兵逄击乌孙破之【师古曰以兵逆之相逄即击故云逢击】因北击乌掲坚昆丁令并三国【掲音丘例翻】数遣兵击乌孙常胜之【数所角翻】坚昆东去单于庭七千里南至车师五千里郅支留都之　三月有星孛于王良阁道【营室曰离宫阁道汉中四星曰天驷旁一星曰王良又紫宫后十七星絶汉抵营室曰阁道孛蒲内翻】入紫微　帝寑疾选大臣可属者【属之欲翻】引外属侍中乐陵侯史髙【属读如本字外属犹言外戚也】太子太傅萧望之少傅周堪至禁中拜髙为大司马车骑将军望之为前将军光禄勲堪为光禄大夫皆受遗诏辅政领尚书事【汉尚书职典枢机凡诸曹文书众事皆由之自是之后凡受遗辅政皆领尚书事至东都曰録尚书事】冬十二月甲戌帝崩于未央宫【臣瓉曰帝年十八即位即位二十五年夀四十三】
　　班固赞曰孝宣之治信赏必罚【师古曰有功必赏有罪必罚治直吏翻】综核名实政事文学法理之士咸精其能至于技巧工匠器械自元成闲鲜能及之【师古曰械者器之摠名也一曰有盛为械无盛为器鲜少也言少有能及之者枝渠绮翻鲜息浅翻】亦足以知吏称其职民安其业也【称尺证翻】遭值匈奴乖乱推亡固存【李奇曰推亡者若纣为无道天下苦之有灭亡之形周武遂推而弊之固存譬如邻国以道莅民上下一心势必能存因就而坚固之今匈奴内自纷争宣帝能朝呼韩邪而固存之走郅支使逺遁是谓推亡也师古曰尚书仲虺之诰曰推亡固存邦乃其昌言有亡道者则推而灭之有存道者则辅而固之王者如此国乃昌盛故此賛引之推吐雷翻】信威北夷【师古曰信读曰申古字通用一説恩信及威并着北夷余谓前意是】单于慕义稽首称藩功光祖宗业垂后嗣可谓中兴侔德殷宗周宣矣【师古曰侔等殷之高宗及周之宣王也】
　　癸巳太子即皇帝位谒髙庙尊皇太后曰太皇太后【苏林曰上官后】皇后曰皇太后







　　资治通鉴卷二十七
<史部,编年类,资治通鉴>
　　钦定四库全书
　　资治通鉴卷二十八　　　宋　司马光　撰
　　胡三省　音注
　　汉纪二十【起昭阳作噩尽屠维单阏凡七年】
　　孝元皇帝上【荀悦曰讳奭之字曰盛应劭曰諡法行义悦民曰元】
　　初元元年春正月辛丑葬孝宣皇帝于杜陵【臣瓉曰自崩至葬凡二十八日杜陵在长安南五十里】赦天下　三月丙午立皇后王氏封后父禁为阳平侯【恩泽侯表阳平侯食邑于东郡】以三辅太常郡国公田及苑可省者振业贫民【太常掌诸陵邑故亦有公田苑师古曰振业振起之令有作业】赀不满千钱者赋贷种食【师古曰赋给与之也贷假也种音之勇翻贾公彦曰种食者或为种子或为食用】　封外祖平恩戴侯同产弟子中常侍许嘉为平恩侯【文頴曰戴侯许广汉諡法典礼不愆曰戴余按广汉先坐腐刑及薨无后今以嘉绍封百官表侍中中常侍皆加官西都参用士人东都始以宦者为中常侍】　夏六月以民疾疫令太官省膳减乐府员省苑马以振困乏【乐府员大凡八百二十九人武帝所立汉官仪牧师诸苑三十六所分置北边西边养马三十万匹】　闗东郡国十一大水饥或人相食转旁郡钱谷以相救　上素闻琅邪王吉贡禹皆眀经洁行【姓谱贡姓子贡之后行下孟翻】遣使者徴之吉道病卒禹至拜为谏大夫上数虚己问以政【易咸卦君子以虚受人师古曰虚已谓听受其言也数所角翻】禹奏言古者人君节俭什一而税无他赋役故家给人足髙祖孝文孝景皇帝宫女不过十余人廐马百余匹后世争为奢侈转转益甚臣下亦相放效【师古曰放音甫往翻下同】臣愚以为如太古难宜少放古以自节焉【少诗沼翻】方今宫室已定无可奈何矣其余尽可减损故时齐三服官输物不过十笥【李斐曰齐国旧有三服之官春献冠帻縰为首服纨素为冬服轻绡为夏服凡三如淳曰地理志曰齐冠带天下胡公曰服官主作文绣以给衮龙之服地理志襄邑亦有服官师古曰齐三服官李説是也縰与纚同音山尔翻即今之方目也纨素今之绢也轻绡今之轻也襄邑自出文绣非齐三服也】方今齐三服官作工各数千人一嵗费数钜万【万万为钜万】廐马食粟将万匹武帝时又多取好女至数千人以填后宫及弃天下多蔵金钱财物鸟兽鱼鼈凡百九十物又皆以后宫女置于园陵至孝宣皇帝时陛下恶有所言【师古曰不能自言减省之事恶乌路翻恶有所言者恶以天下俭其亲此语承上园陵事】羣臣亦随故事甚可痛也故使天下承化取女皆大过度【师古曰取读曰娶】诸侯妻妾或至数百人豪富吏民畜歌者至数十人【此所谓取女过度也】是以内多怨女外多旷夫【师古曰旷空也室家空也】及众庶葬埋皆虚地上以实地下其过自上生【师古曰自从也上谓天子也】皆在大臣循故事之辠也唯陛下深察古道从其俭者大减损乘舆服御器物三分去二【乘防证翻去羌吕翻】择后宫贤者留二十人余悉归之及诸陵园女无子者宜悉遣【汉制天子晏驾后宫送葬因留奉陵寑】廐马可无过数十匹独舎长安城南苑地以为田猎之囿【师古曰舎置也独留置之其余皆废去舎读曰舍】以方今天下饥馑可无大自损减以救之称天意乎天生圣人盖为万民非独使自娱乐而已也【称只证翻为于伪翻乐音洛】天子纳善其言下诏令诸宫馆希御幸者勿缮治【治直之翻】太仆减谷食马水衡减肉食兽【太仆掌舆马汉旧仪云天子大廐未央丞华辂軨陪马驺駼大廐也马皆万匹水衡都尉掌上林苑禽兽属焉师古曰缮补也减谓损其数省者全去之】
　　臣光曰忠臣之事君也责其所难则其易者不劳而正【易以豉翻】补其所短则其长者不劝而遂孝元践位之初虚心以问禹禹宜先其所急后其所缓然则优游不断【先后皆去声断丁乱翻】谗佞用权当时之大患也而禹不以为言恭谨节俭孝元之素志也而禹孜孜言之何哉使禹之智不足以知乌得为贤知而不言为罪愈大矣
　　匈奴呼韩邪单于复上书言民众困乏【复扶又翻】诏云中五原郡转谷二万斛以给之　是嵗初置戊巳校尉使屯田车师故地【师古曰戊巳校尉者镇安西域无常治处亦犹甲乙等各冇方位而戊与巳四季寄王故以名官也时有戊校尉又冇巳校尉一説戊与巳位在中央今所置校尉在三十六国之中故曰戊巳也余谓车师之地不在三十六国之中当从师古前説为是宣帝元康二年以车师地与匈奴今匈奴欵附故复屯田故地】
　　二年春正月上行幸甘泉郊泰畤【畤音止】　乐陵侯史髙以外属领尚书事前将军萧望之光禄大夫周堪为之副望之名儒与堪皆以师傅旧恩天子任之数宴见言治乱陈王事【数所角翻见贤遍翻治直吏翻陈王者之事也】望之选白宗室眀经有行【行下孟翻】防骑谏大夫刘更生给事中【明经有行言其通于经术且行修饬也百官表曰防骑加官骑并乘舆车师古曰并音歩浪翻骑而防从无常职也给事中给事禁中也防悉亶翻】与侍中金敞并拾遗左右四人同心谋议劝导上以古制多所欲匡正上甚鄕纳之【师古曰郷读曰向意信向之而纳用其言】史髙充位而已由此与望之有隙中书令恭【姓也卫冇大夫演】仆射石显自宣帝时久典枢机眀习文法【续汉志尚书令承秦所置武帝用宦者更为中书谒者令成帝用士人复故令掌凡选署及奏下尚书曹文书众事仆射署尚书事令不在则奏下众事辩已见前】帝即位多疾以显久典事中人无外党【师古曰少骨肉之亲无婚姻之家也】精専可信任遂委以政事无大小因显白决【白奏也决断也】贵幸倾朝【朝直遥翻】百僚皆敬事显显为人巧慧习事能深得人主防指内深贼持诡辩以中伤人【师古曰诡违也违道之辩中竹仲翻】忤恨睚眦辄被以危法【忤五故翻睚五懈翻眦仕懈翻师古曰被加也音皮义翻危法谓以法危杀之】亦与车骑将军髙为表里议论常独持故事不从望之等望之等患苦许史放纵又疾恭显擅权建白以为中书政本国家枢机【师古曰建白者立此议而白之】宜以通眀公正处之【处昌吕翻】武帝游宴后庭故用宦者非古制也宜罢中书宦官应古不近刑人之义【师古曰礼刑人不在君侧故曰应古近其靳翻】由是大与髙恭显忤【师古曰忤谓相违逆也忤五故翻】上初即位谦让重改作【师古曰重难也未欲更置士人于中书也】议久不定出刘更生为宗正【防骑给事中中朝官也宗正外朝官也故云出】望之堪数荐名儒茂材以僃谏官【数所角翻】防稽郑朋隂欲附望之【防土外翻】上书言车骑将军髙遣客为奸利郡国及言许史子弟罪过章视周堪【师古曰视读曰示以朋所奏之章示堪也】堪白令朋待诏金马门朋奏记望之曰今将军规橅云若管晏而休遂行日昃至周召乃留乎【师古曰问望之立意当趣如管晏而止为欲恢廓其道日昃不食追周召之迹然后已乎橅读曰模其字从木】若管晏而休则下走将归延陵之臯没齿而已矣【应劭曰下走仆也张晏曰吴公子札食邑延陵薄吴王之行弃国而耕于皐泽朋云望之所为若但如管晏则不处汉朝将归防稽寻延陵之轨隐耕皐泽之中也师古曰下走自谦言趋走之使也没齿终身也】如将军兴周召之遗业亲日昃之兼听则下走其庶防愿竭区区奉万分之一【召读曰邵庶防居希翻】望之始见朋接待以意【师古曰与之相见纳用其説也余谓接待以意者推诚待之接以殷勤】后知其倾邪絶不与通朋楚士怨恨【张晏曰朋防稽人防稽并属楚苏林曰楚人脆急也】更求入许史推所言许史事【推吐审翻】曰皆周堪刘更生教我我闗东人何以知此于是侍中许章白见朋【见贤遍翻下同】朋出扬言曰我见言前将军小过五大罪一【前将军谓望之也】待诏华龙行污秽【师古曰华音胡化翻姓也行下孟翻】欲入堪等堪等不纳亦与朋相结恭显令二人告望之等谋欲罢车骑将军疏退许史状【车骑将军谓史髙疏与疎同】望之出休日【汉制自三署郎以上入直禁中者十日一出休沐】令朋龙上之事下恭问状【上时掌翻下遐稼翻下既下同】望之对曰外戚在位多奢滛欲以匡正国家非为邪也恭显奏望之堪更生朋党相称举数譛诉大臣【数所角翻】毁离亲戚欲以専擅权势为臣不忠诬上不道请谒者召致廷尉时上初即位不省召致廷尉为下狱也【省悉井翻察也悟也】可其奏后上召堪更生曰系狱上大惊曰非但廷尉问邪以责恭显皆叩头谢上曰令出视事恭显因使史髙言上新即位未以德化闻天下而先验师傅既下九卿大夫狱【刘更生为宗正九卿也周堪为光禄大夫闻音问下遐稼翻】宜因决免于是制诏丞相御史前将军望之傅朕八年【宣帝五鳯二年萧望之为太子太傅至黄龙元年为八年】无它罪过今事久逺识忘难眀【师古曰言不能尽记有遗忘者故难眀忘巫放翻】其赦望之罪收前将军光禄勲印绶及堪更生皆免为庶人　二月丁巳立弟竟为清河王【考异曰荀纪竟作寛今从汉书】　戊午陇西地震败城郭屋室压杀人众【败补迈翻考异曰刘向传云三月地大震今从元纪】　三月立广陵厉王子霸为王【宣帝五凤四年广陵厉王胥以罪自杀国除今复立其子】　诏罢黄门乘舆狗马【师古曰黄门近署也故亲幸之物属焉百官表黄门寺属少府乘绳证翻】水衡禁囿【百官表水衡都尉属官有禁囿等九官令丞】宜春下苑【孟康曰宜春宫名也在杜县东晋灼曰史记云葬二世杜南宜春苑中师古曰宜春下苑即今京城东南隅曲江池是】少府佽飞外池【百官表少府属官有左弋十二官令丞武帝大初元年更名左弋为佽飞佽飞掌弋射有九丞两尉如淳曰佽飞其矰缴以射鳬鴈给祭祀是故有池也佽飞荆人入水斩蛟勇士也故以名官佽音次】严籞池田【苏林曰严饰池上之屋及其池也晋灼曰严籞射苑也许慎曰严弋射所蔽也池田苑中田也师古曰晋説是也】假与贫民又诏赦天下举茂材异等直言极谏之士　夏四月立子骜为皇太子【鷔五到翻】待诏郑朋荐太原太守张敞先帝名臣宜傅辅皇太子上以问萧望之望之以为敞能吏任治烦乱材轻非师傅之器【敞传云敝无威仪罢朝防过走马章台街使御吏驱自以便面拊马又为妇画睂所谓材轻也任音壬治直之翻】天子使使者徴敞欲以为左冯翊防病卒　诏赐萧望之爵闗内侯给事中朝朔望【朝直遥翻考异曰元纪此诏在今冬按刘向传云前恭石显秦望之等狱决三月地大震然则望之等黜免在今春地震前也又曰夏客星见昴卷舌间上感悟下诏赐望之爵闗内侯望之传曰后数月赐望之爵闗内侯盖纪见望之死在十二月因置此诏于彼上耳】闗东饥齐地人相食　秋七月己酉地复震【复扶又翻下同】
　　【考异曰刘向传曰冬地复震元纪此月诏曰一年中地再动汉纪在七月己酉今从之】　上复徴周堪刘更生欲以为谏大夫恭石显白皆以为中郎【百官表谏大夫秩比八百石中郎秩比六百石并属光禄勲】上器重萧望之不已欲倚以为相【相息亮翻】恭显及许史兄弟侍中诸曹皆侧目于望之等更生乃使其外亲上变事【外亲谓母党也上时掌翻下同】言地震殆为恭等不为三独夫动【应劭曰三独夫谓萧望之周堪及向师古曰独夫犹言匹夫也殆近也为于伪翻】臣愚以为宜退恭显以章蔽善之罚【师古曰章眀也】进望之等以通贤者之路如此则太平之门开灾异之原塞矣【塞悉则翻下同】书奏恭显疑其更生所为白请考奸诈辞果服遂逮更生系狱免为庶人会望之子散骑中郎伋亦上书讼望之前事【散骑中郎者本为中郎而加散骑官也】事下有司复奏望之前所坐眀白无谮诉者【师古曰言望之自有罪非人谗譛而诉之也下遐稼翻复扶又翻下同】而教子上书称引亡辜之诗【史不载伋书不知其所称引者何诗诗变雅云无罪无辜谗口嗸嗸岂伋所引者即此诗乎亡古无字通】失大臣体不敬请逮捕恭石显等知望之素髙节不诎辱【诎与屈同】建白望之前幸得不坐复赐爵邑不悔过服罪深懐怨望教子上书归非于上【师古曰言归恶于天子也】自以托师傅终必不坐【师古曰言恃旧恩自谓终无罪坐懐此心】非颇屈望之于牢狱塞其怏怏心则圣朝无以施恩厚上曰萧太傅素刚安肯就吏显等曰人命至重【言人所重者性命也】望之所坐语言薄罪【既以语言为薄罪则不当下吏孝元于此不能破恭显之奸可谓不眀矣】必无所忧上乃可其奏冬十二月显等封诏以付谒者敕令召望之手付因令太常急发执金吾车骑驰围其第【太常掌诸陵县执金吾掌徼循京师萧望之时居杜陵故令太常发执金吾车骑往围其第以恐胁之速其自尽也】使者至召望之望之以问门下生鲁国朱云云者好节士【好呼到翻】劝望之自裁【自裁犹自杀也】于是望之仰天叹曰吾甞僃位将相年逾六十矣老入牢狱茍求生活不亦鄙乎字谓云曰游【师古曰朱云字游呼其字】趣和药来【趣读曰促和户卧翻】无久留我死遂饮鸩自杀【果堕恭显计中】天子闻之惊拊手曰曩固疑其不就牢狱果然杀吾贤傅是时太官方上昼食【上时掌翻】上乃却食为之涕泣哀动左右【诗云啜其泣矣何嗟及矣为于伪翻】于是召显等责问以议不详【师古曰详审也】皆免冠谢良久然后已上追念望之不忘每嵗时遣使者祠祭望之冢终帝之世【平曰墓封曰冢髙曰坟】臣光曰甚矣孝元之为君易欺而难悟也【易以防翻】夫恭显之谮诉望之其邪説诡计诚有所不能辩也至于始疑望之不肯就狱恭显以为必无忧已而果自杀则恭显之欺亦眀矣在中智之君孰不感动奋发以厎邪臣之罚【厎致也】孝元则不然虽涕泣不食以伤望之而终不能诛恭显才得其免冠谢而已如此则奸臣安所惩乎是使恭显得肆其邪心而无复忌惮者也【复扶又翻】
　　是嵗恭病死石显为中书令　初武帝灭南越开置珠厓儋耳郡【事见二十卷武帝元鼎六年儋丁甘翻】在海中洲上【师古曰居海中之洲也水中可居者曰洲】吏卒皆中国人多侵陵之其民亦暴恶自以阻絶数犯吏禁【数所角翻】率数年壹反杀吏汉辄发兵击定之二十余年间凡六反【据贾捐之传自初为郡至昭帝始元元年二十余年间凡六反】至宣帝时又再反【始元五年罢儋耳郡并属珠厓至宣帝神爵三年珠厓三县反后七年甘露元年九县复反】上即位之眀年珠厓山南县反发兵击之诸县更叛连年不定【海中洲上以黎母山为王环山列置诸县山南县盖置于黎母山之南也师古曰吏音工衡翻】上博谋于羣臣欲大发军待诏贾捐之曰【捐之时待诏金马门】臣闻尧舜禹之圣德地方不过数千里西被流沙东渐于海朔南暨声教【师古曰此引禹贡之辞渐入也一曰浸也朔北方也暨及也被皮义翻渐子防翻】言欲与声教则治之不欲与者不彊治也【与读曰豫治直之翻彊其两翻】故君臣歌德【师古曰言皆有德可歌颂】含气之物各得其宜武丁成王殷周之大仁也然地东不过江黄【杜预曰江国在汝南安阳县黄国今弋阳县】西不过氐羌南不过蛮荆北不过朔方是以颂声并作视听之物咸乐其生【乐音洛】越裳氏重九译而献此非兵革之所能致也【晋灼曰逺国使来因九译言语乃通也张晏曰越不着衣裳慕中国化遣译来着衣裳故曰越裳也师古曰越裳自是国名非以袭衣裳始为称号也王充论衡作越甞此则不作衣裳之字眀矣晋志曰吴孙皓置九徳郡即周时越裳氏地】以至于秦兴兵逺攻贪外虚内而天下溃畔孝文皇帝偃武行文当此之时断狱数百赋役轻简【断丁乱翻下同】孝武皇帝厉兵马以攘四夷天下断狱万数赋烦役重寇贼并起军旅数发【数所角翻】父战死于前子鬭伤于后女子乘亭障孤儿号于道老母寡妇饮泣巷哭【师古曰涙流被面以入于口故言饮泣也巷哭者哭于路也号户刀翻】是皆廓地泰大征伐不休之故也今闗东民众久困流离道路人情莫亲父母莫乐夫妇【乐音洛】至嫁妻卖子法不能禁义不能止此社稷之忧也今陛下不忍悁悁之忿【悁萦年翻又吉掾翻忿也忧也诗中心悁悁又急躁貌】欲驱士众挤之大海之中【师古曰挤坠也音子诣翻又子奚翻余谓挤排也推也】快心幽防之地非所以救助饥馑保全元元也诗云蠢尔蛮荆大邦为讐【师古曰诗小雅采芑之诗也蠢动貌也蛮荆荆州之蛮也言敢与大国为讐敌也】言圣人起则后服中国衰则先畔自古而患之何况乃复其南方万里之蛮乎【言珠厓又在蛮荆之南去京师万里复扶又翻】骆越之人【南越王尉佗以兵威役属西瓯骆师古曰西瓯即骆越也言西者以别束瓯也余谓今安南之地古之骆越也珠厓盖亦骆越地宋白曰髙贵二州亦古骆越地】父子同川而浴相习以鼻饮【范成大曰今邕管溪洞及防海喜鼻饮随贫富以银锡陶器或大瓢盛水入塩并山姜汁数滴器侧有窍施管如瓶觜内鼻中吸水升脑下入喉吸水时含鱼肉鲊一脔故水得安流入鼻不与气相激既饮必噫气谓凉脑快膈莫此若但可饮水或为饮酒非是】与禽兽无异本不足郡县置也颛颛独居一海之中【师古曰颛与専同専専犹区区也一曰圜貌也】雾露气湿多毒草虫蛇水土之害人未见虏战士自死又非独珠厓有珠犀瑇瑁也【海中有珠池珠母者蚌也采珠必蜑丁皆居海艇中以大舶环池采珠以石悬大絙别以小绳系蜑腰没水取珠气迫则撼绳绳动舶人觉乃绞取人縁大絙上然而死于采珠者亦多矣此我太祖皇帝所以罢刘氏媚川都也师古曰犀状如牛头如猪而四足类象黑色一角当额前鼻上又有小角刘欣眀交州记曰犀其毛如豕蹄冇三甲头如马有三角鼻上角短额上顶上角长异物志曰角中特有光耀白理如线自本达末则为通天犀抱朴于曰通天犀有白理如线者以盛米鸡即骇矣其真者刻为鱼衘入水水开三尺本草图经曰犀出永昌山谷及益州今出南海者为上郭璞尔雅注曰犀三角一在顶上一在额上一在鼻上鼻上者即食角小而不椭瑇瑁如龟其甲相覆而生若甲然甲上有斑文瑇音代瑁音妹】弃之不足惜不击不损威其民譬犹鱼鼈何足贪也臣窃以往者羌军言之【此盖指宣帝神爵元年羌反时】暴师曾未一年兵出不逾千里费四十余万万大司农钱尽乃以少府禁钱续之【续汉志大司农掌诸钱谷金帛诸货币边郡诸官请调度者皆为报给损多益寡取相给足百官表少府掌山林池泽之税以给共养应劭注曰名曰禁钱以给私养自别为藏少者小也故称少府师古曰大司农供军国之用少府以养天子也】夫一隅为不善费尚如此况于劳师逺攻亡士毋功乎【毋与无同】求之往古则不合施之当今又不便臣愚以为非冠带之国禹贡所及春秋所治皆可且无以为【师古曰为犹用也治直之翻】愿遂弃珠厓専用恤闗东为忧上以问丞相御史御史大夫陈万年以为当击丞相于定国以为前日兴兵击之连年防军都尉校尉及丞凡十一人还者二人卒士及转输死者万人以上费用三万万余尚未能尽降【降户江翻】今闗东困乏民难揺动捐之议是上从之捐之贾谊曾孙也
　　三年春诏曰珠厓虏杀吏民背畔为逆【背蒲妹翻】今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田【师古曰辟读曰避下同欲屯田与之相守以待其敝】通乎时变则忧万民夫万民之饥饿与逺蛮之不讨危孰大焉且宗庙之祭凶年不僃【王制冢宰制国用视年之丰耗祭用数之仂郑氏曰筭今年一嵗经用之数用其什一夫以凶年之入制经用之什一以供祭则宗庙之礼宜有不僃者矣】况乎辟不嫌之辱哉【嫌当读作慊慊之为言厌也意自足也】今闗东大困仓库空虚无以相赡又以动兵非特劳民凶年随之其罢珠厓郡民有慕义欲内属便处之【师古曰欲有来入内郡者所至之处即安置之余谓便处者各随其所便而处之也处昌吕翻】不欲勿彊【彊其两翻】　夏四月乙未晦茂陵白鹤舘灾赦天下夏旱　立长沙王弟宗为王【长沙王旦定王发之玄孙初元元年薨】
　　【无后今立其弟绍封郑氏曰炀音供养之养谥法好内逺礼曰炀去礼逺众曰炀】　长信少府贡禹上言诸离宫及长乐宫卫可减其大半以寛繇役【繇读曰徭】六月诏曰朕惟烝庶之饥寒【烝众也】逺离父母妻子【离力智翻】劳于非业之作【师古曰不急之事故云非业也】卫于不居之宫恐非所以佐隂阳之道也其罢甘泉建章宫卫令就农百官各省费【师古曰费用之物务减损】条奏毋有所讳　是嵗上复擢周堪为光禄勲【复扶又翻】堪弟子张猛为光禄大夫给事中大见信任【猛张骞孙也】
　　四年春正月上行幸甘泉郊泰畤【畤音止下同】三月行幸河东祠后土赦汾隂徒【徒有罪居作者】
　　五年春正月以周子南君为周承休侯【文颖曰姓姬名延其祖父姫嘉本周后武帝元鼎四年封为周子南君奉周祀师古曰承休侯国在颍川郡】　上行幸雍【雍于用翻】祠五畤【畤音止】　夏四月有星孛于参【孛蒲内翻天文志参为白虎三星直者是为衡石下有三星鋭曰罚为斩艾事其外四星左右肩股也参所今翻】　上用诸儒贡禹等之言诏太官毋日杀【师古曰不得日日宰杀】所具各减半【师古曰食具也】乘舆秣马无乏正事而已【师古曰秣养马以粟秣食之也正事谓驾供祭祀搜狩之事非游田者也乘绳证翻秣音末】罢角抵上林宫馆希御幸者【角抵见二十一卷武帝元封三年】齐三服官北假田官【李斐曰主假赁见官田与民收其假税也故置田农之官晋灼曰匈奴传秦始皇渡河据阳山北假中王莽传五原北假膏壤殖谷北假地名师古曰晋説是也郦道元曰自髙阙以束夹山带河阳山以西皆北假也】盐铁官常平仓【武帝置盐铁官宣帝置常平仓】博士弟子毋置员以广学者【武帝为博士官置弟子五十人昭帝増弟子员满百人宣帝末増倍之今不限员数以广学者后数年以用度不足更为设员千人】令民有能通一经者皆复【复方目翻】省刑罚七十余事　陈万年卒六月辛酉长信少府贡禹为御史大夫禹前后言得失书数十上【上时掌翻】上嘉其质直多采用之　匈奴郅支单于自以道逺又怨汉拥防呼韩邪而不助已困辱汉使者江乃始等遣使奉献因求侍子【郅支遣子入侍见上卷宣帝甘露元年】汉议遣卫司马谷吉送之【谷姓也】御史大夫贡禹博士东海匡衡以为郅支单于郷化未醇【师古曰不杂曰醇醇壹也厚也郷读曰向下同】所在絶逺宜令使者送其子至塞而还【还从宣翻又如字】吉上书言中国与夷狄有羁縻不絶之义今既养全其子十年德泽甚厚空絶而不送近从塞还示弃捐不畜【畜许六翻】使无郷从之心【师古曰郷从谓向化而从命也】弃前恩立后怨不便议者见前江乃始无应敌之数智勇俱困以致耻辱即豫为臣忧臣幸得建彊汉之节承眀圣之诏宣谕厚恩不宜敢桀【师古曰言郅支畏威当不敢桀猾也】若懐禽兽心加无道于臣则单于长婴大罪【师古曰婴犹带也】必逃遁逺舎【师古曰舎止也】不敢近边【近其靳翻】没一使以安百姓国之计臣之愿也愿送至庭【郅支单于庭也】上许焉既至郅支单于怒竟杀吉等【考异曰陈汤传初元四年郅支求侍子元帝纪五年谷吉使匈奴不还汤传又云御史大夫贡禹议吉不可遣按禹今年六月始为御史大夫或者郅支以四年求侍子而吉以五年使匈奴也】自知负汉又闻呼韩邪益彊恐见袭击欲逺去防康居王数为乌孙所困【数所角翻下同】与诸翕侯计以为匈奴大国乌孙素服属之今郅支单于困阨在外可迎置东边使合兵取乌孙而立之【师古曰言与郅支并力共灭乌孙以其地立郅支令居之也】长无匈奴忧矣即使使至坚昆通语郅支【宣帝黄龙元年郅支都坚昆】郅支素恐又怨乌孙【怨乌孙事亦见上卷黄龙元年】闻康居计大説【説读曰悦】遂与相结引兵而西郅支人众中寒道死余财三千人【师古曰中寒伤于寒也道死死于道上也中竹仲翻财与才同】到康居康居王以女妻郅支郅支亦以女予康居王【妻七细翻予读曰与】康居甚尊敬郅支欲倚其威以胁诸国郅支数借兵击乌孙深入至赤谷城杀略民人敺畜产去【师古曰敺与驱同】乌孙不敢追西边空虚不居者五千里【西域传乌孙国治赤谷城西至康居蕃地五千里若云空虚者五千里则自赤谷以西皆不居矣此已扺其国都不得云西边也陈汤传作且千里当从之】　冬十二月丁未贡禹卒丁巳长信少府薛广德为御史大夫
　　永光元年春正月上行幸甘泉郊泰畤礼毕因留射猎薛广德上书曰窃见闗东困极人民流离陛下日撞亡秦之钟【师古曰撞音丈江翻】听郑卫之乐臣诚悼之今士卒暴露从官劳倦【应劭曰从官谓宦者及虎贲羽林太医太官是也师古曰从官亲近天子常侍从者皆是也从才用翻下同】愿陛下亟反宫思与百姓同忧乐【乐音洛】天下幸甚上即日还【还从宣翻又如字】　二月诏丞相御史举质朴敦厚逊让有行者【行下孟翻】光禄嵗以此科第郎从官【师古曰始令丞相御史举此四科人而擢用之而见在郎及从官又令光禄每嵗依此科考校定其第髙下用知其人贤否也】　三月赦天下　雨雪陨霜杀桑【雨于具翻】　秋上酎祭宗庙出便门【师古曰便门长安城南面西头第一门酎直又翻】欲御楼舡薛广德当乘舆车免冠首曰宜从桥诏曰大夫冠【乘绳证翻説文冠絭也所以絭髪弁冕之总名也】广德曰陛下不听臣臣自刎【刎扶粉翻】以血污车轮陛下不得入庙矣【师古曰言不以理终不得立庙也一曰以见死伤犯于斋洁不得入庙祠也原父曰一説是也时上欲入庙污乌故翻】上不説先敺光禄大夫张猛进曰【师古曰先驱导乘舆也説説曰悦读曰驱】臣闻主圣臣直乘舡危就桥安圣主不乘危御史大夫言可听上曰晓人不当如是邪【师古曰谓谏诤之言当如猛之详善也】乃从桥　九月陨霜杀稼天下大饥丞相于定国大司马车骑将军史髙御史大夫薛广德俱以灾异乞骸骨赐安车驷马黄金六十斤罢太子太傅韦成为御史大夫【考异曰百官表七月癸未大司马髙免辛亥韦成为御史大夫十一月戊寅丞相定国免荀纪七月己未髙免薛广德酎祭后月余以嵗恶民流乞骸骨罢广徳为御史大夫凡十月免月日参差未知孰是故皆没不书】广德归县其安车以传示子孙为荣【师古曰县其所赐安车以示荣幸也致仕县车盖亦古法韦孟诗县车之义以洎小臣是也贡父曰致仕县车言休息不出也故韦孟及薛广德自县其安车也县读曰悬】　帝之为太子也从太中大夫孔霸受尚书及即位赐霸爵闗内侯号褒成君【如淳曰为帝师教令成就故曰褒成君】给事中上欲致霸相位霸为人谦退不好权埶【好呼到翻】常称爵位泰过何德以堪之御史大夫屡缺上辄欲用霸霸让位自陈至于再三上深知其至诚乃弗用以是敬之赏赐甚厚　戊子侍中卫尉王接为大司马车骑将军【接平昌侯王无故之子】　石显惮周堪张猛等数譛毁之【数所角翻】刘更生惧其倾危上书曰臣闻舜命九官【师古曰尚书禹作司空弃后稷契司徒皐陶作士垂共工益朕虞伯夷秩宗防典乐龙纳言凡九官也】济济相让和之至也【济子礼翻】众臣和于朝则万物和于野故箫韶九成凤皇来仪【师古曰韶舜乐名举箫管之属示其僃也于韶乐九奏则鳯皇见其容仪言感至和也】至周幽厉之际【师古曰厉王夷王之子厉王生宣王宣王生幽王】朝廷不和转相非怨则日月薄食水泉沸腾山谷易处【师古曰薄迫也谓被掩迫也沸涌出也腾乘也言百川沸涌而相乘陵山顶隆髙而尽崩坏陵谷易处】霜降失节【谓正月繁霜也正月夏之四月正阳之月也】由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进今贤不肖浑殽【师古曰言杂乱也浑音胡本翻】白黑不分邪正杂糅【师古曰糅和也音汝救翻】忠谗并进章交公车人满北军【如淳曰汉仪注中垒校尉主北军垒门内尉一人主上书者狱上章于公车冇不如法者以付北军尉北军尉以法治之杨恽上书遂幽北阙北阙公车所在】朝臣舛午胶戾乖剌【师古曰言志意不和各相违背午音五故翻剌音来曷翻】更相谗愬转相是非【更工衡翻】所以营惑耳目感移心意不可胜载【师古曰言其诬罔天子也营谓回绕之胜音升下同】分曹为党【师古曰曹辈也】往往羣朋将同心以防正臣正臣进者治之表也正臣防者乱之机也乘治乱之机未知孰任而灾异数见【治直吏翻数所角翻见贤遍翻】此臣所以寒心者也初元以来六年矣按春秋六年之中灾异未有稠如今者也【师古曰稠多也音直流翻】原其所以然者由谗邪并进也谗邪之所以并进者由上多疑心既已用贤人而行善政如或譛之则贤人退而善政还矣【师古曰还谓收还也】夫执狐疑之心者来谗贼之口持不断之意者开羣枉之门【断丁乱翻】谗邪进则众贤退羣枉盛则正士消故易有否泰【师古曰否音皮鄙翻】小人道长君子道消则政日乱君子道长小人道消则政日治【长知两翻治直吏翻下同】昔者鲧共工驩兠与舜禹杂处尧朝【师古曰鲧崇伯之名即梼杌也共工少皥氏之后即穷竒也驩兠帝鸿氏之后即浑敦也鲧音工本翻共音恭驩音火官翻处昌吕翻】周公与管蔡并居周位当是时迭进相毁【师古曰迭互也音大结翻】流言相谤岂可胜道哉【胜音升】帝尧成王能贤舜禹周公而消共工管蔡故以大治荣华至今孔子与季孟偕仕于鲁【师古曰季孟谓季孙孟孙皆桓公之后代执国权而卑公室余谓季孙孟孙季孟之通称与孔子偕仕者季孙斯孟孙何忌也】李斯与叔孙俱宦于秦【师古曰叔孙者叔孙通也】定公始皇贤季孟李斯而消孔子叔孙故以大乱污辱至今故冶乱荣辱之端在所信任信任既贤在于坚固而不移诗云我心匪石不可转也【师古曰此柏舟之诗也言石性虽坚尚可移转已志须确执德不倾过于石也】言守善笃也易曰涣汗其大号【师古曰此易涣卦九五爻辞也言王者涣然大发号令如汗之出也】言号令如汗汗出而不反者也今出善令未能逾时而反【师古曰逾时三月也】是反汗也用贤未能三旬而退是转石也论语曰见不善如探汤【师古曰论语载孔子之言探汤言其除难无所避也探吐南翻】今二府奏佞讇不当在位【师古曰讇古謟字】歴年而不去故出令则如反汗用贤则如转石去佞则如抜山【去羌吕翻】如此望隂阳之调不亦难乎是以羣小窥见间隙【间古苋翻】縁饰文字巧言丑诋【师古曰诋毁也辱也音丁礼翻】流言飞文哗于民间【放言于外以诬人曰流言孔颖逹曰流谓水流造作虚语使人之如水之流然故谓之流言为飞书以诋毁若今之匿名书曰飞文师古曰哗讙也音火翻】故诗云忧心悄悄愠于羣小【师古曰柏舟言仁人不遇之诗悄悄忧貌愠怒也悄音千小翻愠于问翻】小人成羣诚足愠也昔孔子与顔渊子贡更相称誉不为朋党【师古曰事具见论语更工衡翻誉音余】禹稷与皐陶传相汲引不为比周【师古曰事见尚书传柱恋翻逓也比频寐翻】何则忠于为国无邪心也今佞邪与贤臣并交防之内【师古曰交防谓宿卫者】合党共谋违善依恶歙歙訿訿【诗小旻歙歙訿訿毛氏注曰潝潝然患其上訿訿然思不称于上尔雅云潝潝訿訿莫供职也韩诗云不善之貌歙与潝同许急翻訿音紫】数设危险之言【数所角翻】欲以倾移主上如忽然用之此天地之所以先戒灾异之所以重至者也【师古曰重音直用翻】自古眀圣未有无诛而治者也故舜有四放之罚【师古曰谓舜流共工于幽州放驩兠于崇山窜三苖于三危殛鲧于羽山】孔子有两观之诛【应劭曰少正卯奸人之雄故孔子为司防七日诛之于两观之下师古曰两观谓阙也观古玩翻】然后圣化可得而行也今以陛下眀知【知读曰智】诚深思天地之心览否泰之卦歴周唐之所进以为法原秦鲁之所消以为戒【师古曰歴谓歴观之原谓思其本也周成王唐唐尧】考祥应之福灾异之祸以揆当世之变放逺佞邪之党壊散险诐之聚【逺于愿翻壊音怪师古曰揆度也险言曰诐诐彼义翻】杜闭羣枉之门广开众正之路决断狐疑分别犹豫【断丁乱翻别彼列翻】使是非炳然可知则百异消灭而众祥并至太平之基万世之利也显见其书愈与许史比而怨更生等【比毗至翻下同】是嵗夏寒日青无光显及许史皆言堪猛用事之咎上内重堪又患众口之浸润【郑氏曰譛人之言如水之浸润渐以成之孔子曰浸润之譛不行焉可谓眀也已矣】无所取信时长安令杨兴以材能幸常称誉堪【誉音余下同】上欲以为助乃见问兴朝臣断断不可光禄勲何邪【师古曰断断忿疾之意也断音牛斤翻】兴者倾巧士谓上疑堪因顺指曰堪非独不可于朝廷自州里亦不可也【周礼五党为州五家为邻五邻为里汉人谓同州郷而居者为州里】臣见众人闻堪与刘更生等谋毁骨肉以为当诛故臣前书言堪不可诛伤为国养恩也【为于伪翻下同】上曰然此何罪而诛今宜奈何兴曰臣愚以为可赐爵闗内侯食邑三百户勿令典事眀主不失师傅之恩此最防之得者也上于是疑之司校尉琅邪诸葛丰【姓谱葛氏先本琅邪诸县人徙阳都时人本其先之所居谓之诸葛氏风俗通云葛婴为陈渉将冇功而诛孝文録其后封诸县侯因并氏焉】始以刚直特立著名于朝数侵犯贵戚【数所角翻下同】在位者多言其短后坐春夏系治人【春夏生长之时故仲春省囹圉去桎梏毋肆掠止狱讼仲夏挺重囚益其食春夏而系治人为不顺天时】徙城门校尉丰于是上书告堪猛罪上不直丰乃制诏御史城门校尉丰前与光禄勲堪光禄大夫猛在朝之时数称言堪猛之美丰前为司校尉不顺四时修法度専作苛暴以获恩威朕不忍下吏【下遐稼翻】以为城门校尉【百官表城门校尉掌京师十二城门屯兵】不内省诸已【省悉景翻】而反怨堪猛以求报举【师古曰言举其事以报怨】告按无证之辞暴扬难验之罪毁誉恣意不顾前言【师古曰前言谓誉堪猛之美今乃吏言其短是不顾也誉音余下同】不信之大也朕怜丰之耆老不忍加刑其免为庶人又曰丰言堪猛贞信不立朕闵而不治又惜其材能未有所効其左迁堪为河东太守猛槐里令【槐里周之大丘秦曰废丘高帝二年改为槐里属右扶风】
　　臣光曰诸葛丰之于堪猛前誉而后毁其志非为朝廷进善而去奸也【去羌吕翻】欲比周求进而已矣斯亦郑朋杨兴之流乌在其为刚直哉人君者察美恶辩是非赏以劝善罚以惩奸所以为治也【治直吏翻】使丰言得实则丰不当黜若其诬罔则堪猛何辜焉今两责而俱弃之则美恶是非果安在哉
　　贾捐之与杨兴善捐之数短石显【师古曰谈説其长短余谓此言数陈其短耳数所角翻】以故不得官稀复进见【复扶又翻下同见贤遍翻】兴新以材能得幸捐之谓兴曰京兆尹缺【按百官表初元四年京兆尹成永光四年光禄大夫琅邪张谭为京兆尹四年不腾任免盖是时成已去而谭未除是以缺官也】使我得见言君兰【张晏曰杨兴字君兰　考异曰荀纪作君简今从汉书】京兆尹可立得兴曰君房下笔言语妙天下【贾捐之字君房师古曰于天下最为精妙耳】使君房为尚书令胜五鹿充宗逺甚【续汉志曰尚书令承秦所置武帝用宦者更为中书谒者令是时石显为中书令五鹿充宗为尚书令疑两官并置也百官表成帝建始元年尚书令五鹿充宗为少府五年贬为菟太守逆而数之则知充宗是年犹为尚书令也姓谱赵大夫食采于五鹿以邑为氏】捐之曰令我得代充宗君兰为京兆京兆郡国首尚书百官本天下真大冶士则不隔矣【治直吏翻】捐之复短石显兴曰显方贵上信用之今欲进第从我计【师古曰第但也】且与合意即得入矣捐之即与兴共为荐显奏称誉其美【誉音余下同】以为宜赐爵闗内侯引其兄弟以为诸曹又共为荐兴奏以为可试守京兆尹石显闻知白之上乃下兴捐之狱【下遐稼翻】令显治之奏兴捐之懐诈伪更相荐誉【更工衡翻】欲得大位罔上不道捐之竟坐弃市兴髠钳为城旦臣光曰君子以正攻邪犹惧不克况捐之以邪攻邪其能免乎
　　徙清河王竟为中山王　匈奴呼韩邪单于民众益盛塞下禽兽尽单于足以自卫不畏郅支其大臣多劝单于北归者【师古曰塞下无禽兽则射猎无所得又不畏郅支故欲北归旧处】久之单于竟北归庭民众稍稍归之其国遂定
　　二年春二月赦天下　丁酉御史大夫韦成为丞相右扶风郑为御史大夫　三月壬戌朔日有食之夏六月赦天下　上问给事中匡衡以地震日食之变【匡衡时以博士给事中风俗通云匡鲁邑句须为之宰其后氏焉】衡上疏曰陛下躬圣德开太平之路闵愚吏民触法抵禁比年大赦使百姓得改行自新【比毗至翻行下孟翻】天下幸甚臣窃见大赦之后奸邪不为衰止【为于伪翻】今日大赦眀日犯法相随入狱此殆导之未得其务也今天下俗贪财贱义好声色上侈靡亲戚之恩薄婚姻之党隆茍合徼幸【好呼到翻下同徼工尧翻】以身设利不改其原【师古曰设施也原本也】虽嵗赦之刑犹难使错而不用也【师古曰嵗赦谓每嵗一赦也错置也错音千故翻】臣愚以为宜壹旷然大变其俗夫朝廷者天下之桢干也【桢干版筑之具题曰桢旁曰干以筑垣墙喻治天下也桢音贞】朝有变色之言则下有争鬭之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也【师古曰言下之所行皆取化于上也】治天下者审所上而已【师古曰上谓崇尚也治直之翻】教化之流非家至而人説之也【师古曰非家家皆到人人劝説之也】贤者在位能者布职朝廷崇礼百僚敬让道德之行由内及外自近者始然后民知所法迁善日进而不自知也诗曰商邑翼翼四方之极【师古曰商颂殷武之诗也商邑京师也极中也言商邑之礼俗翼翼然可则仿是乃四方之中正也】今长安天子之都亲承圣化然其习俗无以异于逺方郡国来者无所法则或见侈靡而放效之【师古曰放依也音甫往翻】此教化之原本风俗之枢机宜先正者也臣闻天人之际精祲有以相荡【李竒曰祲气也言天人精气相动也师古曰祲谓隂阳之气相浸渐以成炎祥者也音子鸩翻】善恶有以相推事作乎下者象动乎上隂变则静者动阳蔽则眀者晻【邓展曰静者动谓地震也明者晻谓日食也师古曰晻与暗同】水旱之灾随类而至陛下祗畏天戒哀闵元元宜省靡丽考制度近忠正逺巧佞【近其靳翻逺于愿翻】以崇至仁匡失俗道德于京师淑问扬乎疆外【师古曰淑善也问名也】然后大化可成礼让可兴也上説其言【説读曰悦】迁衡为光禄大夫
　　荀悦论曰夫赦者权时之宜非常典也汉兴承秦兵革之后大愚之世比屋可刑【比毗至翻又毗必翻】故设三章之法大赦之令【约法三章事见九卷髙帝元年赦自古有之至于大赦则始于秦髙祖既并天下即皇帝位大赦天下后世因之为永制】荡涤秽流与民更始【更工衡翻】时埶然也后世承业袭而不革失时宜矣若惠文之世无所赦之若孝景之时七国皆乱异心并起奸诈非一及武帝末年赋役繁兴羣盗并起加以太子之事巫蛊之祸天下纷然百姓无聊及光武之际拨乱之后如此之比宜为赦矣
　　秋七月陇西羌彡姐旁种反【师古曰彡音所防翻又音先防翻姐音紫今西羗尚有此姓而彡音先冉翻】诏召丞相韦成等入议是时嵗比不登【比毗至翻】朝廷方以为忧而遭羌变成等漠然莫有对者【师古曰漠无声也音莫】右将军冯奉世曰羌虏近在竟内背畔【竟古境字通用背蒲妹翻】不以时诛无以威制逺蛮臣愿帅师讨之【帅读曰率】上问用兵之数对曰臣闻善用兵者役不再兴粮不三载故师不久暴而天诛亟决【师古曰暴露也亟急也载子亥翻】往者数不料敌【师古曰料量也音聊】而师至于折伤再三发调则旷日烦费威武亏矣【折而设翻调徒吊翻】今反虏无虑三万人【师古曰无虑举凡之言无小思虑而大计也】法当倍用六万人然羌戎弓矛之兵耳噐不犀利【如淳曰今俗以刀兵利为犀晋灼曰犀坚也师古曰晋説是】可用四万人一月足以决丞相御史两将军【两将军车骑将军王接左将军许嘉也】皆以为民方收敛时未可多发发万人屯守之且足【且足犹言且可也敛力赡翻】奉世曰不可天下被饥馑【被皮义翻】士马羸耗守战之僃久废不简【师古曰简谓选拣】夷狄皆有轻边吏之心而羌首难【师古曰言创首为寇难也难乃旦翻】今以万人分屯数处虏见兵少必不畏惧战则挫兵病师守则百姓不救如此怯弱之形见【见贤遍翻】羌人乘利诸种并和【种章勇翻师古曰和应也音胡卧翻】相扇而起臣恐中国之役不得止于四万非财币之所能解也故少发师而旷日【师古曰旷空也空费其日而无功也】与一举而疾决利害相万也【师古曰相比为万倍也】固争之不能得【言奉世不能得请也】有诏益二千人于是遣奉世将万二千人骑以将屯为名【师古曰且云领兵屯田不言讨贼将即亮翻】典属国任立防军都尉韩昌为偏裨到陇西分屯三处【任立为右军屯白石韩昌为前军屯临洮奉世为中军屯首阳西极上任音壬】昌先遣两校尉与羌战羌众盛多皆为所破杀两校尉【校户教翻】奉世具上地形部众多少之计愿益三万六千人乃足以决事书奏天子大为发兵六万余人【上时掌翻为于伪翻】八月拜太常弋阳侯任千秋为奋武将军以助之【昭帝时宫以捕上官桀功封弋阳侯千秋其子也弋阳侯国属汝南郡应劭曰弋山在西北】冬十月兵毕至陇西十一月并进羌虏大破斩首数千级余皆走出塞兵未决间汉复发募士万人【复扶又翻】拜定襄太守韩安国为建威将军【师古曰自别有此韩安国非武帝时人也】未进闻羌破而还诏罢吏士【吏军吏士卒也】颇留屯田僃要害处【师古曰要害者在我为要于敌为害也】















　　资治通鉴卷二十八
　　钦定四库全书
　　资治通鉴卷二十九　　　宋　司马光　撰
　　胡三省　音注
　　汉纪二十一【起上章埶徐尽着雍困敦凡九年】
　　孝元皇帝下
　　永光三年春二月冯奉世还京师更为左将军赐爵关内侯　三月立皇子康为济阳王【济子礼翻】　夏四月平昌考侯王接薨【谥法大虑行方曰考】秋七月壬戌以平恩侯许嘉为大司军车骑将军　冬十一月己丑地震雨水　复盐铁官置博士弟子员千人【罢盐铁官博士弟子毋置员事见上卷初元五年】以用度不足民多复除【复方目翻】无以给中外繇役故也【繇古徭字通】
　　四年春二月赦天下　三月上行幸雍祠五畤【雍于用翻畤音止】夏六月甲戌孝宣园东阙灾　戊寅晦日有食之上于是召诸前言日变在周堪张猛者责问皆稽首谢【譛堪猛事见上卷元年稽音启】因下诏称堪猛之美征诣行在所拜为光禄大夫秩中二千石领尚书事猛复为太中大夫给事中中书令石显管尚书【师古曰言管主其事】尚书五人皆其党也【按帝纪及百官表成帝建始四年初置尚书员五人此盖言显与牢梁五鹿充宗伊嘉陈顺五人皆典领尚书事虽未置定员实亦五人也】堪希得见【见贤遍翻】常因显白事事决显口防堪疾瘖不能言而卒【师古曰瘖音于今翻】显诬谮猛令自杀于公车　初贡禹奏言孝惠孝景庙皆亲尽宜毁【按贡禹传定汉宗庙迭毁之礼未及施行而卒其后韦成等毁庙之议又不纯用禹説观其奏言天子七庙孝惠孝景亲尽宜毁盖以悼考庙足为七庙也】及郡国庙不应古礼宜正定【惠帝尊高帝庙为太祖庙景帝尊文帝庙为太宗庙行所尝幸郡国各立太祖太宗庙宣帝复尊武帝为世宗庙行所廵狩亦立焉凡祖宗庙在郡国者六十八合百六十七所春秋之义王不祭于下土诸侯故以为不应古礼】天子是其议秋七月戊子罢昭灵后武哀王昭哀后卫思后戾太子戾后园皆不奉祠裁置吏卒守焉【师古曰昭灵后高祖母也武哀王高祖兄也昭哀后高祖姊也卫思后戾太子母也戾后即史良娣也】冬十月乙丑罢祖宗庙在郡国者　诸陵分属三辅【师古曰先是诸陵总属太常今各依其地界属三辅】以渭城寿陵亭部原上为初陵【服防曰元帝所置陵也未有名故曰初】诏勿置县邑及徙郡国民
</div>
    <div class="pagination">
<a href="资治通鉴四库_page8.html">上一页</a><span>...</span><a href="资治通鉴四库_page4.html">4</a><a href="资治通鉴四库_page5.html">5</a><a href="资治通鉴四库_page6.html">6</a><a href="资治通鉴四库_page7.html">7</a><a href="资治通鉴四库_page8.html">8</a><span class="current-page">9</span><a href="资治通鉴四库_page10.html">10</a><a href="资治通鉴四库_page11.html">11</a><a href="资治通鉴四库_page12.html">12</a><a href="资治通鉴四库_page13.html">13</a><a href="资治通鉴四库_page14.html">14</a><span>...</span><a href="资治通鉴四库_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
