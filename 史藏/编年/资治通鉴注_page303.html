<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 303 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 303 页/共 334 页
  </h1>
  <div class="content">
   6夏，四月，丙子，蜀主徙镇江军治夔州。
7丁丑，司空兼门下侍郎、同平章事于兢坐挟私迁补军校，〔校，户教翻。〕罢为工部侍郎，再贬莱州司马。
8吴袁州刺史刘崇景叛，附于楚。崇景，威之子也。〔刘威与杨行密同起于合肥，有战功，历方镇。〕楚将许贞将万人援之，吴都指挥使迤再用、米志诚帅诸将讨之。〔此都指挥使尽统诸将，非一都之指挥使。帅，读曰率。〕
9楚岳州刺史许德勋将水军巡边，〔楚之岳州东北皆边于吴。〕夜分，〔夜半为夜分。〕南风暴起，都指挥使王环乘风趣黄州，〔王环乃一州之都指挥使。趣，七喻翻；下同。〕以绳梯登城，径趣州署，执吴刺史马邺，大掠而还。〔还，从宣翻，又如字。〕德勋曰：「鄂州将邀我，宜备之。」〔自黄州还岳州，舟过鄂州城外，故许德勋畏之。〕环曰：「我军入黄州，鄂人不知奄过其城，〔奄，忽也。〕彼自救不暇，安敢邀我！」乃展旗鸣鼓而行，〔以示不恐。〕鄂人不敢逼。
10五月，朔方节度使兼中书令颍川王韩逊卒，军中推其子洙为留后。癸丑，诏以洙为节度使。
11吴柴再用等与刘崇景、许贞战于万胜冈，大破之，崇景、贞弃袁州遁去。
12晋王既克幽州，乃谋入寇。秋，七月，会赵王镕及周德威于赵州，南寇邢州，李嗣昭引昭义兵会之。杨师厚引兵救邢州，军于漳水之东。〔杨师厚自魏州引兵救邢州。〕晋军至张公桥，〔晋军出青山口至张公桥，在邢州龙冈县界。按薛史，唐末，葛从周败晋军于沙河，追至张公桥。沙河县在邢州南二十五里，而邢州治龙冈则可知矣。〕裨将曹进金来奔。晋军退，诸镇兵皆引归。〔诸镇兵，谓燕、赵、潞之兵。〕八月，晋王还晋阳。
13蜀武泰节度使王宗训镇黔州，〔黔，其今翻，又其炎翻。〕贪暴不法；擅还成都，庚辰，见蜀主，多所邀求，言辞狂悖。〔悖，蒲昧翻，又蒲没翻。〕蜀主怒，命卫士殴杀之。〔殴，乌口翻。〕戊子，以内枢密使潘峭为武泰节度使、同平章事，〔峭，七笑翻。〕翰林学士承旨毛文锡为礼部尚书，判枢密院。
峡上有堰，或劝蜀主乘夏秋江涨，决之以灌江陵，毛文锡谏曰：「高季昌不服，其民何罪！陛下方以德怀天下，忍以邻国之民为鱼狍食乎！」蜀主乃止。
14帝以福王友璋为武宁节度使。前节度使王殷，友珪所置也，惧，不受代，叛附于吴；九月，命淮南西北面招讨应接使牛存节及开封尹刘鄩将兵讨之。冬，十月，存节等军于宿州。〔九域志：徐州南至宿州一百四十五里。牛存节不径攻徐州而南屯宿州，据埇桥之要，所以绝淮南之援也。〕吴平卢节度使朱瑾等将兵救徐州，存节等逆击，破之，吴兵引归。
15十一月，乙巳，南诏寇黎州，蜀主以夔王宗范、兼中书令宗播、嘉王宗寿为三招讨以击之。丙辰，败之于潘仓嶂，斩其酋长赵嵯政等；〔败，补迈翻。酋，慈秋翻。长，知两翻。嵯，才何翻。〕壬戌，又败之于山口城；十二月，乙亥，破其武侯岭十三寨；〔黎州南界有潘仓、武侯等十一城。路振九国志：王宗播出卬崃关至潘仓，大破蛮众，追奔至山口城。则潘仓在卬崃之南，山口城又在潘仓之南也。〕辛巳，又败之于大渡河，〔按九域志，黎州三面阻大渡河，南面至大渡河一百里，东南面至大渡河一百二十里，西南面至大渡河三百里。〕俘斩数万级，蛮争走渡水，桥绝，溺死者数万人。宗范等将作浮梁济大渡河攻之，蜀主召之令还。〔蛮地深阻，不欲劳师远攻，驱之出境而已，此蜀主之志也。〕
16癸未，蜀兴州刺史兼北路制置指挥使王宗铎攻岐阶州〔九域志：兴州西南至阶州五百一十里。〕及固镇，〔固镇在青泥岭东北。薛史地理志：凤州固镇之地，周显德六年升为雄胜军。〕破细砂等十一寨，斩首四千级。甲申，指挥使王宗俨破岐长城关等四寨，斩首二千级。
17岐静难节度使李继徽〔难，乃旦翻。〕为其子彦鲁所毒而死，彦鲁自为留后。
贞明元年〔（乙亥、九一五）是年十一月方元贞明。〕
1春，正月，己亥，蜀主御得贤门受蛮俘，大赦。初，黎、雅蛮酋刘昌嗣、郝玄鉴、杨师泰，虽内属于唐，受爵赏，号蚫金堡三王，〔史照曰：蚫，大也，多也。今按蚫音丁么翻，蛮语多也，大也。唐书黎、卬二州之西有三王蛮，盖莋都夷、白马氐之遗种。杨、刘、郝三姓世为长，袭封王，谓之三王部落。迭而居，号舍。至宋，又有赵、王二族，并刘、郝、杨谓之五部落，居黎州之西，去州百余里，限以飞越岭。其居迭石为蚫，积糗粮器甲于上。族无君长，惟老宿之听。往来汉地，悉能华言，故比诸羌尤桀黠。〕而潜通南诏，为之诇导；镇蜀者多文臣，虽知其情，不敢诘。〔诇，古迥翻，又翾正翻。诘，去吉翻，穷问也。〕至是，蜀主数以漏泄军谋，〔数，所具翻。〕斩于成都市，毁蚫金堡。自是南诏不复犯边。〔复，扶又翻。〕
2二月，牛存节等拔彭城，王殷举族自焚。〔考异曰：庄宗列传朱友贞传云：「干化四年十一月拔徐州，殷自燔死。」五代通录、薛史纪及王殷传皆云贞明元年春，今从之。〕
3三月，丁卯，以右仆射兼门下侍郎、同平章事赵光逢为太子太保，致仕。
4天雄节度使兼中书令邺王杨师厚卒。师厚晚年矜功恃众，擅割财赋，选军中骁勇，置银枪效节都数千人，给赐优厚，欲以复故时牙兵之盛。〔魏博自田承嗣置牙兵，至罗绍威而除，杨师厚复置之。〕帝虽外加尊礼，内实忌之，及卒，私于宫中受贺。〔畏其逼而幸其死。〕租庸使赵岩、〔租庸使自唐中世以来有之。五代会要：梁置租庸使，其班在崇政使之下，宣徽使之上。〕判官邵赞〔判官，租庸判官。〕言于帝曰：「魏博为唐腹心之蠹，二百余年不能除去者，〔去，羌吕翻。〕以其地广兵强之故也。罗绍威、杨帅厚据之，朝廷皆不能制。陛下不乘此时为之计，所谓『弹疽不严，必将复聚，』〔言弹疽者必不畏病疽者之疼，尽弹去其脓血，然后新肉生而病已，不则将复结聚也。医工弹疽用砭石。〕安知来者不为师厚乎！宜分六州为两镇以弱其权。」〔考异曰：庄宗列传：「宰相敬翔、租庸使赵岩、判官邵赞等为友贞画策，分魏博六州为两镇。」薛史无敬翔名，今从之。〕帝以为然，以平卢节度使贺德伦为天雄节度使；置昭德军于相州，割澶、卫二州隶焉，〔相，息亮翻。澶，时连翻。〕以宣徽使张筠为昭德节度使，仍分魏州将士府库之半于相州。筠，海州人也。二人既赴镇，朝廷恐魏人不服，遣开封尹刘鄩将兵六万自白马济河，〔白马津在滑州。〕以讨镇、定为名，实张形势以胁之。
魏兵皆父子相承数百年，〔曰数百年者，言其来也久，非必实经历数百年也。〕族姻盘结，不愿分徙。德伦屡趣之，〔趣，读曰促。〕应行者皆嗟怨，连营聚哭。己丑，刘鄩屯南乐，〔南乐本唐魏州昌桨县，后唐避献祖讳，改曰南乐，史因而书之。九域志：南乐县在魏州南四十四里。〕先遣澶州刺史王彦章将龙骧五百骑入魏州，屯金波亭。魏兵相与谋曰：「朝廷忌吾军府强盛，欲设策使之残破耳。吾六州历代藩镇，兵未尝远出河门，〔按旧唐书，魏州城外有河门旧堤，乐彦祯筑罗城，约河门旧堤周八十里。〕一旦骨肉流离，生不如死。」是夕，军乱，〔考异曰：庄宗列传：「二十七日，刘鄩屯南乐，遣龙骧都将王彦章以五百骑入魏州，是夜三鼓，魏军乱。」是月辛酉朔，薛史纪云己丑魏博军作乱，盖庄宗列传「九」字误为「七」字耳。〕纵火大掠，围金波亭，王彦章斩关而走。诘旦，乱兵入牙城，杀贺德伦之亲兵五百人，劫德置楼上。有效节军校张彦者，自帅其党，拔白刃，止剽掠。〔校，户教翻。剽，匹妙翻。〕
夏，四月，帝遣供奉官扈异抚谕魏军，许张彦以刺史。彦请复相、澶、卫三州如旧制。〔请罢昭德军，复以相、澶、卫三州隶天雄，如旧制。〕异还，言张彦易与，〔还，从宣翻，又如字。易，以豉翻。〕但遣刘鄩加兵，立当传首。帝由是不许，但以优诏答之。使者再返，彦裂诏书抵于地，戟手南向诟朝廷，〔左传：公戟其手。杜预注曰：抵，徙屈肘如戟形。陆德明曰：抵，音纸。郑玄曰：人挟弓矢，戟其肘。孔颖达正义曰：谓射者左手弣弓而右手弯之，则戟其肘。〕谓德伦曰：「天子愚暗，听人穿鼻。〔谕之以牛，为人穿鼻旋转，前却一听命于人，以鼻为所制也。〕今我兵甲虽强，苟无外援，不能独立，宜投款于晋。」〔款，诚也。〕遂逼德伦以书求援于晋。
5李继徽假子保衡杀李彦鲁，〔考异曰：蜀书刘知俊传，「保衡」作「彦康」。今从薛史。〕自称静难留后，〔难，乃旦翻。〕举邠、宁二州来附。〔叛岐附梁。〕诏以保衡为感化节度使，以河阳留后霍彦威为静难节度使。
6吴徐温以其子牙内都指挥使知训为淮南行军副使、内外马步诸军副使。〔为徐知训以骄横不终张本。〕
7晋王得贺德伦书，命马步副总管李存审自赵州〔【章：十二行本「州」下有「引兵」二字；乙十一行本同；孔本同；退斋校同。】〕进据临清。五月，存审至临清，刘鄩屯洹水。〔临清在魏州北，洹水在魏州西。〕贺德伦复遣使告急于晋，〔复，扶又翻。〕晋王引大军自黄泽岭东下，〔魏收志，乐平郡辽阳县有黄泽岭。隋改辽阳为辽山县，唐带辽州。〕与存审会于临清，犹疑魏人之诈，按兵不进。按兵不进。德伦遣判官司空颋犒军，〔颋，他鼎翻。犒，苦到翻。〕密言于晋王曰：「除乱当除根。」因言张彦凶狡之状，劝晋王先除之，则无虞矣。王默然。〔已谕其意而不形于言，虑有窥听而泄军机也。〕颋，贝州人也。
晋王进屯永济，〔永济县在魏州北数十里。〕张彦选银枪效节五百人，皆执兵自卫，诣永济谒见，王登驿楼语之曰：〔语，牛倨翻。〕「汝陵胁主帅，残虐百姓，〔帅，所类翻。〕数日中迎马诉冤者百余辈。我今举兵而来，以安百姓，非贪人土地。汝虽有功于我，不得不诛以谢魏人。」遂斩彦及其党七人，余众股栗。王召谕之曰：「罪止八人，余无所问。自今当竭力为吾爪牙。」众皆拜伏，，呼万岁。明日，王缓带轻裘而进，令张彦之卒擐甲执兵，翼马而从，〔擐，音宦。从，才用翻。翼者，翼马左右而从行。〕仍以为帐前银枪都。〔晋王遂以银枪效节军取梁，而亦以银枪效节军取祸。〕众心由是大服。
刘鄩闻晋军至，选兵万余人，自洹水趣魏县；〔趣，七喻翻。〕晋王留李存审屯临清，遣史建瑭屯魏县以拒之，〔九域志：魏县在魏州西三十五里。〕王自引亲军至魏县，与鄩夹河为营。〔河，漳河也。漳河过魏县，亦谓之魏河。〕
帝闻魏博叛，大悔惧，遣天平节度使生存节将兵屯杨刘，〔考异曰：牛存节传，「杨刘」作「阳留」或「阳刘」。今从唐裴度传及薛史诸人传。〕为鄩声援。会存节病卒，以匡国节度使王檀代之。
8岐王遣彰义节度使刘知俊围邠州，霍彦威固守拒之。〔先是李保衡叛岐附梁，梁以霍彦威代镇邠州。〕
9六月，庚寅朔，贺德伦帅将吏请晋王入府城慰劳。既入，德伦上印节，〔帅，读曰率；下同。劳，力到翻。上，时掌翻。印，天雄军府印；节，天雄旌节。〕请王兼领天雄军，王固辞，曰：「比闻汴寇侵逼贵道，〔比，毗至翻。〕故亲董师徒，远来相救；又闻城中新罹涂炭，故暂入存抚。明公不垂鉴信乃以印节见推，诚非素怀。」德伦再拜曰：「今寇敌密迩，〔谓刘鄩之兵逼魏州也。〕军城新有大变，人心未安，德伦心腹纪纲〔左传：秦伯纳三千人以卫晋文公，实纪纲之仆。〕为张彦所杀殆尽，形孤势弱，安能统众！一旦生事，恐负大恩。」王乃受之。德伦帅将吏拜贺，王承制以德伦为大同节度使，遣之官。德伦至晋阳，张承业留之。〔大同军北临极边，贺德伦新附，张承业不欲使其有城有兵，故留之。为承业后杀德伦张本。〕
时银枪效节都在魏城犹骄横，〔魏城，魏州城。横，户孟翻。〕晋王下令：「自今有朋党流言及暴掠百姓者，杀无赦！」以沁州刺史李存进为天雄都巡按使。〔沁，牛鹤鸩翻。考异曰：庄宗实录云为军城使，存进传云都部署。庄宗列传及薛史存进传皆云天雄军都巡按使，今从之。〕有讹言摇众及强取人一钱已上者，存进皆枭首磔尸于市。〔枭，坚尧翻。磔，陟格翻。〕旬日，城中肃然，无敢喧哗者。存进本姓孙，名重进，振武人也。
晋王多出征讨，天雄军府事皆委判官司空颋决之。〔颋恃才挟势，睚鈪必报，〔睚，五戒翻。颋，他鼎翻。鈪，士戒翻。〕纳贿骄侈。颋有从子在河南，〔从，才用翻。此河南谓大河之南。〕颋密使人召之，都虞候张裕执其使者以白王，王责颋曰：「自吾得魏博，庶事悉以委公，公何得见欺如是！独不可先相示邪！」揖令归第；是日，族诛于军门，〔两敌对垒，而越境通禾书，诛之，宜也，族之，过也。〕以判官王正言代之。正言，郓州人也。
魏州孔目吏孔谦，勤敏多计数，善治簿书，晋王以为支度务使。〔唐节镇多兼支度等使，至其末世，藩镇署官有为支计官者，有为支度务使者。治，直之翻。〕谦能曲事权要，由是宠任弥固。〔为孔谦以掊克乱唐张本。〕魏州新乱之后，府库空竭，民间疲币，而聚三镇之兵，战于河上，殆将十年，〔三镇，并、魏、镇也。〕供亿军须，未尝有阙，谦之力也。然急征重敛，〔敛，力赡翻。〕使六州愁苦，归怨于王，亦其所为也。〔史卒言之。〕
张彦之以魏博归晋也，贝州刺史张源德不从，北结沧德，〔干化三年杨师厚、刘守奇北略，沧德遂附于梁。〕南连刘鄩以拒晋，数断镇、定粮道。或说晋王：〔数，所角翻。断，都管翻。说，式芮翻。〕「请先发兵万人取源德，然后东兼沧景，则海隅之地皆为我有。」晋王曰：「不然。贝州城坚兵多，未易猝攻。〔易，以豉翻。〕德州隶于沧州而无备，若得而戍之，则沧、贝不得往来，〔九域志：德州西南至贝州二百三十里，东北至沧州亦二百三十里。〕二垒既孤，然后可取。」〔二垒，谓沧与贝也。〕乃遣骑兵五百，昼夜兼行，袭德州。刺史不意晋兵至，踰城走，遂克之，以辽州守捉将马通为刺史。
秋，七月，晋人夜袭澶州，陷之。〔九域志：魏州南至澶州一百四十里。按九域志之澶州乃汉干佑元年所徙之澶州也。宋白曰：澶州本汉顿丘县地，在魏州南，当两河之驿路。唐武德四年分魏州之观城、顿丘两县置澶州，取古澶渊为名。贞观元年州废，大历七年田承嗣又奏置。汉干佑元年移就德胜寨旧基，顿丘县随州移于郭下。此杲澶州犹治顿丘旧州城，今德清军之顿丘镇即其地。〕刺史王彦章在刘鄩营，晋人获其妻子，待之甚厚，遣间使诱彦章，〔间，古苋翻。謻，音酉。〕彦章斩其使，晋人尽灭其家。晋王以魏州将李岩为澶州刺史。〔考异曰：庄宗实录作「李严」，今从薛史。〕
晋王劳军于魏县，因帅百余骑循河而上，觇刘鄩营。〔劳，力到翻。帅，读曰率；下同。上，时掌翻。觇，丑廉翻。〕会天阴晦，鄩伏兵五千于河曲丛林间，鼓噪而出，围王数重。王跃马大呼，帅骑驰突，所向披靡。裨将夏鲁奇等操短兵力战，〔重，直龙翻。呼，火故翻。披，普彼翻。操，七到翻。〕自午至申乃得出，亡其七骑，鲁奇手杀百余人，伤夷遍体，会李存审救兵至，乃得免。王顾谓从骑曰：「几为虏嗤。」〔用汉光武之言。几，居依翻。嗤，丑之翻。〕皆曰：「适足使敌人见大王之英武耳。」鲁奇，青州人也，王以是益爱之，赐姓名曰李绍奇。
刘鄩以晋兵尽在魏州，晋阳必虚，欲以奇计袭取之，乃潜引兵自黄泽西去。晋人怪鄩军数日不出，寂无声亦，遣骑觇之，城中无烟火，但时见旗帜循堞往来，〔骑，奇寄翻。觇，丑廉翻，又丑艳翻。堞，达协翻。〕晋王曰：「吾闻刘鄩用兵，一步百计，此必诈也。」更使觇之，乃缚刍为人，执旗乘驴在城上耳。得城中老弱者诘之，云军去已二日矣。晋王曰：「刘鄩长于袭人，〔刘鄩取兖州，克潼关，皆以掩袭得之，故云然。然以智遇智，则必有穷者，若鄩之袭晋阳，则智穷矣。〕短于决战，计彼行纔及山下。」〔相、魏之西皆连山。〕亟发骑兵追之。会阴雨积旬，黄泽道险，堇泥深尺余，士卒援藤葛而进，〔堇泥，黏土也。深，式禁翻。援，于元翻。〕皆腹疾足肿，〔【章：十二行本「肿」下有「或坠崖谷」四字；乙十一行本同；孔本同；张校同；退斋校同。】〕死者什二三。晋将李嗣恩倍道先入晋阳，城中知之，勒兵为备。鄩至乐平，糗粮且尽；〔乐平距晋阳二百五里耳。糗，去久翻。〕又闻晋有备，追兵在后，众惧，将溃，鄩谕之曰：「今去家千里，深入敌境，腹背有兵，山谷高深，如坠井中，去将何之！惟力战庶几可免，不则以死报君亲耳。」众泣而止。〔几，居依翻。不，读曰否。〕周德威闻鄩西上，〔上，时掌翻。〕自幽州引千骑救晋阳，至土门，鄩已整众下山，自邢州陈宋口踰漳水而东，屯于宗城。〔九域志：宗城县在魏州西北一百七十里。〕鄩军往还，马死殆半。
时晋军乏，食鄩知临清有蓄积，欲据之以绝晋粮道，〔自宗城东行，邪趣临清数十里。宋白曰：临清，本汉清泉县地，后魏太和二十一年于此置临清县。〕德威急追鄩，再宿，至南宫，〔南宫县在冀州西南六十二里，东南趣临清亦数十里。〕遣骑擒其斥候者数十人，断腕而纵之，〔断，音短。腕，乌贯翻。〕使言曰：「周侍中已据临清矣！」〔考异曰：薛史：「德威闻刘鄩东还，急趋南宫。知鄩军在宗城，遣十余骑迫其营，擒斥候者数十人，皆剚刃于背，絷而遣之。既至，谓鄩曰：『周侍中已据宗城矣！』鄩军大骇。」按剚刃于背，其人岂能复活而言！今从庄宗实录及薛史庄宗纪。又，鄩见在宗城，而云周侍中据宗城，盖临清字误耳。〕鄩军大骇。诘朝，德威略鄩营而过，入临清，鄩引军趋贝州。时晋王出师屯博州，刘鄩军堂邑，〔趋，七喻翻。九域志：博州在魏州东一百八十里；堂邑在博州西四十里。宋白曰：堂邑属博州，本汉清县、发干二县地，隋置堂邑，因县西北有汉堂邑故城以名县。〕周德威攻之，不克。翌日，鄩军于莘县，〔九域志：莘县在魏州东九十里。刘鄩见晋军在博州，移军而西，渐逼魏州。宋白曰：莘本春秋之卫邑，汉为阳平县，后周改阳平为清邑县；大业改清邑为莘县，因古地名也。〕晋军踵之，鄩治莲城，堑而守之，自莘及河筑通道以通馈饷；〔莘县东距大河二十余里，渡河而东，南即郓、濮之境，故筑甬道属河以通馈饷。甬道，夹筑垣墙，以防晋人之冲突抄截。治，直之翻。〕晋王营于莘西三十里，烟火相望，一日数战。
晋王爱元行钦骁健，从代州刺史李嗣源求之，嗣源不得已献之，以为散员都部署，〔都部署之名始见于通鉴，后遂为行军总帅之称。薛史曰：时有散指挥，名为散员，命行钦为都部署。〕赐姓名曰李绍荣。绍荣尝力战深入，剑中其面，未解，〔中，竹仲翻。〕高行周救之得免。王复欲求行周，重于发言，密使人以官禄啖之，〔复，扶又翻。啖，徒滥翻。〕行周辞曰：「代州养壮士，亦为大王耳，〔为，于伪翻。〕行周事代州，亦犹事大王也。〔考异曰：周太祖实录：「晋王密令人啖之利禄，行周辞曰：『总管用人亦为国家，事总管犹事王也。予家昆仲脱难再生，承总管之厚恩，安忍背之！』按明宗实录，此年犹为代州刺史，天佑十八年始为副总管。此言总管，盖周太祖实录之误。〕代州脱行周兄弟于死，〔事见上卷干化三年。〕行周不忍负之。」乃止。
10绛州刺史尹皓攻晋之隰州，八月，又攻慈州，皆不克。〔按九域志，绛州西北至隰州五百一十四里，隰州西南至慈州一百六十里。〕王檀与昭义留后贺緕攻澶州，拔之，执李岩，送东都。〔按欧史职方考，梁无昭义军。参考贺緕传，盖为宣义留后也。「昭」当作「宣」。先是，晋袭取澶州，以李岩守之。〕帝以杨师厚故将杨延直为澶州刺史，使将兵万人助刘鄩，且招诱魏人。〔诱，音酉。〕
11晋王遣李存审将兵五千击贝州。张源德有卒三千，每夕分出剽掠，〔剽，匹妙翻。〕州民苦之，请堑其城以安耕耘。存审乃发八县丁夫堑而围之。〔贝州管清河、清阳、武城、经城、临清、漳南、历亭、夏津八县。〕
刘鄩在莘久，馈运不给，晋人数抵其寨下挑战，〔数，所角翻。挑，徒了翻。〕鄩不出。晋人乃攻绝其甬道，以千余斧斩寨木，梁人惊扰而出，因俘获而还。
帝以诏书让鄩老师费粮，失亡多，不速战，鄩奏：「臣比欲以奇兵捣其腹心，〔比，毗志翻，近也。捣其腹心，谓欲袭取晋阳也。〕还取镇、定，期以旬时再清河朔。〔十日谓之旬时。〕无何天未厌乱，淫雨积旬，粮竭士病。又欲据临清断其馈饷，而周杨五奄至，驰突如神。〔断，音短。周德威子字杨五。〕臣今退保莘县，享士训兵以俟进取。观其兵数甚多，便习骑射，诚为勍敌，未易轻也。〔勍，渠京翻。易，以豉翻。〕苟有隙可乘，臣岂敢偷安养寇！」帝复问鄩决胜之策，〔复，扶又翻；下同。〕鄩曰：「臣今无策，惟愿人给十斛粮，贼可破矣。」〔刘鄩欲以持久制晋。〕帝怒，责鄩曰：「将军蓄米，欲破贼邪，欲疗饥邪﹖」乃遣中使往督战。
鄩集诸将问曰：「主上深居禁中，不知军旅，徒与少年新进辈谋之。夫兵在临机制变，不可预度。〔少，诗照翻。度，徒洛翻。〕今敌尚强，与战必不利，柰何﹖」诸将皆曰：「胜负当一决，旷日何待！」鄩默然，不悦，退，谓所亲曰：「主暗臣谀，将骄卒惰，吾未知死所矣！」〔刘鄩量敌虑胜，未为失计，特掣其肘使不得遂其本谋耳。〕他日，复集诸将于军门，人置河水一器于前，令饮之，众莫之测。鄩谕之曰：「一器犹难，滔滔之河，可胜尽乎！」〔胜，音升。〕众失色。
后数日，鄩将万余人薄镇、定营，镇、定人惊扰。晋李存审以骑兵二千横击之，李建及以银枪千人助之，鄩大败，奔还。晋人逐之，及寨下，俘斩千计。〔刘鄩欲掩镇、定之不备，而为晋人所败，鄩之计又穷矣。〕
12刘岩逆妇于楚，楚王殷遣永顺节度使存送之。
13乙未，蜀主以兼中书令王宗绾为北路行营都制置使，兼中书令王宗播为招讨使，攻秦州；兼中书令王宗瑶为东北面招讨使，同平章事王宗翰为副使，攻凤州。〔秦、凤二州时皆属岐。〕
14庚戌，吴以镇海节度使徐温为管内水陆马步诸军都指挥使、两浙都招讨使、守侍中、齐国公，镇润州，以升、润、常、宣、歙、池六州为巡属，军国庶务参决如故；〔史言徐温外据重镇，内制吴国之权。〕留徐知训居广陵秉政。〔此速徐知训之死也。〕
15初，帝为均王娶河阳节度使张归霸女为妃，即位，欲立为后；后以帝未南郊，固辞。〔古人相传，以为郊见上帝，然后代天子民。〕九月，壬午，妃疾甚，册为德妃，是夕，卒。
康王友敬，目重瞳子，〔重，直龙翻。瞳，音童。〕自谓当为天子，遂谋作乱。冬，十月，辛亥夜，德妃将出葬，友敬使腹心数人匿于寝殿；帝觉之，跣足踰垣而出，召宿卫兵索殿中，〔索，山客翻。〕得而手刃之。壬子，捕友敬，诛之。
帝由是疏忌宗室，专任赵岩及德妃兄弟汉鼎、汉杰、从兄弟汉伦、汉融，咸居近职，参预谋议，每出兵必使之监护。〔监，古衔翻。〕岩等依势弄权，卖官鬻狱，离间旧将相，〔间，古苋翻。〕敬翔、李振虽为执政，所言多不用。振每称疾不预事，以避赵、张之族，政事日紊，〔紊，音问。〕以至于亡。〔史言梁有自亡之由，非晋能亡之也。〕
16刘鄩遣卒诈降于晋，谋赂膳夫以毒晋王；事泄，晋杀之，并其党五人。
17十一月，己未夜，蜀宫火。自得成都以来，宝货贮于百尺楼，悉为煨烬。〔贮，丁吕翻。煨，乌回翻。〕诸军都指挥使兼中书令宗侃等帅卫兵欲入救火，蜀主闭门不内。〔恐有乘救火为变者。史言蜀主之猜防。〕庚申旦，火犹未熄，蜀主出义兴门见群臣，〔以安众心。〕命有司聚太庙神主，分巡都城，言讫，复入宫闭门。〔火未熄，未敢弛备。复，扶又翻。〕将相皆献帷幕饮食。
18壬戌，蜀大赦。
19乙丑，改元。〔此书梁改元贞明也。考异曰：吴越备史云：「正月壬辰朔，改元，大赦。」今从薛史末帝纪。〕
20己巳，蜀王宗翰引兵出清泥岭，克固镇，〔九域志：凤州河池县有固镇。〕与秦州将郭守谦战于泥阳川；〔九域志：成州栗亭县有泥阳镇。〕蜀兵败，退保鹿台山。〔今成州东十里有鹿玉山。〕辛未，王宗绾等败秦州兵于金沙谷，〔败，补迈翻。〕擒其将李彦巢等，乘胜趣秦州。〔趣，七喻翻。〕兴州刺史王宗铎克阶州，降其刺史李彦安。甲戌，王宗绾克成州，擒其刺史李彦德。蜀军至上染坊，秦州节度使李继崇遣其子彦秀奉牌印迎降。宗绛入秦州，〔九域志：秦州东南庄凤州三百二十里，西南至成州二百六十五里；成州西南至阶州二百五十里。「宗绛」当作「宗绾」。〕表排陈使王宗俦为留后。〔陈，读曰阵。〕刘知俊攻霍彦威于邠州，半岁不克，〔是年五月刘知俊攻邠州。〕闻秦州降蜀，知俊妻子皆迁成都；知俊解围还凤翔，终惧及祸，夜帅亲兵七十人，斩关而出，庚辰，奔于蜀军。〔帅，读曰率。为刘知俊为蜀所杀张本。考异曰：十国纪年：「知俊奔秦州，庚戌来降。」按上有甲戌，下有癸未，必庚辰也。〕王宗绾自河池、两当进兵，会王宗瑶攻凤州，癸未，克之。〔蜀遂有秦、凤、成三州之地。宋白曰：河池县汉属武都。华阳国志：河池一名仇池。按仇池山在成州界，今河池县属凤州，去县稍远；今县所处谓之河池水，故以名县。两当，汉故道县。水经云：两当水出陈仓县之大散岭，西南流入故道川，又河池县有两当，西北自成州界入，东南流入故道水。县取水为名。或曰：县西界有两山相当，故名。九域志：河池在凤州西一百五十五里；两当在凤州西八十五里。〕
21岐义胜节度使、同平章事李彦韬知岐王衰弱，十二月，举耀、鼎二州来降。〔岐置义胜军以授温韬，见二百六十八卷太祖干化元年。〕彦韬即温韬也。乙未，诏改耀州为崇州，鼎州为裕州，义胜军为静胜军，复彦韬姓温氏，名昭图，官任如故。
22丁未，蜀大赦；改明年元曰通正。置武兴军于凤州，割文、兴二州隶之，以前利州团练使王宗鲁为节度使。
23是岁，清海、建武节度使兼中书令刘岩，〔时以邕州为建武军。〕以吴越王镠为国王而己独为南平王，〔南王，邵王也。〕表求封南越王及加都统，帝不许。岩谓僚属曰：「今中国纷纷，孰为天子！安能梯航万里，〔梯航，谓梯山航海。〕远事伪庭乎！」自是贡使遂绝。〔使，疏吏翻。〕
二年〔（丙子、九一六）〕
1春，正月，宣武节度使、守中书令、广德靖王全昱卒。〔广，国名；德靖，谥也。全昱，帝之伯父。〕
2帝闻前河南府参军李愚学行，〔行，下孟翻。〕召为左拾遗，充崇政院直学士。衡王友谅贵重，李振等见，皆拜之，愚独长揖，帝闻而让之，曰：「衡王于朕，兄也，朕犹拜之，卿长揖，可乎﹖」对曰：「陛下以家人礼见衡王，拜之宜也。振等陛下家臣；臣于王无素，〔谓先无过从之雅。〕不敢妄有所屈。」久之，竟以抗宜罢为邓州观察判官。
3蜀主以李继崇为武泰节度使、兼中书令、陇西王。
4二月，辛丑夜，吴宿卫将马谦、李球劫吴王登楼，发库兵讨徐知训；知训将出走，严可求曰：「军城有变，公先弃众自去，众将何依！」知训乃止。众犹疑惧，可求阖户而寝，鼾息闻于外，〔鼾，下旦翻，鼻息也。闻，音问。〕府中稍安。壬寅，谦等陈于天兴门外，〔杨行密以扬州牙城南门为天兴门。〕诸道副都统朱瑾自润州至，〔至自徐温所。〕视之，曰：「不足畏也。」返顾外众，举手大呼，〔呼，火故翻。〕乱兵皆溃，〔史言吴兵畏服朱瑾。〕擒谦、球，斩之。
5帝屡趣刘鄩战，〔趣，读曰促。〕鄩闭壁不出。晋王乃留副总管李存审守营，〔守莘西之营也。〕自劳军于贝州，〔劳，力到翻。劳围张源德之军也。〕声言归晋阳。鄩闻之，奏请袭魏州，帝报曰：「今扫境内以属将军，〔属，之欲翻。〕社稷存亡，系兹一举，将军勉之！」鄩令澶州刺史杨延直引兵万人会于魏州，延直夜半至城南，城中选壮士五百潜出击之，延直不为备，溃乱而走。诘旦，鄩自莘县悉众至城东，与延直余众合，李存审引营中兵踵其后，李嗣源以城中兵出战，晋王亦自贝州至，与嗣源当其前。鄩见之，惊曰：「晋王邪！」引兵稍却，晋王蹑之，〔蹑，尼辄翻。〕至故元城西，〔隋元城县治古殷城，唐贞观十七年并入贵乡，圣历二年又分贵乡、莘县置元城县，治王莽城，开元十三年移元城治魏州郭下，故有故元城。古殷城在朝城东北十二里。〕与李存审遇。晋王为方陈于西北，存审为方陈于东南，鄩为圆陈于其中间，〔陈，读曰阵。〕四面受敌；合战良久，梁兵大败，鄩自变量十骑突围走。梁步卒凡七万，晋兵环而击之，败卒登木，木为之折，〔环，音宦。为，于伪翻。折，而设翻。〕追至河上，杀溺殆尽。鄩收散卒自黎阳渡河，保滑州。
匡国节度使王檀密疏请发关西兵袭晋阳，〔去年五月王檀代牛存节屯河上。〕帝从之，发河中、陕、同华诸镇兵合三万，出阴地关，奄至晋阳城下，昼夜急攻；城中无备，发诸司丁匠及驱市人乘城拒守，城几陷者数四，〔几，居依翻。〕张承业大惧。代北故将安金全退居太原，〔安金全从晋王克用起于代北，故云故将。〕往见承业曰：「晋阳根本之地，若失之，则大事去矣。仆虽老病，忧兼家国，〔言晋阳若陷，则国破家亡。〕请以库甲见授，为公击之。」〔为，于伪翻。〕承业即与之。金全帅其子弟及退将之家得数百人，〔帅，读曰率。将，即亮翻。〕夜，出北明，击梁兵于羊马城内；梁兵大惊，引却。昭义节度使李嗣昭闻晋阳有寇，遣牙将石君立将五百骑救之；君立朝发上党，夕至晋阳。〔按九域志，上党至晋阳五百余里。轻骑疾驰，朝发夕至，何其速也！〕梁兵扼汾河桥，〔汾桥在晋阳城东南汾水上。〕君立击破之，径至城下大呼曰：「昭义侍中大军至矣。」〔呼，火故翻。李嗣昭镇昭义，官侍中，故称之。〕遂入城。夜，与安金全等分出诸门击梁兵，梁兵死伤什二三。诘朝，王檀引兵大掠而还。〔诘，去吉翻。还，从宣翻，又如字。〕晋性矜伐，以策非己出，故金全等赏皆不行。〔虞书曰：汝惟不矜，天下莫与汝争能；汝惟不伐，天下莫与汝争功。晋王矜伐而有功者不赏，此其所以能取天下而不能守天下也。〕
梁兵之在晋阳城下也，大同节度使贺德伦部兵多逃入梁军，张承业恐其为变，收德伦，斩之。〔张承业之权略，乌可以宦者待之哉。〕
6三月，乙卯朔，晋王攻卫州，壬戌，刺史米昭降之。又攻惠州，刺史靳绍走，擒斩之，复以惠州为磁州。〔唐天佑三年以「磁」「慈」声相近，改磁州为惠州，是时政在朱氏。晋既取之，因复旧州名。靳，居焮翻。〕晋王还魏州。
7上屡召刘鄩不至，己巳，即以鄩为宣义节度使，〔刘鄩既丧师，惧罪不敢入朝，梁亦惧其反侧，就以滑帅命之。为明年鄩入朝左迁张本。〕使将兵屯黎阳。
8夏，四月，晋人拔洺州，以魏州都巡检使袁建丰为洺州刺史。
9刘鄩既败，河南有恐，鄩复不应召，〔复，扶又翻。〕由是将卒皆摇心。帝遣捉生都指挥使李霸帅所部千人戍杨刘，癸卯，出宋门，〔宋门，大梁城东面南来第二门，梁改名观化门，而时人不改其旧，呼曰宋门；晋天福三年改仁和门。〕其夕，复自水门入，大噪，纵火剽掠，〔剽，匹妙翻。〕攻建国门，〔建国门，大梁宫城正南门，太祖所起也。宋白曰：大梁皇城南为建国门。〕帝登楼拒战。〔楼，谓建国门楼也。〕龙骧四军都指挥使杜晏球〔按欧史，晏球本洛阳王氏子，少遇乱，为盗所掠，汴州富人杜氏得之，养以为子，冒姓杜氏。后归唐，赐姓名曰李绍虔，寻复本姓名曰王晏球。〕以五百骑屯球场，贼以油沃幕，长木揭之，〔揭，其列翻，举也。〕欲焚楼，势甚危；晏球于门隙窥之，见贼无甲，冑乃出骑击之，决力死战，俄而贼溃走。帝见骑兵击贼，呼日：「非吾龙骧之士乎，谁为乱首﹖」晏球曰：「乱者惟李霸一都，余军不动。陛下但帅控鹤守宫城，迟明，臣必破之。」〔帅，读曰率。迟，直利翻，待也。〕既而晏球讨乱者，阖营皆族之，以功除单州刺史。〔唐末以太祖生于砀山，改单州为辉州。是时复以辉州为单州。单，音善。〕
10五月，吴越王镠遣浙西安抚判官皮光业自建、汀、虔、郴、潭、岳、荆南道入贡。〔吴越界西南尽衢州。按九域志，自衢州界西南至建州四百四十五里，自建州西至汀州九百三十里，自汀州西至虔州五百五十里，自虔州西至郴州六百六十里，自郴州东北至潭州四百九十八里，自潭州东北至岳州三百八十五里，自岳州西北至茢南四百三十里。〕光业，日休之子也。〔皮日休见二百五十四卷唐僖宗广明元年。郴，丑林翻。〕
11六月，晋人攻邢州，保义节度使阎宝拒守；帝遣捉生都指挥使张温将兵五百救之，温以其众降晋。
12秋，七月，甲寅朔，晋王至魏州。
13上嘉吴越王镠贡献之勤，〔以其取道回远，数千里至大梁也。〕壬戌，加镠诸道兵马元帅。朝议多言镠之入贡利于市易，〔市易者，以所有易所无，相与为市也。朝，直遥翻。〕不宜过以名器假之；翰林学士窦梦征执麻以泣，坐贬蓬莱尉。〔蓬莱，本汉四县，唐神龙三年更名，带登州。〕梦征，棣州人也。
14甲子，吴润州牙将周郊作乱，入府，杀大将秦师权等，大将陈佑等讨斩之。
15八月，丁酉，以太子少〔【章：十二行本「少」作「太」；乙十一行本同。】〕保致仕赵光逢为司空兼门下侍郎、同平章事。
16丙午，蜀主以王宗绾为东北面都招讨，集王宗翰、嘉王宗寿为第一、第二招讨，将兵十万出凤州；以王宗播为西北面都招讨，武信军节度使刘知俊、天雄节度使王宗俦、〔蜀天雄节度使镇秦州。〕匡国军使唐文裔为第一、第二、第三招讨，将兵十二万出秦州，以伐岐。〔出凤州之兵指宝鸡以攻凤翔，出秦州之兵指陇州。〕
17晋王自将攻邢州，昭德节度使张筠弃相州走；晋人复以相州隶天雄军，〔去年梁分相州为昭德军。相，息亮翻。〕以李嗣源为刺史。〔考异曰：刘恕广本云筠奔东都，授左卫上将军。庄宗实录：「命李存审入城招抚，除昭德军额，仍旧隶魏州，徙洺州刺史袁建丰为相州刺史。」按上四月，筠已遣人纳款于晋，此复云走者，盖始者文降，今为晋兵所迫故走耳。筠既降晋，今还犹得将军者，盖潜通款于晋，梁朝不知耳。明宗实录云：「八月，张筠走，移帝为相州刺史，九月为安国节度使。」而庄宗实录云：「时袁建丰为相州刺史。」按明宗实录建丰传云战胡柳陂，建丰犹为相州，乃是天佑十五年十二月。盖明宗初为相州，移邢州后方除建丰，庄宗录误书在张筠走下耳。〕晋王遣人告阁宝以相州已拔，又遣张温帅援兵至城下谕之，宝举城降；〔告之以相州已拔，则彼知邢州之势孤；示之以张温已降，则彼知援兵之望绝；阎宝于是不能守矣。帅，读曰率；下同。〕晋王以宝为东南面招讨使，领天平节度使、同平章事；〔天平时属梁，晋命阎宝遥领。〕以李存审为安国节度使，镇邢州。〔邢州，梁保义军；既入于晋，自此遂改为安国军。考异曰：王溥五代会要、薛史地理志、乐史寰宇记皆云「梁建保义军，唐同光元年改为安国军。」而庄宗、明宗实录列传、薛史存审传皆云「此年授安国节度使。」恐是纔属晋即改军额，会要等书误云同光元年。〕
18契丹王阿保机帅诸部兵三十万，号百万，自麟、胜攻晋蔚州，陷之，虏振武节度使李嗣本。〔契丹攻蔚州，自麟、胜出诡道以掩晋不备也。按麟、胜至蔚州，中间悬隔云、朔，「蔚州」恐当作「朔州」。考异曰：开元中，振武军在朔州西北三百五十里单于都护府城内，隶朔方节度使。干元元年置振武节使，领镇北大都护、麟．胜二州。后唐振武节度使亦带安北都护、麟．胜等州观察等使，石晋以后皆带朔州刺史。据此乃治蔚州，不知迁徙年月。〕遣使以木书求货于大同防御使李存璋，存璋斩其使；契丹进攻云州，存璋悉力拒之。〔云州即大同军。〕
19九月，晋王还晋阳。王性仁孝，故虽经营河北，而数还晋阳省曹夫人，岁再三焉。〔数，所角翻。省，悉景翻。曹夫人实生晋王。晋王事生母者重，事嫡母者轻，异日太后、太妃尊号倒置，皆根于心而发于事者。〕
20晋人以兵逼沧州，顺化节度使戴思远弃城奔东都；〔河朔尽归于晋，沧州孤绝，戴思远不能守。〕沧州将毛璋据城降晋，晋王命李嗣源将兵镇抚之，嗣源遣璋诣晋阳。晋王徙李存审为横海节度使，镇沧州，〔沧德自此属晋，复改顺化为横海，从唐旧也。〕以嗣源为安国节度使。嗣源以安重诲为中门使，〔晋王封内，凡节镇皆有中门使，其任即天朝枢密使也。〕委以心腹，重诲亦为嗣源尽力。重诲，应州胡人也。〔为，于伪翻。为安重诲为嗣源佐命张本。薛史曰：安重诲，其先本北部酋豪，父福迁，为河东将，救兖、郓而没。〕
21晋王自将兵救云州；行至代州，契丹闻之，引去，王亦还。以李存璋为大同节度使。
22晋人围贝州踰年，〔去年八月晋围贝州。〕张源德闻河北诸州皆为晋有，欲降；谋于其众，众以穷而后降，恐不免死，不从；共杀源德，婴城固守。城中食尽，噉人为粮，乃谓晋将曰：「出降惧死，请擐甲执兵而降，〔噉，徒滥翻。擐，音宦。〕事定而释之。」晋将许之，其众三千出降，既释甲，围而杀之，尽殪。〔殪，壹计翻。考异曰：庄宗实录：「贼将张源德固守贝州，既闻河北皆平而有翻然之志，询谋于众；群贼皆河南人；惧其归罪，不从，因杀源德，噉人为粮，固守其城。王师历年攻围，贼既食竭，呼我大将曰：『今欲请罪，惧晋王不我赦。我将衿甲持兵而见，已即解之，如何﹖』报曰：『无便于此者。』贼众三千，衿甲出降。我将甘言喻之，俱释兵解甲。既而四面陈兵，皆杀之。」欧阳史死事传曰：「晋王入魏，河北六镇数十州之地皆归晋，独贝一州，围之踰年不可下。城中食且尽，贝人劝源德出降，源德不从，遂见杀。」按源德若以不降而死，其众当即降于晋，岂得犹拒守与晋邀约而后出哉！明是众惧死不降耳。今从庄宗实录。余谓若如通鉴去取，则张源德非一心守死者，不得与于死事传。〕晋王以毛璋为贝州刺史。于是河北皆入于晋，惟黎阳为梁守。〔黎阳临河，梁兵声援犹接，又刘鄩守之，所以能自固。为，于伪翻。〕
23晋王如魏州。
24吴光州将王言杀刺史载肇，〔「载」，恐当作「戴」。〕吴王遣楚州团练使李厚讨之。庐州观察使张崇不俟命，引兵趣光州，〔趣，七喻翻。〕言弃城走。以李厚权知光州。崇，慎县人也。
25庚申，蜀新宫成，在旧宫之北。
26天平节度使兼中书令琅邪忠毅王王檀，多募群盗，置巾长下为亲兵，己卯，盗乘檀无备，突入府杀檀。节度副使裴彦帅府兵讨诛之，军府由是获安。〔帅，读曰率。〕
27冬，十月，甲申，蜀王宗绾等出大散关，大破岐兵，俘斩万计，遂取宝鸡。己丑，王宗播等出故关，至陇州。〔故关，大震故关。〕丙寅，保胜节度使兼侍中李继岌畏岐王猜忌，〔岐置保胜军于陇州。〕帅其众二万，〔帅，读曰率。〕弃陇州奔于蜀军。蜀兵进攻陇州，以继岌为西北面行营第四招讨。刘知俊会王宗绾等围凤翔，岐兵不出。会大雪，蜀主召军还。〔还，从宣翻，又如字。〕复李继岌姓名曰桑弘志。弘志，黎阳人也。
28丁酉，以礼部侍郎郑珏为中书侍郎、同平章事。珏，綮之侄孙也。〔郑綮见二百五十九卷唐昭宗干宁元年。考异曰：薛史梁末帝纪无珏初拜相年月。此年十月丁酉，以中书侍郎、同章事郑珏兼刑部尚书、平章事，至贞明四年四月己酉，又云以中书侍郎、平章事郑珏兼刑部尚书。疑贞明二年拜相，四年转刑部尚书也。本传云：「累迁礼部侍郎，贞明中拜平章事。」唐余录均帝纪：「贞明二年十月丁酉，礼部侍郎郑珏为中书侍郎、平章事。」今从之。又高若拙后史补云：「珏应一十九举方捷，姓名为第十九人，第行亦同；自登第凡十九年为宰相。」今按珏光化三年及第，自光化三年至此年纔十七年矣，又不可合。〕
29己亥，蜀大赦。
30晋王遣使如吴，会兵以击梁。十一月，吴以行军副使徐知训为淮北行营都招讨使，及朱瑾等将兵趣宋、亳与晋相应。〔趣，七喻翻。〕既渡淮，移檄州县，进围颍州。
31十二月，戊申，蜀大赦，改明年元曰天汉，国号大汉。
32楚王殷闻晋王平河北，遣使通好；〔好，呼到翻。〕晋王亦遣使报之。
33是岁，庆州叛附于岐，〔庆州本岐地也，盖因去年李保衡以邠宁附梁，遂为梁有。〕岐将李继陟据之。诏以左龙虎统军贺緕为西面行营马步都指挥使，将兵讨之，破岐兵，下宁、衍二州。〔衍州，岐李茂贞置，在宁、庆之间。宋废衍州为定平镇，属邠州。考异曰：薛史贺緕传：「贞明二年庆州叛，为李继陟所据，帝命左龙虎统军贺緕为西面行营马步军都指挥使兼诸军都虞候，与张筠破泾、凤之众三万，下宁、衍二州。」此非小事，而末帝纪、李茂贞传皆无，惟緕传有之，今以为据。〕
34河东监军张承业既贵用事，其侄瓘等五人自同州往依之，晋王以承业故，皆擢用之。承业治家甚严，有侄为盗，杀贩牛者，承业立斩之；王亟使救之，已不及。王以瓘为麟州刺史，承业谓瓘曰：「汝本车度一民，与刘开道为贼，〔刘开道必指刘知俊也，知俊为梁开道指挥使，又尝镇同州。车，尺遮翻。〕惯为不法；今若不悛，〔惯，古患翻。悛，丑缘翻。〕死无日矣！」由此瓘所至不敢贪暴。
35吴越牙内先锋都指挥使钱传簔逆妇于闽，自是闽与吴越通好。〔簔，虚亮翻。好，呼到翻。〕
36闽铸铅钱，与铜钱并行。
37初，燕人苦刘守光残虐，军士多归于契丹；及守光被围于幽州，〔事见上卷。〕其北边士民多为契丹所掠；契丹日益强大。契丹王阿保机自称皇帝，国人谓之天皇王，以妻述律氏为皇后，置百官；至是，改元神册。〔考异曰：纪年通谱云：「旧史不记保机建云事。今契丹中有历日，通纪百二十年臣景佑三年冬北使幽蓟，得其历，因阅年次，以乙亥为首，次年始着神策之元，其后复有天赞。按五代契丹传，自耶律德光乃记天显之名，疑当时未得其传，不然虏人耻保机无号，追为之耳。保机，虏中又号天皇王。」虏庭杂记曰：「太祖一举并吞奚国，仍立奚人依旧为奚王，命契丹监督兵甲。又灭勃海，虏其王大諲譔，立长子为勃海东丹王，号人皇王。自号天皇王，始立年号曰天赞，又曰神册，国称大辽。于所居大部落置楼，谓之西楼，今谓之上京；又于其南木叶山置楼，谓之南楼；又于其东千里置楼，谓之东楼；又于其北三百里置楼，谓之北楼；太祖四季常游猎于四楼之间。」又曰：「阿保基变家为国之后，始以王族号为横帐，姓世里没里，以汉语译之谓之耶律氏。赐后族姓曰萧氏。王族惟与后族通婚；其诸部若不奉北主之命，不得与二部落通婚。」欧阳史曰：「阿保机用其妻述律策，使人告诸部大人曰：『我有盐池，诸部所食。然诸部知食盐之利而不知盐有主人，可乎﹖当来犒我。』诸部以为然，共以酒会盐池。阿保机伏兵其旁，酒酣伏发，尽杀诸部大人，遂立，不复代。」阿保机称皇帝，前史不见年月，庄宗列传契丹传在庄宗即帝位、李存审守范阳后；汉高祖实录、唐余录皆云阿保机设策并诸族，遂称帝，在干宁中刘仁恭镇幽州前，薛史在庄宗天佑末。按纪年通谱，阿保机神策元年岁在丙子，乃庄宗天佑十二年，梁贞明二年，似不在天佑末及庄宗即位后。编遗录开平二年五月太祖赐阿保机记事犹呼之之卿，及言「臣事我朝，望国家降使册立」，必未称帝，安得在刘仁恭镇幽州前！唐余录全取汉高祖实录契丹事作传，最为差错。不知其称帝实在何年，今因其改年号，置于此。〕
述律后勇决多权变，阿保机行兵御众，述律后常预其谋。阿保机尝度碛击党项，〔党项在碛西。碛，七亦翻。党，底良翻。〕留述律后守其帐，黄头、臭泊二室韦乘虚合兵掠之；〔黄头，室韦强部也；臭泊，室韦以所居地名其部。〕述律后知之，勒兵以待其至，奋击，大破之，由是名震诸夷。述律后有母有姑，皆踞榻受其拜，曰：「吾惟拜天，不拜，不拜人也。」晋王方经营河北，欲结契丹为援，常以叔父事阿保机，以叔母事述律后。〔以晋王克用与阿保机结为兄弟也。〕
刘守光末年衰困，遣参军韩延徽求援于契丹，〔考异曰：汉高祖实录延徽传云：「天佑中连帅刘守光攻中山不利，欲结北戎，遣延徽将命入虏。」刘恕以为刘守光据幽州后未尝攻定州，惟唐光化三年汴将张存敬拔瀛、莫，攻定州，刘仁恭遣守光救定州，为存敬所败，恐是此时，仁恭方为幽帅，非守光也。按刘仁恭父子强盛之时常陵暴契丹，岂肯遣使与之相结！干化元年守光攻易定，王处直求救于晋，故晋王遣周德威伐之，其遣延徽结契丹盖在此时。然事无显据，故但云衰困，附于此。〕契丹主怒其不拜，〔【章：十二行本「拜」下有「留之」二字；乙十一行本同；孔本同；张校同；退斋校同。】〕使牧马于野。延徽，幽州人，有智略，颇知属文。〔属，之欲翻。〕述律后言于契丹主曰：「延徽能守节不屈，此今之贤者，柰何辱以牧圉！宜礼而用之。」契丹主召延徽与语，悦之，遂以为谋主，举动访焉。延徽始教契丹建牙开府，筑城郭，立市里，以处汉人，〔处，昌吕翻。〕使各有配偶，垦艺荒田。由是汉人各安生业，逃亡者益少。契丹威服诸国，延徽有助焉。
顷之，延徽逃奔晋阳。晋王欲置之幕府，掌书记王缄疾之；延徽不自自安，求东归省母，〔自晋阳归幽州，自西徂东也。省，悉景翻。〕过真定，止于乡人王德明家，〔王德明为赵王镕养子，即燕人张文礼也。〕德明问所之，延徽曰：「今河北皆为晋有，当复诣契丹耳。」德明曰：「叛而复往，得无取死乎﹖」〔言既叛契丹归中国，今复往诣契丹，恐为所杀也。复，扶又翻；下同。〕延徽曰：「彼自吾来，如丧手目；〔丧，息浪翻。〕今往诣之，彼手目复完，安肯害我！」既省母，遂复入契丹。契丹主闻其至，大喜，如自天而下，拊其背曰：「向者何往﹖」延徽曰：「思母，欲告归，恐不听，故私归耳。」契丹主待之益厚。及称帝，以延徽为相，累迁至中书令。〔欧史四夷附录曰：阿保机以延徽为相，号政事令，契丹谓之「崇文相公」。〕
  </div>
  <div class="pagination">
   <a href="资治通鉴注_page302.html">
    上一页
   </a>
   <span>
    ...
   </span>
   <a href="资治通鉴注_page298.html">
    298
   </a>
   <a href="资治通鉴注_page299.html">
    299
   </a>
   <a href="资治通鉴注_page300.html">
    300
   </a>
   <a href="资治通鉴注_page301.html">
    301
   </a>
   <a href="资治通鉴注_page302.html">
    302
   </a>
   <span class="current-page">
    303
   </span>
   <a href="资治通鉴注_page304.html">
    304
   </a>
   <a href="资治通鉴注_page305.html">
    305
   </a>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <a href="资治通鉴注_page308.html">
    308
   </a>
   <span>
    ...
   </span>
   <a href="资治通鉴注_page304.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
