<!DOCTYPE html>
<html>
<head>
    <meta charset="UTF-8">
    <title>纲目续麟 - 第 41 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 41 页/共 60 页</h1>
    <div class="content">　　唐削钱镠官爵
　　书法【方镇削官爵必书故如李克用先书防邢州王行瑜先书犯阙之类不书故削无罪也于是重诲之专甚矣故以太师致仕不书书削官爵病唐也】
　　当去姓书吴越王【按殷削潘承祐官爵仍书平章可证见癸卯晋天福八年】○据书法镠既无罪则非克用行瑜比去爵书姓与王李何别故当补吴越王三字后书复钱镠官爵仿此【长兴四年】
　　【庚唐长兴元年○是寅岁凡四国三镇】秋八月唐告密人边彦温等伏诛
　　分注【捧圣军使李行德大将张俭引告密人边彦温告安重诲兵云欲自讨淮南又引占相者问命侍卫都指挥使安从进药彦稠曰此奸人欲离闲陛下勲旧耳臣等请以宗族保之唐主乃斩彦温召重诲慰抚之君臣相泣既而赵鳯奏收行德及俭皆族诛之】
　　书法【书美之也明宗于是能审听矣】
　　彦温书伏诛所以正告密者之罪也【与矫诏书伏诛例同】书法以为美明宗则明年杀重诲特书太子太师致仕书法方以为甚唐审听安在哉观赵鳯力言重诲不叛明宗以为朋党【见明年召重诲还分注】则知诛彦温者非真能相信无间也无亦惧其为变姑以此安重诲之心耳胡氏云明宗重诲各有所懐而以虚文饰貌相处其能久而无变乎可谓得情书法见不逮此非是
　　【辛唐长兴二年○是卯歳凡四国三镇】吴以宋齐丘为右仆射致仕分注【吴徐知诰欲以宋齐丘为相齐丘自以资望素浅欲以退让为高谒归洪州葬父因入九华山应天寺啓求隐居呉王下诏征之不至知诰遣其子景通入山敦谕齐丘始还除右仆射致仕】书法【勒致仕也终纲目书致仕二十一而书以某官致仕者四杨复防韦昭度周豹宋齐丘舍是无书以某官者矣】
　　按分注齐丘致仕乃自求隐退非勒也书法以为勒致仕何与
　　【壬唐长兴三年○是辰岁凡四国三镇】夏四月董璋袭西川五月孟知祥击败之璋为其下所杀知祥遂取东川
　　分注【董璋之起兵也范延光言于唐主曰若两川并于一贼取之益难宜及其交争早图之唐主以为然未几闻璋败死延光曰知祥虽据全蜀然士卒皆东方人知祥恐其思归为变亦欲倚朝廷之重以威其众陛下不屈意抚之彼则无从自新唐主曰知祥吾故人为人离间至此何屈意之有乃遣供奉官李存环赐知祥诏知祥拜泣受诏上表谢罪自是复称藩然益骄倨矣】
　　川下当补复称藩于唐五字【分注自是复称藩】○按下书唐诏孟知祥补两川节度以下官【是年八月明年复以知祥为蜀王】而此不书称藩则前方书讨知祥【庚寅】此书知祥取东川悖逆方甚知祥何以复为唐臣而为唐所以耶故当补书
　　【甲唐闵帝从厚应顺元年四月以后唐主从珂清泰元午年○蜀主孟知祥明德元年○是岁蜀建国凡五国三镇】唐以潞王从珂为河东节度使石敬瑭为成德节度使从珂举兵鳯翔唐遣兵讨之官军降溃唐潞王从珂至长安唐主以康义诚为招讨使将兵拒之杀马军指挥使朱洪实
　　当去唐潞王三字○按上书从珂举兵鳯翔反也继书唐遣兵讨之则已外从珂于唐若敌国矣此不宜复书唐潞王下书从珂执西京畱守从珂至陜并去唐潞王三字【按张从賔晋魏府部署也既书反遂去晋而斥姓名可证况潞王非明宗子而闵帝实无大过特为朱冯诸人所误岂可与嗣源同日语】
　　唐潞王从珂至陜诸将及康义诚皆降
　　诸将上当补唐字余见上
　　唐孟汉琼诣潞王从珂降从珂诛之
　　分注【初从珂罢河中归私第王淑妃数遣孟汉琼存抚之汉琼自谓于从珂有旧恩至渑池西见从珂大哭欲有所陈从珂曰诸事不言可知即命斩于路隅】
　　书法【降未有书诛者书诛何罪可诛也然则书降何书降所以着罪人之必诛也】
　　此亦当去潞王二字○按书降书诛予从珂之公也孟琼自谓于从珂有旧恩将冀其复用岂意其必诛而不赦哉公而不私故书诛以予之书法以书降为着罪人之必诛则有虽降而不杀者安见为罪人之必诛耶【按汉天福十二年杜重威出降汉主不杀益见书法之谬】不以书诛为予从珂之公而以书降为孟琼之必死可谓偏矣
　　唐潞王从珂入洛阳废其主从厚为鄂王而自立或曰前书去唐潞王此仍旧何正其爵以甚之也【明珂为唐王从厚乃其主也】使复去爵系则贼而已矣曷足罪哉
　　唐主从珂弑鄂王从厚于卫州磁州刺史宋令询死之据前后废君受弑者皆不书名则此从厚二字可省
　　【乙唐清泰二年○吴天祚元年○闽未永和元年○是岁凡五国三镇】蜀冦唐金州不克
　　考证【冦当作入】
　　书法【蜀与唐并帝各再世矣此其书冦何唐叛臣也各再歴世而君臣之分不可冺纲目之法严矣】
　　冦当作侵○按蜀虽叛唐【长兴四年唐以孟知祥为蜀王是年知祥称帝殂子昶立】潞王非可以冦蜀也叛唐之罪岂浮于弑君之恶又况蜀之叛在先世而潞王则亲行弑逆者也故当书侵【使潞王得国以正犹曰再世不冺有诸已而非诸人恶可哉】书法于杀敬瑭子书杀则殊从珂于明宗【明年唐杀石敬瑭子弟四人书法云董璋之子书诛此则曷为书杀从珂簒弑岂明宗比哉】此独以为歴再世不可冺亦自相矛盾矣
　　吴加徐知诰大元帅封齐王备殊礼
　　考异【按封拜例殊礼注曰如加号九锡之属王莽等是自为之以自为书据天祐六年书徐温自领升州刺史则此当书吴中书令徐知诰自加大元帅封齐王备殊礼】
　　当直书吴徐知诰自加大元帅封齐王备殊礼中书令三字可删【官已见】○按知诰自唐长兴【明宗年号】二年书以中书令镇金陵自后广金陵城【三年】营宫城于金陵【四年】皆斥称徐知诰即至于黜押牙【周宗为池州副使见闵帝应顺元年】幽临川王【吴主弟蒙于和州晋天福二年杀之】召其子【景通潞王清泰元年】还金陵亦以知诰主名岂复有吴主哉其加元帅封齐王非自而何纲目于知诰仅书称帝改号【天福二年】而于加官进爵不书自若真出于禅授者失其实矣故从考异书自【书自着其专且欺也】则称帝以前凡书知诰者【杀吴主弟建齐国于金陵皆斥姓名】皆其所自为也其义不较着乎愚故续而之
　　【丙唐清泰三年十一月以后晋高祖石敬瑭天福元年申○闽主昶通文元年○是岁唐亡晋兴凡五国三镇】春正月唐以吕琦为御史中丞
　　分注【石敬瑭有异志端明殿学士李崧谓同僚吕琦曰计将安出琦曰河东若有异谋必结契丹为援契丹屡求和亲但求策棱等未获故未成耳今诚归策棱等岁以礼币十余万缗遗之彼必驩然承命如此则河东虽欲陆梁无能为矣崧曰此吾志也他夕二人密言其防唐主大喜久之以告枢密直学士薛文遇文遇对曰以天子之尊屈身外国不亦辱乎又敌若循故事求尚公主何以拒之唐主意遂变一日召崧盛怒责之曰卿軰皆知古今欲佐人主致太平今乃为谋如是朕一女尚乳臭卿欲弃之沙漠耶且欲以飬士之财输之敌庭其意安在二人惧拜谢无数自是羣臣不敢复言和亲之防遂以为御史中丞盖疎之也○胡氏曰崧欲弭未然之祸者当劝其君内修政事明义而惇信使朝廷无失可指岂惟敬瑭天下皆服矣和亲下计非上防也】
　　和亲虽非上防然前此已有行之者【汉唐盛时皆与匈奴和亲】崧所云乃治标伐谋之术未为失也文遇不察徒以屈尊为辞岂知固有称臣契丹【敬瑭求救于契丹令桑维翰草表称臣且以父礼事之】以夺中国者乎当此疽溃瘿决之时别无竒防区区恃信义以服天下是以粱肉理疾也不亦迂乎文遇既失于前胡氏复袒于后使谋国者咸若此适足为乱贼之资耳亦奚益哉
　　五月唐以石敬瑭为天平节度使敬瑭拒命唐发兵讨之【敬瑭有兄敬威废帝时领常州刺史闻敬瑭举兵太原谓人曰吾不可偷生取辱见笑一时遂自杀此亦唐之忠义也纲目大书分注并不载非是】
　　分注【初石敬瑭欲尝唐主之意累表自陈羸疾乞解兵柄移他镇帝与执政议从其请移镇郓州房暠李崧吕皆力谏以为不可五月薛文遇独直唐主与之议文遇曰兹事断自圣心羣臣各为身谋安肯尽言以臣观之河东移亦反不移亦反在旦暮耳不若先事图之先是术者言国家今年应得贤佐出竒谋定天下唐主意文遇当之闻其言大喜曰卿言殊豁吾意成败吾决行之即为除目付学士院草制徙敬瑭镇天平宋审权镇河东制出两班闻呼敬瑭名相顾失色以张敬达为西北都部署趣敬瑭之郓州敬瑭疑惧刘知逺桑维翰皆劝敬瑭为自全计且曰契丹主素与明宗约为兄弟公诚能推心屈节事之朝呼夕至何患不成敬瑭意遂决】
　　文遇既知河东必反乃不从崧之言【与契丹和亲】断其右臂徒以移镇为先图此鼂错所以祸汉也【汉削七国致呉王濞等反事见景帝三年】然错谓反速祸小而汉以全力制其后故虽反而不能为变【景帝以周亚夫为太尉将兵讨之亚夫破吴楚军七国遂平】从珂得国非孝景比而敬瑭之谋过于七国文遇无亚夫之略而轻举召乱从珂亦不自量而决意从之遂一而不可复制岂真天欲亡唐故使庸臣为贤佐乎
　　唐将杨光逺杀招讨使张敬达降于契丹
　　分注【晋安被围数月高行周符彦卿数引骑兵出战无功刍粮俱竭援兵竟不至张敬达性刚时谓之张生铁杨光逺安审劝敬逹降于契丹敬逹曰吾受明宗及今上厚恩为元帅而败军其罪已大况降敌乎今援兵旦暮至且当俟之必若力尽势穷诸军斩我出降未晚也光逺目审欲斩敬达审未忍高行周知光逺欲图敬达常引壮骑尾而卫之敬达不知其故谓人曰行周每踵予后何意也行周乃不敢随之诸将旦集光逺斩敬逹首帅诸将降于契丹契丹主嘉敬逹之忠命收葬而祭之谓其下及晋诸将曰汝曹为人臣当效敬逹也】
　　明【张敬达尽忠而死何以不书死之盖书光逺杀敬逹已足以见光逺之罪虽不书死之而敬逹之不可杀明矣况敬逹书爵自足以见其不失职守之意而死节亦固在其中矣】
　　敬逹死于唐将非死于契丹也例不得书死之发明以为不必书非是○按敬逹忠则忠矣而智不及当劝降之时斩光逺以励众心不尤愈于杀其身以降虏乎至行周隂卫而犹不知虽不失节其死也宜矣此仲尼所以贵善道也
　　唐主从珂自焚死晋主入洛阳
　　考证【死当作殂○谨按凡例曰凡无统之帝曰殂唐主从珂在位三年虽以簒得国然无统之主未有以正立者则皆以殂书故当曰自焚殂】
　　书法【孝平皇后书自焚崩从珂书唐主则书殂可矣书自焚死何罪从珂也从珂盖尝书弑矣天下所以统于一尊者以有君臣也君而可弑则与禽兽奚择哉故因其自焚而书死以贬之凡例盗贼书死】
　　据例当从考证作殂书法以为弑君似亦可从但郭威亦弑君【郭威周太祖弑晋主承祐纲目书杀者误也后又弑湘阴公刘赟】而纲目仍书殂【周世宗显德元年周主威殂】何与勲意君臣之义至五代陵夷极矣论其罪固天地所不容考其时亦诛罸所难备无已则以前后簒夺之邪正以定罪之轻重而已从珂之弑鄂王固不可与庄宗防梁同日语【梁簒唐而庄宗犹唐臣也】然石晋倚契丹以簒唐所谓倒行而逆施者亦何愈于废帝哉【晋废从珂为庻人五代史称废帝】以此较之虽书殂可也必若书法所云则同一弑君而殂死异书将无成败论人乎终非定论
　　【丁晋天福二年○南唐烈祖徐诰升元元年○是岁吴酉亡晋蜀汉闽南唐代吴凡五国吴越湖南荆南凡三镇】春正月日食
　　月下漏朔字○按五代史司天考是年正月乙卯朔日食纲目每朔食必书朔此不书朔漏也
　　二月契丹攻云州判官吴峦拒之
　　考异【据下书晋云州围解此攻字下疑漏晋字】
　　云州不书晋非晋地也【元年晋以十六州赂契丹云其一也】或曰围解何以书晋于是峦耻外臣闭城拒守【下条分注云契丹攻云州半岁不能下呉峦遣使闲道奉表求救晋主以为请契丹解围去】然后中外之分明云州始为晋有矣特书晋云州地以人存也考异不必从
　　晋故唐主于徽陵南
　　书法【书何予存厚也纲目于防国之主有能之必书故魏汉献帝书魏晋陈留王书晋陈梁孝元书陈晋故唐主书晋惟宋晋恭帝不书宋宋弑也】
　　宋晋恭帝不书宋漏也【详宋永和二年】书法以为弑而不书则从珂于鄂王亦弑也【唐应顺元年潞王从珂废闵帝为鄂王弑之】而鄂王于徽陵城南特书唐【清泰元年】又何以异乎凡此皆傅防纲目而不得其説者非定论也【观鄂王书唐益见弑不书国之谬】
　　吴徐诰称帝国号唐奉吴主为让皇
　　书法【废主书废恒也朱全忠书奉责唐之臣子耳此其亦书奉何恕知诰也曷为恕之号为让皇固不可以废言也】
　　甚矣知诰之诡也以虚名愚主而实夺之国【观上书称帝号唐可见】书奉所以着其诡也岂以其称皇不可书废哉书法以此恕知诰然则乱臣贼子孰难为美名以掩恶实乎
　　【戊晋天福三年○蜀广政元戍年○是岁凡五国三镇】春正月日食
　　书法【不书晦朔先后日也】
　　此条宜删○按纲目书五代日食皆本欧公五代史据司天考是年无日食纲目特书正月未审何据书法不察犹以为先后日非也
　　九月范延光复降于晋晋以为天平节度使
　　书法【予反正也去年尝上表待罪不许矣于是而降故书复纲目予反正故是后致仕书致仕杀具官书杀】
　　发明【降则降耳何复之有言复则见其反覆叛乱既叛复降耳从而爵之晋之无政亦可知矣交贬之也】
　　此条发明得之书法以为予反正非也使果予反正则当书复归于晋不书降矣书降不书归所以罪其反覆也书致仕讥失刑也杀书太子太师所以甚光逺之罪【天福五年】非予延光也
　　楚王夫人彭氏卒
　　分注【夫人貌陋而治家有法楚王希范惮之既卒希范始纵声色有商人妻美杀其夫而夺之妻誓不辱自经死】
　　书法【僭国夫人也何以书録贤也故楚书彭氏吴越书马氏终纲目僭国夫人书卒二而已】
　　卒彭氏非徒録贤所以罪希范也据分注夫人卒希范始纵声色杀商人而夺其妻若曰使夫人在希范何至是故书卒以着夫人之贤又以见商人之妻之守节不辱也而希范之纵欲伤生不待贬而自见矣不然治家有法亦常事耳曷足录哉书法仅与马氏并称尚未悉纲目书彭氏之意
　　【己晋天福四年○闽主曦永隆元年○亥是岁南唐复姓李氏凡五国三镇】闽主曦弑其主昶而自立称藩于晋
　　据分注延义自称闽国王【更名曦】则此年主字当作王【观四年屡书闽王曦可见】至六年称帝而后书主提要与分注并误
　　【庚晋天福五年○是子岁凡五国三镇】闽王曦遣兵击其弟延政于建州败绩吴越遣兵救建州夏五月延政击却之
　　书法【击却之何罪吴越也于是延政求救呉越既至延政击之则曷为以罪吴越以兵救人不及则亦已矣犒请班师而不许其志欲何为哉上书曰救下书延政击却之则呉越可以自反矣是故汉主龚谋因救而取交州则纲目不书求救而书攻之呉越欲因救而图延政则纲目不书求救而书击却皆所以遏乱略也终纲目救书却者一而已】
　　救当作袭○按春秋之义凡书救善之也纲目上书救下书击却是咎在延政【彼方救我而我击之非罪延政而何】何以着吴越之罪勲谓犒请班师而不许必元瓘【呉越王名】授之意使图延政耳改救书袭与交州书攻正同【汉救交州书攻吴越救建州书袭皆所谓诛意之效也】书法不察以攻却并称非矣【攻在人却在已在人者人罪在已者已罪未可同日语】
　　十一月日食
　　纲目不书疑漏○据五代史是年十一月丁丑日食纲目当书而不书与戊戌不当书而书皆误也
　　【辛晋天福六年○是丑岁凡五国三镇】二月晋彰义节度使张彦泽杀其掌书记张式
　　分注【彦泽欲杀其子式谏止之彦泽怒射之左右素恶式从而谗之式惧谢病去彦泽遣兵追之晋主以彦泽故流式商州彦泽遣使诣阙求之且曰彦泽不得张式恐致不测晋主不得已与之彦泽命决口剖心断其四肢○式谏杀子正也何罪而必杀之彦泽所云可谓要君矣要君者无上】
　　当作晋杀彰义掌书记张式节度使张彦泽六字可删○或曰杀式者彦泽曷为不书主名为人主而不能庇一臣主权安在哉称国以杀讥不君也【按明年贬彦泽为龙武将军諌议郑受益果以杀式为纵彦泽】乃若彦泽杀张式分注自明何取大书【观天福二年胡汉筠杀贾仁沼纲目书李金全可见】
　　晋安重荣反晋遣杜重威击败之
　　考异【据下书安重荣伏诛此击败当作讨破】
　　书法【书反矣不书讨何晋有慊也重荣不从诏命决抗契丹结安重进同反罪固大矣晋以畏契丹至此气亦少馁焉故重荣书反书伏诛而晋师不书讨若安从进则再书讨矣纲目之权衡审矣哉】
　　当从考异作讨破如书法所云是自相矛盾也○按是非不两立臣是则君非臣非则君是未有君臣而是非半者也纲目既书反诛以正重荣之罪则晋主之当书讨明矣使晋果有慊重荣宜从末减安得以重法绳之况晋事契丹不自今日始当其求救己父事之【见天福元年】是时髙祖使张頴招重荣重荣未闻一言【独刘知逺以为太过异日必为中国患】今歴年既乆乃借口诎辱以图反叛【使从荣果以臣虏为耻茍不能抗委而去之可也臣虏固非叛君宁得为是乎】特赵鞅晋阳之甲耳曷足道哉【重荣初应髙祖立箭以卜率如其意又尝谓人曰天子无种兵强马壮则为之意不在契丹明矣详见本传】论者不察至谓志是而理正非也【见上请伐契丹条发明】


　　纲目续麟卷十九
　　钦定四库全书
　　纲目续麟巻二十
　　宜春张自勲撰
　　【壬晋天福七年六月晋主重贵立○汉寅主玢光天元年○是岁凡五国三镇】六月晋主敬瑭殂兄子齐王重贵立【辽史直书子重贵立从告也纲目正名曰兄子着系也要其罪臣之义隐矣】
　　分注【契丹以晋招纳吐谷浑遣使来让晋主忧悒成疾一旦冯道独对晋主命幼子重睿出拜之又令宦者抱置道懐中盖欲道辅立之六月晋主殂道与侍卫马歩都虞侯景延广议以国家多难宜立长君乃奉齐王重贵为嗣是日即位延广始用事禁人偶语】
　　当作羣臣立其兄子重贵○按晋主本欲立重睿道独背顾命而立重贵非先君之意不可以常辞书故当书立其兄子某以着擅置其君之罪春秋于卫人立晋犹书立以罪之【鲁隐公四年卫州吁弑其君完卫人杀州吁立公子晋传曰立者不宜立也特书曰立所以着擅置其君之罪】况夺之子以与侄者乎【州吁负弑君之恶宜杀者也卫无君矣而立晋春秋犹罪之况重睿尚存又晋主所欲立者乎】不书齐王仿春秋絶其公子之义【晋实公子经不书公子晋所以明专有其国之非】
　　八月晋讨襄州防之安从进伏诛
　　分注【髙行周围襄州逾年不下奉国军都虞侯王清曰贼城已危我师已老民力已困不早逼之尚何俟乎与指挥使刘词帅众先登防之从进举族自焚】
　　当作晋师围襄州○按襄州前已书讨【上年书荆南湖南防晋师讨襄州】此实围也况逾年不下乎书围以着从进之彊书师见晋用力之多而从进之罪益不可逭矣书法以为再书讨非也【见六年安重荣反书法】夫讨所以正君臣之分岂以一再为轻重乎
　　【癸晋天福八年○南唐元宗璟保大元年殷主王延政卯天德元年南汉主晟干和元年○是岁并殷凡六国三镇】十二月晋杨光逺诱契丹入冦
　　考证【冦当作边】
　　分注【光逺密告契丹以晋境大饥乘此攻之一举可取赵延寿亦劝之契丹主乃集兵五万使延寿将之经略中国曰若得之当立女为帝延寿信之为尽力朝廷颇闻其谋遣使城南乐及德清军征近道兵以备之】
　　无统外国不书冦例也上书晋光逺诱契丹则光逺为戎首矣其冦也为光逺书也【此书冦故李守贞得书讨明以为存中国之体非是】非为契丹也况契丹尤集兵经略未尝入边者乎考证谓当作边非特泥例且失实不可从
　　【甲晋开运元年○是岁辰凡六国三镇闽亡】三月契丹冦晋澶州不克引还
　　考证【防当作攻】
　　当从考证作攻【分注云即其城下四合攻之】○按澶州之战在三月癸酉【见本纪】至戊子则日有食之【见司天考】纲目书冦澶州而不及日食漏也此下当补是月日食四字
　　晋太尉侍中冯道罢以桑维翰为中书令兼枢密使
　　分注【道虽为首相依违两可无所操决】
</div>
    <div class="pagination">
<a href="纲目续麟_page40.html">上一页</a><span>...</span><a href="纲目续麟_page36.html">36</a><a href="纲目续麟_page37.html">37</a><a href="纲目续麟_page38.html">38</a><a href="纲目续麟_page39.html">39</a><a href="纲目续麟_page40.html">40</a><span class="current-page">41</span><a href="纲目续麟_page42.html">42</a><a href="纲目续麟_page43.html">43</a><a href="纲目续麟_page44.html">44</a><a href="纲目续麟_page45.html">45</a><a href="纲目续麟_page46.html">46</a><span>...</span><a href="纲目续麟_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
