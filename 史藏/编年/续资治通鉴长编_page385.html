<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 385 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 385 页/共 607 页</h1>
    <div class="content">　　是月，河决郑州荥泽埽。此据本志，附见月末。
　　九月己酉，提举成都府等路茶场司李稷乞应干本司职务措置、申请、辞讼等事，他司毋得干预，如处置有屈抑，许经监司申理。从之，仍不隶都提举市易司，其茶场司亦罢兼秦凤路市易司。
　　诏：「东自信安、保定军，雄、霸、莫州，西至顺安、案原本作「安顺」，今据宋史地理志改正。广信、安肃军，保州【一○】塘泺，民有渔船者，并置籍给牌，蠲其日纳钱。」
　　庚戌，诏河决泛滥民田者，官为疏畎，被灾县放税赋，老幼疾病不能自存者，日给口食。
　　赠颍州团练推官邵雍秘书省著作郎，赐粟帛。以知河南府贾昌衡言，雍行义闻于乡里，乞赠恤也。宰相□充请于上，赐谥曰康节。要录：雍为人坦夷，不为绝俗之行，自天地运化、阴阳消长，皆以数推之。雍初与常秩同召，雍竟辞不起，士大夫高之。案：雍子伯温记雍卒后十年，韩绛知河南府，为雍请谥，谥议则欧阳棐所作，与宋史本传不同，今从长编。
　　辛亥，诏岐王颢为南郊亚献，嘉王頵为终献。
　　壬子，诏宗室嫁娶，不得与「杂类」之家为婚。「杂类」，谓舅曾为人奴仆，姑曾为娼，并父祖系化外及见居缘边两属之人。其子孙并不许与皇家袒免以上亲为婚。此据政和会要熙宁十年九月五日事，实录于明年八月二十四日乃书，但比此尤详，是或申明也。正月九日，权监察御史里行彭汝砺言：「访闻徐州进纳人石有邻以男与宗室同管勾宗正事宗惠女二人议婚。有邻以财雄于乡，其母娼也。乞赐停罢，加责宗惠。」诏京东东路转运司体量诣实以闻。五月二日，权监察御史里行彭汝砺言：「访闻有旨罢宗惠、石有邻婚事，宗惠近属，职在宗正，恩荣备极，宜思所以表正宗室，以对列圣之休宠，而嗜利苟贱，贻朝廷羞，伏乞特赐贬责，以惩贪冒。」先是，同管勾宗正事宗惠有女嫁徐州进纳人石有邻之子，其母倡也。御史彭汝砺奏乞停婚，并责宗惠，诏京东路转运司体量。既得实，遂罢之。汝砺又奏乞深责宗惠，因言皇族虽服属已疏，然皆宗庙子孙，不可使闾阎下贱得以货取，愿立法禁止，故有是诏。曾肇志彭汝砺墓云：同管勾宗正事宗惠有女嫁徐州进纳人石有邻之子，汝砺乞停婚，加责宗惠。时政记在正月九日并五月二日，与墓志稍有不同，今参取修入。八年十一月甲申，世开尝建请，今乃降诏。
　　以旧司农寺赐故燕王曹□【一一】家。
　　癸丑，录蕃官皇城使、荥州团练使包顺子东头供奉官结逋龏为内殿崇班。
　　诏诸河仓纳粟至次年支给，一硕破耗一升，岁加一升，至八升止。
　　知延州吕惠卿请以经略司封桩钱二十一万余贯乘时籴斛斗，许以钱依价兑支，其钱却依旧封桩。从之。
　　甲寅，都大提举在京仓场沈希颜奏：「熙宁三年，河仓所支粮料凡三百六万二千斛，至九年，支四百五十万。」上批：「可令检正官子细取索，排年比较近岁增多缘由以闻。」遂差毕仲衍。此据御集，不知仲衍后来比较何如。
　　乙卯，环庆路经略司言：「庆州西谷寨称，有人侵入西界，杀夺人马。今欲落下杀夺人马事，止据西人侵入汉界射伤熟户因依，回牒宥州。」从之。
　　诏：「诸官司承准传宣内降与奏请及面得旨事，无条式者申中书、枢密院覆奏。例不应申而辄申者，准直批圣旨敕科罪。诸房失检勘受而施行者亦如之。上殿进呈文书，并批送中书、枢密院，不得直批圣旨送诸处，违者承受官司缴连以闻。即非理干求恩泽及乞原减罪犯者，中书、枢密院奏劾之。」旧纪书：诏应传宣从中批降及面得旨事无法者，中书、枢密院覆奏，若有所干求、规免，仍劾奏之。新纪同。
　　诏供备库副使李孝孙，东头供奉官、合门祗候管伟，录子孙外，各更与一人三班借职。以赴安南行营病死也。
　　赐京东西路转运司军储五万硕。
　　辛酉，诏镇戎、德顺军各置都监一员。
　　诏在京权住修造七年。八年八月丙戌，已有权停七年指挥，当考。
　　壬戌，上谓新知庆州高遵裕曰：「元昊不于环庆作过，非为险阻，盖以乌池在彼，藉青盐以助费。今但谨备，不可专恃险固。」遵裕留京师半月，上批：「令合门只今催押出门。」催押出门，十月三日御集。
　　侍御史知杂事蔡确言：「定勘疏浚黄河运河事，推究本末，事连诸州县河埽官吏不少。若尽绳以法，不惟所劾者觽，亦难结绝。乞不问罪。」从之。五月庚午，确初受命定夺卫州运河及疏浚黄河，恐此奏请但乞不问卫州运河官吏耳。不及疏浚官吏，更须详考。或只是免河埽官吏。运河乃程昉所作，熊志可考。元丰元年正月己巳，熊本责。
　　癸亥，以屯田郎中、侍御史周尹提点荆湖北路刑狱。先是，尹上言：「成都府路置场榷买诸州茶，尽以入官，最为公私之害。初，李□倡行敝法，夺民利未甚多，故为患稍浅，及刘佐攘代其任，增息钱至倍，无他方术，惟割剥于下，而人不聊生矣。大抵在蜀则园户所苦，压其斤两，支钱侵其价直；在熙、秦州则官价太高，而民间犯法不可禁止，又搬运不逮，糜费步乘，堆积日久，风雨损烂，弃置道左，同于粪壤。兼所至不通客旅，惟资无赖小民结连髃党，持仗私贩，亏失征税。茶司认虚额，又侵盗相继，刑罚日滋，致数千里之害，可为深虑。臣顷在京师，传闻其事，既未详尽，安敢轻议。今受命入蜀，所至体问，乃知买茶为害甚巨，有知彭州吕陶、知蜀州□师孟等论奏可以参验。往者，□、佐继陈苛法，即信用其言，曾不略加参考。今议者条其刓蠹，悉皆明白，未即采听，何勇于兴利而怯于除害乎？臣愿敕有司速究榷茶之弊，俯徇觽论，□西南之虑。」
　　又曰：「窃详朝廷之意，未欲遽罢茶禁者，必以熙河路买马年计，茶最为急耳。但通商之后，旧来诸路茶税，年额钱总二十九万余缗，先已复故，即可委诸路转运司一面管认赴熙河路外，有见今官茶，所在州县堆积极多，足支数年买马，自今商旅贩秦州、熙河路茶，必能有备。臣体问废罢改革事，皆商旅所愿，望速下本路逐处根究，臣之所陈有实，即乞罢榷茶之法，许通商买卖，以安远方。」尹还，未至都而有是命。吕陶奏已附五月二十一日，□师孟奏当考。今师孟墓志亦不载此。本志云：是时，蜀人侍御史周尹以非茶法，罢之。
　　甲子，广南西路经略司言：「邕州迁隆镇监押邓甫称疾擅离官守，乞遇赦降不原。」从之。
　　乙丑，知太原府韩绛乞精选才臣，令与臣及监司置局于太原府，讲求和籴利害。诏权发遣户部副使陈安石乘驿同转运司讲求利害以闻。元丰元年闰正月一日遣陈安石。绛始建议在熙宁元年十二月十四日。
　　诏改名汴河上流北门曰宣泽。旧汴河下流水门南曰上善、北曰通津。上流水门南北皆曰大通，故改今名。五丈河下流水门曰善利，而上流水门旧无名，赐名曰永顺。
　　御史彭汝砺言：「闻七月廖恩涉桂溪，信、歙及饶皆警，本路提点刑狱苏澄畏恐避去，尽室趋金陵，宿留广德，寇归乃反。案提点刑狱职专治贼，澄蒙朝廷寄委，不能护卫疆境，寇至先遯，乞根究施行。」诏江东转运司体量。
　　汝砺又言：「近论列俞充罪恶，承诏俾加审察。窃闻充居亲丧，造州官拥妓沽醉，依威
　　怙势，与在位相首尾，多售官庄，嫌于贪墨，复托他人姓氏，转以质易；又强假富民钱不归，乡人衔之，争相匿名投状，诉其罪于州；巧事中官，以盗名誉。乞详酌施行。」诏令俞充分析。充分析在十月九日，中书时政记具载，或可删取。七月二十四日壬申，俞充都检正；十月十四日，令两浙监司体究；十二月五日，充徙他官。
　　诏秦凤路喀木及莽约克谍报事，令经略司量大小赏给。
　　戊辰，泾原路经略司言，德顺军捕获西界禹臧苑麻使来卖马蕃部萨沁等十四人。诏经略司估直给钱安慰遣之。或言萨沁等非卖马，实为间也，蔡延庆曰：「彼疑，故来觇；执之，是成其疑也。」卒遣之。
　　己巳，前两浙转运使、屯田郎中俞希旦降一官，知淮阳军；前秀州华亭县主簿陈良孺等四人并冲替。坐究治张若济事不实也。
　　赐阔闪弓二千、劈阵刀三千付鄜延路经略司备军行使用，从经略使吕惠卿请也。
　　诏真定府路安抚司专一提举修盖诸州军摧塌城壁，其人工物料令转运司疾速应副。
　　庚午，遣入内都知张茂则、判都水监宋昌言、权判都水监刘璯塞曹村决口。
　　利州路转运司言：「乞废罢茶场司，许依旧通商。令四路封桩每年茶税并客人贴纳歇驮钱，年终具数，依茶场司所收息钱变转金帛，助熙河路博马。」诏提举茶场李稷比较以闻。元丰元年五月甲戌，张宗谔、张升卿坐责。朱本并入明年五月甲戌，今依新本复存之。
　　东上合门使狄谘同提举教习马军【一二】。先是，诏选教内臣及马军武艺，以谕诸军，令王中正提举教习。及中正将兵讨廖恩，命谘权提举。中正既还，仍命谘兼同提举。实录载提举教习马军事，始末不具，但于九月二十三日书狄谘同提举，盖因御集也。今用御集一百十卷十年九月二十三日手札增修。又密院时政记：三月八日，改差王中正提举教习马军。当即是初命也。元丰三年二月二十五日己未，亦云熙宁十年三月始命中正提举。诏选教内臣及马军武艺，以谕诸军，此据旧录王中正传，新录削去，今删取之。中正以七月九日讨廖恩，八月五日召还。熙宁七年九月十九日甲寅，十年九月二十三日庚午，元丰二年五月十四日辛巳，三年二月二十五日己未、三月十一日甲戌、五月十一日癸酉、六月十八日己酉、十一月三日辛卯，五年十一月十七日甲午，六年二月五日辛亥。旧录王中正传：「福建路剧贼廖恩啸聚剽掠，久未擒，诏中正捕戮。中正分兵水陆并进，示以恩信，恩等势蹙，乃解甲出降。诏提举教阅在京马军，中正悉以所制弓弩诸兵器及击刺施用与步射教法上之，既试，咸可用，诏颁行之。迁防御使。诏选教内臣及马军武艺，以谕诸军。提举教习马军所【一三】，教臣僚军班子弟及武学生员凡数百人。既成，引见，升补有差。元丰元年，提举教阅开封府界诸县保甲，教谕府界将兵营阵武艺。兼都大提举开封府界贼盗巡检，复献民兵互保法，且请于附近村趰建团教场，在县置集教场，以时教习。诏悉从之。未踰年，便殿临阅，以事艺出伦，补班行者百数，余以次赏金、帛。自此以其法下河北、陕西、河东三州路，而置使提举，如府界焉。」自「中正悉以」至「诏颁行之」凡三十三字，新录削去；又自「诏选教内臣」至「升补有差」四十五字，新录削去。
　　壬申，诏：「近范子渊奏用杷浚荥泽埽河北岸滩觜，解南岸急危图状，可并付定夺所照会。」上既令蔡确等定夺熊本及子渊是非，又令冯宗道监视。子渊用杷浚汴，宗道测量汴流，有深于旧者，有为泥沙所淤，更浅于旧者，有不增不减者，大率三分各居其一。宗道日具实以闻，上意稍寤，治狱微缓。会荥泽河堤将溃，诏判都水监俞充往治之。充奏河欲决，赖用浚川杷疏导得完。子渊因图状自明，上喜，于是治狱益急矣。
　　癸酉，诏：「福建等路见鞫贼发，乃被劫地分不即捕逐，并见贼逗挠，当职官洎贼党乡里所在最多。州县长吏等虽遇将来郊赦，并不原。」
　　权判都水监俞充言：「汴口近经裁减，矫革过中，事难济办。乞自今差大使臣勾当汴口，小使臣一人夹河巡检，京西都大司差部役使臣二人，河清、广济指挥增为八百人【一四】，汴口岁差厢军千五百人。」从之。
　　诏开封府界提点先自丰稔畿县立义仓之法。旧纪云初立义仓，新纪云立义仓自畿内始。元丰元年三月庚戌，乃降诏自畿内始。
　　降权发遣福建路转运副使、屯田郎中李竦一官、冲替，以本路盗发，不即赴任也。
　　甲戌，彰德军节度使、同平章事、濮国公宗朴为兼侍中，进封濮阳郡王，大敕系衔文彦博下。宗朴久病，以笃闻，上批：「宗朴先帝迩属，忠谨寡过，可除兼侍中，爵郡王。制命宜令今晚进，来日降制。」后五日，宗朴卒，辍朝临奠，赠太师、中书令，追封康王，谥僖穆。其后又给彰德军节度使牌印随葬。宗朴十月七日卒，今并书之。旧纪书宗朴兼侍中，封濮阳郡王，新纪因之。
　　中书言【一五】：「都水监丞范子渊言：准朝命疏浚汴河，蒙差官累行试验，功利灼然。臣欲乞候今冬疏浚汴河了毕，将杷具、舟船等尽分与逐地分使臣，令于闭口之后，河道内先检量淤淀去处，至春水接续疏导，所贵河道上下通流，不致阻遏。仍免别差官属【一六】，占破役兵，就便集事。下都水监、监司，乞依所请施行。」从之。会要九月二十八日事。
　　权发遣河北西路提点刑狱丁执礼言：「今之县邑，往往故城尚存，然摧圮断缺，不足为固。乞择令之明者，使劝诱城内中上户出夫，以助工役，以渐治之。」诏：「诸路转运司委知州、知县检视，计度合修城壁功料，于丰岁劝诱。五路除缘边外，择居民繁庶及当冲要县，诸路即先自大郡修完。」初，执礼自馆阁校勘出为提点刑狱，是年七月也，上宣谕曰：「朕惟河朔重地，遴选监司，故以旧御史为之。」又曰：「卿职刑狱、盗贼，然盗贼最急，宜用心督捕。」上宣谕云云，此据会要七月五日事，今附此。
　　诏以福建路新经盗贼，全藉监司绥抚措置，蹇周辅宜仍旧福建路转运使，王居卿京东路转运使。初，命周辅与居卿两易其任故也。
　　诏遣北京在城巡检、内殿崇班张禧修明州城。
　　乙亥，诏枢密院：「程昉所买修清汴木，未斥卖者，令主管官司尽付宿、泗州买石段，入内供奉官曹贻孙管押上京，增修诸门。」
　　又诏：「近刘舜卿乞留投来北人科格依于代州，辨彼国刺事人，已如其所请。再详本州岛密迩戎境，事无巨细，彼悉知之。前岁所留色格，已可准验。今既存留，必引惹争理。可令发遣赴太原，候有捕获奸人，依舜卿奏令审辨真伪。」
　　丙子，诏沅州置归远一指挥，以五百人为额，其新置静江指挥更不招填。
　　黄河诸埽龙女庙，并以灵津为名，封神济夫人。
　　注　　释
　　【一】分番戍守「分番」二字原倒，据阁本乙正。
　　【二】恐误边事「误」原作「诬」，据阁本改。
　　【三】知宁州史籍「宁」原作「环」，据阁本及上下文改。
　　【四】权发遣秦凤等路转运副使「发」字原脱，据宋会要职官四四之四二补。
　　【五】根究并无掳略夏国孳畜「并」字原脱，据阁本补。
　　【六】左班殿直「直」原作「前」。按：宋无「殿前」官名而武官小使臣有左、右班殿直，见宋史卷一六九职官志、职官分纪卷四四横行东西班大小使臣条、赵彦卫云麓漫钞卷四，此处「前」显为「直」之误，故改。
　　【七】呼韩邪单于「邪」字原脱，据汉书卷八宣帝纪、卷九四下匈奴传补。
　　【八】检正提点五房公事「检」原作「校」。按：宋无「校正」官而中书省有检正官，掌纠正省务，见宋史卷一六一职官志，此处「校」显为「检」之误，故改。
　　【九】乞如江淮发运使之法「运」原作「遣」。按：宋无「发遣使」官名，据宋史卷一六七职官志，「发运使、副、判官，掌经度山泽财货之源，漕淮、浙、江、湖六路储廪以输中都而兼制茶盐泉宝之政」，「遣」显为「运」之误，故改。
　　【一○】保州「州」原作「定」，据阁本、活字本改。
　　【一一】燕王曹堒按：宋史卷二五八曹彬传与东都略卷二七曹彬传皆谓曹堒累赠□王。
　　【一二】东上合门使狄谘同提举教习马军「马军」二字原倒，据阁本及下文乙正。
　　【一三】提举教习马军所「马军」二字原倒，据上文及本书卷二八一熙宁十年三月戊午条、卷三○二元丰三年二月巳未条乙正。
　　【一四】河清广济指挥增为八百人「八」原作「公」，据宋会要方域一六之九改。
　　【一五】中书言「言」字原脱，据宋会要职官五之四六补。
　　【一六】仍免别差官属「免」原作「占」，据同上书改。
续资治通鉴长编
卷二百八十五
卷二百八十五
　　起讫时间 起神宗熙宁十年十月尽是年十一月
　　卷　　名 续资治通鉴长编卷二百八十五
　　帝　　号 宋神宗
　　年　　号 熙宁十年（丁巳，1077）
　　全　　文
　　冬十月己卯，罢不拘常制奏辟官，惟事干要切者听仍旧。先是，同知审官西院窦卞以为言，诏从之。
　　诏福建转运司：「本路枪仗手强勇出觽为人所推者，给口券差人押赴阙，当等第收录。即凶恶暴犯而未该编配者，再犯情重，皆配充邻路本城卒。」
　　庚辰，上批：「已差修塞决河提举官日久，今皆在京师，未见端绪。可令一员先往豫计兵夫宿寨，趣什物、薪粮有备，庶兴功之际，率皆整办，不至乏事。」后差判都水监宋昌言【一】。
　　学士院言：「编修内诸司式所送本院式十卷，编学士员数并录表疏、青辞、祝文、锁院、敕设、宿直之类。看详学士员数系朝廷临时除授，若表疏、青辞、祝文，或请祷之意不同，难用一律。况朝廷待学士礼意稍异，宣召敕设尽出特恩，关白中书、枢密院，止用谘报，不同诸司。乞下本所以吏人差补及官物出入之类并立为式，学士所职更不编载。」从之。
　　侍读邓润甫、陈襄迩英阁进读，因言：「司马迁载秦、汉以来君臣事迹，有不可陈于君父之前者，如吕不韦传之类是也。」上曰：「类此者皆阙之勿读。」侍读沈季长、黄履奏：「讲诗毕，请讲何经？」上曰：「先王礼乐法度莫详于周，宜讲周礼。」
　　诏检正中书五房公事自今不得仿中书行札子。故事，惟中书执政官用札子，以出政令。时检正中书五房公事辄札送合门，合门以为言，故降是诏。
　　客省言：「于阗国进奏使人罗阿畼难撕温等有乳香三万一千余斤，为钱四万四千余贯，乞减价三千贯，卖于官库。」从之。
　　集庆军节度使、同平章事宗谔【二】坐克留宗室俸，以还己所贷息，诏释其罪。
　　右谏议大夫、知蔡州吕公孺知永兴军。六月八日，公孺责蔡州。此月十三日，彭汝砺云云。
　　壬午，诏河北路常平封桩斛斗，量减价粜与水灾阙食户。
　　诏观文殿学士、户部侍郎、知洪州王韶落职知鄂州。韶谢到任表云：「为贫而仕，富贵非学者之本心；与时偕行，功业盖丈夫之余事。」又云：「自信甚明，独立不惧。面折庭争，则或贻同列之怒；指摘时病，则或异大臣之为。以致圣论时有小差，臣言未尝曲徇。」又云：「陷人君于不义，莫如退缩。」又云：「晓然知死生之不迷，灼然见古今之不变。通理尽性，虽未能达至道之渊微；立言著书，亦足赞一朝之盛美。」侍御史知杂事蔡确言：「韶表皆怨愤，欲归过主上，而妄为自洁之辞。臣尝被命鞫熙河结籴违法事，闻韶屡有争执，大率以朝廷制狱为非。察韶之情，不过阿庇旧日将校，及欲掩其在任弛纵之迹。后根究诸州军公使库，共借结籴钱二十余万缗，回易取利，韶亦有支借百姓刘昌立钱钞等事。朝廷以韶方备位枢府，不复谴诃。按韶本以边功，骤蒙拔擢，其于朝廷政治之要【三】，必未有卓然高论，度越髃臣。如争结籴事，不独簄缪，又颇挟私，则其余所言，臣虽不闻，推此可知矣。陛下睿知神武，髃臣莫望清光，规模言动，如韶岂能窥万一？乃敢指斥圣论，而又言恐陷人君于不义耶？妄自扬己，公肆慢上，韶必知此表传播中外，因欲欺流俗以盗公直之名。乞行黜责。」故有是命。韶既罢枢密，言动颇不常，上法身三门一篇，且云发明自身之学：一曰鸿枢独化之门，二曰万灵朝正之门，三曰金刚巨力之门。又摹印篃投宰执，人以为病狂。
　　癸未，国子博士、勾当杂卖场【四】周延年言：「昨东作坊退卖癸服、簪环、履蟱及三司斥卖长源王佩剑带。臣窃谓凡祭祀之物，转移他用，则非所以尊奉神灵。故记曰：『祭服敝则焚之，祭器敝则埋之，龟筴敝则埋之，牲死则埋之。』示不欲亵也。愿下礼官详定，凡天地、宗庙、社稷、山川、百神之祀，有服器之敝者则焚埋之。」礼院以延年之言合于经意，诏从之。
　　知谏院黄履言：「伏见近日降授胡援、王子韶诏辞，其略曰：『当从显诛，以慰言者。』臣窃谓朝廷黜陟之典，系当世天下至公，非以慰言者也。播之四方，亏损事体。」上批：「宜如履奏改正，其当制舍人钱藻仍上簿。」
　　诏：「大河决口，官吏不以赦降去官原减。下京西、京东、府界，差役兵二万，如不足，以下禁军贴役。」
　　甲申，修国史院奏：「近编修官黄履言：『国史不须立符瑞、道释志及乞修表。窃惟太史公书封禅，班固志郊祀，范蔚宗志祭祀，而历代之史又有方技列传。然则符瑞、道、释亦可以分附于志、传之间，不须特立其名。又纪、传虽备，而未有表，今既修之，恐不可无也。』本院看详齐书有祥瑞志，天圣中，史官以真宗朝崇建宫观，符瑞屡臻，遂着二志，以载其事。今撰仁宗、英宗正史，若与旧三朝史别为书，则不须着此二志，若通为一书，则恐真宗朝事无所统系，况未奉朝旨通修。所乞立表，欲依履所请。」诏：「立表不行，余俟通修国史日别取旨。」是时已命宋敏求修公卿百官表，而履等不知也。
　　御迩英殿讲读，时黄履、沈季长以讲诗毕下殿谢，上谕之曰：「诗言政，其详载于雅、颂，而奥义尤在末篇。卿等发明微意，朕甚嘉叹。」
　　丙戌，枢密院言陕西、河东相度到团结蕃部法，欲依所奏。手诏曰：「夏人所恃以强国者，山界部落数万之觽耳。按其地志，朝廷今已据有其半。彼用之则并小凌大，所向如欲，在我则徒能安抚豢养，未尝得其死。岂惟不能用之，又恐其为患也，故小有悖戾，官司惟能以利说解之，上下相习畏惮，任其纵散，久失部勒，其近降之法，固非所宜知而敢任也。然以理言之，彼此均有其人，而利害辽远。今苟徇边人觽知所说，止于旧法聊改一二，则收功疑亦不异往日，徒为纷纷，无补于事。可再下吕惠卿参详以闻。」
　　彭孙以廖恩见，上谕曰：「尔罪法所不赦，特曲常宪，贷尔余生。」授右班殿直，其党补授有差。又谕彭孙曰：「廖恩久在福建作过，汝能开道朝廷恩意，使一方良民不被残扰，特迁两官，彭保迁一官。」后彭孙言：「廖恩于武僊场全火首身，而彭保令人教恩未须首，已奏朝廷乞锦袍、金带。乞下开封府根究。」先是，孙尝乞以袍带招恩，诏给锦袍、银带各十。后开封奏，据证逮言，保实未尝教恩。上知曲在孙，以在赦前，特释之。
　　广南西路经略安抚司言：「交人遣李继元等与所差官于界首议事，欲令所差官以朝廷恩信晓谕干德，令送还所掳人口，给与疆土。」从之。
　　戊子，权发遣度支判官、右赞善大夫王安上权发遣江南东路提点刑狱。旧治饶州，上以安上兄安石方居闲，特诏安上治江宁。东轩录云：王荆公再为相，承党人之后，平日肘腋尽去，而在者已不可信，可信者又才不足以任事，平日惟与其子雱谋议，而雱又死。知道之难行也，于是慨然复求罢去，遂以使相再镇金陵。未几，纳节求闲地，久之，得会灵观使，居于金陵。一日，豫国夫人之弟□生者来省荆公，寓止于佛寺之行香厅。会同天节建道场，府僚当会于行香厅，太守叶均使人白遣□生，□生不肯迁。洎行香毕，大会于其厅，而□生于屏后慢骂不止。叶均俛首不听，而转运使毛抗、判官李琮大不平之，牒州令取问。州遣二皁持牒追□生，□生奔荆公家以自匿，荆公初不知其事也。有顷，二皁至门下云捕人，而喧忿于庭。荆公偶出见之，犹纷纭不已，公叱二皁去。叶均闻之，遂杖二皁，而与毛抗、李琮皆诣荆公，谢以公皁生簄，失于戒束。荆公唯唯不答，而豫国夫人于屏后叱均、抗等曰：「相公罢政，门下之人解体者十七八【五】，然亦无敢捕吾亲属于庭者。汝等乃敢尔耶！」均等趋出。会中使抚问适至，而闻争厅事，中使回日，首以奏闻。于是叶均、毛抗、李琮皆罢，而以吕嘉问为守，又除王安上提点江东刑狱，俾迁治所于金陵。魏泰纪此事或不妄，然必非同天节，若同天节，则王安石【六】犹判江宁。安上除宪时，知江宁者乃元积中，非叶均。按是年十月六日，陈忱自梓漕徙江东，何琬自司农丞除判官，当是代毛抗、李琮。十一日，王安上除宪；二十一日，吕嘉问知江宁，恐端为安石故，一时顿有此除改。江东宪本治饶州，此据嘉佑驿程，今移江宁，并当考详。
　　知杭州赵抃言：「□越国王钱氏有坟庙在钱塘、临安县，栋宇颓圮，林木荒秽。欲令两县选僧道主管，岁度其徒各一人，以坟庙所收地利修葺。」从之。
　　己丑，诏提举江南西路常平等事方泽送审官东院【七】。初，泽奏请仍旧差三等人户为耆长、弓手，免出役钱，放罢见雇之人。而司农寺言：「免役行之累年，具有成法。泽之所请妄缪，不知守职。」故有是命。
　　诏判扬州陈升之刺配年小贼人罪，特释之。
　　手诏：「平昌郡夫人同氏先朝选置东宫，保视朕躬凡十余年，勤谨小心，久而不懈。今以寿终，可特赠楚国夫人。」
　　庚寅，龙图阁直学士、新知荆南、提举本路兵马巡检等事□中复言，先臣名举，乞改为「提辖」。中书拟从其请，上批：「朝廷官称避守臣私讳，于义未安，宜不行。」乃已。
</div>
    <div class="pagination">
<a href="续资治通鉴长编_page384.html">上一页</a><span>...</span><a href="续资治通鉴长编_page380.html">380</a><a href="续资治通鉴长编_page381.html">381</a><a href="续资治通鉴长编_page382.html">382</a><a href="续资治通鉴长编_page383.html">383</a><a href="续资治通鉴长编_page384.html">384</a><span class="current-page">385</span><a href="续资治通鉴长编_page386.html">386</a><a href="续资治通鉴长编_page387.html">387</a><a href="续资治通鉴长编_page388.html">388</a><a href="续资治通鉴长编_page389.html">389</a><a href="续资治通鉴长编_page390.html">390</a><span>...</span><a href="续资治通鉴长编_page386.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
