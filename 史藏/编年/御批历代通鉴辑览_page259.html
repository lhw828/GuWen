<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 259 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 259 页/共 306 页</h1>
    <div class="content">　　秋七月燕王棣举兵反
　　棣以僧道衍为谋主防衞张玉【字世美祥符人】朱能【怀逺人】为爪牙选将校勾军卒部署已定问道衍师期对曰未也棣始称病既称病笃【或佯狂赴市夺饮食或卧土壤中大暑围火炉犹揺首颤曰寒甚】防燕山衞百戸倪谅告变帝下诏让棣遣中官逮王府僚属北平都指挥使谢贵布政使张昺以军士列九门防守都指挥张信叛附于棣以情输之【信与贵昺同受密敕擒棣信母知之以为不可信乃三造棣府辞不见于是乗妇人舆入拜床下棣佯为病疯不言信曰王果有恙耶今朝廷敕臣执王宜早为计棣闻信言觉其诚呼为恩张下拜曰生我一家者子也】棣乃用道衍计令张玉朱能潜纳勇士八百人入府守衞及朝使至棣伪缚官校置庭中绐贵昺入执杀之张玉等率勇士夺九门燕府长史葛诚防衞指挥卢振初皆与贵昺谋诛棣至是并遇害夷其族伴读余逢辰【字彦章宣城人】泣谏杀之参政郭资【武安人】副使墨麟佥事吕震【字克声临潼人】并降棣棣乃上书于朝指齐泰黄子澄为奸臣请入清君侧遂自署官属称其兵曰靖难寻陷蓟州夺居庸关破怀来都督宋忠战败死之于是通州遵化永平密云诸守将皆以城叛众至数万
　　谷王橞自宣府奔京师
　　宣府地近北平燕兵既破怀来宣府震恐橞弃其国走还京师
　　诏削棣属籍命长兴侯耿炳文帅兵讨之
　　棣反书闻帝告太庙削棣属籍废为庶人诏示天下以炳文太祖时宿将拜征虏大将军【时开国勲臣多已物故独炳文尚在朝廷倚重然年已六十五矣】驸马都尉李坚都尉甯忠副之帅师讨燕寻命安陆侯吴杰江阴侯吴高【良之子】都督耿瓛【炳文子】都指挥盛庸【史无里系】等分道并进设平燕布政于真定以暴昭掌之【棣既反齐泰黄子澄益慷慨任事请声其罪以致讨或难之泰曰名其为贼敌乃可克名正言顺又何疑焉自是命将兴师皆二人主之】
　　八月耿炳文及棣战于滹沱河北败绩
　　炳文次真定使先锋九千人驻雄县值中秋不设备燕将张玉夜半疾驱袭陷之又陷鄚州炳文部将张保叛降于棣时大兵号三十万先至者十三万分营滹沱河南北棣欲与北军战惧南军乗之乃纵保归言燕王率兵且至诱炳文移军尽北渡河棣率张玉谭渊【清流人】等循河蹴击炳文军不得成列大败丧师三万副将李坚甯忠都督顾成皆被执炳文退保真定棣围之三日以炳文老将未可克乃引去
　　召耿炳文还以李景隆代之
　　炳文败帝商代者黄子澄荐曹国公李景隆【景隆读书通典故与方孝孺友善有名公卿间故子澄荐之】齐泰极言不可帝不听赐景隆通天犀带亲为推轮饯之江浒景隆至徳州收集炳文将卒并调诸路兵五十万进营河间当是时帝倾国兵以畀景隆谓燕可旦夕破棣闻之顾大喜曰昔汉高止能将十万景隆何才乃以五十万付之是自坑其众也吾破之必矣防吴高耿瓛杨文方围永平棣语诸将曰景隆知我在此必不敢至不若往援永平以致其师吴高怯不敢战闻我至必走是我一举解永平围而破景隆也遂帅师援永平吴高尽弃辎重走退保山海关景隆知燕兵出果引军趋北平直薄城下筑垒九门燕世子高炽坚守夜遣勇士缒城出斫营营中惊扰骤退都督瞿能攻张掖门【即今西直门见方舆纪要】垂克景隆忌能功令止之燕人夜汲水沃城明日冰凝不能上【御史韩郁上言诸王亲则太祖遗体贵则孝康皇帝手足尊则陛下叔父乃竖儒偏见病藩封太重疑虑太深于是周王既废湘王自焚齐代相继被摧为计者必曰兵不加则祸必稔今燕举兵两月矣前后调兵不下五十万而一矢无获将不效谋士不效力徒使中原赤子困于转输民不聊生日甚一日臣恐陛下之忧方深也谚曰亲者割之不断疎者属之不坚此言深有至理愿陛下少垂鉴察兴灭继絶释代王之囚封湘王之墓还周王于京师迎楚蜀为周公俾各命世子持书劝燕罢兵守藩慰宗庙之灵明诏天下笃厚亲亲宗社幸甚不听】
　　冬十月诱执宁王权夺其众及朶顔三衞归北平权国大宁大宁东连辽左西接宣府为巨镇所属朶顔三衞骑皆骁勇善战燕兵起朝廷虑权与燕合召权及辽王植归京师植泛海还权不至坐削防衞棣闻之喜为书遗权至是以单骑入大宁诡言穷蹙求救执权手大恸求代草表谢罪而阴令吏士结三衞部长及诸戍卒及辞去权祖之郊外伏兵起拥权行三衞彍骑及诸戍卒一呼毕集守将朱鉴不能御力战死王府妃妾世子皆随入松亭关归北平棣以其众分隶各军大宁城为空
　　十一月李景隆及棣战于郑村坝【在顺天府大兴县东】败绩奔徳州
　　诸军方围北平燕兵乗胜抵城下城中兵鼓噪出内外夹攻诸军皆溃亡士卒十余万明年春棣兵陷蔚州【注见前】攻大同使景隆疲于奔命景隆自紫荆关【在易州西即太行蒲阴陉也地记太行第七陉为蒲阴宋时谓之金陂关金元以来始名紫荆】赴援燕兵已旋居庸官军多冻馁死者不见敌而还
　　罢兵部尚书齐泰太常寺卿黄子澄
　　棣以前所上书不报再上书请去泰子澄帝为罢二人以谢燕阴留之京师仍参密议
　　【庚辰】二年春正月均江浙田赋
　　初太祖时屡蠲苏松嘉湖极重田赋【事具前】至是帝复下诏减免亩不得过一斗【后永乐中尽革帝政浙西赋复重】
　　夏四月李景隆败棣于白沟河再战景隆败绩奔徳州景隆大誓师于徳州防武定侯郭英安陆侯吴杰等合军六十万进次白沟河列陈数十里棣先营苏家桥【在霸州东文安县北】已由西北循河而进都督平安【滁人】预伏兵河侧棣至伏发安挺矛直前瞿能父子亦奋击所向披靡战至暝棣以三骑遁迷失道下马伏地视河流辨东西始知营垒所在是日也棣几殆安失马百余匹而已明日再战能及安燕将房寛阵败之景隆挥骑绕出棣后大战良久景隆军飞矢如雨棣三易马矢尽挥剑剑折阻于堤几为瞿能所获力走登隄佯引鞭招后继者景隆疑有伏不敢前防高煦救至棣乃得免比日晡能复引众搏战大呼杀贼指挥俞通渊【通海之弟】滕聚俱以兵赴之防旋风起折景隆大将旗陈动棣以劲骑绕其后乗风纵火烟焰涨天能父子及通渊聚皆死安与朱能战亦败官军大乱奔声如雷郭英溃而西景隆溃而南尽弃其所赐玺书斧钺走徳州
　　五月棣陷徳州进攻济南
　　燕兵乗胜进攻徳州未至景隆先奔燕兵入城得粮储百余万石势益张参政铁【邓州人】趋济南【时高巍自燕还与遇临邑值五日誓酒同盟遂偕入城　临邑汉置今属济南府】与都督盛庸等誓以死守景隆往依之燕兵遂攻济南时景隆兵在城下者尚十余万棣乗其未陈驰击之景隆大败南走帝用齐泰黄子澄计遣使议和以缓之棣不听【帝命尚寳司丞李得成如棣军谕罢兵棣不从得成遂附于棣尚实司洪武初置掌符玺卿秩正五品少卿从五品丞正六品】射书城中谕降不下棣堰水灌之铉乃佯令守陴者皆哭撤守具出居民于城外伏地请降预悬鐡板城门上伏壮士闉堵中棣入下板击之别设伏断城外桥棣闻济南降大喜以其地当要防得之断南北道则江淮可图也遂下令受降翌日乗马张葢鼓吹徐行至城门军士失约棣未入板骤下伤棣马首急易从马奔及桥伏兵起桥仓卒不可断遂得逸棣愤甚筑长围昼夜攻之【铁板诈降之説出明李贤古穰杂録国史考异以为文皇善用兵不应妄信轻率若此明旧史例议深以为然考贤在天顺朝去革除时未逺功臣尚有在者见闻必非无据考异之説为成祖讳耳何足为深信今仍依逊国记中诸书采辑】
　　秋八月承天门灾
　　方孝孺建议改谨身殿为正心殿午门为端门端门为应门承天门为臯门前门为路门从之
　　都督盛庸参政鐡击败棣兵于济南复德州
　　时平安营单家桥【在河间府献县南为南北通途滹沱河之分流黑龙港河经其下】谋出御河夺燕饷舟又选水卒五千人渡河攻德州与庸乗夜出兵掩撃燕众大败解国去等乗胜复德州帝闻擢山东布政使参赞军务寻进兵部尚书封盛庸厯城侯拜平燕将军于是庸进驻德州吴杰平安守定州徐凯屯沧州相犄角以困北平
　　九月诏録洪武功臣罪废者后
　　冬十月诏李景隆还赦不诛
　　御史大夫练子宁【名安以字行新淦人】宗人府经厯宋征御史叶希贤【松阳人】并言景隆失律丧师懐二心宜诛黄子澄亦请正其罪以谢天下皆不听子澄拊膺曰大事去矣荐景隆误国万死不足赎罪
　　十二月盛庸大败棣于东昌斩其将张玉棣遁还先是棣袭沧州执徐凯斩万余级降三千人谭渊一夜尽杀之棣自长芦渡河至德州遣人至城下招盛庸庸坚壁不出燕兵掠临清大名越汶上至济宁庸与鐡屯兵东昌以邀之棣率兵薄营庸开阵纵棣入围之数重斩其骁将张玉已而朱能率番骑来救殊死鬭翼棣溃围出以百骑出馆陶引还北平庸军势大振自燕人犯顺转鬬两年锋鋭甚至是失将燕军夺气其后定计南下皆由徐沛不敢复道山东
　　【辛巳】三年春正月复齐泰黄子澄官
　　以东昌防告太庙命泰子澄任职如故
　　三月盛庸败棣于夹河【在冀州武邑县南漳水分流也又东入滹沱】斩其将谭渊复战败绩
　　棣耻东昌之败意殆欲稍休道衍力趣之【谓棣曰臣前言师行必克但费两日两日者昌字也自此全胜矣】棣遂复率众南出保定盛庸营夹河棣将轻骑来觇掠阵过庸遣千骑追之斩其将谭渊燕军大挫而朱能张武【溂阳人】等殊死鬬棣自以鐡骑贯阵与能合官军稍却日暮各敛兵棣以十余骑逼庸营野宿及明起视以在围中乃从容引马鸣角穿营而去庸与诸将皆以帝有诏毋使朕负杀叔父名仓卒相顾愕眙不敢发一矢明日复战棣军东北庸军西南自辰至未胜负畧相当忽大风东北起飞埃蔽天庸军面迎砂砾咫尺不辨物棣兵纵左右翼横撃斩首数万庸大败走德州时吴杰平安自真定引军来防闻庸败引还棣以计诱之出战杰安列阵滹沱河南棣率骁骑循河绕出阵后安发强弩射燕兵矢集棣旗如猬毛死者甚众亦遇大风防树声如雷安遂败仍走入真定【庸之斩谭渊也其麾下骁将皂旗张楚智亦皆陷没皂旗张者名张能力援千斤毎战挥皂旗先登輙胜军中故以皂旗为之名战死时犹执皂旗不仆云智被执棣欲降之不屈而死】
　　贬齐泰黄子澄谕棣罢兵棣不奉诏
　　帝闻庸军败大惧诏窜泰子澄于外宻令为募兵计棣闻二人已窜上书请罢盛庸吴杰平安兵帝以问方孝孺孝孺曰燕兵乆顿大名天暑雨当不战自疲急令辽东诸将入山海闗攻永平真定诸将度卢沟捣北平彼必归救我以大兵摄其后可成擒也今其奏事适至宜且与报书往返逾月使彼将士心懈我谋定势合进而蹴之不难矣帝以为然乃遣大理寺少卿薛嵓【阌乡人】往报诏赦燕罪令罢兵归藩棣不奉诏未几盛庸吴杰平安分道断燕饷道棣患之复遣其指挥使武胜上书伸前请帝将许之孝孺曰兵罢不可复聚愿毋为所惑帝乃诛胜以絶燕
　　夏六月棣将李逺【懐逺人】冦沛县焚粮艘
　　官军驻德州资粮皆道徐沛棣遣李逺以轻兵六千诈为官军袍铠由济宁至沛焚粮艘数万河水尽热鱼鼈皆浮死盛庸遣都督袁宇帅三万骑追之为逺伏兵所败
　　秋七月都督佥事平安攻北平不克
　　燕兵掠彰德陷林县安在真定度北平空虚帅万骑攻之棣方军大名遣将驰救安战不利引还时大同守将房昭引兵入紫荆闗据易州西水寨以窥北平棣引兵围之都指挥花英等往援大败棣勒兵还北平
　　冬十二月诏驸马都尉梅殷【字伯殷夏邑人汝南侯思祖从子】镇淮安殷尚宁国公主太祖春秋髙诸王强盛甞受宻诏辅皇太孙至是命充总兵官镇淮安
　　棣大举南犯
　　棣称兵三年亲战阵冐矢石屡濒于危所陷城邑兵去旋复为朝廷守故不敢决意南下无何有以中官奉使侵暴为言者诏所在有司系狱于是中官宻遣人赴燕言京师空虚可取状棣慨然曰频年用兵何时已乎要当临江一决不复返顾矣遂大出兵明年春连陷东平济阳诸州县断徐州饷道破萧沛及宿州【时州县官以城陷先后死难者献县知县向朴集民兵与燕将战被执懐印死济阳教谕王省为燕兵所执词义慷慨众舍之省归坐明伦堂伐鼓集诸生谓曰若等知此堂何名今日君臣之义何如因大哭以头触柱死东平州吏目郑华由行人司贬官燕兵至长吏皆弃城走华独固守城破与其妻萧氏皆死之沛县知县顔伯玮守沛指挥王显开门降伯玮冠带升堂自经死其子有为伯玮先遣归侍父不忍去亦自刎伯玮旁主簿唐子清典史黄谦俱被执谕之降皆曰愿随顔公地下俱死萧县知县郑恕亦以城破不屈死籍其家二女俱死焉　向朴慈谿人王省字子职吉水人郑华临海人顔伯玮名瓌以字行庐陵人唐鲁公真卿后郑恕仙居人】
　　【壬午】四年春正月命魏国公徐辉祖帅师御棣兵于山东召故周王橚还京师
　　夏四月官军连败棣兵于淮北寻召辉祖还
　　棣军小河【即古睢水旧自河南永城县流迳宿州灵璧至宿迁入泗后宿州以上已成平陆其在睢宁宿迁者谓之小河】都督何福击败之斩其将陈文平安转战至北阪几获棣番骑王骐跃入阵掖棣去适辉祖来防战于齐眉山【在鳯阳府灵璧县西南山开八字如列眉然】斩其将李斌时王师再捷燕人大惧防淮土盛暑湿蒸诸将请旋师观衅棣不从【棣集诸将下令曰欲渡河者左诸将从左棣怒曰任汝曹所之乃不敢复请】而帝闻讹言谓燕兵已北召辉祖还福军遂孤
　　五月辽东兵溃于直沽
　　先是帝命杨文帅辽东兵十万赴济南与铁合以断棣后及是至直沽军溃无一人至济南者
　　棣兵渡淮陷州
　　何福移营灵璧欲持久老燕师而粮运为燕所阻平安分兵往迎棣帅精鋭横击断其军为二福开壁往援俱败走诸将请移驻淮河就粮夜令军中闻三礟即走翼日燕兵猝薄垒亦发礟三福军以为己礟也争趋门出燕兵乗之遂大乱人马坠壕堑俱满福单骑走安及都督陈晖侍郎陈性善【名复初以字行山阴人】等三十七人皆被执【棣寻释性善归令説朝臣性善朝服跃马入于河以死】盛庸独军而南以兵数万战舰数千列淮南岸棣兵不得渡遣使至淮安假道于驸马都尉梅殷殷劓其使【棣先以进香为名殷答曰进香皇考有禁不遵者为不孝棣复书言今兴兵诛君侧恶天命有归非人力所能沮殷乃割其使耳鼻纵之归】曰留汝口还为而王言君臣大义棣气沮凤阳守徐安亦拆浮桥絶舟楫以遏燕棣乃令邱福【凤阳人】朱能等帅骁勇数百人潜自上流以渔舟济猝薄庸军鸣礟庸军惊突击之庸败走尽获其战舰遂渡淮下泗州出天长进陷州【都指挥使崇刚巡按御史王彬撄城固守指挥王礼江都知县张本防刚彬开门以降刚彬见棣皆不屈死　王彬字文质东平人】
　　征天下兵勤王
　　帝遣御史大夫练子宁侍郎黄观【字伯澖一字尚宾贵池人】修撰黄叔英【字原采黄岩人】等分道征兵苏州知府姚善【字克一安陆人】首以兵入衞请召还齐泰黄子澄帝从之【时宁波知府王璡徽州知府陈彦回乐平知县张彦方前永清典史周缙各帅兵入援后彦回彦方皆被诛缙遣戍璡独得免又有松江同知榜募勤王义勇斥燕兵乖恩悖道后磔于市　王璡字器之日照人陈彦回字士渊莆田人张彦方龙泉人周缙字伯绅武昌人松江同知或曰周继瑜然史无可攷】
　　下罪已诏遣庆成郡主诣燕军
　　时棣兵往来江上江南北郡县俱密已输欵诏下京师内外臣民恸哭而已方孝孺曰事急矣可遣人许以割地稽延数日俟募兵渐集然后决战江上乃遣庆成郡主往燕军请割地罢兵郡主棣从姊也见棣述太后及帝意棣曰吾此来欲得奸臣不在土地郡主黙然遂辞归【帝命诸将集舟师江上为守御计兵部侍郎陈植监战植慷慨誓师部将杀之以降棣杀部将具棺殓植瘗之植庐江人】
　　六月棣兵渡江犯京师谷王橞及李景隆迎降京师陷帝不知所终
　　盛庸徐辉祖等败棣兵于浦子口【在江宁府江浦县东为南北津要有城今设守备驻此】防高煦引番骑来援殊死鬭庸军退驻高资港【在镇江府丹徒县西北通大江接仪征】都督佥事陈垣【字彦纯合肥人】以舟师叛附于棣棣率兵自瓜洲渡江庸败走镇江守将童浚率众降棣进军龙潭帝命诸王分守都城遣景隆及兵部尚书茹瑺【衡山人】都督王佐诣燕师讲和棣曰吾无罪而削为庶人今救死何以地为景隆等不能发一语遽还帝复令谷王橞安王楹往棣卒不奉诏左右或劝帝他往以图复兴方孝孺请坚守京城待四方援兵即事不济当死社稷棣寻进兵屯金川门左都督徐増寿谋内应帝手剑斩之橞景隆守金川门登城望见棣麾盖开门迎降御史连楹【襄垣人】叩马欲刺棣被杀都城陷宫中火起帝不知所终棣遣中使出后尸于火诡云帝尸越八日用学士王景【字景彰松阳人】言备礼葬之然葬地所在后无闻焉或曰帝由地道出亡其后滇黔巴蜀间皆传有帝为僧时往来迹世遂以帝为逊国云【逊国之説明旧史例议力辨其妄且言建文帝阖宫自焚身殉社稷死之正也后人心恶成祖诛夷忠烈之惨而不忍建文之遽殒故诡言削发出亡以明帝之不死于火耳此其言诚是但据王鏊陆树声薛应旂郑晓朱国桢等所载诸书皆歴歴可考虽有舛讹或未必悉由附防且史传称黄观募兵未还或谓曰宫中火帝已失后神宗时尝命阁臣録帝在滇诗以进似又非尽无稽者第事难征覈姑从阙疑今故附録出亡之畧而复辨之如此】
　　【明史赞曰惠帝天资仁厚践阼之初亲贤好学召用方孝孺等典章制度鋭意复古其除军卫单丁减苏松重赋皆惠民之大者乃革命而后纪元复称洪武嗣是子孙臣庶以纪载为嫌草野传疑遂多讹谬矣】
　　棣自立为皇帝
　　棣入京编修杨荣【字勉仁建安人】迎谒马首曰殿下先谒陵乎先即位乎棣遽趋谒陵毕羣臣备法驾迎谒奉天殿即皇帝位【茹瑺入贺迎谓曰瑺吾今日得罪天地祖宗奈何瑺顿首曰陛下应天顺人何谓得罪乃大悦】
　　削魏国公徐辉祖爵
　　辉祖当燕师渡江犹引兵力战京师陷诸武臣咸迎附劝进辉祖独守父祠于是下吏命引罪不屈削爵幽私第【永乐五年辉祖卒帝乃命辉祖长子钦嗣封神宗时録建文忠臣以辉祖为首追赠太师諡忠贞】
　　杀兵部尚书齐泰太常卿黄子澄文学博士方孝孺皆夷其族坐党死者数百人
　　初帝发北平僧道衍以孝孺为嘱曰城下之日彼必不降幸勿杀之杀孝孺天下读书种子絶矣帝颔之及陷京师即大索孝孺等五十余人镇抚伍云缚孝孺至帝以道衍言顾左右收之曰勿令遽死及是召草登极诏孝孺悲恸声彻殿陛帝降榻劳曰先生无自苦朕欲法周公辅成王耳孝孺曰成王安在帝曰彼自焚死曰何不立成王之子帝曰国赖长君曰何不立成王之弟帝曰此朕家事顾左右授笔札孝孺投笔于地哭且骂复强之乃大书燕贼簒位四字帝大怒命系狱防泰子澄亦至【秦自广徳往他郡收兵有识其马者曰此齐尚书马也遂执之子澄至太仓亦为人所执械至京】帝亲诘之抗辨不屈遂命与孝孺同磔于市孝孺慷慨就戮赋絶命词而死【词曰天降乱离兮孰知其由奸臣得计兮谋国用犹忠臣发愤兮血泪交流以此徇君兮抑又何求呜呼哀哉庶不我尤】其门人廖镛【永忠之孙】廖铭【镛之弟】检遗骸瘗聚宝门外山上寻被逮与胡子昭【字仲常荣县人刑部侍郎】卢原质【字希鲁宁海人太常少卿】郑公智【字叔贞宁海人御史】林嘉猷【名升以字行宁海人陜西佥事】郑居贞【闽人河南参政】俱坐死泰从兄弟俱坐死子澄族人无少长皆斩孝孺弟孝友亦死妻郑氏及二子中宪中愈先自经二女投秦淮河宗族亲友及门下士坐诛者廖镛等而外复数百人【逊国名臣传云孝孺大书数字投笔于地曰死即死诏不可草帝大怒曰汝焉能遽死朕当灭汝十族纪事本末采其説改作文皇大声曰汝独不顾九族乎孝孺曰便十族奈我何乃收其门生廖镛林嘉猷等为一族并坐然后诏磔孝孺于市旧史例议以镛嘉猷逮论在孝孺死后十族之説非实今亦不采附注于此】
　　杀御史大夫练子宁戸部侍郎卓敬夷其族
　　子宁缚至语不逊磔于市夷其族姻戚俱戍边敬先建议徙燕帝责以离间骨肉犹怜其才命系狱使人讽以管仲魏征事敬曰人臣委质有死无二先皇帝曽无过举一旦横行簒夺恨不即死见故君地下乃更欲臣我耶僧道衍故与敬有隙进曰敬言诚见用上宁有今日乃斩之夷三族时殉难者太常少卿廖升【襄阳人】最先死【燕师渡江朝廷遣使请割地不许升闻而恸哭自缢死珣难诸臣升死最先后追戮诏下亦首及升】未几修撰王艮【字敬止吉水人】饮酖死【城陷前一日艮与胡广解缙俱集司业吴舎缙陈説大义广亦奋激慷慨艮独流涕不言三人去溥子与弼尚幼叹曰胡叔能死节大佳溥曰不然独王叔死耳言未毕闻广呼家人谨视猪溥曰一猪尚不舎能舎生乎须臾艮舎哭饮酖死矣　胡广字光大吉水人吴溥崇仁人与弼字子传】都给事中龚泰【义乌人】投城下死【宫中火起泰驰赴燕军被缚以非奸党释不杀自投城下死】叶福【侯官人】守门死【福守金川门燕兵入死之】衡府纪善周是修【名徳以字行泰和人】江西副使程本立【字原道崇徳人大程子之后】自经死【是修为衡府糺善王未之藩留京师城陷具衣冠为赞系衣带间入应天府学拜先师毕自经于尊经阁本立由佥都御史改官未行燕兵入亦自经】大理寺丞邹瑾【永丰人】御史魏冕【瑾之甥】同自杀【燕兵至金川门徐增寿徘徊殿庭有迎纳意冕帅诸御史殴之几死惠帝仓皇罢朝冕与瑾大呼请速加诛明日宫中火起冕自杀瑾亦死之同邑邹朴□秦府长史闻瑾死愤激不食卒】皆在帝未即位前嗣是相继死者礼部尚书陈迪【字景道宣城人督运军储闻变趋京师帝已即位召迪责问迪抗声不屈与子六人同于市户部主事巨敬与迪同执亦不屈死敬平凉人】刑部尚书暴昭【昭自真定召还金川门陷出亡被执不屈磔死】侯泰【字顺懐南和人督饷淮安闻京师陷行至髙邮被执不屈死】户部侍郎郭任【任与同官卢迥主调兵食燕师入二人同被执不屈死　卢迥仙居人】礼部侍郎黄观【观募兵至安庆京师陷或告曰宫已焚帝失所在新天子即位三日矣观命舟至罗刹矶朝服东向拜投湍急处死观妻翁及二女在京先投秦淮河死观同官有黄魁者燕师入亦不屈死　罗刹矶在池州府东流县西濵江方舆纪要岩石森立舟帆艰险】副都御史茅大芳【名誧以字行泰兴人京城陷与佥都御史周璿同被执皆不屈死大芳子二人亦死】大理少卿胡闰【字松友鄱阳人燕师起昼夜画军事帝即位召闰不屈死籍其家长子论死防子戍边女郡奴方四嵗或提入功臣家稍长识大义日以防灰汚面髪长二寸即剪之洪熙初赦还犹处女誓不嫁人乡人敬之皆曰此真忠臣女也】修撰王叔英【叔英募兵至广徳闻京城不守沐浴具衣冠书絶命辞蔵衣裾闻自经死待御史林英亦募兵经广徳知事无成亦自经死】左拾遗戴德彛【奉化人由翰林侍讲改官帝即位召见不屈死之】给事中陈继之【莆田人】韩永【西安人京师破二人俱不屈死】御史髙翔【朝邑人帝即位被召欲用之翔丧服入见语不逊族之发其先亲党徙极边髙氏产皆加税曰今世世骂翔也】谢升【诸城人与同官懐宁甘霖聊城丁志方皆以被逮不屈诛又有董镛者诸御史时时防其家誓以死报国城破后坐逆党死】宗人府经厯宋征【甞疏请削罪藩属籍燕师入不屈死】刑部主事徐子权【新淦人闻练子宁死痛哭赋诗自经死】浙江按察司王良【字天性祥符人建文中官刑部侍郎未减燕府人罪不当上指出为浙江按察使帝即位颇德良遣使召之良将斩使者众刦之去良集诸司印九于私第积薪自焚印俱毁帝以良毁印徙其家于边】苏州知府姚善【善督五府兵勤王未及战燕师入索黄子澄急子澄匿善所约共航海起兵善曰公可去善守土与城存亡耳子澄去善为麾下以献不屈死】漳州教授陈思贤【茂名人帝即位诏至痛哭不出迎帅生员伍性原陈应宗林珏邹君黙曾廷瑞吕贤即明伦堂为建文帝哭临有司执送京师思贤及六生皆死】先后死不一时既而给事中黄钺【字叔常熟人】赴水死【建文中钺丁父忧闻变杜门不出明年以户科召钺自投于水其家以溺死闻故得不坐】御史曾鳯韶【庐陵人】自刭死【鳯韶以御史归里帝即位起原官不赴又以侍郎召鳯韶刺血书衣襟为絶命辞自杀】王度【字子中归善人】謪戍死【度素与方孝孺善以逆党戍广西坐语不逊族】谷府长史刘璟【诚意伯基次子】下狱死【燕师起璟随谷王归京师寻参李景隆军事景隆败归青田帝即位召之以疾辞逮至京犹称殿下且云殿下百世后逃不得一簒字下狱自经死】死皆在后他若御史叶希贤以奸党被戮牛景先走死萧寺或又以二人为不死【希贤或曰从帝为僧出亡名应贤或又曰后为雪庵和尚景先或曰帝出亡后往来帝所号东湖樵夫】并附録存疑【方燕师入金川门朝臣弃位去者四十余人世遂有相传程济及河西佣补锅匠之属济朝邑人建文末官编修金川门启济亡去或曰惠帝为僧出亡济从之莫知所终河西佣为佣荘浪鲁氏冬月常披葛衣乆之有京朝官至识佣欲与语走避之后荘浪补锅匠往来川中业补锅一日于防州市遇一人相顾愕然已相持哭其人曰冯翁能为诗后题马二子或马公或塞马先生二人者后皆不知所终又有防稽云门寺僧若耶溪樵及金华玉山樵者或皆谓建文遗臣然姓名爵里莫可得而考也他若乐清临海二樵夫闻惠帝崩投水死储福为燕山卫卒北平兵起逃去复勾入籍中不食死龚翊为金川门军门□恸哭遂隠而死虽正史未为详载而逊国诸书所録节烈凛然有禆名教今并注于此以备稽考】
　　秋七月革建文年号
　　以是年为洪武三十五年明年为永乐元年凡建文中所更政令条格悉罢复旧【革除之説议论纷如考当时成祖不欲用惠帝年号又不欲季夏改元故于即位之初仍以洪武三十五年为纪説者遂谓止改是年不知诏内所云止就现在而计遂举是嵗六月为例以便遵循实则前三年皆以并从改革故当时钦天监所进厯日直书洪武三十二年至三十五年其后史官修永乐实録于洪武三十五年六月以前但书元二三四年而无号葢其子孙曲为迁就以掩其非而不知其转相矛盾夫纪年必有号自汉武帝以来厯代皆然若去其号而但纪其年则所谓元二三四年者将于何属虽欲不为之革除而不得也在从前王世贞申时行辈讳其祖宗朝事故多饰词偏防而旧史例议乃据其説而力辨当时并无革除之事又安足为定论乎】
　　迁孝康皇帝主于园陵
　　仍称懿文太子太后吕氏仍称太子妃徙居园陵吴衡徐三王俱降封寻废允熥允熞为庶人锢凤阳允熙奉太子祀未几暴卒
　　召陈瑛【滁人】为左副都御史
　　建文初瑛为北平按察使受燕府金钱通密谋佥事汤宗【字正传浙江平阳人】白于朝逮谪广西至是召为副都御史署院事瑛天性残忍受宠任益务深刻言廷臣効死建文者如黄观廖升王叔英周是修王良顔伯炜辈其心与叛逆等请追戮之帝不听后瑛阅方孝孺等狱词遂簿观叔英等家疏族外亲莫不连染胡闰之狱所籍数百家号寃声彻天两列御史皆掩泣瑛谓人曰若不以叛逆处此辈则吾为无名于是诸忠臣无遗种矣
　　八月以侍读解缙编修黄淮【字宗豫永嘉人】入直文渊阁侍读胡广修撰杨荣编修杨士竒检讨金幼孜【名善以字行新淦人】胡俨【字若思南昌人】同入直预机务
　　缙在建文中以董伦荐【缙先入临太祖为有司所劾谪河州卫吏上书于伦故伦荐之】官翰林待诏【秩九品不常设】帝即位擢侍读与淮常立御榻左备顾问或至夜分帝就寝犹赐坐榻前语机宻至是命七人同入直预机务谓之内阁内阁之名自此始参预机务亦自此始
　　执兵部尚书鐡至不屈杀之
　　初燕兵渡江屯淮上师亦溃【髙巍闻京城陷经死驿舍】至是执至反背坐廷中令其一囘顾终不可遂磔于市以非朝臣故不族其父母年皆八十余安置海南
　　杀御史大夫景清夷其族
　　清倜傥尚大节燕师入诸臣死者甚众清独委蛇班行人怪之一日早朝衣绯懐刃入先是钦天监奏异星赤色犯帝座甚急帝故疑清及朝搜得所蔵刃诘责之清奋起曰欲为故王报讐耳遂磔于市族之籍其乡转相攀染谓之蔓抄村里为墟【考王鏊守溪笔记载景消事云文皇至金川门百官迎拜江次清独直立骂不已乃命左右抉其齿且抉且骂含血直噀上衣乃命醢之罪及九族乆之上昼寝梦清入殿追之上曰清犹能为厉邪乃籍其乡转相攀□谓之蔓抄其説与逊国记表忠録诸书不同然以清死难在成祖未即位之前较之绯衣行刺似为近理今附注于此】
　　九月论邱福等三十人功封爵有差
　　邱福淇国公朱能成国公张武【封成阳侯】等侯者十四人【陈珪泰州人封泰宁侯郑亨合肥人封武安侯孟善海豊人封保定侯火真防古人封同安侯顾成字景韶江都人封镇逺侯王忠孝感人封靖安侯王聪蕲水人封武城侯徐忠合肥人封永康侯张信临淮人封隆平侯李逺封安平侯郑亮合肥人封成安侯房寛陈州人封思恩侯王宁封永春侯】徐祥【大冶人封兴安伯】等伯者十四人【徐理西平人封武康伯李濬和州人封襄城伯张辅字文弼玉长子封信安伯唐云封新昌伯谭忠渊子封新宁伯孙岩鳯阳人封应城伯房胜景陵人封冨昌伯赵虹人封忻城伯陈旭全椒人封云阳伯刘才字子才霍邱人封广恩伯茹瑺封忠诚伯王佐封顺昌伯陈瑄封平江伯又追封张玉荣公公谭渊崇安侯徐増夀武阳侯陈亨泾国公王真金乡侯亨夀州人真咸宁人】
　　冬十月重修太祖实録
　　以建文中所修是非失实乃重修之命李景隆茹瑺监修前纂修官知府叶惠仲【临海人先以知县充修实録书成迁南昌知府】以直书帝起兵事族诛
　　十一月立妃徐氏为皇后












　　御批厯代通鉴辑览卷一百一
<史部,编年类,御批历代通鉴辑览>
　　钦定四库全书
　　御批厯代通鉴辑览卷一百二
　　明
　　成祖皇帝
　　【癸未】永乐元年春正月复周齐代岷四王国
　　帝即位初四王俱已复爵及是并还故封各令之国【谷王橞以开门功赏赐优□寻徙封长沙辽王植自请改封荆州从之】
</div>
    <div class="pagination">
<a href="御批历代通鉴辑览_page258.html">上一页</a><span>...</span><a href="御批历代通鉴辑览_page254.html">254</a><a href="御批历代通鉴辑览_page255.html">255</a><a href="御批历代通鉴辑览_page256.html">256</a><a href="御批历代通鉴辑览_page257.html">257</a><a href="御批历代通鉴辑览_page258.html">258</a><span class="current-page">259</span><a href="御批历代通鉴辑览_page260.html">260</a><a href="御批历代通鉴辑览_page261.html">261</a><a href="御批历代通鉴辑览_page262.html">262</a><a href="御批历代通鉴辑览_page263.html">263</a><a href="御批历代通鉴辑览_page264.html">264</a><span>...</span><a href="御批历代通鉴辑览_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
