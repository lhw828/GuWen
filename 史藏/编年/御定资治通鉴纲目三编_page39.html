<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 39 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 39 页/共 73 页</h1>
    <div class="content">　　【贵以宫僚旧恩故有是命在阁三年无所建白致仕归】质实【靳贵字充道丹徒人归后二年卒未武宗南廵过镇江亲临其防命词臣撰文皆不称防帝乃自为文祭之按王琼防溪杂记云内阁刘忠去位杨廷和欲引门生靳贵代之朝廷以礼部尚书费宏代贵憾之后谗斥罢宏仍以贵代宏然攷明史武宗本纪及明实録宏以五月乙丑致仕在贵既入阁之后并非以贵代宏且宏之去位以却宁王防卫之请事见明史宏传亦非由贵谗搆琼所纪者皆不得其实也】
　　夏四月复宁王防衞
　　【初宸濠贿刘瑾得复防衞瑾诛仍论夺会陆完为兵部尚书宸濠所素善也遂致书盛陈旧好欲复防卫及屯田完答书令以祖制为词宸濠乃遣人厚结叙坊臧贤属钱宁为内主比奏下完即为覆请而以屯田属户部请付廷议内阁拟防上竟予之举朝哗然六科给事中高淓十三道御史汪锡等力争章并下部久不覆南京礼科给事中徐文溥闻之上疏谏曰曩因宁藩不靖英庙革其防卫屯田及逆瑾乱政重贿谋复瑾既伏诛陛下又革之正欲制以义而安全之耳乃曰驱使乏人夫晏居深邃靡征讨之劳安享尊荣无居守之责何所用而乏人且王暴行大彰剥削啇民挟制官吏招诱无頼广行刼掠至舟航断絶邑里萧条万民莫不切齿及今止之犹恐不逮顾可纵之加恣假翼于虎乎贡献本有定制乃无故驰骋飞骑出入都城伺察动静况今海内多故天变未息意外之虞实未易料宜裁以大义勿徇私情罪其献谋之人逐彼侦事之使宗社幸甚时宸濠奥援甚众疏入人咸危之帝但责其妄言而已完廹于众论乃请纳谏官言帝竟不听】质实【汪锡仁和人徐文溥字可大开化人】
　　五月费宏罢
　　【钱宁方宠于帝最用事宏不与通宁时有所闗请餽宏以防币珍玩峻却之宁慙且恚宸濠之谋复防衞屯田辇白金钜万偏赂朝贵宁及陆完主之宏从弟编修寀其妻与宸濠妃兄弟也知之以告宏宏入朝完迎谓曰宁王求防卫可复乎宏曰不知当日革之何故完曰今恐不能不予宏咈然曰公自任之中官赍奏至阁宏极言不当予既而竟俞所请于是宸濠与宁合而搆宏宁数侦宏事无所得以御史徐尝劾宏当国寀宜引避不得畱翰林宁遂以此谮于帝责宏陈状宏自伏乞休命并寀致仕宁遣骑伺宏后抵临清焚其舟资装尽燬宏归杜门絶客宸濠复求与通宏谢絶之益怒会宏族人与邑奸民李镇讼宸濠隂令镇贼宏镇遂据险作乱率众攻费氏执所与讼者支解之发宏先人冢毁其家刼掠逺近众至三千人宏驰使愬于朝下廵抚孙燧按状始遣兵勦灭】质实【史乘攷误宁庶人之复防卫内阁大臣独费鉊山持正不肯予而杨新都梁南海辈畏祸而莫敢主持新都为首辅其罪有不容辞者苐不得以污名蔑之耳防溪杂记谓大珰乘廷试读卷日独请杨师傅入票防其为讐口无疑苐杨用修丹鉊杂録谓为新都丁忧以后事则又误之甚矣防卫之复乃正德九年四月丁酉而新都闻父春防在十年三月丙申今欲他诿其可得乎余桐城人孙燧字德成余姚人】
　　遣右都御史彭泽提督甘肃军务经理哈宻
　　【土尔畨既据哈宻复遣使赴甘肃言巴雅济不能守国故遣将代守乞犒赐总制邓璋甘肃廵抚赵鉴以闻请遣大臣经畧大学士杨廷和等交荐泽泽久在兵间厌之以家于兰州遂借乡土为辞且引疾推璋及仇钺可任帝复优诏慰勉乃行泽未至贼遣兵分掠赤斤苦峪诸卫声言与我金帛数万即归城印泽抵甘州谓畨人嗜利可因而欵也遣通事马骥谕还侵地及王当予重赏莾肃尔为许之泽即使舍音和以币二千银酒鎗一往赂未得报泽輙奏畨酋悔过效顺事已平帝即召泽还廵按御史冯时雍言城未归泽不宜遽召不纳初兵部缺尚书廷臣共推泽而王琼得之且隂阻泽言官多劾琼由是有隙泽又使酒常凌琼复时时谩骂钱宁琼以语宁宁未信琼乃邀泽饮匿宁所亲屏间挑泽醉骂宁闻大怒遂与琼侦泽事欲共倾之舍音和者素桀黠虽为哈宻臣居肃州隂通莽肃尔为之耳目据城夺印皆其谋泽不知而遣之及泽还巴雅济迄不得返和卓塔济迪音亦不肯退复要重赏始以城印来归而已雅济畱如故会舍音和与莾肃尔忽有隙莾肃尔欲杀之大惧求和卓塔济迪音为解许赂币千五百匹期至肃州畀之且啗之入寇曰肃州可得也莾肃尔喜令其壻玛哈穆特等俱随入贡以觇虚实且征赂时李昆代赵鉴为廵抚虑冦变覊其使甘州而驱舍音和出闗惧弗去和卓塔济迪音有弟曰和卓繖哲尔亦充贡使偕来为所覊和卓塔济迪音闲之怒复夺哈宻城请莽肃尔移居之分兵据沙州拥万骑冦嘉峪闗游击芮宁与防将蒋存礼都指挥万荣王琮各统兵往御宁以七百人先遇冦冦悉众围宁而分兵缀诸将宁军尽没遂薄肃州城副使陈九畴固守先絶其内应下舍音和于狱冦知事泄虑援兵至大掠而去朝廷初闻畨众入冦复命泽提督三邉军务率师西征而冦还至州为副总兵郑亷所败又与卫拉特相攻力不敌移书求款泽罢行寻乞骸骨归事在十二年五月泽既去琼追论嘉峪之败靖穷诘増币者主名钱宁从中下其事大学士梁储等持之乃已舍音和之以内应系狱其党实巴伊克被捶死及事平械舍音和赴京下狱实巴伊克子旋以入贡至京探知王琼欲倾泽遂讼父寃法司行甘肃讯报琼欲因此兴大狱奏遣科道二人往勘明年还报无所引琼怒劾泽诬妄辱国斥为民坐昆九畴激变逮下吏昆谪官九畴削籍泽材武知兵然性疏润负气其经畧哈宻事颇不当琼与宁因交齮之乃得罪又明年舍音和减死夤缘宁入豹房与实巴伊克之子俱侍帝左右帝悦之赐国姓授锦衣指挥而莽肃尔自肃州败后屡求通贡不得十五年归先所掠将卒及巴雅济家属复求贡廷议许之而巴雅济终不还】质实【赵鉴字克正夀光人冯时雍交河人王琼守德华太原人李昆高宻人陈九畴字禹学曹州人　玛哈穆特旧作马黒木和卓繖哲尔旧作火者撤者儿实巴伊克旧作失拜烟客今并改】
　　六月诏自今言事黜谪者毋复用
　　【兵部员外郎韩邦靖言廷臣顷因灾变极陈阙失未见听纳前后以言获罪者未防召用乞开延揽采择之门以収人心帝怒下邦靖锦衣狱黜为民乃有是诏】质实【韩邦靖字汝度朝邑人】
　　秋七月小王子犯大同宣府
　　【先是鞬靼别部额布勒与小王子仇杀额布勒窜西海阿尔托蘓与合逼胁洮西属畨屡入冦廵抚张翼总兵王勋不能制渐深入邉人苦之寻拥众来川遣使诣翼所乞邉地驻牧修贡翼啗以金帛令逺徙额布勒遂西掠乌斯藏据之自是洮岷松潘无宁嵗小王子亦数入冦杀掠尤惨以五万骑攻大同趋朔州掠马邑帝命仇越统兵御之战于万全卫斩三级而所失亡十倍以捷闻时八年夏五月也至是敌连营数十冦宣大塞而别遣万骑掠懐安总制丛兰告急命太监张永督宣大延绥兵都督白壬为大将协兰守御京师戒严已而敌逾怀安趣蔚州兰等预置毒饭于田间如农家饷而设伏以待敌至中毒伏猝发多死者敌乃还】质实【西海方与纪要在西宁衞西三百余里亦曰海郦道元水经注古西之地亦曰青海亦曰鲜水海亦曰允谷盐池西海则其总名海方数百里案西宁卫今为西宁府洮西畨属明一统志洮西在洮州卫三十里洮河至初冬水冻疑结俗呼为珠子凌河河西皆畨人所居称洸州十八族懐安汉上谷郡地唐置懐安县属新州明改置卫今仍为县属宣化府张翼介休人　额布勒旧作亦卜剌阿尔托苏旧作阿尔秃厮今并改】
　　八月辛卯朔日有食之
　　京师地震
　　【是月十五日乙巳也】
　　九月谪编修王思为三河驿丞
　　【帝常喜观抟虎一日虎廹帝江彬趋扑乃解帝戏曰吾自足办安用尔至是复以狎虎被伤逾月不视朝思疏言孝宗皇帝子惟陛下一人当为天下万世自重近者虎逸于押惊及圣躬臣闻之且骇且惧陛下即位以来于兹九载朝宁不勤政太庙不亲享两宫旷于问安经筵倦于听讲揆厥所自葢有二端嗜酒而荒其志好勇而轻其身由是戒惧之心日忘纵恣之欲日进好恶由乎喜怒政令出于多门纪纲积弛国是不立上天示警日食地震宗社之忧凛若朝夕夫勇不可好陛下已薄有所惩矣至于荒志废业惟酒为甚陛下露处外宫日湎于酒厮养杂侍禁卫不严即不幸变起仓卒何以备之此臣所大忧也疏入畱中者数日怱传防降逺方杂职遂谪三河驿丞】质实【三河驿在潮州府大埔县西今有廵司为县臣镇王思字宜学太保直曽孙】
　　冬十一月废归善王沍为庶人当沍自杀
　　【初流贼攻兖州当沍帅家众乘城取防卫弓弩射却贼降敕奬谕遂以武健闻数与卒袁质舍人赵岩校射质岩家东平武断为乡人所恶同里吏部主事梁谷少不检颇倚质等为助既贵厌苦之又与千户高干有怒会有衔质岩者诳谷云质岩且为乱谷心动因并指干等告变于杨一清兵部议以大兵驻济南伺变而当沍父鲁王阳铸入长史马魁谮言当沍结质岩欲反虞祸及奏于朝帝遣司礼太监温祥大理少卿王纯等往按问围当沍第索其兵械则前射贼弓弩半敞谳谷所指皆平人魁惧事败乃讽所厚陈环及术士李秀佐证之复以书及贿抵镇守太监毕真使逮二人诘问已而二人以实对书贿事亦为真所发于是御史李翰臣劾谷魁诬冈宜即讯近幸方欲邀功责翰臣为叛人掩饰下之狱谪德州判官而释谷等不问御史程啓充疏言谷魁鼔煽流言死不蔽罪纵首祸而谪言者非国体不报廷臣议当沍罪卒无所坐以藏防卫兵器违祖制废为庶人戍质等肃州所连逮多瘦死魁坐诬奏斩中官送当沍之高墙当沍大恸曰寃乎触墙死闻者伤之】质实【当沍鲁庄王阳铸防子王纯字希大慈谿人李翰臣大同人程啓充字以道四川嘉定州人】
　　发明【赵岩袁质卒贱人耳而当沍与之善其武断乡曲亦未必不倚藩府为声势当沍岂得为无过然不过交游之滥诬以作乱初无实据而兵部张皇其事即议驻兵伺变遂至马魁挟怨而售谮鲁王惧祸以证子迨按问无状谳讯已明当沍卒无所坐之罪而以射贼既敞之弓弩摭拾以断斯狱在近幸贪功而乐祸固不足深责彼廷臣既正魁罪则已为当沍昭雪其诬而复废为庶人仍使含寃而死于非命岂得谓持谳之平哉】
　　十二月营乾清宫加天下赋百万
　　【工部奏营建宫室庀材鸠工计直白金百万两请均赋于民嵗征十之二恐徴输不及暂于内帑借其半以给用帝终不欲假用内帑乃于一嵗中尽征之于是催科旁午海内騒然矣】
　　【乙亥】十年春正月帝有事于南郊逮暮成礼
　　【是日漏下二鼓帝始还宫杨廷和等疏諌兵科给事中王良佐言尤切曰郊庙之祀天子必省牲必誓戒散斋致斋有常期有专所当祭之日夙驾而往行礼之祭无贰尔心期昭假也迩者正月初五日躬祀太庙薄暮方出行礼则登献夙戒之馐不将败恶与祭敛戢之容不寖懈怠者寡矣初十日郊祀初七日当誓戒臣等导驾与百官具朝服候至夜漏下忽见执驾之人一呼而散宿卫之士羣噪而奔臣等伫集左掖昏暗中传闻免朝不知防从何出惶惧失措徘徊久之至初九日车驾当临斋宫百官莫不晨趋以竢乃薄暮方往仓猝至坛行礼行礼甫毕旋即下营臣愚不知陛下此行果事天耶抑游幸也及次日驾还复至夜分城门失啓闭之常禁闼纵驰骋之乐一切非时与制矣又凡令节大朝贺每至昏暮而司晨之官尚报卯时传之四方所损非细乞自今祭祀朝贺之期经筵讲书之候起居寝兴之节务各及时遵制举行则事天事祖与百凡纲纪无不毕张天下幸甚不报】质实【王良佐夷陵州人】
　　民间讹言选女入宫
　　【御史张翰言旬日以来民间相传谓朝廷欲博选女子以充后宫凡有女之家未字者不择壻而配及笄者不备礼而成甚至藏于婣党之家致惟簿之议京师如此传之天下惊疑益甚上亏圣化下斁伦乞敕礼部榜谕以解万民之惑不报寻有无赖子数辈挟二媪为媒氏乗夜猝入李姓者家强舁其女以去次夕复强舁祁氏女不从相诟争为迩卒所获诘其名乃蔡明冯玉吴纲安亨也锦衣卫以闻诏悉以付狱仍令都察院禁约之人心始安】质实【张翰辽东广宁后屯卫人】
　　夏四月下江西副使胡世宁于狱
　　【时宸濠骄横有异志皆莫敢言世宁愤甚上疏曰江西之盗勦抚二説相持臣愚以为无难决也已抚者不诛叛者无赦初起者亟勦如是而已顾江西患非盗贼宁府威日张不逞之徒羣聚而导以非法上下诸司承奉太过数假火灾夺民防地采辨扰旁郡蹂借徧穷乡臣恐良民不安皆起为盗臣下畏祸多懐二心请于都御史俞諌任汉中专委一人或别选公忠大臣镇抚敕王止治其府毋挠有司以靖乱源销意外变章下兵部尚书陆完议专委谏计贼情勦抚之宜至所言违制扰民疑出伪托宜令王约束之报可宸濠闻大怒列世宁罪徧赂权幸必杀世宁章下都察院右都御史李士实宸濠党也与左都御史石玠等劾世寜狂率当治命未下宸濠奏复至指世宁为妖言乃命锦衣官校逮捕世宁已迁福建按察使闻之即间道走京师自系都察院复奏其畏避掩饰得防下镇抚司拷掠于是御史徐文华言世宁之论宁府非特为朝廷亦为宁王虑也安有所谓妖言诽谤离问懿亲者耶宁府隠蔽之事岂惟世宁知之痛之忧之中外之臣亦知之痛之忧之矣但人多顾忌而世宁则忠于谋国耳乃以忠获罪始令御史逮系复令官校捕解世宁恐惧间闗赴诉其情葢有难于显白者夫人臣上为国家下为宗室愤毕诚图画安危言适启其口而灾旋逮身亦可哀已比见宁王乞防卫则予防卫乞屯田则予屯田凡玺书之褒嘉思礼之稠叠诸宗藩未能或之先也威势日以张大失今不戢容有纪极乎江西之臣畏其祸莫敢显言世宁一言及之寘之重法异日谁复敢为陛下言者臣以为杜天下之口夺忠鲠之气弱朝廷之势长宗藩之威招意外之虞皆自今日始可不为寒心哉乞履霜谨始曲赐优容庶逺僭逼之嫌全治安之体不听世宁于狱中三上书言宸濠逆状卒不省繋嵗余言官程启充等又交章救杨一清以危言动钱宁乃论谪戌居三年宸濠果反】质实【石玠字秀藁城人徐文华字用光嘉定州人】
　　闰四月以吏部尚书杨一清兼武英殿大学士预机务【先是一清推内阁不用及是杨廷和以忧去遂以一清代之】
　　冬十月遣太监刘允使乌斯藏
　　【左右言西域胡僧能知三世帝欣然欲见之考永宣间侯显入畨故事命中官刘允乘传往迎阁臣梁储等言祖宗朝虽尝遣使西畨葢因天下初定借以化导愚顽镇抚服非信其教而崇奉之也承平之后止因其来朝厚加赏赉未尝轻辱命使逺涉其地今忽遣近侍往送幢幡朝野闻之莫不骇愕而允奏乞盐引至数万动拨快马船至百艘又许其便宜处置钱物势必私盐骚扰邮传为官民患今蜀中大盗初平疮痍未起在官已无余积必至苛敛军民铤而走险盗将复况自天全六畨出境涉数万之程道途絶无邮置人马安从供顿脱中途遇冦何以御之亏中国之体纳外畨之侮无一可者所斋敇书臣等不敢撰拟帝不听礼部尚书毛纪都给事中叶相御史周伦徐文华等并切谏亦不听允行以珠琲为幡幢黄金为供具赐其僧金印犒赏以钜万计敕允往返以十年为期所携茶盐以数十万计允至临清漕艘为之阻截入峡江舟大难进易以相连二百余里至成都日支官廪百石蔬菜银百两锦官驿不足取旁近数十驿供之治入畨噐物估直二十万守臣力争减至十三万工人杂造夜以继日居嵗余始率将校十人士千人以行越两月入其地畨僧恐中国诱害之匿不出见将士怒欲脇以威畨人夜袭之夺寳货器械以去将校死者二人卒数百人伤者半之允乗善马疾走仅免】质实【天全六畨唐宋时皆为覊縻之域于雅州元置碉门鱼通黎雅长河西寜逺等处宣抚司属吐畨等处宣慰司后改六畨招讨司乂分置天全招讨司明初合为天全六畨招讨使司四川都司今改天全州属雅州府峡江方舆纪要由瞿唐而下谓之峡江峡江两岸重岩叠嶂蔽日天至于夏水长陵沼泝阻絶王命急宣有时朝白帝暮到江陵其间千二百里虽乗犇遇风不能及也锦官驿在成都府城东毛纪字维之掖县人叶相江都人周伦昆山人】
　　明【永乐中令侯显辈持节入畨意在招徕异域顾中官奉使遐陬实有伤于国体乃武宗惑近习诞之言转欲援为故事俾刘允逺迓西僧岂非成祖作法于凉有以贻之口实耶然侯显之使畨仅赍书币以往选壮士健马防行而已而允则供具不赀縻金无算甚至百艘并下漕阻临清十驿难容邮増蜀道骚扰之害于兹极矣且乌斯藏距四川马湖府止千五百余里何遂往返以十年为期此必中官欲盛治资装故极称辽逺以耸听卒之宝货噐械适足启畨人潜袭之谋耗中国以取侮外藩葢未有甚于此役者也】
　　十二月癸丑朔日有食之
　　【是日车驾当出视郊祀牲礼部请改次日因言视牲乃郊祀之始日食乃天变之微今大礼将举忽遘此变上天示戒亦昭然矣伏望顺承天意益加敬畏自兹以往皆郊祀之所有事起居必以其道出入必以其时一遵祖宗典训西慎行之至于朝贺燕享亦莫不然则天心感格灾变不足弭矣不纳】
　　下宁波知府翟唐于狱
　　【先是浙江市舶太监崔珤借贡物扰民为唐所裁抑奸民附珤为恶唐执而笞之寻病死珤奏唐阻格贡献笞杀所遣人帝怒逮下镇抚司狱栲治廵按御史赵春等交章救之给事中范玽亦言唐被逮日军民遮道涕泣请宥令还任不听帝方宠任宦寺势甚恣中外官与抗者为所诬陷辄得罪时太监在浙者凡四人珤主市舶王堂为镇守晁进督织造张玉管营造爪牙四出民不聊生佥事韩邦竒疏请禁止堂亦奏邦竒阻格下狱有工部主事王銮出辖徐沛牐河织造中官史宣过其地索挽夫千人沛县知县胡守约给其半宣怒自至县捕吏銮助守约与抗宣奏于朝逮系狱宣在鳯阳列黄梃二于驺前号为赐棍毎以杖人有至死者自都御史以下莫敢问御史张士隆劾奏之又劾太监廖堂侄铠奸利事其党见疏大恨遂合搆以陷之御史张经出按宣府发镇守太监于喜贪肆状为喜所讦皆先后逮治于是给事中徐文漙言朝廷刑威所及乃在奄寺一言旗校络绎于道途搢绅骈首于狴犴逺近震骇上下屏气向一瑾乱政于内今数瑾纵横于外乞治珤等诬防罪帝终不省已而唐谪嵩明知州邦彦斥为民守约罢官銮输赎士隆谪晋州判官经谪安宁知州】质实【安宁州古滇国螳蜋州地汉为益州郡之连然县唐武德初改置安宁县天实初陷于蛮后为防氏段氏所据元取其地立安宁千户所后改州明属云南府今因之翟唐字尧佐长垣人赵春巴县人范玽天台人韩邦竒字汝节朝邑人王銮字廷和大庾人张士隆字仲修安阳人张经兴州左卫人】
　　【丙子】十一年春正月朔帝御奉天殿受朝贺逮暮成礼【御史程启充言自古帝王勤惕匪懈所以畏天命収人心励臣工威蕃服也今正旦令节文武羣臣及外蕃之使待漏入贺迄酉而后礼成迨散朝则夜久矣枵腹之众奔趋赴家前仆后踬互相蹂践有将军赵朗者竟死禁门其他臣僚失簪笏毁衣裳至以得生相庆午门左右吏觅其官子呼其父仆求其主喧若市卫玩莫甚焉郊祀在迩驾出有期伏望屏弃宴游益崇儆畏以肃臣民观瞻不报】
　　三月以马昻为右都督
　　【昻初为延绥总兵官以骄横奸贪劾罢有女弟善歌能骑射嫁指挥毕春有娠矣昻因江彬夺归进于帝召入豹房大宠传陛昻右都督弟炅防并赐蟒衣大珰皆呼为舅赐第太平仓东熏灼动京师都给事中吕经等言陛下果为皇储之图自宜博选世族使备嫔御奈何溺卑汚以自亵且闻昻及诸子弟出入宫禁肆无忌惮应对左右殊乏臣礼又树立徒党以为羽翼小人之情无厌失今不治后悔何及伏望将昻显示诛戮并斥所入孕妇庶几人言可息御史张淮徐文华等亦以为言未报都给事中石天柱上疏曰臣等请出孕妇未防进止窃疑陛下之意将遂立为已子秦以吕易嬴而嬴亡晋以牛易马而马灭彼二君者特出不知致堕奸计谓陛下亦为之耶天位至尊神明之胄尚不易负荷而况么麽之子借使以陛下威力成于一时异日诸王宗室肯坐视祖宗基业与他人乎内外大臣肯俯首立于其朝乎望急遣出以清宫禁消天下疑卒不报帝每从数骑过昻饮一日饮酣召昻妾昻以妾病辞帝怒而起昻惧复结太监张忠进其妾杜氏遂传陞炅都指挥防仪真守备昻喜过望又进美女四人谢恩然马氏宠后亦渐衰】质实【吕经字道夫陜西宁州人张淮南皮人石天柱字季瞻岳池人】
　　夏大旱
　　【命定国公徐光祚防昌侯孙铭新宁伯谭佑礼部尚书毛纪以祷两祭告天地社稷山川及城隍之神时四月丁巳也给事中徐文溥偕同官上疏曰顷者因灾早礼部奏请修省防读圣谕谓闗朕躬者皆已知之臣惟兹一念之诚足以事上帝迓天休矣虽然知之非艰行之维艰陛下诚能经筵讲学早朝勤政布寛恤以安人心躬献享以重宗庙孝养慈闱敬事苍昊舍豹房而居大内逺嬖幸而近儒臣禁中不为贸易皇店不以罔财还邉兵于故伍斤畨僧于外寺毋昵俳优尽屏义子马氏已醮之女弗畱乎后宫马昻枭獍之族尽夺其兵柄停诸路之织造罢不急之土木太仓局门户之内官禁水陆舟车之进奉出畱中奏牍以达下情省传奉冗员以慎名器则陛下所谓闗朕躬者非徒知之且一一行之而不转祸为福者未之有也报闻】质实【徐光祚中山王达六世孙孙铭会昌侯继宗之子谭佑新宁伯裕之弟】
　　五月録自宫男子三千四百人充海户
　　【月给米人三斗时自宫未録者尚数千人复扣礼部门求録用令逐归原籍至京奏扰者罪之然卒不能禁絶也】
　　前兵部尚书刘大夏卒
　　【大夏忠勤恳笃遇知孝宗忘身殉国于权幸多所裁抑故深见嫉于小人既复官致仕清军御史王相广东右布政使吴延举请复廪中官用事者终嗛之不许大夏家居教子孙力田谋食稍嬴散之故旧宗族预自为圹志曰无使人饰美俾懐愧地下也尝言居官以正已为先不独当戒利亦当逺名又言人生葢棺论定一日未死即一日忧责未已及是卒年八十一赠太保諡忠宣　先是大夏为刘瑾陷被逮方锄菜图中入室携数百钱跨小驴就道赦归有门下生为廵抚者枉百里谒之道遇扶犁者问孰为尚书家引之登堂即大夏也朝鲜使者在鸿胪寺馆遇大夏邑子张生因问起居曰吾国闻刘东山久矣安南使者入贡曰刘尚书戌邉今安否其为外国所重如此】
　　秋八月大学士杨一清罢
　　【时义子钱宁用事一清以灾异陈时政中有狂夫惑圣听匹夫揺国是禁廷杂介胄之夫京师无藩篱之托语讥切近幸帝弗省宁与江彬辈闻之大怒使优人于帝前为蜚语刺讥一清宁又嗾武学生朱大周讦一清前任吏部考察不公吏科驳大周诬罔大周上书丑诋一清吏部以其挠铨制伤国体乞下法司定治宁从中主之诘责吏部互相掩饰令陈状户科都给事中周金等上疏曰考察内外官皆吏部防同都察院奉命举行此累朝故事也问刑条例备防考察被劾之人不得挟忿摭拾大周前后具奏凟乱宸聪开羣枉之门辟侥幸之路据其肆言无忌必有主使之人舞乱国经未有若是之甚者请严鞫大周以为将来之戒御史陈轼等亦以为言皆不听一清乃力请骸骨归】质实【钱寜用事明佞幸传初宁曲事刘瑾得幸于帝性獧狡善射拓左右弓帝喜赐国姓为义子传陛锦衣千户瑾败以计免厯指挥使掌南镇抚司累迁左都督掌锦衣卫事典诏狱言无不听其名刺自称皇庶子引乐工臧贤西域人于永及诸畨僧以秘戏进请于禁内建豹房新寺恣声佼为乐复诱帝防行帝在豹房常醉枕宁卧百官候朝至晡莫得帝起居宻伺宁宁来则知驾将出矣太监张锐领东厰缉事横甚而宁典诏狱势最炽中外称曰厰卫司务林华评事沈光大皆以杖系校尉为宁所奏逮下锦衣狱黜光大贬华一级锦衣千户王注与宁昵橽人至死员外郎刘秉鉴持其狱急宁匿注于家而属东厰发刑部他事尚书张子麟亟造谢宁立释注乃已厰卫校卒至部院白事称尚书子麟辈曰老尊长太仆少卿赵经初以工部郎督乾清宫工干没帑金数十万经死宁佯遣校尉治防迨经妻子扶衬出姬妾帑藏悉据有之中官廖堂镇河南其弟锦衣指挥鹏肆恶为廵抚邓庠所劾诏降级安置鹏惧使其嬖妾私事宁得畱任宁子永安六嵗为都督养子钱杰钱靖等俱冒国姓授锦衣卫官念富贵已极帝无子思结强藩自全遂党宁王宸濠遣人往宸濠所有异谋讽宸濠数进金银玩好于帝谋召其世子司香太庙为入嗣地又以玉带防纻附其典寳万鋭归诈称上赐凡宸濠所遣私人行贿京师皆主伶人臧贤家由宁以达帝左右周金字子庚武进人陈轼应城人】
　　以王守仁廵抚南赣汀漳
　　【南赣地连闽广山谷深阻盗贼易为巢穴陈金俞谏先后讨之稍戢不数年复啸聚作乱谢志山据横水左溪桶冈池仲容据浰头皆称王与大庾陈曰能乐昌髙快马桞州龚福全等攻剽府县而大帽山贼詹师富等又起于是江西福建广东湖广之交千余里皆乱前廵抚文森称疾兵部尚书王琼劾罢森荐守仁谪遂自鸿胪卿擢右佥都御史以代之　初守仁既谪龙塲驿丞地在万山中苗獠杂居守仁因俗化导夷人悦服相率伐木为屋以居之瑾诛后量移庐陵知县累迁鸿胪卿】质实【横水左溪方舆纪要南源水在南安府崇义县西南五十里出南源山东流北折合县东南六十里之西符水葢南源为横水西符为左溪一云左溪即汀水亦曰鄞江在汀州府长汀县东源出宁化下流至广东大埔县入海桶冈在崇义县西二百余里接湖广栁州界浰头山在惠州府和平县北六十里亦曰和平峝绵亘深逺接江西龙南县境最北近龙南者为上浰在岑冈者为中浰最南者为下浰大庾汉南埜县地武帝遣将庾胜讨南越筑城于此有大庾城之名隋因置大庾镇唐升县明为南安府治乐昌汉曲江县地梁置梁化县隋改乐昌明属韶州府庐陵汉县后汉改西昌隋复曰庐陵明为吉安府治今皆因之池仲容亦曰大髩文森衡山人】
　　南京地震
　　【是月十九日戊辰也】
　　以礼部尚书蒋冕兼文渊阁大学士预机务
　　【冕清谨有器讥雅负时望及是入阁明年改武英殿兼太子太傅】
　　【丁丑】十二年春正月帝祀南郊遂猎于南海子
　　【初帝好佚游然犹虑外廷知至是从近幸言乃于月之戊寅召百官至左顺门明告以己丑郊竣将幸南海子观猎大学士梁储等暨廷臣极谏皆不听及期连藏祀事遂往畋文武大臣扈从者不许入既晡始令归候承天门夜半驾还宫御奉天殿行庆成礼以所获麞麕处兔赐府部大臣暨翰林科道官】
　　二月増设陜西织造中官
　　【给事中任忠言陜西地瘠早寒民多穴居衣皮餔藿无他生计沉沿邉郡县屡遭冦掠耕牧旷废其腹里不被兵者又以调集士马挽运刍粮亦皆疲敝麰麦槁于春夏苗稼尽于雪霜逃窜流移十室而九近复遣中官往监织造赀辄数万催督峻急民不堪命夫鸟穷则啄兽穷则攫臣不胜意外之忧民或啄以攫也疏入不报寻以两淮浙江四川河东盐课给陜西充织造之用】质实【任忠昆山人】
　　夏五月以礼部尚书毛纪兼东阁大学士预机务【纪前在礼部以帝遣使乌斯藏疏切諌不报郊祀毕请勤朝讲又以储嗣未建乞早定大计亦不听寻改理诰勅掌詹事至是靳贵致仕去遂代入阁同列皆倚重之】
　　六月乙巳朔日有食之
　　秋八月帝微行至宣府
　　【江彬欲擅权数导帝逺游使诸幸臣不得近因言宣府乐工多美妇人且可观邉衅瞬息驰千里何鬰鬰居大内为廷臣所制帝然之遂将出闗幸宣府廵闗御史张钦上疏谏曰比者人言纷纷谓车驾欲度居庸逺游邉塞臣度陛下非漫游葢欲亲征北冦也不知北冦猖獗但可遣将徂征岂宜亲劳万乗英宗不听大臣言六师逺驾遂成己巳之变夫匹夫犹不自轻奈何以宗庙社稷之身蹈不测之险况今内无储贰国家多事甘肃有土畨之患江右有奉贼之扰淮南有漕运之艰巴蜀有采办之困京畿诸郡夏麦少收秋潦为沴而陛下不虞祸变欲纵辔长驱观兵絶塞臣窃危之已闻朝廷切諌皆不纳复疏言臣愚以为乘与不可出者有三人心揺动供亿浩繁一也逺涉险阻两宫悬念二也北冦方张难与之角三也臣职居言路奉诏廵闗分当效死不敢爱死以负陛下疏入不报至是帝急装微服出德胜门幸昌平传报出闗甚急钦命指挥孙玺闭闗纳门钥藏之分守中官刘嵩欲诣昌平朝谒钦止之曰车驾将出闗是我与君今日死生之会也闗不闻车驾不得出违天子命当死闗闻车驾得出天下事不可知万一有如土木我与君亦死宁坐不开闗死死且不朽顷之帝召玺玺曰御史在臣不敢擅离乃更召嵩嵩谓钦曰吾主上家奴也敢不赴钦因负敕印乎劒坐闗门下曰敢言开闗者斩夜草疏曰臣闻天子将有亲征之事必先期下诏廷臣集议其行也六军翼卫百官扈从而后有车驾之音羽旄之美令寂然一不闻辄云车驾即日过闗此必有假陛下名出邉勾贼者臣请捕其人明正典刑若陛下果欲出闗必两宫用寳臣乃敢开不然万死不奉诏奏未达使者复来钦夫劒叱之曰此诈也使者惧而返为帝言张御史几杀臣帝大怒顾钱宁为我速捕杀御史会梁储蒋冕毛纪追及于沙河请帝归京师帝徘徊未决而钦疏亦至廷臣又多諌者帝不得已乃自昌平还意殊怏怏又二十余日钦廵白羊口帝复微服自德胜门出夜宿羊房民舍遂疾驰出闗数问御史安在钦闻追之已不及欲疏諌而帝使中官谷大用守闗禁毋得出一人钦感愤西望痛哭帝至宣府彬先为帝建镇国府第悉辇豹房珍玩女御实其中彬从帝数夜入人家索妇女帝大乐之忌归称曰家里】质实【沙河昌平州志沙河北店距州二十五里南店距州二十七里羊房堡名在青邉口西南张钦字敬之顺天通州人】
　　九月帝自称总督军务威武大将军总兵官
　　【时自宣府至阳和所驻跸称军门凡有徴发概以威武大将军钧帖行之寻命户部发银一百万两输宣府以备赏劳尚书石玠持不可帝弗从乃输其半】
　　冬十月小王子入冦帝自将御之
　　【先是帝在阳和闻小王子帅五万骑驻邉将入冦帝喜雄畧得自见遂命大同总兵官王勋副总兵张輗游击陈铨孙镇军大同城辽东防将萧滓军聚落堡宣府游击时春军天城副总兵陶杰防将杨玉延绥防将杭雄军阳和副总兵朱乐军平鲁游击周政军威逺时九月戊戌也至是月辛丑冦分遒南下勋等率所部御之帝命春泽往援政峦及防将麻循高时绕敌役夹击又调宣府总兵官朱振叅将左钦等俱会阳和防将江桓等为之防应越四日甲辰勋与敌遇督军步战冦南循应州而去明日勋等复遇敌于应州城北五里寨战数十合杀伤颇相当薄暮敌骑傍东山去既而分兵围勋等比晓天大雾围解勋等入应州城峦及都指挥徐辅兵至明日勋等出城大战时春滓等兵亦至冦复以别骑迎敌官军不得合帝乃率太监张永魏彬张忠都督江彬等兵自阳和来援众殊死战敌稍却诸军乃得合日暮即其地为营乗舆止焉明日敌来攻帝复督诸将御之自辰迄酉战至百余合敌退引而西帝与诸将归敌后至朔州邉会大风雾画晦官军亦疲困遂还是役也斩首十六级官军死者五十二人重伤者五百六十三人乗舆几陷勋等以捷闻于朝】质实【聚落堡在大同府东六十里天顺三年筑城周三里天城卫在大同府东北百八十里东南至蔚州百五十里洪武三十一年置今改天镇县属大同府平鲁卫在大同府西二百五十里今改平鲁县属朔平府应州五代唐分云州地置应州竝置金城为应州治洪武初省县入州属大同府今因之】
　　十一月召杨廷和复入阁
　　【先是十年三月廷和以父忧归及是服阕召之还朝既至疏请廻銮不报复与蒋冕驰至居庸欲身出塞请谷大用扼闗门不得出乃还】
　　【戊寅】十三年春正月朔帝在宣府
　　【文武羣臣于奉天门行遥贺礼】
　　振京畿饥
　　【给事中邵锡言自去年雨水为灾顺天保定河间被害尤甚真定大名等五府次之人民艰食饿殍盈路流移不止盗贼将起非细故也陛下轸念灾伤既发户部金及德州仓粮遣郎中二人振济窃恐待餔者众所发不足供所需郎官权轻无以督率羣吏请别遣重臣増给银谷以往其税粮物料仍乞例外蠲免以苏民困帝可其奏乃遣佥都御史李钺督振而敕廵抚李瓒臧鳯抚防真定等府饥民乏耕种具者官为补助是年二月畱庐鳯淮扬徐州兑运粮五万五千石及折粮脚价银四万两淮浙盐价银各三万两分给庐凤等府县亦以水灾故也】质实【邵锡安州人李钺字防甫祥符人臧鳯字瑞周曲阜人李瓒濮州人】
　　帝至自宣府
　　【帝将还京礼部具迎驾仪令京朝官各朝服迎候而传防用曵撒大帽惊带且赐羣臣大红纻丝罗纱各一其防绣一品斗牛二品飞鱼三品蟒四品麒麟五六七品虎彪翰林科道官不限品级皆与焉惟部曹以下不与言官论其非制不纳及是迎帝德胜门外羣臣具防帐数十防聨数千皆金织字序词惟称威武大将军不敢及尊号众官列名于下亦不敢称臣各陈羊酒白金防币手红梵夹候道左葢中官预传帝意如此时帝戎服乗赤马佩剑邉骑簇拥遥见火毬起戈矛间烟直上乃知驾至羣臣齐伏地叩首帝下马坐御幄大学士扬廷和奉觞梁储注酒蒋冕捧果槅毛纪擎金花二称贺帝曰朕在榆河亲斩敌首一级亦知之乎廷和等皆顿首称圣武帝遂驰马入东华门宿豹房是日太雨雪帝至时夜已久羣臣迎驾者仆马相失曳走泥淖中夜半得入城有几殆者】质实【明史五行志曵撒大帽行役所用非见君服皆服妖也舆服志洪武二十四年定公侯驸马伯服绣麒麟白泽文官一品仙鹤二品锦鸡三品孔雀四品云雁五品白鹏六品鹭鸶七品鸂八品黄鹂九品鹌鹑杂职练鹊风宪官獬廌武官一品二品狮子三品四品虎豹五品熊罴六品七品彪八品羣牛九品海马时文臣服色亦以走兽而麒麟之服逮于四品尤异事也榆河即榆沟山西通志镇川堡十五墩北直榆沟门又西十九墩北直牛心山山左右胥榆沟也】
　　罢南郊致斋
　　【是月庚戌当南郊以初至不及致斋遂行礼先是帝在宣府既阅嵗未还内外羣臣皆恐帝竟返不得亲郊南京礼部尚书吴俨上疏諌语极刘切畧言臣等初闻车驾出幸昌平曾具疏极论不家采纳既而又闻出居庸幸宣府大同宰辅不及知羣臣不及从六军之士不及卫防臣等战惧惊惶未测其故伏而思之是必因邉围告急陛下虑羣帅之不力悯邉氓之被俘急于制御遂不暇咨谋而行耳然今在廷之臣文武如林宁无一人可委任者而陛下必欲自行耶方车驾之初出臣民引领北望皆谓回銮必在九月万夀节时则以天下之朝贺者毕至蕃服之贡献者在廷岂宜使之空行及九月既过人谓回銮必在长至令节时则以九庙有灌献两宫有庆贺岂宜遣人以代及长至既过又谓必在明年元旦时今过元旦又十日矣车驾还否逺不可知万一未还则郊祀大礼尤非臣下所敢代者将遂缺而不举欤若谓冦尚在邉则待冦灭而后还欤又万万无此理况近者内外人心揺动口语籍籍转相传播徐淮以南饥馑千里去冬雨雪为灾民无衣食至于父子流移兄弟离散畧不系念甚有自引决者民穷至此安保其不为盗臣恐所御之冦尚在藩篱而不虞之患或起肘腋此不可以不虑也时户部侍郎张津虑天府丞许延光给事中孙懋御史潘先后驰防请回銮皆不报帝既还京虽不失郊期而仓猝成礼仍猎南海子翌日始还宫御奉天门陈示应天所获刀械衣器令羣臣纵观】质实【潘未详案是年正月辛丑朔武宗以丙午还京乃月之六日吴俨疏有过元旦十日语葢俨官南京尚未知武宗之已还也】
　　帝复如宣府
　　【帝以是月丙午还京居十四日复如宣府廷臣从者四人余以次追及杨廷和等疏諌不听】
　　二月太皇太后王氏崩
　　【諡孝贞皇后】
　　帝还京师
　　【孝贞皇后崩于是月己夘帝闻赴告乃自宣府还壬午至京师发防】
　　夏五月己亥朔日有食之
　　六月孝贞皇后
　　【先是帝以孝贞皇后将假启土为名欲复廵幸给事中石天柱念帝盘游无度廷臣虽谏帝意不回思所以感动之者乃刺血草疏畧曰臣窃自念生臣之身者臣之亲也成臣之身者累朝之恩也感成身之恩欲报之于陛下者臣之心也因刺臣血以写臣心明臣愚忠冀陛下怜察近者吴天不吊祸延太皇太后防礼大事孙子所当自尽陛下于太皇太后未能尽孝则羣臣于陛下必不能尽忠不忠将无所不至猝有变故人心瓦解矣方今朝廷空城市空仓廪空邉鄙空大下皆知危亡之祸独陛下不知耳治乱安危在此行止此臣所痛心为陛下惜复昧死为陛下言也凡数千言当天柱刺血时恐为家人所阻避居宻室虽妻子不知既上即易服侍罪闻者皆感怆而帝终不悟遂往幸昌平既视隧道幸宻云时民间竞传欲括女子敛财物以充进奉所至遁匿永平知府毛思义下令以为大防未毕车驾必不出此必奸徒矫诈自今非有府部抚按文书妄称驾至扰民者悉捕治之帝闱大怒执送锦衣狱降云南安宁知州帝复往喜峰口驻驿马招朶顔三卫人至闗宴劳毕还幸河西务指挥黄勲以供应为名科扰侵盗廵按御史刘士元按之勲逃至行在因嬖幸谮士元闻驾至令民间尽嫁其女藏匿妇人遂命祼防士元而讯之野次无杖取生栁杖四十几死因系于车驰入京下锦衣狱至是梓宫发京师帝戌服从至陵饮帐殿及升祔帝至暮乃入庙雷雨大作烛尽灭言官上疏请修省不报】质实【毛思义阳信人刘士元彭县人】
　　秋七月帝复如宣府
　　【帝从江彬言将徧游塞上托言邉闗多警特命总督军务威武大将军总兵官朱夀统六师往征令内阁草敕阁臣不可帝复集百官左顺门靣谕众皆泣谏而帝意不可回竟不听遂复北幸由东安门出羣臣知而送者五十二人寻驻驿宣府已又驻驿大同凡车驾所至近侍先掠良家女以充幸御至数十车在道日有死者左右不敢闻且令有司饩廪之别具女衣首饰为赏赉费逺近騒动所经多逃亡帝不知也彬复导帝自大同渡黄河次榆林至绥德州幸总兵官戴钦第纳其女还由西安厯偏头闗抵太原大徴女乐晋府乐工杨腾妻刘氏善讴帝悦之载以俱归大见宠幸左右或触帝怒隂求之辄一笑而解彬与诸近幸皆毋事之称刘娘娘云】质实【大同黄河水道提纲黄河自旧束胜州稍折而东南至湖滩河朔渡口遂南流百里入山西平鲁县邉界案平鲁于明为卫在大同府西二百五十里府志云西界黄河以此　本朝雍正三年改平鲁卫为县又于明大同右卫地置朔平府以领之故今大同府西距朔平不复以河为界】
　　王守仁平江西贼
　　【守仁既至赣州知左右多贼耳目呼老诘之不敢隠因贳其罪令防贼贼动静无弗知于是檄福建广东会兵先讨大防山贼詹师富督副使胡琏等分道进指挥覃桓县丞纪镛薄贼于险战死守仁亲率鋭卒屯上杭佯退师出不意捣之连破四十余寨俘斩七千有竒指挥王铠等禽师富防言权轻无以令将士请给旗牌提督军务得便宜从事尚书王琼奏从其请乃更兵制二十五人为伍伍有小甲二伍为队队有总甲四甲为哨哨有长恊哨二佐之二哨为营营有官参谋二佐之三营为阵阵有偏将二阵为军军有副将皆临事委不命于朝副将以下得递相罚治部署既定乃进兵大庾讨陈曰能而横水贼谢志山乗间急攻南安知府季斆击败之副使杨琏等亦生絷曰能以归时十二年九月也遂于冬十月讨横水左溪令都指挥许凊赣州知府邢珣等各一军防横水斆及守备郏丈等各一军会左溪又令吉安知府伍文定等遏其奔轶守仁自驻南康去横水三十里先遣四百人伏贼巢左右进军逼之贼方迎战两山举帜贼大惊谓官军已尽犁其巢遂溃乗胜克横水志山及其党萧贵模等皆走桶冈左溪亦破守仁以桶冈险固移营近地谕以祸福贼首蓝廷鳯等方震恐见使至大喜期仲冬朔降而珣文定已冐雨夺险入贼阻水阵珣直前战文定等自右出贼仓卒败走诸军遂破桶冈志山贵模廷鳯靣防降凡破巢八十有四俘斩六千有竒时湖广廵抚秦金亦破龚福全其党千人突至诸将禽斩之乃设崇义县于横水控诸猺还至赣州议讨浰头贼初守仁之平师富也龙川贼卢珂郑志高陈英咸请降及征横水浰头贼将黄金巢亦以五百人降独池仲容未下横水破仲容始遣弟仲安来归而严为战守备诡言珂志高讐也将袭我故为备守仁佯杖系珂等而隂使珂弟集兵待遂下令散兵嵗首大张灯乐仲容信且疑守仁赐以节物诱入谢仲容率九十三人营教埸而自以数人入谒守仁呵之曰若皆吾民屯于外疑我乎悉引入厚饮食之贼大喜过望益自安守仁畱仲容观灯乐正月三日大享伏甲士于门诸贼入以次悉擒戮之自将抵贼巢连破上中下三浰斩馘二千有竒余贼奔九连山山横亘数百里陡絶不可攻乃简壮士百人衣贼衣奔崖下贼招之上官军进攻内外合击禽斩无遗乃于下浰立和平县置戍而归自是境内大定初朝议贼势强发广东湖广兵合勦守仁上疏止之不及桶冈既灭湖广兵始至及平浰头广东尚未承檄守仁所将皆文吏及偏禆小校平数十年巨冦逺近惊为神】质实【南安唐防州地宋淳化中置南安军元为路明改府崇义本上犹县横水地明正德十二年置县属南安府龙川秦县南汉为循州治明洪武初州废以县属惠州府今皆因之九连山在江西龙南县南广东连平州东高二千余丈周五六里东连龙川河源南连博罗増城龙门从化西连翁源英德北连龙南环通九县因名和平本龙川县之和平峝地是年置县属惠州府今皆因之胡琏沐阳人季斆瑞安人杨琏洛阳人邢珣当涂人秦金字国声无锡人】
　　九月帝自加镇国公
　　【帝欲自矜武功先尝令兵部议加公爵敕曰总督军务威武大将军总兵官朱夀亲统六师扫除邉患神功圣武宜加显爵以报其劳杨廷和等言陛下躬膺天命所居者祖宗之位则所行者当遵祖宗之法以上顺天意下慰人心今奉前防传之四方必将羣聚而议曰所谓威武大将军者果何时官制所谓总兵官某者果何人姓名且亲统六师之説惟陛下自任之何为又举而归之总兵官为总兵官者岂可曰统六师乎至于神功圣武之一言乃臣下褒颂君上之词今以之施于大将军至欲加以公爵公爵虽尊亦人臣而已岂可以当神圣之名乎事之不经名之不正言之不顺一至于此自古及今未之有也不知陛下何为而乐此乎迩者陛下久不亲政天下人心危疑忧惧若复闻此其为疑惧又当何如万一宗藩之中或有援引祖训指此为言不知陛下将何以应之或又以朝无正臣内有奸恶为名不知陛下之左右及臣等代言之臣又将何以自解臣等僇身亡家固不足恤但恐朝廷之上祸乱将从此始耳伏望追寝前防庶几可释天下之疑弭未萌之祸不报至是帝在大同遂复降敕特加封镇国公嵗支禄五千石令吏部如敕行会杨廷和蒋冕皆在告梁储毛纪闻之驰疏諌曰陛下谬自贬损既封国公则将授以告券追封三代祖宗在天之灵亦肯如陛下贬损否况铁券必有免死之文陛下夀福无疆何甘自菲薄防此不祥之辞臣等断不敢阿意苟从取他日戮身亡家之祸也廷臣皆相继极谏亦不报】
　　封右都督江彬左都督许泰为伯
　　【彬泰善伺帝意既诱帝廵邉与敌遇幸不覆没帝自以为功欲张大之乃先后叙防陞赏者五万余人至是又假重二人亲为定爵名给事中刘济御史张景赐等言彬无所俘馘泰足迹未至应州赏不当功乞爱惜名噐收回成命不纳】质实【刘清蓝田人张景旸浙江山隂人】
　　【己夘】十四年春正月帝在太原改卜郊
　　【初郊祀卜于是月甲辰而帝逺游邉塞将改嵗未有还期礼部尚书毛澄等驰疏諌曰去嵗正月以来銮与数驾不遑宁居今兹之行又已半嵗宗庙社稷享祀之礼并系摄行万夀正旦冬至朝贺之仪悉从简畧腊朔省牲阙而不行遂二年矣嵗律将周郊禋已卜皇祖之训曰凡祀大地精诚则感格怠慢则祸生今六龙遐骋旋轸无日万一氷雪阻违道途梗塞元正上日不及躬执玉帛于上帝前陛下何以自安且邉地荒寒隆冬尤甚臣等处重城食厚禄仰思圣体劳顿根本空虚遥望清尘忧心如醉伏祈趣驾速还躬亲祼享宗社臣民幸甚不报至是竟改卜郊】质实【毛澄字宪清昆山人】
　　二月帝还京师
　　【帝游幸邉塞逺厯数千里乗马腰弓矢涉险阻冒风雪从者道多病帝无倦容至是自宣府还京师羣臣奉迎如前仪】
　　京师地震
　　【是月丁丑大祀天地于南郊帝拥百余骑驰入郊坛既郊猎南海子如故于时地震风霾翌日戊寅帝夜还宫风霾乃止】
　　帝自加太师敕谕廵行祈福三月郎中黄巩修撰舒芬等百四十六人先后疏諌悉杖之死者十一人
　　【帝降手勅谕吏部曰镇国公朱夀宜加太师乂谕礼部曰威武大将军太师镇国公朱夀今往两畿山东祀神祈福复谕工部急修黄马快船备用阁臣及科道官皆切谏不报兵部郎中黄巩乃抗章进言陛下即位以来纪纲法度一壊于刘瑾壊于佞幸又壊于邉帅葢荡然无余矣乱本已生祸变将起因陈最急者六事一崇正学二通言路三正名号四戒逰幸五去小人六建储贰语甚剀挚时员外郎陆震草疏将諌见巩疏称叹因毁已槀与巩连署以进修撰舒芬亦邀其同官崔桐等七人上疏极諌曰古帝王所以廵狩者协律度同量衡访遗老问疾苦黜陟幽明式序在位是以诸侯畏焉百姓安焉若陛下之出不过如秦皇汉武侈心为乐而已非能行廵狩之礼者也博浪柏谷其祸亦可鍳矣近者西北廵六师不摄四民告病哀痛之声上彻苍昊传播四方人心震动故一闻南幸诏书皆鸟惊兽散而有司方以迎奉为名微发严急江淮之间萧然烦实万一不逞之徒乗势倡乱为祸非细且陛下以镇国公自命苟至亲王国境或据勋臣礼以待陛下循名责实深求悖谬之端则左右宠幸无死所矣尚有事堪痛哭不忍言者宗藩蓄刘濞之衅大臣懐冯道之心以禄位为故物以朝署为市防以陛下为奕棋以革除年间为故事特左右宠幸智术短浅无能以此言告陛下使陛下得开此言虽禁门之外亦将警跸而出尚敢轻骑慢游哉疏入陆完迎谓曰上闻有諌者辄恚欲自引决诸君且休芬等不应而出吏部员外郎夏艮胜及礼部主事万朝太常博士陈九川复连疏入于是吏部郎中张衍瑞等十四人刑部郎中陆俸等五十三人继之礼部郎中姜龙等十六人兵部郎中孙鳯等十六人又继之而医士徐鏊亦以其术諌帝与诸幸臣皆大怒下巩震良胜潮九川鏊诏狱芬等百有七人罚跪午门外五日已而大理寺正周叙等十人行人司副余延瓒等二十人工部主事林大辂等三人连名疏又相继上帝益怒并下诏狱俄令与巩震等俱跪阙下五日加梏拲焉至晩系岳诸臣晨入暮出累累若重囚凡道旁观者无不太息泣下廷臣自内阁及尚书石玠疏救外莫有言者诸嬖幸杨杨得意士民愤恨伺诸大臣出入争掷瓦砾诟詈之诸大臣皆恐入朝不敢待辨色请下诏禁言事者通政司遂格不受疏是时天连曀尽晦南海子水涌四尺余金吾卫指挥佥事张英曰此变征也乃肉柦防刃于胸时疏谏当跸道跪哭即自刺其胸血流满地卫士夺其刃防送诏狱诏杖之八十遂死诸臣跪既毕仍杖之于廷陆震余廷瓒及工部主事何遵刑部主事刘校照磨刘珏大理评事林公黼行人李绍贤孟阳詹轼刘槩李惠等十一人皆死鏊戍邉余除名贬黜有差而车驾亦不复出矣】质实【黄马快船亦谓之快马船明世宗立杨廷和以其非制降遗防停造博浪城在开封府阳武县东南五里一名博浪沙亭秦始皇二十九年东游至此韩人张良令力士操铁椎狙击始皇误中副车始皇惊求弗得令天下大索三日柏谷坞名在汝南府永宁县界汉武帝建元三年尝夜至柏谷逆旅主人疑为奸盗聚少年欲攻之主人妪竒帝状貌止其翁不听饮翁以酒醉而防翁少年皆散走黄巩字伯固莆田人舒芬字国棠进贤人陆震字汝享兰谿人崔桐字来鳯扬州人夏良胜字于中南城人万潮字汝信进贤人陈九川字惟濬临川人张衍瑞字元承汲县人陆俸吴县人姜龙字梦賔太仓人孙鳯洛阳人徐鏊嘉定人本高氏子少依舅京师冒其姓周叙九谿卫人余廷瓒鄱阳人林大辂莆田人何遵字孟循江宁人刘校郾城人刘珏汲县人林公黼长乐人李绍贤盱贻人孟阳泽州人詹轼玉山人刘槩安乐人李惠祥符人时与舒芬崔桐上疏者庶吉士江晖王廷陈汪应轸马汝骥曹嘉又有工部主事蒋山卿行人陶滋巴思明李锡顾可久邓显麒王翰熊荣杨秦王懋黄国用李俨潘锐刘黼张岳寺正金罍寺副孟廷柯张士镐郝鳯升傅尚文郭五常评事姚汝臯蔡时者俱被杖谪云】
　　夏六月宁王宸濠反廵抚江西副都御史孙燧按察司副使许逵死之
</div>
    <div class="pagination">
<a href="御定资治通鉴纲目三编_page38.html">上一页</a><span>...</span><a href="御定资治通鉴纲目三编_page34.html">34</a><a href="御定资治通鉴纲目三编_page35.html">35</a><a href="御定资治通鉴纲目三编_page36.html">36</a><a href="御定资治通鉴纲目三编_page37.html">37</a><a href="御定资治通鉴纲目三编_page38.html">38</a><span class="current-page">39</span><a href="御定资治通鉴纲目三编_page40.html">40</a><a href="御定资治通鉴纲目三编_page41.html">41</a><a href="御定资治通鉴纲目三编_page42.html">42</a><a href="御定资治通鉴纲目三编_page43.html">43</a><a href="御定资治通鉴纲目三编_page44.html">44</a><span>...</span><a href="御定资治通鉴纲目三编_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
