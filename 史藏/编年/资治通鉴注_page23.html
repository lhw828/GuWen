<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 23 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 23 页/共 334 页</h1>
    <div class="content">①春，正月，上行幸东莱，临大海，欲浮海求神山。群臣谏，上弗听；而大风晦冥，海水沸涌。上留十余日，不得御楼船，乃还。
②二月，丁酉，雍县无云如雷者三，〔雍，于用翻。经典，如、而字通。〕陨石二，黑如黳。〔师古曰：黳，乌兮翻，小黑也。江南人以油煎漆滓以饰物曰黳。〕
③三月，上耕于巨定。〔地理志，巨定县属齐国。水经注作“巨淀县”，故城在淄水北。县东南有巨淀湖，盖以水受名也。〕还，幸泰山，修封。庚寅，祀于明堂。癸巳，禅石闾，见群臣，上乃言曰：“朕即位以来，所为狂悖，〔悖，蒲妹翻。〕使天下愁苦，不可追悔。自今事有伤害百姓，糜费天下者，悉罢之！”田千秋曰：“方士言神仙者甚众，而无显功，臣请皆罢斥遣之！”上曰：“大鸿胪言是也。”于是悉罢诸方士候神人者。是后上每对群臣自叹：“向时愚惑，为方士所欺。天下岂有仙人，尽妖妄耳！〔妖，于遥翻。〕节食服药，差可少病而已。”〔少，诗沼翻。〕夏，六月，还，幸甘泉。
④丁巳，以大鸿胪田千秋为丞相，封富民侯。〔恩泽侯表，富民侯食邑于沛郡蕲县。师古曰：欲百姓之殷实，故取其嘉名也。〕千秋无他材能，〔【章：十四行本“能”下有“术学”二字；乙十一行本同；孔本同；张校同；退斋校同。】〕又无伐阅功劳，〔太史公曰：古者人臣功有五品：以德立宗庙、定社稷曰勋；以言曰劳；角力曰功；明其等曰伐；积日曰阅。师古曰：伐，积功也。阅，经历也。〕特以一言寤意，数月取宰相，封侯，世未尝有也。然为人敦厚有智，居位自称，〔师古曰：言称其职也。称，尺证翻。〕逾于前后数公。
先是搜粟都尉桑弘羊与丞相、御史奏〔先，悉荐翻。〕言：“轮台东有溉田五千顷以上，〔杜佑曰：轮台，渠犁地，今在交河、北庭界中，其地相连。〕可遣屯田卒，置校尉三人分护，益种五谷；张掖、酒泉遣骑假司马为斥候；〔斥，拓也。候，望也。言开拓道路候望也。〕募民壮健敢徙者诣田所，益垦溉田，稍筑列亭，连城而西，以威西国，辅乌孙。”〔时乌孙王尚公主，故欲屯田列亭连城以辅之。〕上乃下诏，深陈既往之悔曰：“前有司奏欲益民赋三十，助边用，〔师古曰：三十者，每口转增三十钱也。〕是重困老弱孤独也。〔重，直用翻。〕而今又请遣卒田轮台。轮台西于车师千余里，前开陵侯击车师时，虽胜，降其王，〔降，户江翻。〕以辽远乏食，道死者尚数千人，况益西乎！曩者朕之不明，以军候弘上书，言『匈奴缚马前后足置城下，驰言“秦人，我丐若马。”』〔据汉时匈奴谓中国人为秦人，至唐及国朝则谓中国为汉，如汉人，汉儿之类，皆习故而言。师古曰：丐，乞与也。若，汝也。乞，音气。〕又，汉使者久留不还，故兴遣贰师将军，〔久留不还，谓苏武等也。师古曰：兴遣，兴军而遗之。〕欲以为使者威重也。古者卿、大夫与谋，参以蓍、龟，不吉不行。〔师古曰：谓共卿大夫谋事尚不专决，犹杂问蓍龟也。蓍，筮也。龟，卜也。孔颖达曰：卜筮必用龟蓍者，按刘向云：蓍之言耆，龟之言久。龟千岁而灵，蓍百年而神，以其长久，故能辩吉凶也。说文：蓍，蒿属也，生千岁三百茎，易以为数。天子九尺，诸侯七尺，大夫五尺，士三尺。陆玑草木疏云：似藾萧，青色，科生。洪范五行传曰：蓍生百年，一本生百茎。论衡云：七十年生一茎，七百年十茎，神灵之物，故生迟也。史记曰：满百茎者，其下必有神龟守之，其上常有云气覆之。淮南子云：上有藂蓍，下有伏龟。卜筮实问于神，龟筮能传神命以告人，故金縢告太王、王季、文王，乃卜三龟，一袭吉，是能传神命也。又郑注天府云：卜筮实问于鬼神，龟筮能出其卦兆之占耳。按白虎通称礼三正记：天子龟一尺二寸，诸侯一尺，大夫八寸，士六寸。龟，阴也，故其数偶；蓍，阳也，故其数奇。所以谓之卜筮者，师说云：卜，覆也，以覆审吉凶；筮，决也，以决定其惑。刘向以为卜，赴也，赴来者之心；筮，问也，问筮者之事。赴、问，互言之。易系辞云：定天下之吉凶，成天下之亹亹者，莫大乎蓍龟。又曰：蓍之德圆而神。又说卦云：幽赞于神明而生蓍。据此诸文，蓍龟知灵相似；传云蓍短龟长，不如从长者，史苏欲止献公之意，托云尔，实无优劣也。杜预、郑玄因是言以为实有长短。杜预注传云：物生而后有象，象而后有滋，滋而后有数。龟象、筮数，故象长、数短是也。象所以长者，以物初生则有象，去初既近，且包罗万形，故为长。数短者，数是终，去初既远，推寻事数始能求象，故为短也。郑注占人云：占人亦占筮掌占龟者，筮短龟长，主于长者，是也。凡卜筮，天子、诸侯，若大事则卜、筮并用，皆先筮后卜。大事则卜立君、卜大封、大祭祀、出军旅、丧事，及龟之八命：一曰征，二曰象，三曰与，四曰谋，五曰果，六曰至，七曰雨，八曰瘳。此等皆为大事。郑注占人云：将卜八事，皆先以筮筮之，是也。若次事则惟卜不筮，故表记云：天子无筮，小事无卜惟筮。筮人掌九筮之言：一曰筮更，谓迁都邑也；二曰筮咸，咸，犹佥也，谓筮众心欢不也；三曰筮式，谓筮作法式也；四曰筮目，谓事众，筮其所要当也；五曰筮易，谓民众不说，筮所改易也；六曰筮比，谓与民和比也；七曰筮祠，谓筮牲与日也；八曰筮参，谓筮御与右也；九曰筮环，谓筮可致师不。郑注：古人不卜而徒筮者，则用九筮，是也。僖十五年，晋卜纳襄王，得黄帝战阪泉之兆，又筮之，得大有之睽；哀九年，卜伐宋，亦卜而后筮：是大事卜、筮并用也。与，读曰预。蓍，音升脂翻。〕乃者以缚马书偏视丞相、御史、二千石、诸大夫、郎、为文学者，〔师古曰：视，读曰示。为文学，谓学经书之人。〕乃至郡、属国都尉等，皆以『虏自缚其马，不祥甚哉！』或以为『欲以见强，〔师古曰：见，显示。见，贤遍翻。〕夫不足者视人有余。』〔师古曰：言其夸张也。视，亦读曰示。〕公车方士、太史、治星、望气及太卜龟蓍皆以为『吉，〔公车方士，方士之待诏公车者。太史，属太常。治星，习为天文之家；望气，如周官之□祲者，皆属太史。太卜，属太常，有令、丞。治，直之翻。〕匈奴必破，时不可再得也。』〔师古曰：今便利之时，后不可再得也。〕又曰：『北伐行将，于鬴山必克。〔师古曰：行将，谓遣将率行也。鬴山，山名也。将，即亮翻；下同。鬴，古釜字。〕卦，诸将贰师最吉。』〔卜遣诸将，而于卦中贰师最为吉也。〕故朕亲发贰师下鬴山，诏之必毋深入。今计谋、卦兆皆反缪。〔师古曰：言不效也。缪，妄也。〕重合侯得虏候者，乃言『缚马者匈奴诅军事也。』〔据班史，匈奴闻汉军当来，使巫埋羊、牛所出诸道及水上以诅军。诅，庄助翻。〕匈奴常言『汉极大，然不耐饥渴，失一狼，走千羊。』乃者贰师败，军士死略离散，〔师古曰：言死及被虏略，并自离散也。〕悲痛常在朕心。今又请远田轮台，欲起亭隧，〔师古曰：隧者，依深险之处，开通行道也。〕是扰劳天下，非所以优民也，朕不忍闻！大鸿胪等又议欲募囚徒送匈奴使者，明封侯之赏以报忿，此五伯所弗为也。〔盖欲使刺单于以报忿也。师古曰：言五伯尚耻不为．况今大汉也。伯，读曰霸。〕且匈奴得汉降者常提掖搜索，〔降，户江翻。索，山客翻。提，谓提挈之也。掖，谓两人夹持其两掖。掖，羊益翻。师古曰：搜索者，恐其或私赍文书也。余谓恐其挟兵刃。〕问以所闻，岂得行其计乎！当今务在禁苛暴，止擅赋，力本农，修马复令，〔汉有擅赋法，今止不行。孟康曰：先是令长吏各以秩养马，亭有牝马，名养马者皆复不事；后马多绝乏，至此复修之也。师古曰：此说非也。马复，因养马以免徭赋也。复，方目翻。〕以补缺、毋乏武备而已。郡国二千石各上进畜马方略补边状，与计对。”〔师古曰：与上计者同来赴对也。上，时掌翻。畜，许六翻。〕
由是不复出军，〔复，扶又翻。〕而封田千秋为富民侯，以明休息，思富养民也。又以赵过为搜粟都尉。过能代田，〔班志：一亩三甽，岁代处，故曰代田，古法也。后稷始甽田，以二耜为耦，深尺曰甽，长终亩；一亩三甽，一夫三百甽，而播种于三甽中。师古曰：代，易也。余谓此即周礼一易、再易之田之类。〕其耕耘田器皆有便巧，以教民，用力少而得谷多，民皆便之。
臣光曰：天下信未尝无士也！武帝好四夷之功，而勇锐轻死之士充满朝廷，辟土广地，无不如意。及后息民重农，而赵过之俦教民耕耘，民亦被其利。〔好，呼到翻。被，皮义翻。〕此一君之身趣好殊别，而士辄应之，诚使武帝兼三王之量以兴商、周之治，〔治，直吏翻。〕其无三代之臣乎！
⑤秋，八月，辛酉晦，日有食之。〔考异曰：荀纪作“七月”，汉书作“八月”。按长历是年九月壬戌朔，言八月是也。〕
⑥卫律害贰师之宠，会匈奴单于母阏氏病，〔阏氏，音烟支。〕律饬胡巫言：“先单于怒曰：『胡故时祠兵，常言得贰师以社，〔师古曰：饬，与敕同。社，祠社也。〕何故不用？』”于是收贰师。贰师骂曰：“我死必灭匈奴！”遂屠贰师以祠。
后元元年（癸巳，公元前八八年）
①春，正月，上行幸甘泉，郊泰畤；遂幸安定。
②昌邑哀王髆薨。〔髆，音博。〕
③二月，赦天下。
④夏，六月，商丘成坐祝诅自杀。〔考异曰：功臣表云：“坐为詹事，祠孝文庙，醉歌堂下曰：『出居安能郁郁！』大不敬，自杀。”公卿表云：“坐祝诅。”按成不为詹事，功臣表误也。〕
⑤初，侍中仆射马何罗与江充相善。〔班表，侍中仆射，秦官。自侍中、尚书郎、军屯驺宰、永巷宦者皆有仆射。古者重武，官有主射以课督之，取其领事之号。沈约曰：侍中本秦丞相史也，使五人往来殿内东厢奏事，故谓之侍中。汉西京无员，多至数十人，入侍禁中，分掌乘舆御物，下至亵器虎子之属。武帝世，孔安国为侍中，以其儒者，特令掌御唾壶，朝廷荣之。久次者为仆射。东京又属少府，犹无员，掌侍左右赞导众事、顾问应答；法驾出，则多识者一人负传国玺，操斩白蛇剑参乘，余皆骑，在乘舆车后。光武改仆射为祭酒。汉世与中官俱止禁中。武帝时，侍中马何罗为逆，由是侍中出禁外，有事乃得入，事毕即出。王莽秉政，侍中复入，与中官俱止。章帝元和中，侍中郭举与后宫通，拔佩刀惊御。举伏诛，侍中由是复出外。〕及卫太子起兵，何罗弟通以力战封重合侯。后上夷灭充宗族、党与，何罗兄弟惧及，〔及，谓及于祸也。〕遂谋为逆。侍中驸马都尉金日磾视其志意有非常，心疑之，阴独察其动静，与俱上下。〔师古曰：上下于殿也。磾，丁奚翻。上，时掌翻；下厢上同。〕何罗亦觉日磾意，以故久不得发。是时上行幸林光宫，〔服虔曰：甘泉、一名林光。师古曰：秦之林光宫，胡亥所造；汉又于其旁起甘泉宫，〕日磾小疾卧庐，〔师古曰：殿中所止曰庐。〕何罗与通及小弟安成矫制夜出，共杀使者，发兵。明旦，上未起，何罗无何从外入。〔无何，犹言无几时也。〕日磾奏厕，心动，〔师古曰：奏，向也。日磾方向厕而心动。〕立入，坐内户下。须臾，何罗袖白刃从东厢上，见日磾，色变；走趋卧内，欲入，〔师古曰：趋，读曰趣，向也。卧内，天子卧处。〕行触宝瑟，僵。日磾得抱何罗，因传曰：“马何罗反！”〔传，谓传声而唱之。〕上惊起。左右拔刃欲格之，上恐并中日磾，〔中，竹仲翻。〕止勿格。日磾投何罗殿下，得禽缚之。穷治，皆伏辜。
⑥秋，七月，地震。
⑦燕王旦自以次第当为太子，〔燕王旦，元狩六年受封。〕上书求入宿卫。上怒，斩其使于北阙；又坐藏匿亡命，削良乡、安次、文安三县。〔班志，良乡县属涿郡，安次、文安属勃海郡。良乡、安次二县，唐皆属幽州。文安县，唐为莫州。〕上由是恶旦。〔恶，乌路翻。〕旦辩慧博学，其弟广陵王胥，有勇力，〔胥亦以元狩六年受封。〕而皆动作无法度，多过失，故上皆不立。
时钩弋夫人之子弗陵，年数岁，形体壮大，多知，〔师古曰：壮大者，言其形体伟大。〕上奇爱之，心欲立焉；以其年稚，母少，〔少，诗沼翻；下同。〕犹与久之。〔与，读曰豫。〕欲以大臣辅之，察群臣，唯奉车都尉、光禄大夫霍光，忠厚可任大事，上乃使黄门画周公负成王朝诸侯以赐光。〔师古曰：黄门之署，职任亲近，以供天子，百物在焉，故亦有画工。画，读曰画。〕后数日，帝谴责钩弋夫人；夫人脱簪珥，〔珥，仍吏翻，耳饰也。〕叩头。〔句断。〕帝曰：“引持去，遂掖庭狱！”〔掖庭属少府，有秘狱，凡宫人有罪者下之。〕夫人还顾，帝曰：“趣行，〔趣，读曰促。〕汝不得活！卒赐死。〔卒，子恤翻。〕顷之，帝闲居，问左右曰：“外人言云何？”左右对曰：“人言『且立其子，何去其母乎？』”〔去，羌吕翻；下同。〕帝曰：“然，是非儿曹愚人之所知也。往古国家所以乱，由主少、母壮也。女主独居骄蹇，淫乱自恣，莫能禁也。汝不闻吕后邪！故不得不先去之也。”
后元二年（甲午，公元前八七年）
①春，正月，上朝诸侯王于甘泉宫。二月，行幸盩厔五柞宫。〔班志，盩厔县属扶风。山曲曰盩，水曲曰厔。师古曰：盩，张流翻。厔，竹乙翻。张晏曰：五柞宫有五柞树，因名。水经注：五柞宫在长杨宫东北八里。柞，即各翻。〕
②上病笃，霍光涕泣问曰：“如有不讳，〔贤曰：不讳，谓死也。死者人之常，故言不讳也。师古曰：不讳，言不可讳也。〕谁当嗣者？”上曰：“君未谕前画意邪？立少子，君行周公之事！”光顿首让曰：“臣不如金日磾！”日磾亦曰：“臣，外国人，〔日磾，休屠王子，故云然。〕不如光；且使匈奴轻汉矣！”乙丑，诏立弗陵为皇太子，时年八岁。丙寅，以光为大司马、大将军，日磾为车骑将军，太仆上官桀为左将军，受遗诏辅少主，又以搜粟都尉桑弘羊为御史大夫，皆拜卧内床下。光出入禁闼二十余年，出则奉车，入侍左右，小心谨慎，未尝有过。为人沈静详审，〔沈，持林翻。〕每出入、下殿门，止进有常处，郎、仆射窃识视之，〔师古曰：识，记也，音式志翻，又职吏翻。〕不失尺寸。日磾在上左右，目不忤视者数十年；〔忤，逆也，五故翻。〕赐出宫女，不敢近；上欲内其女后宫，〔内，读曰纳。〕不肯；其笃慎如此，上尤奇异之。日磾长子为帝弄儿，帝甚爱之。其后弄儿壮大，不谨，自殿下与宫人戏；日磾适见之，恶其淫乱，〔恶，乌路翻。〕遂杀弄儿。上闻之，大怒。日磾顿首谢，具言所以杀弄儿状。上甚哀，为之泣；〔为，于伪翻。〕已而心敬日磾。上官桀始以材力得幸，〔桀少时为羽林期门郎，从帝上甘泉，天大风，车不得行，解盖授桀；桀奉盖，虽风，常属车，雨下，盖辄御，上奇其材力。〕为未央廏令；〔未央令属太仆。〕上尝体不安，及愈，见马，〔师古曰：见，谓呈见之，音胡电翻。〕马多瘦，上大怒曰：“令以我不复见马邪！”欲下吏。〔复，扶又翻。下，遐嫁翻。〕桀顿首曰：“臣闻圣体不安，日夜忧惧，意诚不在马。”〔师古曰：诚，实也。〕言未卒，泣数行下。〔卒，子恤翻。行，户刚翻。〕上以为爱己，由是亲近，〔近，其靳翻。〕为侍中，稍迁至太仆。三人皆上素所爱信者，故特举之，授以后事。丁卯，帝崩于五柞宫；〔臣瓒曰：寿七十一。〕入殡未央宫前殿。
帝聪明能断，〔断，丁乱翻。〕善用人，行法无所假贷。隆虑公主子昭平君〔隆虑公主，景帝女。班志，隆虑县属河内郡。虑，音闾。〕尚帝女夷安公主。〔班志，夷安县属胶西国。〕隆虑主病困，以金千斤、钱千万为昭平君豫赎死罪，上许之。〔为，于伪翻；下同。〕隆虑主卒，昭平君日骄，醉杀主傅，〔服虔曰：主傅，主之官也。如淳曰：礼有傅姆。说者又曰：傅，老大夫也，汉使中行说傅翁主是也。师古曰：傅姆是。〕系狱；廷尉以公主子上请。〔上，时掌翻。〕左右人人为言：“前又入赎，陛下许之。”上曰：“吾弟老有是一子，死，以属我。”〔弟，谓女弟。师古曰：老乃有子，言其晚孕育也。属，音之欲翻。〕于是为之垂涕，叹息良久，曰：“法令者，先帝所造也，用弟故而诬先帝之法，吾何面目入高庙乎！又下负万民。”乃可其奏，哀不能自止，左右尽悲。待诏东方朔前上寿，〔时有待诏公车者，有待诏金马门者。朔时待诏宦者署。〕曰：“臣闻圣王为政，赏不避仇雠，诛不择骨肉。书曰：『不偏不党，王道荡荡。』〔师古曰：周书洪范之辞。荡荡，平坦貌。〕此二者，五帝所重，三王所难也，陛下行之，天下幸甚！臣朔奉觞昧死再拜上万〔【章：十四行本“万”下有“岁”字；乙十一行本同；孔本同；退斋校同。】〕寿！”上初怒朔，既而善之，以朔为中郎。
班固赞曰：汉承百王之弊，高祖拨乱反正，文、景务在养民，至于稽古礼文之事，犹多阙焉。孝武初立，卓然罢黜百家，表章六经，〔师古曰：百家，谓诸子杂说，违背六经。六经，谓易、诗、书、春秋、礼、乐也。〕遂畴咨海内，举其俊茂，〔师古曰：畴，谁也。咨，谋也。言谋于众人，谁可为事者也。〕与之立功；兴太学，修郊祀，改正朔，〔师古曰：正，音之成翻。〕定历数，协音律，作诗乐，建封禅，礼百神，绍周后，号令文章，焕然可述，后嗣得遵洪业而有三代之风。如武帝之雄材大略，不改文、景之恭俭以济斯民，虽诗、书所称何有加焉！〔师古曰：美其雄材大略而非其不恭俭也。〕
臣光曰：孝武穷奢极欲，繁刑重敛，〔敛，力赡翻。〕内侈宫室，外事四夷，信惑神怪，巡游无度，使百姓疲敝，起为盗贼，其所以异于秦始皇者无几矣。〔几，居岂翻。〕然秦以之亡，汉以之兴者，孝武能尊先王之道，知所统守，受忠直之言，恶人欺蔽，好贤不倦，〔恶，乌路翻。好，呼到翻。〕诛赏严明，晚而改过，顾托得人，此其所以有亡秦之失而免亡秦之祸乎！
③戊辰，太子即皇帝位。帝姊鄂邑公主共养省中，〔班志，鄂县属江夏郡，公主所食之邑。伏俨曰：蔡邕云：本为禁中。门阁有禁，非侍御之臣不得妄入；行道豹尾中亦为禁中。孝元皇后父名禁，避之，故曰省中。师古曰：省，察也，言入此中者皆当察视，不可妄也。余据鄂邑公主即盖长公主。鄂，五各翻。共，居用翻。养，弋亮翻。〕霍光、金日磾、上官桀共领尚书事。光辅幼主，政自己出，天下想闻其风采。殿中尝有怪，一夜，群臣相惊，光召尚符玺郎，〔续汉志本注：符玺郎中二人，在中主玺及虎符、竹符之半者。玺，斯氏翻。〕欲收取玺。〔师古曰：恐有变难，欲收取玺。〕郎不肯授，光欲夺之。郎按剑曰：“臣头可得，玺不可得也！”光甚谊之。明日，诏增此郎秩二等。众庶莫不多光。〔多，犹重也，以此事为多足重也。〕
④三月，甲辰，葬孝武皇帝于茂陵。
⑤夏，六月，赦天下。
⑥秋，七月，有星孛于东方。〔孛，蒲内翻。〕
⑦济北王宽坐禽兽行自杀。〔淮南厉王子勃徙封济北王，宽其孙也。汉法，内乱者为禽兽行。济，子礼翻。行，下孟翻。〕
⑧冬，匈奴入朔方，杀略吏民；发军屯西河，左将军桀行北边。〔行，下孟翻。〕
●卷第二十三
【汉纪十五】起旃蒙协洽，尽柔兆敦牂，凡十二年。
孝昭皇帝上〔讳弗陵，武帝少子也。张晏曰：后以二名难讳，但名弗。荀悦曰：讳“弗”之字曰“不”。应劭曰：礼谥法：圣闻周达曰昭。〕
始元元年（乙未，公元前八六年）
①夏，益州夷二十四邑、三万余人皆反。遣水衡都尉吕破〔【张：“破”作“辟”。】〕胡募吏民及发犍为、蜀郡奔命往击，大破之。〔犍为、蜀郡，皆属益州。犍为郡，唐泸、戎、嘉、眉、荣、资、简州地。蜀郡，唐成都府、彭、蜀、邛、雅、翼、茂州之地。应劭曰：旧时郡国皆有材官、骑士以赴急难；今夷反，常兵不足以讨之，故权发精勇，闻命奔走，故谓之奔命。李奇曰：平居发二十以上至五十为甲卒；今者五十以上，六十以下为奔命。奔命，言急也。师古曰：应说是。余据左传：子重、子反一岁七奔命。奔命者，救急之师，固不拘五十以上、六十以下也。犍，居言翻。〕
②秋，七月，赦天下。
③大雨，至于十月，渭桥绝。
④武帝初崩，〔【章：甲十五行本作“初，武帝崩”；乙十一行本同；孔本同；退斋校同。】〕赐诸侯王玺书。〔左传：襄公在楚，季武子使公冶问玺书，追而与之，盖君臣通用也；秦、汉以来，惟至尊以为信。〕燕王旦得书不肯哭，曰：“玺书封小，〔张晏曰：文小则封小。〕京师疑有变。”遣幸臣寿西长、孙纵之、王孺等之长安，〔苏林曰：寿西，姓；长，名。师古曰：之，往也。〕以问礼仪为名，阴刺候朝廷事。〔刺，七亦翻，探也。〕及有诏褒赐旦钱三十万，益封万三千户，旦怒曰：“我当为帝，何赐也！”遂与宗室中山哀王子长、齐孝王孙泽等结谋，〔中山哀王昌，靖王胜子。齐孝王将闾，悼惠王肥子。〕诈言以武帝时受诏，得职吏事，修武备，备非常。〔如淳曰：诸侯不得治民、与职事，是以诈言受诏，得知职事，发兵为备也。〕郎中成轸谓旦曰：“大王失职，独可起而索，〔姓谱：成姓本自周文王，成伯之后，周有成肃公；又楚有令尹成得臣。师古曰：失职，谓当为汉嗣而不被用也。索，求也，音山客翻。〕不可坐而得也。大王壹起，国中虽女子皆奋臂随大王。”旦即与泽谋，为奸书，言：“少帝非武帝子，大臣所共立；天下宜共伐之！”使人传行郡国以摇动百姓。泽谋归发兵临菑，〔临淄，齐郡太守、青州刺史治所。〕杀青州刺史隽不疑。〔隽，辞兖翻。〕旦招来郡国奸人，赋敛铜铁作甲兵，数阅其车骑、材官卒，发民大猎以讲士马，须期日。〔师古曰：讲，习也。须，待也。余谓泽归临菑谋举兵，故旦阅兵以待期。数，所角翻；下同。〕郎中韩义等数谏旦，旦杀义等凡十五人。会瓶侯成知泽等谋，〔成，菑川靖王之子。班志，瓶，侯国，属琅琊郡。瓶，步丁翻。〕以告隽不疑。八月，不疑收捕泽等以闻。天子遣大鸿胪丞治，〔续汉志：大鸿胪丞，秩千石。胪，陵如翻。〕连引燕王。有诏，以燕王至亲，勿治；而泽等皆伏诛。迁隽不疑为京兆尹。〔百官表：武帝太初元年，改右内史为京兆尹。张晏曰：地绝高曰京。左传曰：莫之与京。十亿曰兆。尹，正也。师古曰：京，大也；兆者，众数；言大众所在，故云京兆也。郦道元曰：尹，正也，所以董正京畿、率先百郡也。孔颖达曰：释诂文曰：万亿曰兆。如依算法，亿之数有大小二法：其小数以十为等，十万为亿，十亿为兆也；其大数以万亿为等，万至万，是万之为亿；又从亿而数至万亿曰兆，亿亿曰秭。在亿、秭之间。〕
不疑为京兆尹，吏民敬其威信。每行县、录囚徒还，〔师古曰：省录之，知其情状有冤滞与否也。今云虑囚，本“录”声之去者耳，音力具翻。而近俗不晓其意，讹其文遂为思虑之虑，失其源也甚矣。行，下孟翻。〕其母辄问不疑：“有所平反？活几何人？”即不疑多有所平反，〔毛晃曰：平反，理正幽枉也。反，音幡。〕母喜笑异于他时；或无所出，母怒，为不食。〔为，于伪翻。〕故不疑为吏，严而不残。
⑤九月，丙子，秺敬侯金日磾薨。〔秺，音妒。磾，丁奚翻。〕初，武帝病，有遗诏，封金日磾为秺侯，上官桀为安阳侯，〔恩泽侯表，安阳侯食邑于河内之荡阴。水经注：陕县有安阳城，武帝封上官桀为侯国。〕霍光为博陆侯；〔文颖曰：博，大；陆，平；取其嘉名，无此县也；食邑于北海、河间、东郡。师古曰：盖亦即乡聚之名以为国号，非必县也。博陆初封，食北海、河间；后益封，食东郡。〕皆以前捕反者马何罗等功封。〔捕马何罗事见上卷武帝后元元年。〕日磾以帝少，不受封，〔少，诗沼翻。〕光等亦不敢受。及日磾病困，光白封，日磾卧受印绶；一日薨。日磾两子赏、建俱侍中，与帝略同年，共卧起。赏为奉车，建驸马都尉。及赏嗣侯，佩两绶，上谓霍将军曰：“金氏兄弟两人，不可使俱两绶邪？”对曰：“赏自嗣父为侯耳。”上笑曰：“侯不在我与将军乎？”对曰：“先帝之约，有功乃得封侯。”遂止。
⑥闰月，遣故廷尉王平等五人持节行郡国，举贤良，问民疾苦、冤、失职者。〔行，下孟翻。〕
⑦冬，无冰。
始元二年（丙申，公元前八五年）
①春，正月，封大将军光为博陆侯，〔按师古注，光初封，食邑北海、河间。〕左将军桀为安阳侯。〔桀食邑荡阴。〕
②或说霍光曰：“将军不见诸吕之事乎？处伊尹、周公之位，〔说，式芮翻。处，昌吕翻。〕摄政擅权，而背宗室，不与共职，是以天下不信，卒至于灭亡。〔背，蒲妹翻。卒，子恤翻。〕今将军当盛位，帝春秋富，宜纳宗室，又多与大臣共共事，〔服虔曰：共议事也。师古曰：每事皆与参共知之。〕反诸吕道。如是，则可以免患。”〔师古曰：言诸吕专权而灭亡，今纳宗室，是反其道，乃可免患也。〕光然之，乃泽宗室可用者，遂拜楚元王孙辟疆及宗室刘长乐皆为光禄大夫，辟疆守长乐卫尉。〔汉长乐、建章、甘泉各有卫尉以掌其宫卫，然不常置。乐，音洛。〕
③三月，遣使者振贷贫民无种、食者。〔师古曰：种者，五谷之种也。食者，所以为粮食也。种，之勇翻。〕
④秋，八月，诏曰：“往年灾害多，今年蚕、麦伤，所振贷种、食勿收责，毋令民出今年田租！”
⑤初，武帝征伐匈奴，深入穷追，二十余年，匈奴马畜孕重堕殰，罢极，苦之，〔师古曰：孕重，怀任者也。堕，落也。殰，败也。罢极，困也。苦之，心厌苦也。罢，读曰疲。殰，音读。郑玄曰：内败曰殰。陆云：谓怀任不成也。〕常有欲和亲意，未能得。狐鹿孤单于有异母弟为左大都尉，贤，国人乡之。〔乡，读曰向，谓悉皆附之。〕母阏氏恐单于不立子而立左大都尉也，〔阏氏，音烟支。〕乃私使杀之。左大都尉同母兄怨，遂不肯复会单于庭。〔复，扶又翻。〕是岁，单于病且死，谓诸贵人：“我子少，不能治国，立弟右谷蠡王。”〔少，诗沼翻。治，直之翻。谷蠡，音鹿黎。〕及单于死，卫律等与颛渠阏氏谋，〔颛渠阏氏，单于之正室也，位大阏氏上。〕匿其丧，矫单于令，更立子左谷蠡王为壶衍鞮单于。〔更，工衡翻。〕左贤王、右谷蠡王怨望，率其众欲南归汉，恐不能自致，即胁卢屠王，欲与西降乌孙。〔降，户江翻。〕卢屠王告之单于，使人验问，右谷蠡王不服，反以其罪罪卢屠王，国人皆冤之。于是二王去居其所，不复肯会龙城，〔匈奴诸王长少，岁正月会单于庭；五月，大会龙城，祭其先天地鬼神。今二王自居其本处，不复会祭龙城也。复，扶又翻。〕匈奴始衰。
始元三年（丁酉，公元前八四年）
①春，二月，有星孛于西北。〔孛，蒲内翻。〕
②冬，十一月，壬辰朔，日有食之。
③初，霍光与上官桀相亲善。光每休沐出，〔汉制，中朝官五日一下里舍休沐，三署诸郎亦然。〕桀常光入决决事。光女为桀子安妻，生女，年甫五岁，〔甫，始也。〕安欲因光内之宫中；光以为尚幼，不听。盖长公主私近子客河间丁外人，〔地理志，盖县属泰山郡。师古曰：食邑于鄂，为盖侯所尚，故曰盖长公主。长公主仪比诸王，帝姊妹乃称之。盖侯王充，武帝舅王信之子，袭爵。盖，如字，又古盍翻。子客，子宾客也。丁，姓；外人，其名。长，知两翻；下同。近，其靳翻。〕安素与外人善，说外人曰：〔说，式芮翻。〕“安子容貌端正，诚因长主时得入为后，以臣父子在朝而有椒房之重，〔师古曰：椒房殿在未央宫中，皇后所居；以椒泥涂壁，取其温而芳。朝，直遥翻。〕成之在于足下。汉家故事，常以列侯尚主，足下何忧不封侯乎！”外人喜，言于长主。长主以为然，诏召安女为倢伃，〔倢伃，音接予。〕安为骑都尉。〔为安父子与霍光争权谋乱张本。〕
始元四年（戊戌，公元前八三年）
①春，三月，甲寅，立皇后上官氏，赦天下。
②西南夷姑缯、叶榆复反，〔姑缯、叶榆，皆西南夷别种，其所居地在益州郡界。叶榆，泽名，武帝开为县，缯，慈陵翻。叶，式涉翻。〕遣水衡都尉吕辟胡将益州兵击之。〔此益州刺史所部兵也。宋白曰：汉武帝元鼎中，分雍州之南置益州。释名曰：益，厄也，所在之地险厄也。应劭地理风俗记曰：疆理益广，故曰益州。班志，汉中、广汉、蜀郡、越嶲、益州、牂柯、巴郡皆属益州。师古曰：辟，音壁。〕辟胡不进，蛮夷遂杀益州太守，〔武帝元封二年，开滇王国，置益州郡，治滇池县。守，式又翻。〕乘胜与辟胡战，士战及溺死者四千余人。冬，遣大鸿胪田广明击之。〔胪，陵如翻。〕
③廷尉李种坐故纵死罪〔种，音冲。〕弃市。
④是岁，上官安为车骑将军。〔考异曰：昭纪作“骠骑”，今从百官表、外戚传。〕
始元五年（己亥，公元前八二年）
①春，正月，迫尊帝外祖赵父为顺成侯。〔顺成侯赵父，钩弋夫人之父也。父时已死，追封为顺成侯，置食邑三百户于扶风。〕顺成侯有姊君姁，〔师古曰：姁，音况羽翻。〕赐钱二百万、奴婢、第宅以充实焉。诸昆弟各以亲疏受赏赐，〔孔颖达曰：五服之内，大功已上服粗者为亲，小功已下服精者为疏。疏，与疏同。〕无在位者。
②有男子乘黄犊车诣北阙，〔未央宫北阙，萧何筑也。师古曰：未央宫虽南向，而上书、奏事、谒见者皆诣阙，公车司马在焉。〕自谓卫太子；公车以闻。〔班表：公车属卫尉，天下上事皆总领之。师古曰：公车主受章奏。〕诏使公、卿、将军、中二千石杂识视。〔师古曰：杂，共也。有素识之者，令视知其是非也。〕长安中吏民聚观者数万人。右将军勒兵阙下以备非常。丞相。御史、中二千石至者并莫敢发言。京兆尹不疑后到，叱从吏收缚。〔从，才用翻。〕或曰：“是非未可知，且安之！”〔安，犹徐也。〕不疑曰：“诸君何患于卫太子！昔蒯聩违命出奔，辄距而不纳，春秋是之。〔师古曰：蒯聩，卫灵公太子；辄，蒯聩子也。蒯聩得罪于灵公而出奔晋。及灵公卒，使辄嗣位。晋赵鞅纳蒯聩于戚，欲求入卫。齐国夏、卫石曼姑帅师围戚。公羊传曰：曼姑受命于灵公而立辄，曼姑之义固可以距蒯聩也。辄之义可以立乎？曰：可。柰何？不以父命辞王父命也。蒯，苦怪翻。聩，五怪翻。〕卫太子得罪先帝，亡不即死，〔即，就也。〕今来自诣，此罪人也！”遂送诏狱。天子与大将军霍光闻而嘉之曰：“公卿大臣当用有经术、明于大谊者。”繇是不疑名声重于朝廷，在位者皆自以不及也。廷尉验治何人，〔凡不知姓名及所从来，皆曰何人。〕竟得奸诈，本夏阳人，姓成，名方遂，居湖，以卜筮为事。有故太子舍人尝从方遂卜，谓曰：“子状貌甚似卫太子。”方遂心利其言，冀得以富贵。坐诬罔不道，要斩。〔要，与腰同。考异曰：昭纪云“张延年”；隽不疑传云“成方遂”，又云“一姓张，名延年”。今从不疑传。〕
③夏，六月，封上官安为桑乐侯。〔恩泽侯表：桑乐侯食邑于千乘。乐，来各翻。〕安日以骄淫，受赐殿中，对宾客言：“与我婿饮，大乐！”〔乐，音洛。〕见其服饰，使人归，欲自烧物。子病死，仰而骂天。其顽悖如此。〔悖，蒲内翻。〕
④罢儋耳、真番郡。〔武帝元鼎六年置儋耳郡，元封三年置真番郡；今皆罢之。儋，都甘翻。〕
⑤秋，大鸿胪广明、军正王平击益州，斩首、捕虏三万余人，获畜产五万余头。
⑥谏大夫杜延年见国家承武帝奢侈、师旅之后，数为大将军光言：“年岁比不登，〔数，所角翻。为，于伪翻。比，毗至翻。〕流民未尽还，宜修孝文时政，示以俭约、宽和，顺天心，说民意，〔说，读曰悦。〕年岁宜应。”光纳其言。延年，故御史大夫周之子也。
始元六年（庚子，公元前八一年）
①春，二月，诏有司问郡国所举贤良、文学，民所疾苦、教化之要，皆对：“愿罢盐、铁、酒榷、均输官，〔盐铁事始见十九卷武帝元狩四年，均输事始见二十卷元鼎三年，酒榷事始见上卷天汉三年。榷，古岳翻。〕毋与天下争利，示以俭节，然后教化可兴。”桑弘羊难，以为：“此国家大业，所以制四夷，安边足用之本，不可废也。”〔难，乃旦翻。〕于是盐铁之议起焉。〔师古曰：议罢盐铁之官，百姓皆得鬻盐、铸钱，因总论政治得失也。据班史艺文志，有盐铁论十篇，今行于世。〕
②初，苏武既徙北海上，〔事见二十一卷天汉元年。〕禀食不至，〔禀，给也。〕掘野鼠、去草实而食之。〔苏林曰：掘野鼠所去草实而食之。张晏曰：取鼠及草实，并而食之。师古曰：苏说是，去，谓藏之也。贡父曰：今北方野鼠甚多，皆可食也。武掘野鼠，得即食之，其草实乃颇去藏耳。去，丘吕翻。〕杖汉节牧羊，卧起操持，节旄尽落。〔操，千高翻。〕武在汉，与李陵俱为侍中；陵降匈奴，不敢求武。久之，〔降匈奴事见二十一卷天汉二年。降，户江翻；下同。〕单于使陵至海上，为武置酒设乐，〔为，于伪翻；下同。〕因谓武曰：“单于闻陵与子卿素厚，〔子卿，苏武字。〕故使来说足下，虚心欲相待。终不得归汉，空自苦；亡人之地，〔说，式芮翻。亡，古无字通。〕信义安所见乎！〔见，贤遍翻。〕足下兄弟二人，前皆坐事自杀；来时，太夫人已不幸；〔不幸，谓死也。〕子卿妇年少，〔少，诗照翻。〕闻已更嫁矣；独有女弟二人、两女、一男，今复十余年，〔更，工衡翻。复，扶又翻；下同。〕存亡不可知。人生如朝露，〔师古曰：朝露见日则曦干，人命短促亦如之。〕何久自苦如此！陵始降时，忽忽如狂，自痛负汉，加以老母系保宫。〔班表，少府属官有居室，武帝太初元年，更名保宫。〕子卿不欲降，何以过陵！且陛下春秋高，法令无常，大臣无罪夷灭者数十家。安危不可知，子卿尚复谁为乎！”武曰：“武父子无功德，皆为陛下所成就，位列将，爵通侯，兄弟亲近，〔皆为，如字。将，即亮翻。近，其靳翻。〕常愿肝脑涂地。今得杀身自效，虽斧钺、汤镬，诚甘乐之！〔师古曰：鼎大而无足曰镬。乐，音洛。〕臣事君，犹子事父也；子为父死，无所恨。愿勿复再言！”陵与武饮数日，复曰：“子卿壹听陵言！”武曰：“自分已死久矣，〔分，扶问翻。〕王必欲降武，〔匈奴封李陵为右校王，故称之。〕请毕今日之驩，效死于前！”陵见其至诚，喟然叹曰：“嗟乎，义士！陵与卫律之罪上通于天！”因泣下沾衿，与武决去。〔师古曰：决，别也。〕赐武牛羊数十头。
后陵复至北海上，语武以武帝崩。武南乡号哭欧血，旦夕临，数月。〔语，牛倨翻。乡，读曰向。号，户高翻。临，哭也，力禁翻。〕及壶衍鞮单于立，母阏氏不正，〔阏氏，音烟支。〕国内乖离，常恐汉兵袭之，于是卫律为单于谋，与汉和亲。汉使至，求苏武等，匈奴诡言武死。后汉使复至匈奴，常惠私见汉使，教使者谓单于，〔谓告语也。〕言：“天子射上林中，得雁，足有系帛书，言武等在甘某泽中。”使者大喜，如惠语以让单于。单于视左右而惊，谢汉使曰：“武等实在。”乃归武及马宏等。马宏者，前副光禄大夫王忠使西国，〔西国，谓西域诸国。使，疏吏翻。〕为匈奴所遮；忠战死，马宏生得，亦不肯降。故匈奴归此二人，欲以通善意。于是李陵置酒贺武曰：“今足下还归，〔还，音旋，又如字。〕扬名于匈奴，功显于汉室，虽古竹帛所载，丹青所画，何以过子卿！陵虽驽怯，令汉贳陵罪，〔驽，音奴。贳，宽也。贳，时夜翻。〕全其老母，使得奋大辱之积志，庶几乎曹柯之盟，〔李奇曰：言欲劫单于如曹刿劫齐桓公柯盟之时。几，居衣翻。〕此陵宿昔之所不忘也。收族陵家，为世大戮，〔事见上卷天汉三年。〕陵尚复何顾乎！已矣，令子卿知吾心耳！”陵泣下数行，〔行，户刚翻。〕因与武决。
单于召会武官属，前已降及物故，凡随武还者九人。既至京师，诏武奉一太牢谒武帝园庙，〔程大昌演繁露曰：牛、羊、豕具为太牢；有羊、豕而无牛则为少牢。今人独以太牢名牛，失之矣。〕拜为典属国，秩中二千石，〔班表：典属国本秦官，掌归义蛮夷；汉因之。今以命武，以武久在匈奴中，习外夷事，故使为是官。其后省并大鸿胪。〕赐钱二百万，公田二顷，宅一区。武留匈奴凡十九岁，始以强壮出，及还，须发尽白。〔须，与须同。〕霍光、上官桀与李陵素善，遣陵故人陇西任立政等三人俱至匈奴招之。陵曰：“归易耳，〔易，以豉翻。〕丈夫不能再辱！”遂死于匈奴。〔陵意谓降匈奴已辱矣，今若归汉，汉将使刀笔吏簿责其丧师降匈奴之罪，是为再辱也，故遂不归。〕
③夏，旱。
④秋，七月，罢榷酤官，从贤良、文学之议也。〔酤，古护翻。〕武帝之末，海内虚耗，户口减半。霍光知时务之要，轻傜薄赋，与民休息。至是匈奴和亲，百姓充实，稍复文、景之业焉。
⑤诏以钩町侯毋波〔钩町，西南夷种，武帝开为县，属牂柯郡。虽置官吏，而仍以其君长为钩町侯，使主其种类。钩，音劬。町，音梃。“毋波”，汉书作“亡波”。亡，古无字也。〕率其邑君长、人民击反者有功，〔长，知两翻。〕立以为钩町王。赐田广明爵关内侯。
元凤元年（辛丑、前八零年）〔应劭曰：三年中，凤凰比下东海、海西、乐乡，故以冠元。〕
①春，武都氐人反，〔武都郡属凉州。氐人，即白马氐也。鱼豢魏略曰：其人分窜山谷，或号青氐，或号白氐。氐，丁奚翻。〕遣执金吾马适建、龙頟侯韩增、大鸿胪田广明将三辅、太常徒，皆免刑，击之。〔师古曰：姓马适，名建也。据班书功臣表，弓高侯韩颓当之孙说以击匈奴功封龙頟侯，坐酎金失侯；复以破东越功封按道侯；后为卫太子所杀。子兴嗣侯，坐巫蛊诛。后元元年，复以增嗣龙頟侯。增，兴弟也。班志，龙頟，侯国，属平原郡。頟，音洛；作额者非。崔浩曰：今有龙頟村。苏林曰：是时太常，主诸陵县治民也。余谓此刑徒，输作三辅及太常者也。〕
②夏，六月，赦天下。
③秋，七月，乙亥晦，日有食之，既。
④八月，改元。
⑤上官桀父子既尊，盛德长公主，欲为丁外人求封侯，霍光不许。又为外人求光禄大夫，欲令得召见，又不许。长主大以是怨光，而桀、安数为外人求官爵弗能得，亦惭。〔长，知两翻。为，于伪翻。数，所角翻。〕又桀妻父所幸充国为太医监，〔充国，史失其姓。太医监属少府。〕阑入殿中，〔阑，妄也。汉制：诸入宫殿门皆着籍；无籍而妄入，谓之阑入。〕下狱当死；冬月且尽，〔汉论死囚不过冬月。下，遐嫁翻。〕盖主为充国入马二十匹赎罪，乃得减死论。于是桀、安父子深怨光而重德盖主。自先帝时，桀已为九卿，位在光右，〔武帝时，桀为太仆，位九卿，秩中二千石；光为奉车都尉、光禄大夫，秩比二千石；是桀之位在光右也。右，上也。〕及父子并为将军，〔桀为左将军，安为车骑将军。〕皇后亲安女，光乃其外祖，而顾专制朝事，〔师古曰：顾，犹反也。朝，直遥翻。〕由是与光争权。燕王旦自以帝兄不得立，常怀怨望。及御史大夫桑弘羊建造酒榷、盐、铁，为国兴利，伐其功，〔伐，矜也。榷，古岳翻。为，于伪翻；下同。〕欲为子弟得官，亦怨恨光。于是盖主、桀、安、弘羊皆与旦通谋。
旦遣孙纵之等前后十余辈，多赍金宝、走马赂遗盖主、桀、弘羊等。〔师古曰：走马，马之善走者也。遗，于季翻。〕桀等又诈令人为燕王上书，言：“光出都肄郎、羽林，〔孟康曰：都，试也。肄，习也。张晏曰：都肄郎及羽林也。师古曰：都，大也，大会试之。汉光禄勋令，诸当试者不会都所，免之。都肄，谓总阅试习武备也。肄，羊至翻。〕道上称跸，〔天子出称跸，以清道止行人。跸，与跸同。〕太官先置。”〔师古曰：供饮食之具。太官属少府，主膳食。凡车驾所幸，太官先往其处供置。〕又引“苏武使匈奴二十年不降，乃为典属国；〔实十九年而言二十者，欲久其事以见冤屈，故言多也。使，疏吏翻。降，户江翻。〕大将军长史敞无功，受搜粟都尉；又擅调益莫府校尉。〔师古曰：调，选也。莫府，大将军府也。调，音徒钓翻。〕光专权自恣，疑有非常。臣旦愿归符玺，入宿卫，察奸臣变。”〔玺，斯氏翻。〕候司光出沐日奏之。桀欲从中下其事，〔伺光出沐不在禁中，桀欲自从禁中下其事也。司，读曰伺。师古曰：下，谓下有司也。下，音胡稼翻；下同。〕弘羊当与诸大臣共执退光。〔当者，以之自任也。〕书奏，帝不肯下。明旦，光闻之，止画中室不入。〔如淳曰：近臣所计画之室。或曰：雕画之室。师古曰：雕画是也。〕上问：“大将军安在？”左将军桀对曰：“以燕王告其罪，故不敢入。”有诏：“召大将军。”光入，免冠、顿首谢。上曰：“将军冠！〔师古曰：令复着冠也。〕朕知是书诈也，将军无罪。”光曰：“陛下何以知之？”上曰：“将军之广明都郎，近耳；〔师古曰：之，往也。广明，亭名。余据广明亭在长安城东东都门外。水经注：京兆奉明县广成乡有广明苑，史皇孙及王夫人葬于郭北，宣帝移于苑北以为悼园，在东都门外。〕调校尉以来，未能十日，燕王何以得知之！且将军为非，不须校尉。”〔文颖曰：帝云“将军欲反，不由一校尉”。〕是时帝年十四，尚书、左右皆惊。〔班表：少府属官有尚书等十二官令、丞，又有中书谒者等七官令、丞。续汉志：尚书令千石。本注曰：承秦所置；武帝用宦者，更为中书谒者令。成帝用士人，复故，掌凡选署及奏下尚书曹文书众事。余据表，则尚书、中书为两官；据续志，则合为一官。此时既有尚书，则与中书谒者为两官明矣。沈约曰：秦世少府遣吏四人，在殿中主发书，故谓之尚书；尚，犹主也。汉初有尚冠、尚衣、尚席、尚浴、尚食、尚书，故谓之六尚。秦时尚书有令，有仆射，有丞；至汉，并隶少府。武帝使左右曹、诸吏分平尚书事。昭帝即位，霍光领尚书。约又曰：汉武游后庭，始使宦者典尚书事，谓之中书谒者，置令、仆射。成帝改中书谒者令为中谒者令，罢谒者。东京省中谒者令；而有中宫谒者令，非其职也。沈约亦以尚书、中书为两官明矣。〕而上书者果亡，捕之甚急。桀等惧，白上：“小事不足遂。”〔师古曰：遂，犹竟也，言不须穷竟也。〕上不听。后桀党与有谮光者，上辄怒曰：“大将军忠臣，先帝所属以辅朕身，敢有毁者坐之！”自是桀等不敢复言。〔属，之欲翻。复，扶又翻。〕
李德裕论曰：人君之德，莫大于至明，明以照奸，则百邪不能蔽矣，汉昭帝是也。周成王有惭德矣；高祖、文、景俱不如也。成王闻管、蔡流言，遂使周公狼跋而东。汉高闻陈平去魏背楚，欲舍腹心臣。〔背，蒲妹翻。〕汉文惑季布使酒难近，罢归股肱郡；疑贾生擅权纷乱，复疏贤士。景帝信诛晁错兵解，遂戮三公。〔武王崩，周公相成王，管叔、蔡叔流言于国曰：“公将不利于孺子。”周公于是东征。成王未知周公之志，公乃为鸱鸮之诗；周大夫亦为赋狼跋之诗曰：“狼跋其胡，载疐其尾。”毛氏注云：跋，躐也。疐，跲也。老狼有胡，进则躐其胡，退则跲其尾，进退有难，然而不失其猛。疏曰：李巡曰：跋前行曰躐，跲却顿曰疐也。说文云：跋，蹎，丁千翻。跲，踬，竹二翻。踬，即疐也。然则跋与疐皆是颠倒之类。以跋为躐者，谓跋其胡而倒耳。老狼有胡，谓颔垂胡。进则躐其胡，谓躐胡而前倒也；退则跲其尾，谓却顿而倒于尾上也。高祖疑陈平事见九卷二年，文帝罢季布事见十四卷前四年，疏贾生事同上，景帝诛晁错事见十六卷前三年。〕所谓“执狐疑之心，来谗贼之口”。〔刘向之言。〕使昭帝得伊、吕之佐，则成、康不足侔矣。
⑥桀等谋令长公主置酒请光，伏兵格杀之，因废帝，迎立燕王为天子。旦置驿书往来相报，许立桀为王，外连郡国豪桀以千数。旦以语相平，〔平为燕相，史失其姓。语，牛倨翻。〕平曰：“大王前与刘泽结谋，事未成而发觉者，以刘泽素夸，好侵陵也。〔好，呼到翻。〕平闻左将军素轻易，车骑将军少而骄，〔易，以豉翻。少，诗照翻。〕臣恐其如刘泽时不能成，又恐既成反大王也。”旦曰：“前日一男子诣阙，自谓故太子，长安中民趣乡之，〔趣，七喻翻。乡，读曰向。〕正讙不可止。〔师古曰：人众既多故讙哗。讙，况爰翻。〕大将军恐，出兵陈之，以自备耳。我，帝长子，〔帝，谓武帝。长，知两翻。〕天下所信，何忧见反！”后谓群臣：“盖主报言，独患大将军与右将军王莽。〔张晏曰：王莽，天水人也，字稚叔。〕今右将军物故，丞相病，幸事必成，征不久。”令群臣皆装。〔令皆治行装也。〕
安又谋诱燕王至而诛之，〔诱，音酉。〕因废帝而立桀。或曰：“当如皇后何？”安曰：“逐麋之狗，当顾菟邪！〔师古曰：言所求者大，不顾小也。麋，鹿之大者。菟，读曰兔，吐故翻。〕且用皇后为尊，一旦人主意有所移，虽欲为家人亦不可得。〔家人，谓凡庶匹夫也。〕此百世之一时也！”会盖主舍人父稻田使者燕仓知其谋，〔如淳曰：特为诸稻田置使者，假与民收其税入也。燕，音烟。姓谱：召公封于燕，其后为秦所灭，子孙以为氏。〕以告大司农杨敞。敞素谨，畏事，不敢言，乃移病卧，〔师古曰：移病，谓移书言病。一曰：以病而移居。余谓前说是。〕以告谏大夫杜延年；延年以闻。九月，诏丞相部中二千石逐捕孙纵之及桀、安、弘羊、外人等，并宗族悉诛之；盖主自杀。燕王旦闻之，召相平曰：“事败，遂发兵乎？”〔相，息亮翻。〕平曰：“左将军已死，百姓皆知之，不可发也！”王忧懑，〔师古曰：懑，音满，又音闷，烦也。〕置酒与群臣、妃妾别。会天子以玺书让旦，〔玺，斯氏翻。〕旦以绶自绞死，后、夫人随旦自杀者二十余人。天子加恩，赦王太子建为庶人，赐旦谥曰剌王。〔剌，来达翻。谥法：暴戾无亲曰剌。〕皇后以年少，不与谋，〔与，读曰豫。〕亦霍光外孙，故得不废。
⑦庚午，右扶风王?为御史大夫。〔?，与欣同。〕	
⑧冬，十月，封杜延年为建平侯，〔班表，建平侯食邑于济阳。〕燕仓为宜城侯，〔宜城侯食邑于济阴。〕故丞相征事任宫捕得桀，为弋阳侯，〔文颖曰：征事，丞相官属，位差尊掾属也。如淳曰：时宫以征事待诏丞相府，故曰丞相征事。张晏曰：汉仪注：征事比六百石，皆故吏二千石不以赃罪免者为征事，绛衣奉朝贺正月。师古曰：张说是。班志，弋阳，侯国，属汝南郡。任，音壬。〕丞相少史王山寿诱安入府，为商利侯。〔如淳曰：汉仪注：武帝置丞相少史，秩四百石。班表：商利侯食邑于临淮之徐。少，诗照翻。〕久之，文学济阴魏相对策，〔济阴郡属兖州，唐为曹州。济，子礼翻。〕以为：“日者燕王为无道，韩义出身强谏，为王所杀。义无比干之亲而蹈比干之节，〔比干，纣之贤臣，谏纣而死。〕宜显赏其子以示天下，明为人臣之义。”乃擢义子延寿为谏大夫。
⑨大将军光以朝无旧臣，〔朝无，直遥翻。〕光禄勋张安世自先帝时为尚书令，〔班表，少府属官有尚书令。续汉志：尚书令，承秦所置，掌凡选署及奏下尚书曹文书众事，秩千石。〕志行纯笃，〔行，下孟翻。〕乃白用安世为右将军兼光禄勋以自副焉。安世，故御史大夫汤之子也。光又以杜延年有忠节，〔以其发燕、盖、上官之谋也。〕擢为太仆、右曹、给事中。〔太仆，正卿；右曹、给事中，加官也。晋灼曰：汉仪注：诸吏、给事中日上朝谒，平尚书奏事，分为左、右曹。班表：给事中掌顾问应对，位中常侍下。盖得出入禁中。〕光持刑罚严，延年常辅之以宽。吏民上书言便宜，辄下延年平处复奏。〔下，遐嫁翻。先平处其可否，复奏言之。处，昌吕翻。〕可〔【章：甲十五行本“可”上有“言”字；乙十行本同；孔本同。】〕官试者，至为县令；或丞相、御史除用，满岁，以状闻；或抵其罪法。〔师古曰：抵，至也。言事之人有奸妄者，则致之于罪法。〕
⑩是岁匈奴发左、右部二万骑为四队，并入边为寇。汉兵追之，斩首、获虏九千人，生得瓯脱王；汉无所失亡。匈奴见脱王在汉，恐，以为道击之，〔道，读曰导。〕即西北远去，不敢南逐水草；发人民屯瓯脱。
元凤二年（壬寅，公元前七九年）
①夏，四月，上自建章宫徙未央宫。
②六月，赦天下。
③是岁，匈奴复遣九千骑屯受降城以备汉，〔复，扶又翻。〕北桥余吾水，令可度，以备奔走；〔师古曰：于余吾水上作桥，拟有迫急，奔走避汉，从此桥度也。〕欲求和亲，而恐汉不听，故不肯先言，常使左右风汉使者。〔风，读曰讽。〕然其侵盗益希，遇汉使愈厚，欲以渐致和亲。汉亦羁縻之。
元凤三年（癸卯，公元前七八年）
①春，正月，泰山有大石自起立；上林有柳树枯僵自起生，〔僵，居良翻，仆也。〕有虫食其叶成文，曰“公孙病已立”。〔此为宣帝兴于民间之符。〕符节令鲁国眭弘上书，〔班表：符节令属少府，秩六百石。续汉志曰：为符节台率，主符节事。汉改秦薛郡为鲁国，属豫州；唐兖州地。师古曰：眭，息随翻。今河、朔犹有此姓。〕言：“大石自立，僵柳复起，〔复，扶又翻；下同。〕当有匹庶为天子者。枯树复生，故废之家公孙氏当复兴乎？汉家承尧之后，〔班赞曰：春秋晋史蔡墨有言：“陶唐既衰，其后有刘累，学扰龙，事孔甲，范氏其后也。”而范宣子亦曰：“祖自虞以上为陶唐氏，在夏为御龙氏，在商为豕韦氏，在周为唐杜氏，晋主夏盟为范氏。”范氏为晋士师，鲁文公世奔秦，后归于晋；其处者为刘氏。刘向云：战国时刘氏自秦获于魏；秦灭魏，迁大梁，都于丰。故周市说雍齿曰：“丰，故梁徙也。”是以颂高祖云：“汉帝本系，出自唐帝；降及于周，在秦作刘；涉魏而东，遂为丰公。”丰公盖太上皇父。及高祖即位，置祠祀官，则有秦、晋、梁、荆之巫，世祠天地，缀之以祀，岂不信哉！由是言之，汉承尧运，协于火德，得天统矣。〕有传国之运，当求贤人禅帝位，退自封百里，以顺天命。”弘坐设妖言惑众伏诛。
②匈奴单于使犁污王窥边，〔据王莽时使译出塞诱呼右犁污王咸，则犁污王所居地盖近塞下也。〕言酒泉、张掖兵益弱，出兵试击，冀可复得其地。时汉先得降者，闻其计，天子诏边警备。后无几，〔几，居岂翻。〕右贤王、犁污王四千骑分三队，入日勒、屋兰、番和。〔班志，三县皆属张掖郡。贤曰：日勒故城在今甘州删丹县东南。师古曰：番，音盘。〕张掖太守、属国都尉〔续汉志，张掖属国都尉治居延县。守，式又翻。〕发兵击，大破之，得脱者数百人。属国义渠王射杀犁污王，〔义渠王，属国义渠胡之君长。射，而亦翻。〕赐黄金二百斤，马二百匹，因封为犁污王。自是后，匈奴不敢入张掖。
③燕、盖之乱，〔燕王、盖主也。燕，于贤翻。盖，古盍翻。〕桑弘羊子迁亡，过父故吏侯史吴〔侯史，姓也。吴，其名也。晋武帝时有侯史光。过，古禾翻。〕后迁捕得，伏法。会赦，侯史吴自出系狱。廷尉王平、〔【章：甲十五行本“平”下有“与”字；乙十一行本同；孔本同。】〕少府徐仁杂治反事，皆以为“桑迁坐父谋反而侯史吴臧之，〔治，直之翻；下同。臧，读曰藏。〕非匿反者，乃匿为随者也”，〔言桑迁但随坐耳，非自反也。〕即以赦令除吴罪。后侍御史治实，〔师古曰：重核治其事也。〕以“桑迁通经术，知父谋反而不谏争，〔争，与诤同。〕与反者身无异。侯史吴故三百石吏，首匿迁，〔师古曰：首匿者，言身为谋首而藏匿人也。〕不与庶人匿随从者等，吴不得赦。”奏请覆治，〔此深文傅致吴之罪。从，才用翻。〕劾廷尉、少府纵反者。〔劾，户概翻。师古曰：纵，放也。〕少府徐仁，即丞相车千秋女婿也，〔车千秋，即田千秋。汉以其年老，得乘小车入殿中，因呼为车丞相。〕故千秋数为侯史吴言；〔数，所角翻。〕恐大将军光不听，千秋即召中二千石、博士会公车门，〔公车门，即未央宫北阙门也。〕议问吴法。〔师古曰：于法律之中，吴当得何罪。〕议者知大将军指，皆执吴为不道。明日，千秋封上众议。〔上，时掌翻。〕光于是以千秋擅召中二千石以下，外内异言，〔张晏曰：外则去疾欲尽，内则为其婿也。师古曰：非也；外内，谓内朝及外朝也。〕遂下廷尉平、少府仁狱。〔下，遐嫁翻。〕朝廷皆恐丞相坐之。太仆杜延年奏记光曰：“吏纵罪人，有常法。今更诋吴为不道，〔师古曰：诋，诬也。〕恐于法深。又，丞相素无所守持而为好言于下，尽其素行也。〔师古曰：言非故有所执持，但其素行好与在下人言议耳。〕至擅召中二千石，甚无状。〔师古曰：无善状也。〕延年愚以为丞相久故及先帝用事，〔言在位已久，是为故旧，又尝及相先帝而任事也。〕非有大故，不可弃也。间者民颇言狱深，吏为峻诋；今丞相所议，又狱事也，如是以及丞相；恐不合众心，群下讙哗，〔讙，许爰翻。〕庶人私议，流言四布。延年窃重将军失此名于天下也。”〔师古曰：重，犹难也，以此为重事也。〕光以廷尉、少府弄法轻重，卒下之狱。〔卒，子恤翻。〕夏，四月，仁自杀，平与左冯翊贾胜胡皆要斩。〔内史，周官；秦因之；景帝二年，分置左内史；武帝更名左冯翊。要，与腰同。〕而不以及丞相，终与相竟。〔师古曰：谓终丞相之身无贬黜也。余谓言与千秋共事终其身。〕延年论议持平，合和朝廷，皆此类也。
④冬，辽东乌桓反。初，冒顿破东胡，东胡余众散保乌桓及鲜卑山为二族，〔辽东郡属幽州，唐尝置安东都护府于其地。东胡破见十一卷高祖六年。后汉书：乌桓之地在丁零西南、乌孙东北。武帝遣霍去病击破匈奴左地，因徙乌桓于上谷、渔阳、右北平、辽东、辽西五郡塞外，为汉侦察匈奴动静。其大人岁一朝见。于是始置护乌桓校尉，秩比二千石。鲜卑先远窜于辽东塞外，与乌桓相接，未尝通中国；至后汉稍徙辽西塞外，始为中国患。〕世役属匈奴。武帝击破匈奴左地，因徙乌桓于上谷、渔阳、右北平、辽东塞外，〔上谷、渔阳、北平皆属幽州。上谷，唐妫州。渔阳，唐檀、蓟州。北平，唐平州之地。〕为汉侦察匈奴动静。〔为，于伪翻。侦，丑郑翻，又丑贞翻：候也。〕置护乌桓校尉监领之，〔监，古衔翻。〕使不得与匈奴交通。至是，部众渐强，遂反。
先是，匈奴三千余骑入五原，〔五原郡属并州。先，悉荐翻。〕杀略数千人；后数万骑南旁塞猎，〔旁，步浪翻。〕行攻塞外亭障，略取吏民去。是时汉边郡烽火候望精明，匈奴为边寇者少利，希复犯塞。〔少，诗照翻。复，扶又翻；下同。〕汉复得匈奴降者，言乌桓尝发先单于冢，匈奴怨之，方发二万骑击乌桓。霍光欲发兵邀击之，〔师古曰：邀迎而击之。〕以问护军都尉赵充国，〔护军都尉，秦官；武帝以属大司马，此时盖属大将军也。〕充国以为：“乌桓间数犯塞，〔师古曰：间，即中间也。犹言比日也。数，所角翻。〕今匈奴击之，于汉便。又匈奴希寇盗，北边幸无事，蛮夷自相攻击而发兵要之，〔要，与邀同。〕招寇生事，非计也！”光更问中郎将范明友，明友言可击，于是拜明友为度辽将军，〔度辽将军，盖使之度辽水以伐乌桓。至后汉，遂以为将军之号以护匈奴。〕将二万骑出辽东。匈奴闻汉兵至，引去。初，光诫明友：“兵不空出，即后匈奴，遂击乌桓。”〔师古曰：后匈奴者，言兵迟后，邀匈奴不及。后，户遘翻。〕乌桓时新中匈奴兵，〔师古曰：为匈奴所中伤。中，竹仲翻。〕明友既后匈奴，因乘乌桓敝，击之，斩首六千余级，获三王首。匈奴由是恐，不能复出兵。
元凤四年（甲辰，公元前七七年）
①春，正月，丁亥，帝加元服。〔如淳曰：元服，谓初冠加上服也。师古曰：如氏以为衣服之服，非也。元，首也。冠者，首之所着，故曰元服。汲黯序传云：上正元服。是知谓冠为元服。余按续汉志有加元服之礼。〕
②甲戌、富民定侯田千秋薨。〔谥法：安民大虑曰定。〕时政事壹决大将军光；千秋居丞相位，谨厚自守而已。
③夏，五月，丁丑，孝文庙正殿火。〔人火曰火。〕上及群臣皆素服，发中二千石将五校作治，〔将作大匠属官有左、右、前、后中五校令，掌五校士。校，户教翻。〕六日，成。太常及庙令丞、郎、吏，皆劾大不敬；〔劾，户概翻。〕会赦，太常轑阳侯德免为庶人。〔班表，轑阳侯食邑清河。文颖曰：轑阳在魏郡清渊。轑，音料，又音聊。〕
</div>
    <div class="pagination">
<a href="资治通鉴注_page22.html">上一页</a><span>...</span><a href="资治通鉴注_page18.html">18</a><a href="资治通鉴注_page19.html">19</a><a href="资治通鉴注_page20.html">20</a><a href="资治通鉴注_page21.html">21</a><a href="资治通鉴注_page22.html">22</a><span class="current-page">23</span><a href="资治通鉴注_page24.html">24</a><a href="资治通鉴注_page25.html">25</a><a href="资治通鉴注_page26.html">26</a><a href="资治通鉴注_page27.html">27</a><a href="资治通鉴注_page28.html">28</a><span>...</span><a href="资治通鉴注_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
