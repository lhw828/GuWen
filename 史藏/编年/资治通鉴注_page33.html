<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 33 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 33 页/共 334 页
  </h1>
  <div class="content">
   ④是岁，尚书令颍川锺元为大理。〔哀帝元寿二年，复改廷尉为大理。〕颍川太守陵阳严诩〔地理志，陵阳县属丹阳郡。〕本以孝行为官，〔行，下孟翻。〕谓掾、史为师友，〔掾，俞绢翻。〕有过辄闭合自责，终不大言。郡中乱。〔史言世降俗薄，徒善不足以为政。〕王莽遣使征诩，官属数百人为设祖道，〔为，于伪翻。〕诩据地哭。掾、史曰：「明府吉征，不宜若此！」诩曰：「吾哀颍川士，身岂有忧哉！我以柔弱征，必选刚猛代；代到，将有僵仆者，〔师古曰：僵，偃也。仆，颠也。僵，音姜。仆，音赴。〕故相吊耳！」诩至，拜为美俗使者；〔文颖曰：宣美风化使者。〕徙陇西太守〔【章：甲十六行本「守」下有「平陵」二字；乙十一行本同；孔本同；张校同。】〕何并为颍川太守。并到郡，捕锺元弟威及阳翟轻侠赵季、李款，皆杀之；郡中震栗。〔地理志，阳翟县属颍川郡。翟，音直格翻。〕
四年〔（甲子、四）〕
①春，正月，郊祀高祖以配天，宗祀孝文以配上帝。〔师古曰：郊祀，祀于郊也。宗，尊也，祀于明堂也。上帝，太微五帝也；一曰：昊天上帝也。王肃曰：上帝，天也。马融曰：上帝，泰一之神，在紫微宫，天之最尊者。杜佑曰：元气广大则称昊天；人之所尊莫过于帝，托之于天，故称上帝。〕
②改殷绍嘉公曰宋公，周承休公曰郑公。〔成帝绥和元年，封殷绍嘉公，进周承休侯爵为公，为二王后。〕
③诏：「妇女非身犯法，及男子年八十以上、七岁已下，家非坐不道、诏所名捕，〔张晏曰：名捕，谓下诏所特捕也。〕他皆无得系；其当验者即验问。〔师古曰：就其所居而问。〕定着令！」
④二月，丁未，遣大司徒宫、大司空丰等奉乘舆法驾迎皇后于安汉公第，授皇后玺绂，〔乘，绳证翻。续汉志：皇后绶，与乘舆同，四采黄、赤、缥、绀，长丈九尺九寸，五百首。玺，盖亦玉玺也。师古曰：绂，所以系玺，音弗。考异曰：王莽传云「四月，丁未」，平纪云「二月，丁未，立皇后王氏」，下云「夏，皇后见于高庙」。外戚传云明年春，迎皇后于安汉公第。然则言四月者误也。〕入未央宫。大赦天下。
⑤遣太仆王恽等八人各置副，假节，〔副，副使也。恽等持节，其副则假之以节。恽，于粉翻。〕分行天下，〔行，下孟翻。〕览观风俗。
⑥夏，太保舜等及吏民上书者八千余人，咸请「如陈崇言，加赏于安汉公。」章下有司，〔下，遐稼翻；下同。〕有司请「益封公以召陵、新息二县及黄邮聚、新野田；〔新息、召陵二县，属汝南郡。续汉志，南阳郡新野县有东乡，故新都，王莽所封也；又有黄邮聚。聚，才谕翻。〕采伊尹、周公称号，加公为宰衡，〔伊尹曰阿衡，周公位耱宰。称，尺证翻。〕位上公，三公言事称『敢言之』；赐公太夫人号曰功显君；〔莽母也。〕封公子男二人安为褒新侯，临为赏都侯；〔莽封新都侯，析其国名二字，加「褒」、「赏」，以封其二子。〕加后聘三千七百万，合为一万万，以明大礼；太后临前殿亲封拜，安汉公拜前，二子拜后，如周公故事。」〔成王之侯伯禽于鲁也，周公拜前，鲁公拜后。〕莽稽首辞让，〔稽，音启。〕出奏封事：「愿独受母号，还安、临印韨及号位户邑。」〔韨，即绂；音弗。〕事下，〔下，遐稼翻。〕太师光等皆曰：「赏未足以直功；〔师古曰：直，当也。〕谦约退让，公之常节，终不可听。忠臣之节亦宜自屈，而伸主上之义。宜遣大司徒、大司空持节承制诏公亟入视事；诏尚书勿后受公之让奏。」〔复，扶又翻；下同。〕奏可。莽乃起视事，止减召陵、黄邮、新野之田而已。
莽复以所益纳征钱千万遗太后左右奉共养者。〔遗，于季翻；下同。白虎通曰：纳征用玄纁。共，居用翻。养，弋向翻。〕莽虽专权，然所以诳耀媚事太后，下至旁侧长御，方故万端，赂遗以千万。数白尊太后姊、妹号皆为君，食汤沐邑。〔姊君挟为广恩君，君力为广惠君，君弟为广施君。〕以故左右日夜共誉莽。〔誉，音余。〕莽又知太后妇人，厌居深宫中，莽欲虞乐以市其权，〔乐，音洛。〕乃令太后四时车驾巡狩四郊，〔张晏曰：市权者，以游观之乐易其权，若市贾然。师古曰：虞，与娱同。邑外谓之郊，近二十里也。仲冯曰：言郊，不必二十里也。〕存见孤、寡、贞妇，所至属县，辄施恩惠，赐民钱帛、牛酒，岁以为常。太后旁弄儿病，在外舍，〔服虔曰：官婢、侍史生儿，取以作弄儿也。〕莽自亲候之。其欲得太后意如此。
太保舜奏言：「天下闻公不受千乘之土，〔古者诸公之国，地方百里，出兵车千乘。〕辞万金之币，〔谓聘后之币也。〕莫不乡化。〔乡，读曰向。〕蜀郡男子路建等辍讼，惭怍而退，虽文王却虞、芮何以加！〔师古曰：却，退也。虞、芮，二国名也，并在河之东。二国之君争田不平，闻文王之德，乃往断焉；入周之竟，则耕者让畔，行者让路，乃相谓曰：「我小人也，不可以履君子之庭！」遂相让，以其所争为闲田而退。怍，才各翻。〕宜报告天下。」〔【章：甲十六行本「下」下有「奏可」二字；乙十一行本同；孔本同；张校同。】〕于是孔光愈恐，固称疾辞位。太后诏：「太师毋朝，〔朝，直遥翻。〕十日一入省中，置几杖，赐餐十七物，然后归；官属按职如故。」〔师古曰：餐具有十七种物，言十日一入朝，受此宠礼，他日则常在家自养；而其属官依常各行职务。〕
⑦莽奏起明堂、辟雍、灵台，〔应劭曰：明堂所以正四时，出教化。明堂上圆下方，八窗四达，布政之宫，在国之阳：上八窗八风，四达法四时，九室法九州岛，十二重法十二月，三十六户法三十六雨，七十二牖法七十二风。黄帝曰合宫，有虞曰总章，殷曰阳馆，周曰明堂。辟雍者，象璧；圜之以水，象教化流行。大戴礼：明堂，以茅盖，上圆下方。天子曰灵台，诸侯曰观台，以望气，书云物。〕为学者筑舍万区，〔为，于伪翻。〕制度甚盛。立乐经；益博士员，经各五人。征天下通一艺、教授十一人以上，及有逸礼、古书、天文、图谶、〔张衡曰：图谶虚妄，非圣人之法。刘向父子领校秘书，阅定九流，亦无谶录；成、哀之后，乃始闻之。〕锺律、月令、兵法、史篇文字，〔孟康曰：史籀所作十五篇古文书也。师古曰：周宣王太史史籀所作大篆书也。籀，直救翻。〕通知其意者，皆诣公交车。网罗天下异能之士，前后至者千数，皆令记说廷中，将令正乖谬，壹异说云。〔令各造廷中而记其说也。〕
又征能治河者以百数，〔治，直之翻。〕其大略异者，长水校尉平陵关并〔姓谱：关，夏大夫关龙逢之后。风俗通：关令尹喜之后。〕言：「河决率常于平原、东郡左右，其地形下而土疏恶。〔疏，音捤。〕闻禹治河时，本空此地，以为水猥盛则放溢，少稍自索，〔少，诗沼翻。师古曰：猥，多也。索，尽也，音先各翻。〕虽时易处，犹不能离此。〔离，力智翻。〕上古难识。近察秦、汉以来，河决曹、卫之域，〔汉之济阴、定陶，故曹国也。东郡及魏郡黎阳，古卫地也。〕其南北不过百八十里。可空此地，勿以为官亭、民室而已。」御史临淮韩牧以为：「可略于禹贡九河处穿之，纵不能为九，但为四、五，宜有益。」大司空掾王横言：「河入勃海地，高于韩牧所欲穿处。往者天常连雨，东北风，海水溢，西南出，寖数百里，九河之地已为海所渐矣。〔师古曰：渐，寖也，读如本字，又音子廉翻。〕禹之行河水，本随西山下东北去。〔师古曰：行，谓通流也。〕周谱云：『定王五年，河徙，』〔如淳曰：谱，音补，世统谱谍也。〕则今所行非禹之所穿也。又秦攻魏，决河灌其都，〔事见七卷秦始皇二十二年。〕决处遂大，不可复补。〔复，扶又翻。〕宜却徙完平处更开空，〔空，音孔。师古曰：空，犹穿。〕使缘西山足，乘高地而东北入海，乃无水灾。」〔西山，谓黎阳以西诸山。〕司空掾沛国桓谭典其议，为甄丰言：〔为，于伪翻；下同。〕「凡此数者，必有一是；宜详考验，皆可豫见。计定然后举事，费不过数亿万，亦可以事诸浮食无产业民。〔师古曰：事，谓役使也。〕空居与行役，同当衣食，衣食县官而为之作，乃两便，〔师者曰：言无产业之人，端居无为及发行力役，俱须衣食耳。今县官给其衣食而使修治河水，是为公私两便也。〕可以上继禹功，下除民疾。」时莽但崇空语，无施行者。
⑧群臣奏言：「昔周公摄政七年，制度乃定。今安汉公辅政四年，营作二旬，大功毕成，宜升宰衡位在诸侯王上。」诏曰：「可。」仍令议九锡之法。〔应劭曰：九锡：一曰车马，二曰衣服，三曰乐器，四曰朱户，五曰纳陛，六曰虎贲百人，七曰鈇钺，八曰弓矢，九曰秬鬯。此皆天子制度，尊之，故事事锡与，但数少耳。张晏曰：九锡，经本无文；周礼以为九命，春秋说有之。臣瓒曰：九锡备物，霸者之盛礼，齐桓、晋文犹不能备。郑玄曰：按九锡之名，古无有也。王制：三公一命衮；若有加，则赐也不过九命。孔颖达曰：郑意以为九命之外，别加九赐。案礼纬含文嘉，上列九锡之差，下云四方所瞻之成，侯子所望。宋均注云：九赐者，乃四方所共见，公侯伯子男所希望。孔引含文嘉所谓九锡，与应劭同，独乐器曰乐则耳。宋均注云：进退有节，行步有度，赐之车马以代其步。言成文章，行成法则，赐之衣服以表其德。长于教训，内怀至仁，赐之乐则以化其民。居处修理，房内不渫，赐之朱户以明其别。动作有礼，赐之纳陛以安其体。勇猛劲疾，执义坚强，赐之虎贲以备非常。亢扬威武，志在宿卫，赐之斧钺使得专杀。内怀仁德，执义不倾，赐之弓矢使得专征。孝慈父母，赐之秬鬯以事先祖。〕
⑨莽奏尊孝宣庙为中宗，孝元庙为高宗；又奏毁孝宣皇考庙勿修；〔宣帝元康元年尊悼园曰皇考。〕罢南陵、云陵为县。〔南陵，文帝母薄太后陵。云陵，昭帝母赵太后陵。〕奏可。
⑩莽自以北化匈奴，东致海外，南怀黄支，〔莽自奏曰：越裳氏重译献白雉；黄支自三万里贡生犀；东夷王渡大海，奉国珍；匈奴单于顺制作，去二名。〕唯西方未有加，乃遣中郎将平宪等多持金币诱塞外羌，使献地愿内属。宪等奏言：「羌豪良愿等种可万二千人，愿为内臣，〔种，章勇翻。〕献鲜水海、允谷、盐池，〔地理志，金城郡临羌县西北至塞外，有西海、盐池。阚骃云：西有卑禾羌海，即献王莽地为西海郡者也。郦道元曰：世谓之青海，东去西平二百五十里。〕平地美草，皆与汉民；自居险阻处为藩蔽。问良愿降意，〔降，户江翻。〕对曰：『太皇太后圣明，安汉公至仁，天下太平，五谷成孰，或禾长丈余，〔长，直亮翻。〕或一粟三米，或不种自生，或疬不蚕自成；甘露从天下，醴泉自地出；凤皇来仪，神爵降集。从四岁以来，〔谓自莽辅政以来也。〔羌人无所疾苦，故思乐内属。』宜以时处业，〔处，谓度地以处之。业，谓使各有作业也。乐，音洛。处，昌吕翻。〕置属国领护。」事下莽，莽复奏：〔下，遐稼翻。〕「今已有东海、南海、北海郡，请受良愿等所献地为西海郡。分天下为十二州，应古制。」奏可。冬，置西海郡。〔考异曰：王莽传，置西海郡在明年秋；今从平纪。〕又增法五十条，犯者徙之西海。徙者以千万数，民始怨矣。
梁王立坐与卫氏交通，废，徙南郑；自杀。〔卫氏，帝外家也。〕
分京师置前辉光、后丞烈二郡。〔前辉光盖领长安以南诸县，后丞烈盖领长安以北诸县也。〕更公卿、大夫、八十一元士官名、位次及十二州名。〔更，工衡翻。〕分界郡国所属，罢置改易，天下多事，吏不能纪矣。
五年〔（乙丑、五）〕
①春，正月，祫祭明堂；〔应劭曰：礼，五年而再殷祭，壹禘壹祫。祫祭者，毁庙之主皆合食于太祖。师古曰：祫，音合。〕诸侯王二十八人，列侯百二十人，宗室子九百余人，征助祭。礼毕，皆益户、赐爵及金帛、增秩、补吏各有差。〔已封者益户，未有爵者赐爵，已有爵者赐金帛，已有秩者增秩，未有官者补吏。〕
②安汉公又奏复长安南、北郊。三十余年间，天地之祠凡五徙焉。〔成帝建始元年罢甘泉泰畤、汾阴后土祠，作长安南、北郊；永始三年，复甘泉、汾阴；成帝崩，皇太后诏复长安南、北郊；哀帝建平三年，复甘泉、汾阴；今又复南、北郊；是五徙也。〕
③诏曰：「宗室子自汉元至今十余万人，其令郡国各置宗师以纠之，〔汉元，汉初也。师古曰：纠，谓禁察也。〕致教训焉。」
④夏，四月，乙未，博山简烈侯孔光薨，赠赐、葬戏甚盛，车万余两。〔两，音亮。〕以马宫为太师。
⑤吏民以莽不受新野田而上书者前后四十八万七千五百七十二人，及诸侯王公、列侯、宗室见者〔见，贤遍翻。〕皆叩头言：「宜亟加赏于安汉公。」于是莽上书言：「诸臣民所上章下议者，事〔【章：乙十一行本「事」作「愿」；孔本同。甲十六行本「事」作「以」。】〕皆寝勿上，〔上，时掌翻。下，遐稼翻。〕使臣莽得尽力异制礼作乐；事成，愿赐骸骨归家，避贤者路。」〔言久处大位，妨贤者进用之路。避位，所以避贤者路也。〕甄邯等白太后，诏曰：「公每见辄流涕叩头言，愿不受赏；赏即加，不敢当位。方制作未定，事须公而决，故且听公制作；毕成，群公以闻，究于前议。〔师古曰：究，竟也。〕其九锡礼仪亟奏！」
五月，策命安汉公莽以九锡，莽稽首再拜，受缘韨，衮冕，衣裳，〔师古曰：此韨，谓蔽膝也。或谓韨坆。韨，音弗；坆，音毕。〕玚琫、玚珌，〔孟康曰：玚，玉名也。佩刀之饰，上曰琫，下曰珌。诗云，鞞琫有珌是也。毛传曰：鞞，容刀鞞也。琫，上饰；珌，下饰。天子玉琫而珧珌；诸侯璗琫而璆珌。陆云：鞞，刀室也。琫，佩刀削上饰；珌，佩刀下饰。尔雅云：黄金谓之璗。说文云：璗，金之美与玉同色者也。师古曰：玚，音荡。琫，音布孔翻。珌，音必。〕句履，〔孟康曰：今齐祀履头饰也，出履三寸。师古曰：其形岐头。句，音巨俱翻。〕鸾路、乘马，〔师古曰：鸾路，车之施鸾者也。四马曰乘，音食证翻。〕龙旗九旒，〔周礼：交龙为旗。尔雅：有铃曰旗。旒，旗之末垂也。〕皮弁、素积，戎路、乘马，〔师古曰：戎路，戎车也。彤弓矢、卢弓矢，〔师古曰：彤，赤色。卢，黑色。〕左建朱钺，右建金戚，〔师古曰：钺、戚，皆斧属。〕甲、冑一具，〔冑，兜鍪。〕秬鬯二卣，〔秬鬯，香酒也。周礼春官鬯人注云：酿秬为酒；秬如黑黍，一稃二米。陆田埤雅曰：说文：鬯以秬酿，郁草芬芳，攸服以降神也。旧说：芬芳条畅，故谓之鬯；礼以郁合鬯，言郁于中而鬯于外也。又曰：先郑、小毛以为鬯，香草也，筑而煮之为鬯。秬者，百谷之华，鬯者，百草之英，故先王煮以合鬯。卣，中樽也。秬，音巨。卣，音攸，又音羊久翻。〕圭瓒二，九命青玉珪二，〔师古曰：圭瓒，以圭为勺末。上公九命，青者春色，东方生而长育万物也。〕朱户，纳陛，〔朱户以居，纳陛以登。孟康曰：纳，内也，谓凿殿基际为陛，不使露也。师古曰：孟说是也。尊者不欲露而升陛，故纳之于溜下也。〕署宗官、祝官、卜官、史官，〔放周公也。成王之命周公，祝、宗、卜、史。杜预曰：太祝、宗人、太卜、太史，凡四官。〕虎贲三百人。〔孔安国曰：虎贲，勇士称也。若虎贲战，言其猛也。贲，音奔。〕
⑥王恽等八人使行风俗还，〔恽，于粉翻。行，下孟翻；下同。〕言天下风俗齐同，诈为郡国造歌谣、颂功德，凡三万言。闰月，丁酉，诏以羲和刘秀等四人使治明堂、辟雍，〔治，直之翻。〕令汉与文王灵台、周公作洛同符。〔诗曰：经始灵台，经之营之，庶民攻之，不日成之。周公营成周，曰：其作大邑，其自时配皇天中乂。〕太仆王恽等八人使行风俗，宣明德化，万国齐同，皆封为列侯。〔四人者，刘秀，红休侯；平晏，防乡侯；孔永，宁乡侯；孙迁，定乡侯。八人者，王恽，常乡侯；阎迁，望乡侯；陈崇，南乡侯；李翕，邑乡侯；郝党，亭乡侯；谢殷，章乡侯；逯普，蒙乡侯；陈凤，卢乡侯。考异曰：恩泽侯表，刘歆等十一侯皆云丁酉，独平晏云丁丑。按十二人同功俱封，是年闰五月甲午朔，无丁丑，表误。〕
⑦莽又奏为市无二贾，〔师古曰：言纯质也。贾，读曰价。〕官无狱讼，邑无盗贼，野无饥民，道不拾遗，男女异路之制；犯者象刑。〔师古曰：白虎通云：象者，其衣服象五刑也。犯墨者蒙。犯劓者以赭着其衣。犯髌者以墨蒙其髌，象而画之。犯宫者屝。犯大辟者布衣无领。屝，草屦也。膑，音频忍翻。屝，音扶味翻。〕
⑧莽复奏言：「共王母、丁姬，前不臣妾，〔师古曰：言不遵臣妾之道。复，扶又翻。，共，音恭。〕耱高与元帝山齐，〔贾公彦曰：尔雅「山顶，耱」，则山耱之耱；封土为丘曰耱，则耱墓之耱。耱，知陇翻。〕怀帝太后、皇太太后玺绶以葬。〔师古曰：怀，谓挟之以自随也。玺，斯氏翻。绶，音受。〕请发共王母及丁姬耱，取其玺绶；徙共王母归定陶，葬共王耱次。」太后以为既已之事，不须复发。〔复，扶又翻。〕莽固争之，太后诏因故棺改葬之。莽奏：「共王母及丁姬棺皆名梓宫，珠玉之衣，〔谓之梓宫者，以香梓为之，言犹生时所居宫室也。珠玉之衣，珠襦玉匣也。〕非藩妾服。请更以木棺代，〔更，工衡翻；下同。〕去珠玉衣；〔去，羌吕翻。〕葬丁姬媵妾之次。」奏可。公卿在位皆阿莽指，入钱帛，遣子弟及诸生、四夷凡十余万人，操持作具，〔作具，畚锸之类。操，七刀翻。〕助将作掘平共王母、丁姬故耱；二旬间，皆平。莽又周棘其处，以为世戒云。〔师古曰：以棘周绕也。〕又隳坏共皇庙，诸造议者泠褒、段犹〔【章：甲十六行本「犹」下有「等」字；乙十一行本同；孔本同。】〕皆徙合浦。〔褒、犹奏见三十三卷哀帝建平元年。考异曰：师丹传云：「复免高昌侯宏为庶人。」按功臣表：建平四年，董宏已死；元寿二年，子武坐父为佞邪免；不得至今。丹传误也。〕
征师丹诣公交车，赐爵关内侯，食故邑。数月，更封丹为义阳侯；〔丹，建平元年罢归故邑，高乐侯户邑也。恩泽侯表：义阳侯，国于南阳新野。考异曰：恩泽侯表：「丹，元始三年，二月，癸巳，更为义阳侯。」胡旦因此并发傅太后陵、徙泠褒等事俱着之三年。按外戚传云：「元始五年，莽发共王母及丁姬耱，改莽之。」马宫传：「莽发傅太后陵，追诛前议者；宫凓惧，乃乞骸骨。」公卿表：宫以今年八月壬午免。然则褒等徙合浦及丹封侯，皆在今年明矣。按长历，二月丙申朔，无癸巳。日月必有误者。〕月余，薨。
初，哀帝时，马宫为光禄勋，与丞相、御史杂议傅太后谥曰孝元傅皇后。及莽追诛前议者，宫为莽所厚，独不及。宫内凓惧，上书言：「臣前议定陶共王母谥，希指雷同，诡经僻说，〔师古曰：诡，违也。〕以惑误主上，为臣不忠。幸蒙洒心自新，〔师古曰：洒，音先礼翻。〕诚无颜复望阙庭，无心复居官府，无宜复食国邑。〔宫封扶德侯，邑于琅邪赣榆。复，扶又翻。〕愿上太师、大司徒、扶德侯印绶，避贤者路。」〔上，时掌翻；下同。〕八月，壬午，莽以太后诏赐宫策曰：「四辅之职，为国维纲；三公之任，鼎足承君；不有鲜明固守，无以居位。〔鲜明，犹言精明也。〕君言至诚，不敢文过，朕甚多之。〔师古曰：多，犹重也。〕不夺君之爵邑，其上太师。大司徒印绶使者，〔上印绶于使者也。〕以侯就第。」
⑨莽以皇后有子孙瑞，通子午道，〔张晏曰：时年十四，始有妇人之道也。子，水；午，火也。水以天一为牡，火以地二为牝，故火为水妃，今通子午以协之。案男八月生齿，八岁毁齿，二八十六阳道通，八八六十四阳道绝。女七月生齿，七岁毁齿，二七十四阴道通，七七四十九阴道绝。〕从杜陵直绝南山，径汉中。〔师古曰：子，北方也。午，南方也。言通南北道相当，故谓之子午耳。今京城直南山有谷通梁、汉道者名子午谷，又宜州西界、庆州东界有山名子午岭，计南北直相当，此则北山是子，南山是午，共为子午道。仲冯曰：史文自以从杜陵径汉中为子午道耳，颜说非史意也。三秦记：长安正南山名秦岭，谷名子午，一名樊川，一名御宿。〕
⑩泉陵侯刘庆上书〔师古曰：众陵节侯贤，长沙定王子。本始四年，戴侯真定嗣；二十二年薨。黄龙元年、顷侯庆嗣，此则是也。莽传及翟义传并云「泉陵」。地理志，泉陵县属零陵郡，而表作「众陵」，表为误也。〕言，「周成王幼小，〔【章：甲十六行本「小」作「少」；「少」下有「称孺子」三字；乙十一行本同；孔本同；张校同。】〕周公居摄。今帝富于春秋，宜令安汉公行天子事，如周公。」群臣皆曰：「宜如庆言。」
时帝春秋益壮，以卫后故，怨不悦。〔谓卫后不得至京师，其族皆死徙，故不悦。〕冬，十二月，莽因腊日上椒酒，〔上，时掌翻。〕置毒酒中；帝有疾。莽作策，请命于泰畤，愿以身代，藏策金縢，置于前殿，敕诸公勿敢言。〔师古曰：诈依周公为武王请命作金縢也。书曰：周公纳策金縢之匮中。孔安国曰：为请命之书，藏之于匮，缄之以金，不欲人开之。孔颖达曰：縢，是缚约之名。〕丙午，帝崩于未央宫。〔臣瓒曰：帝年九岁即位；即位五年，寿十四〕大赦天下。莽令天下吏六百石以上皆服丧三年。奏尊孝成庙曰统宗；孝平庙曰元宗。敛孝平，加元服，〔敛，力赡翻。〕莽康陵。〔臣瓒曰：康陵，在长安北六十里。〕
班固赞曰：孝平之世，政自莽出，褒善显功，以自尊盛。观其文辞，方外百蛮，无思不服，休征嘉应，颂声并作；至于变洪见于上，〔见，贤遍翻。〕民怨于下，莽亦不能文也。〔如淳曰：不可复文饰也。〕
以长乐少府平晏为大司徒。
太后与群臣议立嗣。时元帝世绝，而宣帝曾孙有见王五人，〔王之见在者五人，淮阳王演、中山王成都、楚王纡、信都王景、东平王开明也。见，贤遍翻。〕列侯四十八人。〔广戚侯显、阳兴侯寄、陵阳侯嘉、高乐侯修、平邑侯闵、平纂侯况、合昌侯辅、伊乡侯开、就乡侯不害、胶乡侯武、宜乡侯恢、昌城侯丰、乐安侯禹、陶乡侯恢、厘乡侯褒、昌乡侯且、新乡侯鲤、郚乡侯光、新城侯武、宜陵侯封、堂乡侯护，成陵侯由、成阳侯众、复昌侯休、安陆侯平、梧安侯誉、朝乡侯充、扶乡侯普、方城侯宣、当阳侯益、广城侯疌、春城侯允、吕乡侯尚、李乡侯殷、宛乡侯隆、寿泉侯承、杏山侯遵、严乡侯信、武平侯璜、陵乡侯曾、武安侯镓、富阳侯萌、西阳侯偃、桃乡侯立、栗乡侯玄成、金乡侯不害、平通侯且、西安侯汉、湖乡侯开、重乡侯少柏，凡五十人。而广戚侯显，孺子之父，栗乡侯玄成，先已免侯，止四十八人耳。师古曰：疌，音竹二翻。镓，音受。〕莽恶其长大，〔恶，乌路翻。长，知两翻；下同。〕曰：「兄弟不得相为后。」乃悉征宣帝玄孙，选立之。
是月，前辉光谢嚣奏武功长孟通浚井得白石，〔武功县本属扶风，莽分属前辉光。师古曰：浚，抒治之也。嚣，音许骄翻。浚，音峻。抒，音直吕翻。〕上圆下方，有丹书着石，〔师古曰：着，音直略翻。〕文曰：「告安汉公莽为皇帝」。符命之起，自此始矣。莽使群公以白太后，太后曰；「此诬罔天下，不可施行！」太保舜谓太后曰：「事已如此，无可柰何；沮之，力不能止。〔沮，慈吕翻。〕又莽非敢有他，但欲称摄以重其权，填服天下耳！」〔师古曰：填，音竹刃翻。〕太后心不以为可，然力不能制，乃听许。舜等即共令太后下诏曰：「孝平皇帝短命而崩，已使有司征孝宣皇帝玄孙二十三人，差度宜者，〔师古曰：差度，谓择也。度，音大各翻。〕以嗣孝平皇帝之后。玄孙年在襁褓，不得至德君子，孰能安之！安汉公莽，辅政三世，与周公异世同符。今前辉光嚣、武功长通上言丹石之符，朕深思厥意，云『为皇帝』者，乃摄行皇帝之事也。其令安汉公居摄践祚，如周公故事，〔祚，位也。〕具礼仪奏！」于是群臣奏言：「太后圣德昭然，深见天意，诏令安汉公居摄。臣请安汉公践祚，服天子韨冕，背斧依立于户牖之间，〔背，蒲妹翻。郑氏曰：斧依，为斧文屏风。师古曰：依，读曰扆，音于岂翻。〕南面朝群臣，听政事；〔朝，直遥翻；下同。〕车服出入警跸，民臣称臣妾，皆如天子之制。郊祀天地，宗祀明堂，共祀宗庙，享祭群神，赞曰『假皇帝』，〔师古曰：赞者，谓祭祝之辞。共，音恭。余谓此赞固主于祭祝，若朝会亦有赞者，所谓赞拜、赞谒是也。〕民臣谓之『摄皇帝』，自称曰『予』。平决朝事，〔朝，直遥翻。〕常以皇帝之诏称『制』。以奉顺皇天之心，辅翼汉室，保安孝平皇帝之幼嗣，遂寄托之义，〔寄托，谓寄以天下，托以孤幼也。师古曰：遂，成也。〕隆治平之化。〔治，直吏翻。〕其朝见太皇太后、帝皇后皆复臣节。〔见，贤遍翻。帝皇后，谓平帝后也。复，如字，反也，还也。〕自施政教于〔【章：甲十六行本「于」下有「其」字；乙十一行本同；孔本同。】〕宫家国采，〔宫者，谓以安汉公第为宫也。家者，谓其家也。国者，谓其所封新都国也。采，谓以武功县为采地，名曰汉光邑也。师古曰：采，官也，以官受地，故谓之采。采，音七在翻。又音七代翻。〕如诸侯礼仪故事。」太后诏曰：「可。」
《王莽上》〔字巨君，孝元竹旺后之弟子也。莽父曼，祖禁。禁，武帝绣衣御史贺之子也。〕
居摄元年〔（丙寅、六）莽既摄政，遂改元为居摄。〕
①春，正月，王莽祀上帝于南郊，又行迎春、大射、养老之礼。〔上无天子，通鉴不得不以王莽系年。不书假皇帝而直书王莽者，不与其摄也。及其既篡也书莽，不与其篡也。吕后、武后书「太后」，其义亦然。〕
②三月，己丑，立宣帝玄孙婴为皇太子，号曰孺子。〔亦因周公辅成王，二叔流言曰，「公将不利于孺子」，而为此号。〕婴，广戚侯显之子也。〔楚孝王子勋封广戚侯，显则勋之子也。地理志，沛郡有广戚侯国。〕年二岁；托以卜相最吉，立之。〔相，息亮翻。〕尊皇后曰皇太后。
③以王舜为太傅，左辅甄丰为太阿、右拂，〔师古曰：拂，读曰弼。〕甄邯为太保、后承；又置四少，秩皆二千石。〔四少，少师、少傅、少阿、少保也。少，诗照翻。〕
④四月，安众侯刘崇〔师古曰：安众康侯丹，长沙定王子；崇即丹玄孙之子也，见王子侯表。地理志，安众，侯国，属南阳郡，故宛西乡也。〕与相张绍谋曰：「安汉公莽必危刘氏，天下非之，莫敢先举，此乃宗室之耻也。吾帅宗族为先，海内必和。」〔帅，读曰率。和，户卧翻。〕绍等从者百余人遂进攻宛；〔宛，南阳郡治所。宛，于元翻。〕不得入而败。
绍从弟竦与崇族父嘉诣阙自归；莽赦弗罪。〔从，才用翻。〕竦因为嘉作奏，〔为，于伪翻。〕称莽德美，罪状刘崇：「愿为宗室倡始，〔师古曰：倡，音先向翻。〕父子兄弟负笼荷锸，〔师古曰：笼，所以盛土。锸，譍锹。荷，下可翻；又音何。〕驰之南阳，猪崇宫室，令如古制；〔古者畔逆之国，既伏其罪，则猪其宫室以为污池。师古曰：猪，谓畜水也。〕及崇社宜如亳社，以赐诸侯，用永监戒！」〔武王胜殷，分亳社以班诸侯，四墙其社，覆上栈下，使不得通阴阳之气，所以着亡国之戒也。〕于是莽大说，〔说，读曰悦。〕封嘉为率礼侯，嘉子七人皆赐爵关内侯；后又封竦为淑德侯。长安为之语曰：「欲求封，过张伯松。〔师古曰：伯松，张竦之字。〕力战，不如巧为奏。」自后谋反〔【章：甲十六行本「反」下有「者」字；乙十一行本同；孔本同；张校同。】〕皆污池云。〔师古曰：污，下也，音乌。〕
群臣复曰：「刘崇等谋逆者，以莽权轻也；〔复，扶又翻。〕宜尊重以填海内。」〔填，竹刃翻。〕五月，甲辰，太后诏莽朝见太后称「假皇帝」。〔朝，直遥翻。见，贤遍翻。〕
⑤冬，十月，丙辰朔，日有食之。
⑥十二月，群臣奏请安汉公庐为摄省，府为摄殿，第为摄宫。奏可。〔庐，殿中止宿之舍。府，治事之所。第，所居也。〕
⑦是岁，西羌庞恬、傅幡等〔师古曰：幡，音敷元翻。〕怨莽夺其地，反攻西海太守程永；永奔走。莽诛永，遣护羌校尉窦况击之。
二年〔（丁卯、七）〕
①春，窦况等击破西羌。
②五月，更造货：〔更，工衡翻。〕错刀，一直五千；契刀，一直五百；大钱，一直五十；〔食货志：错刀，以黄金错，其文曰「一刀直五千」。契刀，其环如大钱，身形如刀，长二寸，文曰「契刀五百」。大钱径寸二分，重十二铢，文曰「大钱五十」张晏曰：案今所见契刀、错刀，形质如大钱，而肉好轮厚，异于此。大钱形如大刀环矣。契刀，身形圆，不长二寸也；其文左曰「契」，右曰「刀」，无「五百」字也。错刀，则刻之作字也；以黄金填其文，上曰「一」，下曰「刀」。二刀泉，甚不与志相应也。似札单差错、文字磨灭故耳。师古曰：张说非也。王莽钱刀，今并尚在，形质及文与志相合，无差错也。索隐曰：钱，本名泉，以货之流布如泉。布者，言货流布。刀，以其利于人也。〕与五铢钱并行，民多盗铸者。禁列侯以下不得挟黄金，输御府受直；〔百官表：少府有御府令、丞。师古曰：御府，主天子衣服。〕然卒不与直。〔卒，子恤翻。〕
③东郡太守翟义，方进之子也，〔翟，直格翻。〕与姊子上蔡陈丰谋曰：〔地理志，上蔡县属汝南郡。〕「新都侯摄天子位，号令天下，故择宗室幼稚者以为孺子，〔故意为之曰故。稚，直利翻。〕依托周公辅成王之义，且以观望，〔师古曰：言渐试天下人心。〕必代汉家，其渐可见。方今宗室衰弱，外无强蕃，天下倾首服从，莫能亢扞国难。〔亢，口浪翻；御也。扞，户干翻。难，乃旦翻。〕吾幸得备宰相子，身守大郡，父子受汉厚恩，义当为国讨贼，以安社稷；〔为，于伪翻。〕欲举兵西，诛不当摄者，选宗室子孙辅而立之。设令时命不成，死国埋名，〔师古曰：埋名，谓身埋而名立。〕犹可以不凓于先帝。今欲发之，汝肯从我乎﹖」丰年十八，勇壮，许诺。义遂与东郡都尉刘宇、严乡侯刘信。信弟武平侯刘璜结谋，〔信，璜皆东平炀王云子。严乡、武平二国，盖皆在东郡。璜，胡光翻。〕以九月都试日斩观令，〔地理志，观县属东郡，本曰畔观。应劭曰：夏有观扈；世祖改为卫公国，以封周后。师古曰：观，音工唤翻。〕因勒其车骑、材官士，募郡中勇敢，部署将帅。信子匡时为东平王，乃并东平兵，立信为天子；义自号大司马、柱天大将军；移檄郡国，言「莽鸩杀孝平皇帝，摄天子位，欲绝汉室。今天子已立，共行天罚！」〔师古曰：共，读曰恭。〕郡国皆震。比至山阳，众十余万。〔比，必寐翻。〕
莽闻之，惶惧不能食。太皇太后谓左右曰：「人心不相远也。〔师古曰：言所见者同。〕我虽妇人，亦知莽必以此自危。」莽乃拜其党、亲〔孙建、刘宏、窦况，莽之党也。王邑、王骏、王况、王昌，莽之亲也。〕轻车将军、成武侯孙建为奋武将军，光禄勋、成都侯王邑为虎牙将军，明义侯王骏为强弩将军，春王城门校尉王况为震威将军，〔师古曰：春王，长安城东出北头第一门也。本名宣平门，莽改名焉。余按汉城门校尉掌十二城门。观此，则莽改官名，十二城门各置城门校尉。〕宗伯、忠孝侯刘宏为奋冲将军，〔平帝元始四年，莽更名宗正为宗伯。〕中少府、建威侯王昌为中坚将军，〔莽更少府曰共工。此中少府，盖长乐少府也；以职在宫中，故曰中少府。〕中郎将、震羌侯窦况为奋威将军，凡七人，自择除关西人为校尉、军吏，将关东甲卒，发奔命以击义焉。〔校，户教翻。将，即亮翻。〕复以太仆武让为积弩将军，屯函谷关；〔复，扶又翻；下同。〕将作大匠蒙乡侯逯并为横?将军，屯武关；〔师古曰：逯，姓也；并，名也。逯，音录；又音鹿；今东郡有逯姓，二音并得书。本「逯」字，或作「逮」，今河朔有逮姓，自呼音徒戴翻，其义两通。〕羲和、红休侯刘秀为扬武将军，屯宛。〔宛，于元翻。〕
三辅闻翟义起，自茂陵以西至汧〔地理志，汧县属右扶风，音口坚翻。贤曰：汧故城在陇州汧县南。〕二十三县，盗贼并发。槐里男子赵朋、霍鸿等自称将军，攻烧官寺，杀右辅都尉及斄令，〔地理志，右辅都尉治郿，郿与斄县皆属扶风。斄，周后稷所封邑也。师古曰：斄，与邰同，音胎。〕相与谋曰：「诸将精兵悉东，京师空，可攻长安！」众稍多至十余万，火见未央宫前殿。〔见，贤遍翻。〕莽复拜卫尉王级为虎贲将军，〔贲，音奔。〕大鸿胪、望乡侯阎迁为折冲将军，西击朋等。以常乡侯王恽为车骑将军，屯平乐馆；〔乐，音洛。〕骑都尉王晏为建威将军，屯城北；城门校尉赵恢为城门将军；皆勒兵自备。以太保、后承、承阳侯甄邯为大将军，〔承阳之承，音烝。〕受钺高庙，领天下兵，左杖节，右把钺，屯城外。王舜、甄丰昼夜循行殿中。〔行，下孟翻。〕
莽日抱孺子祷郊庙，会群臣，称曰：「昔成王幼，周公摄政，而管、蔡挟禄父以畔。〔师古曰：禄父，纣子也。父，读曰甫。〕今翟义亦挟刘信而作乱。自古大圣犹惧此，况臣莽之斗筲！」〔师古曰：斗筲，谕材器小也。〕群臣皆曰：「不遭此变，不章圣德！」冬，十月，甲子，莽依周书作大诰〔师古曰：武王崩，周公相成王，而三监及淮夷叛，周公作大诰。莽自比周公，故依仿其事。〕曰：「粤其闻日；〔孟康曰：翟义反书上闻日也。师古曰：粤，发语辞。〕宗室之有四百人，〔孟康曰：诸刘见在者。〕民献仪九万夫，〔孟康曰：民之表仪，谓贤者也。〕予敬以终于此谋继嗣图功。」〔师古曰：我用此宗室之及献仪者，共图谋国事，终成其功。〕遣大夫桓谭等班行谕告天下，以当反位孺子之意。
诸将东至陈留菑，〔孟康曰：菑，故戴国，在梁，后属陈留，今曰考城。陈留风俗传曰：菑县，奏之谷县也，遭汉兵起，邑多菑年，故改曰菑县。章帝东巡过县，诏曰：陈留菑县，其名不善，其改曰考城。〕与翟义会战，破之，斩刘璜首。莽大喜，复下诏先封车骑都尉孙贤等五十五人皆为列侯，即军中拜授。因大赦天下。于是吏士精锐攻围义于圉城，十二月，大破之。义与刘信弃军亡，至固始界中，捕得义，尸磔陈都市；卒不得信。〔地理志，圉、固始、陈，三县皆属淮阳国。贤曰：圉故城在今汴州雍兵县东南。卒，子恤翻。〕
始初元年〔（戊辰、八）是年十一月，莽始改元始初。〕
春，地震。大赦天下。
②王邑等还京师，西与王级等合击赵朋、霍鸿。二月，朋等殄灭，诸县息平。还师振旅，莽乃置酒白虎殿，劳赐将帅。〔劳，力到翻。〕诏陈崇治校军功，第其高下，〔治，直之翻。校，古效翻。〕依周制爵五等，以封功臣为侯、伯、子、男，凡三百九十五人，曰「皆以奋怒，东指西击，羌寇、蛮盗，反虏、逆贼，不得旋踵，应时殄灭，天下咸服」之功封云。其当赐爵关内侯者，更名曰附城，又数百人。〔项安世家说曰：王莽封诸侯，置附城，汉人盖以城解墉也。古文庸，即墉字，后人加土以别之。不成国者谓之附城，犹今言支郡为属城也。余按王制，不能五十里者不达于天子，附于诸侯，曰附庸。郑注曰：小城曰附庸。附庸者，以国事附于大国。正义曰：庸，城也，谓小国之城不能自通，以其国事附于大国，故曰附庸。项说本诸此。更，工衡翻。〕莽发翟义父方进及先祖耱在汝南者，烧其棺柩；〔柩，音旧。〕夷灭三族，诛及种嗣，〔种，章勇翻。嗣，祥吏翻。〕至皆同坑，以棘五毒并葬之。〔如淳曰：五毒，野葛、狼毒之属。翟方进，本汝南上蔡人。〕又取义及赵朋、霍鸿党众之尸，聚之通路之旁，濮阳、无盐、圉、槐里、盩厔凡五所，〔濮阳、无盐、圉、义党之尸也。槐里、盩厔，朋、鸿党之尸也。盩厔，音舟窒。〕建表木于其上，〔师古曰：表者，所以标明也。〕书曰：「反虏逆贼铠鲵。」〔师古曰：铠鲵，大鱼为害者也；以此比敌人之勇桀者。崔豹古今注：鲸，大者长千里，小者数丈，一生数万子，常以五六月就岸生子，至七八月导从其子还大海中，鼓浪成雷，喷沫成雨，水族惊长，一皆逃匿，莫敢当。其雌曰鲵，大者亦长千里。盖鲸鲵有力，能驱食小鱼，故以喻夫强暴而凌弱者。而导从数万子，跋扈大海中，亦有渠魁之义。铠，古鲸字，音其京翻。鲵，五奚翻。〕义等既败，莽于是自谓威德日盛，〔【章：甲十六行本「盛」下有「大获天人之助」六字；乙十一行本同；孔本同。张校同；退斋校同。】〕遂谋即真之事矣。
③群臣复奏：进摄皇帝子安、临爵为公；〔复，扶又翻；下同。〕封兄子光为衍功侯。〔光，莽兄永之子。〕是时莽还归新都国；〔莽既居摄，故还归新都国。〕群臣复白以封莽孙宗为新都侯。〔宗，宇子也。〕
④九月，莽母功显君死。莽自以居摄践阼，奉汉大宗之后，为功显君缌缞弁而加麻环绖，如天子吊诸侯服。〔周礼，王为诸侯缌缞弁而加环绖，同姓则麻，异姓则葛。师古曰：于弁上加环绖也。谓之环者，言其轻细如环之形。记曰：缌麻十五升去其半，有事其缕，无事其布，曰缌。贾公彦曰：凡五服之绖，皆两股绞之。言环绖，则与绞绖有异矣。谓以麻为体，又以一股麻为纠而横缠之，如环然，故谓之环绖。缞，仓回翻。〕凡壹吊再会；而令新都侯宗为主，服丧三年云。
⑤司威陈崇〔莽谓司威，司察百官。〕奏：莽兄子衍功侯光私报执金吾窦况，令杀人；〔私报者，私属之也。霍显曰：少夫幸报我以事。〕况为收系，致其法。〔为，于伪翻。〕莽大怒，切责光。光母曰：「汝自视孰与长孙、中孙！」长孙、中孙者，宇及获之字也。〔获死见上卷哀帝元寿元年。宇死见上平帝元始三年。师古曰：中，读曰仲。〕遂母子自杀，及况皆死。初，莽以事母、养嫂、抚兄子为名，〔事见三十一卷成帝始元年。〕及后悖虐，复以示公义焉。〔服虔曰：不舍光罪为公义。仲冯曰：莽不服母丧，亦以示公义。悖，蒲内翻，又蒲没翻。〕令光子嘉嗣爵为侯。
⑥是岁，广饶侯刘京言齐郡新井，〔地理志，齐郡有广饶县。〕车骑将军千人扈云言巴郡石牛，〔师古曰：千人，官名，属车骑将军。扈，其姓；云，其名。余按百官表，千人在候、司马之下。〕太保属臧鸿言扶风雍石；〔汉公府有掾有属。姓谱：鲁孝公之子彄，食采于臧，子孙以为氏。雍县属扶风。雍，音于用翻。〕莽皆迎受。十一月，甲子，莽奏太后曰：「陛下遇汉十二世三七之総，〔三七二百一十年，汉元至是岁二百一十四年。〕承天威命，诏臣莽居摄。广饶侯刘京上书言：『七月中，齐郡临淄县昌兴亭长辛当一暮数梦，曰：「吾，天公使也。〔使，疏吏翻。〕天公使我告亭长：〔【章：甲十六行本「长」下有「曰」字；乙十一行本同；孔本同。】〕『摄皇帝当为真。』即不信我，此亭中当有新井。」亭长晨起视亭中，诚有新井，〔师古曰：诚，实也。〕入地且百尺。』十一月，壬子，直建冬至，〔师古曰：壬子之日冬至，而其日当建。〕巴蜀石牛，戊午，雍石文，皆到于未央宫之前殿。臣与太保安阳侯舜等视，天风起，尘冥，风止，得铜符帛图于石前，文曰：『天告帝符，献者封侯，』骑都尉崔发等视说。〔师古曰：视其文而说其意也。〕孔子曰：『畏天命，畏大人，畏圣人之言。』〔师古曰：论语所载孔子之言。〕臣莽敢不承用！臣请共事神祇、宗庙，〔师古曰：共，读曰恭。〕奏言太皇太后、孝平皇后，皆称『假皇帝』；其号令天下，天下奏言事，毋言『摄』；以居摄三年为始初元年；〔考异曰：莽传作「初始」。荀纪及韦庄美嘉号录、宋庠纪年通谱皆作「始初」。今从之。〕漏刻以百二十为度；用应天命。臣莽夙夜养育隆就孺子，〔师古曰：隆，长也。成就之，使其长大也。〕令与周之成王比德，宣明太皇太后威德于万方，期于富而教之。孺子加元服，复子明辟，如周公故事。」〔书洛诰：周公拜手稽首曰：朕复子明辟。孔安国注曰：周公尽礼致敬，言我复还明君之政于子。子，成王也。年二十成人，故必归政。〕奏可。众庶知其奉符命，指意群公〔【章：甲十六行本「公」作「臣」；乙十一行本同。】〕博议别奏，以示即真之渐矣。
⑦期门郎张充等六人谋共劫莽，立楚王。〔楚王纡，宣帝之曾孙。〕发觉，诛死。
⑧梓潼人哀章〔师古曰：梓潼，广汉之县也。潼，音童。哀姓，章名。姓谱曰：哀姓，以谥为氏。余按古人以哀为谥非一，孔子弟子传有公簒哀，烈士传有羊角哀，独不可以为出于其后乎！〕学问长安，素无行，好为大言，〔行，下孟翻。好，呼到翻。〕见莽居摄，即作铜匮，为两检，〔检，居掩翻。毛晃曰：检，书检，印窠封题也。〕署其一曰「天帝行玺金匮图」，其一署曰「赤帝玺某传予皇〔【张：「皇」作「黄」。】〕帝金策书」。〔予，读曰与。〕某者，高皇帝名也。书言王莽为真天子，皇太后如天命。图书皆书莽大臣八人，又取令名王兴、王盛，章因自窜姓名，〔师古曰：窜，谓厕着也。〕凡十一人，皆置官爵，为辅佐。章闻齐井、石牛事下，〔下，遐稼翻。〕即日昏时，衣黄衣，〔时衣，于既翻。〕持匮至高庙，以付仆射。〔高庙有令、有仆射。〕仆射以闻。戊辰，莽至高庙拜受金匮神禅，〔师古曰：言有神命，使汉禅位于莽也。〕御王冠，〔王者之冠也。〕谒太后，还坐未央宫前殿，下书曰：「予以不德，托于皇初祖考黄帝之后，皇始祖考虞帝之苗裔，〔详见下卷。〕而太皇太后之末属。皇天上帝隆显大佑，成命统序，符契、图文、金匮策书，神明诏告，属予以天下兆民。〔师古曰：属，委付也，音之欲翻。〕赤帝汉氏高皇帝之灵，承天命，传〔【章：甲十六行本「传」下有「国」字；乙十一行本同；孔本同。】〕金策之书，予甚祗畏，敢不钦受！以戊辰直定，〔师古曰：以建除之次，其日当定。〕御王冠，即真天子位，定有天下之号曰新。〔因新都国以定号也。〕其改正朔，易服色，变牺牲，殊徽帜，异器制。〔师古曰：徽帜，通谓旌旗之属也。帜，音式志翻。〕以十二月朔癸酉为始建国元年正月之朔；以鸡鸣为时。〔以十二月为正，以丑时为十二时之始也。〕服色配德上黄，牺牲应正用白，〔以土继火，故尚黄。万物纽牙于丑，其色白，故应正用白。〕使节之旄幡皆纯黄，其署曰『新使五威节』，以承皇天上帝威命也。」〔使，疏吏翻。〕
莽将即真，先奉诸符瑞以白太后，太后大惊。是时以孺子未立，玺臧长乐宫。〔玺，即传国玺。臧，古藏字通。〕及莽即位，请玺，太后不肯授莽。莽使安阳侯舜谕指。舜素谨敕，太后雅爱信之。舜既见太后，太后知其为莽求玺，〔为，于伪翻。〕怒骂之曰：「而属父子宗族，〔师古曰：而，汝也。〕蒙汉家力，富贵累世，既无以报，受人孤寄，乘便利时夺取其国，〔师古曰：孤寄，言以孤寄托之。〕不复顾恩义。人如此者，狗猪不食其余，〔师古曰：言恶贱。〕天下岂有而兄弟邪！〔言天下无此等人，谓其全无人心也。一曰：言天下将共诛之，不复有兄弟存也。〕且若自以金匮符命为新皇帝，〔师古曰：若，亦汝也。〕变更正朔、服制，〔更，工衡翻。〕亦当自更作玺，传之万世，何用此亡国不祥玺为，而欲求之！我汉家老寡妇，旦暮且死，欲与此玺俱葬，终不可得！」太后因涕泣而言，旁侧长御以下皆垂涕。〔长御，太后旁侧常侍者。〕舜亦悲不能自止，良久，乃仰谓太后：「臣等已无可言者。〔师古曰：言不可谏止。〕莽必欲得传国玺，太后宁能终不与邪！」太后闻舜语切，恐莽欲胁之，乃出汉传国玺投之地，以授舜曰：「我老已死，知〔【章：甲十六行本「知」作「如」；乙十一行本同。】〕而兄弟今族灭也！」舜既得传国玺，奏之；莽大说，乃为太后置酒未央宫渐台，〔说，读曰悦。为，于伪翻。师古曰：未央殿西南有苍池，池中有渐台。黄图曰：渐，浸也。言为池水所渐。渐，读曰沾。〕大纵众乐。
莽又欲改太后汉家旧号，易其玺绶，恐不见听；而莽疏属王谏欲谄莽，上书言：「皇天废去汉而命立新室，〔去，羌吕翻。〕太皇太后不宜称尊号，当随汉废，以奉天命。」莽以其书白太后，太后曰：「此言是也！」〔师古曰：恚忿之辞也。〕莽因曰：「此誖德之臣也，〔师古曰：誖，乖也；音布内翻。〕罪当诛！」于是冠军张永献符命铜璧文，〔冠军，属南阳郡。服虔曰：铜璧，如璧形，以铜为之。冠，古玩翻。〕太皇太后当为新室文母太皇太后；莽乃下诏从之。于是鸩杀王谏而封张永为贡符子。
班彪赞曰：三代以来，王公失世，稀不以月宠。及王莽之兴，由孝元后历汉四世为天下母，飨国六十余载，群小〔【章：甲十六行本「小」作「弟」；乙十一行本同；退斋校同；张校同，云无注本亦作「小」。】〕世权，更持国柄；〔载，子亥翻。更，工衡翻。〕五将、十侯，〔师古曰：五将者，凤、音、商、根、莽皆为大司马。十侯者，阳平顷侯禁、禁子敬侯凤、安成侯崇、平阿侯谭、成都侯商、红阳侯立，曲阳侯根、高平侯逢时、安阳侯音、新都侯莽也。〕一曰：凤嗣禁为侯，不当重数，而十人者，淳于长即其一也。〕卒成新都。〔卒，子恤翻。〕位号已移于天下，而元后卷卷犹握一玺，〔师古曰：卷，音其圆翻。惓惓，忠谨之意。余谓此云卷卷，犹眷恋也。〕不欲以授莽，妇人之仁，悲夫！
汉纪二十九〔起屠维大荒落（己巳），尽阏逢阉茂（甲戌），凡六年。〕
《王莽中》
始建国元年〔（己巳、九）〕
①春，正月，朔，〔去年十二月莽改元，以十二月为岁首。通鉴不书，不与其改正朔也。〕莽帅公侯卿士奉皇太后玺韨，〔帅，读曰率。玺，斯氏翻。师古曰：韨，谓玺之组；音弗。〕上太皇太后，顺符命，去汉号焉。〔上，时掌翻。去，羌吕翻。〕
初，莽娶故丞相王欣孙宜春侯咸女为妻，〔师古曰：王欣为为丞相，初封宜春侯，传爵至孙咸。恩泽侯表：宜春侯，国于汝南。〕立以为皇后；生四男，宇、获前诛死，安颇荒忽，〔师古曰：荒，音呼广翻。〕乃以临为皇太子，安为新嘉辟。〔师古曰：辟，君也。谓之辟者，取为国君之义。辟，音壁。〕封宇子六人皆为公。〔千为功隆公，寿为功明公，吉为功成公，宗为功崇公，世为功昭公，利为功着公。〕大赦天下。
莽乃策命孺子为定安公，封以万户，地方百里；立汉祖宗之庙于其国，与周后并行其正朔、服色；〔此皆空言耳。〕以孝平皇后为定安太后。读策毕，莽亲执孺子手，流涕歔欷〔师古曰：歔，音虚。欷，音许气翻，又音希。〕曰：「昔周公摄位，终得复子明辟；今予独迫皇天威命，不得如意！」哀叹良久。中傅将孺子下殿，北面而称臣。〔汉诸侯王国，有太傅、中傅：太傅秩二千石，中傅则在宫中傅王者耳。贤曰：前书音义曰：中傅，宦者也。〕百僚陪位，莫不感动。
又按金匮封拜辅臣：〔哀章所献金匮图、金策书也。〕以太傅、左辅王舜为太师，封安新公；大司徒平晏为太傅，就新公；少阿、羲和刘秀为国师，嘉新公；广汉梓潼哀章为国将，美新公；〔梓潼县，时属广汉郡。将，即亮翻；下同。〕是为四辅，位上公。太保、后承甄邯为大司马，承新公；丕进侯王寻为大司徒，章新公；步兵将军王邑为大司空，隆新公；是为三公。太阿、右拂、大司空甄丰为更始将军，广新公；京兆王兴为卫将军，奉新公；轻车将军孙建为立国将军，成新公；京兆王盛为前将军，崇新公；是为四将。凡十一公。王兴者，故城门令史；〔城门令史，事城门校尉，掌文书。〕王盛者，卖饼；〔释名：饼，并也，溲麦使合并也。蒸饼、汤饼之属，随形而名之。〕莽按符命求得此姓名十余人，两人容貌应卜相，〔相，息亮翻。〕径从布衣登用，以示神焉。
是日，封拜卿大夫、侍中、尚书官凡数百人，诸刘为郡守者皆徙为谏大夫。改明光宫为定安馆，定安太后居之；以大鸿胪府为定安公第；皆置门卫使者监领。〔胪，陵如翻。监，工衔翻。〕敕阿乳母不得与婴语，常在四壁中，〔孟康曰：令定安公居四壁中，不得有所见。汉官典职曰：省中皆胡粉壁，紫素界之，画古烈士。释名曰：壁，辟也，辟御风寒也。〕至于长大，不能名六畜；〔长，知两翻。六畜，牛、马、羊、犬、豕、鸡也。养之曰畜；用之曰牲。畜，音许救翻。〕后莽以女孙宇子妻之。〔莽长男宇之子，则女孙也。妻，七细翻。〕
莽策命群司各以其职，如典诰之文。置大司马司允、大司徒司直、大司空司若，位皆孤卿。〔师古曰：允，信也。若，顺也。余按古之三孤位六卿，爵秩同六卿曰孤卿。〕更名大司农曰羲和，后更为纳言；〔更，工衡翻；下同。〕大理曰作士；太常曰秩宗；大鸿胪曰典乐；少府曰共工；〔师古曰：共，音恭。〕水衡都尉曰予虞：〔皆放唐、虞建官也。〕与三公司卿分属三公。〔司卿，即司允、司直、司若。〕置二十七大夫，八十一元士，分主中都官诸职。又更光禄勋等名为六监，皆上卿。〔光禄勋曰司中，太仆曰太御，卫尉曰太卫，执金吾曰奋武，中尉曰军正。又置大赘官，主乘舆服御物；后又典兵。〕改郡太守曰大尹，都尉曰大尉，县令、长曰宰；〔守，式又翻。长，知两翻。〕长乐宫曰常乐室，〔乐，音洛。〕长安曰常安；其余百官、宫室、郡县尽易其名，不可胜纪。〔胜，音升。〕
封王氏齐缞之属为侯，〔齐，音咨。缞裳而缏其下。缞，仓回翻。〕大功为伯，小功为子，缌麻为男；其女皆为任。〔师古曰：任，充也。男服之义，男亦任也；音壬。〕男以「睦」，女以「隆」为号焉。〔师古曰：睦、隆，皆其受封邑之号，取嘉名也。〕
又曰：「汉氏诸侯或称王，至于四夷亦如之，违于古典，缪于一统。〔王大一统。王者，有天下之号也。诸侯及四夷称之，非古也。缪，戾也。〕其定诸侯王之号皆称公，及四夷僭号称王者皆更侯。」于是汉诸侯王三〔【章：十二行本「三」作「二」；乙十一行本同；孔本同；退斋校同。】〕十二人皆降为公，王子侯者百八十一人皆降为子，其后皆夺爵焉。〔考异曰：诸侯王表，皆云「莽篡位，贬为公。明年，废。」王子侯表但云「绝」，或云「免」，皆在今年。按明年立国将军建奏诸刘为诸侯者以户多少就五等之差，亦不云夺爵也。后汉城阳王祉传云：「刘氏侯者皆降为子，后夺爵。」不知夺在几年。〕
②莽又封黄帝、少昊、颛顼、帝喾、尧、舜、夏、商、周及皋陶、伊尹之后皆为公、侯，使各奉其祭祀。〔姚恂为初睦侯，奉黄帝后。梁护为修远伯，奉少昊后。皇孙功隆公千，奉帝喾后。刘歆为初烈伯，奉颛顼后。国师刘歆子迭为伊休侯，奉尧后。妫昌为始睦侯，奉虞帝后。山遵为褒谋侯，奉皋陶后。伊玄为褒衡子，奉伊尹后。周后卫公姬党更封为章平公。殷后宋公孔弘更封为章昭侯。夏后辽西如丰封为章功侯。〕
③莽因汉承平之业，府库百官之富，百蛮宾服，天下晏然，莽一朝有之，其心意未满，〔未满，未餍足也。〕莅小汉家制度，欲更为疏阔。〔欲变改制度以从古也。莅，与狭同。更，工衡翻。〕乃自谓黄帝、虞舜之后，至齐王建孙济北王安失国，齐人谓之王家，因以为氏；故以黄帝为初祖，虞帝为始祖。追尊陈胡公为〔【章：十二行本「为」作「曰」；乙十一行本同；孔本同。】〕陈胡王，田敬仲为田敬王，〔【章：十二行本「为田」二字作「曰齐」二字；乙十一行本同；孔本同。】〕济北王安为【章：十二行本「为」作「曰」；乙十一行本同；孔本同。】〕济北愍王。〔以黄帝之后分为有虞氏，有虞之后封于陈，田敬仲自陈奔齐，为田氏，田安之后为王家故也。济，子礼翻。〕立祖庙五，亲庙四。天下姚、妫、陈、田、王五姓皆为宗室，世世复，无所与。〔复，方目翻。与，读曰豫；下其复同。〕封陈崇、田丰为侯，以奉胡王、敬王后。
天下牧、守皆以前有翟义、赵朋等作乱，〔事见上卷居摄元年。守，式又翻；下同。〕领州郡，怀忠孝，封牧为男，守为附城。
以汉高庙为文祖庙。〔师古曰：欲法舜受终于文祖。〕汉氏园寝庙在京师者，勿罢，祠荐如故。诸刘勿解其复，〔复，方目翻。〕各终厥身；州牧数存问，〔数，所角翻。〕勿令有侵冤。
④莽以刘之为字「卯、金、刀」也，诏正月刚卯、金刀之利皆不得行，〔服虔曰：刚卯，以正月卯日作，佩之，长三寸，广一寸，四方，或用玉，或用金，或用桃，着革带佩之。今有玉在者，铭其一面曰：「正月刚卯。」金刀，莽所铸之钱也。晋灼曰：刚卯，长一寸，广五分，四方，当中央从穿作孔，以采丝茸，其底如冠缨头蕤，刻其上面作两行书，文曰：「正月刚卯既央，灵殳四方，青赤白黄，四色是当。帝令祝融，以教夔、龙，庶疫刚瘅，莫我敢当！」其一铭曰：「疾日严卯，帝令夔化，顺尔固伏，化兹灵殳，既正既直，既觚既方，庶疫刚瘅，莫我敢当！」师古曰：今往往有土中得玉刚卯者，案大小及文，服说是也。莽以刘字上有「卯」，下有「金」，旁有「刀」，故禁刚卯及金刀也。余按刘字上本从「辘」，莽以「辘」字近「卯」，故云尔。〕乃罢错刀，契刀〔孔颖达曰：古文有刀，刀有二种：一是契刀，一是错刀。契刀直五百；错刀直一千。契刀无镂而错刀用金镂之。刀形如钱而边作刀字形也，故世犹呼钱为钱刀。〕及五铢钱，更作小钱，〔更，工衡翻。〕径六分，重一铢，文曰「小钱直一」，与前「大钱五十」者为二品，并行。欲防民盗铸，乃禁不得挟铜、炭。
⑤夏，四月，徐乡侯刘快结党数千人起兵于其国。〔师古曰：快，胶东恭王子也。而王子侯表作「炔」，从「火」，与此不同。疑表误也。〕快兄殷，故汉胶东王，时为扶崇公。快举兵攻即墨，〔即墨，胶东国都。殷，胶东康王寄玄孙之子也。〕殷闭城门，自系狱。吏民距快；快败走，至长广死。〔地理志，长广县，属琅邪郡。〕莽赦殷，益其国满万户，地方百里。
⑥莽曰：「古者一夫田百亩，什一而税，〔孟子曰：周人百亩而彻。此言周制也。〕则国给民富而颂声作。秦坏圣制，废井田，〔见二卷周显王十九年。坏，音怪。〕是以兼并起，贪鄙生，强者规田以千数，弱者曾无立锥之居。又置奴婢之市，与牛马同阑，〔师古曰：阑，谓遮阑之，若牛马阑圈也。〕制于民臣，颛断其命，缪于『天地之性人为贵』之义。〔孝经：孔子曰：天地之性人为贵。断，丁乱翻。〕减〔【章：十二行本「减」上有「汉氏」二字；乙十一行本同；孔本同；张校同；退斋校同。】〕轻田租，三十而税一，常有更赋，罢癃咸出；〔师古曰：更，音工衡翻。罢，读曰疲。癃，音隆。晋灼曰：虽老病者皆复出口算。〕而豪民侵陵，分田劫假。〔师古曰：分田，谓贫者无田而取富人田耕种，共分其所收也。假，亦谓贫人赁富人之田也。劫者，富人劫夺其税，侵欺之也。〕厥名三十税一，实什税五也。故富者犬马余菽粟，骄而为邪；贫者不厌糟糠，穷而为奸；俱陷于辜，刑用不错。〔师古曰：错，置也；音千故翻。〕今更名天下田曰『王田』，奴婢曰『私属』，〔更，工衡翻；下同。〕皆不得卖买。其男口不盈八而田过一井者，分余田予九族、邻里、乡党。〔予，读曰与。〕故无田、今当受田者，如制度。敢有非井田圣制、无法惑众者，投诸四裔，以御魑魅，〔师古曰：魑，山神也。魅，老物精也。魑，音螭。魅，音媚。〕如皇始祖考虞帝故事！」〔舜投四凶于四裔，以御魑魅。〕
⑦秋，遣五威将王奇等十二人〔五威将，分左、右、前、后、中帅，衣冠、车服、驾马各如其方面色数。将，即亮翻。帅，所类翻；下同。〕班符命四十二篇于天下：德祥五事，符命二十五，福应十二。五威将奉符命，赍印绶，王侯以下及吏官名更者，〔师古曰：更，改也。〕外及匈奴、西域、徼外蛮夷，〔徼，吉吊翻；下同。〕皆即授新室印绶，因收故汉印绶。大赦天下。
五威将乘干文车，〔郑氏曰：画天文于车也。〕驾坤六马，〔郑氏曰：坤，为牝马。六，地数。〕背负鷩鸟之毛，服饰甚伟。〔师古曰：鷩鸟，雉属，即锼憎也；今俗呼云山鸡，非也。鷩，音狍。〕每一将各置五帅，将持节，帅持幢。〔帅，所类翻。幢，传江翻，旛也。〕其东出者至玄菟、乐浪、高句骊、夫余；〔菟，音涂。乐浪，音洛琅。陆德明曰：句，俱付翻，又音驹。骊，力支翻。师古曰：夫，音扶。范晔曰：武帝灭朝鲜，开高句骊为县，使属玄菟；其人有五部，在辽东之东千里。夫余在玄菟北千里，东明之后也。高句骊，朱蒙之后，以高为氏。〕南出者隃徼外，历益州，改句町王为侯；〔徼外，边徼之外。益州，武帝所置益州郡也。昭帝时，姑缯、叶榆夷反，句町侯亡波击反者有功，立为王。隃，与踰同。徼，工钓翻。句町，音劬挺。〕西出【章：十二行本「出」下均有「者」字；乙十一行本同；孔本同。】〕至西域，尽改其王为侯；北出至匈奴庭，授单于印，改汉印文，去玺言〔【章：十二行本「言」作「曰」；乙十一行本同。】章。〔印，符也，信也，亦因也，封物相因付。汉官仪曰：诸侯王，黄金橐驼钮，文曰玺。列侯，黄金龟钮，文曰章。御史大夫，金印；中二千石，银印，龟钮，文曰章。千石至四百石皆铜印，文曰印。为莽以更印绶挠乱四夷张本。去，羌吕翻。玺，斯氏翻。〕
冬，雷，桐华。
⑨以统睦侯陈崇为司命，主司察上公以下。又以说符侯崔发等为中城、四关将军，主十二城门及绕溜、羊头、肴黾、汧陇之固，〔中城将军，主十二城门。四关将军，分主绕溜、羊头、肴黾、汧陇四处。三辅黄图：长安城东出南头第一门曰霸城门，莽改曰仁寿门；第二门曰清明门，莽曰宣德门；东出北头第一门曰宣平门，莽曰春王门；南出东头第一门曰覆盎城门，莽曰更清门；第二门曰安门，莽曰光礼门；第三门曰便门，莽曰信平门；西出南头第一门曰章城门，莽曰万秋门；第二门曰直城门，莽曰正道门；第三门曰雍门，莽曰章仪门；北出东头第一门曰洛门；第二门曰厨城门，莽曰建子城门；第三门曰横门。服虔曰：绕溜，隘险之道。师古曰：谓之绕溜者，言四面総塞，其道屈曲，溪谷之水回绕而溜也；其处即今之商州界七盘、十二绕是也。溜，音力救翻。羊头，山名，在上党长子县。肴，肴山也；黾，黾池也：皆在陕县之东也。汧，扶风汧县，有吴山、汧水之阻。陇，谓陇坻也。汧、陇相连。黾，弥衮翻。汧，口坚翻。坻，丁礼翻。〕皆以五威冠其号。〔冠，古玩翻。〕
二年〔（庚午、一○）〕
①春，二月，赦天下。
②五威将帅七十二人还奏事，汉诸侯王为公者悉上玺绶为民，〔上，时掌翻。〕无违命者。独故广阳王嘉以献符命，〔广阳王嘉，燕王旦之玄孙。〕鲁王闵以献神书，中山王成都以献书言莽德，皆封列侯。
班固论曰：昔周封国八百，同姓五十有余，所以亲亲贤贤，关诸盛衰，深根固本，为不可拔者也。故盛则周、召相其治，致刑错；〔相，息亮翻。治，直吏翻。错，千故翻。〕衰则五伯扶其弱，与共守；〔师古曰：伯，读曰霸。此五霸，谓齐桓、宋襄、奏穆、晋文、吴子夫差也。〕天下谓之共主，〔如淳曰：虽至微弱，犹共以之为主。〕强大弗之敢倾。〔师古曰：言诸侯虽强大，不敢倾灭周也。〕历载八百余年，数极德尽，降为庶人，用天年终。〔谓赧王也。〕奏讪笑三代，窃自号为皇帝，而子弟为匹夫，内无骨肉本根之辅，外无尺土藩翼之卫；陈、吴奋其白梃，〔应劭曰：白梃，大杖也。孟子曰：可使制梃以挞秦、楚，是也。师古曰：梃，音徒鼎翻。〕刘、项随而毙之。故曰，周过其历，秦不及期，国势然也。〔应劭曰：武王克商，卜世三十，卜年七百；今乃三十六世，八百六十七年，此谓过其历者也。秦以谥法少，恐后世相袭，自称始皇帝，子曰二世，欲以一迄万；今至子而亡，此之谓不及期也。〕
汉兴之初，惩戒亡秦孤立之败，于是尊王子弟，〔王，于况翻。〕大启九国。自鴈门以东尽辽阳，为燕、代；〔师古曰：辽阳，辽水之阳也。〕常山以南，太行左转，渡河、济，渐于海，为齐、赵；〔师古曰：太行，山名也。左转，亦谓自太行而东也。渐，入也，一曰：浸也。济，子礼翻。渐，音子廉翻，亦读如字。〕谷、泗以往，奄有龟、蒙，为梁、楚；〔晋灼曰：水经云：泗水出鲁国卞县。臣瓒曰：谷，在彭城，泗之下流为谷水。师古曰：奄，覆也。龟、蒙，二山名。〕东带江、湖，薄会稽，为荆、吴；〔文颖曰：即今吴也。高祖六年为荆国，十六年更名吴。师古曰：荆、吴同是一国。薄，伯各翻。会，工外翻。〕北界淮濒，略庐、衡，为淮南；〔师古曰：濒，水箧也。庐、衡，二山名。〕波汉之阳，亘九嶷，为长沙。〔郑氏曰：波，音陂泽之陂。孟康曰：亘，竟也；音古赠翻。师古曰：波汉之阳者，循汉水而往也。水北曰阳。波，音彼皮翻，又音彼义翻。九嶷，山名，有九峰，在零陵营道。嶷，音疑。〕诸侯比境，周匝三垂，外接胡、越。〔师古曰：比，谓相次也。三垂，谓东、北、南也。比，音频寐翻，接连也。〕天子自有三河、东郡、颍川、南阳，自江陵以西至巴、蜀，北自云中至陇西，与京师、内史，凡十五郡；公主、列侯颇邑其中。〔师古曰：十五郡中，又往往有列侯、公主之邑。〕而藩国大者夸州兼郡，连城数十，宫室、百官同制京师，可谓矫枉过其正矣。〔师古曰：夸，音跨。枉，曲也。正曲曰矫，言矫秦孤立之败而大封子弟，过于强盛，以至失其中也。〕虽然，高祖创业，日不暇给，孝惠享国又浅，高后女主摄位，而海内晏如，亡狂狡之忧，卒折诸吕之难，〔亡，古无字通。卒，子恤翻。难，乃旦翻；下同。〕成太宗之业者，亦赖之于诸侯也。
然诸侯原本以大末，流滥以致溢，小者淫荒越法，大者睽孤横逆以害身丧国，〔师古曰：睽孤，乘剌之意。睽，音工携翻。横，户孟翻。丧，息浪翻。〕故文帝分齐、赵，〔事见十四卷文帝二年，又见十六年。〕景帝削吴、楚，〔事见十六卷景帝三年。〕武帝下推恩之令而藩国自析。〔事见十八卷武帝元朔二年。〕自此以来，齐分为七，〔师古曰：谓齐、城阳、济北、济南、甾川、胶西、胶东也。〕赵分为六，〔谓赵、平原、真定、中山、广川、河间也。〕梁分为五，〔师古曰：谓梁、济川、济东、山阳、济阴也。〕淮南分为三。〔师古曰：谓淮南、衡山、庐江。〕皇子始立者，大国不过十余城。长沙、燕、代虽有旧名，皆亡南北边矣。〔如淳曰：长沙之南更置郡，燕、代以北更置缘边郡，其所有饶利、兵马、器械，三国皆失之也。亡，古无字通；下同。〕景遭七国之难，抑损诸侯，减黜其官。〔师古曰：谓改丞相曰相，省御史大夫、廷尉、少府、宗正、博士，损大夫、谒者、诸官长、丞员等也。〕武有衡山、淮南之谋，〔事见十九卷武帝元朔五年及元狩元年。〕作左官之律，〔服虔曰：仕于诸侯为左官，绝不使得仕于王侯也。应劭曰：人道尚右，今舍天子而仕诸侯，故谓之左官也。师古曰：左官，犹言左道也，盖僻左不正，应说是也。汉时依上古法，朝廷之列，以右为尊，故谓降秩者为左迁，仕诸侯者为左官。〕设附益之法；〔张晏曰：律郑氏说，封诸侯过限曰附益。或曰：阿媚王侯，有重法也。师古曰：附益者，盖取孔子云「求也为之聚敛而附益之」之义也，皆背正法而厚于私家也。〕诸侯惟得衣食税租，不与政事。〔与，读曰预。〕至于哀、平之际，皆继体苗裔，亲属疏远，〔师古曰：言非始封之君，皆其后裔也，故于天子益疏远矣。〕生于帷墙之中，不为士民所尊，势与富室亡异。而本朝短祚，〔【章：十二行本「祚」作「世」；乙十一行本同；孔本同。】〕国统三绝。〔师古曰：谓成、哀、平皆早崩，又无继嗣。亡，古无字通。〕是故王莽知汉中外殚微，〔师古曰：殚，尽也，音单。〕本末俱弱，无所忌惮，生其奸心，因母后之权，假伊、周之称，颛作威福庙堂之上，不降阶序而运天下。〔师古曰：序，谓东西厢。〕诈谋既成，遂据南面之尊，分遣五威之吏，驰传天下，〔传，知恋翻。〕班行符命；汉诸侯王厥角稽首，〔应劭曰：厥者，顿也。角者，额角也。稽首，首至地也。言王莽渐渍威福日久，亦值汉之单弱，王侯见莽篡弒，莫敢怨望，皆厥角稽首至地而上其玺绶也。晋灼曰：厥，犹竖也。叩头则额角竖。师古曰：应说是也。〕奉上玺韨，惟恐在后，或乃称美颂德以求容媚，岂不哀哉！
③国师公刘秀言：「周有泉府之官，收不售与欲得，〔师古曰：言卖不售者，官收取之；无而欲得者，官出与之。〕即易所谓『理财正辞，禁民为非』者也。」〔易下系辞曰：理财正辞，禁民为非，曰义。〕莽乃下诏曰：「周礼有赊贷，〔师古曰：周礼泉府之职曰：凡赊者，祭祀无过旬日，丧纪无过三月。凡人之贷者，与其有司辨而授之，以国服为之息。谓以祭祀、丧纪故，从官赊买物，不过旬日及三月而偿之。其从官贷物者，以共其所属吏，定价而后与之，各以其国服之税而输息。谓若受园廛之田而贷万钱者，一翆之月，出息五百。贷，音土戴翻。〕乐语有五均，〔邓展曰：乐语，乐元语，河间献王所传，道五均事。臣瓒曰：其文云：「天子取诸侯之土，以立五均，则市无二价，四民常均，强者不得困弱，富者不得要贫，则公家有余，恩及小民矣。」〕传记各有筦焉。〔筦，古缓翻。〕今开赊贷、张五均、设诸筦者，所以齐众庶，抑并兼也。」遂于长安及洛阳、邯郸、临菑、宛、成都立五均司市、钱府官。司市常以四时仲月定物上中下之贾，〔邯郸，音寒丹。宛，于元翻。师古曰：贾，读曰价；下同。〕各为其市平。民卖五谷、布帛、丝绵之物不售者，均官考检厥实，用其本贾取之；物贵过平一钱，则以平贾卖与民；贱减平者，听民自相与市。又民有乏绝欲赊贷者，钱府予之；〔予，读曰与。〕每月百钱收息三钱。
又以周官税民，凡田不耕为不殖，出三夫之税；城郭中宅不树艺者为不毛，〔师古曰：树艺，谓种树果木及菜蔬。〕出三夫之布；民浮游无事，出夫布一疋；其不能出布者赜作，县官衣食之。〔师古曰：赜，散也，音人勇翻。衣，音于既翻。食，读曰坔。〕诸取金、银、连、锡、鸟、兽、鱼、鳖于山林、水泽〔孟康曰：连，锡之别名也。李奇曰：铅锡。应劭曰：连，似铜。师古曰：孟、李二说皆非也。许慎曰：链，铜属也；一曰：丱也。链，抽延翻，又陵延翻。〕及畜牧者，〔畜，许六翻。〕嫔妇桑蚕、织纴、纺绩、补缝，〔师古曰：机缕曰纴，音人禁翻。〕工匠、医、巫、卜、祝及他方技，商贩、贾人，皆各自占所为于其所之，〔技，渠绮翻。贾，音古。占，之赡翻；下同。之，往也。〕县官除其本，计其利十分之，而以其一为贡；敢不自占、自占不以实者，尽没入所采取而作县官一岁。
羲和鲁匡复奏请榷酒酤，〔复，扶又翻。榷，古岳翻。酤，音故。〕莽从之。又禁民不得挟弩、铠，犯者徙西海。
④初，莽既班四条于匈奴，〔四条见三十五卷平帝元始二年。〕后护乌桓使者告乌桓民，毋得复与匈奴皮布税。匈奴遣使者责税，〔护乌桓使者，即护乌桓校尉。范晔曰：乌桓自为冒顿所破，掌臣伏匈奴，岁输牛马羊皮；过时不具，辄没其妻子。武帝遣霍去病击破匈奴左地，因徙乌桓于上谷、渔阳、右北平、辽西、辽东五郡塞外；后置护乌桓校尉，秩二千石，拥节监领之。师古曰：故时常税，是以求之。〕收乌桓酋豪，缚，倒悬之。酋豪兄弟怒，共杀匈奴使。〔酋，慈由翻。〕单于闻之，发左贤王兵入乌桓，攻击之，颇杀人民，驱妇女弱小且千人去，置左地，〔驱，读曰驱。〕告乌桓曰：「持马畜皮布来赎之！」乌桓持财畜往赎，匈奴受，留不遣。〔师古曰：受其财畜而留人不遣。〕
及五威将【章：十二行本「将」下有「帅」字；乙十一行本同；孔本同；退斋校同。】王骏等六人至匈奴，〔六人，一将、五帅也。〕重遗单于金帛，〔遣，于季翻；下同。〕谕晓以受命代汉状，因易单于故印。故印文曰「匈奴单于玺」；莽更曰「新匈奴单于章」。〔师古曰：新者，莽自系其国号。更，工衡翻。〕将率既至，〔率，读与帅同，所类翻。〕授单于印绂，〔绂，音弗。〕诏令上故印绶。〔上，时掌翻；下同。绶，音受。〕单于再拜，受诏。译前，欲解取故印绂，〔译，通中国之语于匈奴者也。〕单于举掖授之。左姑夕侯苏从旁谓单于曰：〔苏者，姑夕侯之名。〕「未见新印文，宜且勿与。」单于止，不肯与。请使者坐穹庐，单于欲前为寿。〔奉酒为使者寿。〕五威将曰：「故印绂当以时上。」单于曰：「诺。」复举掖授译，〔复，扶又翻；下同。〕苏复曰：「未见印文，且勿与。」单于曰：「印文何由变更！」〔更，工衡翻。〕遂解故印绂奉上；将帅受着新绂，〔着，陟略翻。〕不解视印。饮食至夜，乃罢。右帅陈饶谓诸将帅曰：「向者姑夕侯疑印文，几令单于不与人。〔几，居希翻。〕如令视印，见其变改，必求故印，此说辞说所能距也。既得而复失之，辱命莫大焉！不如椎破故印以绝祸根。」将帅犹与，莫有应者。〔师古曰：与，读曰豫。〕饶，燕士，果悍，〔师古曰：果，决也。悍，勇也。悍，音胡干翻；又下罕翻。〕即引斧椎坏之。〔坏，音怪；下同。〕明日，单于果遣右骨都侯当白将帅曰：「汉单于印言『玺』不言『章』，又无『汉』字；诸王已下乃有『汉』，言『章』。〔言诸王已下印文有「汉」字，最下文言「章」字。〕今去『玺』加『新』，〔言去「玺」字为「章」字，又加「新」字也。去，羌吕翻。〕与臣下无别。〔言无所别异也。别，彼列翻。〕愿得故印。」将帅示以故印，谓曰：「新室顺天制作，故印随将帅所自为破坏。单于宜承天命，奉新室之制！」当还白，单于知已无可奈何，又多得赂遗，即遣弟右贤王舆奉马牛随将帅入谢，因上书求故印。将帅还〔【章：十二行本「还」下有「到」字；乙十一行本同；孔本同；张校同。】〕左犁污王咸所居地，见乌桓民多，以问咸；咸具言状。〔具言前所以略乌桓民之状。〕将帅曰：「前封四条，不得受乌桓降者。亟还之！」〔降，户江翻。〕咸曰：「请密与单于相闻，得语，归之。」〔谓得单于遗归之语，然后归之也。〕单于使咸报曰：「当从塞内还之邪，从塞外还之邪﹖将帅不敢颛决，以闻。」诏报：「从塞外还之。」莽悉封五威将为子，帅为男；独陈饶以破玺之功，封威德子。〔饶，帅也，以功为子。〕
  </div>
  <div class="pagination">
   <a href="资治通鉴注_page32.html">
    上一页
   </a>
   <span>
    ...
   </span>
   <a href="资治通鉴注_page28.html">
    28
   </a>
   <a href="资治通鉴注_page29.html">
    29
   </a>
   <a href="资治通鉴注_page30.html">
    30
   </a>
   <a href="资治通鉴注_page31.html">
    31
   </a>
   <a href="资治通鉴注_page32.html">
    32
   </a>
   <span class="current-page">
    33
   </span>
   <a href="资治通鉴注_page34.html">
    34
   </a>
   <a href="资治通鉴注_page35.html">
    35
   </a>
   <a href="资治通鉴注_page36.html">
    36
   </a>
   <a href="资治通鉴注_page37.html">
    37
   </a>
   <a href="资治通鉴注_page38.html">
    38
   </a>
   <span>
    ...
   </span>
   <a href="资治通鉴注_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
