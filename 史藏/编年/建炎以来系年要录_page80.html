<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 80 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 80 页/共 115 页</h1>
    <div class="content">　　辛酉监察御史王镃献戚里元龟三卷诏迁一官镃初为皇后宅教授上命采历代戚里故事可为法则及鉴戒者论次成帙至是上之 
　　癸亥右谏议大夫汪勃言刑部员外郎李頴士倾险回邪禀自天性昨以赵鼎用为大理属阴怀附丽及鼎之去则不辍报以时政鼎赴贬 

所则令其子通问厚有赆遗快谢祖信之死公然以书抵亲旧曰谢成甫疾亟休致可怜但击天水之章谬用其心为可惜闻凌景夏樊光远之补外则曰必皆有说王居正范冲之罢则曰时势使然今虽为郎尚怏怏不满每见差除则忿见于言色谓天水在朝必不至尔其亏忠正之节甚矣欲望特赐裁断以厌士大夫之论诏頴士送吏部差监澧州慈利县税务 
　　甲子直秘阁淮南路转运判官沈该移两浙路 
　　金都元帅宗弼之未卒也自将中原所教神臂弓弩手八万人讨蒙古因连年不能克是月遣领汴京行台上书省事萧博硕诺与蒙古议 

和割西平河以北二十七团寨与之岁遗牛羊米豆且命册其酋鄂抡贝勒为蒙古国王蒙人不肯此据王大观行程录十七年三月末所书可考 
　　九月按是月戊辰朔己巳皇叔右监门卫大将军荣州团练使士芑特换武德大夫从所请也 抚州布衣吴澥进宇内辩历代疆域志吴沆进易璇玑三坟训义秘书省国子监言其书可采而太学博士王之望论三坟书无所传授疑近世好事者所为诏澥永免文解沆以书犯庙讳故赏不及焉 

　　甲戌端明殿学士提举万寿观兼侍读何铸为大金国信使宾德军节度使提举万寿观邢孝扬副之以迎请天属故也铸等出使日历不云所以按明年九月余尧弼论郑刚中＜锍-釒＞云近朝廷遣使迎请天属刚中辄倡异议以为尽弃四川求易二京群情为之震慑即此也 
　　初秦桧自金来归与富直柔争进指辛道宗兄弟为直柔之党深嫉之及是道宗停官未叙以前拱卫大夫居饶州言者劾其强市民田庚 

辰桧进呈上因言向者范宗尹与诸辛往来甚密宗尹为宰相不与朕情通乃附下如此于是道宗特更追一官 
　　癸未秦桧进呈四川茶马等司条具马监利害上曰太祖初有天下置沙苑监牧马就渭州水草后京师门外方置监南方与北方地不同盖难得其处宜详究利害右承议郎知鼎州周聿卒甲申复显谟阁待制 
　　乙酉庆远军节度使知临安府张澄知温州从所请也 
　　丙戌直秘阁两浙路转运判官沈该知临安府 

　　己丑步军司言统制官宁武军承宣使戚方已到行在供职上曰自合兵以来诸将出入若身之使臂臂之使指无不如意兹为可喜熊克小历称以湖南都钤辖戚方为步军司统制按戚方此时恐在建康军中充统制未尝离军所谓湖南兵钤止是升带克误也 中兴圣政史臣曰绍兴以来所以为国者有二金欲战则分江淮之镇以授将帅金欲和则收将帅之权以归朝廷规模既立守备益固操纵自我此之谓定论乌珠求和畏我之强也故兵可以合兵合而朝廷之势重将帅之权轻神机静虑盖用之于天下无事之时而不以为常也久而不变则智者媮勇者怯江淮之役所患者此尔为国譬之养生视表里虚实而辅道之不使砭剂改乱正气夫何病之有 

　　壬辰何铸辞行铸言亲丧未葬乞俟使回日了此私计上许之 初三佛齐国王以书遗广南市舶官言近年商贩乳香颇有亏损上曰市舶之法颇足国用宜循旧法以招徕远人时市舶官右朝散大夫袁复一已移提举福建常平公事诏特降一官 
　　甲午复起鼎州观察使殿前司后军统制张渊以平福建群盗功迁威武军承宣使军器监徐琛右承议郎福建转运判官范寅秩以给饷之劳皆进秩余第赏有差贼之未破也翊卫大夫华州观察使殿前司摧锋军统制兼知循州韩京将部会之乙未诏进京一阶 
　　丙申诏武成王庙从祀诸将升赵充国于堂降韩信于庑下用祀部员外郎权国子司业陈诚之请也 

　　是月左朝奉郎陈刚充荆湖北路提举常平司干办公事刚井研人建炎初为晋原尉时方用兵条五利八事以献久之迁罗江丞以毋忧去至是投匦上书论恢复事大略谓当以和好为权宜战守为实务＜锍-釒＞入上谕秦桧令除郎官桧不乐乃言刚资历未深遂有是命且谕临安府臣遣人踪迹使去而刚已间行出北阙矣秩满代归遂不复仕后数岁卒于家刚为人强直登第三十年莅官才九考所至皆有可称上谕桧除刚郎官事以刚孙咸撰黄仲容墓志所书修入景箎撰刚墓志第云既外除朝参以公资历未深堂除湖北茶盐司干办公事盖是时桧权势方盛箎不敢明言之也箎所作铭诗末章云公之家集必百卷藏之必百年当有公道始定斯盟即指此事耳惜其泯没不见于后世 

故表出之但咸所记以为绍兴戊辰上书又合五利八策与此书为一事及称以正郎止除干官皆小误刚绍兴二十三年三月丙辰以左朝奉大夫卒于家 
　　冬十月按是月丁酉朔戊戌新礼器成上观于射殿宰执侍从台谏南班宗室礼官正剌史以上皆与观撞景钟奏新乐用皇祐故事也于是直秘阁秦埙升直敷文阁给事中叚拂已下皆迁官埙进职在壬寅叚拂等进官在丁未 何俌龟鉴曰帝仁孝一念勃于胸中故以大事小正孟子所谓乐天者保天下者也数十年来金安于金缯之往来而吾国得以渐讲玉帛会同之礼于是建辟雍于是立科举于是修郊庙社稷 

之仪于是重经筵讲读之选他如求遗书则有诏刊石经则有诏阅礼器铭景钟而文治自是彬彬矣 徽猷阁待制提举江州太平观刘子羽卒年五十子羽在泉州尝献时宜八事论淮甸郡县不必尽守故城各随所在据险置寨守以偏将敌长驱深入则我缀其后二三大将浮江上下为之声援论荆襄宜合为一路置帅公安益兵聚粮为战守计论三衙寡弱未振宜益增禁卫论守江宜轻戍江北重戍江南论舟船当讲求训练使大舰利于控扼小舟利于走集论南兵剽悍可用望别立统帅论江淮狭蜀之兵当互为声援论募兵乞于荆粤收集诸盗后皆不行 
　　癸卯武德大夫荣州剌史两浙路兵马钤辖枢密院统领丁禩编排南郊队卫禩尝知涟水军后罢去秦桧德其前事用为给使颇用事士 

大夫无操者或与之游从焉禩初为桧给使及节次转官史全不见因此差使标出之以备桧事之本末 
　　甲辰少师平乐郡王韦渊复落致仕充万寿观使还居赐第 
　　己酉上曰今天下无事民事最急监司郡守须是择人监司得人为县者自不作过盖县官皆铨注难别贤否全在考察昬缪不任者别与差遣清强有才则宜擢用之 朝奉郎知遂宁府苏符复敷文阁待制 
　　庚戌直秘阁知临安府沈该乞展两淮起税之限上谓宰执曰财赋须知取予之道如知取之为取不知予之为取非久利也淮南民若尽 

归业则其利甚广矣 
　　癸丑秦桧奏以右朝请大夫韩沃知庐州上曰淮南今已宁静只不生事为善桧曰今天下无事苐恐庸人扰之不然天下未有不治 
　　甲寅端明殿学士提举临安洞霄宫胡松年薨 
　　戊午上曰近得玉二块方成玉磬朕亲临视之已协音律更欲按试之 
　　己未秘书省正字刘章为校书郎兼普安恩平郡王府教授 徽猷阁直学士提举江州太平观周秘卒 

　　十有一月庚午言者奏近来诗赋经术各以旧试人数分取其间不无轻重大抵习诗赋者多故取人常广治经术者鲜故取人常少今若专以就试之人立定所取分数则诗赋人常占十之七八而治经者止得十之一二但恐寖废经术之学矣欲望命有司再加讨论如通经之人有余听参以策论圆融通取明立分数庶几主司各有遵守上曰当日行诗赋为士人不读史今若耑用诗赋士人不读经大抵读书当以经义为 

先所论宜令礼部看详以闻 
　　辛未执政进呈郊祀肆赦上曰居养安济漏泽先帝之仁政居养安济已行之矣惟漏泽未行宜令条具增入 

　　壬申雪 
　　癸酉上斋于文德殿 
　　丙子合祀天地于南郊始命普安郡王亚献恩平郡王璩终献是岁备祭器设八宝如政和之仪太史局令胡平言三台星见礼毕上御行宫南门赦天下 
　　庚辰诏诸州县镇市新创税场墟并罢以言者有请也 复置荆门军当阳县 

　　自建炎渡江始废御书院癸未诏复之三十年正月丙申又罢 
　　甲申太师尚书左仆射秦桧言陛下好生之德既定宇内乃不居其圣归功于天前郊祀之期年稽古制作礼乐大备讨论订正悉出圣学有司效使惟谨曾不能措一辞及将祀则至诚感通天意响答雪呈瑞于斋宫之先日穿云于朝献之旦既升紫坛则星宿明润旋御端阙则霄汉廓清允谓先天弗违诸神受祀至于率履不越又可为万世法有司请设小次则拒而不答宫庙载葺既毕则宸翰标题皆极于恭恪此皆经典所夸诩有司宜书载者也臣职在后从亲见不诬望宣付史馆上谓桧曰此国家大典礼及期而晴诚可庆也朕自即位以来无如今次非卿 

等协赞何以致此 
　　乙酉吏部奏郊祀大礼太师左仆射秦桧合封赠三代并妻诏依拟定 成州团练使带御器械韦谦罢贵州剌史提举佑神观韦谠带御器械 
　　丙戌诏达州剌史韦讯累有过犯可降武功郎送吏部与岭外监当差遣以皇太后有旨也 
　　己丑检校少保昭化军节度使开府仪同三司充醴泉观使驸马都尉潘正夫为少保 

　　庚寅权尚书礼部侍郎游操罢御史中丞何若论操尝阿附吕颐浩又尝阿附赵鼎鼎既贬逐操犹书问不绝缓急之际何足倚信故出之 
　　辛卯朝散郎两浙东路提点刑狱朱敦儒罢右谏议大夫汪勃论敦儒专立异论与李光交通望特赐处分上曰爵禄所以励世如其可与则文臣便至于侍从武臣便至于建节如其不可虽一命亦不容轻授于是敦儒遂罢 
　　癸巳权尚书工部侍郎钱时敏移兵部侍郎军器监徐琛权工部侍郎直秘阁知杨州向子固升直徽猷阁再任 
　　甲午皇兄眉州防御使不怞为邕州观察使以与皇后家连姻特迁之也 

　　乙未吏部奏郊祀大礼皇太后合封赠三代于是曾祖徐王韦舜臣徙封韩祖扬王子华徙封楚父魏王安礼徙封陈 
　　十有二月按原本脱干支四川宣抚副使郑刚中奏减两川米脚钱三十二万缗元理百五十万缗激赏绢二万匹事初见建炎四年免创增酒钱三万四千缗许之 
　　戊戌诏以四川总制钱五十万缗备边费 
　　彗出西南方己亥诏避殿减膳 

　　辛丑徽猷阁待制提举江州太平观郑望之言老而多病乞守本官致仕许之仍迁一官熊克小历称望之以集英殿脩撰告老盖误 
　　丙午手诏曰朕惟军兴以来四川歛重恐不堪久今疆场罢警营屯内迁仰宣抚总领两司取索承平时常赋名色军兴后权所增益参酌措置既不能竭民力又不可乏军须两皆给足永相保持以副朕顾倚之意 尚书金部员外郎李若川罢若川签书枢密院事若谷弟也右谏议大夫汪勃论若川恃为执政之弟为所亲经营差遣妄作威福故罢 
　　己酉大理评事环周面对论征商过重诏申严行下 

　　己酉大理评事环周面对论征商过重诏申严行下 
　　辛亥进士章公奎上书言国家向缘军兴之故财赋屈乏乃于民间预借其税以济军用此不得已而行之耳国家偃兵息民固已有年而预借之税今尚未免且预借之毙折纳太重近于重歛可即除之以慰安元元之望上曰此事有否朕与邻国通和正为百姓若预借以扰民失朕本意乃诏户部取索措置 

　　辛酉金主使龙虎卫上将军会宁尹卢彦伦定远大将军四方馆使张仙寿来贺来年正旦 
　　壬戌左奉议郎仲并特降二官坐前通判湖州与倡女通滥为言者所劾有司鞫寔故也并初见绍兴四年九月 
　　是岁宗室子赐名授官者十有八人 诸路断大辟四十八人 
　　建炎以来系年要录卷一百五十五 
　　建炎以来系年要录卷一百五十五金人地名考证 

　　乌库哩原书作乌古论误今改正 
　　乌珠原书作兀术误改见卷一 
　　博硕诺原书作保寿奴误改见卷一百十七 
　　蒙古原书作蒙兀误改见卷九十六 
　　鄂抡贝勒原书作熬罗孛极烈误今改正 



●建炎以来系年要录卷一百五十六 
　　宋 李心传 撰 

　　绍兴十有七年岁次丁卯金熙宗亶皇统七年春正月按是月乙丑朔丙寅丹阳隐士苏庠卒年八十有三 
　　丙子御笔诸军统制将官已添差诸州都监已上人并令厘务戊寅秦桧奏已行出上曰诸将乍离军中若请给减半恐失所也 
　　己卯手诏曰朕惟军兴二十余年黎元骚动故力图罢兵以冀休息今疆场无虞流徙有归四境之内举获安堵朕心庶几焉尚虑监司郡守不能深体朕意致或刻削苛细进献羡余失朕爱民本旨自今敢有违戾仰御史台弹劾监司各许互察部内犯而失按必与并坐布告中外 

咸体朕意 左朝议大夫李椿年权尚书户部侍郎专以措置经界椿年既建经界之议会以忧去有司因稍罢其所施行者及是椿年免丧还朝复言两浙经界已毕者四十县其未行处若止令人户结甲虑形势之家尚有欺隐乞且依旧图造簿本所差官覆实若先了而民无争讼则申朝廷推赏如守令慢而不职奏劾取旨从之 
</div>
    <div class="pagination">
<a href="建炎以来系年要录_page79.html">上一页</a><span>...</span><a href="建炎以来系年要录_page75.html">75</a><a href="建炎以来系年要录_page76.html">76</a><a href="建炎以来系年要录_page77.html">77</a><a href="建炎以来系年要录_page78.html">78</a><a href="建炎以来系年要录_page79.html">79</a><span class="current-page">80</span><a href="建炎以来系年要录_page81.html">81</a><a href="建炎以来系年要录_page82.html">82</a><a href="建炎以来系年要录_page83.html">83</a><a href="建炎以来系年要录_page84.html">84</a><a href="建炎以来系年要录_page85.html">85</a><span>...</span><a href="建炎以来系年要录_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
