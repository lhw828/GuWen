<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 90 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 90 页/共 334 页
  </h1>
  <div class="content">
   敦以太子有勇略，为朝野所向，〔朝，直遥翻。〕欲诬以不孝而废之，大会百官，问温峤曰：「皇太子以何德称﹖」声色俱厉。峤曰：「钩深致远，盖非浅局所量；〔量，音良。〕以礼观之，可谓孝矣。」〔言太子既有钩深致远之才，而又尽事亲之礼，所以解敦不孝之诬也。〕众皆以为信然，敦谋遂沮。〔沮，在吕翻。〕
帝召周顗于广室，〔广室，殿名。〕谓之曰：「近日大事，二宫无恙，诸人平安，大将军固副所望邪﹖」〔恙，余亮翻。〕顗曰：「二宫自如明诏，臣等尚未可知。」护军长史郝嘏等劝顗避敦，〔顗代戴渊为护军将军，以郝嘏为长史。〕顗曰：「吾备位大臣，朝廷丧败，宁可复草间求活，外投胡越邪！」〔丧，息浪翻。复，扶又翻。〕敦参军吕猗，尝为台郎，〔晋谓尚书郎为台郎。〕性奸谄，戴渊为尚书，恶之。〔恶，乌路翻。〕猗说敦曰：「周顗、戴渊，皆有高名，足以惑众，近者之言，曾无怍色，〔谓二人答敦之言。怍，才各翻。〕公不除之，恐必有再举之忧。」敦素忌二人之才，心颇然之，从容问王导曰：「周、戴，南北之望，〔周顗，汝南人；戴渊，广陵人。晋氏南渡，二人名冠当时。从，千容翻。〕当登三司无疑也。」导不答。又曰：「若不三司，止应令仆邪﹖」〔三，司，太尉、司徒、司空也；令仆，尚书令柔左右仆射也。〕又不答。敦曰：「若不尔，正当诛尔！」又不答。丙子，敦遣部将陈郡邓岳收顗及渊。〔将，即亮翻。〕先是，敦谓谢鲲曰：〔先，悉荐翻。〕「吾当以周伯仁为尚书令，戴若思为仆射。」〔戴渊，字若思。〕是日，又问鲲：「近来人情何如﹖」鲲曰：「明公之举，虽欲大存社稷，然悠悠之言实未达高义。〔言众人议敦举兵向阙，非义举也。〕若果能举用周、戴，则群情帖然矣！」敦怒曰：「君粗疏邪！二子不相当，吾已收之矣！」鲲愕然自失。参军王峤曰：「『济济多士，文王以宁。』〔诗大雅文王之诗。济，子礼翻。〕柰何戮诸名士！」敦大怒，欲斩峤，众莫敢言。鲲曰：「明公举大事，不戮一人。峤以献替忤旨，便以衅鼓，〔君所谓可而有否焉，臣献其否以成其可；君所谓否而有可焉，臣献其可以替其否。衅鼓，杀人以血涂鼓也。忤，五故翻。〕不亦过乎！」敦乃释之，黜为领军长史。〔大将军府参军黜为领军长史，足知敦府重于诸府矣。〕峤，浑之族孙也。
顗被收，路经太庙，大言曰：「贼臣王敦倾覆社稷，枉杀忠臣；神祇有灵，当速杀之！」〔被，皮义翻。祇，翘移翻。〕收人以戟伤其口，血流至踵，容止自若，观者皆为流涕。〔为，于伪翻；下同。〕并戴渊杀之于石头南门之外。
帝使侍中王彬劳敦，〔劳，力到翻。〕彬素与顗善，先往哭顗，然后见敦。敦怪其容惨，问之。彬曰：「向哭伯仁，情不能已。」敦怒曰：「伯仁自致刑戮；且凡人遇汝，〔以王彬之为人，顗以凡人遇之，亦可以见风裁矣。〕汝何哀而哭之﹖」彬曰：「伯仁长者，兄之亲友；在朝虽无謇愕，〔「愕」，当作「谔」。朝，直遥翻。〕亦非阿党，而赦后加之极刑，所以伤惋也。」〔惋，乌贯翻。据元帝纪、四月，敦入石头，辛未，大赦。〕因勃然数敦曰：〔数，所具翻。〕「兄抗旌犯顺，杀戮忠良，图为不轨，祸及门户矣！」辞气慷慨，声泪俱下。敦大怒，厉声曰：「尔狂悖乃至此，以吾为不能杀汝邪！」时王导在坐，为之惧，〔悖，蒲内翻，又蒲没翻。坐，徂卧翻。为，于伪翻。〕劝彬起谢。彬曰：「脚痛不能拜；且此复何谢！」〔复，扶又翻；下同。〕敦曰：「脚痛孰若颈痛﹖」彬殊无惧容，竟不肯拜。
王导后料检中书故事，〔料，音聊。〕乃见顗救己之表，执之流涕曰：「吾虽不杀伯仁，伯仁由我而死，〔自愧于敦三问不答之时也。〕幽冥之中，负此良友！」
沈充拔吴国，杀内史张茂。
初，王敦闻甘卓起兵，大惧。卓兄子卬为敦参军，敦使卬归，说卓曰：〔说，输芮翻；下同。〕「君此自是臣节，不相责也。吾家计急，不得不尔。想便旋军襄阳，当更结好。」〔好，呼到翻。〕卓虽慕忠义，性多疑少决，〔才，诗沼翻。〕军于猪口，〔水经：沔水东南径江夏云杜县东，夏水从西来注之。注云：即独口也。独，与猪同。〕欲待诸方同出，军稽留，累旬不前。敦既得建康，乃遣台使以驺虞幡驻卓军。〔诸方，谓待诸方镇同出军也。驺虞，仁兽；故以驺虞幡驻军。使，疏吏翻。〕卓闻周顗、戴渊死，流涕谓卬曰：「吾之所忧，正为今日。〔为，于伪翻；下同。〕且使圣上元吉，太子无恙，〔恙，余亮翻。〕吾临敦上流，亦未敢遽危社稷。适吾径据武昌，敦势逼，必劫天子以绝四海之望，不如还襄阳，更思后图。」即命旋军。都尉秦康与乐道融说卓曰：「今分兵断彭泽，〔彭泽县，属豫章郡，彭蠡湖自此入于大江。分兵断彭泽湖口，可使敦上下不得相通。断，丁管翻。〕使敦上下不得相赴，其众自然离散，可一战擒也。将军起义兵而中止，窃为将军不取。且将军之下，士卒各求其利，欲西还，亦恐不可得也。」卓不从。道融昼夜泣谏，卓不听；道融忧慎而卒。卓性本宽和，忽更强塞，〔此强，谓强暴也。塞，谓窒塞而不疏通。塞，悉则翻。〕径还襄阳，意气骚扰，举动失常，识者知其将死矣。
王敦以西阳王羕为太宰，〔羕，余亮翻。〕加王导尚书令，王廙为荆州刺史；改易百官及诸军镇，转徙黜免者以百数；或朝行暮改，惟意所欲。敦将还武昌，谢鲲言于敦曰：「公至都以来，称疾不朝，是以虽建动而人心实有未达。今若朝天子，〔朝，直遥翻；下同。〕使君臣释然，则物情皆悦服矣。」敦曰：「君能保无变乎﹖」对曰：「鲲近日入觐，主上侧席，迟得见公，〔王者侧席待贤，鲲用此语也。迟，直二翻，待也。〕宫省穆然，必无虞也。〔穆然，和敬之意。〕公若入朝，鲲请侍从。」〔从，才用翻。〕敦勃然曰：「正复杀君等数百人，亦复何损于时！」〔复，扶又翻。〕竟不朝而去。夏，四月，敦还武昌。
初，宜都内史天门周级〔吴孙皓永安六年，分武陵立天门郡。充县有松梁山，山有石，石开处数十丈，其高，以弩仰射，不至其上，名天门，因此名郡。宋白曰：澧州石门县，吴立天门郡，隋罢郡为石门县。〕闻谯王氶起兵，使其兄子该潜诣长沙，申款于氶。〔申，抈也；款，诚也。〕魏乂等攻湘州急，氶遣该及从事邵陵周崎间出求救，〔此非颍川之邵陵。吴孙皓宝鼎元年，分零陵北部都尉立邵陵郡。崎，丘奇翻。间，古苋翻。〕皆为逻者所得。乂使崎语城中，称大将军已克建康，甘卓还襄阳，外援理绝。〔言以事理观之，外援巳绝也。逻，郎佐翻。语，牛倨翻。〕崎伪许之，既至城下，大呼曰：「援兵寻至，努力坚守！」乂杀之。乂考该至死，竟不言其故，周级由是获免。
乂等攻战日逼，敦又送所得台中人书疏，令乂以示氶。〔呼，人故翻。射，而亦翻。〕城中知朝廷不守，莫不怅惋。〔惋，乌贯翻。〕相持且百日，刘翼战死，士卒死伤相枕。〔枕，职任翻。〕癸巳，乂拔长沙，氶等皆被执。乂将杀虞悝，子弟对之号泣。悝曰：「人牛会当有死，今阖门为忠义之鬼，亦复恨！」〔悝，苦回翻。号，户刀翻。复，扶又翻。〕
乂以槛车载氶及易雄送武昌，佐吏皆奔散，惟主簿桓雄、西曹书佐韩阶、〔府诸曹各有书佐。〕从事武延，毁服为僮从氶，不离左右。〔毁服者，毁其常服，为僮奴之服。离，力智翻。〕乂见桓雄姿貌举止非凡人，惮而杀之。韩阶、武延执志愈固。荆州剌史王廙承敦旨，杀氶于道中，〔廙，羊至翻，又逸职翻。〕阶、延送氶丧至都，葬之而去。易雄至武昌，意气媖慨，曾无惧容。〔媖，口党翻。〕敦遣人以檄示痤而数之，雄曰：「此实有之，惜雄位微力弱，不能救国难耳。〔难，乃旦翻。〕今日之死，固固所愿也。」敦惮其辞正，释之，遣就舍。众人皆贺之，雄笑曰：「吾安得生！」既而敦遣人潜杀之。
魏乂求邓骞甚急，乡人皆为之惧，〔为，于伪翻。〕骞笑曰：「此欲用我耳，彼新得州，多杀忠良，故求我以厌人望也。」〔厌，益涉翻。〕乃往诣乂，乂喜曰：「君，古之解扬也。」〔左传：楚子围宋；晋使解扬如宋，使无降楚；郑人囚而献诸楚。楚子厚赂之，使反其言，不许；三，而许之。登诸楼车，使呼宋而告之；遂玫其君命。楚子将杀之，使与之言曰：「尔既许不谷而反之，何故﹖速即尔刑！」对曰：「受命而出，有死无霣，又可赂乎！臣之许君，以成命也；死而成命，臣之禄也。」楚子舍之以归。解，户买翻。〕以为别驾。
诏以陶侃领湘州刺史；王敦上侃复还广州，加散骑常侍。〔上，时掌翻。〕
⑥甲午，前赵羊后卒，谥曰献文。
⑦甘卓家人皆劝卓备王敦，卓不从，悉散兵佃作，〔佃，停年翻。〕闻，谏，辄怒。襄阳太守周虑密承敦意，诈湖中多鱼，劝卓遣左右悉出捕鱼。五月，乙亥，虑引兵袭卓于寝室，杀之，传首于敦，并杀其诸子。敦以从事中郎周抚督沔北诸军事，代卓镇沔中。〔自南郑至襄阳，沔水所由也，故谓之沔中。〕抚，访之子也。
敦既得志，暴慢滋甚，四方贡献多入其府，将相岳牧皆出其门。〔舜有四岳、十二牧，故后之居方面者，谓之岳牧。〕以沈充、钱凤为谋主，唯二人之言是从，所谮无不死者。以诸葛瑶、邓岳、周抚、李恒、谢雍为爪牙。〔恒，户登翻。〕充等并凶险骄恣，大起营府，侵人田宅，剽掠市道，〔剽，匹妙翻。〕识者咸知其将败焉。
⑧秋，七月，后赵中山公虎拔泰山，执徐龛送襄国；〔龛，苦含翻。〕后赵王勒盛之以囊，于百尺楼上扑杀之，〔盛，时征翻。杨正衡曰：扑，弼角翻。〕命王伏都等妻子刳而食之，〔龛杀王伏都，见上卷大兴三年。〕坑其降卒三千人。〔降，户江翻。〕
⑨兖州刺史郗鉴在邹山三年，有众数万。〔愍帝建兴元年，帝鉴镇邹山，今既数年矣，所谓三年有众数万者，言鉴既镇邹山之后，三年之间，民归之者有此数也。郗，丑之翻。〕战争不息，百姓饥馑，掘野鼠、蛰燕而食之，〔燕，经秋而蛰。〕为后赵所逼，退屯合肥。尚书右仆射纪瞻，以鉴雅望清德，宜从容台阁，〔从，千容翻。〕上疏请征之；乃征拜尚书。徐、兖间诸坞多降于后赵，〔降，户江翻。〕后赵置守宰以抚之。
⑩王敦自领宁、益二州都督。〔非君命，故史以自领书之。〕
王敦以下邳内史王邃都督青、徐、幽、平四州诸军事，镇淮阴；卫将军王含都督沔南诸军事，领刑州刺史；武昌太守丹杨王谅为交州刺史。〔考异曰：谅传：「永兴三年，敦以谅为交州。」按：永兴三年，即惠帝光熙元年也，谅传误。〕使谅收交州刺史修湛、新昌太守梁硕，杀之。〔吴孙皓建衡三年，分交趾立新兴郡，武帝太康三年，更名新昌郡。〕谅诱湛，斩之。〔诱，音酉。〕硕举兵围谅于龙编。〔龙编县，属交趾郡，州、郡皆治焉。〕
祖逖既卒，后赵屡寇河南，拔襄城、城父，〔城父县，前汉属沛郡，后汉属汝南郡，魏、晋属谯国。此河南，概言黄河之南，非专指河南郡也。父，音甫。〕围谯。豫州刺史祖约不能御，退屯寿春。后赵遂取陈留，梁、郑之间复骚然矣。〔复，扶又翻。〕
十一月，以临颍元公荀组为太尉；辛酉，薨。
罢司徒，并丞相府。王敦以司徒官属为留府。〔敦还武昌，遥制朝政，故有留府在建康。〕
帝忧愤成疾，闰月，己丑，崩；〔年四十七。〕司空王导受遗诏辅政。帝恭俭有余而明断不足，〔断，丁乱翻。〕故大业未复而祸乱内兴。庚寅，太子即皇帝位，大赦，尊所生母荀氏为建安君。
十二月，赵主曜葬其父母于粟邑，大赦。陵下周二里，上高百尺，〔高，居傲翻。〕计用六万夫，作之百日乃成。役者夜作，继以脂烛，民甚苦之。游子远谏，不听。
后赵濮阳景侯张宾卒，〔濮，博木翻。〕后赵王勒哭之恸，曰：「天不欲成吾事邪，何夺吾右侯之早也！」程遐代为右长史。遐，世子弘之舅也，勒每与遐议，有所不合，辄叹曰：「右侯舍我去，乃令我与此辈共事，岂非酷乎！」〔酷，惨也，虐也，言天夺张宾之年，何其虐我之惨也。〕因流涕弥日。
张茂使将军韩璞帅众取陇西、南安之地，置秦州。〔南阳王保既死，陈安不能有，茂遂取之。帅，读曰率。〕
慕容廆遣其世子皝袭段末柸，入令支，〔皝，户广翻。令支县，汉属辽西郡，晋省，段氏据其地。应劭曰：令，音铃。师古音郎定翻。支，裴松之音其儿翻。〕掠其居民千余家而还。
太宁元年〔（癸未、三二三）〕
①春，正月，成李骧、任回寇台登，〔台登县，属越嶲郡。九州岛要记曰：台登县有奴诺川，鹦鹂山、黑水之间，若水出其下；黄帝子昌意降居若水，即此。〕将军居马玖战死，越巂太守李钊、汉嘉太守王载〔汉嘉本前汉青衣县，属蜀郡；后汉顺帝阳嘉二年，更名汉嘉；蜀分为汉嘉郡。钊，音昭。〕皆以郡降于成。〔降，户江翻。〕
②二月，庚戌，葬元帝于建平陵。
③三月，戊寅朔，改元。
④饶安、东光、安陵三县灾，〔三县皆属渤海郡，惟东光，汉旧县；饶安县，前汉之千童县也，后汉灵帝改曰饶安；安陵县，晋置。时皆为后赵之地。〕烧七千余家，死者万五千人。
⑤后赵寇彭城、下邳，徐州刺史卞敦与征北将军王邃退保盱眙。〔盱眙，音吁怡。〕敦，壸之从父兄也。〔壸，苦本翻。从，才用翻。〕
⑥王敦谋篡位，讽朝廷征己；帝手诏征之。夏，四月，加敦黄钺、班剑，〔刘良文选注曰：班剑，谓执剑而从行者也。吕向曰：班，列也，言使勇士行列持剑以为仪仗也。李周翰曰：班剑，木剑无刃，假作剑形，画之以文，故曰班也。晋志，文武官公，给虎贲二十人，持班剑。〕奏事不名，入朝不趋，剑履上殿。〔朝，直遥翻。上，时掌翻。〕敦移镇姑孰，屯于湖，〔姑孰，前汉丹杨春谷县地，今太平州当涂县，即姑孰之地。县南三里，有姑孰溪，西入大江、于湖县，本吴督葨校尉治，武帝太康二年，分丹杨县立于湖县。杜佑曰：宣州当涂县城，即晋姑孰城。于湖故城在县南。张舜民曰：今太平州跨姑孰溪。陆游曰：姑孰城在当涂北，今州城正据姑孰溪；溪东南数峰如黛，盖青山也。自姑孰溪行夹中，三十里至大信口，出口，泝江过大、小褐山矶，又过蟂矶。芜湖，即于湖，并大江有王敦城，气象宏敞。并，步浪翻。考异曰：晋春秋及后魏书僭晋传云「屯芜湖」；晋书明帝纪云「下屯于湖」，今从之。〕以司空导为司徒，敦自领扬州牧、敦欲为逆，王彬谏之甚苦。敦变色，目左右，将收之。彬正曰「君昔岁杀兄，今又杀弟邪！」〔晋书王彬传，以为彬从兄棱为敦所害，故云然。余据杀棱者王如，虽出于敦之意，犹假手于如也；且棱于敦为从弟。此言杀兄，盖以敦杀王澄也，事见八十卷怀帝永嘉六年。〕敦乃止，以彬为豫章太守。
⑦后赵王勒遣使结好于慕容廆，廆执送建康。〔好，呼到翻。〕
⑧成李骧等进攻宁州，刺史褒中壮公王逊使将军姚岳等拒之，战于螗蜋，〔据水经注：螗蜋，即堂狼县也，前汉属犍为郡，后汉省。郡国志：犍为属国朱提县有堂狘山，山多毒，盛夏之月，飞鸟过之不能得去。蜀置朱提郡，堂狼县属焉。〕成兵大败。岳追至泸水，成兵争济，溺死者千余人。岳以道远，不敢济而还。〔溺，如狄翻。还，从宣翻，又如字。〕逊以岳不穷追，大怒，鞭之；怒甚，，冠裂而卒。逊在州十四年，〔怀帝永嘉四年，逊至宁州，至是适十四年。〕威行殊俗。州人立其子坚行州府事，〔州，宁州；府，南夷校尉府也。〕诏除坚宁州刺史。
⑨广州刺史陶侃遣兵救交州；未至，梁硕拔龙编，夺刺史王谅节，谅不与，硕断其右臂。谅曰：「死且不避，断臂何为！」【严：「为」改「有」。】〔断，丁管翻。〕踰旨而卒。
⑩六月，壬子，立妃庾氏为皇后；以后兄中领军亮为中书监。
梁硕据交州，凶暴失众心。陶侃遣参军高宝攻硕，斩之。诏以侃领交州刺史，进号征南大将军、开府仪同三司。未几，吏部郎阮放求为交州刺史，许之。〔几，居岂翻。〕放行至宁浦，〔广州记曰：汉献帝建安二十三年，吴分郁林郡立宁浦郡。晋太康地志曰：武帝太康七年，改合浦属国都尉立宁浦郡。唐为横州宁浦县。浦，滂五翻。〕遇高宝设馔，〔为，于伪翻。馔，雏睆翻，又雏恋翻。〕伏兵杀之。宝兵击放，放走，得免，至州少时，病卒。〔少，诗沼翻。考异曰：放传云：「成帝幼冲，庾执政，放求为交州，」下乃云「逢高宝平梁硕还，」非成帝时也，放传误。〕放，咸之族子也。〔阮咸有名于魏、晋之间。〕
陈安围赵征西将军刘贡于南安，休屠王石武自桑城引兵趣上邽以救之，〔屠，直于翻。趣，七喻翻。〕与贡合击安，大破之。安收余骑八千，走保陇城。〔骑，奇寄翻。〕秋，七月，赵主曜自将围陇城，别遣兵围上邽。安频出战，辄败、右军将军第干攻平襄，克之，〔平襄县，汉属天水郡，晋属略阳郡。〕陇上诸县悉降。〔袶，户江翻；下同。〕安留其将杨伯支、姜冲儿守陇城，自帅精骑突围，出奔陕中。〔陕中，在陇城南。陕，与莅同，户夹翻。〕曜遣将军平先等追之。安左挥七尺大刀，右运丈八蛇矛，近则刀矛俱发，辄殪五六人，〔殪，壹计翻。〕远则左右驰射而走。先亦勇捷如飞，与安搏战，三交，遂夺其蛇矛。〔三交，战三合也。〕会日暮雨甚，安弃马与左右匿于山中；赵兵索之，不知所在。〔索，山客翻。〕明日，安遣其将石容觇赵兵，〔将，即亮翻。觇，丑廉翻，又丑艳翻。〕赵辅威将军呼延青人获之，拷问安所在，〔拷，苦皓翻；掠也，击也。〕容卒不肯言，〔卒，子恤翻。〕青人杀之。雨霁，青人寻其床，获安于涧曲，斩之。安善抚将十，与同甘苦，及死，陇上人思之，为作壮士之歌。〔歌曰：「陇上壮士有陈安，躯干虽小腹中宽，爱养将士同心肝，届骢交马铁瑕鞍。七大刀奋如湍，丈八蛇矛左右盘，十荡十决无当前。战始三交失蛇予，弃我届骢窜岩幽，为我外援而悬头；西流之水东流河，一去不还柰子何！」为，于伪翻。〕杨伯支斩苒冲儿，以陇城降；别将宋亭斩赵募，以上邽降。曜徙秦州大姓杨、姜诸族二千余户于长安。氐、羌皆送任请降；〔任，质任也。〕以赤亭羌酋姚弋仲为平西将军，封平襄公。〔酋，慈由翻。〕
帝畏王敦之逼，欲以郗鉴为外援，〔郗，丑之翻。〕拜鉴兖州刺史，都督扬州江西诸军事，镇合肥。王敦忌之，表鉴为尚书令。八月，诏征鉴还，道经姑孰，敦与之论西朝人士，曰：「乐彦辅，短才耳，考其实，岂胜满武秋邪！」〔时江东谓洛都为西朝。乐广，字彦辅。满奋，字武秋。朝，直遥翻。〕鉴曰：「彦辅道韵平淡，愍怀之废，柔而能正；武秋失节之十，安得拟之！」〔事见八十三卷惠帝永康元年，满奋既收东宫官属之辞太子者，赵王伦之篡，奋又奉玺绶，故谓之失节。〕敦曰：「当是时，危机交急。」鉴曰：「丈夫当死生以之。」敦恶其言，不复相见，〔恶，乌路翻。复，扶又翻。〕久留不遣。敦党皆劝敦杀之，敦不从。鉴还台，遂与帝谋讨敦。
后赵中山公虎帅步骑四万击安东将军曹嶷，〔帅，读曰率。嶷，鱼力翻。〕青州郡县多降之，遂围广固。〔水经注：广固城，在汉齐郡广县西北四里，四周绝涧，阻水深隍，曹嶷所筑也。九域志：广固城，古乐安城。今按青州益都县西四十里有广固城，杜佑曰：有大涧甚广，因曰广固。降，户江翻。〕嶷出降，送襄国杀之，坑其众三万。虎欲尽杀嶷众，青州刺史刘征曰：「今留征，使牧民也；无民焉牧，〔焉，于虔翻。〕征将归耳！」虎乃留男女七百口配征，使镇广固。
赵主曜自陇上西击凉州，遣其将刘咸攻韩璞于冀城，呼延晏攻宁羌护军阴鉴于壁，〔桑壁，当在南安界。〕曜自将戎卒二十八万军于河上，〔将，即亮翻。〕列营百余里，金鼓之声动地，河水为沸，张茂临河诸戍，皆望风奔溃。曜扬声欲百道俱济，直抵姑臧，凉州大震。参军马岌劝茂亲出拒战，长史泛袆怒，请斩之。岌曰：「泛公糟粕书生，刺举小才，〔庄子曰：桓公读书于堂上，轮扁斲轮于堂下，问桓公曰：「敢问公所读者何言也﹖」公曰：「圣人之书也。」曰：「圣人在乎﹖」曰：「已死矣。」曰：「然则君之所读者，古人之糟粕已矣，古之人与其不可传者死矣。」陆德明曰：糟，音曹。李云：酒滓也。粕，普各翻；糟烂为粕。刺者，以直伤人；举者，招人之过。泛，音凡。〕不思家国大计。明公父子欲为朝廷诛刘曜有年矣，〔为，于伪翻；下为明同。〕今曜自至，远近之情，共观明公此举，当立信勇之验以副秦、陇之望，力虽不敌，势不可以不出。」茂曰：「善！」乃出屯石头。〔石头，在姑臧城东。〕茂谓参军陈珍曰：「刘曜举三秦之众，乘胜席卷而来，〔言新破陈安，乘胜而来也。卷，读曰卷。〕将若之何﹖」珍曰：「曜兵虽多，精卒至少，〔少，诗沼翻。〕大抵皆氐、羌乌合之众，恩信未洽，且有山东之虞，〔谓方与石勒相图也。〕安能舍其腹心之疾，旷日持久，与我争河西之地邪！若二旬不退，珍请得弊卒数千，为明公擒之。」〔为，于伪翻。〕茂喜，使珍将兵救韩璞。赵诸将争欲济河，赵主曜曰：「吾军劫虽盛，然畏威而来者三分有二，中军疲困，其实难用。〔果如陈珍所料。〕今但按甲勿动，以吾威声震之，若出中旬张茂之表不至者，吾为负卿矣。」茂寻遣使称藩，献马、牛、羊、珍宝不可胜纪。〔使，疏吏翻。胜，音升。〕曜拜茂侍中、都督凉．南．北秦．梁．益．巴．汉．陇右．西域杂夷．匈奴诸军事、太师、凉州牧，封凉王，加九锡。
杨难敌闻陈安死，大惧，与弟坚头南奔汉中，赵镇西将军刘厚追击之，大获而还。赵主曜以大鸿胪田崧为镇南大将军、益州刺史，镇仇池。难敌送任请降于成，〔降，户江翻。〕成安北将军李稚受难敌赂，不送难敌于成都。赵兵退，即遣归武都，难敌遂据险不服。稚自悔失计，亟请讨之。〔亟，欺冀翻。亟请，数以为请也。〕雄遣稚兄侍中、中领军琀与稚出白水，征东将军李寿及琀弟玝出阴平，以击难敌；〔杨正衡曰：琀，胡绀翻。玝，音午。〕群臣谏，不听。难敌遣兵拒之，寿、玝不得进，而琀、稚长驱至下辨。〔辨，步苋翻。〕难敌遣兵断其归路，四面攻之。〔断，丁管翻。〕玱、稚深入无继，皆为难敌所杀，死者数千人。琀，荡之长子，〔长，知两翻；下同。〕有才望，雄欲以为嗣，闻其死，不食者数日。
初，赵主曜长子俭，次子胤。胤年十岁，长七尺五寸，〔长子之长，知两翻；下同。长七之长，直亮翻。〕汉主聪奇之，谓曜曰：「此儿神气，非义真之比也，〔俭，字义真。〕当以为嗣。」曜曰：「藩国之嗣，能守祭祀足矣，不敢乱长幼之序。」聪曰：「卿之勋德，当世受专征之任，〔言当世为方伯，得专征伐也。〕非他臣之比也，吾当更以一国封义真。」乃封俭为临海王，主胤为世子。既长，多力善射，骁捷如风。〔骁坚尧翻。〕靳准之乱，〔事见九十卷大兴元年。〕没于黑匿郁鞠部。〔黑匿郁鞠既归胤，曜嘉其忠款，封为左贤王，则亦匈奴之种也。〕陈安既败，胤自言于郁鞠，郁鞠大惊，礼而归之。曜悲喜，谓群臣曰：「义光虽已为太子，然冲幼儒谨，恐不堪今之多难。义孙，故世子也，〔曜太子熙字义光；胤字义孙。难，乃旦翻。〕材器过人，且涉历艰难。吾欲法周文王、汉光武，以固社稷而安义光，何如﹖」〔周文王舍伯邑考而立武王，汉光武舍长子强而立明帝。〕太傅呼延晏等皆曰：「陛下为国家无穷之计，岂惟臣等赖之，实宸庙四海之庆。」左光禄大夫卜泰、太子太保韩广进曰：「陛下以废立为是，不应更问群臣；若以为疑，固乐闻异同之言。〔乐，音洛。〕臣窃以为废太子，非也。昔文王定嗣于未立之前，则可也；光武以母失恩而废其子，岂足为圣朝之法！〔朝，直遥翻。〕向以东海为嗣，未必不如明帝也。胤文武才略，诚高绝于也；然太子孝友仁慈，亦足为承平贤主。况东宫者，民、神所系，岂可轻动！陛下诚欲如是，臣等有死而已，不敢奉诏。」曜默然。胤进曰：「父之于子，当爱之如一，今黜熙而立臣，臣何敢自安！陛下苟以臣为颇堪驱策，岂不能辅熙以承圣业乎！必若以臣代熙，臣请效死于此，不敢闻命。」因歔欷流涕。〔歔，音虚。欷，许既翻，又音希。〕曜亦以熙羊后所生，不忍废也，乃追谥前妃卜氏为元悼皇后。泰，即胤之舅也，曜嘉其公忠，以为上光禄大夫、仪同三司、领太子太傅；封胤为永安王，拜侍中、卫大将军、都督二宫禁卫诸军事、开府仪同三司、录尚书事。〔二宫，曜宫及熙宫也。〕命熙于胤尽家人之礼。〔不以储嗣使熙废兄弟庸敬。〕
张茂大城姑臧，修灵钧台。〔元帝大兴四年，茂筑灵钧台，以阎曾谏而止，今复修之。〕别驾吴绍谏曰：「明公所以修城筑台者，盖惩既往之患耳。〔谓惩刘曜来攻也。〕愚以为苟恩未洽于人心，虽处层台，〔处，昌吕翻。〕亦无所益，适足以疑群下忠信之志，失士民系托之望，示怯弱之形，启邻敌之谋，将何以佐天子，霸诸侯乎！愿亟罢兹役，以息劳费。」茂曰：「亡兄一旦失身于物，〔茂兄寔为其下所杀，事见上卷大兴二年。〕岂无忠臣义士欲尽节者哉！顾祸生不意，虽有智勇无所施耳。王公设险，勇夫重闭，古之道也。〔易曰：王公设险以守其国。左传曰：勇重闭，而况国乎！重，直龙翻。〕今国家未靖，不可以太平之理责人于屯邅之世也。」〔屯，株伦翻，难也。邅，张连翻，行不进貌。〕卒为之。〔卒，子恤翻。〕
王敦从子允之，方总角，〔毛苌曰：总角，聚两髦也。从，才用翻。〕敦爱其聪警，常以自随。敦常夜饮，允之辞醉先卧。敦与钱凤谋为逆，允之悉闻其言；即于卧处大吐，〔吐，土故翻；下同。〕衣面并污。〔污，乌故翻。〕凤出，敦果照视，见允之卧于吐中，不复疑之。会其父舒拜廷尉，允之求归省父，〔复，扶又翻。省，悉景翻。〕悉以敦、凤之谋白舒。舒与王导俱启帝，阴为之备。
敦欲强其宗族，陵弱帝室，冬，十一月，徙王含为征东将军、都督扬州江西诸军事，王舒为荆州刺史、监荆州沔南诸军事，〔监，工衔翻。〕王彬为江州刺史。
后赵王勒以参军樊坦为章武内史，〔章武县，汉属勃海郡；武帝泰始元年，分置章武国；隋之水章武并入河间郡；唐为瀛州。〕勒见其衣冠弊坏，问之。坦率然对曰：「顷为羯贼所掠，资财荡尽。」勒笑曰：「羯贼乃尔无道邪！〔羯，居谒翻。〕今当相偿。」坦大惧，叩头泣谢。勒赐车马、衣服、装钱三百万而遣之。
是岁，越巂斯叟攻成将任回，〔前汉西南夷传云：自巂以东北，君长以十数，徙、筰都最大。师古曰：徙及筰二国也。巂，音髓。徙，音斯。此斯，即汉之斯种也；蜀谓之叟。将，即亮翻。任，音壬。〕成主雄遣征南将军费黑讨之。〔费，扶沸翻。〕
会稽内史周札，一门五侯，〔札封东迁县侯；兄靖子懋，清流亭侯，懋弟赞，武康县侯；赞弟缙，都乡侯；兄閗子勰，乌程县侯；凡五侯。会，工外翻。〕宗族强盛，吴士莫与为比；王敦忌之。敦有疾，钱凤劝敦早除周氏，敦然之。周嵩以兄顗之死，〔事见元帝永昌元年。顗，鱼岂翻。〕心常愤愤。敦无子，养王含子应为嗣，嵩尝于众中言应不宜统兵，敦恶之。〔恶，乌路翻。〕嵩与札兄子莚皆为敦从事中郎。会道士李脱以妖术惑众，士民颇信事之。〔妖，于骄翻。〕
资治通鉴卷第九十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十五〔起阏逢涒滩（甲申），尽强圉大渊献（丁亥），凡四年。〕
肃宗明皇帝下
太宁二年〔（甲申、三二四）〕
①春，正月，王敦诬周嵩、周莚与李脱谋为不轨，收嵩、莚，于军中杀之；遣参军贺鸾就沈充于吴，尽杀周札诸兄子；进兵袭会稽，〔会，工外翻。〕札拒战而死。
②后赵兵都尉石瞻寇下邳、彭城，取东莞、东海，〔东莞县，汉属琅邪郡；莞，音官。武帝泰始元年，分琅邪立东莞郡。将，即亮翻。〕刘遐退保泗口。〔水经注：泗水自淮阳城东流径角城北，而东南流注于淮，谓之泗口。杜佑曰：泗口，在今临淮郡宿迁县界。〕
司州刺史石生击赵河南太守尹平于新安，斩之，〔新安县，汉属弘农郡，晋属河南郡。守，式又翻；下同。〕掠五千余户而归。自是二赵构隙，日相攻掠，河东、弘农之间，民不聊生矣。〔河东，弘农，二赵之界上也。〕
石生寇许、颍，〔许昌、颍川，同是一郡地。〕俘获万计。攻郭诵于阳翟，诵与战，大破之，生退守康城。〔魏收地形志，阳翟县有康城。〕后赵汲郡内史石聪闻生败，驰救之，进攻司州刺史李矩、颍川太守郭默，皆破之。
③成主雄，后任氏无子，〔任，音壬。〕有子十余人，雄立其兄荡之子班为太子，使任后母之。群臣请立诸子，雄曰：「吾兄，先帝之嫡统，有奇材大功，事垂克而早世，朕常悼之。〔荡死见八十五惠帝太安二年。〕且班仁好学，必能负荷先烈。」太傅骧、司徒王达谏曰：「先王立嗣必子者，所以明定分而防篡夺也。〔好，呼到翻。荷，下可翻，又如字。骧，囮思将翻。分，扶问翻。〕宋宣公、吴余祭，足以观矣！」〔汉书曰：立嗣必子，所从来远矣。公羊传曰：宋宣公谓缪公曰：「以吾爱与夷则不若爱汝；以为社稷宗庙主，则与夷不若汝，盍终为君矣。」宣公死，缪公立，逐其二子庄公冯与左师勃，而致国乎与夷。故君子大居正，宋之祸，宣公为之也。吴子谒、余祭、夷昧与季子同母，季子弱而才，兄弟皆爱之，同欲立之以为君。谒曰：今若迮而与季子国，季子犹不受也，请无与子而与弟，弟兄迭为君而乎致国乎季子。夷昧死，则国宜之季子，季子使而亡焉。僚者，长庶也，即之，季子使反而君之。阖闾曰：「先君所以不与子国而与弟者，凡为季子故也。将从先君之命欤，则国宜之季子；如不从先君之命，则我宜立者也，僚恶得为君乎！」于是使专诸刺僚。张守节曰：祭，侧界翻。昧，莫葛翻。〕雄不听。骧退而流涕曰：「乱自此始矣！」〔为下雄诸子杀张本。〕班为人恭下士，〔下，遐稼翻。〕动遵礼法，雄每有大议，辄令豫之。
④夏，五月，甲申，张茂疾病，执世子骏手泣曰：「吾家世以孝友忠顺著称，今虽天下大乱，汝奉承之，不可失也。」且下令曰：「吾官非王命，苟以集事，岂敢荣之！死之日，当以白帢入棺，勿以朝服敛。」是日，薨。〔帢，苦洽翻。朝，直遥翻。敛，力赡翻。〕愍帝使者史淑在姑臧，〔长安覆没，淑无所归，故留姑臧。使，疏吏翻。〕左长史泛祎、右长史马谟等〔泛，音凡。祎，吁韦翻。〕使淑拜骏大将军、凉州牧、西平公，赦境内。前赵主曜遣使赠茂太宰，谥曰成烈王；拜骏上大将军、凉州牧、凉王。
⑤王敦疾甚，矫诏拜王应为武卫将军以自副，以王含为骠骑大将军、开府仪同三司。〔騕，匹妙翻。〕钱凤谓敦曰：「脱有不讳，便当以后事付应邪﹖」敦曰：「非常之事，非常之所能为。〔司马相如难蜀父老曰：盖世必有非常之人，然后有非常之事。〕且应年少，〔少，诗沼翻。〕岂堪大事！我死之后，莫若释兵散众，归身朝廷，保全门户，上计也；退还武昌，收兵自守，贡献不废，中计也；及吾尚存，悉众而下，万一侥幸，下计也。」凤谓其党曰：「公之下计，乃上策也。」遂与沈充定谋，俟敦死，即作乱。〔以王敦之狠戾，而济之以沈充、钱凤，所谓「凶德参会」。〕又以宿卫尚多，奏令三番休二。
初，帝亲任中书令温峤，敦恶之，〔恶，乌路翻。〕请峤为左司马。峤乃缪为勤敬，〔缪，靡幼翻，诈也。〕综其府事，时进密谋以附其欲。深结钱凤，为之声誉，每曰；「钱世仪精神满腹。」峤素有藻鉴之名，〔钱凤，字世仪。藻鉴，谓善于人伦藻鉴也。人有美质而加之褒饰，谓之黼藻，如衣裳之加藻火，黼黻也。鉴，所以别姘丑。故明于知人而能褒奖后进者，有藻鉴之名。〕凤甚悦，深与峤结好。〔好，呼到翻。〕会丹杨尹缺，〔晋都建康，以丹杨太守为尹，宋、齐、梁皆因之。洪适曰：西汉丹阳郡，则治宛陵，丹阳县，则今之建康也。东汉史皆作「丹阳」。西晋移郡于建业，元帝改太守为丹杨尹。地理志曰：山多赤柳，故名。他书载汉、晋此郡，少有从「木」者。至唐天宝年，始以京口为丹阳郡，改曲阿为丹阳县，皆非汉旧壤也。〕峤言于敦曰；「京尹咽喉之地，〔咽，音烟。〕公宜盾选其才，恐朝廷用人，或不尽理。」敦然之，问峤：「谁可者﹖」峤曰：「愚谓无如钱凤。」凤亦推峤，峤伪辞之；敦不听，六月，表峤为丹杨尹且使觇伺朝廷。〔觇，丑廉翻，又丑艳翻。〕峤恐既去而钱凤于后间止之，〔间，古苋翻。〕因敦饯别，峤起行酒，至凤，凤未及饮；峤伪醉，以手版击凤帻坠，作色曰：「钱凤何人，温太真行酒而敢不饮！」〔温峤，字太真。〕敦以为醉，两释之。峤临去，与敦别，涕泗横流，出阁复入者再三。〔复，扶又翻。〕行后，凤谓敦曰：「峤于朝廷甚密，而与庾亮深交，未可信也。」敦曰：「太真昨醉，小加声色，何得便尔相谗！」峤至建康，尽以敦逆谋告帝，请先为之备，又与庾亮共画讨敦之谋。敦闻之，大怒曰：「吾乃为子物所欺！」与司徒导书曰：「太真别来几日，作如此事！当募人生致之，自拔其舌。」〔王敦遥制朝权，其所甚害者如郗鉴、温峤，终不得以肆其毒，以此知建康纲纪尚能自立也。〕
帝将讨敦，以问光禄勋应詹，詹劝成之，帝意遂决。丁卯，加司徒导大都督、领扬州刺史，以温峤都督东安北部诸军事，〔以下文应詹都督桥南诸军观之，则东安北部谓秦淮水北诸军也。〕与右将军卞敦守石头，〔考异曰：敦传云：「王敦表为征虏将军、都督石头军事；明帝讨敦，以为镇南将军、假节。」今从明帝纪。〕应詹为护军将军、都督前锋及朱雀桥南诸军事，郗鉴行卫将军、都督从驾诸军事，〔郗，丑之翻。从，才用翻。〕庾亮领左卫将军，以吏部尚书卞壸行中军将军。〔壸，苦本翻。〕郗鉴以为军号无益事实，固辞不受；请召临淮太守苏峻、兖州刺史刘遐同讨敦。〔夫理顺者难恃，势弱则不支。以敦、凤同恶相济，率大众以犯阙，虽诸公忠赤，若只以台中见兵拒之，是复周、戴石头之事，微郗鉴建请而召刘遐、苏峻，殆矣！〕诏征峻、遐及徐州刺史王邃、豫州刺史祖约、广陵太守陶瞻等入卫京师。帝屯于中堂。〔按萧子显齐书高帝纪：桂阳王休范之反，诸贵会议，帝曰：「中堂旧是置余地，领军宜屯宣阳门，为诸军节度，」则中堂当在宣阳门外。〕
司徒导闻敦疾笃，帅子弟为敦发哀，〔帅，读曰率。为，于伪翻。〕众以为敦信死，咸有奋志。于是尚书腾诏下敦府，〔下，遐嫁翻。〕列敦罪曰：「敦辄立兄息以自承代，未有宰相继体而不由王命者也。〔自，子也；谓以兄含子应为嗣也。〕顽凶相奖，无所顾忌；志骋凶丑，以窥神器。天不长奸，〔骋，丑郢翻。长，丁丈翻。〕敦以陨毙；凤承凶宄，弥复煽逆。〔复，扶又翻。〕今遣司徒导等虎旅三万，十道并进；平西将军邃等精锐三万，水陵齐势；朕亲统诸军，讨凤之罪。有能杀凤送首，封五千户侯。〔考异曰：晋春秋此诏在王导为敦发丧前，故云「有能斩送敦首，封万户侯，赏布万匹。」按此诏云「敦以陨毙」，是称敦已死也，不应复购敦首。今从敦传。〕诸文正为敦所授用者，一无所问，无或猜嫌，以取诛灭。敦之将士，从敦弥年，违离家室，〔将，即亮翻；下自将、亲将同。离，力智翻。〕朕甚愍之。其单丁在军，皆遣归家，终身不调；〔单丁，谓家止有男丁一人，无兼次者。调，徒钓翻。〕其余皆与假三年；〔假，居讶翻。〕休讫还台，当与宿卫同例三番。」〔谓三番休二也。〕
敦见诏，甚怒；而病转笃，不能自将。将举兵伐京师，使记室郭璞筮之，璞曰「无成。」敦素疑璞助温峤、庾亮，及闻卦凶，乃问璞曰：「卿更筮吾寿几何﹖」璞曰：「思向卦，明公起事，必祸不久；若往武昌，寿不可测。」敦大怒曰：「卿寿几何﹖」曰：「命尽今日。」日中，敦乃收璞，斩之。
敦使钱凤及冠军将军邓岳、前将军周抚等帅众向京师。〔冠，古玩翻。帅，读曰率。」王含谓敦曰：「此乃家事，吾当自行。」于是以含为元帅。〔帅，所类翻。〕凤等问曰：「事克之日，天子云何﹖」敦曰：「尚未南郭，何得称天子！便尽卿兵势，保护东海王及裴妃而已。」〔元帝以第三子冲奉东海王越后。裴妃，越妃也。〕乃上疏以诛奸臣温峤等为名。秋，七月，壬申朔，王含等水陵五万奄至江宁南岸，〔武帝太康二年，分秣陵立临江县，二年，更名江宁。南岸，即秦淮南岸也。考异曰：敦传及晋春秋皆云「三万」，今从明帝纪。〕人情恟惧。温峤移屯水北，烧朱雀桁以挫其锋，〔恟，许拱翻。桁，与航同。〕含等不得渡。帝欲亲将兵击之，闻桥已绝，大怒。峤曰：「今宿卫寡弱，征兵未至，若贼豕突，危及社稷，宸庙且恐不保，何爱一桥乎！」
司徒导遗含书曰：「近承大将军困笃，〔参问起居，谓之参承；诇候安否，谓之诇承。遗，于季翻。〕或云已有不讳。寻知钱凤大严，欲肆奸逆；谓兄当抑制不逞，〔言当抑制凤等，使不得逞其凶逆也。〕还藩武昌，今乃与犬羊俱下。兄之此举，谓可得如大将军昔年之事乎﹖」谓如元帝永昌元年，敦克石头时也。〕昔者佞臣乱朝，〔谓刁协、刘隗也。朝，直遥翻。〕人怀不宁，如导之徒，心思外济。〔言思投外以自济也。〕今则不然。大将军来屯于湖，渐失人心，君子危怖，〔怖，普布翻。〕百姓劳弊、临终之日，委重安期；安期断乳几日﹖又于时望，便可袭宰相之迹邪﹖〔王应，字安期。断，读曰短。〕自开辟以来，颇有宰相以孺子为之者乎﹖诸有耳者，皆知将为禅代，非人臣之事也。〔谓此事深骇众听，皆知敦应谋篡。〕先帝中兴，遗爱在民；圣主聪明，德洽朝野。兄乃欲妄萌逆节，凡在人臣，谁不愤叹！导门小大受国厚恩，今日之事，明目张胆，为六军之首，宁为忠臣而死，不为无赖而失矣！」含不答。
或以为「王含、钱凤众力百倍，苑城小而不固，〔苑城，盖孙氏都秣陵所筑。晋置建康于秣陵水北，南渡建都，依苑城以为守。〕宜及军势未成，大驾自出拒战。」郗鉴曰：「群逆纵逸，势不可当；可以谋屈，难以力竞。且含等号令不一，抄盗相寻，〔抄，楚交翻。〕吏民惩往年暴掠，皆人自为守。乘逆顺之势，何忧不克！且贼无经略远图，惟恃豕突一战；旷日持久，必启义士之心，令智力得展。今以此弱力敌被强寇，决胜负于一朝，定成败于呼吸，万一蹉跌，〔蹉，七何翻。跌，徒结翻。〕虽有申胥之徒，义存投袂，〔左传，吴人入郢，楚大夫申包胥赴秦求救，卒以存楚。投袂，言匆遽也；传曰：楚子闻之，投袂而起。〕何补于既往哉！」帝乃止。
帝帅诸军出屯南皇堂。癸酉夜，募壮士，遣将军段秀、中军司马曹浑等帅甲卒千人渡水，掩其未备。平旦，战于越城，〔越城，在秦淮南。帅，读曰率；下同。〕大破之，斩其前锋将何康。秀，匹磾之弟也。〔磾，丁奚翻。〕
敦闻含败，大怒曰：「我兄，老婢耳；门户衰，世事去矣！」顾谓参军吕宝曰：「我当力行。」因作势而起，困乏，复卧。〔气不能充体为困，力不能举身为乏。〕乃谓其舅少府羊鉴及王应曰：〔少，诗沼翻。〕「我死，尘便即位，先立朝廷百官，然后营葬事。」敦寻卒，应秘不发丧，裹尸以席，蜡涂其外，埋于厅事中，与诸葛瑶等日夜纵酒淫乐。〔乐，音洛。〕
帝使吴兴沈桢说沈充，〔说，输芮翻。〕许多为司空。充曰：「三司具瞻之重，岂吾所任！〔任，音壬。〕币厚言甘，古人所畏也。〔诗节南山曰：赫赫师尹，民具尔瞻。左传，晋郄芮曰：「币重而言甘，?之琱]。」〕且丈夫共事，终始当同，岂可中道改易，人谁容我乎！」遂举兵趣建康。〔趣，七喻翻。〕宗正卿虞潭以疾归会稽，〔按汉、晋以来，宗正列于九卿，然未以「卿」字系官；梁置十一寺，始系「卿」字。此「卿」字衍。会，工外翻。〕闻之，起余余姚以讨充。〔余姚县，属会稽郡。〕帝以潭领会稽内史。前安东将军刘超、宣城内史锺雅皆起兵以讨充。义兴人周蹇杀王敦所署太守刘芳，〔晋惠帝永与元年，分吴兴之阳羡、丹杨之永世立义兴郡。〕平西将军祖约逐敦所署淮南太守任台。〔约屯寿春，故得逐台。任，音壬。〕
沈充帅众万余人与王含军合，司马顾扬说充曰：「今举大事而天子已扼其咽喉，〔咽，音熛。〕锋摧气沮，相持日久，必玫祸败。〔沮，在吕翻。〕今若决破栅塘，因湖水以灌京邑，〔此即玄武湖水也，在建康城北，今在上元县北十里。〕乘水势，纵舟师以政之，此上策也；萶初至之锐，并东、西军之力，〔东军，谓沈充军；西军，谓王含、钱凤等军也。〕十道俱进，众寡过倍，理必摧陷，中策也；转祸为福召钱凤计事，因斩之以降，〔降，户江翻。〕下策也。」充皆不能用，扬逃归于吴。
丁亥，刘遐、苏峻等帅精卒万人至，帝夜见，劳之，〔劳，力到翻。〕赐将士各有差。沈充、钱凤欲因北军初到疲困，击之，乙未夜，充、凤从竹格渚渡淮。〔秦淮在今建康上元县南三里。秦始皇时，望气者言金陵有天子气，使凿山为渎以断地脉，故曰秦淮。或云：淮水发源屈曲，不类人工。〕护军将军应詹、建威将军赵胤等拒战不利，充、凤至宣阳门，〔晋都建康，外城环之以篱，诸门皆用洛城门名；宣阳门在城南面。〔拔栅，将战，刘遐、苏峻自南塘横击，大破之，〔晋都建康，自江口沿淮筑堤；南塘，秦淮之南塘岸也。〕赴水死者三千人。遐又破沈充于青溪。〔青溪水发源于钟山，接于秦淮，吴孙权凿城北堑以泄玄武湖水。〕寻阳太守周光闻敦举兵，帅千余人来赴。〔沈约曰：寻阳，本县名，因水名县，水南注江，汉属庐江郡；惠帝永兴元年，分庐江、武昌立寻阳郡，治柴桑县。〕既至，求见敦。王应辞以疾。光退曰：「今我远来而不得见，公其死乎！」遽见其兄抚曰：「王公已死兄何为与戋凤作贼！」众皆愕然。
丙申，王含等烧营夜遁。一酉，帝还宫，大赦，惟敦党不原。命庾亮督苏峻等追沈充于吴兴，温峤督刘遐等追王含、钱凤于江宁，分命诸将追其党与。刘遐军人颇纵虏掠，峤责之曰：「天道助顺，故王含剿绝，〔剿，子小翻。〕岂可因乱为乱也！」遐惶恐拜谢。
王含欲奔荆州，王应曰：「不如江州。」〔荆州，王舒；江州，王彬。〕含曰：「大将军平素与江州云何而欲归之﹖」应曰：「此乃所以宜归也。江州当人强盛时，能立同异，此非常人所及；今困厄，必有愍恻之心。荆州守文，岂能意外行事邪！」〔王应之见，犹能出乎寻常，此敦所以以之为后欤！能立同异谓哭周顗、数敦罪、及谏敦为逆也。〕含不从，遂奔荆州。王舒遣军迎之，沈含父子于江。〔沈，持林翻。〕王彬闻应当来，密具舟以待之；王至，深以为恨。钱凤走至阖庐洲，〔阖庐洲，在江中。贺循曰：江中剧地，惟有阖庐一处，地势险奥，亡逃所聚。〕周光斩之，诣阙自赎。〔考异曰：晋春秋云「戴渊弟良斩凤」，今从敦传。〕沈充走失道，误入故将吴儒家。儒诱充内重壁中，〔重壁，复壁也。重，直龙翻。〕因笑谓充曰：「三千户侯矣！」〔时台格募斩钱凤者封五千户侯，斩沈充者封三千户侯。〕充曰：「尔以义存我，我家必厚报汝；若以利杀我，我死，汝族灭矣。」儒遂杀之，传首建康。敦党悉平。充子劲当坐诛，乡人钱举匿之，得免。其后，劲竟灭吴氏。
有司发王敦瘗，〔瘗，于计翻。〕出尸，焚其衣冠，跽而斩之，〔跽，巨几翻，跪也。〕与沈充首同悬于南桁。〔南桁，即朱雀桁。〕郗鉴言于帝曰：「前朝诛杨骏等，〔朝，直遥翻。〕皆先极官刑，后听私殡。臣以为王诛加于上，私义行于下，宜听敦家收葬，于义为弘。」帝许之。司徒导等皆以讨敦功受封赏。
周抚与邓岳俱亡，周光欲资给其兄而取岳。抚怒曰：「我与伯山同亡，〔邓岳，字伯山。〕何不先斩我！」会岳至，抚出遥谓之曰：「何不速去！今骨肉尚欲相危，况他人乎！」岳回舟而走，与抚共入西蛮中。明年，诏原敦党，抚、岳出首，〔首，式救翻。〕得免死禁锢。
故吴内史张茂陆氏，倾家产，帅茂部曲为先登以讨沈充，报其夫仇。〔沈充杀张茂见上卷元帝永昌元年。帅，读曰率。〕充败，陵氏诣阙上书，为茂谢不克之责；诏赠茂太仆。〔克，能也；谢茂守郡不能式遏寇虐，为充所杀也。为，于伪翻。〕
有司奏：「王彬等敦之亲族，皆当除名。」诏曰：「司徒导以大义灭亲，犹将百世宥之，况彬等皆公之近亲乎！」悉无所问。
有诏：「王敦纲纪除名，参佐禁锢。」〔纲纪，综理府事者也；参佐，诸僚属也。〕温峤上疏曰：「王敦刚愎不仁，忍行杀戮，朝廷所不能制，骨肉所不能谏；处其朝者，恒惧危亡，〔朝，府朝也。愎，蒲逼翻。朝，直遥翻。处，昌吕翻；下晏处同。恒，户登翻。〕故人士结舌，道路以目，〔但以目相视，不敢发言。〕诚贤人君子道穷数尽，遵养时晦之辰也；〔裯颂酌之诗曰：遵养时晦。毛氏注云：遵，率；养，取；晦，昧也。郑氏笺云：养是闇昧之君以老其恶。〕原其私心，岂遑晏处！〔晏处，犹言安处。〕如陵玩、刘胤、郭璞之徒常与臣言，备知之矣。必其赞导凶悖，〔悖，蒲内翻，又蒲没翻。〕自当正以典刑；如其枉陷奸党，谓宜施之宽贷。臣以玩等之诚，闻于圣听，当受同贼之责；苟默而不言，实负其心。惟陛下仁圣裁之！」郗鉴以为先王立君臣之教，贵于伏节死义。王敦佐吏，虽多逼迫，然进不能止其逆谋，退不能脱身远遁，准之前训，宜加义责。〔谓以大义责之。〕帝卒从峤议。〔卒，子恤翻。〕
⑥冬，十月，以司徒导为太保、领司徒，加殊礼，西阳王羕领太尉，〔羕，余亮翻。〕应詹为江州刺史，刘遐为徐州刺史，代王邃镇淮阴，苏峻为历阳内史，〔为苏峻以历阳称兵张本。〕加庾亮护军将军，温峤前将军。导固辞不受。应詹至江州，吏民未安，詹抚而怀之，莫不悦服。
⑦十二月，凉州将辛晏据枹罕，不服，〔将，即亮翻。枹罕县，前汉属金城郡，后汉属陇西郡；晋自张轨镇河西，表分西平界置晋兴郡，枹罕县属焉。枹，音肤。〕张骏将讨之。从事刘庆谏曰：「霸王之师，必须天时、人事相得，然后乃起。辛晏凶狂安忍，其亡可必，〔杀人而心不矜恻、颜不颦蹙者为忍，忍而安之，则其亡必矣。〕柰何以饥年大举，盛寒攻城乎！」骏乃止。
骏遣参军王骘聘于赵，〔骘，之日翻。〕赵主曜谓之曰：「贵州款诚和好，卿能保之乎﹖」骘曰：「不能。」侍中徐邈曰：「君来结好，而云不能保，何也﹖」〔好，呼到翻。〕骘曰：「齐桓贯泽之盟，忧心兢兢，诸侯不召自至；葵丘之会，振而矜之，叛者九国。〔公羊传：僖二年，齐侯、宋公、江人、黄人盟子贯泽。江人、黄人者何﹖远国之辞也。远国至矣，则中国曷为独言齐、宋至尔﹖大国言齐、宋，小国言江、黄则其余为莫敢不至也。九年，九月，戊辰，诸侯盟子葵丘。桓之盟不日，此何以日﹖危之也。何危尔﹖贯泽之会，桓公有忧人国之心，不召而至者，江人、黄人也；葵丘之会，桓公震而矜之，叛者九国。震之者何﹖犹曰振振然。矜之者何﹖犹曰莫若我也。〕
⑧是岁，代王贺専始亲国政，〔元帝大兴四年，贺専立，至是始能亲政。専，奴沃翻。〕以诸部多未服，乃筑城于东木根山，〔河西有木根山，在五原郡东北。此木根山在河东，故曰东木根山。〕徙居之。
三年〔（乙酉、三二五）〕
①春，正月，张骏承元帝凶问，大临三日。〔临，力鸠翻。〕会黄龙见嘉泉，〔据骏传，嘉泉在武威揖次县。「揖次」，前汉作「揟次」。孟康曰：揟，子如翻。次，音咨。〕泛祎等请改年以章休祥；骏不许。〔泛，音凡。祎，吁韦翻。〕辛晏以枹罕降，骏复收河南之地。〔凉州诸郡，独金城在河南。〕
②赠故谯王承、甘卓、戴渊、周顗、虞望、郭璞、王澄等官。〔「承」，当作「氶」。王敦之难，诸人死之，故赠以官。〕周札故吏为札讼冤，〔为，于伪翻。〕尚书卞壸议以为：「札守石头，开门延寇，〔事见上卷元帝永昌元年。壸，苦本翻。〕不当赠谥。」司徒导以为：「往年之事，敦奸逆未彰，自臣等有识以上，皆所未悟，与札无异；既悟其奸，奾便以身许国，寻取枭夷。〔事见上太宁二年。枭，坚尧翻。〕臣谓宜与周戴同例。」郗鉴以为：「周、戴死节，周札延寇，事异赏均，何以劝沮！〔沮，在吕翻。〕如司徒议，谓往年有识以上皆与札无异，则谯王、周、戴皆应受责，何赠谥之有！今三臣既褒，则札宜受贬明矣。」导曰：「札与谯王、周、戴，虽所见有异同，皆人臣之节也。」鉴曰：「敦之逆谋，履霜日久，〔易曰：履霜坚冰至。〕缘札开门，令王师不振。若敦前者之举，义同桓、文，则先帝可为幽厉邪！」然卒用导议，〔卒，子恤翻。〕赠札卫尉。
③后赵王勒加宇文乞得归官爵，使之击慕容廆。〔以元年廆执其使送建康也。廆，户罪翻。〕廆遣世子皝、索头、段国共击之，〔皝，呼广翻。索头，即拓跋氏。索，昔各翻。〕以辽东相裴嶷为右翼，慕容仁为左翼。乞得归据浇水以拒皝，〔浇水，即浇洛水也。嶷，鱼力翻。浇，卉尧翻。〕遣兄子悉拔雄拒仁。〔考异曰：燕书征虏仁传作「悉拔堆」，后魏书宇文莫槐传作「乞得龟、悉拔堆」，载记亦作「龟」，燕书武宣纪作「乞得归、悉拔雄」，乞从之。〕仁击悉拔雄，斩之；乘胜与皝攻乞得归，大破之。乞得归弃军走，皝、仁进入其国城，使轻兵追乞得归，过其国三百余里而还，尽获其国重器，畜产以百万计，民之降附者数万。〔降，户江翻。〕
④三月，段末柸卒，弟牙立。
⑤戊辰，立皇子衍为太子，大赦。
⑥赵主曜立皇后刘氏。
⑦北羌王盆句除附于赵，〔句，古侯翻，又权俱翻，又音驹。〕后赵将石佗自鴈门出上郡袭之，〔将，即亮翻。〕俘三千余落，获牛、马、羊百余万而归。赵主曜遣中山王岳追之，曜屯于富平，为岳声援，岳与石佗战于河滨，斩之，〔富平县，属北地郡。河滨，大河之滨也。水经：河水过富平县西。佗，徒河翻。唐胜州河滨县，隋榆林县地。杜佑曰：富平，本汉旧县，后汉移富平县于今彭原郡界，富平故城是也。按：灵州乃汉富平县地，今京兆富平县西南有汉怀德县地。〕后赵兵死者六千余人，岳悉收所虏而归。
⑧杨难敌袭仇池，克之；执田崧，立之于前，左右令崧拜；崧瞋目叱之曰：「氐狗！安有天子牧伯而向贼拜乎！」难敌字谓之曰：「子岱，〔田崧，字子岱。赵使崧镇仇池见上卷太宁元年。瞋，七人翻。〕吾当与子共定大业，子忠于刘氏，岂不能忠于我乎！」崧厉色大言曰：「贼氐，汝本奴才，何谓大业！我宁为赵鬼，不为汝臣！」顾排一人，夺其剑，前刺难敌，不中。〔刺，七亦翻。中，竹仲翻。〕难敌杀之。
⑨都尉鲁潜以许昌叛，降于后赵。〔降，户江翻；下同。〕
⑩夏，四月，后赵将石瞻攻兖州刺史檀斌于邹山，〔晋本纪，「斌」作「赟」，载记作「斌」。将，即亮翻。斌，音彬。考异曰：帝纪作「石良」，今从石勒载记。〕杀之。
  </div>
  <div class="pagination">
   <a href="资治通鉴注_page89.html">
    上一页
   </a>
   <span>
    ...
   </span>
   <a href="资治通鉴注_page85.html">
    85
   </a>
   <a href="资治通鉴注_page86.html">
    86
   </a>
   <a href="资治通鉴注_page87.html">
    87
   </a>
   <a href="资治通鉴注_page88.html">
    88
   </a>
   <a href="资治通鉴注_page89.html">
    89
   </a>
   <span class="current-page">
    90
   </span>
   <a href="资治通鉴注_page91.html">
    91
   </a>
   <a href="资治通鉴注_page92.html">
    92
   </a>
   <a href="资治通鉴注_page93.html">
    93
   </a>
   <a href="资治通鉴注_page94.html">
    94
   </a>
   <a href="资治通鉴注_page95.html">
    95
   </a>
   <span>
    ...
   </span>
   <a href="资治通鉴注_page91.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
