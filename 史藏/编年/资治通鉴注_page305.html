<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 305 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 305 页/共 334 页
  </h1>
  <div class="content">
   1春，正月，辛巳，蜀主祀南郊，大赦。
2晋李存于德胜南北〔【章：十二行本「北」下有「夹河」二字；乙十一行本同；孔本同；张校同；退斋校同。】〕筑两城而守之。〔唐澶州治顿丘县。自筑德胜南北城，及晋天三年遂移澶州及顿丘县于德胜以防河津，惧契丹南牧。未景德澶渊之役犹在德胜。熙宁以来，澶州治濮阳，又非石晋所移之地。〕晋王以存审代周德威为内外蕃汉马步总管。晋王还魏州，遣李嗣昭权知幽州军府事。
3汉主岩立越国夫人马氏为皇后，殷之女也。〔岩逆妇于楚，见卷元年。〕
4三月，丙戌，蜀北路行营都招讨、武德节度使王宗播等自散关击岐，渡渭水，〔此宝鸡渭河也。〕破岐将孟铁山；会大雨而还，〔还，从宣翻，又如字。〕分兵戍兴元、凤州及威武城。〔威武城在凤州北，蜀所筑也。〕戊子，天雄节度使、同平章事王宗昱攻陇州，不克。
5蜀主奢纵无度，日与太后、太妃游宴于贵臣之家，及游近邵名山，饮酒赋诗，所费不可胜纪。〔胜，音升。〕仗内教坊使严旭强取士民女子内宫中，或得厚赂而免之，以是累迁至蓬州刺史。太后、太妃各出教令卖刺史、令、录等官，〔令，县令。录，录事参军。〕每一官阙，数人争纳赂赂多者得之〔史言蜀朝政浊乱。〕
6晋王自领卢龙节度使，〔周德威死，难其代，且北边大镇马，士马强锐，故自领之。〕以中门使李绍宏提举军府事，代李嗣昭。〔以宦者代功臣，失之矣。〕妱宏，宦者也，本姓马，晋王赐姓名，使与知岚州事孟知祥俱为〔【章：十二行本「为」下有「河东、魏博」四字；乙十一行本同；孔本同；张校同；退斋校同。】〕中门使；知祥又荐教练使鴈门郭崇韬能治剧，〔治，宜之翻。〕王以为中门副使。崇韬倜傥有智略，〔倜，他狄翻。〕临事敢决，王宠待日降。〔郭崇韬由此佐晋王灭梁。〕先是，中门使吴珪、张虔厚相继获罪，〔「吴珪」，薛史作「吴琪」。先，悉荐翻。〕及绍宏出幽州，知祥惧祸，称矣辞位，王乃以知祥为河东马步都虞候，自是崇韬专典机密。〔为郭崇韬德孟知祥、荐之帅蜀张本。〕
7诏吴越王镠大举讨淮南。镠以节度副大使传瓘为诸军都指挥使，帅战舰五百艘，自东洲击吴。〔自常州东洲出海，复泝江而入以击吴。帅，读曰率；下同。舰，户黯翻。艘，苏遭翻。〕吴遣舒州刺史彭彦章及裨将陈汾拒之。
8吴徐温帅将吏藩镇请吴王称帝，吴王不许。夏，四月，戊戌朔，即吴国王位。大赦，改元武义；建宗庙社稷，置百官，宫殿文物皆用天子礼。以金继土，〔唐，土行也。〕吴欲继唐，故言以金德王。〕腊用丑。改谥武忠王曰孝武王，庙号太祖，〔杨行密初谥武忠王。威王曰景王，〔杨渥初谥威王。〕尊母为太妃；以徐温为大丞相、都督中外诸军事、诸道都统、镇海．宁国节度使，守太尉兼中书令、东海郡王，以徐知诰为左仆射、参政事兼知内外诸军事，仍领江州团练使，以杨府左司马王令谋为内枢使，〔吴都广陵，故谓扬州为扬府。〕营田副使严可求为门下侍郎，盐铁判官骆知祥为中书侍郎，前中书舍人卢择为吏部尚书兼太常卿，〔前中书舍人，盖唐官也。〕掌书记殷文圭为翰林学士，馆驿巡官游恭知制诰，前驾部员外郎杨迢为给事中。择，醴泉人；迢，敬之之孙也。〔敬之，杨凭弟子也。〕
9钱传瓘与彭彦章遇；传瓘命每船皆载灰、豆及沙，乙巳，战于狼山江。〔今通州静海县南五里有狼山，山外即大江。绝江南渡，舟行八十里抵苏州界；自江顺流出大海。〕吴船乘风而进，传瓘引舢避之，既过，自后随之。〔自后随之，则风为传瓘用。陈侯瑱破王琳亦如此。〕吴回船与战，传瓘使顺风扬灰，吴人不能开目；及船舷相接，〔舷，胡田翻，船边也。〕传瓘使散沙于己船而散豆于吴船，豆为战血所渍，吴人践之皆僵仆。〔渍，疾智翻。践，慈演翻。僵，居良翻。〕传瓘因纵火焚吴船，吴兵大败。彦章战甚力，兵尽，继之以木，身被数十创，〔被，皮义翻。创，初良翻。〕陈汾按兵不救；彦章知不免，遂自杀。传瓘俘吴裨将七十人，斩首千余级。吴〔【章：十二行本「吴」上有「焚战舰四百艘」六字；乙十一行本同；孔本同；张校同。】〕人诛汾，籍没家赀，以其半赐彦章家，禀其妻子终身。〔禀，笔锦翻，给也。〕
10贺緕攻德胜南城，百道俱进，以竹笮联艨艟十余艘，蒙以牛革，设睥睨、战格如城状，〔窄，才各翻，竹索也。艨艟即蒙冲，战舰也。城上短垣谓之睥睨。睥，匹计翻。睨，计翻。横于河流，以断晋之救兵，使不得渡。〔断，音短。〕晋王自引兵驰往救之，陈于北岸，不能进；〔陈，读曰阵。〕遣善游者马破龙入南城，见守将氏延赏，延赏言矢石将尽，陷在顷刻。晋王积金帛于军门，募能破艨艟者；众莫知为计，亲将李建及曰〔：李建及即王建及，时为银枪大将。银枪，晋王帐前亲兵也，故曰亲将。建及少事李罕之为养子，后复姓王，故史或书李建及，或书王建及。〕「贺緕悉众而来，冀此一举；若我军不渡，则彼为得计。今日之事，建及请以死决之。」乃选效节敢死士得二百人，被铠操斧，〔被，皮义翻。操，七刀翻。〕帅之乘舟而进。〔帅，读曰率。〕将至艨艟，流矢雨集，建及使操斧者入艨艟间，斧其竹笮，又以木罂载薪，沃油然火，于上流纵之，〔木罂，盖即韩信旧法汉书注所载者为之。操，七刀翻。罂，于耕翻。〕随以巨舰实甲士，鼓噪攻之。艨艟既断，随流而下，梁兵焚溺者殆半，晋兵及得渡。緕解围走，晋兵逐之，至濮州而还。〔德胜至濮州九十里。还，从宣翻，又如字。〕緕退屯行台村。
11蜀主命天策府诸将无得擅离屯戍。〔离，力智翻。〕五月，丁卯朔，左散旗军使王承谔、承勋、承会违命，蜀主皆原之。〔散，悉但翻。原者，赦其罪也。〕自是禁令不行。
12楚人攻刑南，季昌求于吴，吴命镇南节度使刘信等帅洪、吉、抚、信步兵自浏阳趣潭州，〔帅，读曰率；下同。九域志：浏阳西南至潭州一百六十里。浏，力求翻，又音柳。趣，七喻翻。〕武昌节度使李简等帅水军攻复州。〔自鄂州以水军攻复州，由大江入汉口，泝汉而上。〕信等至潭东境，楚兵释刑南引归。简等入复州，执其知州鲍唐。
13六月，吴人败吴越兵于沙山。〔败，补迈翻。〕
14秋，七月，吴越不镠遣钱传瓘将兵三万攻吴常州，徐温帅诸将拒之，右雄武统军陈璋以水军下海门出其后。〔海门在今通州东海门界，大江至此入海，遵海东南则太湖入海之口，舟行由此入太湖，可以达常州之东洲。〕壬申，战于无钖。会温病热，不能治军，〔治，直之翻。〕吴越攻中军，飞矢雨集，镇海节度判官陈谦迁中军旗鼓于左，取貌类温者，搂甲冑，号令军事，温得少息；俄顷，矣稍间，〔间，加字。〕出拒之。时久旱草枯，吴人乘风纵火，吴越兵乱，遂大败，杀其将何逢、吴建，斩首万级。传瓘遁去，追至山南，复败之。〔复，扶又翻。败，补迈翻；下同。〕陈璋败吴越于香弯。
温募生获叛将陈绍者赏钱百万，指挥使崔彦章获之。绍勇而多谋，温复使之典兵。〔霍丘之役，陈绍之功居多。温不讨其外叛之罪而念其功，故复使之典兵。〕
初，衣锦之役，〔见二百六十八卷干化三年。〕吴马军指挥曹筠叛奔吴越，〔指挥之下当有「使」字。〕徐温赦其妻子，厚遇之，遣间使告之曰：〔间，古苋翻。〕「使汝不得志而去，吾之过也，汝无以妻子为念。」及是役，筠复奔吴。温自数昔日不用筠言者三，〔数，所具翻。〕而不问筠去来之罪，归其田宅，复其军职。筠内愧而卒。〔史言徐温能御将。〕
知诰请帅步卒二千，易吴越旗帜铠仗，蹑败卒而东，袭取苏州。〔蹑，尼辄翻。〕温曰：「尔策固善；然吾且求息兵，未暇如汝言也。」诸将皆以为：「吴越所恃者舟楫，今大旱，水道涸，此天亡之时也，宜尽步骑之势，一举灭之。」温叹曰：「天下离乱久矣，民困已甚，钱公亦未易可轻；若连兵不解，方为诸加之忧。今战胜以惧之，戢兵以怀之，使两地之民各安其业，君臣高枕，岂不乐哉！〔易，以豉翻。戢，则立翻。枕，职任翻。乐，音洛。史言徐温能保胜安民。〕多杀何为！」遂引还。〔还，从宣翻，又如字。〕
吴越王镠见何逢马，悲不自胜，故将士心附之。〔胜，音升。史言钱镠亦能结士心以保其国。钱、杨之势所以莫能相尚也。〕宠姬郑氏父犯法当死，左右为之请，〔为，于伪翻。〕镠曰：「岂可以一妇人朏乱我法，」出其女而斩之。镠自少在军中，〔少，诗照翻。〕夜未尝寐，倦极则就圆木小枕，或枕大铃，寐熟辄欹而寤，名曰「警枕」。〔或枕，职任翻。记少仪：茵、席、枕、几、颎，郑氏注曰：颎，警枕也。孔颖达疏云：以经枕外别言颖，颖是颖发之莪，故为警枕。余谓钱镠枕圆木小枕，或枕大铃令欹而寤，名曰警枕，彼有岂知有礼记注疏哉！英雄之心，虽寤寐之间不忘自警，其闇与古合有如此者。〕置粉盘于卧内，有所记则书盘中，比老不倦。〔比，必利翻，及也。〕或寝方酣，外有白事者，令侍女振纸即寤。时弹铜丸于楼墙之外，以警直更者。〔直更者即持更之卒也。更，工衡翻。〕尝微行，夜叩北城门，吏不肯启关，曰：「虽大王来亦不可启。」乃自他门入。明日，召北门吏，厚赐之。〔史言钱镠之公勤，皆所以保其国。〕
15丙戌，吴王立其弟蒙为庐江郡公，溥为丹阳郡公，浔为新安郡公，澈为鄱阳郡公，子继明为庐陵郡公。
16晋王归晋阳，以巡官冯道为掌书记。中门使郭崇韬以诸将陪食者众，请省其数。〔晋王与诸将同甘苦，凡食，召诸将侍食，必有不当顶而顶者，故郭崇韬请省之。省，所景翻，减也。〕王怒曰：「孤为效死者设食，〔为，于伪翻。〕亦不得专，可令军中别择河北帅，孤自归太原！」〔帅，所类翻。〕即召冯道令草词以示众。道执笔逡巡不为，〔逡，七伦翻。〕曰：「大王方平河南，定天下，崇韬所请未至大过；〔大，读曰太。〕大王不从可矣，何必以此惊动远近，使敌国闻之，谓大王君臣不和，非所以隆威望也。〕会崇韬入谢，王乃止。
17初，唐灭高丽，〔唐高宗时灭高丽。丽，力知翻，又力兮翻。〕天佑初，高丽石窟寺眇?为`父，聚众据开州称王，〔眇僧，僧之眇目者。此开州，高丽所置，在平壤之东，今高丽以为国都，谓之开城府，亦曰蜀莫郡；其地左溪右山。眇，弥沼翻。考异曰：薛史、唐余录、欧阳史皆云唐末其国自立王，前王姓高氏，后王王建。此据十国纪年。〕号大封国，至是，遣佐良尉金立奇入页于吴。
18八月，乙未朔，宣义节度使贺緕卒。以开封尹王瓒为北面行营招讨使。〔代贺緕也。瓒，藏旱翻。〕瓒将兵五万，自黎阳渡河掩击澶、魏，至顿丘，遇晋兵而旋。〔初欲掩其不备，遇晋兵而退。旋，与遇同。〕瓒为治严，令行禁止，〔治，直吏翻。〕据晋人上游十八里杨村，〔据德胜上游也。〕夹河筑垒，运洛阳竹木造浮桥，自滑州馈运相继。晋蕃马步副总管、振武节度使李存进亦造浮梁于德胜，或曰：「浮梁须竹笮、铁牛、石囷，〔竹笮所以维浮梁，铁牛石囷所以系竹笮。囷，区伦翻。〕我皆无之，何以能成！」存进不听，以苇笮维巨舰，系于土山巨木，踰月而成，人服其智。
19吴徐温遣使以吴王书归无钖之俘于吴越；吴越王镠亦遣使请和于吴。〔无钖之战，吴兵败走，徐温不穷追，讲和之计固巳定于胸中矣。〕自是吴国休兵息民，三十余州民乐业者二十余年。〔史言息兵之利。是时有扬、楚、泗、滁、和、光、黄、舒、蕲、庐、寿、濠、海、润、常、升、宣、歙、池、饶、信、江、鄂、洪、抚、袁、吉、虔等州。〕吴王及徐温屡亦吴越王镠书，劝镠自王其国；〔遗，唯季翻。王，于况翻。〕镠不从。
20九月，丙寅，诏削刘岩官爵，命吴越王镠讨之。〔以刘岩称大号而职贡不入也。〕镠虽受命，竟不行。〔受命者，不逆梁之意；不行者，不肯自弊其力以伐与国；此割据者之常计也。〕
21吴庐江公蒙有材气，常叹曰：「我国家而为他人所，有可乎！」徐温闻而恶之。〔为蒙见杀张本。恶，乌路翻。〕
后梁纪六〔起屠维单阏（己卯）十月，尽玄黓敦牂（壬午），凡三年有奇。〕
《均王下》
贞明五年〔（己卯、九一九）〕
1冬，十月，出蒙为楚州团练使。〔承上卷徐温恶蒙事。〕
2晋王如魏州，发徒数万，广德胜北城，日与梁入争，大小百余战，互有胜负。左射军使石敬瑭与梁人战河壖，〔左射军使，统军士之能左射者。壖，而缘翻，河边地也。〕梁人击敬瑭，断其为马甲，〔断，丁管翻。薛史曰：晋高祖为梁人所袭，马甲连革断。〕横冲兵马刘知远以所乘马授之，自乘断甲者徐行为殿；〔殿，丁练翻。〕梁人疑有伏，不敢迫，俱得免，敬瑭以是亲爱之。敬瑭、知远，其先皆沙陀人。敬瑭，李嗣源之伲也。〔石敬瑭、刘知远始此。〕
3刘鄩围张万进于兖经年，城中危窘，〔去年八月，刘鄩围兖州，事见上卷。窘，渠陨翻。〕晋王方与梁人战河上，力不能救。万进遣亲将刘处让乞师于晋，晋王未之许，处让于军门截耳曰：「苟不得请，生不如死！」晋王义之，将为出兵，〔为，于伪翻。〕会鄩已屠兖州，族万进，乃止。以处让为行台左骁卫将军。处让，沧州人也。〔张万进自沧州徙兖州，刘处让盖从之。处，昌吕翻。骁，坚尧翻。〕
4十一月，吴武宁节度使张崇寇安州。
5丁丑，以刘鄩为泰宁节度使、同平章事。〔刘鄩先以河朔丧师，贬为团练使，落平章事，今以平张万进，复为使相。〕
6章卯，王瓒引兵至戚城，〔戚城在德胜西，即春秋时卫之戚邑也。杜预曰：戚，河上之邑。〕与李嗣源战，不利。
7梁筑垒贮粮于潘张，〔贮，丁吕翻。潘张，地名。盖潘、张二姓居之，因以名村，如杨村之类一姓而名村也。其它如麻家渡，赵步，又皆以姓而名津步，此皆载于通鉴。薛史云：潘张村在河曲。〕距杨村五十里。十二月，晋王自将骑兵自河南岸西上，邀其饷者，俘获而还；〔上，时掌翻。还，从宣翻，又如字。〕梁人伏兵于要路，晋兵大败。晋王以数骑走，梁数百骑围之，李绍荣识其旗，〔凡行军，主将各有旗以为表识，今谓之「认旗」。〕单骑奋击救之，仅免。戊戌，晋王复与王瓒战于河南，〔复，扶又翻。〕瓒先胜，获晋将石君立等；既而大则，乘小舟渡河，走保北城，〔杨村北城也。〕失亡万计。帝闻石君立勇，〔石君立即救晋阳者也，见二百六十九卷二年。〕欲将之，〔将，即亮翻。〕系于狱而厚饷之，使人诱之。〔诱，音酉。〕君立曰：「我晋之败将，而为用于梁，虽竭诚效死，谁则信之！人各有君，何忍反为仇雠用哉！」帝犹惜之，尽杀所获晋将，独置君立。晋王乘胜遂拔濮阳。〔考异曰：庄宗实录：「天佑十五年，贺緕屯于濮州北行台里。十二月，辛酉，上次于临濮，贼亦舍营踵我。癸亥，次于胡柳。明日，接战王彦章败走濮阳。甲子，进攻濮阳，一鼓而拔。」按唐地理志，濮州亦谓之濮阳郡，治郅城，有濮阳、临濮二县。据庄宗实录则行台里在临濮东，胡柳在濮阳东。彦章所保，庄宗所拔者，皆濮阳县，非濮州也。而庄宗列传及薛史阎宝传皆云彦章骑军已入濮州，山下惟列步兵，向晚皆有归心。是以濮阳即为濮州也。李嗣昭传，嗣昭云：「贼无营垒，去临濮地远，日已晡晚，皆有归心，但以精骑挠之，无令夕食，晡后追击，破之必矣。我若收军拔寨，贼入临濮，俟彼整齐复来，则胜负未决。」是又以濮阳即为临濮也。按薛史梁纪，贞明五年四月制书，放濮州税课，是濮州犹属梁也。庄宗实录，天佑十六年十二月，攻下濮阳，下教告谕曹、濮百姓，劝令归附，是濮州未属晋也。又贺緕屯土山西，晋军在其东，彦章已西入濮阳，緕岂得更东归临濮！疑宝传濮州、嗣昭传临濮皆当为濮阳，史氏文饰之误也。又庄宗实录，去年十二月，晋已拔濮阳，至此又元攻下濮阳。按薛史梁纪，去年十二月晋人攻濮阳陷之，今年十二月又元晋入陷濮阳；唐纪去冬拔濮阳，今年四月追袭贺緕至濮阳，十二月无攻下濮阳事。贺緕传，贞明四年领大军营于行台村，十二月战败，四月退军行台，寻卒。若非实录及梁纪重复，则是去冬唐虽得濮阳，弃而不守，今年冬复攻拔之也。〕帝召王瓒还，以天平节度使戴思远代为北面招讨使，屯河上以拒晋人。
8己酉，蜀雄武节度使兼中书令王宗朗有罪，削夺官爵，复其姓名曰全师朗，命武定节度使兼中书令桑弘志讨之。
9吴禁民私畜兵器，盗贼益繁。御史台主簿京兆卢枢上言：〔唐御史台置主簿一人，掌印，受事发辰，核台务，主公廨及奴婢，勋散官之职。〕「今四方分争，宜教民战。且善人畏法禁而奸民弄干戈，是欲偃武而反招盗也。宜团结民兵，使之习战，自卫乡里。」从之。
六年〔（庚辰、九二○）〕
1春，正月，戊辰，蜀桑弘志克金州，执全师朗，献于成都，蜀主释之。
崇在庐州，贪暴不法。庐江民讼县今受赇，徐知诰遣侍御史知杂事杨廷式往按之，欲以威崇，廷式曰：「杂端推事，其体至重，〔唐御史台侍御史六人，以久次一人知杂事，谓之杂端。〕职业不可不行。」知诰曰：「何如﹖」廷式曰：「械系张崇，使吏如升州，簿责都统。」〔簿责者，一二而责之。〕知诰曰：「所按者县今耳，何至于是！」廷式曰；「县今微官，张崇使之取民财转敌都统耳，〔都统，谓徐温也。〕岂可舍大而诘小乎！」〔诘，去吉翻。〕知诰谢之曰：「固知小事不足相烦。」〔烦，劳也。〕以是益重之。廷式，泉州人也。
2吴张崇攻安州，不克而还。
3晋王自得魏州，〔得魏州见二百六十九卷元年。〕以李建及为魏博内外牙都将，将，银枪效节都。〔将，即亮翻；下同。〕建及为人忠壮，所得赏赐，悉分士卒，与同甘苦，故能得其死力，所向立功，同列疾之。宦者韦令图监建及军，谮于晋王曰：「建及以私财骤施，〔施，式豉翻。〕，此其志不小，不可使将牙兵。」王疑之；建及知之，〔【章：十二行本「之」下有「自恃无他」四字；乙十一行本同；孔本同；张校同；退斋校同。】〕行之自若。三月，王罢建及军职，以为代州刺史。〔史言晋王不能信属贤将，李建及由是怏怏而卒。〕
4汉杨洞潜请立学校，开贡举，设铨选；汉主岩从之。〔校，户教翻。〕
5夏，四月，乙亥，以尚书左丞李琪为中书侍郎、同平章事。琪，珽之弟也，〔李珽始见于唐昭宗天复三年而死梁诛友珪之时。〕性疏俊，挟赵岩、张汉杰之势，颇通贿赂。萧顷与琪同为相，顷谨密而阴匼琪短。〔伺，相吏翻。〕久之，有以摄官求仕者，琪辄改摄为守。顷奏之。〔欧史曰：琪所私吏当得试官，琪改试为守，为顷所发。〕帝大怒，欲流琪远，方赵、张左右之，〔左右，读曰「佐佑」。〕止罢为太子少保。〔考异曰：薛史止有琪作相月日，无罢相年月，故终言之。〕
6河中节度使冀王友谦以兵袭取同州，逐忠武节度使程全晖，全晖奔大梁。右諆以其子令德为忠武留后，表求节钺，帝怒，不许。既而惧友諆怨望，己酉，以有谦兼忠武节度使。制下，〔下，户嫁翻。〕友谦已求节钺于晋王，〔朱有谦自此遂归于晋。〕晋王以墨制除令德忠武节度使。〔考异曰：庄宗列传，「上令幕客王正言送节旄赐之。」庄宗实录列传、薛史友谦传皆云「右谦以令德为帅，请节钺，不许。」薛史末帝纪贞明六年云，「陷同州，令德为留后，表求节旄，不允。」而「贞明四年六月甲辰，以歙州刺史朱令德忠武留后。」恐是四年已陷同州。〕
7吴宣王重厚恭恪，徐温父子专政，王未尝有不平之意形于言色，温以是安之。及建国称制，〔见上卷上年。〕尤非所乐，多沈饮鲜食，〔乐，音洛。沈，持林翻。鲜，息浅翻，少也。〕遂寝疾。
五月，温自金陵入朝，议当为嗣者。或希温意言曰：「蜀先主谓武侯：『嗣子不才，君宜自取。』」〔见六十九卷魏文帝黄初三年。〕温正色曰：「吾果有意取之，当在诛张颢之初，〔诛张颢见二百六十九卷开平二年。〕岂至今日邪！使杨氏无男，有女亦当立之。敢妄言者斩！」乃以王命迎丹杨公溥监国，〔考异曰：吴录、九国志，「有女当立」之语在诛张颢时，今从薛史。十国纪年：「王疾病，大丞相温来朝，议立嗣君。门下侍郎严可求言王诸子皆不才，引蜀先主顾命诸葛亮事，温以告知诰，知诰曰：『可求多知，言未必诚，不过顺大人意尔。』温曰：『吾若自取，非止今日。张颢之乱，嗣王幼弱，政在吾手，取之易于反掌。然思太祖大渐，欲传位刘威，吾独力争，太祖垂泣，以后事托我，安可忘也！』乃与内枢密使王令谋定策，称隆演命，迎丹杨公溥监国。己丑，降演卒。六月，戊申，溥即王位。」恐可求亦不应有此言。今从薛史。〕徙溥兄蒙为舒州团练使。〔越蒙而立溥者，蒙为徐温所忌也。〕
己丑，宣王殂。〔年二十四。〕六月，戊申，溥即吴王位，〔溥，杨行密第四子。〕尊母王氏白太妃。
8丁巳，蜀以司徒兼门下侍郎、同平章事周庠同平章事，充永平节度使。〔唐末置之平军于邛州。邵史职考，蜀以雅州为永平节度。〕
9帝以泰宁节度使刘鄩为河东道招讨使，帅感化节度使尹皓、静胜节度使温昭图、庄宅使段凝攻同州。〔帅，读曰率；下同。〕
10闰月，庚申朔，蜀主作高祖原庙于万里桥，〔原庙起于汉。原，再也，已立太庙而再立庙曰原庙。万里桥在成都。还宇记曰：昔者费祎聘吴，诸葛亮送之至此桥，曰：「万里之路，始于此矣。」因以名桥。〕帅后妃、百官用亵味作鼓吹祭之。〔亵味，常御嗜好之味也。记郊特性曰：禘尝，不敢用亵味而贵多品，所以交于神明之义也。亵，息列翻。〕华阳尉张士乔上疏谏，以为非礼，〔华阳县本唐贞观十七年所置蜀县，在益州郭下，与城都分治，干元元年改为华阳县。华，户化翻。〕蜀立怒，欲诛之，太后以为不可，乃削官流黎州，士乔感愤，赴水死。
11刘鄩等围同州，朱友谦救于晋；秋，七月，晋王遣李存审、李嗣昭、李建及、慈州刺史李存质将兵救之。
12乙卯，蜀主下诏北巡，以礼部尚书兼成都尹长安韩昭为文思殿大学士，位在翰林承旨上。昭无文学，以便佞得幸，〔便，毗连翻。〕出入宫禁，就蜀主什通、渠、巴、集数州刺史卖之以营居第，蜀主敨之。识者知蜀之将亡。
八月，戊辰，蜀主发成都，被金甲，冠珠帽，执弓矢而行，被，皮义翻。冠，古玩翻。〕旌旗兵甲，亘百余里。雒令段融上言：〔雒，汉古县，唐属汉州，为州治所。上，时掌翻。〕「不宜远离都邑，〔离，力智翻。〕当委大臣征讨。」不从。九月，次安远城。〔凡兵一宿为信，过信为次。〕
13李存审等至河中，即日济河。〔自河中济河救同州。〕梁人素轻河中兵，每战必穷追不置。存审选精甲二百，杂河中兵，直压刘鄩垒，鄩出千骑逐之；知晋人已至，大惊，〔时鄩兵出逐河中兵，晋骑反击之，获梁骑兵五十，梁人知其晋军也，大惊。〕自是不敢轻出。晋人军于朝邑。〔九域志：朝邑在同州东三十五里。〕
河中事梁久，〔唐昭宗之世，朱全忠降王珂，河中遂事梁。〕将士皆持两端。诸军大集，刍粟踊贵，水谦诸子说友谦〔说，式芮翻。〕且归款于梁，以退其师，友谦曰：「昔晋王亲赴吾急，秉烛夜战。〔谓与康怀贞等战也。事见二百六十八卷干化二年。〕今方与梁相拒，〔谓相距于河上也。〕又命将星行，分我资粮，岂可负邪！」
晋人分兵攻华州，坏其外城。〔将，即亮翻。华，户化翻。坏，音怪。〕李存审等按兵累旬，乃进逼刘鄩营，鄩等悉众出战，大败，收余众退保罗文寨。〔薛史曰：鄩以余众退保华州罗文寨。〕又旬余，存审谓李嗣昭曰：「兽穷则搏，不如开其走路，然后击之。」乃遣人牧马于沙菟。鄩等宵遁，追击至渭水，又破之，杀获甚众。〔刘鄩用兵，十步九计，以此得名于时。至同州之役，与李存审遇，为所玩弄，若婴儿在人掌股之上，是何也﹖孽也！盖鸟之中伤者曰孽，闻弦鸣则引而高飞，力不足斯抎矣，故空弓可落也。刘鄩先为晋兵所破，见晋兵之来，气沮而胆消矣，乌能与之为敌哉！〕存审等移檄告谕关右，引兵略地至下邽，谒唐帝陵，哭之而还。〔唐帝陵在同州奉先县。还，从宣翻，又如字。〕
河中兵进攻，静胜节度使温昭图甚惧。〔先年，温韬以义胜军降，改耀州曰崇州，义胜曰静胜，韬赐今名。〕帝使供奉官窦维说之曰：〔说，式芮翻。〕「公所有者华原、美原两县耳，〔唐末温韬为盗，据华原县。李茂贞以华原为茂州，韬为刺史，寻改耀州；又以美原县为鼎州，建义胜军，以韬为节度使。及降梁，改耀州为崇州，鼎州为裕州，义胜为静胜。是其所有者本唐两县也。虽名节度使实一镇将，比之雄藩，岂可同日语也，公有意欲之乎﹖」昭图曰：「然。」维曰：「当为公图之。」〔为，于伪翻。〕即教昭图表求移镇，帝以汝州防御使华温琪权知静胜留后。〔华，户化翻。〕
14冬，十月，辛酉，蜀主如武定军，收日，复还安远。〔复，扶又翻。〕
15十一月，戊子朔，蜀主以兼侍中王宗俦为山南节度使、西北面都招讨、行营安抚使，天雄节度使．同平章事王宗昱、永宁军使王宗晏、左神勇军使王宗信为三招讨以副之，将兵伐岐，出故关，壁于咸宜，〔壁者，筑壁垒以屯军。咸宜当在陇州汧源县界。〕入良原。〔良原县属泾州。九域志：在州西南六十里。〕丁酉，王宗俦攻陇州，岐王自将万五千人屯汧阳。〔汧阳县属陇州。九域志：在州东六十七里，东距凤翔五十五里。〕癸卯，蜀将陈彦威出散关，败岐兵于箭筈岭，〔杜佑曰：岐山即今之岐山县；其山两岐，故俗呼为箭筈岭。败，补迈翻。筈，古活翻。〕蜀兵食尽。引还。〔还，从宣翻，又如字。〕宗昱屯泰〔【章：十二行本「泰」作「秦」；乙十一行本；孔本同；张校同；退斋校同。】〕州，宗俦屯上邽，宗晏、宗信屯威武城。
庚戌，蜀主发安远城；〔十二月庚申，至利州，阆州团练使林思谔来朝，请幸所治，从之。〔阆中，林思谔所治也。九域志：利州东南至阆州二百四十里。〕癸亥，泛江而下，〔泛嘉陵江也。〕龙舟画舸，〔画，与画同。舸，古找翻。楚人谓大船为舸。〕辉映江渚，州县供办，民始秋怨。〔此总言蜀主所经行州县，不特言阆州为然也。〕壬申，至阆州，州民何康女色美，将嫁，蜀主取之，赐其夫家帛百匹，夫一恸而卒。〕记：诸侯不下渔色。注云：谓不内取于国中也。内取国中为下渔色。国君而内取，象捕鱼然，中网则取之，是无所择。王衍夺人之妻，其为渔也殆有甚焉！〕癸未，至梓州。
16赵王镕自恃累世镇成德，得赵人心，生长富贵，〔长，知两翻。〕雍容自逸，治府第园沼，极一时之盛，〔治，直之翻。〕多事嬉游，不亲政事，事皆仰成于僚佐，〔仰，牛向翻。〕深居府第，权移左右，行军司马李蔼、宦者李弘规用事于中外，〔外则李蔼，中则李弘规。〕宦者石希蒙尤以谄谀得幸。
初，刘仁恭使牙将张文礼从其子守文镇沧州，守文诣幽州省其父，文礼于后据城作乱，沧人讨之，奔镇州。〔比言唐末事，叙张文礼庂所自来。省，悉景翻。〕文礼好夸诞，〔好，呼到翻。〕自言知兵，赵王镕奇之，养以为子，更名德明，〔更，工衡翻。〕悉以军事委之。德明将行营兵从晋王，〔事始二百六十七卷太祖干化元年。〕镕欲寄以腹心，使都指挥使符习代还，以为防城使。
镕晚年好事佛及求仙，〔好，呼到翻。〕专讲佛经，受符箓，广斋，醮，合炼仙丹，〔合，音合。〕盛饰馆于□于西山，每往游之，〔镇州西州谓之房山，上有西王母祠，镕欲求仙，故数往游之。〕登山临水，数月方归，将□士卒陪从者常不下万人，〔从，才用翻。〕往来供顿，军民皆苦之。是月，自西山还，宿鹘营庄，〔鹘，户骨翻。〕石希蒙劝王复之他所；〔复，扶又翻。〕李弘规言于王曰：「晋王夹河血战，〔或战河南，或战河北，故曰夹河。〕栉风江雨，〔栉，去瑟翻。〕亲冒矢石，而王专以供军之资奉不急之费。且时方艰难，人心难测，王久虚府风，远出游从，万一有奸人为变，闭关相距，将若之何﹖」王将归，希蒙密言于王曰：「夕规妄生猜间，〔间，古苋翻。〕出不逊语以劫胁王，专欲夸大于外，长威福耳。」〔长，知两翻。〕王遂留，信宿无归志。〔诗九罭云：于女信宿。毛氏传：再宿曰信。与左传「师行一宿为信」之义不同。〕弘规乃教内牙都将苏汉衡帅亲军，擐甲拔刃，〔帅，读曰率。擐，音宦。〕诣帐前白王曰：「士卒暴露已久，愿从王归！」弘规因进言曰：「石希蒙劝王游从不已，且闻欲阴谋弒逆，请诛之以谢众。」王不听牙兵遂大噪，斩希蒙首，诉于前。王怒且惧，亟归府。是夕，遣其长子副大使昭祚与王德明将兵围弘规及李蔼之第，族诛之，连坐者数十家。又杀苏汉衡，收其党与，穷治反状，亲军大恐。〔为张文礼嗾军士杀王镕张本。治，直之翻；下同。〕
17吴金陵城成，陈彦谦上费用册籍，徐温曰：「吾既任公，不复会计。」〔上，时掌翻。复，扶又翻。会，工外翻。〕悉焚之。
18初，闽王审知承制加其从子泉州刺史延彬领平卢节度使。〔从，才用翻。〕延彬治泉州十七年，吏民安之。会得白鹿及紫芝，僧浩源以为王者之符，延彬由是骄纵，密遣使浮海入贡，求为泉州节度使。事觉，审知诛浩源及其党，黜延彬归私第。
19汉主岩遣使通好于蜀。〔好，呼到翻。〕
20吴越王镠遣使为其子传琇求婚于楚，楚王殷许之。〔为，于伪翻；下为聘同。琇，音秀。〕
龙德元年〔（辛巳、九二一）是年五月方改元。〕
1春，正月，甲午，蜀主还成都。〔去年七月蜀主出巡游，至是方还。〕
2初，蜀主之为太子，高祖为聘兵部尚书高知言女为妃，无宠，〔蜀主王建庙号高祖。〕及韦妃入宫，尤见疏薄，至是遣还家，知言惊仆，不食而卒。〔卒，子恤翻。〕韦妃者，徐耕之孙也，有殊色，蜀主适徐氏，见而悦之，太后因纳于后宫，蜀主不欲娶于母族，托云韦昭度之孙。〔韦昭度，唐僖宗时尝奉制帅蜀，故托言之。〕初为婕妤，累加元妃。〔婕妤，音接予。〕
蜀主常列锦步障，击球其中，往往远适而外人不知。爇诸香，昼夜不绝。久而厌之，更爇皁荚以乱其气。〔更，工衡翻。爇，如悦翻。皁荚如猪牙者良，爇之其气酷烈。〕结缯为山，及宫殿楼观于其上，或为风雨所败，则更以新者易之。或乐饮缯山，涉旬不下。〔缯，慈陵翻。观，工唤翻。败，补迈翻。乐，音洛。〕山前穿渠通禁中，或乘船夜归，令宫女秉蜡姖千余前船，却立照之，水面如昼。或酣饮禁中，鼓吹沸腾，〔吹，尺睡翻。〕以至达旦。以是为常。
3甲辰，徙静胜节度使温昭图为匡国节度使，镇许昌。昭图素事赵岩，故得名藩。〔温昭图求徙镇，见上年。静胜，梁之边镇，且两县耳。匡国，唐之忠武军，领许、陈、汝三州，自来为名蕃。赵岩以名藩授昭图，及缓急投之以托身，而斩岩者昭图也，势利之交，可不戒哉！〕
4蜀主、吴主屡以书劝晋王称帝，晋王似书示僚佐曰：「昔王太师亦尝遗先王书，劝以唐室己亡，宜自帝一方。〔王太师者，以唐官呼蜀主。王建遗书事见二百六十七卷开平元年。遗，唯季翻。〕先王语余云：〔语，牛倨翻。〕『昔天子幸石门，吾发兵诛贼臣，〔事见二百六十卷唐昭宗干宁二年。〕当是之时，威振天下，〔振，动也。〕吾若挟天子据关中，自作九锡禅文，谁能禁我！顾吾家世忠孝，立功帝室，誓死不为耳。汝他日当务以复唐社稷为心，慎勿效此曹所为！』言犹在耳，此议非所敢闻也。」因泣。
既而将佐及藩镇劝进不已，乃令有司市玉造法物。〔法物，谓传国八宝之类。〕黄巢之破长安也，〔见二百五十四卷唐僖宗广明元年。〕魏州僧真之师得传国宝，藏之四十年，至是，传真以为常玉，将鬻之，或识之，曰：「传国宝也。」传真乃诣行台献之，〔宋白曰：同光初，魏州开元寺僧传真献国宝，验其文即受命八宝也。晋王为尚书令，置行台于魏州。〕将佐皆奉觞称贺。
张承业在晋阳闻之，诣魏州谏曰：「吾王世世忠于唐室，〔言执宜、国昌、克用皆输力于唐室。〕救其患难，〔难，乃旦翻。〕所以老奴三十余年为王捃拾财赋，〔唐昭宗干宁二年，张承业始监河东军，至是年二十七年。捃，举蕴翻，又居运翻。〕召补兵马誓灭逆贼，复本本朝宗社耳。〔本朝，谓唐也。朝，直遥翻。〕今河北甫定，朱氏尚存，而王遽即大位，殊非从来征伐之意，天下其谁不解体乎！王何不先灭朱氏，复列圣之深雠，然后求唐后而立之，南取吴，西取蜀，〔时杨氏据江、淮，国号吴：王氏据梁、益，国号蜀。〕汛扫宇内，合为一家，当是之时，虽使高祖、太宗复生，〔复，扶又翻；下不复同。〕谁敢居王上者﹖让之愈久则得之愈坚矣。老奴之志无他，但以受先王大恩，欲为王立万年之基耳。」〔为，于伪翻；下本为同。〕王曰：「此非余所愿，柰群下意何。」承业知不可止，恸哭曰：「诸侯血战，本为唐家，〔此张承业所谓从来征伐之意也。〕今王自取之，误者奴矣！」即归晋王〔【章：十二行本「王」作「阳」；乙十一行本同；孔本同；张校同；退斋校同。】〕邑，〔【章：十二行本「邑」字；乙十一行本同；孔本同；张校同；退校同。】〕成疾不复起。〔张承业，唐之纯臣也，乌可以宦者待之哉！考异曰：庄宗实录：「上初获玉玺，诸将劝上复唐正朔，承业自太原急趣谒上白：『殿下父子血战三十余年，盖缘报国复仇，为唐宗社。今元凶未殄，军赋不充，河朔数州弊于供亿，遽先大号，费养兵之事力，困淍弊之生灵，臣以为一未可也。殿下即化家为国，新创庙朝，典礼制度须取太常准的。方今礼院未见其人，傥失旧章，为人轻笑，二未可也。』因泣下沾衿。上曰：『余非所愿，柰诸将意何！』承业自是多病，日加危笃，卒官。」庄宗列传：「上受诸道劝进，将篡帝位。承业以为晋王三代有功于国，先王怒贼臣篡逆，匡复旧邦，贼即未平，不宜轻受推戴。方疾作，肩舆之邺宫，见上力谏。」大指皆如实录。薛史、唐余录皆与庄宗列传同。五代史阙文：「承业谓庄宗曰：『吾王世奉唐家，最为忠孝，自贞观以来，王室有难，未尝不从。所以老奴三十余年为吾王捃拾财赋，召补军马者，誓灭朔贼朱温，复本朝宗社耳。今河朔甫定，朱氏尚存，吾王遽即大位，可乎﹖』庄宗曰：『柰诸将意何！』承业知不可谏止，乃恸哭曰：『诸侯血战，本为李家；今吾王自取之，误老奴矣！』即归太原，不食而死。」秦再思洛中纪异曰：「承业谏帝曰：『大王何不待诛克梁呩，更平吴、蜀，俾天下一家，且先求唐氏子孙立之，复更以天下让有功者，何人辄敢当之！让一月即一月牢，让一年即一年牢。设使高祖再生，太宗复出，又胡为哉！今大王一且自立，顿失从前仗义征伐之旨，人情怠矣。老夫是阉官，不爱大王官职富贵，直以受先王府嘱之重，欲为先王立万年之基尔。』庄宗不能从，乃谢病归太原而卒。」欧阳史兼采阙文、纪异之意。按实录等书，承业止惜费多及仪物不备，太似浅陋。如阙文所言，承业事庄宗父子数十年，唐室近亲已尽，岂不知其欲自取之意乎！褒美承业亦恐太过。又按传真以天佑大八年正月献宝，承业以十九年十一月卒，云即归太原不食而死，亦非实也。如纪异之语，承业为庄宗忠，谋，近得其实，今从之。〕
5二月，吴改元顺义。
6赵王即杀李弘规、李蔼，委政于其子昭祚。昭祚性骄愎，〔愎，符逼翻。〕即得大权，向时附弘规者皆族之。弘规部兵五百人欲逃，聚泣偶语，未知所之。会诸军有给赐，赵王忿亲军之杀石希蒙，独不时与，众益惧。王德明素蓄异志，因其惧而激之曰：「王命我尽坑尔曹。吾念尔曹无罪并命，〔并命，谓一时皆诛死。〕欲从王命则不忍，不然又获罪于王，柰何﹖」众皆感泣。〔感张文礼则雠赵王镕矣。〕
是夕，亲军有宿于潭城西门者，相与饮酒而谋之。〔潭城，常山牙城北偏也。欧阳公镇阳残杏诗云「北潭啀步病不到，何暇骑马寻郊原﹖」注云：北潭，常山宫后池也，州之胜游惟此。以有池潭，故其城谓之潭城。〕酒酣，其中骁健者曰：「吾曹识王太保意，〔王太保，谓王德明。谓德明所以语亲军者，其意欲使之作乱。〕今夕富贵决矣！」即踰城人。赵王方禁香受箓，二人断其首而出，〔断，音短。〕因焚府第。军校张友顺帅众诣德明第，请为留后，〔帅，读曰率。〕德明复姓名曰张文礼，尽灭王氏之族，〔唐穆宗长庆元年，王庭凑据成德军，历四世、五帅而灭。〕独置昭祚之妻普宁公主以自托于梁。〔梁女妻昭祚见二百六十二卷唐昭宗光化三年。〕
7三月，吴人归吴越王镠从弟龙武统军镒于钱唐，〔钱镒被禽见二百六十五卷唐天佑二年。钱唐，吴越国都。从，才用翻。〕镠亦归吴将李涛于广陵。〔李涛被禽见二百六十八卷干化三年。广陵，吴国都。史言公、杨两释俘囚以固秋好。〕徐温以涛为右雄武统军，镠以镒为镇海节度副使。〔败军之罚，其不行也亦已久矣。〕
8张文礼遣使告乱于晋王，且奉笺劝进，因求节钺。晋王方置酒作乐，闻之，投杯悲泣，欲讨之。僚佐以为文礼罪诚大，然吾方与梁争，不可更立敌于肘腋，宜且从其请以安之。王不得已，夏，四月，遣节度判官卢质承制授文礼成德留后。〔晋王虽欲抚安之，而张文礼不能自安也。为兴兵讨文礼张本。〕
9陈州刺史惠王友能反，举兵趣大梁，〔九域志：陈州北至大梁三百四十里。趣，七喻翻。〕诏陕州留后霍彦威、宣义节度使王彦章、控鹤指挥使张汉杰将兵讨之。〔陕，失冉翻。〕右能至陈留，〔九域志：陈留县在大梁东五十二里。〕兵败，赴还陈州，诸军围之。
10五月，丙戌朔，改元。〔方改元龙德。〕
11初，刘鄩与朱友谦为婚。鄩之受诏讨右谦也，〔事见上年。〕至陕州，先遣使移书，谕以祸福；待之月余，友谦不从，然后进兵。尹皓、段凝素忌鄩，因谮之于帝曰：「鄩逗遛养寇，俾俟援兵。」〔尹皓、段凝与与刘鄩同攻朱水谦，因其谕友谦而不服，遇晋兵而败退，得以谮之。〕帝信之。鄩既败归，以疾请解兵柄，诏听于西都就医，〔梁以洛阳为西都。〕密令留守张宗奭酖之，丁亥，卒。〔史言梁自翦其爪牙。考异曰：庄宗实录云「忧恚发病卒。」薛史云「张宗奭承朝廷密旨，逼令饮酖而卒」；今从之。〕
12六月，乙卯朔，日有食之。
13秋，七月，惠王友能降；庚子，诏赦其死，降封房陵侯。
14晋王既许藩镇之请，求唐旧臣，欲以百官。朱友谦遣前礼部尚书苏循诣行台，〔苏循依朱友谦，见二百六十六卷太祖开平元年。〕循至魏州，人牙城，望府廨即拜，谓之拜殿。〔廨，古隘翻。〕见王呼万岁舞蹈，泣而称臣。翌日，又献大笔三十枚，谓之「画日笔。」〔唐制敕皆天子画日。苏循以迎合禅代之议为朱全忠所薄，而李存昮乃喜之，是其识见又在全忠下矣。〕天大喜，即命循以本官为河东节度副使，张承业深恶之。〔恶，乌路翻。〕
15张文礼虽受晋命，内不自安，复遣间使因卢文进求援于契丹；又遣间使来告曰：〔复，扶又翻。卢进叛晋归契丹，见二百六十九卷贞明二年、三年。间，古苋翻。〕「王氏为乱兵所屠，公主无恙。今臣已北召契丹，乞朝廷发精甲万人相助，自德、棣渡河，则晋人遁逃不暇矣。」帝疑未决。敬翔曰：「陛下不乘此衅以复河北，〔衅，许觐翻。〕则晋人不可复破矣。〔复，扶又翻。〕宜徇其请，不可失也。」赵、张辈皆曰：「今强寇近在河上，尽吾兵力以拒之，犹惧不支，何暇分万人以救张文礼乎！且文礼坐持两端，欲以自固，于我何利焉！」帝乃止。〔史言赵、张卢不及远，以误国亡家。〕
晋人屡于塞上及河津获文礼蜡丸绢书，〔塞上所获者通契丹之书，何津所获者通梁之书。〕晋王皆遣使归之，文礼惭惧。文礼忌赵故将，多所诛灭。符习将赵兵万人从晋王在德胜，文礼请召归，以他将代之，且以习子蒙为都督府参军，遣人赍钱帛劳行营将士以悦之。〔张文礼盖自置镇、冀、深、赵都督府，故有参佐。劳，力到翻。〕习见晋王，泣涕请留，晋王曰：「吾与赵王同盟讨贼，〔晋、赵同盟，见二百六十七卷太祖开平四年。〕义犹骨肉，不意一旦祸生肘腋，〔腋，羊益翻。〕吾诚痛之。汝苟不忘旧君，能为之复雠乎﹖〔为，于伪翻。〕吾以兵粮助汝。」习与部将三十余人举身投地恸哭曰：「故使授习等剑，使之攘除寇敌。〔故使，谓王镕也。已死，称为故使。使，疏吏翻；下同。〔自闻变故以来，冤愤无诉，欲引剑自刭，〔刭，古顶翻。〕顾无益于死者。〔顾，回思也。死者，亦谓王镕。〕今大王念使辅佐之勤，〔辅佐者，言以兵力辅佐晋王也。〕许之复冤，习等不敢烦霸府之兵，〔晋王在魏州，为河北诸藩镇盟主，故称其府曰霸府。〕愿以所部径前搏取凶竖，以报王氏累世之恩，死不恨矣！」
八月，庚申，晋王似习成德留后，大命天平节度使阎宝、相州刺史史建瑭将兵助之，自刑洺而北。文礼先病腹疽；甲子，晋兵拔赵州，刺史王鋋降，〔鋋，音蝉。〕晋王复以为刺史，文礼闻之，惊惧而卒。其子处瑾秘不发丧，与其党韩正时谋悉力拒晋。九月，晋兵渡滹沱，围镇州，〔范成大北使录曰：过滹沱河五里至镇州。〕决漕渠以灌之，获其深州刺史张友顺。壬辰，史建瑭中流矢卒。〔中，竹仲翻。〕
晋王欲自分兵攻镇州，北面招讨使戴思远闻之，谋悉杨村之众袭德胖北城，晋王得梁降者，知之。冬，十月，己未，晋王命李嗣源伏兵于戚城，李存审屯德胜，先以骑兵诱之，伪示羸怯。〔诱，音酉。羸，伦为翻。〕梁兵竞进，晋王严中军军以待之；梁兵至，晋王以铁骑三千奋击，梁兵大败，思远走趣杨村，〔趣，七喻翻。〕士卒为晋兵所杀伤及自相蹈藉、〔藉，慈夜翻。〕坠河陷冰，失亡二万余人。晋王以李嗣源为蕃汉内外马步副总管、同平章事。
16初，义武节度使兼中书今王处直未有子，妖人李应之得小儿刘云郎于陉邑，〔陉邑本前，汉苦陉县，后汉改曰汉昌，曹魏改曰魏昌，隋改曰隋昌，唐武德四年改曰唐昌，天宝元年改曰陉邑，属定州。妖，一遥翻。陉，音刑。〕以遗处直曰：「，是儿有贵相。」使养为子，名之曰都。及壮，便佞多诈，〔遗，唯季翻。相，息亮翻。便，毗连翻。〕处直爱之，置新军，使典之，处直有呩子郁，无宠，奔晋，晋王克用以女妻之，〔庶子为呩。妻，七细翻。〕累迁至新州团练使。余子皆幼；处直以都为节度副大使，欲以为嗣。
及晋王存勖讨张文礼，处直以平日镇、定相为耍齿，恐镇亡而定孤，固谏，以为方御梁寇，宜且赦文礼。晋王答以文礼弒君，义不可赦；又潜引梁兵，恐于易定亦不利。处直患之，以新州地邻契丹，乃潜遣人语郁，〔新州，穷边也，北接契丹。语，牛倨翻。〕使赂契丹，召令犯塞，务以解镇州之围；〔王郁虽不能解镇州之围，而亦能为契丹乡导以寇晋。〕其将佐多谏，不听。郁素疾都都冒继其宗，乃邀处直求为嗣，处直许之。
军府之人皆不欲召契丹，都亦虑郁夺其处，乃阴与书吏和昭训谋劫处直。会处直与张文礼宴于城东，〔按张文礼时已受兵，安能至定州与，王处直宴！处直所与宴者必文礼使者也。「文礼」之下当有「使」字。【章：十二行本本「使者」二字；乙十一行本同；孔本同；张校同。】〕暮归，都以新军数百伏于府第，大噪劫之，曰：「将士不欲以城召契丹，请令公归西第。」乃并其妻妾幽之西第。〔凡官府第舍以东为上，西第者即赡养闲之地。唐末王处存帅义武，兄弟相继，至是而败。〕尽杀处直子孙在中山及将佐之为处直腹心者。都自为留后，具以状白晋王；晋王因以都代处直。〔为唐明宗朝不都又以中山召契丹张本。〕
17吴徐温劝吴王祀南郊，或曰：「礼乐未备；且唐祀南郊，其费巨万，今未能办也。」温曰：「安有王者而不事天乎！吾闻事天贵诚，多费何为！唐每郊祀，启南门，灌其枢用脂百斛。〔以脂灌枢，欲其滑而易转，且门无声。〕此乃季世奢泰之弊，又安足法乎！」〔史言徐温虽不学，而知先王制礼之意。〕甲子，吴王祀南郊，配以太祖。〔吴王尊其〔父〕杨行密庙号太祖。〕乙丑，大赦；加徐知诰同平章事，领江州劝察使。寻以江州为奉化军，以知诰领节度使。〔徐知诰自团练升观察，寻自廉车建节。〕
徐温闻寿州团练使崔太初苛察失民心，欲征之，徐知诰曰：「寿州边隅大镇，征之恐为变，不若使之入朝，因留之。」温怒曰：「一崔太初不能制，如他人何！」〔史言徐温权略过于知诰。〕征为右雄武大将军。
18十一月，晋王使李存审、李嗣源守德胜，自将兵攻镇州。张处瑾遣其弟处琪、幕僚齐俭谢罪请服，晋王不许，尽锐攻之，旬日不克。〔晋王但知野战决胜负于呼吸之间，未知攻城之难也。〕处瑾使韩正时将千骑突围出，趣定州，〔趣，七喻翻。〕欲求救于王处直，晋兵追至行唐，斩之。〔行唐，汉南行唐县，唐属镇州。九域志：在州北五十五里。〕
19契丹主既许虑文进出兵，〔张文礼因虑文进求援于契丹，事见上。〕王郁又说之曰：〔说，式芮翻。〕「镇州美女如云，金帛如山，天皇王速往，则皆己物也，不然，为晋王所有矣。」契丹主以为然，悉发所有之众而南。〔史言契丹为利所诱而来，未有取中国之心。〕述律后谏曰：「吾有西楼羊马之富，其乐不可胜穷也，〔乐，音洛。胜，音升。〕何必劳师远出以乘危徼利乎！〔徼，一遥翻。〕吾闻晋王用兵，天下莫敌，脱有危败，悔之何及！」契丹主不听。十二月，辛未，攻幽州，李绍宏婴城自守。〔贞明五年，晋王令李绍宏提举幽州军府事。〕契丹长驱而南，围涿州，旬日拔之，擒刺史李嗣弼，进攻州。〔自幽州西南至涿州一百二十里，自涿州至定州二百八十里。〕王都告急于晋，晋王自镇州将亲军五千救之，遣神武都挥使王思同将兵戍狼山之南以拒之。〔狼山在定州西北二里，东北至易州八十里。〕
20高季昌遣都指挥使倪可福以卒万人修江陵外郭，季昌行视，〔行，下孟翻。〕责功程之慢，杖之。秝昌女为可福子知进妇，季昌谓其女曰：「归语汝舅：吾欲威众办事耳。」以白金数百两遗之。〔语，牛倨翻。遗，唯季翻。〕
21是岁，汉以尚书左丞倪曙同平章事。
  </div>
  <div class="pagination">
   <a href="资治通鉴注_page304.html">
    上一页
   </a>
   <span>
    ...
   </span>
   <a href="资治通鉴注_page300.html">
    300
   </a>
   <a href="资治通鉴注_page301.html">
    301
   </a>
   <a href="资治通鉴注_page302.html">
    302
   </a>
   <a href="资治通鉴注_page303.html">
    303
   </a>
   <a href="资治通鉴注_page304.html">
    304
   </a>
   <span class="current-page">
    305
   </span>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <a href="资治通鉴注_page308.html">
    308
   </a>
   <a href="资治通鉴注_page309.html">
    309
   </a>
   <a href="资治通鉴注_page310.html">
    310
   </a>
   <span>
    ...
   </span>
   <a href="资治通鉴注_page306.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
