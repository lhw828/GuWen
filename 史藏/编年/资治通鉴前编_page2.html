<!DOCTYPE html>
<html>
 <head>
  <meta charset="utf-8"/>
  <title>
   资治通鉴前编 - 第 2 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴前编 - 第 2 页/共 22 页
  </h1>
  <div class="content">
   三十有五载咨禹征有苗
　　大禹谟曰帝曰咨禹惟时有苗弗率汝徂征禹乃防羣后誓于师曰济济有众咸听朕命蠢兹有苗昬迷不恭侮慢自贤反道败德君子在野小人在位民弃不保天降之咎肆予以尔众士奉辞伐罪尔尚一乃心力其克有勲【世之言有苗者多谓其负险阻抗衡中夏若后世荆楚之为观舜禹吕刑之辞不过以其弗率反□贤否易置弃民虐刑耳初不为其抗衡而征之也于此见圣人之征伐其究以为民耳】三旬苗民逆命【禹之徂征也不必直捣其穴也奉辞以临之警其悔悟耳苗之逆命也不必发兵拒守也不从辞命未知悔悟耳三旬而未奉令益犹欲其久而自悟故赞禹班师也圣人征伐之师于此可见矣】益赞于禹曰惟德动天无逺弗届满招损谦受益时乃天道帝初于歴山往于田日号泣于旻天于父母负罪引慝柢载见瞽瞍防防斋栗瞽亦允若至諴感神矧兹有苗【苗民之逆命也非舜禹徳有未至亦非行之或满也而益云然音古者圣贤行有不得反求诸己大率如此夫以苗之顽至于临之兵又至于兵不可惧亦极矣岂必果进师以灭之哉又防以处之又反求其所谓徳而已矣以帝舜之事父岂有不至而不得于父帝亦惟自负罪引慝而终能底豫故凡自反诚切者终必有格又至诚之道可以感神而况有苗乎】禹拜昌言曰俞班师振旅帝乃诞敷文徳舞干羽于两阶七旬有苗格【诞敷文徳大敷其文命徳教使教化新明于诸侯交畅旁通谓之诞敷不必施之有苗也舞干羽者示之以礼乐也干武舞羽文舞葢示反武敷文之意两阶宾阶主阶葢舞之羣臣羣后朝会觐享之地也古人无文字书册之烦凡衣服物象器用礼乐之具皆所以示意向而明教化也　路史曰于是命禹行天子之事三载厘苗弗恭命禹征之　淮南子曰夫能理三苗朝羽民从祼国纳肃慎未发号施令而移风易俗者其唯心行乎法度刑罚何足以致之】
　　【履祥按舜之摄也觐诸侯巡四岳行天子之事也不待尧复命之也禹之摄也徂征之师帝犹命之而传记亦有舜南巡之説是征伐巡狩禹不专也岂尧舜之事不详见于经计舜毎事亦必禀命与抑尧之命舜也曰陟帝位舜之命禹也曰总朕师终陟帝位云尔其摄复有不同与】
　　甲子三十有九载【邵子皇极经世以运经世之二经元之甲一经会之午七经运之甲一百八十一经世之子二千一百六十一甲子夏王禹八年祝氏曰唐虞当第六会之终元经会之运卦在会之世唐虞之世同人上爻变而为革则天运推移矣当数之交尧舜知天之歴数以天下与□茍非二圣之大徳安能保灾度难洪水滔天非小沴也四凶稔恶非细故也惟尧舜能平定之故曰巍巍乎有天下而不与焉是年运之甲大畜节世之子火畜节年之甲子损节】癸酉四十有八载帝陟方乃死【书称五十载葢自尧崩之后通数也书曰舜生三十徴庸三十在位五十载陟方乃死言舜生三十而登庸又三十年而在位又五十年乃崩言其年数耳非是号也陟方犹言升遐也韩子曰竹书纪年帝王之没皆曰陟陟升也谓升天也朱子曰方犹云徂乎方之方陟方乃死犹言徂落而死也　史记曰南巡狩崩于苍梧之野塟于江南九疑是为零陵皇覧曰舜冢在零陵营浦县其山九溪皆相似故曰九疑传曰舜塟苍梧象为之耕　礼记曰舜塟苍梧之野葢二妃未之从也　西汉刘向传舜塟苍梧二妃不从前汉书引礼记作二妃今本曰三妃者误也韩子曰尧之长女娥皇为舜正妃故曰君其二女女英自宜降曰夫人也故九歌辞谓娥皇为君谓女英为帝子各以其盛者推言之也礼有小君明其正自得称君也　大纪曰记称舜塟苍梧刘道原以爲舜巡狩南裔往而不返者欲兆庶专意戴禹也夫舜本以耄期倦于勤使禹摄政使远巡荒外而死是与经意相反也舜之授禹以天下者本乎民心与天意尔使禹有天命舜虽不死于荒外何病于禹使禹无天命舜虽死于荒外岂能有益于禹哉此记者谬误道原习而未之察也】
　　【履祥按淮汉以北上自伏羲下至近代帝王之墓尚皆可考独舜冢不见于此而苍梧去都最逺重以三苗之乱歴舜禹始克平之故舜禹于南方之化葢数数然也是以舜至苍梧今南方之地多其遗迹而禹亦有会稽之会死亦塟焉圣人以天下为家不可以逺近论也】
　　甲戌四十有九载乙亥五十载禹避于阳城【孟子曰舜崩三年之丧毕禹避舜之子于阳城天下诸侯朝觐讼狱调歌者不之舜之子而之禹　路史曰女防生义钓及季厘义钧封商今商之商洛有尧女墓武闗西北百有二十里商城是也禹封其子于虞季厘封于缗其后为夏桀所克舜庶子七人圭胡负遂庐蒲衞甄潘饶番传邹息有何毋辕余姚上虞濮阳余虞西虞亡巴陵衡山长沙皆其裔也夏有箕伯箕伯之后箕子】
　　【履祥按丹朱之不肖舜之子亦不肖然均之失徳不见于经传葢徳不若舜禹尔有禹则舜不以天下私均也舜处其子于商而禹复封之虞古史谓服其服礼乐如之客见天子而不臣然古史又谓舜宗祀尧至舜之子孙则更郊尧而宗舜此防国语及韦昭之説也舜郊喾宗尧则禹固当郊尧而宗舜矣而乃以尧舜之事归之舜之子孙顾自郊鲧焉何也曰此夏之末造也夫三圣以天下为公则皆承其祀三王之子孙以天下为家则各祖其祖舜之宗尧禹之宗舜一也舜之郊喾禹之郊尧亦一也其郊鲧也则夏之末造也祀夏配天其诸始于少康乎于是郊尧宗舜则属之虞思之国矣孔子曰杞之郊也禹也宋之郊也契也葢商周存二代之后犹尊贤也尊贤则杞郊禹矣杞而郊禹则虞郊舜而唐郊尧皆天子之事守也】







　　资治通鉴前编卷二
　　钦定四库全书
　　资治通鉴前编卷三
　　宋　金履祥　编
　　夏后氏大禹【史记作帝禹】
　　丙子元嵗春正月夏小正曰【夏小正夏时之书见大戴礼戴徳作传与正文合为一篇朱子仪礼别出之】春正月啓蛰【愚按今二月始惊蛰而汉始以惊蛰为正月中月令孟春蛰虫始振岂古者阳气特盛啓蛰独早与国语谓阳瘅愤盈土气震发则蛰虫之动固宜然啓者始震之谓非出蛰也】鴈北乡【月令鸿雁来传曰雁以北乡为居生且长焉】雉震呴【震振也呴鸣也书曰越有呴雉葢其音云】鱼陟负冰【月令鱼上冰是也鱼冬则气在腴故降春则气在背故升负冰者春冰薄鱼既升背若负之也】农纬厥耒【戴氏曰纬束也愚按古者立春先时命农大夫咸劝农用注田器也】初嵗祭耒【祭始为耒耜之人也】始用畅【闗浍本作畼旧注音韔按畅木生也训达作畅为是戴氏曰畅也者终嵗之用祭也愚按古者先立春王将耕籍则郁人荐鬯王祼鬯鬯之言畅也祭耒而用鬯也】囿有见韭【韭阳菜春有之见露也】时有俊风【戴氏曰俊者大也大风南风也合冰必于南风解冰必于南风生必于南风收必于南风故大之也】寒日涤冻涂【日涤冻解而为涂泥也】田鼠出【戴氏曰嗛鼠也按尔雅疏颊能藏食者】农率均田【率相率也均月令所谓皆修封疆审端径遂夏后氏一夫受田五十畆均田所以修其疆畔分其遂畆不相侵越同赖利泽也】獭祭鱼【月令同】鹰则为鸠【月令仲春鹰化为鸠此在正月按月令鹰化在雨水之后汉始以雨水为二月节葢因秦之旧故吕不韦以鹰化系之仲春耳】农及雪泽【雪泽犹冻解也及传所谓汲汲也及此冻解便往治田农书曰春土长冒陈根可拔耕者急发是也】初服于公田【戴氏曰言先服公田而后服其私田也愚谓孟子曰诗云雨我公田遂及我私由此观之虽周亦助也夏小正曰初服于公田由此观之虽夏亦助也】采芸【杂礼图云芸蒿也叶似邪蒿香美可食】鞠则见【戴氏曰星名也按天文书不见鞠星是时初昬参中则晨见也危室诸星耳古鞠菊通用葢谓菊始苗故九月曰荣鞠则菊花也】初昬参中斗柄县在下【是时初昬则日当在室壁之间与月令不相异也】柳梯【栁始绽如梯也】梅杏杝桃则华【戴氏曰杝桃山桃也】缇薃【戴氏曰薃莎也缇其实也郑氏曰莎草也愚按尔雅薃侯莎其实缇薃即莎又广雅莎地毛也】鸡桴粥【戴氏曰桴妪伏也粥养也】二月往耰黍【耰覆种也耰当作种】襌【戴氏曰单也读属上愚谓二月渐暖耰黍者可单衣也】初俊羔助厥母粥【戴氏曰粥者养也言大羔能食草木而不食于母也】绥多女士【闗本作縘戴氏曰绥安也冠子取妇之时也愚按周礼防男女即此也女有家士有室所以安之也】丁亥万用入学【万舞也此月令所谓上丁命乐正习舞释菜也二月不必皆有丁亥岂以是月释菜卜日以干取丁或以支取亥与】祭鲔【戴氏曰祭不必记记鲔何也鲔之至有时美物也鲔者鱼之先至者也而其至有时谨记其时也按此所谓春献王鲔者也吕令季春荐鲔】荣堇【郭璞尔雅注曰堇葵叶似栁子如米汋食之滑者本草唐本注云此菜野生非人所种俗谓之堇菜荣华也】采蘩【尔雅蘩皤蒿即白蒿也或曰蘩所以生蚕】昆小虫抵蚳【蚳螘卵也按尔雅注疏螘子在卵者名蚳然此云昆及小虫之防大抵皆卵粥也】来降燕乃睇【戴氏曰莫能见其始出也故曰来降睇盼也视可为室者也按此吕令所谓元鸟至也】剥鱓【大戴礼作曰以为鼓也】有鸣仓庚【黄鹂也】荣芸【芸至是华也】时有见稊始收【愚按尔雅疏稊一名芙荑稗之草以其秽苗故其始生即收割之】三月参则伏【至此参初昬而西没也唐开元厯推夏时季春日在昴十一度去参距星十八度故曰三月参则伏】摄桑【戴氏曰摄而记之急桑也】萎杨【旧注萎作苑戴氏曰杨则花】防羊【戴氏曰或曰防羝也】【音斛】则鸣【尔雅曰夭蝼注蝼蛄也】颁冰【戴氏曰分冰以授大夫也愚按月令仲春开冰而夏用三月苏氏曰古者藏冰发冰以节阳气之盛夫阳气之在天地譬犹火之着于物也故常有以解之十二月阳气蕴伏锢而未发其盛在下则纳冰于地中至于二月四阳作蛰虫起阳始用事则始啓冰而庙荐之至于四月阳气毕达隂气将絶则冰于是大发食肉之禄老病丧浴冰无不及是以冬无愆阳夏无伏隂春无凄风秋无苦雨雷出不震无灾霜雹厉疾不降民无夭札也】采识【戴氏曰识草也愚按识当作蘵尔雅蘵黄蒢注蘵草叶似酸浆花小而白中心黄江东以作葅食】妾子始蚕【戴氏曰先妾而后子事有渐也言自卑事之始也】执养宫事【此句连上文言蚕事也】祈麦实越有小旱【所以祈麦实者恐或有小旱也正月于农事三月于蚕麦言之不厌其详】田鼠化为鴽【戴氏曰鴽鹩也】拂桐芭【戴氏曰或曰言桐芭始生貌拂拂然也按吕令桐始华】鸣鸠　夏四月昴则见【是时日在毕觜之间故旦昴则先见】初昬南门正【其时立夏日在井四度昬角中南门右星入角距西五度其左星入角距东六度故曰四月初昬南门正】鸣札【按尔雅如蝉而小有文者谓之蚻蝉之小者谓之麦蚻戴氏曰蚻者宁县也鸣而后知之故先鸣而后蚻】囿有见杏鸣蜮【戴氏曰屈造之属】王萯莠【按吕令注当作萯秀王萯即王本草陶注云即今土也萯房九反】取荼莠【荼苦菜也尔雅疏云苦菜叶似苦苣而细防之有白汁愚按即今苦荬也莠当作秀即吕令苦菜秀】幽【戴传莠幽为句】越有大旱【此上必有缺文】执陟攻驹【执者离之去母陟者升之君也攻驹者教之服车】五月参则见【日在井鬼旦则参见】浮游有殷【蜉蝣也殷众盛也一名渠畧陆云似甲虫有角大如指长三四寸甲下有翅能飞夏月隂雨时地中出今人烧炙噉之美如蝉也樊光谓粪中蝎虫随隂雨时为之朝生夕死】鴂则鸣【离骚恐鴂之先鸣兮使夫百草为之不芳葢五月一隂生则鴂鸣乃百草不芳之候也】时有养日【戴氏曰养长也】乃衣【旧注作乃衣衣试新衣也】良蜩鸣【按尔雅当作蜋蜩五彩具者也】匽之兴五日翕望乃伏【戴氏曰不知其生之时故曰兴伏云者不知其死也】啓灌蓝蓼【啓灌者取其汁也蓝可以染者五月取以为淀蓼草名取以为麯】鸠为鹰唐蜩鸣【按尔雅当作螗蜩螗蜩者匽陆玑云螗一名蝘虭字林虭作嘹愚按良蜩者蝉声清长者也唐蜩则今嘹也】初昬大火中【心星也今则亢中矣】种黍菽糜【前二月耰黍当作种黍此种当作耰菽豆也糜赤粱粟今陜西人作是也】煑梅【戴氏曰为豆实也愚按书曰若作和羹尔惟盐梅古者饮食之用盐梅犹今之必用醋也】蓄兰【为沐浴及佩也即今泽兰俗名厌草香可辟邪亦可为药】颁马【分夫妇之驹一曰分大夫卿之驹也】六月初昬斗柄正在上煑桃【以为豆实】鹰始挚【始攫搏也】秋七月莠雚苇【莠读为秀】貍子肇肆【戴氏曰肆遂也始遂也或曰肆杀也按字林貍伏兽葢至此时而始肆也】湟潦生苹【苹一名蓱大者名频郑氏曰水中浮萍江南谓之薸】爽死【未详戴氏曰爽犹疏也】萍莠【萍亦有华者即苹也】汉案户【汉天河也起箕尾间分两道其一道贯箕星之边案戸者直戸也古者户皆南向则是时初昬天汉直南也】寒蝉鸣【戴氏曰蝭也按尔雅疏寒蜩也即蜺也一名寒螀似蝉而小青赤色者也】初昬织女正东乡【织女三星】时有霖雨【夏小正四月越有大旱而霖雨在七月庄子亦有秋水时至之説今则霖在四五月吕令溽暑在季夏今则存仲夏葢古今风气不同而南北风土亦异凡书传所载于今不同者于此可以类推】灌荼【荼萑苇之秀也为蒋禇之也萑未秀为菼苇未秀为芦大戴礼莠作秀】斗柄县在下则旦八月剥校【戴氏曰黒也校若緑色然妇人未嫁者衣之】剥枣防零【枣栗熟也】丹鸟羞白鸟【戴氏曰丹鸟者谓丹良也白鸟者谓蚊蚋也其谓之鸟者重其养也有翼为鸟羞也者不尽食也按吕令止曰羣鸟养羞与此不同缺疑当考】辰则伏【大火初昬而没也】鹿人从【鹿人者古山虞掌兽之官从从禽也谓始从禽也】鴽为鼠参中则旦【当作参见】九月纳火【古者三月大辰旦见故出火八月辰伏故九月纳火】遰鸿鴈【遰音递去也】主夫出火【夫当作火古者季春出火所以焚莱于是民之用火于田野者不禁季秋虽内火然而火之用有不可废者如昆虫既蛰而以火田之类于是主火度其用而出之民不得擅其用而不禁也】陟鸟蛰【古人重鸟当其至而祠之故其来也书降其去也书陟皆贵之也蛰者鸟去则多蛰于岛岸间土穴中沈存中笔谈尝载其事】熊罴豹貉鼬鼪则穴【此周官所谓蛰兽也】荣鞠【吕令鞠有黄华是也】树麦王始裘雀入于海为蛤【蚌属】冬十月豺祭兽【吕令在季冬古人豺祭兽然后田猎葢古人于禽兽每有不忍杀之意惟天地肃杀之时豺兽自相食故此时取之以为干豆宾客之用】初昬南门见黒鸟浴【戴氏曰鸟也浴者飞乍髙乍下也】时有养夜雉入于淮为蜃【大蛤也】织女正北乡则旦十有一月王狩【冬猎谓之狩】陈筋革【弓甲器用之备也】啬人不从【戴氏曰不从者弗行于时月也】陨麋角【夏至鹿角解冬至尘角解】十有二月鸣弋【按当作鸢今雪霁霜风之晨则鸢鸣一説鸣弋犹言鸣弋者以生丝系矢而射谓猎禽也】元驹贲【戴氏曰元驹螘也贲走于地中也愚按螘方言齐鲁之间谓之蚼蟓西南梁益之间谓之驹】纳卵蒜【戴氏曰卵蒜者本如卵者也纳者纳之君也愚按纳者收藏之】虞人入梁陨麋角【上文重】
　　【论语曰顔渊问为邦子曰行夏之时朱子曰夏时谓以斗柄初昬建寅之月为歳首也天开于子地辟于丑人生于寅故斗柄建此三辰之月皆可以为歳首而三代迭用之夏以寅为人正商以丑为地正周以子为天正也然时以作事则嵗月自当以人为纪故孔子尝曰吾得夏时焉而说者以为谓夏小正之属葢取其时之正与其令之善而于此又以告顔子也县子问子思曰顔回问为邦夫子曰行夏之时若是殷周异政为非乎子思曰夏数得天尧舜之所同也殷周征伐革命以应乎天因改正朔若云天时之改尔故不相因也夫受禅于人者则袭其统受命于天者则革之以神其事如天道之变然也三统之义夏得其正故夫子云　晋董巴曰昔伏羲始造八卦作三画以象二十四气黄帝因之初作调厯厯代十一更年五千凡有七厯颛帝以今之孟春正月为元其时正月朔旦立春五星会于天厯营室也冰冻始泮蛰虫始发鸡始三号天日作时地日作昌人日作乐鸟兽万物莫不应和故颛帝圣人为厯宗也汤作殷厯弗复以正月朔旦立春为节更以十一月朔旦冬至为元首下至周鲁及汉皆从其节据正四时夏为得天以承尧舜从颛帝故也礼记大戴曰虞夏之厯建正于孟春此之谓也　唐大衍厯议曰夏小正虽颇踈简失传乃羲和遗迹何承天循大戴之说复用夏时更以正月夜半合朔水为上元进乖夏厯退非周正故近代推月令小正者皆不与古合开元厯推夏时立春日在营室之末昬东井二度中古厯以参右肩为距方当南正故小正曰正月初昏斗柄悬在下魁枕参首所以着参中也季春在昴十一度半去参距星十八度故曰】【三月参则伏立夏日在井四度昏角中南门右星入角距西五度其左星入角距东六度故曰四月初昏南门正昴则见五月节日】【在舆鬼一度半参去日道最逺以浑仪度之参体始见其肩股犹在浊中房星正中故曰五月参则见初昏大火中八月参中则曙】【失也辰伏则参见非中也十月初昏南门见亦失传也定星方中则南门伏非昏见也】
　　【履祥按孔子曰我欲观夏道是故之杞而不足证也吾得夏时焉学者多传夏小正云小正者其纪候之书谓之小则固非其大者也岂亦夏时之一端与圣人得之以説夏礼则必有大于此者单子曰夏令曰九月除道十月成梁其时儆曰收而场功偫而畚梮营室之中土功其始火之初见期于司里然则举一端而推所谓夏时者当必有制度教条之详不可得而闻矣】
　　即位防诸侯于涂山【涂山在今濠州苏氏曰有禹防村稽古録禹即天子位会诸侯于涂山执玉帛者万国】
　　【履祥按玉帛万国之説本鲁诸君子而杂见于传记朱子王制篇亦取焉夫涂山今濠寿葢准江之间非中土也禹何以会万国于此意者东南之诸侯与古者万国毕朝于都天子巡狩则其方之诸侯各朝于方岳惟东南诸侯西至衡岳北至泰岳道里为远故禹总为涂山之防其后又东南而为会稽之会也涂山万国之传或者史传之侈辞与大纪曰为铭于簨簴曰告寡人以道者击鼓以义者击钟以事者振铎以忧者击磬以狱者挥鼗事见鬻子又淮南子加详于此外纪同】
　　二嵗臯陶薨【史记曰帝禹立而举臯陶荐之且授政焉而臯陶卒封臯陶之后于英六或在许而后举益任之政臯陶尧舜已有封此或毕封其支庶路史曰臯陶乃少昊之后四世而庭坚则髙阳氏之子六乃臯陶之后别有舒蓼宣八年始灭初陶渔于雷泽虞帝求防以为士师造律执中封于臯为臯陶臯之子封偃为偃姓又有孙恩成恩成其后世为理以命族至纣时理征为翼申呉伯弗合以死取契和氏逋难伊虚为李氏其后世为伯阳父管子曰后上掌北方故使为李注李狱官也则李理字通此云理避难为李也】荐益于天【孟子曰禹荐益于天七年】
　　【履祥按尧荐舜舜荐禹皆其末年禹即位才一年耳何以即荐益也世称禹年百嵗葢于是年九十有四矣然三圣授受事体不同尧之荐舜摄也舜之荐禹总百官也禹之荐益相之也】
　　三嵗考功【呉越春秋曰禹哀民不得已即天子之位三载考功　礼记曰禹立三年】
　　【百姓以仁遂焉】五嵗巡狩【吴越春秋曰五嵗政定周行天下东汉书陈蕃传曰昔禹巡狩苍梧见市杀人下车而哭之曰万方有罪在予一人　外纪曰禹见罪人下车问而泣之左右曰罪人不顺道君王为何痛之禹曰尧舜之人皆以尧舜之心为心寡人为君百姓各以其心为心是以痛之】八嵗巡江南戮防风氏崩于防稽【国语曰吴伐越堕防稽获骨焉节专车吴子使来聘且问之仲尼曰无以吾命宾发币于大夫及仲尼仲尼爵之既彻俎而宴客执骨而问曰敢问骨何为大仲尼曰丘闻之昔禹致羣神于会稽之山羣神谓主山川之君防风氏后至禹杀而戮之其骨节专车此为大矣客曰敢问谁守为神仲尼曰山川之灵足以纪纲天下者其守为神社稷之守者为公侯皆属于王者客曰防风何守也仲尼曰汪芒氏之君也一作注芒守封隅之山者也封隅山在今湖州武康县为漆姓在虞夏商为汪芒氏于周为长狄今为大人经世以戮防风氏系初年与国语不合　太史公曰禹会诸侯江南计功而崩因葬焉命曰会稽会稽者会计也　越外传曰禹始也到大越上茅山大防计爵有徳封有功更名茅山曰会稽及其王也巡狩大越见耆老约诗书审铨衡平斗斛因病亡死葬防稽苇椁桐棺穿圹七尺上无泻泄下无邸水坛高三尺土阶三等延袤一畆又曰越之先君无余乃禹之世别封于越以守禹冡又见少康纪】
　　甲申后啓元歳
　　【履祥按三代以来嗣君皆逾年而称元与尧舜禹之间不同故胡氏大纪于甲申书元载今从之或曰是时三年之丧未毕益未有箕山之避啓未膺朝觐讼狱之归宜未王也何以称为元年是不然古者称元无大意义特以其君天下之始计年耳况益之相禹异于禹之相舜禹之相舜异于舜之摄尧其时异其事亦不同孟子之俱以荐言者推尧舜禹之心也其俱以避言者推舜禹益之心也当时事迹固自有不同故胡氏于明年书益归政就国而不言避是为得之】
　　二嵗益避于箕山之隂【大纪曰伯益归政就国于箕山之隂也　万章曰人有言至于禹而徳衰不传于贤而传于子有诸孟子曰否不然也天与贤则与贤天与子则与子昔者舜荐禹于天十有七年舜崩三年之丧毕禹避舜之子于阳城天下之民从之若尧崩之后不从尧之子而从舜也禹荐益于天七年禹崩三年之丧毕益避禹之子于箕山之隂朝觐讼狱者不之益而之啓曰吾君之子也讴歌者不讴歌益而讴歌啓曰吾君之子也丹朱之不肖舜之子亦不肖舜之相尧禹之相舜也歴年多施泽于民久啓贤能敬承继禹之道益之相禹也歴年少施泽于民未久舜禹益相去久逺逺当作近其子之贤不肖皆天也非人之所能为也莫之为而为者天也莫之致而致者命也匹夫而有天下者徳必若舜禹而又有天子荐之者继世以有天下天之所废必若桀纣者也孔子曰唐虞禅夏后殷周继其义一也　越絶书曰夏啓献牺于益啓者禹之子益与禹臣于舜舜传之禹荐益而封之百里禹崩啓立晓知王事达于君臣之义益死之后啓嵗善牺牲以祠之经曰夏啓善牺于益此之谓也】三嵗大战于甘【皇极经世元年伐有扈今按孔安国谓啓嗣禹位伐有扈之罪唐孔頴达谓禹崩益避箕山之隂天下诸侯归啓啓遂即天子位史记称啓立有扈氏不服故伐之葢由唐虞受禅相承啓独继父以此不服愚按楚辞天问亦谓啓代益作后而卒然离有扈之集注如史记之説今故系之伯益归政之后】书甘誓曰大战于甘乃召六卿【古者四方有变专责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战葢所以深着有扈不臣之罪按甘在京兆鄠县有甘水甘亭葢西方诸侯也时夏都安邑在闗河之东而有扈在闗西之地叛以天下大势论之不为小变矣六卿六乡之卿也按周礼卿大夫毎乡卿一人六乡六卿平居无事则各掌其乡之政教禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此】王曰嗟六事之人予誓告汝有扈氏威侮五行怠弃三正【六事之人谓六乡之卿六卿曰六事犹三公谓之三事也威侮五行者暴殄天物一説不顺五行之理犹所谓狎侮五常也三正旧説天地人之正道】天用勦絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命【左右御皆五伍之长在车者也汝六事之人也古者车战之法五人为伍五伍为两一车甲士三人步卒七十二人则三其两其甲士三人左主射右主击刺中御马葢毎两之长也一乡一军则一万二千五百人葢五百两也卿一人统之天子六军则七万五千人凡三千两先王之师左右各攻其事而不以诡遇为功非惟师出以正然左死于射右死于刺甲者死车步者死列故能为不败之师此先王之军法也左右御不职其事皆曰汝不恭命葢责之卿也天子治军惟责之卿卿各督其所部然亦至两之长而止自两以下则其长自治之此军制之分数也】用命赏于祖弗用命戮于社予则孥戮汝【古者天子巡狩以迁庙主行征伐亦然军行袚社衅鼓是则天子出征必载迁庙之主与社主以行也祖左阳也故赏于祖社右隂也故戮于社戮辱也戮非为杀之凡罪以令众皆戮也所谓杀而戮之所谓赐死而亡戮辱凡杀而不以令众不曰戮罪不至杀而令众亦曰戮孥戮者戮及其妻子所谓其孥男子入于罪女子入于舂稾是也古人罪人不孥而此曰孥戮葢军法尚严故誓师之词云尔师之必用赏罚古今所同也至若左右不逾御必以正此则王者之师而已　楚辞天问曰啓代益作后卒然离蠥向啓惟忧而能拘是达集注曰旧説禹以天下禅益天下去益而归啓是代益作后也于是有扈不服啓遂与之大战于甘故曰离蠥问啓何以能思惟所忧而能伐扈以达拘执之嫌乎】九嵗王崩子太康践位【王孙满曰昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若螭魅罔两莫能逢之用能协于上下以承天休　墨子曰夏后开命大廉折金山川铸陶于昆吾作九鼎开即啓也避汉景帝讳作开　赞宁要言曰详其禹鼎不止图山川猛鸷之物又毎州民户地理寛狭皆可知也故后语云据九鼎按图籍注云秦据执得周九鼎自然业次知九州户籍图书也】
　　【履祥按诸家多谓禹铸九鼎然于经无所考史亦不言九鼎之始观方有徳之辞似非指禹当从墨子之説然象物神奸之説满葢设辞以神之古之钟鼎犹今之碑碣皆所以载事也九州图籍之説近是铸九州山川而并及其所产异物则有之矣为其图籍所以歴代宝之又按传称啓有钧台之享而书史不言其年嵗钧台在河南阳翟嵎水之东南厯大陵西连山亦曰啓筮亭谓啓享诸神于大陵之上或曰阳翟夏始封之地或曰禹都焉然河南固天下中或者啓即位之后羣后四朝大会同于此与】
　　癸巳太康元嵗尸位【王子卦数元年遇睽】十有九嵗畋于洛表羿拒于河五弟御母以从遂都阳夏书曰太康尸位以逸豫灭厥徳黎民咸贰【禹之徳在民深矣今一再传而太康始为逸豫黎民咸贰见所未见也葢自五帝以来圣圣相传至啓亦贤能敬承太康尸位而即为逸豫生民所未见也故疑而贰焉又自尧舜禹以来数圣人之于民不啻父母于子其在太康犹父母死而不仁之兄暴弃之则父母之思为何如也民心本非易叛恃祖宗徳泽之厚而不知自反者亦可省于此】乃盘游无度畋于有洛之表十旬弗反有穷后羿因民弗忍距于河【夏都河北太康游田无度逾河之南又自河而逾洛之外又流连十旬而弗反此羿所因以得志也羿者有穷之君世善射亦以世官为名传称后羿自鉏迁于穷石因夏民以代夏政则鉏其始封穷其新国故曰有穷因民弗忍者即传所谓因夏民距于河者即所谓代夏政葢距太康于河不使反国而羿遂据夏旧都以代夏僭称帝夷羿也】厥弟五人御其母以从徯于洛之汭五子咸怨述大禹之戒以作歌【太康在外忘反而羿入都篡国故五子御母避难迹太康所之逾河而南以从之望太康以图复国故于洛汭而不至洛表徯而不返哀宗国之颠覆痛社稷之危亡亲亲之爱不能自遏故述大禹之戒而为歌也下文五章是其辞説者以五子各为一章然首尾相应或共为之其一其二者歌节也非指五子也】其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬【此章述大禹之戒櫽括以为歌下叶戸予叶与图叶杜马叶姥一人三失之下似逸一句章末二语则五子之词也与皇祖有训自相叶】其二曰训有之内作色荒外作禽荒甘酒嗜音峻宇雕墙有一于此未或不亡【此章亦大禹之训五子櫽括其辞而为歌也】其三曰惟彼陶唐有此冀方今失厥道乱其纪纲乃底灭亡【自陶唐以来皆都河北是为冀州之地今一朝失道而三圣相传之都众大之区遂乃失之为羿所灭以至于亡也按左氏引此章曰惟彼陶唐帅彼天常有此冀方今失其行乱其纪纲乃灭而亡】其四曰明明我祖万邦之君有典有则贻厥子孙闗石和钧王府则有荒坠厥绪覆宗絶祀【有以叶百二十斤为石大称也三十斤为钧小称也闗通和平圣人所以同度量衡以一天下之制也藏在王府后世则之举此一端以见典籍规制之备也】其五曰呜呼曷归予懐之悲万姓仇予予将畴依郁陶乎予心顔厚有忸怩弗慎厥徳虽悔可追【履祥按五子之歌五章一章言太康之失民也二章言太康之游田也序所谓盘游无度也三章哀京都之不保也四章痛故府旧章之沦丧宗庙社稷之不祀也而五章哀恫以终之夫失国固太康也而簒国则羿也五子之歌皆怨太康之辞无忿羿之辞者自反也传曰禹汤罪己其兴也勃焉桀纣罪人其亡也忽焉然则读五子之歌君子是以知仲康之宜为君而夏之复祀也然太康虽为羿所拒不能济河而犹立国于外以传仲康岂亦因五子之歌而自悔者与】
　　二十有九嵗王崩于阳夏弟仲康立【路史曰太康在位十有九嵗失政又十嵗而死】
　　【履祥按自唐虞以来都于冀州而冀自有牡非天子自治则甸服之地跨河南北也羿距太康于河不得复反旧都故五子之歌惟哀冀都之亡痛故府旧章之丧当时自河以南尚无恙也汲郡古文称太康居斟寻郦道元谓河南有寻地薛氏谓今拱州太康县汉之阳夏即太康故城而传亦称相居帝丘大抵皆兖豫之境大河东南之地耳然则太康为羿所拒不能济河而更都南夏以传仲康迄于后相皆在兖豫之境古大河之东南羿据冀方之都因夏民以代夏政称帝夷羿寒浞代之皆在冀州之境大河之北至浞□相而夏始中防后四十余年少康遂复旧物云】
　　壬戌仲康元嵗肇位四海命侯掌六师
　　【履祥按仲康即五子之一也自太康畋于有洛之表而羿距太康于河仲康及其羣弟避有穷之难奉其母济河而南徯太康于洛汭太康越在草莽不能返国城于甸服东南而居之至是太康崩而仲康立説者多称羿废太康而立仲康失之矣使羿废太康而立仲康仲康既立使侯为司马兵柄有归矣而不讨羿是徳羿也不返太康是紾兄也不然权出于羿是仲康为虚位而侯为羿党也若是则征之书孔子奚取焉且传称羿代夏政号帝夷羿岂立仲康而为之臣者其不然也明矣仲康继立于外命侯掌六师其规模举错固已有大过人者无几何时而使侯征羲和羲和遐弃厥司旅拒厥邑葢不共王职而归于有穷者是以有徂征之师有殱厥渠魁之命然仲康迄不能移羲和之师而加之羿者或者势未可与假之以年安知其不能讨羿以羿之强僣而终仲康之世莫敢谁何者以仲康之贤有侯之助也仲康虽立国于外然肇位四海诸侯之尊夏固自若独羲和以不臣受征然则夫子于书取征焉君子是以知仲康为能自振侯之为王室倚重矣】
　　季秋月朔辰弗集于房【唐大衍厯日度议曰书曰乃季秋月朔辰弗集于房刘曰房所舍之次也集会也会合也不合则日蚀可知或以房为房星知不然者且日之所在正可推而知之君子谨疑宁当以日在之宿为文近代善厯者推仲康时元月合朔已在房星北矣按古文集与辑义同日月嘉会而隂阳辑睦则阳不疚乎位以常其明隂亦含章示冲以隠其形若变而相伤则不辑矣房者辰之所次星者所次之名其揆一也又春秋传辰在斗柄天策焞焞降娄之初辰尾之末君子言之不以为缪何独谨疑于房星哉】
　　【履祥按虞以季秋日食为仲康元年而唐傅仁均等新厯以为仲康五年癸巳之嵗九月庚戌朔日蚀在房二度夫以厯术求之则鲁厯殷厯周厯已自不同凭此却求岂无抵忤故以厯较之经世纪年夏殷之年盈缩者二十有八嵗焉葢厯家之説有嵗差之法久近名殊新厯以五十余年而差一度虞以百八十有六年而差一度盈缩之原其大致葢由于此古者天官氏因时以治厯而后世言天者执厯以求天执厯以求天者既有差于将来岂无迷于既往哉今从新厯之説则仲康五年嵗非癸巳从虞之説则合于经世之年且之言厯槩有活法焉如论合朔者则朔在会合苟躔次既同何患于频大日月相离何患于频小此类可见虽然此犹以厯言厯不若以经防厯以经言之则五年之説于经不同而元年之説于经为合何则经书仲康肇位四海侯命掌六师羲和废厥职酒荒于厥邑侯承王命徂征书肇位以冠其首则徂征是其初即位之年而季秋月朔之变是其初年之秋无疑也以经为正固无假于厯以厯而论则元年之説为有合于经今从之系于元年之下】
　　侯承王命征羲和【皇极经世系壬戌又据子王子经世卦数仲康元年讼卦用事所以其间有日食之变而又有徂征之师与羿争诸侯也】惟仲康肇位四海侯命掌六师羲和废厥职酒荒于厥邑侯承王命徂征【侯国之侯入为王大司马也羲和废厥职者不共王职酒荒于厥邑者与羿同恶也】告于众曰嗟予有众圣有谟训明徴定保【明征定保者即谟训之辞徴如庶徴之徴谓明天之徴以定保安之计也此一语以为纲领克谨天戒以下皆明徴定保之事惟时羲和以下皆明徴之反】先王克谨天戒臣人克有常宪百官修辅厥后惟明明毎嵗孟春遒人以木铎狥于路官师相规工执艺事以谏【工犹执艺事以谏岂有为天官而日食不以告王】其或不恭邦有常刑【此明先王之制下证羲和之罪】惟时羲和颠覆厥徳沉乱于酒畔官离次俶扰纪遐弃厥司【此正羲和之罪也】乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛【説见上文古者日有食之伐鼓于社所以攻隂而助阳也其事则乐师掌之乐师瞽者也故瞽奏鼓啬夫驰者供救日之役庶人走者为救日之态以见日食之变天子恐惧乎上官民奔走于下变之甚也而羲和掌厯象之事乃罔闻知不以闻于上也其无天无君甚矣干先王之诛应上文】政典曰先时者杀无赦不及时者杀无赦【此以下狥师之辞政典者大司马之法用之于军旅者也故先时后时者皆杀无赦所以谨期会一师徒明节制也先时者邀功而乱阵不及时者失期而怯敌皆用兵之忌也是以兵法于此必严无赦之律焉】今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸徳烈于猛火【此戒其先时之过】殱厥渠魁胁从罔治旧染汚俗咸与惟新呜呼威克厥爱允济爱克厥威允罔功【此戒其不及时之失】其尔众士懋戒哉【威克厥爱如公尔忘私奋不顾身也懋戒以殱魁威克为勉以逸徳爱克为戒也或问羲和之罪不过失职耳何勤徂征之师曰王者之制诸侯三不朝则六师移之畔官离次弃厥司不甚于不朝乎曰沉乱于酒六师移之易尔曷为申明军律激励威武若恐弗胜何也曰羲和畔夏即羿者也意必有聚众拒命之事焉故下文有胁从罔治之戒也曰使果畔夏即羿也曷为奉辞伐罪不名其为贼而止于责其不职也曰先王之制官各有职以事一人不供其职即不臣其君矣而况俶扰天纪为始乱乎曰俶扰天纪之为始乱何也曰自颛帝以来羲氏和氏世其职先王赖之授时颁正以一天下之视聴久矣一旦有羿入间王室天子保迁南夏而羲和首不为用是使正朔不出于天子诸侯不禀正朔于王朝夏氏之失统将自是始而区区保邑拒命又其罪之细者耳故征之书始述其法以明其乱纪之罪终严其威以破其胁众之势也兵法莫整于征曰先时者杀无赦不及时者杀无赦也莫仁于征曰殱厥渠魁胁从罔治也莫勇于征曰威克厥爱元济也此武之大经也】甲子三嵗羿灭伯封【伯封后夔之子也左传所载伯封之事似失之诬路史禹命伯封叔及昭明作衍厯嵗纪甲寅敬授人时则伯封夏之天官仲康征羲和而夷羿灭伯封是与王室争诸侯耳】十有三嵗王崩子相践位【经世曰相继立依同姓诸侯斟灌斟鄩氏】
　　乙亥后相元歳征畎夷二歳征黄夷七歳于夷来宾畎夷来賔【竹书曰后相即位三年征黄夷七年于夷来賔东汉书曰昔夏后氏太康失国四夷背叛及后相即位乃征畎夷至七年然后来賔】八嵗寒浞杀羿【晋魏庄子曰昔有夏之方衰也后羿自鉏迁于穷石鉏在今澶州卫南县穷石不知所在因夏民以代夏政恃其射也不修民事而淫于原兽弃武罗伯困熊髠尨圉四子皆羿之臣而用寒浞寒浞伯明氏之防子弟也寒国北海平夀县东有寒亭在今潍州伯明后寒弃之夷羿收之夷氏信而使之以为己相浞行媚于内杜注曰内宫人愚谓羿所以为家众所杀而浞所以因羿室者其原如此而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而烹之以食其子其子不忍食死于穷门杀之于国门愚按羿入据夏仍号有穷故其国门亦谓穷门浞因羿室就其妃妾生浇及豷恃其谗慝诈伪而不徳于民浇论语作奡　周虞人之箴曰芒芒禹迹画为九州经啓九道民有寝庙兽有茂草各有攸处徳用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫注曰羿虽有夏家而不能恢大之愚谓虞箴如此是犹惜羿之不能尽取夏也且从其僣而称之曰帝虞人自以其官献箴故止为田猎而发可尔读者不可以词害意然君子之言不当如是也　逢学射于羿尽羿之道思天下惟羿为愈己于是杀羿孟子曰是亦羿有罪焉朱子曰夷羿簒贼乃逆俦其事无足论者孟子特以其取友而言尔　天问曰浞娶纯狐妻爰谋何羿之射革而交吞揆之此行媚于内杀羿因室之事也射革犹云贯革吞灭揆谋也集注曰言羿之射艺勇力而其众乃交进而吞谋之乎　离骚曰啓九辩与九歌兮夏康娱以自继不顾难而图后兮五子用失乎家衖羿淫游以佚畋兮又好射夫封狐固乱流其尠终兮浞又贪夫厥冢集注曰妇谓之家言羿因夏衰乱代之为政娱乐田猎不恤民事信任寒浞使为国相羿畋将归浞使家众逢射而杀之贪取其家以为己妻羿以乱得政身即灭亡故曰乱流鲜终也】
　　【履祥按羿之亡也孟子述其取友之一端左氏述其乱亡之始末而骚之言为尽骚之言曰羿淫游以佚畋兮又好射夫封狐固乱流其尠终兮浞又贪夫厥家夫羿簒夏者逆乱之流理固尠终矣况又有游田之荒防慝之蔽乎然则其前后本末俱足以戒矣】
　　二十有八嵗寒浞使其子浇弑王于帝丘后缗归于有仍靡奔有鬲氏【经世以靡奔系此年足以正左氏之误帝丘今开徳府濮阳县颛帝始居此地是名帝丘后相因之鬲在今徳州平原　魏庄子曰浞因羿室生浇及豷恃其谗慝诈伪而不徳于民使浇用师灭斟灌斟鄩二国夏同姓诸侯后相所依处浇于过处豷于戈　伍员曰昔有过浇杀斟灌以伐斟鄩灭夏后相后缗方娠逃出自窦后缗相妃娠懐身也归于有仍生少康焉按子王子卦数相即位之年世卦得睽终以弑陨至此世卦得归妹是以后缗归有仍少康在外氏者三十余年　汲郡古文曰相居斟灌汉书集注云今东郡灌是也明帝以封周后改曰卫皇甫谧曰灌卫也愚按帝丘卫地斟灌亦卫地相居帝丘与斟灌相近而依之非居斟灌也】
　　癸夘少康元嵗相后缗生少康于有仍【自此以后皇极经世缺四十年不书而皇王大纪即以少康生之年为元葢少康生则夏统不絶也】甲子二十有二歳少康自有仍奔虞【伍员曰少康为仍牧正惎浇皆戒之惎毒也戒】【备也浇使椒求之椒浇臣逃奔有虞为之庖正以除其害虞舜后诸侯也庖正掌膳羞之官赖以得除己害愚按为仍牧正为之庖正皆少康为之以避祸非一国敢以是官之也虞即今应天府虞城县虞思于是妻之以二姚思有虞君也而邑诸纶纶虞邑今应天虞城县有纶城有田一成有众一旅方十里为成五百人为旅能布其徳而非其谋以收夏众橅其官职愚按夏众者即帝丘二斟之遗民靡收二国之烬亦其助也官职者夏之士大夫播迁者若遗臣靡之类是也　或曰古今言治者莫盛于唐虞三代然考之三代自禹传啓已有大战之变继而太康失冀相帝弑陨絶四十年而少康始中兴季杼之后鲜有可纪商有天下一传而太甲几坠沃丁以后比九世乱河患荡覆转徙不常西略不知狄人内侵古公避狄高宗中兴又几何世纣遂乱亡以后昭王即有南征之祸穆王尤甚幸没只宫夷衰厉暴宣王中兴而非全治幽王又大乱平王东迁而天下无宁世矣然则语治者必曰三代何也履祥应之曰三代所以盛以其圣王代作其道化礼制有以渐磨人心维持风俗如是其久与后世不同尔不谓其暴君乱主之咸无也夫以汉视三代光武明章视禹啓文武成康可谓碔砆之与美玉光武汉法旧防尚未尽复其纪纲天下之具可谓疎矣然以其起自诸生侧席幽人而明帝兴学崇教临雍拜老故其风声兴起二百年间虽庸君继作宦戚専政而政乱于上俗清于下其民安于耕桑其士大夫厉于名节其故家遗俗闲于礼法其奸雄之人惧于名义东汉犹然况三代之世圣人代作有井田以业民生有封建以定民主有道徳以正民　有礼制以齐民行有诗乐以陶民风有教化以渐民俗制定而不可以卒摇化深而不可以卒变虽复有太康等比不善继之君然所谓政乱于上俗清于下者当必十百倍于东汉矣故三代之乱犹日之有云隂雨霾而不害其为画后世之治犹夜之有月星大燧而不救其为夜此古今之分也】壬午四十嵗靡自有鬲氏收二斟之众灭寒浞立少康王灭浇于过使季杼灭豷于戈复禹之绩【魏庄子曰靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡靡臯陶之后路史作伯靡杼少康子也浞因羿室不改有穷之号伍员曰使女艾谍浇女艾太康臣谍候也使季杼诱豷遂灭过戈复禹之绩祀夏配天不失旧物　论语南宫适问于孔子曰羿善射奡荡舟俱不得其死子何子句然禹稷躬稼而有天下夫子不答南宫适出子曰君子哉若人尚徳哉若人　离骚曰浇身被服强圉兮纵欲而不忍日康娯而自忘兮厥首用夫颠陨集注曰强圉多力也言浞取羿妻而生浇强梁多力纵放其欲不能自忍也康安也自上而下曰颠陨坠也言浇既灭杀夏后相安居无忧日作淫乐忘其过恶卒为相子少康所诛　大纪论曰人杀其父子必欲死人辱其君臣必欲报忍死谋报能以天道为定命不观敌势而改图则庶几焉苟顾其私内觊大利外畏大难虽有良心日销月铄其不忘君父者几希矣少康靡鬲真人臣子哉志在讨贼行吾义而已非图富贵者也故受困厄而不渝滨死亡而不怠兢兢业业经营四十年然后克殄元凶祀夏配天不失旧物呜呼此真可谓中兴者矣故唐虞世南论厯代中兴之主以少康为冠噫前王之所为后王之师也可不鉴哉　广汉张氏曰邵康节经世以寒浞灭相系于壬寅是嵗或癸卯少康生而克复旧物乃在癸未凡四十有一年方少康在襁褓而夏之臣靡固有灭浞而立之之心经营许久乃遂其志若靡者可谓忠之盛者矣方寒浞在上浇豷纵横之时少康独有田一成众一旅其势可谓堙防而卒用以兴其间图囘谋虑必有大曲折惜不复传于后犹幸有左氏传所载耳要之靡与有鬲氏有仍氏皆佐少康以有为者也若使少康之君臣此数十年中不忍而欲速则身且不保而况国乎惟其潜也若深渊之靓故其发也如春阳之振动惟其时者也】方夷来宾【竹书纪年曰少康即位方夷来宾　东汉书曰夏后氏太康失徳夷人始畔自少康已后世服王化遂宾于王门献其乐舞】六十有一嵗王崩子季杼践位少子无余封于越【吴越春秋曰禹以下六世而得帝少康少康恐禹墓之絶祀乃封其庶子于越号曰无余随陵陆而耕种逐禽鹿而给食不设宫室之饰从民所居居于秦余春秋祠禹墓于会稽】
　　甲辰后杼元歳五嵗征东海伐王寿【竹书纪年曰夏伯杼子东征获九尾狐路史同】十有七嵗王崩子槐践位【国语曰杼能帅禹者也夏后氏报焉韦昭注曰能兴夏道履祥按自古人主非天资絶异或亲歴艰难而能成中兴之功者鲜矣少康生长艰危备尝险阻卒成再造之功信为中兴之主后杼之生遭家未竞与其先王共歴艰险方其用师于戈计其年龄弱冠而已英毅之气葢可想见及其即位又能帅禹而行卒为夏家有徳之宗夫以禹之明徳懋功典则备具使得中主循而守之可以坐享安靖况以英毅之资帅循其道禹何逺之有惜乎　　年世堙逺书史失传后之学者不得尽闻行事之详为可憾矣】
　　辛酉后槐元嵗三嵗东九夷来御甲子四嵗二十有六嵗王崩子芒践位
　　丁亥后芒元嵗以圭賔于河【路史注曰见纪年】乃东狩于海十有八嵗王崩子泄践位
　　乙巳后泄元嵗命东夷命西羌【竹书纪年曰后泄命畎夷白夷赤夷夷风夷阳夷后泄在位十六嵗而竹书命六夷在二十一嵗未详　路史曰六夷来御于是始加爵命　东汉书西羌传曰太康失国四夷背叛及相即位乃征畎夷七年然后来賔至于泄始加爵命由是服从桀之乱畎夷入居邠岐之间】十有六嵗王崩子不降践位辛酉后不降元嵗甲子四嵗六嵗伐九苑五十有九嵗王崩弟扃立
　　甲申后扃元嵗戊子五嵗二十有一嵗王崩子厪践位辛巳后厪元嵗二十有一嵗土崩不降之子孔甲立壬寅后孔甲元嵗三嵗【陶氏古今録曰夏孔甲八年九月嵗次甲辰采牛首山铁以铸劒据经世纪年甲辰孔甲即位之三嵗也今陶景曰八年岂考于古铭字书难辨误以为八年与　蔡史曰昔有飂叔安飂古国也叔安其君名有裔子曰董父孙之后为裔实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乘龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之今滑州有豢龙氏井即刘累畜龙之所夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧丙迁于鲁县范氏其后也杜元凯曰今鲁阳也按汝州鲁山县有豢龙城魏献子曰今何故无之对曰夫物物有其官官修其方方法术朝夕思之一日失职则死及之失官不食官宿其业其物乃至水官修则龙至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰勾芒火正曰祝融金正曰蓐收水正曰土正曰后土龙水物也水官弃矣故龙不生得】甲子二十有三嵗戊辰二十有七嵗商主癸生子履【帝王世纪曰主癸之妃扶都见白气贯月意感而生汤】三十有一嵗王崩子臯践位【卫彪徯曰孔甲乱夏四世而陨韦昭曰乱禹法也孔甲至桀四世而亡　大纪曰王好事鬼神肆行淫乱作破斧之歌是为东音诸侯化之夏政始衰】
　　【履祥按传称夏后孔甲扰于有帝古今所传亦谓孔甲有盘盂之戒而国语世纪谓为淫乱之君异乎所闻矣或曰孔甲人名非夏后孔甲】
　　【祝氏经世解曰孔甲当星之甲一十二世之终自当有灾况其卦为兑但夏之文献不足无以证之】
　　癸酉后臯元歳十有一歳王崩子发即位【蹇叔曰崤有二陵焉其南陵夏后臯之墓也】甲申后发元嵗诸夷賔于王门【竹书纪年曰后发即位元年诸夷宾于王门诸夷入舞】十有九嵗王崩子癸践位【是为桀】
　　癸夘后癸元嵗甲子二十有二嵗公刘迁于豳【大纪附少康甲子之纪今附于此年甲子纪之内路史曰稷生斄蠒一作台蠒即邰字斄蠒生淑均淑均为田祖公刘之去后稷已十余世矣史记曰舜封后稷于邰别姓姬氏后稷之兴在陶唐虞夏之际皆有令徳　国语曰昔我先王世后稷以服】
　　【事虞夏及夏之衰也弃稷弗务我先王不窋用失其官而自窜于戎翟之间程泰之曰庆州夷南三里有不窋城不敢怠业时序其徳纂修其绪修其训典朝夕恪勤守以惇笃奉以忠信奕世载徳不忝前人　索隠曰谯周按国语云世后稷以服事虞夏言世稷官是失其世数也若以不窋亲弃之子至文王千余嵗惟十五代实不合事情按史记契至汤四百余年而十四世稷至文王千余年而十五世自夏歴商凡四十三世而稷至文王止十五世焉欧阳氏容斋洪氏路史罗氏已辨其非今不悉録　史记曰不窋卒子鞠立鞠卒子公刘立路史同又曰鞠生有文在手曰鞠】大雅曰笃公刘匪居匪康乃埸乃疆乃积乃仓乃裹糇粮于橐于囊思辑用光弓矢斯张干戈戚扬爰方啓行【集传曰旧説召康公以成王将莅政当戒以民事故咏公刘之事以告之曰厚哉公刘之于民也其在西戎不敢宁居治其田畴实其仓廪既富且强于是裹其糇粮思以辑和其民人而光显其国家然后以其弓矢斧钺之备爰始啓行而迁都于豳焉葢亦不出其封内也】笃公刘于胥斯原既庶既繁既顺乃宣而无永叹陟则在巘复降在原何以舟之维玉及瑶鞸琫容刀【集传曰言公刘至豳欲相土以居而带此剑佩以上下于山原也东莱吕氏曰以如是之佩服而亲如是之劳苦斯其所以为厚于民也与】笃公刘逝彼百泉瞻彼溥原乃陟南冈乃觏于京京师之野于时处处于时庐旅于时言言于时语语【集传曰京髙丘也师众也董氏曰所谓京师者葢起于此其后世因以所都为京师也此章言营度邑居也自下则往百泉而望广原自上则陟南冈而观于京于是为之居室于是庐其宾旅于是言其所言于是语其所语无不于斯焉】笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之【集传曰此章言宫室既成而落之既以饮食劳其羣臣而又为之君为之宗焉吕氏曰既飨燕而定经制以整属其民上则皆统于君下则各统于宗葢古者建国立宗其事相须楚执戎蛮子而致邑立宗以诱其遗民即其事也】笃公刘既溥既长既景乃冈相其隂阳观其流泉其军三单度其隰原彻田为粮度其夕阳豳居允荒【集传曰彻通也一井之田九百畆八家皆私百畆同养公田耕则通力而作收则计畆而分也周之彻法自此始其后周公葢因而修之耳此言辨土宜以授所徙之民定其军赋与其税法又度山西之田以广之而豳人之居于此益大矣】笃公刘于豳斯馆涉渭为乱取厉取锻止基乃理爰众爰有夹其皇涧遡其过涧止旅乃宻芮鞫之即【集传曰此章又总叙其始终言其始来未定居涉渭取材而成宫室既止基于此矣乃疆理其田野则日益繁庶富足其居有夹涧者有遡涧者其止居之众日以益宻乃复即芮鞠而居之而豳地日以广矣　汉书娄敬传曰周之先自后稷尧封之邰积徳累善十余世公刘避桀居豳　程泰之雍録曰公刘自庆州徙都于邠邠州新平县即其地也匈奴传曰夏道衰公刘失其稷官变于西戎邑于豳顔师古曰今豳州是也开元十三年槩改古文以为今文又特诏书豳为邠】豳诗曰七月流火九月授衣一之日觱发二之日栗烈无衣无褐何以卒嵗【火大火心星也尧典仲夏火中月令则季夏昬心中季冬晓心中故周家有火中寒暑乃退之説谓季夏火昬中暑极而退季冬火晓中寒极而退也豳公之时上距尧未逺嵗差未多故七月之昬则亦见火之西下矣一之日谓斗建子一阳之月也不数月而言日以见此月之日一阳始生即开来嵗发生之始矣集曰周之先公已用此纪候故周有天下遂以为一代之正朔也】三之日于耜四之日举趾同我妇子馌彼南畆田畯至喜【集传曰此章前节言衣之始后节言身之始二章至五章终前节之意六章至八章终后节之意】七月流火九月授衣春日载阳有鸣仓庚女执懿筐遵彼防行爰求柔桑春日迟迟采蘩祁祁女心伤悲殆及公子同归【集传曰是时公子犹娶于国中而贵家大族连姻公室者亦无不力于蚕桑之务故其许嫁之女预以将及公子同归而逺其父母为悲也其风俗之厚而上下之情交相忠爱如此】七月流火八月萑苇蚕月条桑取彼斧斨以伐逺扬猗彼女桑七月鸣鵙八月载绩载载黄我朱孔阳为公子裳【八月于萑苇既成之时即收蓄为来嵗治蚕曲薄之具也集传曰劳于其事而不自爱以奉其上葢至诚恻怛之意上以是施下以是报之也】四月莠葽五月鸣蜩八月其获十月陨萚一之日于貉取彼狐狸为公子裘二之日其同载缵武功言私其豵献豜于公【尔雅豕一嵗为豵三嵗为豜私其小者而献其大者亦爱上之心也】五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏鼠塞向墐户嗟我妇子曰为改嵗入此室处【吕氏曰十月而曰改嵗三正之通于民俗尚矣周特举而迭用之耳集传曰此见老者之爱也】六月食郁及薁七月亨葵及菽八月剥枣十月获稻为此春酒以介眉夀七月食八月防壶九月菽苴采荼薪樗食我农夫【集传曰自此至卒章皆言农圃饮食祭祀燕乐以终首章后节之意而此章果酒嘉蔬以供老疾奉宾祭匏苴荼以为常食少长之义丰俭之节也】九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乘屋其始播百谷【吕氏曰此章终始农事以极忧勤艰难之意】二之日凿冰冲冲三之日纳于凌隂四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万夀无疆【张子曰此章见民忠爱其君之意既勤趋其藏冰之役又相戒速毕场功杀羊以献于公举酒而祝其夀也　王氏曰仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节此七月之义也　史记曰公刘虽在戎狄之间复修后稷之业务耕种行地宜自漆沮渡渭取材用行者有资居者有畜积民赖其庆百姓懐之多徙而保归焉周道之兴自此故诗人歌乐思其徳】
　　【履祥按公刘之迁豳也史谓周道之兴自此则国语所谓十五王而文始主之者自公刘数之尔不然则以有徳之宗数之犹殷言贤圣之君六七汉言七制之主也大纪以世表计之系之少康甲子之纪而附以笃公刘之雅今以汉书计之系之夏桀甲子之纪而并附七月之诗焉读笃公刘之雅可想见公刘度地建国和辑人民之规焉读七月之诗可想见豳民因天力本孝慈忠爱之俗焉汉儒旧序以笃公刘为召康公之所献以豳七月为周公之所陈意者豳之遗诗与召公献之以备燕享之乐使成王知立国勤劳之故周公陈之以为蒙工之诵使成王知故国衣食之原故笃公刘列于雅而豳七月自为风葢自三圣相授其礼乐声教之盛渐被四海后稷于此有邰家室子孙皆有令徳其后虽当夏道衰防一再转徙而修其训典奕世载徳加以公刘之贤生聚再繁邦家再盛故国人叙其建立之规道其风土歌謡之美吹之管籥和以土鼓周人世守之以为其先公之乐至有天下而亦专官掌之周官籥章之职掌土鼓豳籥是也土鼓苇籥皆尧之遗音也而豳籥则公刘之遗音也豳籥所歌之诗则豳诗豳雅豳颂也豳诗七月之诗也豳颂虽不知其的为何诗而笃公刘之篇岂非豳雅之诗与或者顾谓公刘之时夏道将坠国介戎狄之间计无文物笃公刘七月之诗葢出周召之笔追述先公之事尔是独不思夏当三圣之后义理素明言语素雅其文章为最盛但载籍失传耳其存者与其杂见传记者可想见也虽当衰防之后然流风未泯商道将兴笃公刘之诗下视商颂诸作同一蹈厉七月之诗上视五子之歌夏小正之属与夏令时儆之辞皆同一文轨也岂至周召之时而后始有如此之文哉且周诗固有追述先公之事者然皆明着其为后人之辞生民之诗述后稷之事也而终之曰以迄于今绵之诗述古公之事也而系之以文王之事此皆后人之作也若笃公刘之诗极道冈阜佩服物用里居之详七月之诗上至天文气候下至草木昆虫其声音名物图画所不能及安有去之七百嵗而言情状物如此之详若身亲见之者又其末无一语为追述之意吾是以知其决为豳之旧诗也况史氏已明言诗人歌乐思其徳乎虽然七月为豳之旧诗固也何以不居二南之前而居变风之末与曰诗皆采之当世而前世之诗存者不可泯也故豳七月附于十五国风之后犹商那附于三颂之末也七月既非周公之自作何以系周公诸诗曰豳周公之采邑也周公食邑于豳岐之间以其为周之旧邑故曰周公然周既为一代有天下之号则周公之诗不可谓之周而谓之豳焉犹晋而谓之唐卫而谓之邶鄘也豳诗既周公之所陈故凡周公所作与为周公而作者皆附之然则公刘为雅七月独不可为雅与曰风雅固各有体矣噫自载籍之不传后世槩以先公之事为朴野不文之俗胡不即近世而观之乎两汉文物之久而白狼之诗译于朝李唐词章乐府之行而凉州之遍甘伊之声列于乐况豳俗居雍土之中岐梁之虚而公刘接闻文教流传之后又当变戎为华之初为诸夏方新之邦乎故笃公刘七月之诗端为豳公当时之诗无疑也今列二诗于夏纪之季且述其大意如此于以考见夏商之世而周家之文固有自来矣】
　　三十有三嵗伐山有施氏进妺喜【史苏曰昔夏桀伐有施有施人以妺喜女焉韦昭曰有施喜姓之国妺其女也妺喜有宠于是乎与伊尹比而亡夏韦昭曰比比功也伊尹欲亡夏妹喜为之作祸其功同也愚谓比者同比之比事虽不同同于亡夏也　大纪曰自孔甲之后王室政徳日衰诸侯或不朝桀能申铁钩索负恃其力不务徳而武伤百姓有赵梁者教为无道劝以贪狼伐山有施氏有施氏进女妺喜桀嬖之所言皆聴为之为琼室象廊瑶台玉牀行淫纵乐政事怠废为肉山脯林酒池可以运舟一鼓而牛饮者三千人以为戏剧】三十有五嵗商主癸薨子履嗣【于汤諡成号太乙姓子氏】商颂长发之诗曰王桓拨受小国是达受大国是达率履不越遂视既发相土烈烈海外有截【王契也者深防之称王者追尊之号受小国受大国与下文受小球大球辞意同葢古者诸侯有邦交之好相朝之礼契之为国其四邻小大之国无不交朝聘之礼而契之受之徳意通达也率履不越其行事守礼度也遂视既发其观瞻之者皆感发也至相土则又功烈盛大至于海外诸侯亦一切慕之】帝命不违至于汤齐汤降不迟圣敬日跻昭假迟迟上帝是祗帝命式于九围【集传曰商之先祖既有明徳天命未尝去之以至于汤汤之生也应期而降适当其时其圣敬又日跻升以至昭格于天久而不息惟上帝是敬故上帝命之使为法于九州也】受小球大球为下国缀旒何天之休不竞不絿不刚不柔敷政优优百禄是遒【集传曰小球大球或曰小国大国所贽之玉也郑氏曰小球鎭圭尺有二寸大球大圭三尺也皆天子之所执也下国诸侯也缀犹结也旒旂之垂者也言为天子而为诸侯所系属如旂之縿为旒所缀着也】受小共大共为下国骏厖何天之龙敷奏其勇不震不动不戁不竦百禄是总【集传曰小共大共骏厖之义未详或曰小国大国所共之贡也郑氏曰共执也犹小球大球也苏氏曰共珙通合珙之玉也骏大厖厚董氏曰齐诗作骏駹谓马也龙宠也敷奏其勇大进其武也　愚谓小球大球谓小国大国之贽玉小共大共谓小国大国之供贡也】武王载斾有虔秉钺如火烈烈则莫我敢曷【汉书作遏】苞有三蘖莫遂莫达九有有截韦顾既伐昆吾夏桀【集传曰武王汤也防敬也言恭行天罚也苞本也蘖旁生萌蘖也本则夏桀蘖则韦也顾也昆吾也皆桀之党也郑氏曰韦彭姓顾昆吾己姓言汤既受命载斾秉钺以征不义桀与三蘖皆莫能遂其恶而天下截然归商矣初伐韦次伐顾次伐昆吾乃伐夏桀当是用师之序如此】昔在中叶有震且业允也天子降于卿士实维阿衡实左右商王【集传曰昔在岂谓汤之前世中衰时与允也天子指汤也降言天赐之也卿士伊尹也言至于汤得伊尹而有天下也阿衡伊尹官号也　愚按书曰肇我邦有夏小大战战罔不惧于非辜诗曰昔在中叶有震且业则是自汤而上葢尝中防矣而汤由七十里起又为桀所囚卒能伐桀而代之则非势之强也以徳而已　朱子曰序以此为大禘之诗葢祭其祖之所出而以其祖配也苏氏曰大禘之祭所及者逺故其诗歴言商之先君又及其卿士伊尹葢谓与其禘者也商书兹予大享于先王尔祖其从与享之是礼也岂其起于商之世与今按大禘不及羣庙之主此宜为祫禘之诗然经无明文不可考矣　殷本纪曰契兴于唐虞大禹之际功业着于百姓百姓以平契卒子昭明立昭明卒子相土立相土卒子昌若立昌若卒子曹圉立曹圉卒子防立防卒子振立振卒子防立防卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子太乙立是为成汤】汤始居亳书序曰自契至于成汤八迁【孔氏曰十四世凡八从国都愚按八迁惟昭明居砥石相土居商丘见于传余无所考砥石今陜州砥柱商丘今应天府宋城】汤始居亳从先王居【孔氏曰契父帝喾都亳汤自商丘迁焉愚按喾之説非也唐虞以上无王称且契非喾子借使喾子不宜谓喾先王也先王者必指王此商人追称之辞也故大纪曰从先君居以正书序及注之失亳今应天府之谷熟葢南亳也】作帝告厘沃【孔氏曰告来居沃土二篇皆亡】戊寅三十有六嵗【商汤元】商汤征葛【据经世张氏纪年然史记载征葛在聘伊尹之前葛今应天府宁陵县孟子曰惟仁者为能以大事小是故汤事葛朱子曰仁人之心寛洪恻恒而无较计大小强弱之私故小国虽或不恭而吾所以字之之心自不能已　愚谓以是观之则它日汤之征葛葢不得已也又曰汤居亳与葛为邻谷熟去宁陵八十里葛伯放而不祀汤使人问之曰何为不祀曰无以供牺牲也汤使遗之牛羊葛伯食之又不以祀汤又使人问之曰何为不祀曰无以供粢盛也汤使亳众往为之耕老弱馈食愚按遗之牛羊使为之耕皆以大事小之事也葛伯率其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也大纪曰葛伯率其民要其有酒肉者夺之畏君命不敢校也有一童子校曰而不能耕吾为汝耕又夺吾食不亦甚乎葛伯杀之为其杀是童子而征之四海之内皆曰非富天下也为匹夫匹妇复雠也朱子曰言汤之心非以天下为富而欲得之也汤始征自葛载十一征而无敌于天下东面而征西夷怨南面而征北狄怨曰奚为后我民之望之若大旱之望雨也归市者弗止芸者不变诛其君吊其民如时降民大悦书曰徯我后后来其无罚】
　　【履祥按书序前乎汤誓有帝告厘沃之书有汤征汝鸠汝方之书今皆亡矣史记载汤征之辞而不类葢非汤征之旧也孟子引亳众往耕之事疑出此书而五就汤桀之事意者于鸠方之书得之也其详不可得而闻矣】
　　三十有七嵗商汤进伊尹【万章问曰人有言伊尹以割烹要汤有诸集注曰要求也按史记伊尹欲行道以致君而无由乃为有莘氏之媵臣负鼎俎以滋味説汤致于王道葢战国时有为此説者　愚按有革氏之女为汤妃莘亦作防国名也孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人乐尧舜之道葢考迹以观其用察言以求其心有所得而欣慕爱乐之也汤使人以币聘之嚣嚣然曰我何以汤之聘币为哉我岂若处畎畆之中由是以乐尧舜之道哉汤三使往聘之既而幡然改曰与我处畎畆之中由是以乐尧舜之道吾岂若使是君为尧舜之君哉吾岂若使是民为尧舜之民哉吾岂若于吾身亲见之哉天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也思天下之民匹夫匹妇有不被尧舜之泽者若已推而内之沟中其自任以天下之重如此故就汤而説之以伐夏救民説汤以伐夏救民在去亳适夏复归于亳之后非应聘之初即有是説也吾未闻枉已而正人者也况辱己以正天下者乎圣人之行不同也或逺或近或去或不去归洁其身而已矣吾闻其以尧舜之道要汤未闻以割烹也伊训曰天诛造攻自牧宫朕载自亳皇甫谧曰伊尹力牧之后吕氏春秋曰居伊水路史曰尧之后也又曰伊炎帝上世所国今洛之伊阳县伊川尧之母家伊侯国按尧生于伊故为伊祁氏伊尹恐其后杂书伊尹生于空桑葢地名诸説多妄　孟子曰伊尹曰何事非君何使非民治亦进乱亦进曰天之生斯民也使先知觉后知使先觉觉后觉也予天民之先觉者也予将以此道觉此民也思天下之民匹夫匹妇有不与被尧舜之泽者如已推而内之沟中其自任以天下之重也伊尹圣之任者也又曰五就汤五就桀者伊尹也　山杨氏曰伊尹之就汤以三聘之勤也其就桀也汤进之也汤岂有伐桀之意哉其进伊尹以事之也欲其悔过迁善而已伊尹既就汤则以汤之心为心矣及其终也人归之天命之不得已而伐之耳若汤初求伊尹即有伐桀之心而伊尹遂相之以伐桀是以取天下为心也以取天下为心岂圣人之心哉　大纪曰成汤荐伊尹于桀为陈素王及九主之事桀不聴与羣臣沉湎于酒伊尹进谏若曰君王以酒色之防壅天命而不理失人心而不图反是为善善则祥集习是为不善不善则殃来君王宜留意焉伊尹自亳凡五适夏告以尧舜之道桀终不聴　按史记伊尹从汤言素王九主之事而刘向别録载九主名称甚竒索隠着其义曰法君谓用法严急之君曰劳君谓勤劳天下曰等君谓定等威均禄赏曰授君谓不能自理政归其臣日专君谓专己独防不任贤臣曰破君谓轻敌致寇国灭君死曰寄君谓人困于下主骄于上离析可待曰固君谓完城郭利甲兵而不】【修德曰三嵗社君谓年在襁褓而主社稷也　胡氏大纪张氏纪年书聘用伊尹之事俱在丁丑汤即诸侯位之年履祥按汤诰曰请罪有夏聿求元圣与之戮力则汤之用伊尹去伐夏无防年矣书序称汤始居亳次书征葛又次书伊尹去就之事则汤之聘尹宜在既征葛之后今附之汤进伊尹之年于以见汤之聘尹非以为己又以见尹从汤之初五就汤桀不间治乱往来其间以图救世至桀终不可而去之商相汤而伐之则孟子所谓圣之任者其气象可见矣】
　　四十嵗伊尹复归于亳书序曰伊尹去亳适夏既丑有夏复归于亳入自北门乃遇汝鸠汝方　新序曰桀作瑶台罢民力殚民财为酒池糟隄纵靡靡之乐一鼓而牛饮者三千人羣臣相持歌曰江水沛沛兮舟檝败兮我王废兮趣归薄兮薄亦大兮又曰乐兮乐兮四牡蹻兮六辔沃兮去不善而从善何不乐兮伊尹知天命之至举觞而告桀曰君王不聴臣之言亡无日矣桀拍然而作哑然而笑曰子何妖言吾有天下如天之有日也日有亡乎日亡吾亦亡矣于是接履而趋遂适汤汤立为相故伊尹去夏入殷殷王而夏亡【大传与此大同小异然羣臣去夏归亳宜有恻怛不得已之意不应歌而去之其辞如此然则此章殆未可信也　古史论曰书称伊尹去亳适夏既丑有夏复归于亳葢伊尹耕于莘野既以处士从汤矣及其适夏非其私行也汤必与知之其君臣之心以为伐桀以济斯世不若使伊尹事桀以止其乱虽使夏不亡商不兴无憾也及其不可复辅于是舍而归尔其后文王事纣亦身为之三公至将囚而杀之然后弃之而西葢汤之于桀文王之于纣其不欲遽取之者如此此其所以为汤文王而后世之所不及也】四十有二嵗囚商汤于夏台已而释之【大纪曰昔先王之田也开三面而驱之顺驱不逐逆驱则杀所以爱天物不惟务获而已也是时田者张网四面合围以殄天物于是成汤出田命去网三面曰欲左者左欲右者右惟不用命者乃入吾网复古制也汉南诸侯闻之曰汤仁及禽兽而况于人乎贾谊新书及史记所载与此小异而事理不通今从大纪皆归心焉一书归者四十国桀疾其大得诸侯和也召之囚于重泉夏台已而释之史记载诸侯归在夏台之后其后汤伐桀遂放焉桀谓人曰吾悔不杀汤于夏台使至此】五十有一嵗太史令终古出奔商【淮南子曰夏之将亡太史令终古先奔于商三年而桀乃亡　大纪曰桀凿池为夜宫男女杂处三旬不朝太史终古执其图法泣谏不聴终古出奔商】甲午五十有二嵗【大纪日桀穷其宗族耻其旧勲轻其贤良弃义聴防卿士干辛凌铄诸侯左师曹触龙防嫉才智诸侯危其位大夫隠其道举事戾于天发令逆于时瞿山地裂及泉发徒凿之通于河谏者曰泄天气发地藏天子失道后必有败杀之耆老或諌又杀之闗龙逢进谏曰人君谦恭敬信节用爱人故天下安而社稷宗庙固今君用财若无穷杀人若不胜民惟恐君之后亡矣人心已去天命不祐盍少悛乎不聴龙逢立而不去桀杀龙逢大防诸侯于有仍氏有缗氏见王汰侈弗善也引师先归帅诸侯攻克之愈自矜肆国人大崩诸侯韦氏顾氏昆吾氏党桀之恶恣行乱政桀之世犬羣嘷两日鬬枉矢流众星殒五星错行雨血夏霜水冰地震伊洛竭泰山崩】


　　资治通鉴前编卷三
&lt;史部,编年类,资治通鉴前编&gt;
　　钦定四库全书
　　资治通鉴前编卷四
　　宋　金履祥　编
　　商王成汤
　　乙未十有八祀【大纪论曰古史不载汤改元独刘道原载之非其实也夫人君即位之一年谓之元年一定而不可易也成汤之元立于桀之三十五载矣其所以克享天心受天明命以有九有之师爰革夏正本是而为之者也又可改乎元者义之所存非若一二之为数也后世以元为数而不知其义如汉武之初年曰建元元年既曰元年则元已建矣又曰建元岂不赘乎后又因事别建年号失其义也甚矣倘使人君知此义而体之则元原于一岂至如是纷纷乎】王伐桀放之于南巢汤誓曰【蔡氏曰夏桀暴虐汤徃征之亳众惮于征役故汤谕以吊伐之意】王曰格尔众庶悉聴朕言非台小子敢行称乱有夏多罪天命殛之【蔡氏日以人事言之则臣伐君可谓乱矣以天命言之则所谓天吏非称乱也】今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正【蔡氏曰亳邑之民安于汤之徳政故不言夏氏之虐汤则畏上帝不敢不徃正其罪也】今汝其曰夏罪其如台夏王率遏众力率割夏邑有众率怠弗协曰时曰曷丧予及汝皆亡夏徳若兹今朕必徃【蔡氏曰汤又言夏王重役以穷民力严刑以残民生民皆怠于奉上不和于国疾视其君指日而曰是日何时而亡吾寕与之俱苦桀之虐而欲其亡之甚也桀之恶徳如此今我所以必徃也】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【蔡氏曰禹之征苗曰尔尚一乃心力其克有勲至啓则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣】
　　【履祥按读汤誓者有三疑焉疑王曰以为追书也疑亳众之怨后不恤也疑大赉孥戮之为己薄也夫汤武之称王説者多矣有谓文王受命称王至武王称王凡十有一年者疑汤亦然有谓民无二王桀纣未絶则未可王者汤誓秦誓之称王盖追书也至于苏氏则曰商周之王不王不系于桀纣之存亡也　愚谓受命称王之久其说失之僭而桀纣未絶未王之说则又失之拘至苏氏之説不拘矣然通而无制也夫汤武兴师之时是即受命之日张子所谓此事间不容髪一日之间天命未絶则为君臣天命既絶则为独夫者其在此时乎夫天命已属师徒既兴则桀纣即独夫矣岂独南巢之后牧野之余而天命始絶哉且汤武既已兴师矣而犹自称曰诸侯以令于众则是以诸侯而伐天子名实俱不可也然则称王誓众理固然也而必谓史臣追书不几于嫌圣人而文之哉然则吊伐之师义也而亳众有不恤之怨何也曰自亳众而观则如在春风如在慈母不知有天下之暴乱也自夏众而观则如水已溺如火将焚不可无圣人之拯救也故在此之怨虽曰我后不恤舍我穑事而在彼之怨则又曰徯我后奚为后我观成汤辨晓之辞首之曰汝曰我后不恤我众舍我穑事而割正夏予畏上帝不敢不正盖亳众知己事之小而不知天意之大在圣人则不可不顺天也继之曰今汝其曰夏罪其如台夏王率遏众力率割夏邑有众率怠弗协曰予及汝皆亡夏徳若兹今朕必徃盖亳众知商邑之安而不知夏民之危在圣人则不可不救民也常情敝于茍且圣人廹于天命此其所以不同而已至若重赏而虑其不信严刑而至于孥戮则以亳众久安喜逸恶动夫用久安恶动之民非重赏以诱之严刑以驱之它事且不可况以之战而济其吊伐之义哉然此亦誓师之令不得不云尔凡执禁以齐众不赦过此军律也而遽引罪人不孥以病之皆未可与语圣人之意也】
　　仲虺作诰
　　仲虺之诰曰成汤放桀于南巢惟有慙徳曰予恐来世以台为口实【仲虺臣名大戴作仲傀史记作中荀子作中蘬奚仲之后为汤左相赵台卿曰即业朱也诰告也周礼诰用之会同此告汤而亦曰诰唐孔氏谓仲虺必对众而言非特释汤之慙而且以晓其臣民众庶也南巢今无为军地桀奔于此因以处之故曰放焉放伐之事终不若传授之美而又汤始为之故自以为有可愧之徳恐后世无君者指此为实以借口也观汤诰之书成汤忧以天下至此又忧后世圣人之心量如此陈氏曰尧舜以天下逊后世好名之士犹有不知而慕之者汤武征伐而得天下后世嗜利之人安得不以为口实哉此汤之所为恐也】仲虺乃作诰曰呜呼惟天生民有欲无主乃乱惟天生聪明时乂有夏昬徳民坠涂炭天乃锡王勇智表正万邦缵禹旧服兹率厥典奉若天命【此明上天立君之理也天生聪明以乂生民而桀以徳昬坠民涂炭则不君矣故天生成汤以君之天乃锡王勇智者盖气化聚而生圣人聚清明之气而使之智以无所不知聚刚厚之气而使之勇以无所不能为也禹传禅而汤征伐乃云缵禹旧服者禅继征伐前后圣人俱一公天下之心桀坠禹之绪而汤承之又率其所以纪纲天下之典是则汤之兴所以继禹也所以承上天君天下之责也林氏曰齐宣王问孟子曰汤放桀武王伐纣有诸孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑君也夫立之君者惧民之残贼而无以主之为之主而自残贼焉则君之实丧矣非一夫而何孟子之言则仲虺之意也】夏王有罪矫诬上天以布命于下帝用不臧式商受命用爽厥师【上言民涂炭汤受缵服之命作之君也此言桀诬天命汤受爽师之命作之师也武王所谓作之君作之师是也矫诬上天布命于下盖假天以神其说以令于众也大学所谓桀纣所令反其所好而民弗从者是也用爽厥师师众也谓俾汤开明众人之心也吴氏曰用爽厥师与下文简贤附势意不相贯疑有脱误】简贤附势实繁有徒肇我邦于有夏若苗之有莠若粟之有秕小大战战罔不惧于非辜矧予之徳言足聴闻【足满也上文二节自理言之则汤固为所当为此章自势言之则汤亦不得不为朱子尝谓文武之势当时亦住不得观汤此时亦正如此】惟王不迩声色不殖货利徳懋懋官功懋懋赏用人惟已改过不吝克寛克仁彰信兆民【自此以下二节因上文以述徳言足聴闻之实也汤于一身无所私而惟与天下为公如此有如此心人孰不信也】乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉【此亦承上文而言征伐一动而四靣人心俱望王师之来则吊伐之事决不容己而鸣条之师至此终必为之也已上五节上明天命君师之理中明夏商疑忌之势下明人心归慕之极则汤不可不为亦不容不为矣此皆所以释汤之慙也】佑贤辅徳显忠遂良兼弱攻昧取乱侮亡推亡固存邦乃其昌【此言命徳讨罪之责拨乱反正之规夏之末造简贤附势者既繁则公道晦蚀是非不明久矣命徳讨罪实在于汤鸣条之战自不可已然又非可止于鸣条之战而遽已也此章以上皆释汤之辞此下皆勉汤之辞】徳日新万邦惟懐志自满九族乃离【夫仲虺方释汤之慙而又勉其日新何也罪己责躬不可无亦不可长留在心为悔悔则不进矣然而又虑其自满何也人之常情有所慙者固多自阻而谓无所慙者又多自满防其自阻也故释其慙而勉之防其已释而自满也故又戒之忠爱之深则周防之宻汤固未必有是而仲虺之论亦不容踈也】王懋昭大徳建中于民以义制事以礼制心垂裕后昆【此承徳日新之意而言也懋昭即日新之推也中者无过不及之正理举天下事物莫不各有自然之中民心所本具而不能自明故圣人建之以为凖焉以义制事以礼制心即建中之纲目也立之义以制天下之事使万物各得其时中至善之宜而无过不及立之礼以制天下之心使人心各循于规矩凖绳之内而不偏不倚经制既立人心风俗已正虽传之于后世固绰然有余裕也岂有来世口实之忧哉】予闻曰能自得师者王谓人莫已若者亡好问则裕自用则小【此承志自满之意而言也】呜呼慎厥终惟其始殖有礼覆昬暴钦崇天道永保天命【此总一篇之意以终之谨终惟始者谓勿失其不迩不殖改过寛仁之徳徳言来苏之旧殖有礼覆昬暴谓益广其显遂兼攻凡拨乱反正之规钦崇天道即日新昭徳之谓而以永保天命终篇首之意然则汤之得天下也固天命人心理势不可不为之宜其为天子也亦有得失兴亡不可不谨之虑此篇之意最为深宻读者详之】
　　王归自夏诞告万方
　　汤诰曰王归自克夏至于亳诞告万方王曰嗟尔万方有众明聴予一人诰惟皇上帝降衷于下民若有恒性克绥厥猷惟后【以形体谓之天以主宰谓之帝衷中也如六艺折衷于夫子之衷绥定也猷道也古文作繇盖天以一理化生斯人举凡人伦庶物莫不各有自然之中无过不及者付在人心故谓之降衷自其受于人心则谓之性自其达于事物之间莫不由之则谓之道刘子所谓民受天地之中以生是以有动作礼义之则是也以降衷而言则固同此不偏不易之性以气禀而言则不能无清浊淳驳之殊故必有任抚定之责以各使之安行于是者此所以为之君也周子所谓圣人定之以仁义中正而主静立人极焉盖绥猷之谓也蔡氏曰夫天生民有欲以情言也上帝降衷于下民以性言也仲虺即情以言人之欲成汤原性以明人之善圣贤之论互相发明然其意则皆言君道之系于天下者如此之重也】夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神祗天道福善祸淫降灾于夏以彰厥罪【犹称夏王从其始也此圣人忠厚之意也此叙夏桀不克绥猷残民之性非天所命为天所弃也】肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命【此自叙其受命之事元圣伊尹也汤类上帝兴师而学者以称王誓众为讳汤以元圣称伊尹学者不以伊尹为圣人夫不以成汤为王者避桀故尔不以伊尹为圣者避汤故尔此学者之病也程子有言圣人自至公何避嫌之有】上天孚佑下民罪人黜伏天命弗僭贲若草木兆民允殖【孚允皆信实之意谓上天之意信在于佑民故使罪人黜伏桀奔南巢也盖上天为民之心无有僣差且以一草木之微上天且生长之此其心固昭然可见矣则夫兆民之众天盖信欲生殖之而不欲遏絶之也明矣盖汤指天心之易见者以示人也】俾予一人辑寕尔邦家兹朕未知获戾于上下栗栗危惧若将陨于深渊【此承上文而言天意信在于民故黜夏而命我此其责亦重矣故惟恐其不足以当之也】凡我造邦无从匪彞无即慆淫各守尔典以承天休【皆所以绥猷也】尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方【简如大□简车马之简万方有罪盖教之不豫养之不遂处之失宜皆不克绥猷也故曰在予一人朱子谓此意是汤见得此章尤见圣人正大光明之心公诚忠恕之道也】呜呼尚克时忱乃亦有终【忱信实也吴氏曰此兼人已而言　子王子曰自虞书危微精一数语之外惟汤诰惟皇上帝降衷于下民若有恒性克绥厥猷惟后数语足以亚之性之为言实昉乎此克绥厥猷惟后为一篇之纲领夏王灭徳作威以下即绥猷之反与众请命辑寕邦家即任绥猷之责兹朕未知获戾而下敛然戒谨恐惧之意凡我造邦无从匪彛无即慆淫各守尔典是乃所以绥猷而万方有罪在予一人即自任以不克绥猷之咎是其为书辞忱义宻当为诰书第一与武城大不同也】书序曰伊尹相汤伐桀升自陑遂与桀战于鸣条之野作汤誓【蔡氏曰以伊尹为首称者得之咸有一徳亦曰惟尹躬暨汤咸有一徳陑在河曲之阳鸣条在安邑之西升自陑义未详汉孔氏遂以为出其不意亦序意有以啓其陋与】夏师败绩汤遂从之遂伐三朡俘厥寳玊谊伯仲伯作典寳【三朡国名今定陶其地也蔡氏曰俘厥寳玉恐非圣人所急典寳详见逸周书然不可信】汤归自夏至于大坰【大坰即荥泽在卫州界】仲虺作诰汤既黜夏命复归于亳作汤诰咎单作明居【孔氏曰咎单臣名主土地之官作居民法焉马氏曰咎单汤司空明居民之法也　愚按二説皆因名生义俱不可考路史曰咎单臯陶之后咎读作臯　大纪曰三月归于亳践天子位定都焉国号曰商　愚按商之为号久矣非至此而特建也其图书曰归藏坤干震巽坎离艮兑今世有传归藏者言占筮吉凶之兆虽韵语而非古韵大率依説卦而记之及书传所载筮语有薛氏叙述所以先坤之意以为立天之道先隂而后阳立地之道先柔而后刚立人之道先顺而后义故归藏先坤而后干地道者元一之所藏妻道则父子君臣生焉坤道至顺常静而生曰无为者乃有为之母其説如此其书浅近若郑渔仲则真以为古归藏矣归藏即今纳甲归魂等法古必有书以斗杓建丑冬十二月为嵗首是谓地统以日中为朔改嵗曰祀建大白乗大辂白马黒首大事敛用日中戎事乗翰戎车曰寅车牲用白牡封夏后氏之后于杞行甲寅厯】
　　【履祥按建丑虽曰地统然月建顺天而右行日月不及天而左会惟建丑之月月建在丑日月会于丑故天文以丑为星纪盖自是为始以经纬十二次也所以商正因之】
　　三月王至东郊论诸侯功罪立禹后与圣贤古有功者之后封孤竹等国各有差【左氏传曰商汤有景亳之命帝王世纪曰禹之时执玉帛者万国及夏之衰有穷之乱孔甲以后至桀行暴诸侯相兼逮汤受命其能存者三千余国　史记曰还亳作汤诰惟三月王至于东郊告诸侯羣后母不有功于民勤力廼事予乃大罚殛女母予怨曰古禹臯陶久劳于外其有功乎民民乃有安四渎已修万民乃有居后稷降播农殖百谷三公咸有功于民故后有立徐广曰立一作土索隐曰谓禹臯陶有功于人建立其后　昔蚩尤与其大夫作乱百姓帝乃弗予有状先王言不可不以曰不道母之在国女母我怨以令诸侯索隐曰又诫诸侯汝为不道我则无令汝之在国　又曰汤封夏之后至周封于杞也索隐曰孤竹君殷汤三月丙寅所封地理志在辽西令支应劭曰姓墨胎氏一作墨台路史曰公刘爵世诸侯汤周之先其上冠公者始此必至商而爵为公也　史记曰伯翳生子二人次曰若木实费氏其孙曰费昌当夏桀之时去夏归商为汤御以败桀于鸣条故嬴姓多显遂为诸侯　左氏曰奚仲为夏车正封于薛至仲虺为汤左相　王制曰王者之制禄爵公侯伯子男凡五等诸侯之上大夫卿下大夫上士中士下士凡五等天子之田方千里公侯田方百里伯七十里子男五十里不能五十里者不合于天子附于诸侯曰附庸天子三公之田视公侯卿视伯大夫视子男元士视附庸制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差也诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫其有中士下士者数各居其上之三分凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸间田八州州二百一十国天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田凡九州千七百七十三国天子之元士诸侯之附庸不与天子百里之内以共官千里之内以为御千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯千里之内曰甸千里之外曰采曰流天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人天子使其大夫为三监监于方伯之国国三人天子之县内诸侯禄也外诸侯嗣也制三公一命卷若有加则赐也不过九命次国之君不过七命小国之君不过五命大国之卿不过三命下卿再命小国之卿与下大夫一命诸侯之于天子也比年一小聘三年一大聘五年一朝天子五年一廵狩天子无事与诸侯相见曰朝考礼正刑一徳以尊于天子天子赐诸侯乐则以柷将之赐伯子男乐则以鼗将之诸侯赐弓矢然后征赐鈇钺然后杀赐圭瓉然后为鬯未赐圭瓒则资鬯于天子天子命之教然后为学小学在公宫南之左大学在郊天子曰辟雍诸侯曰頖宫王制与周礼不同旧说是殷礼故大纪尽入商汤之纪今附于此以见成汤纪纲天下之大规】大旱十有九祀大旱二十祀大旱夏桀死于亭山【荀子曰桀死于亭山淮南子曰放之歴山注云歴阳之山路史曰放桀南巢三年死于亭山其子淳维妻其众妾遁于北野随畜转徙号荤育建周曰玁狁汉书匈奴传曰其先伯禹之苗裔】二十有一祀大旱发庄山之金铸币赈民【管子曰天以时为权地以财为权人以力为权君以令为权失天之权则人地之权亡汤七年旱禹五年水民之无卖子者汤以庄山之金铸币而赎民之无卖子者禹以歴山之金铸币而赎民之无卖子者故天权失人地之权皆失也　大纪曰伊尹言于王发庄山之金铸币通有无于四方以赈救之民是以不困】二十有二祀大旱二十有三祀大旱二十有四祀大旱祷于桑林以六事自责【荀子曰汤旱而祷曰政不节与使民疾与何以不至斯极也宫室崇与女谒盛与何以不至斯极也包苴行与防夫兴与何以不雨至斯极也说苑所载与此大同小异又东汉书注引帝王纪有剪髪防已为牺牲之说外纪取之　淮南子曰汤旱】
　　【以身祷于桑山之林注曰桑山能兴云致雨　大纪曰祷于桑林之社天油然作云沛然作雨嵗则大熟天下讙洽遂作桑林之乐名曰大濩作诸器用之铭以为警戒史失之其盘铭曰茍日新日日新又日新春秋传疏曰汤乐大濩其曰桑林先儒无说唯书传言大旱祷于桑林之社而雨或遂以桑林名乐也皇甫谧云殷乐一名桑林以桑林为大□别名无文可慿未能察也　愚按庄子云桑林之舞则桑林亦舞名也　公孙洪曰汤之旱则桀之余烈也　鼂错曰圣王在上而民不冻饥者非能耕而食之纎而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也　礼记曰厉山氏之有天下也其子曰农能殖百谷夏之衰也周弃继之故祀以为稷蔡墨曰周弃亦为稷自商以来祀之记疏曰夏末汤遭大旱七年欲变置社稷故废农祀弃春秋疏曰书序云汤既胜夏欲迁其社不可作夏社汤于帝王年代犹近功之多少传习可知故得量其优劣改易祀典意欲迁社而无及句龙弃功乃过于柱故废柱以弃为稷也】三十祀王崩嫡孙太甲践位【孟子曰汤崩太丁未立当有而卒二字外丙二年仲壬四年太甲颠覆汤之典刑　程子曰古人谓嵗为年汤崩之时外丙二嵗仲壬四嵗惟太甲差长故立之也按外丙仲壬疑太丁之子　大纪曰成汤娶有莘氏生太丁为嫡子蚤卒有子曰太甲为世嫡孙以伊尹为太保汤崩夀百嵗伊尹奉太甲即位塟成汤于亳北皇览曰汤冡在济隂亳县北东郭去县三里四方方各十步高七尺上平　大纪论曰太史公记汤崩太子蚤死外丙立三年仲壬立四年相继而崩然后伊尹立太甲非其实也何以知非其实二帝官天下定于与贤三王家天下定于立嫡立嫡者敬宗也敬宗者尊祖也尊祖者所以亲亲也兄死弟及非所以为敬宗尊祖且本支乱而争夺起矣岂亲亲之道哉且成汤伊尹以元圣之徳戮力创业乃舍嫡孙而立诸子乱伦壊制开后嗣争夺之端乎公仪仲子舍孙而立子言偃问曰礼欤孔子曰否立孙夫孔子殷人也宜知其先王之故矣而不以立弟为是此以素理知其非者一也夫贤君必能遵先王之道不贤者反之以殷世考之自三宗及祖乙祖甲皆立子其立弟者盘庚耳必有所不得已也岂有诸圣贤之君皆不遵先王之制而沃丁小甲诸中才之君反能耶此以人情知其非者二也商自沃丁始立弟太史公阳甲之纪曰自仲丁以来废嫡而更立诸弟子诸弟子或争相代立比九世乱以其世考之自沃丁至阳甲立弟者九世则仲丁之名误也沃丁既以废嫡立诸弟子生乱为罪则成汤未尝立外丙仲壬明矣不然是成汤首为乱制又可罪沃丁乎此以事实知其非者三也唐李淳风通于小数犹能逆知帝王世数以邵康节极数知来其作皇极经世史亦无外丙仲壬名世此以厯数知其非者四也经所传者义也史所载者事也事有可疑则弃事而取义可也义有可疑则假事以证义可也若取事而无义则虽无经史可也】
　　戊申太甲元祀十有二月乙丑伊尹嗣于先王奉嗣王祗见厥祖百官总已以听冡宰伊尹乃明言烈祖之德以训于王书曰惟元祀十有二月乙丑【今文尚书曰惟太甲元年十有二月乙丑朔伊尹祀于先王诞资有牧乃明胡文定曰前乎周者以丑为正其书始即位曰元祀十有二月曰三祀十有二月朔则月不改也】伊尹祠于先王奉嗣王祗见厥祖【祠于先王殷礼盖当丧即位冡宰摄祭告也先王谓王以下祗见厥祖奠于殡宫告即位也丧三年之内事死如事生故曰祗见厥祖旧説谓先王即成汤则书辞为重复而丧奠亦不应言祠也】侯甸羣后咸在【孔氏曰在位次也】百官总已以聴冢宰【孔氏曰古者君薨百官总已以聴于冢宰三年】伊尹乃明言烈祖之成徳以训于王曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若【此言夏后氏之盛】于其子孙弗率皇天降灾假手于我有命造攻自鸣条朕哉自亳【此言夏桀之所以亡也造攻自鸣条者伐桀于鸣条之野朕哉自亳者哉始也始行天子之政于亳邑也】惟我商王布昭圣武代虐以寛兆民允懐【此言成汤所以承天造攻哉自亳之事也】今王嗣厥徳罔不在初立爱惟亲立敬惟长始于家邦终于四海【此言太甲嗣位之初所以接续成汤之徳正在此时也天子当丧虽未亲政然爱亲敬长此即所以立徳之本自家而国而推之天下者也孟子曰亲亲仁也敬长义也无他达之天下也唐孔氏曰先爱其亲推之以及踈先敬其长推之以及逺即孝经所云爱敬尽于事亲徳教加于百姓刑于四海是也】呜呼先王肇修人纪从谏弗咈先民时若居上克明为下克忠与人不求备检身若不及以至于有万邦兹惟艰哉【此继上章因言成汤之徳所以至于有天下者亦先自亲亲长长诸事始所谓肇修人纪也人纪即人伦谓之纲则举其伦之大谓之纪则又尽其事之细从谏弗咈先民时若则顺古今之善居上克明为下克忠则尽上下之道与人不求备则容众检身若不及则日新凡此亦皆爱敬之推积徳累行以至于有万邦此岂易事也哉】敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游田时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于士【上文言创业之事此又言垂统之道以警太甲也太甲上继先王之徳必戒一己之病其病安在先王所戒详矣昔先王求哲人以辅后嗣而又制官刑以警有位然其为戒则亦言言药石人主尤不可忽也故因举以戒太甲焉官刑之儆隔句韵语末句箴体此成汤所作以箴有国家者常使人诵之也殉随死之谓殉谓其以身发财忘生纵欲也比顽童与逺耆徳相反谓媟近顽冥少年之人国语史伯常讥幽王近顽童穷困注谓童昬穷陋之人也卿士有家邦君有国有一于此足以致丧亡而况于天子乎其责尤重而迹尤危矣具训于士盖古人有国家者常使瞽诵诗工诵箴谏即蒙也谓使士诵之以为戒也或云自其为童之初固己训之以此盖养正于初也此伊尹所即之以告幼君也此已防其纵欲之渐矣】呜呼嗣王祗厥身念哉圣谟洋洋嘉言孔彰【此承上文官刑之戒使之敬身而念之也圣人谟训固多广大深妙之理若此官刑之训则其嘉言甚明白易知易行王所当念初非高逺难行之説也凡此皆诱掖幼主之辞防其颠覆之行】惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗【上文尝言皇天假手代夏之事矣太甲嗣汤正当天命方新之际伊尹深恐其有所倚恃也故言惟上帝不常作善则凡福祥皆应之作不善则凡殃祸皆应之天命不可恃也恐太甲以汤徳至大小善无益而弗为也故又曰尔惟徳罔小万邦惟庆恐太甲以十愆之戒为小节无伤而弗去也故又曰尔惟不徳罔大坠厥宗亦所以申爱亲敬长终四海十愆有一必丧亡之説也大抵徳虽小而意所趋者善故其效积至于万邦惟庆不徳虽小而意之所趋者恶其效终至于坠厥宗伊尹诱掖太甲之意可谓卑而引之然亦理固尔也　书序曰成汤既殁太甲元年伊尹作伊训肆命徂后】王徂桐宫居忧书太甲篇曰惟嗣王不惠于阿衡【惠顺也谓不顺伊尹之言也阿即保也衡平也商尊伊尹为保衡犹周尊太公为尚父也】伊尹作书曰先王顾諟天之明命以承上下神祗社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自君有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖【顾孔氏曰常目在之朱子取之明命天之所以予我者即所谓明徳也顾諟明命谓常管顾吾心之天理勿使为人欲所昬也西邑夏夏都安邑商居商丘视夏为西也自君有终汉孔氏以来皆作自周有终子王子谓周当作君　按古文君作商与周相似故误之也清霞经説亦作君太甲之心为人欲所昬不能求其放心不复知所当敬故伊尹以先王顾諟明命之心法告之先王常存省此天理烱然在中对越天地鬼神遂为天所命尹于其时亦得以左右厥辟安定师众之民则是成汤中心无为以守至正安民之事皆尹亲之又恐太甲以天下之事恃有伊尹不复省也故又言夏之先君克终其责则其相亦得以终其责其后嗣王罔克有终则相亦不得终其责盖天下之本在君虽有贤相若其本既拨则相亦末如之何矣此所以警太甲也】王惟庸罔念闻伊尹乃言曰先王昧爽丕显坐以待旦旁求俊彦啓廸后人无越厥命以自覆慎乃俭徳惟懐永图若虞机张徃省括于度则释钦厥止率乃祖攸行惟朕以怿万世有辞【昧晦爽明谓夜而初明之时丕显者此心之清明发达不可遏也此即先王顾諟之功也日出曰旦坐以待旦须明行之也前篇曰敷求哲人俾辅于尔后嗣此曰旁求俊彦啓廸后人成汤所求之贤孰有大于伊尹所以托孤者亦孰有加于伊尹此言若伊尹自指者盖嗣王不惠阿衡惟庸罔念此必其不知以伊尹言为重也故尹言此且继之曰无越厥命以自覆则不可失先王托孤之命以自颠覆也太甲之失必在骄侈故戒之曰谨乃俭徳必茍目前故曰惟懐永图其为事也必轻发故又曰若虞机张徃省括于度则释虞虞人掌射猎者也机弩牙也张汉书所谓蹶张徃将发矢也括于度沈存中曰项海州人穿地得一弩机其望山甚长望山之侧为小矩如尺之有分寸原其意以目注镞端以望山之度拟之凖其高下正用筭家句股法以度高深书徃省括于度疑此乃度也钦厥止谓凡未接物之时此心须存敬畏此即顾諟丕显之法若其行事则一循乃祖之迹勿妄为以颠覆之也然亦惟钦则能率乃祖攸行尔】王未克变伊尹曰兹乃不义习与性成予弗狎于弗顺营于桐宫宻迩先王其训无俾世迷王徂桐宫居忧克终允徳【伊尹所言事事药石王未克变盖人欲炽而不能自克也兹乃不义习与性成太甲颠覆非必禀赋之不善也其为不义习而熟之则若性自然矣此不可不虑也狎习见也不顺言太甲所为不顺义理也伊尹尝见夏桀之为弗顺矣今又见太甲所为不顺覆亡之事岂可常见哉古者天子居忧则在梁闇太甲之为不善以其深居宫中有与之习者又其贵为天子心必有所恃而骄也故伊尹营桐宫以处之桐盖汤塟地使之居忧于此所以训之母俾世迷勿使之终身迷也焄蒿凄怆以起其思悲哀哭泣以感其念服衰疏食以阻其骄墟墓之间未施哀于民而民哀之太甲此时骄奢淫佚之气剥落殆尽此伊尹不言之敎一大鑪冶太甲所以克终允徳也与伊尹之训深切着明而不顺不聴又不变则其说亦穷矣只得以桐宫为训至于用此亦火臣之不幸也】二祀王在桐宫三祀十有二月朔伊尹以冕服奉王归于亳太甲篇曰惟三祀十有二月朔伊尹以冕服奉嗣王归于亳作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休【伊尹奉迎太甲之辞本谓民不可无君耳而封举君民相须之义盖言言警戒也已上皆伊尹庆怿之辞】王拜手稽首曰予小子不明于徳自底不类欲败度纵败礼以速戾于厥躬天作孽犹可违自作孽不可逭既徃背师保之训弗克于厥初尚赖匡救之徳图惟厥终【不明于徳谓不知有此心之天理此正与顾諟丕显相反也底致也类肖也度者心之则礼者事之制欲者情之流纵者事之放也速戾谓自招放废也孽灾也太甲自述其受病之原惟不知有此天理是以自致其身于不肖而惟欲纵之狥以败礼度自速放废昔成汤以义制事以礼制心乗裕后昆所以为后人者俱有礼度惟太甲纵欲是以败之观此一节则太甲颠覆之由放废之事怨艾之实求诲之真克终之美俱在言意之间矣】伊尹拜手稽首曰修厥身允徳协于下惟明后先王子惠困穷民服厥命罔有不悦并其有邦厥邻乃曰徯我后后来无罚王懋乃徳视乃烈祖无时豫怠奉先思孝接下思恭视逺惟明聴徳惟聪朕承王之休无斁【太甲一节颠覆今虽自悔岂能遽孚于天下亦惟反求诸身自修而已自修之实茍至则实徳自协于民心昔先王一意爱民视之如子此其实意故民悦服于下而邻国之民亦戴之知其来则必有安无危此其允徳之协于下也太甲既自知受病之源自戒既徃之失但懋乃徳视乃厥祖勿一时怠豫可矣不必他求也改前日之顚覆则奉先思孝一为祖徳之循戒前日之骄悖则接下思恭一为贤徳之顺视不蔽于媟近则明无不见聴不蔽于邪佞则聪无不闻盖所见逺大所聴徳言则聪明日开也此四言者尤羣言之要也】伊尹申诰于王曰呜呼惟天无亲克敬惟亲氏罔常懐懐于有仁鬼神无常享享于克诚【三者皆无常而皆不能外乎徳敬与诚分言者诚则真实之意而敬则加谨畏所以事天也】天位艰哉徳惟治否徳乱与治同道罔不兴与乱同事罔不亡终始慎厥与惟明明后【天位艰哉承上文无常者而言也徳即敬仁诚之谓徳惟治也而与之同道者无不兴否徳乱也而与之同事者罔不亡治言道顺理而行者也乱言事则悖道之为也然道无终穷安保其不与之异事机无极又安保其不与之同故必终始常慎其所与同者则惟明明之君能之一有不明则照察不及即有与治道异与乱事同而不自知者矣此所以君心常欲其明而不可有一息之昬也】先王惟时懋敬厥徳克配上帝今王嗣有令绪尚监兹哉【先王惟时懋敬厥徳此指明明之的亦惟时时懋敬其徳而已其极至于克配上帝则天之亲之民懐神享不在言矣今王嗣令绪监兹则勉其与治同道之实也】若升髙必自下若陟遐必自迩无轻民事惟难无安厥位惟危慎终于始【伊尹言成汤盛徳配天之盛又恐太甲或惮其高而难及或忽于近而躐等故又言若升高必自下若陟遐必自迩先于民事切近而加之意知天位之艰难而谨其身然欲谨于终必自始而谨之此皆为之有本行之有渐者也】有言逆于汝心必求诸道有言逊于汝志必求诸非道【此又勉以聴言之道也亦自下自迩之事逆心之言不可以其戾于已而不聴也必求诸道合于道则忠言也逊志之言不可以其顺己而轻信也必求诸非道非道则防言也盖天下之言不一逆心之言虽未必皆道也但忠言多逆必先以道求之逊志之言亦未必皆非道也但谀言多甘必先以非道求之若逆心而先以为悖逊志而即以为善则逆忠聴佞多自是始矣】呜呼弗虑胡获弗为胡成一人元良万邦以贞【先王之道固不可遽进其进之必自下自迩然亦不可不勇进盖不思则何以得不为则何以成弗虑胡获致知之事也弗为胡成力行之事也元良大善也徳如先王则大善矣则人元良万邦之所以正也】君罔以辩言乱旧政臣罔以宠利居成功邦其永孚于休【此又戒其与治同道之反亦因聴言而及之伊尹与成汤创造王业纪纲法度所以经理庶政者周矣使中材之主守之不害为至治但恐为辩言所惑轻有变动则政壊矣此伊尹所深忧也然尹为是言以勉其君也而及为臣之事何也意者功成身退伊尹其将归乎抑人臣之奉君一有宠利之心则患失之念炽曲狗茍从以为固位之谋者或无所不至矣故尹之言亦万世君臣之大戒也　书序曰太甲既立不明伊尹放诸桐三年复归于亳思庸伊尹作太甲三篇　孟子曰伊尹相汤以王于天下汤崩太丁未立外丙二年仲壬四年太甲颠覆汤之典刑伊尹放之于桐三年太甲悔过自怨自艾于桐处仁迁义三年以聴伊尹之训已也复归于亳艾音乂説文芟草也盖斩絶自新之意公孙丑曰伊尹曰予不狎于不顺放太甲于桐民大悦太甲贤乂反之民大悦贤者之为人臣也其君不贤则固可放与孟子曰有伊尹之志则可无伊尹之志则簒也朱子曰伊尹之志公天下以为心而无一毫人欲之私也】伊尹既复政将告归乃陈戒于王【皇王大纪系之七祀甲寅经世以返政即附庚戌之嵗经文伊尹既复政厥辟接前篇奉嗣王归亳申诰于王其辞事相接而书言今嗣王新服厥命皆为复亳初年之辞无疑也今系诸此　唐孔氏曰太甲既复归伊尹即应还政其告归陈戒未知在何年也下云今嗣王新服厥命则是初始即政盖太甲居亳之后即告老也君奭云在太甲时则有若保衡左氏云伊尹放太甲而相之则伊尹又相太甲盖伊尹此时将欲告归太甲又留之为相如成王之留周公不得归也沃丁序云沃丁塟伊尹于亳则伊尹卒在沃丁之世昔汤为诸侯之时已得伊尹比至沃丁时始卒伊尹夀年百嵗比告归之时已应七十左右矣】咸有一徳篇曰伊尹既复政厥辟将告归乃陈戒于徳曰呜呼天难谌命靡常常厥徳保厥位厥徳靡常九有以亡【太甲既以克终厥徳但能有常而不变则进修功效自是生矣故伊尹告归有一徳之诰焉谌信也言商受命方新而难信盖其眷命靡常也常厥徳常即一也常厥徳则能保厥位而不常者必亡此则天理之必可信者也】夏王弗克庸徳慢神虐民皇天弗保监于万方啓廸有命眷求一徳俾作神主【朱子曰庸常皆一也此章言桀以不一而亡】惟尹躬暨汤咸有一徳克享天心受天明命以有九有之师爰革夏正非天私我有商惟天佑于一徳非商求于下民惟民归于一徳【一者有常不变之谓即诚敬之意也汤以元圣称伊尹而尹于此乃曰惟尹躬暨汤咸有一徳则尹徳所到可知且汤于伊尹学焉而后臣之此先己后汤盖其真实工夫所自得之妙直以告太甲不避其辞之直也孟子言伊尹不有天下相汤以王于天下尹汤同徳而受天命圣贤于此以徳言不以位言也伊尹圣之任气象又可见矣此章言商以一徳而兴】徳惟一动罔不吉徳二三动罔不凶惟吉凶不僭在人惟天降灾祥在徳【上文言桀之所以亡商之所以兴此总结之以警太甲也】今嗣王新服厥命惟新厥徳终始惟一时乃日新【新者振作精明之谓然必终始惟一接续不已则其徳日新伊尹尝言顾諟天之明命昧爽丕显而此又言终始惟一时乃日新圣人心境工夫于此可见矣】任官惟贤材左右惟其人臣为上为徳为下为民其难其慎惟和惟一【篇首言尹汤咸有一徳上文既勉太甲以君之一徳故此又论臣之当有一徳也官百官也左右辅相也贤有徳材有能其人则通圣贤而为言也大扺任用庶官惟当择其贤才左右辅相又惟当得其人而任之盖辅相之职此圣贤之职任不止于贤且材也四为字皆从去声大抵为臣之任其为上也为辅其徳耳而非为君身之嗜好从欲也其为下也为利其民耳而非为一身之利禄妻孥也此臣之一徳也其难其慎谓君臣相遇之难则当谨审所任也惟和惟一谓君臣协和为贵则当咸有一徳也】徳无常师主善惟师善无常主协于克一【此论人君修徳择善至一徳而中也徳指行而言善指理而言一指心而言师法也善是也常定也协如国语司民协孤终司徒协旅之协盖参会考比之意古今之徳皆可师也而制行不同不可拘一定之师惟在于择其善而已天下之理虽善也而随时取中则又不可拘一定之主所以参会考比之者又在于此心之克一而已盖古今徳行或柔或刚或正直或清或和或无为或勤劳在我不可拘一定之法必择其善者从之所谓审其是也然善无定主均一事也或施之彼时则为是而施之此时则为否均一节也或用之此事则为非而用之彼事则为是者此古语所谓移是圣门所谓时中所以参比会同之者非纯诚有定之心其孰能精择而无差也哉　广汉张氏曰书自危防精一数语外惟此四言但舜大圣人言语浑沦伊尹之言较露锋铓耳朱子曰舜之语如春生伊尹之言如秋杀】俾万姓咸曰大哉王言又曰一哉王心克绥先王之禄永底烝民之生【此由一徳而推言其政化之效以申常徳保位之语】呜呼七世之庙可以观徳万夫之长可以观政后非民罔使民非后罔事毋自广以狭人匹夫匹妇不获自尽民主罔与成厥功【此又发明余意警戒以终之七世之庙可以观徳即前可以知后万夫之长可以观政即小可以知大君民理本相须人主不可有自大而狭小他人之心一有是心则人有不得自输其情者矣夫人一有不得自输其情则上不尽下下不亲上而事不行矣人主谁与成其功哉伊尹素志视一夫不获则曰时予之辜故今所以告君者又若此】
　　【履祥按咸有一徳之篇以论学言之前儒谓自危防精一四语之后惟主善协一四语足以继之然此四语者即惟精惟一允执厥中二语耳而功夫加详焉夫舜授禹精一执中之旨即继之后众守邦四海困穷之语伊尹告太甲一徳之旨即终之匹夫匹妇不获自尽之戒今之君子语理者或遗事论心者或外天下国家毋乃与圣人之言有间与噫其弊也久矣又以成书之体观之惟臯陶谟之外惟一徳之书最为明整首论天命之靡定以徳之常不常为存亡之分常即一也以桀之亡证之不常其徳者也以商之兴证之咸有一徳者也一兴一亡既明则又以一与二三所以致兴亡于天者总之遂勉太甲以一徳之工夫焉既勉君之一徳又求臣之一徳而以惟和惟一总之协于克一则一徳所以能择天下之善而时天下之中焉者俾万姓以下则一徳之效以终常徳保位之语然一徳无终始之间亦不可有小大之间故呜呼以下又推其余意警戒以终之终始相生枝叶相对其为书未有明整于此者伊尹以元圣之臣遇成汤之君君相俱圣其相与议论经纶之密不传于书太甲不明赖师保之训伊尹于是始有书焉自伊训太甲三篇皆已精切明白矣而终之一徳之书如此太甲所进于此亦可窥矣此皆万世之幸后之君臣宜熟读而精思之】
　　甲子十有七祀三十有三祀王崩庙号太宗子沃丁践位辛巳沃丁元祀八祀伊尹薨塟于亳咎单训伊尹事【书序曰沃丁既塟伊尹于亳咎单遂训伊尹事作沃丁薛氏曰汤冢去亳三里夷丘西北有伊尹坟去亳十里　孔氏曰伊尹既致仕老终以三公礼葬　世纪曰沃丁八年伊尹卒卒年百有余嵗大雾三日沃丁葬之以天子之礼祀以太牢亲临丧以报大徳　孔颖逹曰伊尹本三公晋文请隧襄王不许沃丁不当以天子礼葬伊尹也孔言三公礼葬未必有文要情事当然也愚按成王贤王也世犹传其命鲁以天子礼乐祀周公沃丁虽贤世纪所言未必无此虽为非礼然唐孔氏以晋文请隧为比人与事俱拟非伦矣　子王子曰成汤播告于众以元圣穪伊尹　愚考其大用诚圣人也有大徳量有大见识故能数用权而畧无沮御扞格之患五就桀而桀不忌五就汤而汤不疑知桀之终不悛也创此大义主此大谋相成汤而放伐之天下不惊如探诸囊取物之易也汤学于伊尹尹之相汤格言至论宜不少矣而不传于后至汤崩相太甲始有五篇之书典谟之后四百余年再有此精防之论方伊训与上篇之训王未克变营桐之役此君臣之再变也惟其实徳光辉力量厚重朝廷服之而不敢议天下信之而不敢疑嗣王亦竟以是率徳为商令主伊尹之用权不可学也非圣人而能之乎古今善用权者莫如伊尹善论权者莫如孟子孟子曰有伊尹之志则可孟子亦不敢以此自任也况余人哉】二十有九祀王崩立弟太庚
　　庚戌太庚元祀
　　【履祥按兄死弟及自太庚始谓为殷礼非也伊尹曰七世之庙可以观徳父子相传为一世若兄弟则昭穆紊矣沃丁及见伊尹之典刑死而传弟当必有故而典籍无所考后世循袭诸弟子或争立遂唘乱源是以圣人立法不立异以为髙】
　　甲子十有五祀二十有五祀王崩子小甲践位
　　乙亥小甲元祀十有七祀王崩弟雍已立
　　壬辰雍已元祀三祀【史记曰殷道衰诸侯或不朝　大纪曰王尸君位不能纲纪庶政号令不行诸侯或不朝】十有二祀王崩弟太戊立【唐孔氏曰大戊小甲之弟太庚之子】甲辰中宗大戊元祀亳有祥用伊陟臣扈格于上帝巫咸乂王家大修成汤之政【书序曰伊陟相大戊亳有祥桑谷生于朝伊陟赞于坐咸作咸乂四篇太戊赞于伊陟作伊陟原命　孔氏曰赞告也　愚谓如益赞于禹之赞言佐其所未及也　君奭曰在太戊时则有若伊陟臣扈格于上帝巫咸乂王家　伊陟者伊尹之子杂书言伊尹有二子巫咸臣姓名言天者谓殷宣夜之法巫咸为之大纪取巫咸占系之太戊纪以实之　按书称巫咸乂王家不在格帝之列后汉天文志言汤有巫咸不言太戊楚词又有巫咸岂名氏偶同或此巫氏彼巫官与故大纪所书今不敢取　史记曰帝太戊立伊陟为相亳有祥桑谷共生于朝一暮大拱帝太戊惧问伊陟伊陟曰臣闻妖不胜徳帝之政其有阙与帝其修徳太戊从之而祥桑枯死殷复兴诸侯归之】三祀诸侯毕朝【家语曰商王太戊侧身修行恩先王之政明养民之道三年之后逺方慕义重译至者十有六国　世纪曰桑谷共生于朝太戊问于伊陟伊陟曰臣闻妖不胜徳帝之政事有阙帝修徳太戊退而占之曰桑谷野木不合生于朝意者朝亡乎太戊惧修先王之政明养老之礼三年而逺方重译而至者七十六国】甲子二十有一祀【史记曰柏翳生子二久一曰大亷实乌俗氏其孙曰孟戏中帝太戊卜之使御吉遂致使御而妻之自太戊以下中衍之后遂世有功以佐殷国新序曰大业之后其赵氏乎夫自中行衍皆嬴姓也中行衍降佐太戊皆有明徳】七十有五祀王崩庙号中宗子仲丁践位【书无逸曰昔在殷王中宗严恭寅畏天命自度治民只惧不敢荒宁肆中宗之享国七十有五年】
　　己未仲丁元祀【祝氏经世解曰运卦节嵗卦明夷故戊午而中宗崩己未仲丁立明夷临仲丁迁于嚻】甲子六祀迁于嚻【经世系之初立之年但太戊方崩仲丁未必遽迁也今以例附甲子之纪祝氏世常嵗升防　书序曰仲丁迁于嚻作仲丁嚻史记作隞今河南敖仓在孟州河隂】蓝夷作冦【东汉书曰至仲丁蓝夷作冦自是或服或叛三百余年】十有三祀王崩国内乱弟外壬立壬申外壬元祀十有五祀王崩国复乱弟河亶甲立丁亥河亶甲元祀徙居相【书序曰河亶甲居相作河亶甲大纪曰王之世迁都于相】九祀王崩子祖乙践位【史记曰河亶甲时殷复衰】
　　丙申祖乙元祀圮于耿徙居邢巫贤为相【书序曰祖乙圮于耿作祖乙　经世曰祖乙践位圮于耿徙居邢巫贤为相　大纪曰王之世迁都于耿为水所圮王惧以巫咸之子贤为相诸侯賔服天下太和　祝氏经世解曰祖乙之祸却不在卦乃后天之后二十四运之穷葢七百二十年之将终生祖乙之末也】十有九祀王崩子祖辛践位【周书曰在祖乙时则有若巫贤史记曰祖乙立殷复兴巫贤任职祖乙崩子祖辛立】乙卯祖辛元祀甲子十祀十有六祀王崩弟沃甲立辛未沃甲元祀二十有五祀王崩国乱祖辛之子祖丁立丙申祖丁元祀甲子二十有九祀三十有二祀王崩国乱沃甲之子南庚立
　　戊辰南庚元祀二十有五祀王崩国乱祖丁之子阳甲立癸巳阳甲元祀【太史公曰帝阳甲之时殷衰自仲丁以来废嫡而更立诸弟子诸弟子或争相代立比九世乱于是诸侯】【莫朝胡氏曰仲丁字误当作沃丁说见前　经世曰阳甲立诸侯不朝】七祀王崩弟盘庚立庚子盘庚元祀迁于殷改号曰殷【经世曰盘庚立复归于亳改号曰殷】盘庚上篇曰盘庚迁于殷民不适有居【殷在河南偃师所谓亳殷盖西亳也迁于殷则宗庙朝市皆已攻造但民未肯徃有其居耳】率吁众慼出矢言曰我王来既爰宅于兹重我民无尽刘不能胥匡以生卜稽曰其如台先王有服恪谨天命兹犹不常宁不常厥邑于今五邦今不承于古罔知天之防命矧曰其克从先王之烈若颠木之有由蘖天其永我命于兹新邑绍复先王之大业底绥四方【此盘庚喻民之大防也吁呼也众慼民之以迁为忧者也五邦亳嚻相耿邢也史记经世皆谓盘庚自五迁者盖信书序之误也由古文作甹木生条也蘖芽也新邑殷也大意谓自我先王祖乙圯耿既来迁于兹旧邑矣重念我民又惧荡析之患不可使之尽垫溺以死又其土俗不美不能胥与以正而生此所以必迁之意而卜以稽之所言亦如我意则天意可知矣昔先王凡有事为无不谨承天命犹不能长安于一邦不常其意者至今凡五迁矣今不承前日先王之事去患即安则罔知上天之防絶我命矣况能从先王之大功烈乎若我商家犹有生意则天其永我命于兹殷新邑于以绍复先王之大业而底绥四方乎盖殷与亳皆在河南为天下中而京师者四方之本故云然】盘庚斆于民由乃在位以常旧服正法度曰无或敢伏小人之攸箴【上文喻民之辞明矣然所吁众感盖不欲迁者皆在位者訹之其有苦于荡析而言迁者则又在位者蔽之故盘庚于此谓教民必由乃在位正其源也曰无或敢伏小人之攸箴防其蔽也常旧之服盖先王迁都故事正其法度者今曰迁都规模也】王命众悉至于庭王若曰格汝众予告汝训汝猷黜乃心无傲从康【众羣臣也汝猷黜乃心者此药羣臣心术之病无傲者警羣臣气习之悍从康者则谓其不迁之情也此二语一书之纲领盖自沃丁来比九世乱其羣臣故家习为骄蹇不恭王事又利频河之北沃饶自丰此二语盖正其本尔】古我先王亦惟图任旧人共政王播告之修不匿厥指王用丕钦罔有逸言民用丕变【蔡氏曰盘庚言先王亦惟谋仕旧人共政王播告之修则奉承于内而能不隐匿其指意故王用大敬之宣化于外又无过言故民用大变此所谓旧人盖世族旧家之人非谓老成人也阻迁都者皆世臣旧家之人下文人惟求旧一章可见】今汝聒聒起信险肤予弗知乃所讼非予自荒兹徳惟汝含徳不惕予一人予若观火予亦拙谋作乃逸【蔡氏曰今尔在内则伏小人之攸箴在外则不和吉言于百姓聒聒多言以罔众聴凡起信于民者皆险陂肤浅之説我不晓汝所言果何谓也非我轻易迁徙自荒废此徳惟汝不宣布徳意不畏惧于我耳我视汝情明若观火我亦拙谋不能制命而成汝过失也】若网在纲有条而不紊若农服田力穑乃亦有秋【纲举则目张以喻下从上申前傲上之戒力穑则有获喻劳迁永逸申前从康之戒】汝克黜乃心施实徳于民至于婚友丕乃敢大言汝有积徳【申前黜乃心之戒不仁者以其所不爱及其所爱当时在位之臣其婚姻僚友皆富家巨室也古膏腴之地擅货实之饶享安居观游之乐在位之臣顾婚友之利而忘荡析之民以故唱为异议而不之迁焉抑不思大水时至都邑沦流人民溧没而尔之婚姻僚友其将焉徃故必黜尔重迁之心而以计安斯民为心都邑既定百姓安居则尔之婚姻僚友亦得以同其乐矣其可牵于私爱而第为目前计哉】乃不畏戎毒于逺迩惰农自安不昬作劳不服田亩越其罔有黍稷【戎大也昬强也当作敃蔡氏曰汝不畏沈溺大害于逺近而惮劳不迁如怠隋之农不强力为劳苦之事不事田农安有黍稷之可望乎此章再以农喻申言从康之害】汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟汝众自作弗靖非予有咎【蔡氏曰奉承恫痛憸民小民也逸口过言也逸口尚可畏况我制尔生杀之命可不畏乎恐谓恐动之以祸患沈谓沈陷之于罪恶不可向迩其犹可扑灭者言其势焰虽盛而殄灭之不难也靖安咎过也则惟尔众自为不安非我有过也此章反覆申言傲上之祸】迟任有言曰人惟求旧噐非求旧惟新【蔡氏曰迟任古之贤人人旧则习噐旧则敝当常使旧人用新噐也　按盘庚所引其意在人惟求旧一句而所谓求旧者非谓老人但谓求人于世臣旧家云尔】古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳【蔡氏曰世非一世也劳劳于王家也掩蔽也言先王及乃祖乃父相与同其劳逸我岂敢动用非罚以加汝乎世简尔劳不蔽尔善兹我大享于先王尔祖亦以功而配食于庙作福作灾皆简在先王与尔祖父之心我亦岂敢动用非徳以加汝乎　愚按非罚非所当罚徳恩也非徳非所当恩赏者也盘庚于世家旧臣固不敢动用非罚矣但其善者则用之而不掩其不善者乃先王之所必罚则亦不敢动用非徳恩非所当恩也人主用舍体神圣之灾福如何尔至篇末皆此意也】予告汝于难若射之有志汝无侮老成人无弱孤有幼各长于厥居勉出乃力聴予一人之作猷【蔡氏曰难言谋迁徙之难也盖迁都固非易事而又当时臣民傲上从康不肯迁徙然我志决迁若射者之必于中有不容但已者弱小之也意当时老成孤幼皆有言当迁者故戒其老成者不可侮孤幼者不可少之也尔臣各谋长逺其居勉出汝力以聴我一人迁徙之谋也】无有逺迩用罪伐厥死用徳彰厥善邦之臧惟汝众邦之不臧惟予一人有佚罚【此承上文之意谓不论逺近亲踈用罪则伐之至于死非可轻用也用徳则彰其善而已非可以不善而幸恩也故邦之臧则惟汝众之善邦之不臧则我一人之失罚盖可罚而不罚也然则我亦将有不可不罚者矣故下文有罚及尔身弗可悔之戒】凡尔众其惟致告自今致于后日各恭尔事齐乃位度乃口罚及尔身弗可悔【致告者使各相告戒也自今以徃各敬汝事整齐汝位法度汝言不然罚及汝身不可悔也总篇内傲康险肤浮言之戒】中篇曰盘庚作惟涉河以民迁乃话民之弗率诞告用亶其有众咸造勿防在王庭【王庭行次之庭犹今云行宫周礼梐枑再重车宫辕门商制又简质于此咸造勿防气象可想】盘庚乃登进厥民曰明聴朕言无荒失朕命呜呼古我前后罔不惟民之承保后胥慼鲜以不浮于天时【保卫也胥慼相与忧其所忧也浮先也此节言君民相体一篇大意】殷降大虐先王不懐厥攸作视民利用迁汝曷弗念我古后之闻【言上天降监于殷代有河决之患先王不敢懐居其所以迁者无非体民所利此尔民所闻也何不思之】承汝俾汝惟喜康共非汝有咎比于罚予若吁懐兹新邑亦惟汝故以丕从厥志今予将试以汝迁安定厥邦【承顺也俾使之迁也康共康寕之乐上下同之也吁口所告懐心所思也谓今日非以迁汝为罚所以区区惟新邑是图者亦惟尔民之故去危就安将以大适尔之志耳此节言君之体民】汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以沈不其或稽自怒曷瘳汝不谋长以思乃灾汝诞劝忧今其有今罔后汝何生在上【困谓思虑之劳也既不知体君心之劳又不直以所疑告于上祗自取穷苦何由自解今已迁徙半涂若次且不行如乗舟弗济自败腐其所载之物矣故迁徙之忱不续又复沦胥以败耳有今谓但为一时之计罔后谓不为后日之谓何以续生理于地上乎此章言民不体君祗以自误】今予命汝一无起秽以自臭恐人倚乃身迂乃心予迓续乃命于天予岂汝威用奉畜汝众予念我先神后之劳尔先予丕克羞尔用懐尔然【一専意于迁无有二志无复动于浮言以自毙也迁徙之时人心涣散奸宄之人易以投隙因汝迁徙之劳迂汝以不迁之见则生理灭矣故我之勉尔所以迓续乃命于天也进尔告之惟懐念尔故如此　按此节言我之体民亦体先王之意】失于政陈于兹髙后丕乃崇降罪疾曰曷虐朕民【陈久也谓不迁也崇厚也此节言君不体民之罪】汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能廸【爽乱也廸犹啓告也此节言民不体君之罪】古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃防弃汝不救乃死【戕害也汝有害政之念则在尔心耳而先后祖父已得而罚之所谓思虑一啓鬼神已知者也此节言君民相体之义以申明民不体君之罪】兹予有乱政同位具乃贝玊乃祖乃父丕乃告我高后曰作丕刑于朕孙廸高后丕乃崇降弗祥【商俗尚鬼故盘庚因其所畏以警之然福善祸淫理盖如此此节言臣不体君体民之罪　按汉石经弗祥作不祥盖古文尚书凡弗不皆作并不字本平声今读入声亦当音弗耳】呜呼今予告汝不易永敬大恤无胥絶逺汝分猷念以相从各设中于乃心【古文尚书猷念作繇古字猷攸通用猷念所念耳分石经作比设中石经作翕中于义为长此节勉其体君】乃有不吉不廸颠越不恭暂遇奸宄我乃劓殄灭之无遗育无俾易种于兹新邑【迁徙之际服食噐用子女臣妾皆寓道路不善不道之人易为奸宄盗窃之行此不可不防故痛警之按左氏引此文大同小异称盘庚之诰然则今书篇目逸之诰二字尔】徃哉生生今予将试以汝迁永建乃家　下篇曰盘庚既迁奠厥攸居乃正厥位绥爰有众曰毋戏怠懋建大命今予其敷心腹肾肠歴告尔百姓于朕志【朱子谓书传所云百姓多谓庶民非谓百官族姓也此篇凡二章前章告民后章告臣】罔罪尔众尔无共怒协比谗言予一人古我先王将多于前功适于山用降我凶徳嘉绩于朕邦【此章谓亳殷之地髙爽依山古我先王将恢大前人之烈是以建都于亳用降我凶徳犹传所谓有汾浍以流其恶国语所谓沃土民不才瘠土民好义之意盖消斯民沈溺重坠之疾而絶后世骄奢淫侈之风也】今我民用荡析离居罔有定极尔谓朕曷震动万民以迁肆上帝将复我高祖之徳乱越我家朕及笃敬防承民命用永地于新邑【谓今日之迁亦天意将复我祖徳以治我王家而我及奉承之耳】肆予冲人非废厥谋吊由灵各非敢违卜用宏兹贲【蔡氏曰冲童吊至由灵善也宏贲皆大也言我非废尔众谋乃至用尔众谋之善者指当时臣民有审利害以为当迁者言也尔众亦非敢固违我卜亦惟欲宏大此大业尔盖盘庚于既迁之后申彼此之情释疑惧之意明吾前日之用谋畧彼既徃之傲惰委曲忠厚之意蔼然于言辞之表大业以兴大事以定成汤之泽于是而益永盘庚其贤矣哉　愚按此章以上喻民】呜呼邦伯师长百执事之人尚皆隐哉【殷制五官之长曰伯是职方所以谓之邦伯此章以下喻臣】予其懋简相尔念敬我众朕不肩好货敢恭生生鞠人谋人之保居叙钦今我既羞告尔于朕志若否罔有弗钦无总于货寳生生自庸式敷民徳永肩一心【蔡氏曰相导也我懋勉简择导汝以念敬我之民众也肩任敢勇也鞠养也我不任好贿之人惟勇于敬民以其生生为念使鞠人谋人之保居者吾则叙而用之钦而礼之也羞进也若者如我之意即敢恭生生之谓否者非我之意即不肩好货之谓二者尔当深念无有不敬我所言也无母同总聚也庸民功也此则直戒其所不可为勉其所当为也式敬也敬布为民之徳永任一心欲其久而不替也盘庚篇终戒勉之意一节严于一节而终以无穷期之　郑康成曰祖乙居耿以后奢侈逾礼土地廹近山川常圮焉至阳甲立盘庚为之臣乃谋徙居汤旧都民居耿久奢淫成俗故不乐徙王肃曰自祖乙五世至盘庚元兄阳甲宫室奢侈下民邑居垫隘水泉泻卤不可以行政化故徙都于殷　世纪曰耿在河北廹近山川自祖辛以来民皆奢侈故盘庚迁于殷　唐孔氏曰三者之说皆言奢侈郑氏既言君奢又言民奢王肃専谓君奢皇甫谧専言民奢言君奢者以天子宫室奢侈侵夺下民言民奢者以豪民室宇过度逼廹贫乏皆为细民弱者无所容居欲迁都改制以寛之富民恋旧故违上意不欲迁也　按孔传之意盖以地势洿下又久居水灾水泉泻卤不可行化故欲迁都不必为奢侈也此以君名名篇必是为君时事而郑氏以为上篇是盘庚为臣时事何得辄谬也　愚按郑氏博极古书当必有据意者阳甲之世盘庚相之尝议迁矣而阳甲卒不果故盘庚立遂决迁焉至谓上篇作于阳甲之世则误尔　苏氏曰民不悦而犹为之先王未之有也祖乙圮于耿盘庚不得不迁然使先王处之则动民而民不惧劳民而民不怨盘庚徳之衰也其所以信于民者未至故纷纷如此然民怨诽逆命而盘庚终不怒引咎自责益开众言反复告谕以口舌代斧钺忠厚之至此殷之所以不亡而复兴也后之君子厉民以用者皆以盘庚借口予不可以不论　大纪论曰自祖乙都耿之后三世有兄弟争夺之祸宗族羣下各有党与荡析离居罔有定极盘庚欲正名而诛罚之则伤亲亲召变乱聴其所为而纵之则不可以为国故必迁于亳理之以旧制参之以新民消散党与使定于一也自是而后子弟更立十世无复争夺之祸矣贤者所为尽善尽美如此哉后世人君欲有所为者既不能行其所无事则必更张旧制奬抜新进沮格羣言□责贵近以厉其余矣方事未成则戒慎及事已成则安肆矣方迁之初道路阻长工力劳费有能以财济国事者则必旌显之矣此天下所以败也盘庚三篇有六善焉以常旧服正法度一也图任旧人二也无或敢伏小人之攸箴三也以人情事理反覆训谕开导民心使之通晓无纤毫恃尊髙冯威势之意四也奠厥攸居始以无戏怠为戒五也叙钦有徳有谋之人而不肩好货六也一举而六善立弭祸乱之根此孔子所以取之训后世也先儒谓商人尚神愚初尝疑之及观汤诰盘庚之文然后知圣人以神道设教非如末世及夷教之妄诞也行妄诞而能成事者未之有也　子王子曰上气有厚薄风俗有盛衰冀之为都天下之形势也山河险固沃壤廹隘民淳俗俭足以自固后世人民文物渐至繁阜风气曰耗遂自北而南势使之然也夫契始封于商八迁而后都亳汤以七十里而有天下此兴王本根之地后世子孙不可轻去者也是时滨河之地近古帝都地壤土丰民稠物饶人之所共趋亳在中土之东南去河为逺汤始大而未盛子孙无逺虑徃徃轻徙曰嚻曰相曰耿曰邢皆际河之境常人之心知利而不知患虽数有水祸时圮时壊而不悔者正以厚利夺其避患之心也盘庚贤君也不忍民之沈陷沦没治亳殷而归于先王创业之都非为己利也为民避患也故其言告戒谆勤而无一毫怒民之意然民何敢逆君命而惮迁哉皆世家大室嗜利忘患动以浮言蛊惑百姓恐惧盘庚故盘庚知之喻百姓之言少而辩论反覆于世家旧臣者为详其喻民曰尔谓朕曷震动万民以迁今我民用荡析离居罔有定极汝万民乃不生生予迓续乃命于天予岂汝威用奉畜汝众蔼然温厚之意沦浃心髓民之浮言乌得不息民之胥怨乌得不消民之生生乌得不裕自是高宗祖甲相继百年殷邦嘉靖其后武乙复迁河北国内衰弊至纣竟以奢淫而亡是以知盘庚之逺虑絶识岂不贤乎】甲子二十有五祀二十有八祀王崩弟小辛立
　　戊辰小辛元祀【史记曰小辛立殷复衰百姓思盘庚作盘庚三篇如此则盘庚之书亦追记也未详是否】二十有一祀王崩弟小乙立
　　己丑小乙元祀甲寅二十有六祀豳亶父迁于岐改号曰周【按迁岐之事据西汉书娄敬传则古公迁岐下距伐商百有余年当在□辛之世据东汉书西传序则古公迁岐又当武乙之时然皆年数】【促数该事不伸娄敬一时之言计不察察东汉书据竹书竹书载载太丁厯年良乆与经世厯不同皆不可考惟大纪系之小乙之年葢以甲纪也下逮克商凡二百年　按诗称爰及姜女聿来胥字则其时古公太姜之年尚少未有太伯王季也至称其治岐之后云帝省其山斯抜斯兊然后作邦作对则始生太伯王季尔古公年夀甚髙故号古公而王季文王皆且百年尚论其世则大纪之年近是今从之】世本曰公刘【详见夏纪】庆节【史记曰庆节居豳】皇仆差弗伪榆【史记作毁隃】公非辟方【史记缺辟方皇甫氏谓公非字辟方者非】髙圉【国语曰高圉能率稷者也周人报之】侯牟【史记缺皇甫氏云高圉字者非】亚圉【左传注高圉亚圉受殷锡命】云都【史记缺皇甫氏以为亚圉字者非汉书表云亚圉弟索隐曰上云辟方侯牟亦皆二人之名】太公组绀【史记作公叔祖类世表作祖类皇甫氏云公祖一名组绀】诸盩【史记缺路史号太公】亶父【号古公武王追王太王】
　　【履祥按世本自不窋鞠公刘至季厯己十七世史记拘于十五王文始平之之数遂谓后稷之子为不窋曽孙为公刘前既缺代又自公非已后缺四世不书皇甫氏不得其说遂以四世为字而组绀又自有四名独索隐觉其非而不明辨路史已明辨而不防十五王之说今按公刘之世云周道之兴自此而诗京师之名亦始此国语十五王之说自公刘数至文王尔然又安知非祖功宗徳之云周世世修徳者圣贤之君十五作而至文王乎】
　　【孟子曰昔者太王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所以养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市庄子与此文大同小异至史记呉越春秋所记文滋不及矣　又曰昔者太王居邠狄人侵之去之岐山之下居焉非择而取之不得已也茍为善后世子孙必有王者矣君子创业垂统为可继也若夫成功则天也】
　　大雅绵之诗曰緜緜瓞民之初生自土沮漆古公亶父陶复陶穴未有家室【集传曰民周人也古公号也亶父名也或曰字也后乃追称太王焉陶窑灶复重窑穴土室也豳地近西戎而土寒故其俗如此此亦周公戒成王之诗之先小后大以比周人始生于漆沮之上而古公之时居于窑灶土室之中其国甚小至文王时而后大也】古公亶父来朝走马率西水浒至于岐下爰及姜女聿来胥宇【集传曰走马避狄难也岐下岐山之下也姜女太王妃也】周原膴膴菫荼如饴爰始爰谋爰契我曰止曰时筑室于兹【集传曰周地名在岐山之南膴膴肥美貌菫乌头荼苦菜饴饧也契所以然火而灼者也或曰以刀刻甲欲鑚之处言周原土地之美虽物之苦者亦甘于是太王始与邠人之从己者谋居之又契而卜之既得吉兆乃告其民曰可以止于是而筑室矣或曰时谓土功之时也】廼慰廼止廼左廼右廼疆廼理廼宣廼亩自西徂东周爰执事【集传曰慰安止居也左右东西列之也疆谓画其大界理谓别其条理宣布防而居或曰导其沟洫也亩治其田畴也自西徂东自西水浒而徂东也周徧也言靡事不为也】乃召司空乃召司徒俾立室家其绳则直缩板以载作庙翼翼【集传曰司空掌营国邑司徒掌徒役之事绳所以为直凡营度位处皆先以绳正之缩束也载上下相承也言以索束板投土筑讫则升下而上以相承载也翼翼严正也】捄之陾陾度之薨薨筑之登登削屡冯冯百堵皆兴鼛鼓弗胜【集传曰捄盛土于噐也陾陾众也度投土于版也薨薨众声也登登相应声削屡墙成而削治重复也冯冯墙坚声五版为堵兴起也此言治居室也鼛鼓长一丈二尺以鼓役事弗胜者言其乐事劝功鼓弗能止也】廼立臯门臯门有伉廼立应门应门将将廼立冢土戎丑攸行【集传曰王之郭门曰臯门正门曰应门太王之时未有制度特作二门其名如此及周有天下遂尊以为天子之门土大社也亦太王所立而后因以为天子之制焉戎丑大众也起大事动大众必有事乎社而后出谓之宜】皇矣之诗曰皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅【集传曰式廓犹言规模也此谓岐周之地也此诗叙太王太伯王季之徳以及文王伐密伐崇之事也此其首章先言天之临下甚明但求民之安定而已彼夏商之政既不得矣故求于四方之国茍上帝之所欲致者则増大其疆境之规模于是乃眷然顾视西土以此岐周之地与太王为居宅也】作之屏之其菑其翳修之平之其灌其栵啓之辟之其柽其椐攘之剔之其檿其柘帝迁明徳串夷载路天立厥配受命既固【集曰明徳谓明徳之君即太王也串夷载路未详或曰串夷即昆夷载路谓满路而去所谓混夷駾矣者也配贤妃也谓太姜此章言太王迁于岐周之事盖岐周之地本皆山林险阻无人之境而近于昆夷太王居之人物渐盛然后渐次开辟如此乃上帝迁此明徳之君使居其地而昆夷逺遁天又为之立贤妃以助之是以受命坚固而卒成王业也】帝省其山柞棫斯拔松柏斯兑帝作邦作对自太伯王季维此王季因心则友则友其兄则笃其庆载锡之光受禄无丧奄有四方【集传曰对犹当也作对言择其可当此国者以君之也太伯太王之长子王季太王之少子也兄谓太伯也言帝省其山而木抜道通则知民之归之者益众矣于是既作之邦又与之贤君以嗣其业盖自其初生太伯王季之时而已定矣于是太伯见王季生文王又知天命之有在故适吴而不反太王殁而国传于王季及文王而周道大兴也然以太伯而避王季则王季疑于不友故又特言王季之友其兄者乃因其心之自然而无待于勉强既受太伯之让则益修其徳以厚周家之庆而与兄以让徳之光犹曰彰其知人之明不为徒让耳其徳如是故能受天禄而不失至于文武而奄有四方也　史记曰古公亶父复修后稷公刘之业积徳行义国人皆戴之及它旁国闻古公仁亦多归之吴越春秋曰古公去邠处岐周居三月成城郭一年成邑二年成都而民五倍其初　韦昭曰太姜太王之妃王季之母姜女也有逢伯陵之后也　雍録曰邠在岐西北二百五十余里自邠而南一百三十里为奉天县有梁山即所谓逾梁山也渭水在梁山之南循水西上可以达岐诗所谓率西水浒至于岐下也太王都岐在今凤翔府西五十里是为岐周岐水之南今有周原南五十里又有周城此周公采邑】二十有八祀王崩子武丁践位




　　资治通鉴前编卷四
　　钦定四库全书
　　资治通鉴前编卷五
　　宋　金履祥　编
  </div>
  <div class="pagination">
   <a href="资治通鉴前编.html">
    上一页
   </a>
   <a href="资治通鉴前编.html">
    1
   </a>
   <span class="current-page">
    2
   </span>
   <a href="资治通鉴前编_page3.html">
    3
   </a>
   <a href="资治通鉴前编_page4.html">
    4
   </a>
   <a href="资治通鉴前编_page5.html">
    5
   </a>
   <a href="资治通鉴前编_page6.html">
    6
   </a>
   <a href="资治通鉴前编_page7.html">
    7
   </a>
   <span>
    ...
   </span>
   <a href="资治通鉴前编_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
