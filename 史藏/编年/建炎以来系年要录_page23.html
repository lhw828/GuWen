<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 23 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 23 页/共 115 页
  </h1>
  <div class="content">
   壬辰工部尚书兼侍读兼权吏部尚书胡松年试吏部尚书翊日松年入对论唐太宗尝谕房元龄以细务属左右丞大事关仆射其委任元龄之意笃矣殊不知尚书丞寔政事纲辖若专责以细务以何暇裨益治体哉臣愿睿断以今日所当为所当行不可缓者分委二三大臣庶使悉心戮力各底乃职且戒簿书有可简省者简省之诏付三省枢密院 左朝散郎范漴提举广东茶盐公事漴守惠州州为虔贼所蹂及是还朝妄奏守御功减磨勘年而有是命监察御史明槖言于朝命遂寝虔贼事见二年冬末乙未诏参知政事同都督江淮荆浙诸军事孟庾赴行在本府统制官姚端李捧王进并以所部偕还惟张荣屯平江李贵屯建康如故自朱胜非再相数言都督府可罢吕颐浩不从及是既毕防秋胜非复乞罢都督府使诸将得自奋厉故有是命 殿中侍御史常同言近尝论列监司之不才者已蒙放罢臣今再体访得新广东转运判官潘辟深刻险薄吕颐浩喜之颐浩去未久辟倡言再入移书示众无不惑之新浙东提举茶盐陈鼎昨任湖州司户赃污狼籍謟事蔡攸遽除监司新广东提举茶盐张世才驵侩俗吏始以从父入燕特赴殿试合该讨论之人缘与颐浩有旧累迁差遣新湖北提举茶盐徐嘉问王黼之客也为应奉司属官自称相干轻暴之性至今不移新福建提举茶事赵公达赃吏也尝和籴小麦自盗为仓吏所告倍偿而去新湖南提举茶盐胡纬父子出入蔡京之门受官数年即除监司此六人者皆有罪状不可以表帅一路理宜罢斥诏并罢世才思正子也 初知唐州胡安中为伪齐所逼弃山寨奔随州及随州失守诏赴行在至是补武经郎合门宣赞舍人添差温州兵马都监 武节大夫吉州防御使致仕陈思恭复为入内内侍省押班主管福州应天启运宫神御填创置阙 左朝请郎致仕翁升特迁一官以升自言元符末上书入籍故也吏部侍郎陈与义言陛下褒恤元祐党籍及元符上书人硕大光明者既已尽录亦有姓名不熟于人而多故之后无籍以考昨黄策以蔡京所书党碑及国子监所印上书党籍人姓名录白来上付在有司遭火不存间有子孙自陈者乃以胥史私抄之本定其是非望再行搜访乃命吏部访寻真本缴申左右司审验讫送部照使升选人邪中等第三十四人日历与义奏下在丙申今并附此 
　　丙申试尚书吏部侍郎兼侍讲兼直学士院陈与义移礼部侍郎胡世将移刑部权刑部侍郎刘岑移吏部与义以兼直院故免剧曹 起居舍人唐煇试中书舍人 签书枢密院事兼权参知政事徐俯以疾告上命即其府视事俯言三省文书最为丛委平时尽日力可了臣系暂权实不知首尾占位书名而已臣既以衰病方且疗治筋力心志寔不能支欲乞且止治臣本院事所有三省职事自有宰相伏望圣恩免臣暂权事务既＜闲＞可得专心既获治养贱躯亦免乖误大计诏不许 
　　丁酉诏以宣谕五使手历进册令检正都司检详官同共看详比较多寡申尚书省 右迪功郎泰州录事参军李亦特改右承务郎亦上疏论事上召对而命之 
　　戊戌诏广西提举买马官移司邕州用李预奏也 知枢密院事张浚乞俟至衢州留数日修治军器从之 武德大夫秀州防御使致仕张见道落致仕主管江州太平观 
　　己亥初命三衙管军及将帅观察使以上举忠勇智略可自代者一人如文臣之制用吏部侍郎郑滋请也 翊卫大夫相州防御使添差浙西兵马副钤辖张用改福建路兵马都监 
　　辛丑翰林学士綦崇礼兼史馆修撰始除修撰官也 右司谏刘大中言近户部尚书黄叔敖申明江浙上供和买绢并七月终已前起发数足臣契勘租税条限系五月半起催八月半纳毕灾伤放免不尽者限外展一月祖宗以来未之有改今户部却令七月终已前数足可谓迫促太甚矣纳毕者人户送纳到官之期也起发数足者诸州团并起发到行在之期也且以道里远近酌中言之吉州陆路到临安府二十八程水路又倍之若依户部所请之限则须五六月纳毕岂不大叚迫促今户部不过以大礼赏给未足上动朝廷不知户部平时所管是何职事岂不知今年合是大礼平时蠹耗未尝讲究平时失陷未尝稽考今乃临时画降指挥迫促税限变乱祖宗旧制全不恤民且郊祀之礼所以为民祈福也今户部因大礼赏格迫取物帛反为民害有伤和气有累圣德臣安得不论诏展限一月 诏广西土丁峒丁各仰本处防守其调发赴静江府并团结余丁并罢自许中为帅始调土丁防托既又令以钱代丁事见绍兴二年四月提举买马官李预又以驽马配之监察御史明槖自岭南还数以为言故有是旨此以明槖奏状及今年二月壬午槖论许中五罪二月癸未槖论买马司事二月壬辰范漴论广东盗贼事四章修入许中科土丁钱据槖奏详著二年四月 川狭宣抚处置司言已用便宜差左奉议郎王瓘权利州路转运判官从之 是日金右都监宗弼自宝鸡入犯攻仙人关先是金既得和尚原利州路制置使吴玠度敌必深入乃预治垒于关侧号杀金平严兵以待玠弟秦凤副都总管璘在阶州移书言杀金平之地去原尚远前阵散漫宜益治第二隘示必死战则可取胜至是宗弼果与其狭西经略使萨里罕伪四川招抚使刘夔率十万骑入犯赵甡之遗史二月辛卯吴玠及乌珠战于仙人关败之初乌珠欲大举兵期必入川刘豫之弟益方知长安密使人告玠早为之备玠预为垒关侧号杀金平按日历宣司奏金以二月二十一日攻仙人关辛卯则十一日也甡之所书凡差十日盖小误又所云刘益密告吴玠事乃据林泉野记恐未必然当考进攻铁山凿崖开道犯仙人关既至敌据高岭为壁循岭东下直攻我军玠自以万人当其前璘率轻兵由七方关倍道而至转战凡七日昼夜不息统制官郭震为宗弼所袭破其寨王师屡败玠斩震以徇敌复攻之玠斩郭震据赵甡之遗史云尔然甡之系之甲午盖误今且去其日俟考 
　　壬寅太府寺丞权户部郎官张成宪为尚书驾部员外郎 直秘阁秦梓提点福建刑狱公事左中奉大夫柳瑊提点浙东刑狱公事监吉州榷货务都茶场陈霭提点湖北刑狱公事直秘阁吴懋为湖北转运判官左朝散郎新知台州徐伟达直秘阁陆寘并为广东转运判官右朝奉郎添差通判平江府田积中为淮南转运判官御史常同言寘乃内侍王通客为明府司录供进蜜煎海错就迁通判避通名改称府判今浙路有呼府判者自寘始也后任发运奸赃狼籍瑊顷知洺州不能镇抚士卒以致军变身中数刃近岁交结辛道宗求赐章服陛下灼见其无耻罢之伟达资性贪鄙在围城中移书亲旧有新君即位人情喜悦之语梓本附梁师成特赴殿试阘冗疎谬士所指笑霭是虽不知其才但恐不应超躐亦望详酌改命吏部言霭尝任提举湖北刀弩手乃诏寘瑊伟达梓皆罢寘佃子也梓瑊懋伟达己见霭未见同为御史不数月劾罢监司之不才者二十有三人中外耸然懋以明州献羡事愬于朝谓曩以代者移用故申明之非有所献也由是复起后十余日右司谏刘大中言淮南人民有几乃共置监司五员乞罢积中上从之懋乞改正明州献羡事在是月壬寅同章下在己酉大中章下在三月丙辰今并书之积中不知何许人乃吏部尚书胡松年亲属自添倅躐除监司不知同何以独不言而大中言之当考孙觌撰柳瑊墓志瑊知洺州被疾司录事李承励权州事州兵闻公疾唱言仓粟恶逐庾官嗾众为乱公闻变力疾按衣出谯门坐宣诏亭命三校率其属捕杀首乱者而释其余已乃复卧承励逢童贯之怒以公病不任移书驰告贯而自为功居未几公黜三官归承励进五官此与同章疏所云全不同姑附著此日历绍兴五年韩璜为伯胶乞恩泽状亦称洺州军变执缚知州柳瑊 
　　癸卯勒停人向子廉复右朝奉郎除直秘阁子廉宗良子宗良经子永嘉郡王知平阳县民有负和籴米者子廉讯之杖二百即日死坐是停官刘光世夫人子廉兄女也光世为请于朝以钦圣宪肃皇后诸侄在者惟子廉一人故有是命 诏权以射殿为景灵宫四时设位朝献用太常博士刘登议也其后上亲征不果行 
　　乙巳监察御史明槖言昨李棫遣人入大理买马于边防有所未便小必失陷官物大则引惹边衅臣讲究买马之术有七深入蛮国诱之不惜其直一也原有缯彩盐货之本二也待以恩礼三也要约分明四也禁止官吏侵欺五也信赏必罚以督之六也马悉归朝而后付于将帅七也七说若行西南诸国所产自至望下提刑司根究诸司盐利剩钱应副买马仍下提举司详前七说施行从之 左金紫光禄大夫龙图阁待制提举华州云台观王革卒诏官子孙如故事言者谓革自廷尉尹京专以观望意旨为狱刑罚失平枉滥者众独以夤缘交结冒滥赏典法当讨论诏追降革为左中大夫尽格其恩数 乡贡进士李郁为右迪功郎郁以布衣入见所陈皆当世要务上批郁学通世务议论可采故有是命上批日历不载武阳志有之丙午知枢密院事张浚至行在初浚行至严州之新城复上疏引咎求罢殿中侍御史常同入对论浚五年于外误国非一用李允文王以宁傅雱诸小人为荆湖害以曲端赵哲之良将皆不得其死以至擅造度牒铸印记赐赦减降出给封赠磨勘绫纸之类皆有不臣之迹及被召尽掠公私之财选精兵自卫出蜀虽膏斧钺不足以谢宗庙若蚤正典刑示天下不复用则狭右之地不劳师而自复矣侍御史辛炳素憾浚事见建炎三年二月亦论浚误国犯分富平之役赵哲转战用命势力不敌而溃浚乃诛哲致其徒怨叛又信王庶一言杀曲端于狱中端之部曲又皆叛去其后日夜攻打川口公行文檄求端于浚者是也和尚原之战王万年之功为多浚乃抑之万年怨愤叛去与哲端溃卒力窥川口金人特因之耳按蜀口用兵录今年三月杀金平之战尚遣王万年击贼盖万年即王喜此时为统领官炳误也又用赵开营财利行榷茶盐及隔槽酒法苛细特甚内结人怨西蜀之不亡者幸也凡朝廷所除监司郡守至輙不许上必巳所命乃得赴张深以老乞退则令五日一赴宣司治事此例安出哉甚者擅肆赦宥一岁凡再自古便宜未有如是之专者也湖南北非浚所管地分乃遣李允文王以宁假以便宜肆行生杀遂乱两路败事而归不自知罪犹移文令葺治府第浚谓枢庭之权为己家物乎既被召尽刷四川之财以行尚敢托言那辍随军钱物应副解潜程昌＜宀禹＞欲以要功不知钱何所从出哉事见今年正月丁丑沿路劄下荆峡诸州计置箭簳各数百万又言如难计置即具因依回报是徒欲求进不恤民力之困也事见二月丁亥浚闻罢之始则迁延不行中则疑而有请欲俟至潭州道路无虞而后造朝事见正月壬戌近又奏乞至衢州留数日修治器甲事见二月戊戌今闻政府虚位则至衢州一日而行星夜兼程不复留滞何前缓而后急疏入不报前一日炳以急速请对论浚为黄潜善所知自兴元曹官一二年间引为侍从及金人有窥江南意浚乃避祸远去引用一时小人如刘子羽程唐辈诛求聚敛四川骚然陛下初许浚便宜黜陟盖以军事在远不欲从中制也浚輙立招贤馆有视龙图阁之命以孺人封号封参议官之妾陛下常遣中使抚问浚乃与之加秩劳其远来其狂悖甚矣赖陛下圣明辨之不晚亟遣郎官持节召之浚乃偃蹇迁延上章慢命既到鼎澧闲擅差抚谕官骚扰州县事见二月辛巳其所为一至于此望赐罢黜明正典刑以为人臣＜叐＞扈之戒浚至行在诏浚随行军马尽付神武中军统制杨沂中随行钱物隶内藏为封桩激赏库浚既见遂赴枢密院治事 
　　丁未右朝请郎通判临安府卲相右朝散大夫通判临安府熊彦昭并直秘阁守臣梁汝嘉荐二人上召对而有是命彦昭鄱阳人也相已见 赐伪福国长公主宅于行在　建炎以来系年要录卷七十三金人地名考证 
　　乌珠原书作兀术误改见卷一 
　　萨里罕原书作撤离曷误改见卷十一 

●建炎以来系年要录卷七十四 
　　宋 李心传 撰 
　　绍兴四年三月辛亥朔川狭宣抚司都统制吴玠败敌于仙人关初金右都监宗弼与玠连战未决玠遥与宗弼相见且遣人谓曰赵氏巳衰不可扶持公来当择善地百里而王之玠谢曰巳事赵氏不敢有贰此据林泉野记敌遣生兵万余击玠营之左玠分兵击却之贼怒拥众乘城玠遣统制官杨政以刀枪手深入统制官吴璘以刀画地谓诸将曰死则死此敢退者斩敌分为二阵宗弼阵于东将军韩常阵于西我军苦战久遂退屯第二隘时军中颇有异议欲别择形胜守者璘曰方交而退是不战而却也吾度此敌走不久矣政亦言于玠曰此地为蜀扼塞死不可失当守以强弩彼不敢舍此而犯关玠从之敌进攻第二隘人被两铠铁刃相连鱼贯而上璘督士死战矢下如雨死者层积敌践而登萨里罕驻马四视久之曰吾得之矣翌日命诸军并力攻营之西北楼统领官陇干姚仲登楼死战楼巳倾仲以帛为绳曳使复正敌以火焚楼柱仲取酒击灭之玠又遣政与统领官田晟出锐兵持长刀大斧击其左右夜布火四山大震鼓随之壬子夜垒中大出兵遣右军同统领王喜及王武等诸将分紫白旗入敌营敌惊溃将军韩常为官军射损左目敌不能支遂引兵宵遁右军统制张彦劫敌横山寨斩千余级玠遣统制官王俊设伏河池扼其归路又败之是举也敌决意入蜀自萨里罕巳下皆尽室以来既不得志遂还凤翔授甲士田为久留计自是不复轻动矣敌之始入也玠檄召金房镇抚使王彦熙河路总管关师古来援时师古巳叛彦亦不至独绵威茂石泉军安抚使刘锜以所部会之玠闻师古叛并其军麾下厚资给焉由是玠军益以精强吕中大事记张浚以枢府任川狭半天下之责前控六路之师后据两川之粟左通荆襄之财右出秦陇之马以为定天下大计虽赵哲离部致有富平之败而得刘子羽以保兴元用吴玠以保大散关遂有和尚原之捷继有杀金平之捷敌自是不敢犯蜀矣 
　　丙辰上问执政湖寇事宜张浚曰村民无知迫于官吏之扰偷安江湖非剽掠无以为生其拒王师实惧大戮势不得巳以缓死尔臣谓宜廓信义以招之上曰皆朕赤子何事于杀然自军兴盗起率招来之而奸人乘衅所在啸聚今幸衰息勿复效尤可也丁巳右司谏刘大中守秘书少监上谕朱胜非曰大中顷使江西颇多兴狱今犹未巳若令为谏官恐郡县观望朕于用刑钦恤明慎常惧有司行法于意外今迁大中为少监盖朕之深虑也熊克小历大中自监察御史除盖误大中今年正月巳迁谏官矣 右朝散郎魏舜臣知黄州 
　　戊午端明殿学士江南西路制置大使赵鼎参知政事时鼎巳召而未至也 上命鼎荐举人才鼎即以王居正吕祉董弅林季仲陈槖朱震范同吕本中上之乃诏三省公共随器任使诏三省在三月壬申 抚州布衣甯子思献白银木刻成千手大悲像极精工朱胜非进呈上曰朕平日未尝佞佛然亦不敢加訾原饰像设以祈福乃流俗之事非朕心也胜非又言抚州有玉尊刻成龙文疑禁中旧物未敢进上曰此尤无谓异时茶马司常窃市马之直以易玩好是举山泽之利而投之无用之地尔其勿受自今有来献者皆却之 夜雨雹 
　　己未刑部侍郎胡世将坐前守镇江不发御服织罗钱与通签判右承议郎曾恩等四人各贬秩一等仍令本府限半月发还先是刘光世既移戍内藏库复举行之世将奏民力凋弊无所从出有司劾世将违旨故有是命熊克书此事差误巳辨之见二年九月戊寅并注 诏秘阁修撰主管江州太平观宋煇落职右朝奉大夫主管台州崇道观晁公为罢宫观饶州编管人刘默许自便以侍御史辛炳论废相吕颐浩用刑轻重不中也宋煇落职因守临安日纵释私酤事巳见绍兴三年十二月 枢密院言三省事繁请机速房文字宰臣与院官轮日当笔庶免稽滞从之壬戌参知政事同都督江淮荆浙诸军事孟庾自镇江至行在庾请随班奏事讫免赴都堂奏事仍免签书三省文字时督府诸将既巳分戍遂并其府废之而以其余兵隶神武右军都统制张俊督府之罢日历全不书会要本门亦不载惟赵甡之遗史略记此事今因孟庾召还遂书之以补史阙 
　　癸亥侍御史辛炳试御史中丞中书舍人唐煇试左谏议大夫 礼部侍郎兼侍讲权直学士院陈与义言明堂之礼有汉武汶上之制绍兴元年实巳行之若再举而行适宜于今事无戾于古典太常丞詹公荐博士刘登亦言古人巡幸自非封禅告成未有行郊祀者今岁若且祀明堂实得权时之义但绍兴元年止设天地祖宗四位即不曾设皇祐百神议者疑郊与明堂当间举及与义等议上乃命有司条具明堂典礼以闻 左儒林郎连州州学教授范寅宾左迪功郎监泉州石井镇朱松并为秘书省正字右宣义郎周聿为司农寺丞右承事郎王铚守太府寺丞右承务郎范伯奋守军器监丞松婺源人谢克家所荐聿中从弟也中巳见建炎二年正月癸卯伯奋以选人荐对故有是命寅宾巳见绍兴二年铚巳见建炎四年言者奏铚浮薄无行罢之 
　　乙丑检校少保定国军节度使知枢密院事张浚罢为资政殿大学士左通奉大夫提举临安府洞霄宫时辛炳常同论浚不巳上未听二人因录所上四章申浚炳＜锍-釒＞论浚闻罢之始迁延不行浚惧即移疾待罪且以吕颐浩在相位时书进呈上乃释然颐浩书见三年六月庚寅朱熹撰浚行状云炳言公既得召命不即出蜀意有他图按炳元＜锍-釒＞中语不如此熹误也今略删润附见炳又言前此人臣未有如浚之＜叐＞扈僭拟专恣误国欺君慢上者浚兼有众恶其可逃于典刑望付三省早赐窜黜同亦论奏如炳言故浚遂罢 尚书刑部侍郎胡世将充徽猷阁直学士知洪州后二日诏世将兼江西安抚制置使世将方至而遽出必赵鼎所不喜故也当更考之 神武中军中部统领官朱师闵改充本军选锋统领时统制杨沂中以张浚所携西兵为选锋部故命师闵统之而以浚随行选锋将武功大夫荣州剌史合门宣赞舍人柴斌为神武中军后部同统领皆用沂中请也柴斌除统领在此月乙亥 
　　丙寅诏张浚免谢辞 驾部员外郎李愿以使蜀之劳进秩二等时议者以为兴利阆三州及三泉县见屯军兵为四川门钥有司馈粮虽用水运然每令州县抑勒船户装载失陷官物今潼川府路岁运二十万斛每斛支万斛以水路稍远所支钱又多通计费钱二百六千万缗船户既被抑勒侵欺盗用巧诈百端以至自沉舟船号为抛失所运米数失陷大半今欲度江路远近置转般仓应用舟船令两路量事力制造橰梢即于厢军内刷差不足则召募百姓每舟约载三百斛若以百二十舟往来不绝不过十月拨发尽绝今兴州银一两博米仅得一斗缘军粮不足有司不免贵支坐仓价钱计司失职莫此为甚伏望慎择人材付之以权专委措置诏宣抚司相度此＜锍-釒＞未得其名恐即李愿所上当考 
　　丁卯张浚落职奉祠时起居郎兼权中书舍人舒清国当草浚制奏言臣窃读臣僚论浚＜叐＞扈不臣之迹实臣子所不忍闻今陛下宽恩虽罢其枢柄而秘殿高班岂宜□处故有是命始浚之在蜀也尝以秦川馆为学舍以待狭西河东失职来归之士给衣食养之又新复州郡乞铸印浚以便宜先给而后闻于上故清国所草谪词有曰假便宜行事之势忘人臣无将之嫌肖内合以招贤拟尚方而刻印朱熹撰浚行状云辛炳论公设秘馆以崇儒拟尚方而铸印此亦非＜锍-釒＞中本语实当时之谪词熹盖小误也殿中侍御史常同时方论清国行词疎谬翌日清国亦罢为直龙图阁主管台州崇道观御史中丞辛炳复言浚之不臣不窜之岭表不足以塞公议宫祠自便所至必有以摇人心者为害非一因言昨敌骑渡江滕康刘珏以措置乖方尚犹谪授分司之官湖南居住今浚之罪百倍康珏后三日诏浚福州居住何俌龟鉴建炎初潼关告警羽檄交驰浚以密院而任川狭宣抚之职请任西事分司秦州左通荆襄之财右出秦陇之马兴元一奏勇于自任擢刘子羽于参谋而弛禁通商输财济饥熙如也用赵开于总领而民不加赋军用自足裕如也而分画诸将如吴玠如王彦如刘锜如关师古等莫不属其指授之下自是而捷于宝鸡捷于箭栝捷于和尚原捷于杀金平剑阁栈道赖以保全此虽吴武安玠以下诸将战斗之功而分画措置莫非我魏公力也而议者乃以秘阁崇儒尚方铸印中伤之虽圣明天子有人言其过朕皆不听之谕而还朝以后言者滋甚浚不容不落职出居外郡矣仍借拨官田十顷炳言浚之罪无可矜者今虽巳废示不复用然川狭之人自闻浚还朝朝夕反侧视浚去留与得罪之轻重以为安危今禄以祠宫处之善地加之借拨官田川狭传报岂不摇动又七日遂罢借田之命浚即日如福州从者皆去肩舆才两人浚虽得罪犹上＜锍-釒＞论敌伪暂和心必未巳当益为备具大略言金人情状专以和议误我亦云久矣彼势促则言和势盛则复肆前后一辙姑请以近事明之绍兴三年秋尼玛哈有犯蜀之意先遣王伦还朝且致勤恳盖惧朝廷大兵乘彼虚隙又其为刘豫之计至委曲周悉也自后九月伊都作难前谋遂寝至十二月伊都之难稍息则复大集蕃汉之众径造梁洋是时朝廷巳遣潘致尧出使矣次年二月敌困饶风进退未遑先是朝廷开都督府议遣韩世忠直抵泗州敌实畏之于四月遣致尧还其词婉顺欲邀大臣共议此非无所忌惮而然也梁洋之众未能出境至五月而后得归既狼狈矣而世忠大兵寻复辍行敌之气力固巳复苏而叛豫之心亦云纾缓所以前日使人之来求请不一故为难从之事也窃惟金人倾我社稷坏我陵寝迫我二帝驱我宗室百官自谓怨隙至深其朝夕谋我者不遗余力矣况刘豫介然处于其中势不两立必求援于金借使暂和心必未巳数年之内指摘他故岂无用兵之词而我将士率多中原之人谓和议巳定不复进取将解体思归矣若谓今日不得巳而与之通使为陛下之权敌亦固能用权也愿陛下早夜深思益为备具处将士家属于积粟至安之地使出而战守者无返顾奔散之忧精择人才以抚川狭之师使积年屯边者无懈惰怀望之意江淮川狭互为牵制斥远和议用集大业臣奉使川狭窃见主兵官除吴玠王彦关师古累经拔擢备见可任外其余人才尚众谨开具如左吴璘杨政可统大兵田晟可总一路王宗尹王喜王彦可为统制后皆有声世服其知人清国罢左史在此月戊午浚居住在辛未罢借田在戊寅今牵联书之宗尹初见建炎二年十一月喜初见绍兴元年十月 新除太常少卿侯延庆为起居舍人 尚书兵部员外郎冯康国罢日下出门御史常同言康国本遂宁浮薄不逞之徒张浚轻举慢令一切猖獗康国实主其谋生杀废置悉出其手纳贿受赂所求无不遂者今尚敢晏然辇毂之下为浚游谈故有是命 左武大夫文州团练使湖南安抚司后军统制韩京充广东兵马钤辖以所部屯广州弹压盗贼听本路帅臣节制其所部即今摧锋军用经略使季陵请也初江西叛将元通犯境陵遣海南尉魏逢使臣董鼒招抚之即听命寨于城外无几何江西遣兵至通遁趋惠州追兵及之与战不利人情震恐陵复遣逢鼒追通回至是乃以付京寻坐它事诛远近始安元通初见绍兴三年十二月戊申 
　　戊辰命前宰执追录建炎四年四月以前时政记用司封员外郎兼著作佐郎孔端朝请也 
　　己巳诏戚里之家应造进酒者许即所在州公库或官务寄造为宾祭之用岁毋过三十石时亲卫大夫宁州观察使韦渊奉祠居衢州奏乞鬻酒上弗从有司弗能禁郡守谢克家请于朝故有是命辛未直龙图阁知永州胡寅试起居郎右文殿修撰新知饶州王居正试太常少卿 
　　壬申集英殿修撰知鼎州程昌＜宀禹＞充徽猷阁待制知静江府左武大夫忠州团练使杨可辅知鼎州武翼大夫吉州剌史湖北兵马都监杜湛领忠州团练使添差江西兵马钤辖统率旧管官兵洪州驻劄时朝廷方招安湖寇而贼以不堪昌＜宀禹＞杀戮为词会广西帅刘彦适以不胜任召还昌＜宀禹＞乃改命熊克小历云诏除昌＜宀禹＞知静江府候招安毕日行而日历可转限三日朝辞起发与克所云不同当考 神武右军都统制张俊大阅将士上闻之赐俊白金万两钱三万缗为激赏之费 
　　癸酉左承议郎主管台州崇道观李易充淮东安抚司参议官用韩世忠奏也易辞不赴六月甲午改知常州 龙图阁直学士知湖州汪藻上所编元符庚辰以来诏旨二百卷诏送史馆 
　　甲戌尚书祠部员外郎赵霈改行吏部员外郎直秘阁主管台州崇道观吕本中为祠部员外郎 右奉议郎刘一止守尚书祠部员外郎主管温州神主时祠部员外郎兼权太常少卿江端友巳卒故以一止代之一止尝为起居郎下除郎官辞不拜改知袁州端友无妻子死于鴈荡山中 徽猷阁待制知临安府梁汝嘉请死事之家无人受恩泽者许换给度牒从之度牒直二百千承信郎一资易十四道他视此为差 
　　乙亥鼎州团练使提举江州太平观刘锡复捧日天武四厢都指挥使明州观察使权主管殿前司公事 镇江建康府淮南东路宣抚使韩世忠乞承买平江府朱＜面力＞南园及请佃陈满塘官地千二百亩诏以园地赐世忠 直秘阁张澄自蜀赴行在上召对遂以为江西转运副使熊克小历书澄升直徽猷阁在今年四月按日历澄明年正月戊辰自直秘阁江西转运副使以随军无窐误进职一等克实甚误 秀常湖三州守贰右朝请郎俞俟龙图阁直学士汪藻等七人与籴买官并进秩一等以和籴数多故也俟河南人尝为宣谕官胡蒙所荐诏俟满秩赴行在秀州止有通判钱浚明转官未知郡守为谁当考 是日御史中丞辛炳入对论用人三弊曰分朋党以立门庭缘爱憎而有用舍记小过而掩实行三者不去而望得人譬如却行求前不可得矣夫才非可一途取也有忠实威望可以任股肱心膂之寄者有刚正详明可以为耳目风宪之官者有学行深茂宜在论思献纳之地者有智谋宏靖宜居折冲御侮之任者或长于专对或长于剌举或长于抚字倘皆取其所长略其所短总核名实随材器使则人才当自不乏顾岂天下真无人哉望陛下断自宸衷去前三弊毋牵于朋党之弊无溺于爱憎之意虽尝有小疵而不害大节亦且抆拭用之惟实才是求惟佥谐是与或招延于内或布列于外使内外大小罔不得人则中兴之治似不难致＜锍-釒＞奏上嘉纳之 诏草泽邓名世令合门引见上殿名世初见去年十月丁亥名世初以刘大中荐召赴行在献所著春秋四谱古今姓氏书辨证诏吏部尚书兼侍讲胡松年看详松年言其贯穿群书用心刻苦由是引对遂命为右迪功郎名世以四月戊戌入见庚子补官丙子端明殿学士川狭等路宣抚处置副使王似充资政殿学士川狭宣抚使龙图阁学士川狭等路宣抚处置副使卢法原充端明殿学士川狭宣抚副使落等路及处置字并在司治事起复检校少保镇西军节度使利州路阶成凤州制置使泾原秦凤路经略安抚使知秦州充狭西诸路都统制兼宣抚处置使司都统制节制兴文龙州吴玠充川狭宣抚副使免签书本司公事专一措置沿边诸处战守秦州观察使熙河兰廓路马步军总管统制熙秦两路军马专一招抚熙秦关师古充熙河兰廓路制置使并日下供职朝廷未知师古叛亡故有是命 
　　丁丑右武大夫忠州防御使同管客省四方馆合门公事杨应诚为枢密副都承旨 诏今年正月巳后海行续降指挥令刑部依旧法春秋编类颁降用大理少卿元衮请也自绍兴新书既成之后省部经火续降指挥不存诏下湖温州抄录编类颁降至是又申行之 
　　戊寅监察御史明槖提点两浙东路刑狱公事从所请也 诏临安府失火延烧官私仓宅及三百间以上正犯人作情重法轻奏裁芦草竹板屋三间比一间五百间巳上取旨先是有旨失火焚烧数多取旨依军法刑寺以为无所执守乃比附立法焉其后御史台又乞估计价钱量轻重取旨刑部请延烧直万缗者比三百间直五千缗者比五百间从之后旨在六月戊子 
　　己卯合门祗候知涟水军丁禩令再任 合门宣赞舍人添差建康府兵马钤辖王才权发遣洪州兵马钤辖 
　　建炎以来系年要录卷七十四金人地名考证 
　　萨里罕原书作撒离喝误改见卷十一 
　　尼玛哈原书作粘罕误改见卷一 
　　伊都原书作余睹误改见卷一 

●建炎以来系年要录卷七十五 
　　宋 李心传 撰 
　　绍兴四年夏四月庚辰朔制授吴玠定国军节度使川狭宣抚副使玠因除宣副遂移镇加恩上赐以所御战袍器甲且赐亲笔曰朕恨阻远不得拊卿之背也玠素不为威仪既除宣抚副使简易如故常负手步出与军士立语幕客请曰今大敌不远安知无刺客万一或有意外则岂不上负朝廷委任之意下孤军民之望哉玠谢曰诚如君言然玠意不在此国家不知玠之不肖使为宣抚玠欲不出恐军民之间冤抑而无告者为门吏所隔无由自达玠所以屡出者防有此耳幕客乃服 直龙图阁都大同主管川狭茶马公事兼宣抚处置司随军转运使专一总领四川财赋赵开令再任用王似等奏也初张浚既召归开亦亟白王似卢法原求罢其自辨＜锍釒＞曰开既兼宣抚处置使司随军转运使专一总领四川财赋窃谓应副军期费用不赀若加歛于民即民愈不堪寻措置改修茶盐酒已坏之法不惟广收息钱兼岁入有常不误措准自建炎三年至绍兴二年终茶盐酒息增额钱并卖抵拟绝户田产等钱共收一千五百三十五万余贯兼随军秦州应副过狭西茶＜马犬＞及于狭西创行印造铜钱引纽计川钱八百三十四万余贯此外未尝创立名目科抑民间所榷茶盐酒并系祖宗旧法置合同场买引及置官监务亦系朝廷已尝行者其犯人断罪刑名未尝輙有删定但增添告捕赏钱意欲犯法者少惟是营私官吏恶其不便于巳怀异忌疾者共兴谤讟谓改修毙法为生事扰民口舌沸腾必相陷害况开年垂七十心力凋耗若叨□无耻重致烦言岂惟有辱士风决然上误国事似等察开雅非辞难畏谤讟者而军事方急果不可无开乃奏言川狭屯驻大军费用浩瀚漕司所入止充常赋诸司钱物见在不多累年经费委是赵开悉力措置茶盐酒息之类通计约二千万贯资助调度搜革宿毙增广课息于民无科率骚扰今来若令本官罢任缘即目正当边事之际财用急门□报全藉赵开措画应办深恐别差官主管不知首尾措置乖方有误赡养大军利害至重故有是旨 赐川狭宣抚司及官吏军民诏曰朕念虑疆陲览观形势秦蜀壤地寔据要冲自时多虞则有戎事＜忄间＞然西顾曾靡遑宁昨者特遣枢臣张浚往宣恩威任国忧寄盖五年于彼朕有闻焉肆颁召命俾还行阙而师言未已台谏交章考其出使失职之辜在于常刑当从远窜朕以其所用吴玠等能御大敌累立战功许国一心可膺委任因是贷浚止从薄责庶使玠等知朕厚于劝功而略于记罪之意感悦奋励益建良图应累年以来川狭诸路其寔有勋劳而未逮于赏滥被刑罚而莫当其罪才能偏废而不用谋猷见抑而不伸创兴横歛而致于无涯烦扰斯民而使之失业敕令所颁之泽不尽推行朝廷所差之官不获赴上凡害民咈众之事违吾德意者仰宣抚司讲求咨访疾速施置以称朕恻怛轸忧之诚庶几惠和亟臻嘉靖播告有众咸使闻知 枢密院计议官李荛充湖南北路干办公事依第二等奉使例荛始引参知政事孟庾亲嫌求去俄有是命 
　　辛巳尚书金部郎中陈桷为起居舍人 翰林学士兼侍读綦崇礼兼史馆修撰 诏兵部申严奏功不实之法时右司员外郎袁正功言自军兴以来陛下不吝推赏以旌战多而所属上功类不核实有盗贼自去而曰收复州县有寇过境上而曰保守无虞如惠州及东莞县皆经残破而守令以御寇推赏不知何所据而奏乎州县且然况于军伍似此奸罔讵可置而不问望特降睿旨今后官司奏功不实若因朝廷检察及臣寮按劾因事罥窐其元奏官司重加黜责仍将□赏人特行追改以惩奸罔之毙故有是命中兴圣政臣留正等曰昔魏尚守御云中坐上功差六级下之吏削其爵李广出右北平遇左贤王战以功过相当亡赏汉家赏功之令严矣战而胜吏以法当其赏战而不胜吏以法绳其罪过足以累其功而功不足以赎其过是以当其军一出塞人人争殊死战者知败则必诛也幕府上功毋或差一级者知言不相应则赏不行也终汉之世征伐四裔无不如志亦赏典明而将士用命尔近世则不然平时竭民力赡战士以待一旦缓急之用卒然边鄙有警使之擐甲必先赏而后遣之及其既战奏功来上有司不敢问其士马物故几何但问其斩获首级若干尔大将偏裨首已定封部曲行伍纷纷论赏动以万计其间亲戚子弟目不识旌旗耳不闻钲鼓往往第功常出战士之右噫亦已滥矣夫有功而不赏固无以得三军之力论赏而不实亦无以服三军之心古者赏一人而千万人劝未闻赏千万人而不足以劝一人也国家法令具载有司举而行之正在今日臣是以备论之 
　　癸未宗正少卿苏擕为中书门下省检正诸房公事右朝散大夫吕聪问为宗正少卿后二日御史中丞辛炳言二人皆名臣之后擕老成颇知典故然检正之任非精力有余不能聪问止曾任通判差遣祖宗以来未有不历内任直除卿监者诏擕依旧职聪问行吏部员外郎聪问除郎在此月辛卯聪问希纯子自蜀中召还而有是命 右朝请郎宇文师瑗为尚书驾部员外郎 宝文阁直学士宣抚处置使司参议官刘子羽责授单州团练副使白州安置宝文阁学士宣抚处置使司参议官程唐落职提举江州太平观本州居住初张浚既贬左谏议大夫唐煇言浚所引参赞军事者皆妄庸小人而专横之甚众所切齿者唯刘子羽未见施行臣不得不论子羽天资佥佞有以媚浚故见信任凡浚过恶皆子羽助成之秦蜀之民恨不食其肉顷者富平之举诸路帅守多以为未可子羽弗思敌人诡诈不测轻听间探断然自以不疑卒至覆军使五路生灵肝脑涂地全秦之失子羽之谋也富平既败浚独罪赵哲为不用命洎已斩哲浚知其失即出榜尽释其余将佐之罪子羽至凤翔不以为然后复欲斩慕容洧及其统领诸将而下人人恐惧相率败亡子羽所致也五路既失浚退归阆州令王庶知兴元府措置稍就绪子羽欲得之因而譛毁卒夺其任狭西叛将闻子羽至欲必杀之而后已乃诱金人并力以攻遂破兴元朝廷差王似卢法原为宣抚副使子羽力请于浚求为宣抚判官阴夺二副使之权事无大小子羽专之浚有已放行者子羽輙涂抹改易官吏畏其气焰不敢不凛受浚亦为其胁持不复敢谁何以士大夫所言子羽之罪擢发不足数未有可与同科者自降指挥发来赴行在乃领锐卒以归建州之崇安县盖其乡里及闻浚到即出迓于信州今乃称疾不至为人臣偃蹇不恭侮慢朝廷有如是者乎不正明刑曷慰公议伏望睿断特赐窜殛少快秦蜀将帅军民怨愤之气＜锍-釒＞奏诏子羽落职提举江州太平观给事中胡交修论子羽专主军议赞富平之大举既斩赵哲复害曲端淫刑以逞其他将士心不自安率众叛去被旨召归径归里第独至上饶迎迓张浚全无人臣之礼望流窜遐荒以为天下臣子之戒殿中侍御史常同言子羽□暴残刻在浚幕中最为横恣川狭之人切齿怨恨皆欲甘心焉子羽既知败事必得罪于朝廷乃先遣其壻梱载顺流而下及被召命又擕高赀与姬妾先归傲慢不恭如此唐本成都富人方其欲事童贯大雪中乞怜于贯之门媪因得见于庭下贯与杌子坐于其侧饮以卮酒若饲奴仆然唐不耻也因献浑金佛像一堂得为成都府路茶马唐既出贯门下遂遣二使臣创第于贯之宅前尽蓄珍奇玩好之物伺贯意旨即以献纳贯尝筑一堂生日落成唐为制锦绣帛幕地衣一仿堂之大小高下曲折因为寿而献焉凡所费悉出官帑茶马司侵盗之毙寔自唐始又其狂妄之性与浚契合故浚喜之用为谋议之官同恶相济遂致误国若止落职放罢恐不足为小人之戒欲望特赐贬窜施行以子羽比唐其罪尤重陛下不欲诛戮亦乞流窜海岛以示国威时唐以浚便宜之命知泸州前三日诏唐赴行在令宣抚司遣官权管职事至是皆贬 徽猷阁待制提举江州太平观邵溥充泸南沿边安抚使知泸州甲申武德大夫康州刺史潘尧卿等五人各进官一等以吴国长公主入见推恩也 尚书都官员外郎魏良臣请副尉之在籍者并不许改名以防诡□从之 
　　乙酉江西制置使岳飞奏川狭战捷事飞奏中颇有轻敌之意上谓朱胜非曰用兵当持重宜深戒飞先是胜非居母丧既祥引疾在告上赐亲劄略曰今乃何时而卿谒告使朕忧思庙堂之政盖非特岳鄂襄邓之间缓急不测机务随即应办岂容留滞是宜来早扶疾之朝兼朕别有所欲道者非可托于毫楮也胜非惶恐入见御劄据胜非行述附入按胜非母小祥在四月二日而日历四月一日至五日并无圣语及胜非所奏事至此日始有之故且附本日 左谏议大夫唐煇言明堂大礼恐有司尚循承平故事名物失于太缛伏望务崇简俭辅臣进呈上曰当此多事固非制礼作乐之时然祭天之礼不可有缺乃命礼官条具裁省焉日历止作臣僚上言按六月丙寅唐煇奏逍遥子事云臣昨尝具奏面奉圣训谓当崇简俭云云则此奏即煇所云也 右修职郎商虢镇抚司干办公事李邦孚特改右承事郎右文林郎虢州录事参军党尚友特循二资皆用镇抚使董先奏也先尝以便宜假邦孚直秘阁又奏尚友因赴行在母妻子女悉陷伪齐乞改合入官故有是命 
　　丙戌诏合门四方馆客省并依祖宗旧制不隶台察先是御史常同有请至是合门言故事隶中书省乃改命焉 大理少卿张礿请自今朝廷降指挥应特旨处死情法两不相当许本寺奏审从之去冬都督府获奸细董宝以闻下寺核治无他情状礿用案问徒三年诏从军法礿欲奏谳而以法寺未有执奏条例弗敢言至是乃上此奏 是日吴玠与敌战败之遂复凤秦陇州丁亥诏衢州布衣江袤召赴都堂审察袤少登贡籍元祐中尝游太学乐道自守不干州县方腊倪从庆之乱袤结集社甲土人率服一乡赖之守臣谢克家言其才行于朝故召既而引对遂命为右迪功郎袤六月庚寅补官 
　　戊子神武左副军统制李横以襄阳失守于国门待罪诏放罪横与蔡唐州信阳军镇抚使牛皋商虢狭州镇抚使董先自南昌随赵鼎赴行在诏以其军万五千人属神武右军都统制张俊寻以钱万五千缗绢万疋赐之上念横等远归各赐白金千两皋见上因陈伪齐必灭之理中原可复之计乃命皋复往江州听岳飞节制李横等赐银在五月甲寅赐绢在五月乙丑 
　　己丑诏免澧州经制上供等钱至来年终以本州言累经伤残未有赋入援鼎州例有请也 
　　庚寅左奉议郎两浙东路提点刑狱公事周纲太常博士姜师中并为监察御史纲宣和间尝为言事御史至是复用之纲言臣在宣和间尝备台属为察官者二年擢言官者七月是时可察可言之事不为少矣而臣无毫发补于朝廷直至三年之久方乞补外今若复叨冒岂无愧于心颜兼臣昨来改官系出特旨尚虑在讨论之列岂宜居紏正之司乞改差一宫观以安愚分＜锍-釒＞再上不许乃就职 秘书丞环中兼史馆检讨 置孳生牧马监于临安府以翊卫大夫成州防御使神武右军统领忠勇军马提点制造御前军器所杨忠悯兼提点官日历忠悯无前衔又于五月十九日再书杨忠悯差充提点孳生牧马监按日历今年四月二十七日忠悯乞制造七等色纹已系新衔疑重叠差误当考 
　　辛卯大理寺丞韩仲通言近泗州申请获伪齐奸细依化外奸细推赏今西北士民流寓者众恐远方□悍之徒贪求厚赏妄杀良善为害滋大乞应知有奸细并告官收捕若擅行收捕致杀伤者为首人坐以故杀伤之罪庶免前日杀害无辜之毙诏刑部勘当申省仲通龚县人也 
　　癸巳起居舍人陈桷与太常少卿王居正两易以桷自言与宰相朱胜非同壻邓氏虽远属不能无嫌也 
　　甲午罢广西茶盐司其职事令转运司主管内增添盐钱令提刑司拘收起赴行在其后复以广东提举官兼之 徽猷阁直学士知扬州汤东野落职提举台州崇道观坐在职日久治状无闻不能抚绥一方受毙故也持服人朱孝先起复左中奉大夫直秘阁知扬州 
　　乙未右中奉大夫直显谟阁江西转运副使曾纡贬秩一等初命纡以钱米六万贯石饷江西制置使岳飞军为三月之费至是飞言刍粟皆竭纲运未到深恐有误事机故责之 左朝请郎万俟卨为湖北转运判官 直秘阁王圭知泰州 
　　丙申诏狭西路科举手诏令川狭宣抚司给付初吏部遣使臣持诏往狭西路而所遣者惮行乃付大理狱更遣它使其母讼于御史台言者以为狭西隔绝不通士人逃生不暇岂复更有士子应举乃命传送焉 
　　丁酉尚书工部员外郎谢伋为祠部员外郎兼权太常少卿提点太庙景灵宫奉迎所 起复左朝奉郎范同行秘书丞 左谏议大夫唐煇言今中原未复边鄙未宁盗贼未戢财用窘匮陛下忧勤焦劳未知攸济所以责任二三大臣固亦可知然臣窃闻都堂穷日之力颇困于簿牒之烦反不得专意于恢复之大计可谓敝精神于蹇浅失缓急先后之序虽劳何补盖缘循袭既久有司不肯任责必申三省三省复不予决有甚琐细者亦必浼圣听以此文书猥多行遣不办事又终不免留滞伏望特降指挥仿唐故事唯大事应奏者乃关仆射天下庶务分总六部各令长贰专决其不可专决者许申朝廷其非大事亦只令参知政事予决行下先是左司员外郎兼权起居郎虞□□昙尝言国家承平日久法令详密过于文胜今朝廷之上虽至纤至微之事无不取决望明诏辅臣罢无益之虚文省不急之细务庶几朝廷清简得一意于恢复中兴之大略诏三省枢密院讲究减省细务至是煇复以为言遂命三省措置焉 入内东头供奉官直睿思殿郑弼贬秩二等弼自阆州从张浚归过常山其从者击伤篙师为县令汪禹锡所缚弼往请之辱县令令言于御史台诏守臣谢克家究实而有是命 诏前宰执举选人充京官状听理为职司以权吏部侍郎刘岑言选人有任祠庙差遣之人别无监司荐举故也未几本部勘当不行五年十月壬寅冲改 初赵鼎之为江西制置大使也制置使岳飞行移用申状至是徽猷阁直学士胡世将为制置使飞审于朝尚书省言世将无许节制指挥乃诏用公牒 
　　戊戌集英殿修撰提举江州太平观王衣权尚书刑部侍郎疾速赴行在既而言者论衣专怀躁进前为侍郎出入刑名命遂寝寝命在四月丁未 持服前左朝散郎充秘阁修撰程千秋起复知岳州时湖贼未平朝廷求可守岳阳者会千秋方持母丧乃有是命 
　　庚子诏江东宣抚使刘光世遣兵巡边初襄阳既为伪齐将李成所据川狭路绝湖湘之民亦不奠居一日宰执奏事朱胜非言襄阳上流襟带吴蜀我若得之则进可以蹙贼退可以保境今陷于寇所当先取上曰今便可议就委岳飞如何参知政事赵鼎曰知上流利害无如飞者签书枢密院事徐俯独以为不然上不听鼎因奏令淮东宣抚使韩世忠以万人屯泗上为疑兵令光世选精兵出陈蔡庶几兵势相接胜非乞遣中使持劄子付光世庶恭禀无留滞上曰内侍至军中多买马市方物不欲遣止欲急置可也会光世乞奏事鼎曰方议出师而大将远离本军非便俯欲许之鼎力争以为不可言者以鼎为是俯乃求去上许之 右奉议郎干办行在诸司审计司方庭实充御史台检法官庭实莆田人中丞辛炳所辟也 右承务郎陈正同添差通判婺州正同初自添差签书保宁军节度判官厅公事除枢密院计议官既而召见命为尚书郎谏官唐煇言其资浅乃有是命 尚书刑部员外郎钱圻主管台州崇道观从所请也圻与陈正同皆以徐俯荐为郎其被论及求去恐与俯相关左中大夫王安中卒诏特复左大中大夫推致仕遗表恩也辛丑左谏议大夫唐煇言安中进不以道燕山之役居庙堂则赞其谋命宣抚则请以行守燕山则为之帅敌情已变人皆寒心而安中曾无一言方以嘉禾为瑞养成祸阶至今未已生不就戮没犹冒宠何以慰天下公议安中命遂格 左朝奉大夫广东转运判官章杰代还缮写本路所藏祖宗以来条令及续降指挥为一千十八卷来上诏敕令所看详申尚书省后令事干六曹者分送逐部后旨在五月丁巳杰又请帅臣子弟任书写机宜文字除事干机密合书写外其余文字并不得签书仍令帅臣监司守贰随行子弟亲属毋得接见所部官属从之着为令立法在五月癸丑遂以杰行尚书工部员外郎杰除郎在是月甲辰 保静州蛮人彭儒武等复诣辰州请献方物诏免赴阙令本州受其贡仍优答之 利州观察使河南汝郑州镇抚使翟琮充江南东路兵马钤辖宣州驻劄琮自南昌与所部百余人入朝上闻其贫赉以银帛百匹两后四日乃有是命 
　　壬寅左中大夫蔡懋卒于德庆府诏特推遗表恩言者论懋诬谤宣仁圣烈皇后罪在不赦岂容其子尚叨赏典上为寝其命懋特与遗表恩泽在六月甲申是月辛丑诏已降旨更不施行令并书之 进士李珏补正迪功郎珏在襄阳镇抚使李横军中书写机宜文字踰年以横有请也 
　　癸卯吏部员外郎赵霈言辇毂之下弹压是先惟昔天府法令特严若强盗不得财而配千里窃盗满一贯而徒一年之类是也比来行朝盗贼尚多乞行下三省参酌开封府旧法遇有盗犯之人乞不以常法断罪庶几盗贼畏戢人获安堵时已诏城内外强盗依开封府法断罪事下刑部勘当如所请刑部勘当在五月壬申今并书之 左谏议大夫唐煇言伏见川狭宣抚司捷奏再至谓敌人驱逐尽去臣窃思金人之来拥众十余万是欲必得四川然则方遣使议和而进兵攻取此其素谋久矣李成之在襄阳盖与川狭之师相表里今不得志于川狭必与李成合兵或犯荆南或窥淮甸臣料贼必不肯一战遂已今闻圣旨劄与沿江诸帅臣恐诸帅意其败北不能复振因易其事伏望申敕诸帅整军旅远斥堠备御加严则为尽善庙堂于上流及淮甸宜讲求所以战守之策尤不可缓乃命三省枢密院讲求战守之策仍劄与沿江诸帅严加备御 
　　甲辰右承议郎直秘阁知楚州主管沿淮安抚司公事杨揆贬秩二等揆遣承信郎范武之东京诇事既还未及奏而武先至行在漏言于人故贬丙午端明殿学士签书枢密院事徐俯依旧职提举临安府洞霄宫免谢辞俯既登宥密颇骄傲自满朱胜非赵鼎同在二府俯蔑视之每除一登第者则曰又一经义之士尝与鼎论兵视鼎曰公何足以知此鼎曰鼎不足以知之岂若师川之读父书耶俯大不堪而无以酬之卒不安位而去 修武郎合门祗候知泗州徐宗诚添差婺州兵马钤辖先是伪齐宿迁令张泽帅其邑民二千余人自拔来归宗诚纳之宣抚使韩世忠奏至徐俯欲斩泽首送刘豫赵鼎力争遂令世忠婉辞约回泽等仍械宗诚赴行在鼎复奏若恐妨和议乞令宰执以书谕世忠密受之却报伪境谓北界人来以朝廷约束不敢受遂恃众作过已遣兵逐散是亦兵家一术也殿中侍御史常同言敌虽议和而两界人交归未尝有禁伪齐明置归受馆厚立赏以招吾人既遣李成侵襄邓郢州又遣重兵归川口今乃却泽人心自此离矣况宗诚起土豪不用县官财赋募兵而自养之为国障捍今因受泽而械之以沮士气非策也会俯去位乃释宗诚罪久之命泽以官且给闲田处其众于淮西泽命官在十二月壬午 尚书祠部员外郎吕本中依旧直秘阁主管台州崇道观以本中引疾有请也本中还职在五月癸丑今并书之 起居舍人王居正言臣闻杀人者死百王不易之法先王非不知死者已不可复生矣而杀人者又必死盖以谓杀人而不死则人殆无遗类矣此先王之深仁厚泽万世而不匮者也臣伏见主殴佃客致死在嘉祐法奏听敕裁取赦原情初无减等之例至元丰始减一等配邻州而杀人者不复死矣及绍兴又减一等止配本城并其同居被殴至死亦用此法侥幸之涂既开鬻狱之毙滋甚由此人命寖轻富人敢于专杀死者有知沉冤何所赴愬伏望陛下深轸至怀监古成宪断自渊衷俾从旧制用广祖宗好生之德成陛下全活之恩诏刑部看详申尚书省后不行 召龙图阁直学士知庐州陈规直秘阁知德安府韩之美赴行在命淮西提点刑狱公事李健权庐州仍令江西制置使岳飞选官权德安府规引疾不置乃以规提举江州太平观便居规得祠在七月乙丑丁未以忠锐第一将隶神武前军初崔增从荆南制置使王＜王燮＞讨杨么遇贼死＜王燮＞因请其军自隶许之 进士潘涛特补右迪功郎涛南昌人高祖慎修为翰林侍读学士祖兴嗣自五岁得官高蹈不起韩琦赵抃张瓌唐介交荐于朝用为筠州军事推官辞不就年八十余乃卒曾巩张商英言其贤录涛兄淳为星子尉蔡京用事以淳与陈瓘亲厚又夺之淳既死赵鼎帅江西乞还所夺一官以为廉退自守之劝故有是命 
　　戊申罢婺州市御炉炭令户部讲究更有似此之类并行禁止时两浙转运司檄婺州市炭湏胡桃文鹁鸽色会守臣王居正入为起居舍人面奏臣顷承漕司牒开读至此群吏以目俄顷之间道路籍籍有司过举上累盛德下扰百姓臣以更不施行而闻之傍郡盖有不胜其扰者乞明诏州县如有似此之类许之执奏上曰朕平居衣服饮食犹且未尝问其美恶隆冬附火只取温暖岂问炭之纹色也及是辅臣进呈上蹙然曰当艰难之时岂宜以此扰人可令速罢故有是旨 诏吏部四选广南窠阙出榜一季无人愿就者申朝廷破格差注又一月无人愿就并送本路转运司时言者论昨吏部阙少权借广南差遣今未注之阙二百六十余而流寓及广南土人欲赴漕司则无阙可得理宜措置故也 
　　是月合门宣赞舍人知寿春府罗兴杀朝散郎通判府事侍其鏸叛降伪齐淮西安抚使陈规即遣使臣孙晖庐州录事参军王彦融往摄其事晖霍邱人也侍其鏸淳熙二年赠官推恩 
　　建炎以来系年要录卷七十五 

●建炎以来系年要录卷七十六 
　　宋 李心传 撰 
　　绍兴四年五月庚戌朔徽猷阁待制知温州赵思诚试中书舍人 镇南军承宣使江南西路舒蕲州制置使岳飞兼黄复州汉阳军德安府制置使以飞出师也集英殿修撰仇悆知庐州 江东淮西宣抚使刘光世言合门宣赞舍人知濠州寇宏申备职边吏欲遣老母将妻子诣江外安顿宏愿以身效死疆场诏宏宣力日久今来所陈备见忠义朕推赤心待人并无疑间宜安职守勿复有请宏起于诸盗会罗兴叛去宏惧为朝廷所疑故有是请焉 
　　辛亥直龙图阁知建康府吕祉乞存旧行宫以为便殿许之建炎末上幸建康即以府治为行宫至是有旨撤其材以营新府祉奏今行宫在子城之西偏侧不正朝廷若欲别造行宫谓宜当子城之中营建正殿令与宫门相直其见存屋宇昨来营造费用朝廷钱物不少一旦拆除前功尽废殊为可惜故有是旨 
　　御史中丞辛炳言窃见祖宗朝宰相执政员数稍多每有所施设必都堂聚议参订可否而行之故仁宗皇帝时虽有西夏元昊之叛而宴然若无事者以韩琦范仲淹辈同心协济也臣得诸搢绅之间咸谓顷者驻跸会稽犹闻大臣每日会议至三至四自吕颐浩再相专权自私会食外往往各于阁子押文字虽军旅之事差除之属亦有不同相关决者顾同列间情犹不通况君臣之际乎陛下遭时多艰四方未靖一日二日万几尽以付之二三大臣间有横议害政者不旋踵而遂去之政欲庙堂之上同寅协恭可否相济以赞中兴之业也愿诏大臣上体宵旰之意每一号令之出一政事之施人材之进退赏罚之劝惩凡有涉于利害者必商确参订审得其当然后言于陛下而行之尽复昔时会议故事以踵前古都俞之风佥论既谐宜无乖缪则郑国之鲜有败事何足多尚兹事体大惟陛下留意壬子诏劄与三省枢密院 川狭宣抚司奏敌自凤翔退走诏劄与沿江诸帅神武诸军仍出榜晓谕 
　　癸丑左朝奉大夫范冲守宗正少卿兼直史馆前一日执政进呈上谕朱胜非等曰神宗哲宗两朝史录事多失实非所以传信后世当重别刊定著唐鉴范祖禹有子名冲者已有召命可促来令兼史事胜非曰神宗史缘添入王安石日录哲宗史经蔡京蔡卞之手议论多不公今蒙圣谕命官删修足以昭彰二帝盛美天下幸甚先是参知政事赵鼎赞上尤力故以命冲鼎奏冲乃臣姻家虽冲召命在臣未到行在以前及今来除授并出圣意窃虑士大夫不能详知谓臣援引亲党乞罢冲除命上不许会新除宗正卿苏擕丐免乃复以擕直龙图阁主管临安府洞霄宫鼎奏在是月乙卯擕得祠在丁巳 起居舍人王居正言伏见两浙州县有吃菜事魔之俗方腊以前法禁尚宽而事魔之俗犹未至于甚炽方腊之后法禁愈严而事魔之俗愈不可胜禁州县之吏平居坐视一切不问则已间有贪功或畏事者稍踪迹之则一方之地流血积尸至于庐舍积聚山林鸡犬之属焚烧杀戮靡有孑遗自方腊之平至今十余年间不幸而死者不知几千万人矣仰惟仁圣在上视民如伤而民愚无知蹈祸至死窃意陛下所宜恻然动心而思欲究其所以然之说也臣闻事魔者每乡或村有一二桀黠谓之魔头尽录其乡村之人姓氏名字相与订盟为事魔之党凡事魔者不肉食而一家有事同党之人皆出力以相赈恤盖不肉食则费省故易足同党则相亲相亲故相恤而事易济臣以谓此先王导其民使相亲相友相助之意而甘淡薄务节俭有古淳朴之风今民之师帅既不能以是为政乃为魔头者窃取以瞽惑其党使皆归德于魔于是从而附益之以邪僻害教之说民愚无知谓吾从魔之言事魔之道而食易足事易济也故以魔头之说为皆可信而争趋归之此所以法禁愈严而愈不可胜禁臣愚伏望陛下念民迷之日久下哀矜之诏书使人晓然知以谓不肉食则费省故易足同党则相亲相亲故相恤而事易济此自然之理非魔之力而至于邪僻害教如不祭其先之类则事魔之罪也部责监司郡县责守令宣明诏旨许以自新又择平昔言行为乡曲所信者家至而户晓之其间有能至诚用心率众归善优加激赏以励其徒庶几旧染之俗闻风丕变子子孙孙咸被圣泽实一方生灵赤子之幸诏诸路帅宪司措置毋得骚扰生事 是日邵武军卒萧吉等谋纵火作乱为其徒黄嵩所告同巡检保义郎管遗直捕斩之后以嵩为保义郎遗直迁一官嵩十二月丙申补官甲寅诏淮南帅臣兼营田使知通县令衔内兼带营田二字州推判官县簿尉勿并置省路分都监巡检监押监当等员时言者谓方今国家大势以东南为重自江以北皆吾屏蔽不可谓残破之地遂忽之今淮南官吏设员太冗供给之须必取于民侵渔骚扰为害不细兼所在皆有戍兵别无捍御自可令为屯田既未起税百姓来归正当劝督耕垦在守令加意而已于是大省冗官且令监司守臣条画屯田利便限一月闻奏焉 诏都进奏院依祖宗法隶给事中初大观间有旨进奏官供报稽迟失错并具情犯申牒提辖官相度轻重施行二年八月建炎末又申明之四年十月二十日其后吏部请误报窠阙等从本部径送所属绍兴三年四月十八日后省以为言乃复旧制九月十七日至是权吏部侍郎刘岑复请径送所属后省执奏不行故有是命 是日江西制置使岳飞复郢州初飞既出师诏淮西宣抚使刘光世发精兵万余人援之飞率统制官王万等自鄂渚趋襄阳右仆射朱胜非许飞讫事建节且命户部员外郎沈昭远往总军饷参知政事赵鼎请上亲笔诏监司帅守饷飞军无阙庶几必济飞将发命军士毋得践民禾稼皆秋毫不敢犯至郢州谕伪守荆超令降超不从有伪知长寿县刘某者登城发言不顺飞怒令军士曰城即破必生致之城陷超投崖而死获刘某磔之遂引兵攻襄阳军声大振熊克小历徐梦莘北盟会编称命司农少卿沈昭远总其粮饷皆承误也昭远此时实以郎总饷此月乙亥方有旨复置司农太府二少卿克等不详考耳　乙卯诏荆浙江湖通接边报州军并置拨铺每二十里为一铺增递卒至五人日增给食钱月一更替文书稽违如传送金字牌法抵罪提举官常切点检 翊卫大夫忠州观察使神武左副军统制李横为神武右军选锋统领用都统制张俊请也 
　　丙辰起复左朝奉郎秘书丞范同为尚书祠部员外郎 起复左中奉大夫直秘阁知扬州宋孝先左朝散大夫直秘阁知静江府刘彦适各贬秩二等先是上命检正官具宣谕五使检察诸路事件最多去处虞□□昙时以刑部员外郎权检正言明槖在广西削三十六事检察稽违诏令一百四十事平反刑狱二十五事孝先提点本路刑狱彦适为转运副使坐失按所部吏故责及焉日历此日不书彦适降官今以十月二十一日刑部检举状增入诏伪造三省枢密院印者虽奏裁并依本法处斩更不原贷令所在榜谕 
　　丁巳翰林学士兼史馆修撰綦崇礼言检会知湖州汪藻得旨编类元符庚辰至建炎己酉三十年事迹本所见已开局自建炎元年五月一日以后纂修日历窃恐更不须在外别行编类乞下藻将搜访到建炎以后文字赴本所照使从之自天圣以后史官迁徙不常中经渡江朝廷文书悉行委弃藻奉诏访求甚备未及修纂至是崇礼取而专之俄崇礼罢去后十余岁日历始克成书首尾不全前后舛错不可胜数矣 川狭宣抚司王似等言川狭监司帅臣阙官或去替不远乞从本司一面选差主管职事讫奏应转运司知通窠阙及签判知县亦乞权许本司选官奏差庶几事宜之际得人倚办诏如差待阙帅臣监司前期每阙具三两名听旨除授即非次见阙不可待报许一面拟差讫奏其余堂除及安抚茶马等司辟阙依已得旨一面选差元系逐路运司窠阙即令转运司依旧法施行自张浚召归朝廷以塞土久不得禄故条约之 中卫大夫济州防御使孟涓知泗州武功大夫和州防御使樊序知楚州主管沿淮安抚司公事拱卫大夫岷州团练使许大同知涟水军先是知泗州徐宗诚既罢去而淮东宣抚使韩世忠言楚泗涟水军招信县洪泽镇五处皆系沿淮边面与齐地接界水陆四冲要害去处自来官属皆未得人所以前后斥堠不明探报诬罔大失倚赖乃召直秘阁知楚州杨揆合门祇候知涟水军丁禩还朝而命涓等焉翊日遂以中卫大夫和州防御使淮东宣抚司前军统领张顺充淮东兵马都监洪泽镇把隘左武大夫温州团练使宣抚司选锋第三副将兼水军统领祁立充楚州兵马钤辖招信县把隘皆用世忠奏也日历书此事但云枢密院勘会而未云今欲差某人云云有旨并特依所乞则是宣抚司奏也今修润附入既而金伪入犯涓等率望风逃遁卒不能保其境焉 尚书考功员外郎孔端朝言建立政事既有其实感悟人心必假于言今陛下留神治道刻意恢复听览至勤奉养至约行宫不逾牧守之居射殿止用茅茨之制声色无所亲幸讦直每加优容臣叨备朝列耳目所接乃幸知此数端则既有此美实矣而播告之言或未有以发之四方万里之远何自而知哉臣愚无识谓宜用陆贽所言凡制诰号令因事见辞以谦抑为先必自引咎收拾人心且具言陛下食不重味居不求安思雪大耻图复故疆之意而侈大夸矜之词无所杂于其间人非木石谁不知感诚如是虽金人之强犹将惮而屏迹彼盗贼叛逆本皆吾民其有不归命者乎＜锍-釒＞奏诏下示内外制词臣 
　　戊午翰林学士綦崇礼试尚书礼部侍郎兼权直学士院陈与义中书舍人张纲皆上＜锍-釒＞待罪诏令供职靖康初端朝为太学正敌至而遁坐停官崇礼力为荐延召对改秩遂除省郎至是首以词臣失职为言盖指崇礼也议者薄之此以绍兴七年十二月戊寅李谊劾＜锍-釒＞修入 诏监司郡守常切讥察赃吏犯法巡尉失职并仰劾奏如失觉察取旨重行时礼部员外郎兼秘书省著作佐郎郭孝友言今东南州县无水旱之灾强敌之祸而居无尺椽爨无盛烟者赃吏害之盗贼扰之耳郡县有赃吏乃烦朝廷遣使以黜陟之是按察之官不称职也乡邑有盗贼乃烦朝廷命将以招捉之是讨捕之官不胜任也愿陛下申命有司禁贪墨于未发之前消奸宄于未形之际监司郡守不觉察当免巡尉将校不斩捕以重论如此则赃吏革心盗贼破胆民安而物阜矣故有是旨 
　　庚申诏日历所速行条具重修哲宗实录事件闻奏时已命官更修两朝史而言者以为祖宗以来法度具备海内乂安自熙宁中王安石为相尽取而变更之当时有识之士如韩琦富弼曾公亮欧阳修司马光吕公著范镇等皆争议于朝相继黜逐及哲宗即位宣仁圣烈皇后垂帘尝谕大臣曰先帝所立之法民间不以为便者狥至公改之又曰余可守者不宜轻易废改又曰先帝追悔往事至于泣下皇帝宜知之然则元祐之政乃是顺人情合公道复祖宗之旧成神宗之志也其后章惇蔡京蔡卞之徒积怨造谤痛加诬诋指白为黑变是为非邪正善恶颠倒交错驯致危乱在绍圣时则取王安石日录用私书改修神宗实录在崇宁后则焚毁时政记日历以私意修定哲宗实录其间所奏事端悉出一时奸人之论不可信于后也然神宗实录其间犹有朱墨元本他日尚可考订是非至于哲宗朝事迹载在时政记日历者皆为蔡京取旨焚毁灭迹绍兴元年有进士黄纵者尝缴进其父籍没京家所藏之余又皆残阙不全若非及此之时尚有故家善类父祖传习之书师友闻见之论使之刊正则虽今之搢绅习观诬谤之史犹有信以为然者况可使无惑于后世乎恭惟宣仁圣烈皇后以三朝母仪之尊抱孙临朝保佑之德岂容异辞而蔡确贪天之功以为已力厚诬圣后收恩私门群邪协谋公肆谤毁忠臣义士疾首痛心莫之能救奸人败露公道乃明靖康中追贬蔡确其后窜逐蔡＜棥心＞盖为此也陛下即位之初首下诏曰宣仁圣烈皇后有安社稷大功奸臣怀私诬蔑圣德著在国史以欺后世可令国史院摭实刊修播告天下属以车驾南幸图籍散亡史官废阙未暇举行近虽再降指挥令史官看详重修尚恐论者以谓朝廷方修武备指此为不急之务又复悠悠则一代信史无期可成数年之后故家凋零耆旧老死传闻讹谬载记失真益难取信矣欲望睿慈特降诏旨明示圣意选择史官责以岁月先令刊修哲宗实录候成书然后取神宗实录朱墨元本考证是非修定施行从之 诏故签书枢密院事王渊殁于王事更特官其家二人渊之死也已用使相例官子孙八人又以其子幼录其女之夫修武郎焦洁为合门祇候至是其家有请不已上特予之洁狭西人父安节尝为陇右都护洁除合职在四月甲辰 
　　辛酉淮东宣抚使韩世忠奏本军统兵官武功大夫贵州剌史刘光弼乞升差上谓辅臣曰光弼必光世之家兹事未便恐光世疑也世忠与光世交恶不已至是世忠自扬州入朝殿中侍御史常同言二臣蒙陛下厚恩不思协心报国一旦有急其肯相援望分是非正典刑以振纪纲上以章示二人它日带御器械刘光烈召带御器械韩世良食世良峻拒之世忠见上因及其事上曰世良等内诸司耳设有不和罢其一可也至如大将国家利害所系汉贾复寇恂以私愤几欲交兵光武一言分之即结友而去卿与光世不睦议者皆谓朝廷失驾驭之术朕甚愧之世忠顿首请罪曰敢不奉诏他日见光世当负荆以谢上以其语谕辅臣然二人卒不解于是光弼更领夔州路兵马都监兼知黔州仍旧从军熊克小历世忠乞差刘光弼充本军统兵官盖依日历所书也日历五月十四日癸亥枢密院劄子已降宣命改差下项人充逐路兵马副都监依旧韩世忠下使唤候事宁日申取枢密院指挥前去之任数内刘光弼夔州路兵马都监兼知黔州替王宗道成资满阙与王胜呼延通等并命则是光弼元在世忠军中也恐时政记微有差误今略删润令不抵牾更须详考也 检校少保光山军节度使同知大宗正事士＜亻褭＞自吉州率宗室还居绍兴至是入对士＜亻褭＞言昨自陛下立极之初首论大臣误国蒙恩宽贷差知南外宗正事臣既离维扬不旋踵有渡江之役后来被旨召还又自虔洪度岭首尾五年衰病日增乞罢宗正司职事除一在外宫观诏不许士＜亻褭＞又言靖康末蒙太母密旨遣臣管押张邦昌赍圭宝诣南京其一行官吏并已推恩独臣未沾恩霈乃诏其子秉义郎不议换文秩忠翊郎不抽换环卫官 
　　壬戌诏李横军中文臣左朝散大夫直龙图阁赵去疾等十三员并发归吏部内借官人依条施行 
　　癸亥日历所乞关内东门司取会禁中应出纳更改事务先是内东门司取旨不许供报至是史馆修撰綦崇礼复以为请乃许之上因言禁中有事皆遵守典故不惟祖宗家法不敢轻议改更亦厌纷纷多事也熊克小历在甲子今从日历 殿中侍御史常同守起居郎新除起居郎胡寅别与差遣时赵思诚新除中书舍人会徐俯去位朱胜非荐吏部尚书胡松年为执政同言松年乃王黼客宣和间刘光世复直龙图阁松年在词掖尝丑诋之今乃营求欲为执政可乎思诚挺之子挺之首陈继述实致国祸且与京黼同时执政今公道既开岂可使其子尚当要路胜非不悦同坐是徙官思诚亦辞不至朱胜非行述云胜非为宰相每荐士而言路輙不容朝士问胜非曰胡不辩之胜非曰胜非闻人以为贤则用之言者论其否则退之初无容心也且言路久塞得人主听言乃盛德事胜非若于榻前辩是非言未必不直然不知我者以为壅塞岂宰相事哉问者竦然按此所云与常同徙官事差不同今并附此更须详之也既而复以寅为直龙图阁知永州寅除命在八月甲午 尚书右司员外郎袁正功直秘阁知饶州以正功引疾有请也武功大夫蓝圭为内侍省押班 左朝散大夫直秘阁朱万年特迁一官以往来关师古军前计议有劳也 
　　甲子参知政事孟庾兼权枢密院事时密院全阙官用故事而有是命 左通议大夫提举临安府洞霄宫范宗尹复资政殿大学士知温州 合门宣赞舍人添差浙东兵马都监刘纲充淮东兵马钤辖泗州驻劄 徽州进士汪仲卿言有二子汝贤汝嘉习童子举乞考试诏赐钱五十千罢之 
　　乙丑襄阳府免解进士谢制补正迪功郎制在李横军中累经借补至是川狭宣抚副使吴玠有请也丙寅尚书左司员外郎虞□□昙为中书门下省检正诸房公事吏部员外郎晏敦复试左司员外郎 
　　丁卯利州观察使新添差江南东路兵马钤辖翟琮知寿春府琮以母老力辞不赴熊克小历载琮除寿春府于今年三月盖误 
　　戊辰罢诸县武尉见任人并不厘务听成资罢 
　　辛未武功大夫贵州防御使韩公裔干办皇城司 
　　壬申三省条上裁省细务一百十一事归之六曹应合呈知文字令宰执厅轮日请笔民词令都司签贴始用虞□□昙请也上谕朱胜非曰朝廷所以多事者以六曹不任责每事取决耳自今宜专责长贰毋得循习苟且卿等当进退人材修明法度助朕图恢复之计繁文末节非所以委付大臣者胜非顿首谢中兴圣政臣留正等曰大事关仆射者所以著唐制之得体宰相不亲小事者所以议蜀臣之失职盖执刀斧运斤锯左右趋走者众工之所服役而梓人则不过司绳墨正大纲余无所事焉且天官虽均列六卿而以治典居六卿之冠明六卿分任庶务以逸夫天官耳不然百官庶府条目如猬杂然丛诸宰庭殆有不胜应者何以优游讲究国家之大事耶太上皇帝高见远览清中书之务励分职之官责六曹长贰无得苟简而专以恢复大计属宰臣可谓得任人之要矣传曰揭裘者振领纲举而目张其斯之谓欤 
　　癸酉诏修国史日历所复以史馆为名用修撰綦崇礼等请也崇礼等又言神宗皇帝实录自有旧来朱墨本系元祐年所修已是成书其朱本系绍圣年因蔡卞起请重修将旧书所载多所增损务要附会一时绍述议论深诋元祐史官之非其间语言不无过当失实然亦有别行检会引用照据以证墨本未尽去处并将二本参照修定委是详备欲乞从本馆先据朱墨本看详重修如或尚有合行取会照对文字逐旋申明取索施行哲宗皇帝实录系崇宁以后蔡京提举编修叙事之外多是增饰语言变移是非殆非实录之体成书之后其当时时政记等应干文字又皆焚弃窃恐所载不无更改隐漏失实即难以便据旧录重行修定欲乞从本所逐旋申明于诸路州军及旧臣之家更行取索求访当时文字事迹按据参照看详重脩庶无抵牾从之 起居舍人王居正兼权中书舍人以张纲独员故也甲戌监察御史魏矼守殿中侍御史 国子监丞王普上明堂典礼未正者十二事其二先荐牛后羊豕其三尊罍之数其四升祠祭法酒于内法酒之上其六礼官冕服旧自七旒已下凡三等今增为四等其七皇帝未后诣斋室非三日斋之义请改用质明其八行事官致斋勿给酒其九以侍中中书令等侍立侍合门官其十设席升烟奠册勿以散吏其十一乐曲先制谱后撰词非是请倚词制谱其十二皇帝还位当歌大吕以易黄钟皆从之其一请以玉爵易陶匏其五言三礼图祭器制度不合古请用政和新礼改造皆未克行也按宋史绍兴四年太常寺看详国子监丞王普言明堂有未合礼者十一事并从之其九设神位版及升烟奠册不当委之散吏其十十一皆论乐此本其九一条文义脱误疑当并入其十条内又其一其五两条皆未克行亦与史异 诏神武右军选精锐军马三千人戍虔州专一措置虔吉一带盗贼权听江西帅司节制先是岳飞出师已破贼首钟十四等十余寨至是其徒周十隆等出没未已遂命将官赵祥李昇以所部往讨之 左从事郎枢密院编修官田如鳌特改京官以斩南安贼刘洞天之劳也事见元年二月 
　　乙亥权尚书户部侍郎姚舜明充集英殿修撰提举江州太平观初都督府既罢舜明引疾乞奉祠遂不赴行在诏舜明江上宣劳日久特除徽猷阁待制宫观言者论舜明谄事权臣至同仆隶去年韩世忠移屯镇江舜明尽刷江东一路财物以行上下怨愤刻薄苛扰无劳可录又权侍郎未及二年未应元降指挥望赐追寝以重名器舜明由是改命中书舍人张纲当制改送刑房行词论者非之改送刑房作责降人令遇大礼不得奏荐此言者论张纲章疏云耳 
　　丙子命馆职编集建隆至元符七朝制诏录用秘书少监刘大中请也其后不克成此据会要 
　　丁丑诏秉义郎子彦特转武翼郎添差温州兵马钤辖左中大夫集英殿修撰新知泉州令懬特转行左大中大夫初令懬奉诏选宗室子至是复得子彦之子伯玖年五岁上以其聪慧可爱命吴才人育之聪明可爱日历所书上语云尔绍兴七年正月二十六日权太常少卿楼炤劄子吴才人位主管文字冯才申本位和州防御使璩年八岁云云伯玖即璩也前二日上谕辅臣且言向日赐名瑗者亦令懬求来可量与恩数朱胜非曰令懬见乞磨勘有司以碍法方欲奏禀上曰凡宗室恩数当从优例况令懬又有此功耶 淮东宣抚使韩世忠言于私第建阁以藏所赐宸翰乞赐阁名诏名＜棥心＞功已而翰林学士綦崇礼言祖宗以来人臣之家不闻有以所藏御书赐阁名者始于蔡京崇观间赐第城西遂起君臣庆会阁锡名揭榜以侈大之由是大臣贵幸之家更相援比以邀上赐无间内外兵火以来所存无几今陛下乃于世忠复有此赐窃探圣志盖以宠光世忠勉其立功之志以歆艳诸将非若前日夸谀之风未有过举然方京都沦陷官省污秽龙图天章宝文显谟徽猷所藏七朝典训一时委弃而陛下乃自以所赐将臣御书听其建阁且为制名显示天下臣恐有识之士得以窃议而未以为当也在世忠之分则被遇圣主感激眷知亲获宸翰焜燿私室宝藏崇奉唯恐不至实臣子之义顾陛下勿与焉斯可矣欲望指挥特赐追寝今后臣寮不许有请仍著于令以明陛下谦恭抑畏之德从之崇礼所奏在六月庚寅今并附此熊克小历云世忠乞赐阁名见朱胜非闲居录按日历有世忠崇礼奏状全文会要亦备载此事克不细考耳 
　　戊寅持服人前直秘阁范寅敷卒 
　　是月江南西路舒蕲黄复州汉阳军德安府制置使岳飞引兵复襄阳府初伪齐将李成闻郢州失守乃弃襄阳去飞进军据守遂复唐州 

●建炎以来系年要录卷七十七 
　　宋 李心传 撰 
　　绍兴四年六月己卯朔武成感德军节度使开府仪同三司充镇江建康府淮南东路宣抚使韩世忠援旧例乞行移所部帅臣监司用劄子许之左谏议大夫唐煇言自来行移惟三省枢密院用劄子它司皆不敢用所以尊朝廷也军兴以来领宣抚使者皆见任二府故用劄子向因主兵官輙用此例已得旨总兵官行移輙用劄子者徒二年伏见昨来孟庾为福建路宣抚使世忠为副使是时以庾参知政事故行移皆用劄子今世忠非带三省枢密院职事恐难用庾例乞付有司参照条例改正从之未几复诏世忠于所部州县听用劄子唐煇乞改正在此月乙未许世忠行移州县用劄子在七月丁丑今联书之 
　　癸未诏集英殿修撰新知泉州赵令懬转左大中大夫指挥勿行上既迁令懬而中书舍人张纲言大中大夫非侍从不得转行今令懬以庶官超转侍从于法有碍且自崇观以来士风不竞叨窃官宠往往不循资任遂致纪纲大坏陛下慨然念治将欲大变其俗故前日冒滥之人大者追夺小者审量中外有识之士方窃欣幸以为自是复守祖宗之法今乃缘令懬之故复违旧章超迁官秩臣所未喻兼令懬在宗室中廉声不闻望赐寝罢疏入诏以次官命词行下起居舍人兼权中书舍人王居正言庶官之不可转行大中大夫乃祖宗之法万世不可改易岂俟臣等反复论说而后知其不可若以一大中大夫为不足惜则宗室之为承宣使者不旋踵求为节度使陛下是时何以却之上以为然乃寝其命 拱卫大夫同知观察使胡悈大阉杨戬妻侄也靖康中已致仕至是大将有荐其筋力未衰者诏起旧官左谏议大夫唐煇言悈用戬恩泽补授数年之间共转一十九官任后苑作制造御前生活所及主管御前事务盗取恩赏人所切齿今一系名军中便为掌兵官月俸不下数百千悈可再任即童贯梁师成谭稹之徒其亲属亦皆当任用矣岂所宜哉命遂格日历无悈落致仕之日止因煇奏疏书之疏言夤缘请托以为筋力未衰或是韩世忠所荐亦未可知当考 
　　甲申饶州进士金觉言赍到秘要天文太一遁甲兵书等未敢投进望付三省呼召容臣赍所有图书谋策次第条陈诏赴都堂审察 
　　乙酉诏洪州乡贡进士黄云翼令引对云翼丰城人初名时起尝举进士不第后以入赀授官至是更名上书故得召未几殿中侍御史魏矼言其本富家子尝杀人亡命乃罢之云翼犹上书不已矼力论其素行凶恶愚弄朝廷诏押归本贯云翼上殿指挥更不施行在六月甲辰押归本贯在八月辛卯 
　　丙戌诏今后枢密院边防兵机等事令三省官通书检时议者以为侍从之臣以论思献纳为职固亦无所不可言矧庙堂二三大臣为人主股肱耳目赖以图维天下之治岂容于事有不预闻者乎今日国家之急莫过于边事大臣任责亦莫先于边事正湏众智协谋今宰臣既已兼知右府矣欲望检会康定故事应密院边事之大者诏参知政事同议仍令书检庶几商确佥允动无遗策旧制三省奏事毕枢密院别班再上自渡江后三省密院皆同班进呈文字其密院边防兵机等事并机速房掌行如事体稍大三省密院官同议进呈退同批旨奉行密院官押草检并劄子至是宰相朱胜非参知政事孟庾并兼枢密院言者尝谓当国者不知兵又乞密院令参知政事通知盖以属赵鼎也由是胜非忌鼎益甚言者论当国者不知知兵据赵鼎事实云尔详见九月鼎除川狭都督注按日历此月乙酉唐煇对丙戌魏矼对此事疑矼建请亦未可知当考熊克小历载此事于五年六月庚戌盖差一年是时孟庾沈兴求二参并已权枢克实甚误今从日历 
　　丁亥左朝散大夫夔州路转运判官杨仲先为成都府路提点刑狱公事用宣抚司奏也 
　　己丑诏大理寺捕雄州人王友直治罪友直榷场大侩也尝上刘豫书乞招李成归附有云陛下若得李成如汉得关侯唐得尉迟敬德又云刘光世非中兴之将吕颐浩非中兴之相又乞令李成作江淮两路制置使只在淮南驻劄陛下津置粮道就兵取江浙其言多所指斥莫州商人王孝谨尝见其书至是友直在平江为孝谨所告捕得刑之日历今年八月十三日庚寅大理寺劄子根勘得王友直招于刘豫上策及有指斥言语乞据所招结案奉旨依不知如何行遣也 
　　壬辰诏川狭合赴省试举人令宣抚司于置司州置试院选差有出身清强见任转运使副或提点刑狱官充监试于逐路见任京朝官内选有出身曾任馆学或有文学官充考试官务在依公精加考校杜绝请托不公之弊先是诏省试并就行在至是礼部侍郎兼侍讲陈与义奏川狭道远恐举人不能如期故复令类试焉日历十二日庚寅陈与义已见进对十四日壬辰礼部状勘会云云以此知为与义请也 入内东头供奉官郑弼西头供奉官卢祖道各追二官东头供奉官徐奕高品徐伸各追一官先是弼等与入内黄门李廙并赴淮东宣抚使韩世忠私第会饮廙即座上刃伤弓兵事闻诏以廙属吏弼等坐违制与主兵官交通抵罪而奕伸与世忠连姻故末减之俄又转弼为敦武郎出监宣州商税弼差监税在八月癸卯李廙七月戊午行遣 诏自今特添差官并作不厘务其俸给傔从并减半庆元随敕申明 
　　甲午诏明堂大礼所用逍遥子权住制造其祭器什物令礼官讲究其可减者先是御辇院乞造逍遥子工部言约用金九十余两诏以银涂金代之修内司又请雅饰朝殿及周回宫墙至便门左谏议大夫唐煇言礼有隆杀在于因时陛下自南渡以来服用之物未尝增饰况亲祠不出行宫门而内外皆丹雘此于钦祀何所补哉今强敌蓄谋未已叛逆窃据中原日夜窥我边陲而朝廷百司缘明堂大礼讲求仪物大兴土木之役广求雕镂文绣此皆有司之过迩来霪雨不止艰食可虑若纵为无益耗蠹金帛他时但贻陛下之忧望令有司照绍兴元年体例可罢者罢之可减者减之务存其实庶为尽善时已罢雅饰朝殿宫墙故有是命 
　　乙未给事中胡交修试尚书刑部侍郎中书舍人张纲试给事中 殿中侍御史魏矼言窃惟陛下以霪雨未解夙夜忧思凡可以消弭灾沴者无所不用其至而百姓愁叹或伤和气臣访闻诸州县催督夏税并和买绢急于星火至有限五月数足百姓间关输送乃倍所赋矧方遭此水患妻子号泣散布田野忍以追科迫之哉二月内户部申明诸路上供令七月终以前起发数足继因臣僚论列已奉圣旨展一月今漕司州县望风故促期限政苛刑酷遂使元元重罹其毒臣窃详户部元申明之意本为大礼赏给然今府库中岂无见存绢傥一切留为冬衣大礼之费俟过二事方得别支似无违碍昨来户部初不曾分今年冬衣大礼及明年春衣所支各若干又不曾量度诸路道里远近一概限七月终起发尽足而监司守令各非其人吏缘为奸寖成大毙夫农天下之本也军旅资粮官吏俸入悉出于此奈何坐视不恤使就困苦哉欲望特委大臣会计冬衣大礼所用参酌诸路远近量＜宀十见＞其限事责宪臣觉察州县骚扰并受纳官吏之毙按劾以闻择其尤者重坐之敢有隐庇致臣僚论列并连坐庶使斯民仰怀陛下抚存之意变愁叹为讴歌实弭灾之道也诏专委诸路提刑司检察按劾以闻当议重寘典宪时户部尚书黄叔敖理财峻急故矼以为言谏官唐煇亦论政事失于下则天变动于上望陛下勿以尧汤水旱为运数之不能免勿以缁黄祈禳为足以消弭更诏大臣讲求政事之实无见于空言斯为尽善又前日之雨浙右民田所损已多军食所湏正宜预讲此殆非细事也诏劄与三省枢密院 诏杨华特补修武郎合门祇候添差临安府兵马都监枢密院奏华已受知鼎州程昌＜宀禹＞招安故有是命五年六月十三日呙辅乞改正状称程昌＜宀禹＞用本州添差统制彭筠权本路兵马钤辖进兵攻讨黄诚等是致杨华畏惧出降当考 右朝奉郎直秘阁新通判长宁军李邦献职名令川狭宣抚司审量追改胡交修之在后省援建炎讨论指挥有请故夺之 是日金星昼见经天
  </div>
  <div class="pagination">
   <a href="建炎以来系年要录_page22.html">
    上一页
   </a>
   <span>
    ...
   </span>
   <a href="建炎以来系年要录_page18.html">
    18
   </a>
   <a href="建炎以来系年要录_page19.html">
    19
   </a>
   <a href="建炎以来系年要录_page20.html">
    20
   </a>
   <a href="建炎以来系年要录_page21.html">
    21
   </a>
   <a href="建炎以来系年要录_page22.html">
    22
   </a>
   <span class="current-page">
    23
   </span>
   <a href="建炎以来系年要录_page24.html">
    24
   </a>
   <a href="建炎以来系年要录_page25.html">
    25
   </a>
   <a href="建炎以来系年要录_page26.html">
    26
   </a>
   <a href="建炎以来系年要录_page27.html">
    27
   </a>
   <a href="建炎以来系年要录_page28.html">
    28
   </a>
   <span>
    ...
   </span>
   <a href="建炎以来系年要录_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
