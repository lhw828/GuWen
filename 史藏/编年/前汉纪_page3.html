<!DOCTYPE html>
<html>
 <head>
  <meta charset="utf-8"/>
  <title>
   前汉纪 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   前汉纪 - 第 3 页/共 7 页
  </h1>
  <div class="content">
   赞曰。本纪称周秦之弊。密文峻法而奸不胜。汉兴。埽除苛政。与民休息。至于孝文。加之恭俭。孝景遵业。五六十载之间。至于移风易俗。黎民醇厚。周云成康汉称文景。美矣。

前汉孝武皇帝纪一卷第十
皇帝甲子即位。年十六。二月癸酉。孝景帝葬阳陵。三月。尊太后母藏儿为平原君。封田蚡田胜为列侯。藏儿初为槐里王仲妻。生太后。后改嫁长陵田氏。生蚡及胜。

　　建元元年冬十月。诏举贤良方正。丞相卫绾奏所举贤良。或治刑名纵横之术。乱国政。罢之。春三月。赦天下。赐民爵一级。民年八十复二算。九十复甲卒。行三铢钱。夏四月。诏民年九十已上。复子若孙。令奉供养。五月。诏修山川之祀。六月。丞相卫绾免。丙寅。魏其侯窦婴为丞相。武安侯田蚡为太尉。秋七月。诏省卫士卒万人。罢苑马赐贫民。遣使者安车蒲轮。束帛加璧。征鲁申公。议立明堂。申公年八十余矣。上问以政事。对曰。为治者不致于多言。顾力行何如耳。拜为太中大夫。汉兴草创。尚简易。未甚用儒者。而窦太后好黄老术。故诸博士具官待问。未有进者。至上即位。乃崇立太学矣。

　　二年冬十月。丞相窦婴太尉田蚡皆免。御史大夫赵绾郎中令王臧下狱死。蚡婴绾臧皆同心。欲兴太学。建立明堂。以朝诸侯。而婴请无奏事太皇太后。又罢窦氏子弟无行者绝属籍。故毁谤日至。窦太后怒。皆抵之罪。明堂遂不立。春二月丙戌朔。日有食之。三月己未。太常许昌为丞相。夏四月戊申。有星如日。夜出。初置茂陵邑。徙郡国豪杰于茂陵。河内郭解在徙中。卫将军为言解家贫不应徙。上曰。解布衣。权至使将军知之。此不贫也。及解徙。诸公赠送出千余万。解任侠。睚眦（上崖下柴）。触死于尘中者甚众。藏匿亡命。攻剽作奸。不可胜数。然折节恭约。厚施而薄望。解尝出。有人箕踞视之者。解问其姓名。客欲杀之。解不听。乃阴使吏脱其徭役。其人乃肉袒谢罪。解□子与人争。不直。人杀之。自归解。解曰。吾儿不直。公杀之故当。纵之。诸公闻之。皆多贤。解洛阳人。有相仇者。贤豪居其间。以十数人不能和解。客乃令解见仇家。仇家听命。解夜至夜去。解乃谓仇家曰。解如何从他郡夺人邑中权乎。且须士大夫复居其间。乃听之。其居家。夜过半后。门闾住居尝十余乘。有与解忤者。少年辄为报仇。不使解知也。解兄子为解杀人。为其家人上书自讼之。又杀之阙下。上捕解。解亡过临晋籍少翁。少翁素不知解。然慕其名。送之出关。自杀以绝口语。其得人率如此。豪贤知与不知。闻声争与交欢。后捕得解。所犯皆在赦前。后有谤毁解者。客杀之。断其舌。解实不知。有司奏解无罪。时公孙弘为丞相。以为解布衣。以睚眦杀人。虽不知甚于知。遂族之。

　　荀悦曰。世有三游。德之贼也。一曰游侠。二曰游说。三曰游行。立气势。作威福。结私交以立彊于世者。谓之游侠。饰辨辞。设诈谋。驰逐于天下。以要时势者。谓之游说。色取仁以合时好。连党类。立虚誉。以为权利者。谓之游行。此三游者。乱之所由生也。伤道害德。败法惑世。失先王之所慎也。国有四民。各修其业。不由四民之业者。谓之奸民。奸民不生。王道乃成。凡此三游之作。生于季世。周秦之末。尤甚焉。上不明。下不正。制度不立。纲纪废弛。以毁誉为荣辱。不核其真。以爱憎为利害。不论其实。以喜怒为赏罚。不察其理。上下相冒。万事乖错。是以言论者计薄厚而吐辞。选举者度亲疏而举笔。善恶谬于众声。功罪乱于王法。然则利不可以义求。害不可以道避也。是以君子犯礼。小人犯法。奔走驰骋。越职僭度。饰华废实。竞趋时利。简父兄之尊。而崇宾客之礼。薄骨肉之恩。而笃朋友之爱。忘修身之道。而求众人之誉。割衣食之业。以供飨宴之好。苞苴盈于门庭。聘问交于道路。书记繁于公文。私务众于官事。于是流俗成矣。而正道坏矣。游侠之本。生于武毅。不挠久要。不忘平生之言。见危授命。以救时难。而济同类。以正行之者谓之武毅。其失之甚者。至于为盗贼也。游说之本。生于使乎四方。不辱君命。出境有可以安社稷。利国家。则专对解结。辞之怿矣。民之莫矣。以正行之者谓之辨智。其失之甚者。至于为诈绐徒众矣。游行之本。生于道德仁义。泛爱容众。以文会友。和而不同。进德及时。乐行其道。以立功业于世。以正行之者。谓之君子。其失之甚者。至于因事害私。为奸宄矣。其相去殊远。岂不哀哉。故大道之行。则三游废矣。是以圣王在上。经国序民。正其制度。善恶要于公罪。而不淫于毁誉。听其言而责其事。举其名而指其实。故实不应其声者谓之虚。情不覆其貌者谓之伪。毁誉失其真者谓之诬。言事失其类者谓之罔。虚伪之行不得设。诬罔之辞不得行。有罪恶者无侥幸。无罪过者不忧惧。请谒无所行。货赂无所用。民志定矣。民志既定。于是先之以德义。示之以好恶。奉业劝功。以用本务。不求无益之物。不畜难得之货。绝靡丽之饰。遏利欲之巧。则淫流之民定矣。而贪秽之俗清矣。息华文。去浮辞。禁伪辨。绝淫智。放百家之纷乱。一圣人之至道。则虚诞之术绝。而道德有所定矣。尊天地而不渎。敬鬼神而远之。除小忌。去淫祀。绝奇怪。正人事。则妖伪之言塞。而性命之理得矣。然后百姓上下皆反其本。人人亲其亲。尊其尊。修其身。守其业。于是养之以仁惠。文之以礼乐。则风俗定而大化成矣。

　　三年春。河水决溢于平原。大饥。人民相食。赐茂陵徙者户钱二十万。田二顷。初作便门桥。秋七月。有星孛于西北。济北王明废。迁房陵。坐杀太傅中尉。闽越围东瓯。告急。上以问太尉武安侯田蚡。蚡以为越人相攻。其常事也。又数反复。不烦中国。自秦时弃之不内属。有诏太中大夫严助诘蚡曰。但患力不能救。德不能覆。诚能。何弃之。且秦时举咸阳而弃之。何乃越乎。今小国以穷困告急于天子。天子不能救。当安所诉。又何以子万国。乃遣助使持节。发会稽兵救之。未至。闽越走。九月丙子晦。日有食之。起上林苑。时上使太中大夫吾丘寿王举籍。□厔以东。宜春以西。北至阿城。属之南山。堤封顷亩价直。欲除以为苑。侍郎东方朔进谏曰。臣闻谦逊静悫。天应以福。骄盈奢靡。天应以祸。酆鄗之间。号曰土膏。其价亩直一金。规以为苑。上乏国家之用。下夺农桑之业。不可一也。盛荆棘之大。崇虎狼之墟。坏民厮墓。发民庐舍。令幼小怀土而思。耆老流泪而悲。不可二也。斥而营之。垣而囿之。驰骑逐东西。车辇驾南北。有浃沟大渠险阻之危。不可三也。务苑囿之大。不恤农时。非所以彊国富民也。夫殷作九市之宫而诸侯叛。楚灵王起章华之台而楚人散。秦兴阿房之殿而天下乱。上乃赐金百斤。拜为太中大夫。然犹起上林苑。朔字曼倩。平原人也。好学。称为滑稽。年二十三。初为郎中。上书自称。待诏公车。奉禄薄。朔谓侏儒曰。上欲尽杀汝。侏儒大恐。皆叩头号泣。上召问朔。朔对曰。侏儒长三尺臣朔长九尺三寸。俸禄正等侏儒。侏儒饱欲死。臣朔饥欲死。臣言可用。宜异其禄。不可用罢之。无但虚索长安米也。上大笑。使待诏金马门。稍稍亲近之。上置守宫于盆下。使筮者射之。莫能中。朔自请布卦射之。曰臣欲以为龙复无角。臣欲以为蛇复有足。跂跂脉脉善缘壁。此非守宫。当是蜥蜴。上曰善。复使射他物连中。辄赐帛。时有幸倡优郭舍人等曰。朔幸中耳。乃复覆置树上寄生于盆中。曰。朔知之。榜臣百。不中。赐臣帛。朔曰。是窭数也。舍人曰。朔果不能中。朔曰。湿肉为脍。干肉为脯。树上为寄生。盆下为窭数。乃榜舍人百。朔对问响应。权变锋出。文章辞令。纵横无穷。上颇倡优畜之。然而时发忠直之言极谏。尤亦以此异焉。朔因设客难己。用位卑以自慰谕。又设非有先生之论。其辞曰。非有先生仕于吴。默然无言者三年。吴王怪而问之。曰可以谈矣。先生伏而唯唯。王曰。可以谈矣。先生曰。于戏可言乎哉。谈何容易。王曰。何为其言也。寡人将听焉。先生对曰。昔关龙逢深谏于桀。王子比干直言于纣。此二臣者。皆尽忠极虑。将以为君之荣。除君之祸也。然以蒙不辜之戳。为天下笑。飞廉恶来。巧言利口以进其身。阴奉雕琢刻镂之好。以纳于上。快耳目之欲。以苟容为度。而见亲近。故宗庙崩弛。国家丘墟。夫卑身贱体。悦色微辞。愉愉呴呴。终无益于主上之治。即志士仁人不忍为也。俨然而作矜庄之貌。深言直谏。上以拂人主之邪。下以除百姓之害。则忤于时主之心。离于衰世之法。故养性爱命之士。莫肯进也。遂隐居深山。以咏先圣之风。是以伯夷叔齐饿于首阳之下。后世称其人。如是邪主之行。固足畏也。故曰谈何容易。于是吴王瞿然易容。为坐而听之。先生曰。昔伊尹负鼎于汤。太公钓于渭滨。而遇文王。心合意同。谋无不成。计无不从。诚得其君也。故能诛暴乱。总远方。一统类。美风俗。而王业兴矣。太公伊尹以如此。龙逢比干独如彼。岂不哀哉。故曰谈何容易。于是吴王默然。俛而深思。仰而泣曰。嗟乎殆哉。予国之不亡也。绵绵哉。联联哉。于是立明堂之朝。齐君臣之位。举贤才。布德惠于仁义。恭俭节约。减后宫之费。损车马之用。放郑声。远佞人。省庖厨。去奢靡。卑宫室。坏苑囿。填池堑以与贫民。开内藏以赉贫乏。存耆老。恤孤独。薄赋敛。省刑罚。行此三年。阴阳调和。万物咸宁。国无灾害之变。民无饥寒之色。蓄积有余。囹圄空虚。凤凰来集。麒麟在郊。远方异俗。慕义向风。治乱之道。存亡之端。若此易见。然而人主莫肯为也。悲夫。是时上以安车蒲轮迎枚乘。乘年老道死。而乘子皋亦以谈说。能为辞赋。得幸比朔。上好自击熊豕。郎中司马相如。从上猎长杨。长卿上疏谏曰。臣闻物有同类而殊能者。故力称乌获。捷言庆忌。勇则贲育。然臣之愚。窃以为人诚有之。兽亦宜然。今陛下好陵险阻。射猛兽。卒然遇逸群之兽。骇于不存之地。犯属车之清尘。舆不及还。辕马不及旋踵。人不暇施巧。虽有乌获逢蒙之技。而不及用。枯木朽株。尽为患难矣。是以胡越起于毂下。而羌夷接轸矣。岂不殆哉。虽曰万全而无害。然本非天子所宜近也。且夫清道而后行。中路而后驰。犹时有衔橛之变。况涉乎丰草。驰乎丘墟。前有利兽之乐。内无存变之计。其为害也不难。上善之。相如字长卿。蜀郡成都人也。初家贫。与临邛令王吉相善。富人卓王孙置酒请令。并请相如。相如善鼓琴。王孙寡女字文君。好音。夜奔相如。遂与俱归成都。后家贫。夫妻酤酒临卬。卓王孙耻之。杜门不出。后不得已。乃厚分财物遗文君。而相如作子虚赋。上得读而善之。曰朕独不得与此人同时。或对曰。司马相如所作也。上惊。乃召相如。复奏上林赋。拜为郎中。子虚上林。皆言苑囿之美。卒归之于节俭。因讬以讽焉。相如口吃而善着书。

　　四年夏。有气赤如血。六月旱。秋七月有星孛于东北。江都相陈人郑当时为内史。每朝候上间。未尝不言天下之长者。其推毂名士。尝以为贤于己。禄赐尽以馈士大夫。家无余财。宾客甚盛。及中废。宾客衰落。先是下邽翟公为廷尉。宾客填门。及废。门外可设雀罗。复廷尉。客复往。翟公大板署其门曰。一死一生。乃知交情。一贫一富。乃知交态。一贵一贱。交态乃见。冬十月地震。是岁武彊侯严青翟为御史大夫。

　　五年春正月己巳朔。日有食之。行半两钱。罢三铢钱。初置五经博士。博士本秦官。掌通古今。员至数十人。汉置五经而已。太常选人。年十八以上。好学补弟子。郡国有好文学。敬乡里者。令与计偕。受业太常。补弟子一岁。辄课通经一艺。补文学掌故高弟。为郎中。其秀才异等。太常以名闻。其下才不事学者罢之。是时庐江人文翁为蜀郡太守。其为人爱学。好教化。见蜀地僻陋。有蛮夷之风。文翁乃选郡县小吏有才器者。辄给资用。令诸博士受业。还皆以为右职。用察举之。又修起学宫于城中。学者复除徭役。尝选学宫童子所在。便坐受书。每事尝出入行县。益从诸生。明经修行。传教出入。县邑见而荣之。由是蜀邑大化。学者比齐鲁焉。郡国学校官。自文翁始也。夏四月。平原君薨。五月大蝗。秋八月。广川王越薨。清河王乘薨。

　　六年春三月乙未。辽东高庙灾。夏四月壬子。高园便殿灾。上素服五日。其后太中大夫董仲舒居家。推其意以高庙不当居辽东。高园便殿不当居陵旁。于礼不当立。庙在外。像诸侯不正者。高园在内。像大臣不正者。天诫若曰。去诸侯大臣贵幸不正者云尔。时太中大夫主父偃素妒嫉仲舒。窃其书奏之。仲舒下狱吏当死。诏宥之。本志以为淮南王田蚡之应也。五月丁亥。太皇太后崩。六月癸未。丞相许昌免。武安侯田蚡为丞相。有星孛于东北方。秋七月。有星出于东方。长终天。本志曰。是为蚩尤之旗。以彗星而终后曲见。则天子征伐四夷之应也。闽越围南越。南越守天子约。不敢发兵。上遣大司农韩安国帅师出会稽。大行王恢出豫章。救之。淮南王安上书谏曰。越方外之国。断发文身之人。不可以冠带之国法度治之。自三代之盛明。胡越不与受正朔。非彊不能服也。以为不居之地。不牧之民。不足以烦中国。古者封内甸服。封外侯服。侯外宾服。蛮夷要服。戎狄荒服。远近之势异也。越人名为蕃臣。实不给上事。自相攻击耳。陛下以兵救之。是反以中国劳蛮夷也。且越人故数反覆。非一一不奉诏。举兵诛之。臣恐中国兵革无时得息也。间岁以来不登。民生未复。今发兵行数千里。举轮而逾岭。拖舟而入水。行数千里。夹以深林丛竹。又多蝮蛇猛兽。夏月暑时。则生吐泄霍乱之病。曾未接兵。死伤者必众多。或以越人众兵彊。能作难边地。臣窃闻之。与中国异。限以高山。人迹隔绝。车道不通。天地所以绝内外也。其入中国。必先下岭水。岭水之山。峻峭。漂石。破舟。不可大船运粮下也。越人欲为变。必先由余干界内积粮食。而入山伐材治船。边地守候。诚使谨防越人有伐材。辄收捕之。焚其积聚。虽百越无奈边城何也。臣闻越卒不下数十万人。所以入者五倍。乃足挽车。奉饷不在其中。且越非有城郭邑里也。处溪谷之间。篁竹之中。习于水斗。便于用舟。中国之人。不知其地势。不能服其水土。虽有彊兵。百不当一。臣安窃为陛下重之。臣闻闽越王弟甲杀其王。甲以诛死。其民众未有所属。陛下若欲纳之中国。遣重臣临问存恤。施德垂赏。此必携幼扶老以归圣德。若无用之。则继其绝世。存其亡国。建其侯王。此必委质为蕃臣矣。陛下以方寸之印。尺二之组。镇抚方外。不劳一卒。不顿一戟。而威德并行。天下归服。今以兵深入其地。此必震恐。以有司为欲屠灭之也。必雉兔逃窜。深入阻险。背而去之。则复群聚。留而守之。卒劳粮乏。丁壮从军。老弱馈饷。男子不耕。妇人不织。居者无食。行者无粮。万民苦于兵事。逃亡必众。随而诛之。不可胜尽。盗贼必起。臣闻秦时尝使尉佗屠睢击南越。又使监禄凿渠通道。越逃入山林。不可得攻。留军屯守空地。旷日弥久。士卒劳倦。越人乃出击之。秦师大败。乃发兵戍。当此之时。内外骚动。百姓疲弊。行者不还。往者莫返。天下之人。皆不聊生。逃窜相聚。群为盗贼。是故山东之难兴矣。兵者凶器也。一方有急。四面皆耸。臣恐变故奸邪。从此始矣。易曰。高宗伐鬼方。三年克之。以盛德之天子。伐小蛮夷。而犹三年。言用兵之难也。陛下以四海为境。九州为家。八薮为园。江汉为池。人徒之众。足以奉千官之供。租税之入。足以供乘舆之御。玩心神明。秉执圣道。负黼扆。凭玉几。南面而听断。号令天下。莫不响应。使元元之民。皆安土乐业。则泽被万世。施之无穷。天下之安。犹若太山。而四维夷狄之地。何足以为一日之间。烦汗马之劳。诗云。王犹允塞。徐方既来。是时兵已出。未逾五岭。会闽越王弟余善杀王以降汉。罢兵。上嘉淮南王之意。美将帅之功。乃遣严助喻淮南之意。且讽切南越。南越顿首。遣太子随助入侍。是时严助荐邑子朱买臣为太中大夫。买臣因说东越王故居泉山。一夫守险。千夫不能上。今更徙南五百里。居大泽中。今发兵浮海。直至泉山。陈舟列骑。席卷南行。必破灭也。上即拜买臣会稽太守。上谓之曰。富贵不归故乡。如衣锦夜行。今还故乡富贵。于子如何。买臣顿首谢上。既到郡。与横海将军韩说等俱击东越。大破有功。初。买臣家贫。好读书。樵薪自给。吟咏且行。时人谓之痴。其妻耻之而去。买臣笑曰。我年五十当贵。今四十八矣。待我富贵。当报汝勤苦。其妻恚曰。嘻。公终饿死耳。何以报我。遂改嫁。其后买臣尝负薪于墓间。故妻与其夫俱上厮。以为得志。见买臣饥寒。呼饮食之。后数岁为会稽太守。故妻与其后夫治道。甚穷乏。买臣命后车载其夫妇。置后园中。给衣食。经数月。妻自缢死。东海太守汲黯为王爵都尉。黯字长孺。东郡人也。好直谏。上曰。吾欲兴政治。法尧舜。何如。黯曰。陛下内多欲而外施仁义。如何欲效尧舜之治乎。上大怒。变色而罢朝。群臣共数黯。黯曰。天子置公卿辅弼之臣。宁令从旨顺意。陷主于不义乎。自丞相宴见。上或时不冠。至见黯必冠。上尝在武帐不冠。望见黯奏事。避入帷中。使人可其奏。其见敬礼如此。初南越人相攻。黯为中谒者使越。不至而报上曰。越人相攻。其常俗也。不足劳天子之使者。河内失火。烧千余家。使黯视之。还曰。人家屋相比。火相连。乃不足为怪。臣忧有甚于此者。忧河内饥民相食臣谨以按节。发河内粟以赈饥民。请受矫制之罪。上贤而赦之。上尝问严助曰。汲黯何如人。助曰。使黯任职居官。无以逾人。然至其辅少主。威四夷。守城郭。爱百姓。虽自谓贲育不能夺也。上曰然。古有社稷之臣。黯近之矣。御史大夫严青翟免。大司农韩安国为御史大夫。

前汉孝武皇帝纪二卷第十一
元光元年冬。初令郡国贡孝廉各一人。董仲舒始开其议。仲舒、广川人也。初景帝时为博士。下帷读书。弟子以次传授其业。或莫见面。盖三年不窥其园。其精专如此。进退容止。非礼不行。学士皆尊师之。后应贤良举。上策曰。夫守文之君。当涂之士。皆欲明先王之道。以戴翼世主者甚众。然犹不能。岂所操持失其统欤。固天降命不可复反欤。必推之于大中而后息欤。三代受命。其符安在。灾异之变。何称而起。性命之情。或夭或寿。或仁或鄙。习闻其号。未昭其理。今欲风流而令行。轻刑而奸改。何修而臻于此。具明以喻朕意。靡有所隐。仲舒对曰。臣谨案春秋。以观天人之际。甚可畏也。国家将有失道之败。而天乃先出灾害以谴告之。不知自省。又降怪异以惊恐之。尚不知变。而后伤败乃至。自非大无道之世。天欲尽扶持而全安之。事在勉彊而已。勉彊学问。则闻见博而智益明矣。勉彊行道。则德日起而大有功矣。诗云。夙夜匪懈。书云懋哉懋哉。皆勉彊之谓也。昔周道衰于幽厉。非道亡也。而幽厉不由道也。宣王修文武之业。周道粲然复至矣。非天降命。不可复反也。所操持悖谬。失其统也。臣闻非人力所致而自至者。此受命自然之符也。天下同心归之。若子归父母。是亦受命之符也。夫天瑞应精诚而至。书曰。白鱼入于王舟。有火复于王屋。流为赤乌。此盖受命之符也。及末代衰微。废德义。任刑罚。刑罚不中。则生邪气。邪气积于下。怨恶畜于上。上下不和。则阴阳缪矣。而妖孽生矣。此灾异所缘而起也。臣闻命者。天之令也。性者。生之质也。情者。人之欲也。或夭或寿。或仁或鄙。陶冶而成之。不能纯粹。又治乱之所生。故不能齐一也。尧舜行德则民仁寿。桀纣行暴则民鄙夭。夫下之从上。犹泥之在钧。唯陶者之所为。绥之斯安。动之斯来。此之谓也。臣谨案春秋。求王道之端。得之于正。正次王。王次春。春者。天之所为也。正者。王之所为也。其意曰。上承天之所为。下以正己所为也。然则王者所为。必则于天道。天道之大者在于阴阳。阳为德。阴为刑。刑德不失而岁功成。今废先王德教之官。而独任执法之吏。而欲德化之被四表。固难成也。春秋谓一为元。一者万物所从始也。元者辞之所谓本也。谓一为元者。示太始而欲正其本也。故为人君者。正其本心以正朝廷。朝廷正以正万民。万民正以正四方。四方正远近莫不皆正也。则阴阳调而风雨时。群生和而万民植。福祥毕至而王道成矣。孔子曰。凤鸟不至。河不出图。吾已矣夫。自伤不能致此物。而身卑贱不能致也。今陛下居得致之位。又有能致之资。然而天地未一应瑞者。凡以教化之不立。而万民不正故也。民之从利。如水之走下。非教化堤防之不能禁也。圣人之继乱世。埽除其迹而去之。复修教化而崇起之。夫秦灭先圣之道。为苟且之治。故立十四年而亡。其遗毒余戾。至今未灭。琴瑟不调。甚者必解而更张之。为政而不行之甚者。必变而更化之。汉承暴秦之后。宜变其迹。乃可善治。三代相救。夏尚忠。商尚敬。周尚文。今汉宜少损周之文。用夏之忠。王者有改制之名。无变道之实。然所祖不同者。救病扶衰。所遭之变然也。又曰。古所谓功者。以任官称职为美。不谓积日累久也。小材虽累日不离于小官。贤才虽未久不害为宰相。是以有司竭其务。治其业。今则不然。累日以取贵。积久以致官。是以贤不肖不得其真。宜勿以日月为功。诚以贤能为实。使郡国各择吏民之贤者。岁贡一人以给宿卫。所贡得贤者有赏。不肖者行罚。如此率天下贤能。可得而官也。又曰。积小者大。慎微者着。积善在身。犹长日加益。人不知也。积恶在身。犹火之消膏。人不见也。非明乎情性。察乎流俗者。孰能识之。天之所分与。与之齿者去其角。傅其翼者两其足。是所受者大。不得取其小也。古之食禄者。不食于民力。是与天意同也。昔公仪休相鲁。去织妇。拔园葵。曰臣也已食禄矣。又夺园夫妻女工之利乎。夫遑遑求财利。常恐匮乏者。庶人之意也。遑遑求仁义。常恐不能化民者。大夫之意也。易曰。负且乘。致寇至。此言处君子之位者。不可以庶人行也。又曰。春秋大一统。一者天地之常经。古今之通义也。今师师异道。人人异论。百家殊方。旨意不同。是以上无以持一统。法制数变。下不知所守。臣愚以为诸不在六艺之科。非孔氏之术者。皆绝其道。勿使并进。邪僻之说灭息。然后统纪可一。法度可明。民知所从矣。仲舒对策。擢为江都相。时易王甚骄而好勇。问仲舒曰。越王与大夫种后庸范蠡谋伐吴。遂灭之。孔子称殷有三仁焉。寡人亦以越有三仁。仲舒对曰。昔鲁君伐齐。问柳下惠曰。吾伐齐何如。对曰不可。归而有忧色。曰吾闻伐国者不可问仁人。此问何为至于我哉。徒见问耳。且犹羞之。况设诈而伐吴乎。由是言之。越曾无一仁矣。仁人者。正其谊不谋其利。明其道不计其功。是故仲尼之门。五尺之童。羞称五伯。为其先诈力而后仁义也。王曰善哉。及其去位居家。绝不问家产业。以修学着书为事。所着凡百三十篇。而说春秋事复数十篇。朝廷有大议。使者就其家而问之。国家大议。多仲舒发之。春二月丙辰晦。日有食之。车骑将军李广屯云中。车骑将军程不识屯雁门。以备匈奴。六月罢。广、陇西人也。为将得士众心。无部曲行阵。善就水草顿舍。人人自便。不击刁斗自卫。幕府少文书。而程不识正行伍部曲营阵。击刁斗自卫。吏治军簿至明。士卒不得自便。而俱为名将。夏四月。赦天下。复七国宗室削绝属籍。五月。诏举贤良。秋七月癸未。先晦一日。日有食之。是岁天星尽动摇。上问候星者。对曰。星摇。民将劳也。

　　二年冬十月。行幸雍。祠五畤。始诏公卿议伐匈奴。匈奴者。其先夏后氏之苗裔。其在于古曰淳维。匈奴始祖名薰粥氏。山戎猃狁是也。始祖居于北边。随水草畜牧而转徙。居无城郭耕田之业。然亦各有分地。无文法。以言语为约束。其俗宽则射猎。急则习战。长兵则弓矢。短兵则矛鋋。见利则进。不利则退。食肉衣皮。壮者食肥美。老者饮食其余。父死则妻其母。弟兄死皆娶其妻。其俗有名不讳。无文字。自商周已来。世为中国患。至匈奴姓挛鞮氏。国人称之曰撑犁孤涂。若单于匈奴。谓天为撑犁。谓子为孤涂。若言天子也。单于者。广大之貌。言其单于然也。置左右贤王。左右谷蠡王。左右大将军。左右大当户。凡二十四长。其大臣皆世官职。左贤王将居东方。上谷之东。北接秽貊朝鲜。右贤王将居西方治上郡。西接氐羌。而单于庭直代郡云中。岁正月。诸王长小会单于庭。五月。大会龙庭。而祭其先祖。天地鬼神。秋大会蹛林。校阅人畜。其法拔刃尺者死。盗者没入其家财。单于朝拜日。夕拜月。其座长左而北面。日尚戊巳。其送死有棺椁衣衾。而无封树。丧服。近幸臣妾从死者。多至数十人。举事常随月。月盛壮则进兵。月亏则退兵。其攻战斩首虏。则赐一卮酒。而得所虏获。因以与之。得人因为奴婢。故其战人人自趋利。秦始皇时。使蒙恬将数十万众。北击胡。悉收河南地。因河为塞。筑四十四县临河。徙谴人民以充之。因山险溪峻。缮治之。起临洮至辽东万余里。是时匈奴单于曰头曼。头曼不胜秦北徙。十有余年。头曼太子名冒顿。杀父而立。是时东胡彊盛。使使请冒顿千里马。冒顿问群臣。群臣皆曰。此匈奴宝马也。勿与。冒顿曰。奈何与邻国爱一马乎。遂与之。又使人请冒顿一阏氏。冒顿问左右。左右皆怒。请击之。冒顿曰。奈何与邻国爱一女子乎。复以与之。东胡以冒顿为畏己。愈骄。匈奴间有弃地不居者千里。东胡又使求之。冒顿问群臣。群臣或曰。此弃地。与之。于是冒顿大怒曰。此地者国之本也。何与之有。斩言与地者。即上马。令有后出者斩。遂东袭击东胡。东胡不设备。遂破灭东胡。西击月氐东并楼烦白羊河南。悉收秦所夺地。遂入侵燕代。北服浑窳屈射丁零高昆新黎之国。控弦之士四士余万。自上古已来。唯冒顿为彊大。高帝有平城之围。时冒顿为书戏慢甚不敬。高后怒。诏群臣议击之。樊哙曰。愿将十万众横行匈奴中。中郎将季布曰。哙可斩也。高帝困于平城。哙为大将军。不能以四十万解高祖之围。而欲以十万乘横行匈奴中。是面谩也。且夷狄如禽兽。得其善言不足喜。得其恶言不足怒。高后曰善。乃遣使报单于书。卑辞厚荅。遗以御车二乘。马十骑。单于又遣使来谢。至文帝遗老上单于书。封以尺一牍。印曰皇帝敬问单于。单于报以尺二牍。封皆大辞。曰天地所生。日月所置。匈奴大单于敬问皇帝。自是数侵边。及单于背约寇边无已。于是上议伐之。大行王恢曰。匈奴和亲。率不过数岁。请击之。御史大夫韩安国以为匈奴轻疾之兵也。至如飙风。去如流电。居处无常。难得而制。今将卷甲亲举。深入长驱。从行则迫胁。横行则中绝。徐行则后利。疾行则粮绝。难以为功。圣人以天下为度者也。不以私怒伤天下公议。故高帝始结和亲。孝文遵其约。二圣之迹。足以为效。王恢曰。五帝不相袭礼。三王不相沿乐。各因时宜也。且言击之者。固非发兵而深入也。将顺单于之欲。诱而致之于边。选骁骑羽林壮士。阴为之备。吾势已定。或营其左。或营其右。或当其前。或当其后。单于必可擒也。上从恢议。夏六月。护国将军韩安国、饶骑将军李广、轻车将军公孙贺、屯骑将军王恢、材官将军李息、袭匈奴。阴使雁门马邑豪聂壹诈亡入匈奴。谓单于曰。吾能斩马邑令以降。则物可尽得也。单于爱信之。令归为间。壹乃诈斩死罪囚头。悬邑城上。以示单于使者。使者还。单于乃将十万骑入武川塞。是时汉兵三十余万伏马邑旁草中。王恢李息约从代出击辎重。单于未到马邑百余里。雁门尉吏行徼。单于大惊而还曰。吾得尉吏。天也。以为天王。乃远走。兵追至塞。不及乃罢。上大怒恢首谋。不出兵击单于辎重也。恢自杀。时主父偃上书谏伐匈奴曰。臣闻怒者逆德。兵者凶器。争者末节。数战穷武。未有不悔者也。始皇务胜不休，欲攻匈奴。李斯谏曰。匈奴无城郭之居。委积之守。迁徙鸟窜。难得而制也。轻兵深入。粮食必绝。运粮以行。重不及事。得其地。不可以耕而食也。得其人。不可役而畜也。胜必杀之。非仁德也。疲弊中国。甘心匈奴。非完计也。始皇不听。出兵攻胡。却地千里。皆泽卤不生五谷。然后发天下丁男。以戍河北。飞刍挽粟。以远转输。率三十钟而致一石。天下所以叛也。夫兵久则变生。事苦则虑易。周书曰。安危在出令。存亡在所用。愿陛下熟计之。偃凡上十事。其一事谏伐匈奴。九事为律令。燕人徐乐上书曰。天下之患。在于土崩。不在瓦解。秦之末世。天下大坏。是谓土崩。吴楚七国之时。是谓瓦解。今关东比年谷不登。民多困穷。不安其处。故易动。易动者。土崩之势也。故明主之要。期在于使天下无土崩之势而已。临淄人严安上书曰。今天下奢侈。车马衣裘宫室。皆竞修饰。夫养失而泰。乐失而淫。礼失而采。教失而伪。伪采淫泰。非范民之道也。是以天下逐利而已。臣愿为民制度。以防其淫。使富贫不相逾。以和其心。心和志定。则盗贼消。刑罚少。阴阳和。万物审也。昔秦北构祸于胡。南树怨于越。宿兵于无用之地。丁男被甲。丁女转输。苦不聊生。自经于野树。死者相望。故绝世灭祀。穷兵之祸也。周失之弱。秦失之彊。不变之患也。此三人同日上书。上皆召见。谓之曰。公等家皆安在。何相见之晚也。皆拜郎中。而偃一岁四迁。至太中大夫。上自即位好士。既举贤良。赴阙上书自卫者甚众。其上第者见尊宠。下者赐帛罢。若严助朱买臣吾丘寿王司马相如主父偃徐乐严安东方朔枚皋胶仓终军严忌等。皆以材能。并在左右每大臣奏事。上令助等辨论之。中外相应以义理之文。秋九月。令民大酺五日。

　　三年春。河水徙顿丘。自东南入于渤海。夏五月。封高帝功臣后五人并为列侯。河决濮阳。凡十六郡。发卒十万救河决。起龙渊宫。

　　四年冬十有二月。魏其侯窦婴弃市。初。婴之贵重也。田蚡常奉事之。及婴废而蚡甚用事。蚡从婴请田。婴弗与。曰。老仆虽弃。宁可以势夺乎。故太仆颍川灌夫与婴善。亦怒蚡。蚡闻之曰。蚡事魏其侯。无所不可。而爱数顷田。且灌夫何与也。灌夫家在颍川横甚。蚡乃请案灌夫家事。灌夫亦持蚡阴事。宾客和之俱止。蚡取燕王女为家人。太后诏列侯宗室皆当贺。婴过要灌夫。欲与夫俱行。夫不欲往。婴曰。事已和矣。固请与行。夫行酒至蚡。蚡曰不得持满。夫怒蚡。因嘻笑曰。将军贵人也。释之。次至汝阴侯灌贤。程不识方相与耳语。未得持酒。夫乃发怒。骂贤及程不识。蚡谓夫曰。程李俱为东西卫尉。今众辱程将军。独不为李将军地乎。李将军者。李广也。夫素所敬也。夫曰。今日斩头穿胸。何知程李乎。座稍稍罢出。蚡令骑留夫。或按夫头令谢。夫怒不肯谢。蚡乃麾骑缚夫。召御史曰。今日召宗室有诏。灌夫骂坐不敬。系居室。按其前事。遣吏分捕灌夫支属。皆弃市。窦婴欲救灌夫。其夫人止之。婴曰。终不令灌仲孺死。婴独生。乃还其家。窃出上书召见。具言灌夫事不足诛。上欲赦之。蚡固争之。上令两廷尉辨其事。御史大夫韩安国两顺之。主爵都尉汲黯是窦婴。内史郑当时亦是窦婴。而复不坚其辞。莫敢对。上怒内史曰。公平生数言魏其侯武安侯之短长。今日廷论。乃局趣效辕下驹。吾并斩若属矣。即罢起。太后怒不食。曰我在也。而人皆籍吾兄弟。令我百岁后。皆为鱼肉乎。上使御史薄责婴。劾系都司空。婴令兄子上书。幸复召见。初景帝时。婴常受遗诏。曰事有不便。辄以便宜上书。案尚书大行无遗诏。诏书独藏在婴家。丞相乃奏劾婴矫先帝令。遂弃市。而灌氏族矣。春三月。丞相田蚡薨。蚡疾一身尽痛。若有人击之者。呼曰服罪服罪。上使见鬼者瞻之。曰魏其侯与灌夫共手笞之。蚡初折节好士。以辨名誉。每奏事。语移曰。所言辄听。荐人或起家至二千石。上曰。君除吏尽未。吾亦欲除吏。其用事如此。后甚骄恣。尝请考工地。欲以益宅。上怒曰。何不遂取武库。蚡治宅舍。请甲第田园极膏腴。前堂罗钟鼓。立曲旃。后室妇女以百数。珍物玩好狗马。不可胜数。淮南王安来朝。蚡以太尉迎安霸上。谓安曰。上未有太子。大王最贤。高帝孙。如一旦晏驾。非大王当立谁哉。淮南王大喜。多厚赠蚡。至灌夫事。上不直蚡。以太后故屈。及后闻淮南王事。上曰。若武安侯在族之矣。初魏其侯用事。宾客甚盛。后废弃。客皆移于武安侯。唯灌夫独不去。初。灌夫父张孟为颍阴侯。灌婴舍人得幸。婴进之至二千石。故冒灌氏。姓。吴楚反时。孟以校尉战死。时夫从军。不肯随归。愿取吴王头若将军。以报父雠。于是被甲持戟。募军中壮士所善。愿从者数十人。及出壁门。莫敢进。独两人及骑奴十余人。驰入吴军之麾下。所杀伤数十人。不复得前。还。独与一骑归。夫身中大创十余处。几至于死。创少瘳。复请行。太尉固留之乃止。由是勇义闻于天下。夏四月。陨霜杀草。五月地震。赦天下。丁巳。平棘侯薛泽为丞相。御史大夫韩安国免。秋九月。中尉张欧为御史大夫。以仁厚见尊重。

　　五年春正月。河间王德薨。谥献王。德好学。修礼乐。造次必于儒者。道术之士。自四方至者。皆得古文之书。先是来朝。上策问三十余事。具推道术而对。文约旨明。上甚重之。夏。发巴蜀民治南夷道。南夷道君长有十数。夜郎最大。其西靡漠之属以十数。靡漠最大。自靡漠以北。君长以十数。卬都最大。皆椎髻耕田。有聚邑。其外西自桐师以东至叶榆。名为越嶲昆明。皆编发随畜迁徙。无常居。大君长地方可数千里。自越嶲以东北。君长以十数。莋都最大。自莋都以东北。君长以十数。冉駹最大。其俗或土着。或移徙。自冉駹以东北。君长以十数。白马最大。此皆巴蜀外西南夷也。初楚庄王使将军庄跷。循江略地黔中南以西。跷至靡漠。地方三百里。其旁平地肥饶数千里。既克定之。会秦夺楚巴黔中郡。道塞不通。跷因以其众王靡漠。变服从其俗。秦时尝通伍人之道。于此诸国。颇置长吏。汉兴皆弃之。及大行王恢之救越也。使鄱阳令唐蒙使于南越。越食蒙以枸酱。蒙问所从来。曰。从西北牂牁江。江广数千里。出鄱禺城下。蒙因上书曰。南越地东西皆万余里。名为外臣。实一州主。今以长沙豫章往来。水道绝难。窃闻夜郎精兵可数十万。若从夜郎浮船下牂牁。出其不意。此制越一奇也。可通夜郎道为置吏。上许之。乃拜蒙中郎将。发巴蜀兵千余人。奉币帛见夜郎侯。喻以威德。为置长吏。旁小邑皆贪汉缯帛。以为道远。汉终不能有也。故皆且听命。司马相如亦言西南夷卬莋可置都。上悦之。以相如为中郎将。往喻意。皆听命。后西南夷数反。发兵兴徭役。费用甚多。相如知其难通。业已建之。乃假巴蜀之论以讽上。且以宣其使旨于百姓曰。盖闻天子之于夷狄也。其义羁縻勿绝而已。今已罢三郡之士。通夜郎之涂。二年于兹。而功不竟。士卒劳倦。万民不赡。今又接之以西夷。百姓力屈。恐不能卒业。此使者之累也。夫卬莋西僰之人。与中国不并也。其已久矣。仁者不能以德来。彊者不能以力并。意者殆不可乎。夫割齐民以附夷狄。弊所恃以事无用。鄙人固陋。不识所谓。使者荅曰。盖世有非常之人。然后有非常之事。有非常之事。然后有非常之功。非常者。固常人之所异也。故曰非常之原。黎民惧焉。及臻厥功。天下宴然也。夫贤君之践位也。岂将委琐偓促。拘文牵俗。循诵习传。当世取悦而已哉。将必崇论宏议。创业垂统。为万世规。故驰骛于兼容并包而勤思乎参天两地。今封彊之内。冠带之伦。咸获嘉祉。靡有阙遗矣。而夷狄殊俗之国。辽绝异党之地。舟车不通。人迹罕至。政教未加。流风犹微。内之则犯义侵礼于边境。外之则邪行横作放杀其上。君臣易位。尊卑失序。父兄不辜。冲幼奴虏。系缧嗥泣。内乡而怨曰。盖闻中国至仁。德洋恩普。品类群物。靡不乐其所。今独曷为遗忘已。举踵思望。如枯旱之望雨。上圣之心。又焉能已矣。故乃北出师以讨彊胡。南驰使以诮劲越。四面之人风德。二方之君鳞集仰流。愿得受号者以亿计。故乃关沫若、徼牂牁。镂灵山。梁孙原。创道德之涂。垂仁义之统。将博恩广施。远抚长驾。使疏逖不闭。曶爽闇昧。得曜光明。偃甲兵于此。息攻伐于彼。遐迩同体。中外禔福。不亦康乎。夫拯民于沈溺。奉至尊之休德。反衰世之凌迟。继周室之绝业。天子之急务也。百姓虽劳。恶得已乎。方将增泰山之封。加梁父之事。鸣和鸾而扬雅颂。上咸五帝。下登三王。观者未睹旨。听者未闻音。夫鹪鹏已翔于寥廓。而罗者犹视于薮泽。岂不哀哉。是时又发卒万人。治雁门阻险。秋七月。大风拔木。乙巳。皇后陈氏废。皇后。堂邑侯陈午女也。午即婴孙也。婴封堂邑侯。午尚长公主嫖。上为太子时。长公主有力焉。故太后取公主女配太子。及为皇后。骄恣擅权宠十余年。无子。又挟妇人媚道。故废。时长公主寡居五十余矣。有董偃者。年十三。随其母卖珠于主家。主见其姣好。因留第中。出则执辔。入则侍内。使散财交士。令府中曰。董君所散。一日金满百斤。帛满千匹。乃白之。其后主称疾。疾瘳。请上临之。欲因是以见董偃。上曰。愿谒主人公。公主脱簪珥。徒跣顿首谢。因引偃。偃着绿帻碧□伏殿下。上为之起。宠遇之。自是董偃贵宠闻于天下。后上为主置酒宣室。使谒者引纳董君。侍郎东方朔避戟而前曰。董偃有斩罪三。安得入乎。偃以人臣。私侍公主。其罪一也。败男子之礼。以伤王制。其罪二也。偃不遵经学。以奢侈狗马。干上之欲。始为淫首。其罪三也。上默然。良久曰。吾业以设酒。后而改之。朔曰。不可。夫宣室。先帝之正处也。非法度之正不得入也。故淫乱之渐。其变为篡。竖貂为淫。而易牙作患。庆父诛而鲁国全。管蔡戮而周室安。上曰善。更置酒北宫。引纳董君。赐朔金三十斤。自偃之后。诸公主行多僻恣者矣。上妹之子尚上女夷安公主。骄放犯罪死。左右为之请。上流涕曰。废先帝之法。吾何面目入郊庙乎。乃哀不能自胜。朔进曰。臣闻乐太甚则阳溢。悲太甚则阴损。圣王为政。赏不避仇雠。诛不阿亲戚。陛下行之。天下幸甚。臣昧死再拜上千万寿。上尝问朔曰。吾欲化天下。岂有道乎。朔对曰。孝文帝自衣戈绨。足履革□。集上书囊以为殿帷。以道德为丽。以仁义为准。于是天下昭然大化。今陛下崇苑囿。起建章。左凤阙。右神明。号千门万户。木土衣缇绣。犬马被缋罽。宫人簪玳瑁。垂珠玑。设戏车。教驰逐。饰文采奇怪。撞千石之钟。击雷霆之鼓。作俳优。舞郑女。上为淫侈如此。而欲民不奢佚。事之难也。陛下诚能用臣朔之计。摧甲乙之帐。焚之于四达之衢。却走马之街。示不复用。则尧舜之隆。可与比而治也。朔又上书自讼。独不得大官。因陈农战彊国之计数万言。专用商鞅韩非之语。文旨放荡。颇复以诙谐。终不见用。八月。螟虫。征贤良文学。上策之曰。盖闻上古至治。画衣冠。异章服。而民不犯。阴阳和。风雨时。父不哭子。兄不哭弟。人迹所及。跂行喙息。咸得其宜。今何修而臻此乎。仁义礼智。四者之宜。安所施设。天人之符。废兴何如。淄川人公孙弘对曰。臣闻厚赏重刑。未足以劝善禁非。必信而已矣。是故因能而任官则分职治。去无用之言则事情得。不作无用之器则赋敛省。不夺民时。不妨民力。则百姓富。有德者进、无德者退。则朝廷明。有功者上。无功者下。则群臣悦。罚当罪则奸邪止。赏当功则群下劝。凡此八者。治之本也。故养民者。禁之则不争。治之则不怨。有礼则不暴。爱之则亲上。此有天下之急也。罚不违义。则民服而不离。和不远礼。则民亲而不慢。故画衣冠。异章服。而民不犯者。此道素行也。臣闻之。气同则相从。声比则相应。人主和德于上。则万类和洽于下。故心和则气和。气和则形和。形和则声和。声和则天地之和应也。故曰阴阳和。风雨时。甘露降。五谷登。山不童。泽不涸。嘉禾兴。朱草生。此和之至也。故形和则无疾。无疾则不失。故父不哭子。兄不哭弟。远方民物。莫不蒙化。此和之极也。臣闻之。致利害。除爱憎。无私谓之仁。明是非。立可否。谓之义。进退有度。尊卑有分。谓之礼。擅杀生之柄。通壅塞之路。谓之权。审轻重之数。论得失之道。使远近情伪。必见于上。谓之智术。凡此四者。治之大用也。得其要术。则天下安乐。法设而不用。不得其术。则主昏于上。官乱于下。故天无私亲。顺之则和起。逆之则害生。此天人之符也。时对者百余人。太常奏弘第居下策。上擢弘对为第一。召入见。容貌甚丽。拜为博士。待诏金马门。弘又上疏曰。先世之吏正。故其民笃。今世之吏邪。故其民薄。政弊而不行。令倦而不听。使邪吏行弊政。用倦令治薄民。不可得而治。此政之所以失也。臣闻周公旦治天下。期年而变。二年而化。五年而定。唯下之所志。上以书荅焉。问弘称周公之治。弘能自视孰与周公贤。对曰。臣愚浅薄。无敢比于周公。虽然。愚心晓然见治道之所以然也。夫虎豹牛马。禽兽之不可制者。及其教驯服习。唯人之从。臣闻揉曲木者不累日。销金石者不累月。夫人之于利害好恶。岂比禽兽木石之类哉。期年而变。臣弘尝切迟之。上嘉异其言。

前汉孝武皇帝纪三卷第十二
元光六年冬。初算商车。春。穿漕渠通渭。匈奴入上谷。杀略吏民。遣骑将军公孙敖出代。轻车将军公孙贺出云中。骁骑将军李广出雁门。车骑将军卫青出上谷。卫青者。卫夫人子夫之弟也。父郑季。河东平阳人也。初季与主家僮卫媪私通生青。青冒姓为卫氏。青长姊君孺。即公孙贺妻也。尝有相者曰。贵人也。当封侯。青曰。人奴之生。得无笞骂足矣。安得封侯乎。及子夫自平阳公主家僮得幸于上。立为夫人。陈皇后之大长公主捕囚青。欲杀之。公孙敖为骑郎。与壮士募青。上闻。乃召青为建章监侍中。子夫女弟贵故与陈掌通。上乃召贵掌及公孙敖。卫青之宠始隆矣。其时诸将皆无功。唯青颇斩首虏。赐爵关内侯。而李广为匈奴所生得。单于闻李广贤。令曰。得李广必生致之。广初被创。胡骑置两马间。络囊盛之。广伪死。渐渐腾而上马。抱胡儿而鞭马南驰。匈奴数百骑追之。广取胡儿弓。射杀追骑。遂得免。后下吏。赎为庶人。夏大旱蝗。六月行幸雍。秋匈奴盗边。遣将军韩安国屯渔阳。

　　元朔元年冬十有一月。诏曰。夫十室之邑。必有忠信。三人并行。厥有我师。今或至阖郡不荐一人。是化不下究。而积行之君子。壅于上闻也。且进贤受上赏。蔽贤蒙显戮。古之道也。其议不举贤者罪。有司奏议曰。古者诸侯贡士。一适谓之好德。再适谓之贤。贤三适谓之有功。乃加九锡。不贡士。一则黜爵。二则黜地。三则黜爵地毕。夫附下罔上者死。附上罔下者刑。与闻国政。而无益于民者斥。在上位而不进贤者退。此所以劝善黜恶也。不举孝。不奉诏。当以不敬论。不察廉。不胜任也。当免。奏可。十有二月。江东王非薨。谥曰易。王非好勇。有气力。治宫室。招四方豪杰。骄奢甚盛。春三月甲子。立皇后卫氏。赦天下。秋。匈奴入辽西。杀太守。入渔阳雁门。败都尉。遣将军卫青出雁门。将军李息出代。获首虏数千级东夷秽貊君南闾等口二十八万人降。以为苍海郡。鲁王余薨。谥曰恭王。余好治宫室苑囿狗马。长沙王发薨。谥曰定王。王母唐姬。故程姬侍者。景帝召程姬。程姬有所避。而夜进其侍者。景帝醉不知而幸之。遂有身。及生子。因名发。以母微无宠。故王居卑湿贫国。

　　二年冬。赐淮南王淄川王几杖无朝。春正月。令诸侯王得以邑土分子弟。于是藩国子弟毕侯矣。是时主父偃说上曰。古者诸侯不过百里。今诸侯或连城数十。地方千里。缓则骄淫。急则怨叛。以法割削。则邪逆萌生。近晁错是也。今诸侯子弟或十数。适嗣代立。余无尺土。愿陛下令诸侯得推恩分子弟。彼人人喜得所愿。实不分其国。而久久稍弱。又曰。茂陵初成。天下豪杰兼并之家。可使徙茂陵。内实京师。外销奸猾。匈奴入上谷渔阳。遣将军卫青李息出云中。西至符篱。获首虏数千级。收河南地北。置朔方五原郡。封青为长平侯。校尉苏建有功。封平陵侯。建筑朔方城。校尉张次公有功。封岸头侯。二月乙亥晦日有食之。夏。募民徙朔方十万户。徙郡国豪杰于茂陵。秋。燕王定国有罪自杀。无后国除。定国与父康王姬奸。生子男一人。夺弟妻为姬。与子女三人奸。故诛。齐王次昌自杀。无后国除。先是主父偃常求纳女于王宫。王太后不听。时王内淫乱。主父偃言之于上。上拜偃为齐相。以正其事。偃验王后宫宦者。辞及王与姊妹奸。偃使人以此动王。王年少。恐慑自杀。公孙弘以为齐王以忧死无后。偃本首恶。非诛偃无以谢天下。遂族偃。偃。齐人也。初游说山东不遇。乃曰。丈夫生若不五鼎食。死即当五鼎烹。即西入关。既获贵宠。宾客辐辏。及其死也。莫之收视。唯孔奢葬之。上闻之。谓孔奢为长者。

　　三年春。罢苍梧郡。三月赦天下。夏。匈奴伊雅斜单于入代。杀太守。入雁门。杀略千余人。六月庚申。皇太后崩。御史大夫张欧免。内史公孙弘为御史大夫。秋罢西南夷屯。公孙弘以为疲弊中国。以奉无用之地。请罢之。筑朔方城。令人大酺五日。

　　四年冬。行幸甘泉。夏。匈奴入代定襄上郡。杀数千人。

　　五年春大旱。车骑将军卫青。将三万骑出高阙。骁骑将军公孙贺。游击将军苏建。彊弩将军李蔡。出朔方。将军李息。将军张次公。出右北平。凡十余万骑。击匈奴右贤王。右贤王方饮酒。以为汉兵远不能至也。卫青径夜至。围右贤王。右贤王大惊。乃将数百骑驰。溃围北遁。仅以身免。得右贤王裨将十余人。众男女万五千余人。畜产数千万。还师屯于塞上。诏即军中。拜青为大将军。益封八千七百户。而封青三子为列侯。青固辞子封。上不听。将军公孙贺李蔡护军都尉公孙敖校尉李朔赵不虞戎奴都尉韩说。皆以功封列侯。卫青既登大将军。贵宠甚盛。自公卿以下莫敢不拜。唯汲黯与亢礼。或以责黯。黯曰。夫以大将军之尊。而有揖客。反不重乎。大将军闻而贤之。夏六月。诏礼官劝学。明礼崇化。举遗逸以厉贤才。秋。匈奴入代杀都尉。冬十有一月乙丑。丞相薛光免。御史大夫公孙弘为丞相。封平津侯。丞相未有以侯拜者。至弘始拜而封。丞相封侯自弘始也。

　　荀悦曰。丞相始拜而封。非典也。夫封必以功。不闻以位。孔子曰。如有所誉。必有所试矣。誉必待试。况于赏乎。易曰。鼎折足。覆公餗。其刑剭。凶。若不胜任。覆乱鼎实。刑将加之。况于封乎。初。弘牧豕于海上。年四十余。乃学春秋。尝为博士。使匈奴。不称上意罢。后应贤良举。上甚贤之。起徒步。数年位至宰相。年八十矣。弘于是起客馆。延贤人与参谋议。请博士置弟子员。学者益广。故人宾客皆仰衣食。身为布被脱粟。饭一肉食。家无余财。主爵都尉汲黯。数面诘弘于上前。曰弘每与臣等议事。至上前即背之以从欲。大不忠。上问弘。弘曰。知臣者以为忠。不知臣者以为不忠。黯又曰。公孙弘位为三公。而为布被。是诈也。上问弘。弘曰。臣闻管仲相齐。有三归之奢。桓公以霸。上不僭于君。晏子相齐。食不重肉。妾不衣帛。齐因以治。下不比于民。今弘布被。诚诈也。欲以为名。且无黯之忠。陛下安闻此言。上以弘为有让。益厚待之。弘为人慎厚。事后母孝谨。辩论有理。习文法吏变事。饰以儒术。每朝会议。开陈其两端。令人主自择。不肯面折廷争。然外宽内深。意忌主父偃。偃尝与弘有□。竟报其私。弘与仲舒同学。不如仲舒。仲舒以弘为谀。胶西王纵恣。数害长吏。乃言仲舒使相胶西王。王素闻仲舒贤。善待之。仲舒正身率下。所居而治。

　　六年春二月。大将军公孙敖左将军公孙贺前将军赵信右将军苏建后将军李广彊弩将军李沮。凡十余万骑。出定襄。斩首虏三千级。还休士马于定襄云中雁门。赦天下。夏四月。卫青复出。将六将军。逾绝漠北。大克获。苏建赵信以三千骑。独遇单于。战败。信遂降匈奴。建独以身免归。大将军议其罪。议郎周霸等曰。自大将军出。未曾斩一裨将。今建弃军。可斩以明军威。军正闳长史安曰。不然。兵法。小敌之坚。大敌擒也。建以数千当单于数万。力战百余。士尽死无二心。自归而斩之。是示后人无返意也。青曰善。青幸得以肺肝待罪行阵之闲。不患无威。而霸说我以明军威。甚失人臣意。且以臣之尊宠。不敢擅诛于外。其归天于。天子自裁之。于是以讽人臣不敢专权。不亦可乎。将吏皆曰善。遂囚建。上至长安。赦之。赎为庶人。忧死。六月。诏曰。朕闻五帝不相复礼。三代不相同法。所由殊路。而建德一也。今中国一统。而北边未安。朕甚悼之。其置武功赏官以宠战士。校尉张骞从卫青有功。封博望侯。骞者。汉中人也。初为郎。应募使月氏。时匈奴杀月氏。王遂西徙。故汉欲与月氏击匈奴。骞行为匈奴所得。留骞十余岁。与妻有子。然骞常持汉节不失。后亡到月氏。月氏未有报匈奴意。骞留月氏岁余乃还。并南山从羌中来归。复为匈奴所得。留之岁余。会单于死。国内乱。骞乃与其胡妻来归。汉拜为太中大夫。初骞行百余人。十三年乃归。唯骞与唐邑氏奴二人得还。骞身所到大宛大月氏大夏康居。而传闻其旁国名。具为上言之。西域本三十六国。后分为五十四国。皆在匈奴之西。婼羌国沮沫国精绝国戎卢国渠勒国皮山国乌耗国西夜国蒲犁国依耐国无雷国捐毒国桃槐国休循国疏勒国尉头国乌贪国卑陵国渠类谷国隋立师国单桓国蒲类国西沮弥国劫日国孙胡国三山国车师山国。凡二十七国。小国也。小者七百户。上者千户也。扞弥国于阗国难完国莎东国温宿国龟兹国尉梨国危项国鄢耆国。凡此九国。次大国。小者千余户。大者六七千户。南北有大山。东则接汉。阨以玉门阳关。西则限以葱岭中山。中央有大河。其河有两源。一出葱岭。一出于阗。于阗在南山下。河北流。与葱岭河合。东注蒲昌海。蒲昌海一名盐泽。去阳关三千余里。广长三四百里。其水停居。冬夏不增减。皆以为潜行地下。南出于积石山。为中国河云。自玉门阳关出西域。有四道。行从鄯善旁出南山西行。至莎居为南道。南道西逾葱岭。则出大月氏安息。自车师旁北山西行至疏勒为北道。北道西逾葱岭。葱岭则出大宛康居奄蔡鄢耆。西域诸国。大率土着。有城郭田畜。与匈奴异俗。皆役属匈奴。匈奴赋税之取给焉。皮山国去长安万五千里。自皮山以西。至大头痛山小头痛山。身热赤土之阪。令人身热无色。头痛呕吐。驴畜尽然。又有三池盘石悬度之阪。狭者尺七寸。长者径三十里。临峥嵘不测之渊。行者步骑相持。绳索相牵引。三千余里。乌孙王号昆弥。治赤城。去长安八千九百里。户十二万。口六十万。大国也。地方五千余里。东接匈奴。西界大宛。南与城郭诸国接。其俗与匈奴同。其处土多雨寒。而国多马。故属匈奴。后稍彊盛。徒羁縻而已。不肯往朝会。罽宾国王治修苏城。去长安万二千里。土地平坦温和。有苜蓿杂果奇木。种五谷稻。多蒲桃竹漆。治园池。民雕文刻镂。治宫室。织罽刺文绣。好酒食。有金银铜锡以为器。有市肆。然以银为钱。文为骑马。曼为人面。出封牛水牛犀象大狗沐猴孔雀珠玑珊蝴琉璃。其他畜与诸国同。安息国王治潘兜城。去长安万二千六百里。地方数千里。城郭数百。有车船商贾。书革旁行为书。记其俗与罽宾国同。亦以银为钱。文为王面。曼为夫人面。一王死辄改其钱。出犬马大雀。大宛国王治贵山城。去长安万二千五百五十里。户四十万。与安息同俗。出蒲萄苜蓿。以蒲萄为酒。富人藏酒至万余石。数十年不败。出马。马汗血。言其先天马子也。大月氏本匈奴同俗。居炖煌祈连山间。匈奴老上单于杀月氏王。以其头为饮器。月氏乃远去。西过大宛。击大夏而臣之。国都妫水。其土地与安息同俗。其余小众不能去者。保南山。号小月氏焉。大夏本无大君长。往往置小君长。有五翕侯。一曰未密翕侯。二曰双靡翕侯。三曰贵霜翕侯。四曰盼顾翕侯。五曰高附翕侯。康居国在乌孙西北。去长安万二千三百里。户十三万。口六十万。与大月氏同俗。奄蔡国在康居西北。去长安万二千里。与康居同俗。临大泽。无津涯。盖北海河也。乌戈国去长安万五千三百里。出狮子犀牛。其钱文为人头。曼为骑马；自乌戈行可百余日。至条支国。去长安万二千三百里。临西海。出善幻人。有大鸟卵如瓮。长老传闻条支西有弱水。西王母所居。亦未尝见。条支西行可百余日近日所处禹本纪言河出昆仑昆仑高万二千五百余里。日月所以相避。隐为光明。自张骞使大夏之后。穷河源隐。恶睹所谓昆仑者乎。故言九州山川。尚书近之矣。禹本纪山经有所考焉。十有一月癸酉晦。日有食之。

　　元狩元年冬十月。行幸雍。祠五畤。获白麟一角。有五号有奇木。众枝旁出。复合于上。上以问群臣。谒者终军对曰。昔武王中流未济。白鱼入于王舟。今郊礼未见于神祗。而获兽以馈。此天所以示飨而上通之符合也。盖六●退飞。逆也。白鱼登舟。顺也。夫明闇之征。上乱飞鸟。下动渊鱼。各以类推。今野兽并角。明同本也。众枝内附。示无外也。若此之应。殆将有解编发。削左衽。袭冠带。要衣裳。而慕化者焉。可恭己而待之。宜因昭时令日。改定告元。苴白茅于江淮。发嘉号于营丘。以应缉熙。使着事者有所纪焉。由是改元朔为元狩。是岁北地匈奴名王率众来降。十一月。淮南王安。衡山王赐谋反。诛之。安好读书。招致宾客方术之士数千人。作内书二十一篇。外书甚众。又有中书八卷。言神仙黄白之事。上以安属诸父。甚尊重之。初。安朝上。使作离骚赋。且受诏。食时毕。上每与燕会。昏暮乃罢。建元六年彗星见。或谓安曰。天下兵当大起。安心以为上未有太子。天下有变。诸侯并争。乃治战攻具。积金钱。赂遗郡国游士。群臣贾客。江淮间多轻薄。妄以妖言阿谀安。又以厉王迁徙感激之后。安坐拥阏求奋击明奴者。雷被等废格明诏。当弃市。官削二县。安由是怨望。反谋益甚。初将作乱。召中郎伍被。欲与计事。呼之曰将军。伍被曰。王安得此亡国之言邪。昔者子胥谏吴王。吴王不用。曰吾今见麋鹿游于姑苏之台。今臣将见王宫中生荆棘。而露沾衣也。于是系被父母囚之。三月。王复召被曰。将军许寡人乎。被曰否。臣将为大王划计耳。王曰。天下治乎乱乎。被曰。窃观朝廷纪纲之叙。皆得其理。上之举错。遵古之道。虽未太平。然犹为治也。王曰。公以为大将军何如人也。被曰。臣闻大将军。遇士大夫以礼。与士卒有恩。众皆乐为用。骑上下山谷若飞。材力绝人。常为士卒先。须休乃敢舍。穿井得水乃敢饮。军罢。士卒已逾河乃渡。上所赐金钱。尽以赏赐。虽古名将不能过也。王不悦。复曰。公以吴王之起兵非也。被曰。吴王赐号为刘氏祭酒。受几杖而不朝。王四郡之众。地方数千里。举兵而西。破败而还。身灭祀绝。为天下笑。夫以吴众不能成功者何。诚逆天违理。而不见时也。王曰。男子之所死者一言耳。且吴王何知反。今我令楼缓轻兵。先要成皋之口。周被下颍川之兵。蹇轘辕守伊阙之道。陈定发南阳之兵守武关。河南太守。独有洛阳耳。何足忧。人言绝成皋之口。天下不通。据大川之险。招天下之兵。公以为何如。被曰。臣见其祸。未见其福。后王恐谋泄。谓被曰。吾欲遂发兵。天下劳苦有间矣。诸侯颇有失行者。皆自疑。我举兵而西向。必有应者。无应则还略衡山。势不得不发。被曰。略衡山以致庐江。有浔阳之船。守下雉之城。结九江之浦。杜豫章之口。彊弩临江而守。以禁南郡之下东保会稽。南通劲越。屈彊江淮之间。可以延岁月之寿矣。未见其福。王曰。陈胜吴广。奋臂大呼。比至戏。众百二十万。今吾国虽小。精兵可二十万。公何言无福。被曰。臣不敢避子胥之诛。愿王无为吴王之听。往者秦为无道。残贼天下。杀儒术之士。燔诗书。弃礼义。任刑法。转海滨之粟。致乎江西。当此之时。男子疾耕。不足于粮馈。女子纺绩。不足以盖形。遣蒙恬筑长城。东西数千里。暴兵露师。尝致千百万。僵尸满野。流血千里。于是百姓力屈。欲为乱者十室而五。又使徐福入海求神仙。多齎童男女三千余人。五种百工而行。徐福至平原大泽。止王不来。于是百姓怨痛。欲为乱者十室而六。又使尉佗逾五岭。攻百越。佗知中国劳极。乃止王南越。行者不还。往者莫返。于是百姓心离瓦解。欲为乱者十室而七。兴百万之众。作阿房之宫。收大半之赋。发闾左之戍。父不宁子。兄不安弟。政苛刑惨。民皆引领而望。侧耳而听。悲号仰天。叩心怨上。欲为乱者十室而八。于是胜广大呼。刘项并会。天下响应。百姓愿之。若枯旱之望雨。故能起行阵之间。以成帝王之业。今大王见高祖得之易。独不见近世之吴楚乎。当今陛下临制。海内一。齐天下。口虽未言。声疾雷电。令虽未发。行化如神。心有所怀。威动千里。下之应上。犹影响也大将军材能。非直章邯杨熊也。且大王之兵众。未能十分吴楚之一。天下安宁。又万倍于秦时。王以陈胜论之。臣窃以为过矣。臣闻箕子过故国而悲泣。作麦秀之歌。痛纣之不用比干也。孟子曰。纣贵为天子。死曾不如匹夫。是纣先自绝于天下矣。非死之日。天去之也。臣窃悲大王弃千乘之君。将赐绝命之书。为群臣先。身死于东宫也。被因流涕而起。后复召被曰。苟如公言。不可徼幸邪。被曰。必不得已。被有愚计。方今诸侯无异心。百姓无怨气。朔方之地广美。徙者不足以实其地。可伪为丞相御史诈书。诏徙郡国豪杰及耏罪已上赦令。除家产五十万已上。皆徙朔方郡。益发兵卒。急其会日。又伪为左右都尉司空上林都中官诏狱官书。罪诸侯太子及幸臣。如此则民怨。诸侯惧。因使辩士随而说之。傥可以徼幸。王曰。如此可也。然吾以为不至于此。诈作皇帝玉玺。丞相御史大夫中二千石、将军都官令丞相旁近郡太守相都尉印绶。因汉使持节法官。欲如伍被计。又使人伪得罪而西。使大将军丞相一旦发兵。则刺杀大将军卫青。而说丞相弘已下。如发蒙耳。又曰。汲黯喜直谏。守节死义。唯悼黯也。欲发国中兵。恐丞相二千石不听。谋伪失火宫中。丞相二千石救火。因杀之。又欲令人持羽檄从南方来。呼曰南越兵入。又欲因以发兵。后王更以他事。大臣多逮系狱者。无所任。未敢发兵。伍被知事已发觉。诣吏自告。与淮南王谋反踪迹如此。上以被雅辞多称汉美。欲勿诛。廷尉张汤争之曰。被首为反计。罪无赦。遂族被。而淮南王自杀。党与死者数万人。初严助之使南越。淮南王与相结。及淮南王来朝。厚赂遗助。交私论议。廷尉张汤以为助腹心之臣。而外交诸侯。当诛。助坐弃市。有司以衡山王淮南王亲弟。请追捕衡山王。上曰。诸侯各以其国为本。不当相坐。会衡山王谋发觉。初衡山王阴知淮南王谋。畏淮南王并其国。以为淮南王发西。欲起兵江淮间而有之。阴与淮南王约束作反具。公卿诣遣宗正大行治衡山王。王闻之自杀。十有二月大雨雪。民冻死。夏四月赦天下。乙卯立皇太子据。遣谒者巡行天下。赐民年九十已上。及鳏寡孤独。三老孝悌力田。帛各有差。五月乙巳晦。日有食之。从旁左太史占曰。凡日食。从上失君。从旁失臣。从下失人。匈奴入上谷。杀数百人。 

前汉孝武皇帝纪四卷第十三
二年冬十月。行幸雍。祠五畤。春三月戊寅。丞相公孙弘薨。壬辰。御史大夫李蔡为丞相。张汤为御史大夫。骠骑将军霍去病将万骑出陇西。逾乌盭。讨漱濮。陟狐奴。历五国。生获匈奴单于子。转战五日。过鄢耆山千有余里。合短兵。鏖皋兰下。斩虏侯王。执混邪王及相国都尉。收休屠王祭天金人。去病者。卫青姊少儿子也。父霍仲孺为县吏。给事平阳公主家。与少儿私通。生去病。去病初以侍中为嫖姚校尉。从卫青击匈奴有功。封冠军侯。及至是役。增封一千二百户。夏。马生余吾水中。南越献驯象能言鸟。将军去病公孙敖出北地二千余里。过居延。斩首虏三万余级。匈奴入雁门。杀略数百人。遣卫尉张骞郎中令李广将兵出右北平。广将四千余骑副之。与张骞异道。匈奴数万骑围广。广军士震恐。广乃使其子敢从数十骑。直贯突胡骑中。出其左右而还。谓广曰。胡骑易与耳。军士心乃安。稍为营阵外向。胡急击之。矢下如雨。汉兵死者过半。射矢且尽。广乃持满无发。广身自以大箭射其裨将。杀数十人。胡虏稍稍解去。会日暮。吏士无人色。而广意气自如。明旦复力战。而张骞以万骑至。匈奴乃解去。广骑略尽。独得以身免。亦杀虏三千余人。广既归。以其所杀获自当。无罪无赏。张骞以后期当斩。赎为庶人。广亦为庶人。广尝夜游田间饮还。霸陵尉呵止广。广骑曰。故李将军。尉曰。今将军尚不得夜行。何故也。止广宿亭下。居无几何。匈奴入辽西。召拜广右北平太守。广请尉俱至军所。而斩之。江都王建有罪自杀。初易王薨。建居服外舍。召易王所幸淖姬等十九人。及女弟信臣等。与奸通。建游章台。令子乘小船。建蹈覆其船。四人皆溺。二人死。复游雷陂。天大风。建使郎二人乘小船。入波中。船覆。郎溺投水。乍见乍没。建临视之。大笑以为乐。卒皆死。宫人女子有过。辄裸令击鼓。或置树上。久者三十日。乃得衣。或从狼啮杀之。见观而笑之。或闭人令饿死。凡杀人无辜者三十五人。建欲令人与禽兽交而生子。令宫人与羝羊及狗交。自知罪多。国中人欲告之。建遂谋反。作黄屋盖。刻皇帝玺。作汉节。赂闽越。约有急相助。建时载其父所赐天子旌旗出入。后事发觉。有司奏建无道。虽桀纣之恶。不至于是。当以谋反法诛。廷尉宗正即问建。建自杀。本传云。鲁哀者言。寡人生于深宫之中。长于妇人之手。未尝知忧。未尝知惧。信哉斯言。虽欲不危亡。不可得也。是以古之人以宴安为鸩毒。无德而富贵。谓之不幸。汉兴。诸侯王率多骄淫失道。何则。沈溺于放恣之中。居势使之然也。自凡人犹系于习俗。何况哀公之伦乎。夫唯大雅。卓尔不群。河间献王近之矣。胶东王寄薨。淮南王谋反时。寄渐闻其事。私作战守备。及后治淮南王事。上令下吏。辞出之。寄后自伤悔。发病死。不敢置祠。后上立寄长子贤为王。秋。混邪王率众四万余人来降。封为列侯。单于怒曰。混邪王休屠王数为汉所破。单于欲诛之。故二王谋降汉。休屠王后悔。混邪杀之。并其众以降。合四万余人。置五属国以处之。以其地为武威酒泉郡。而休屠王子曰日磾。与母阏氏及弟伦。俱没入官。输黄门养马。休屠王祭天作金人。故曰金氏。上游后庭视马。后宫满●掌养事数十人。莫不窃视。磾独不敢视。马又肥好。日磾长八尺二寸。容貌甚严丽。上异而问之。以状对。即日拜为马监。后为光禄大夫侍中。上甚信爱之。赏赐累千金。出则参乘。入则侍帷幄。贵戚左右皆曰。陛下安得一胡儿。而反贵重之。上益厚焉。日磾母教二子有法度。母病死。上图母形于甘泉宫。日磾每朝。见母画像。尝拜泣而后去。日磾二子皆为上弄儿。其后弄儿壮大不谨。自殿下与宫人戏。日磾见之。即杀之。上大怒。日磾言其状。上为泣而心敬。日磾侍左右数十年。未尝忤视。上赐守宫女。不敢近之。其谨慎如此。

　　三年春。有星孛于东方。夏大旱。五月赦天下。立胶东康王少子庆为六安王。庆、寄之爱子也。上怜焉。故立之。封萧何曾孙庆为酂侯。先是庆父则嗣有罪免。故以弟子胜嗣。有罪免侯。故以兄子庆嗣。何后。秋。匈奴入右北平定襄。杀略千余人。遣谒者举吏民能假贷贫民者。一以名闻。是时混邪王新降。县官费众。仓库空竭。贫民流徙。皆仰给贷于县官。县官无以赈之。河南人卜式以钱二十万与太守。助廪贫民。时富民多匿财者。唯式愿出家财。上召拜为郎中。赐爵左庶长。复田十顷。布告天下。以讽百姓。式以田畜为事。有羊千余头。先是时击匈奴。式上书愿输家财半以助边。上问式欲官乎。对曰不愿。又问家有冤乎。曰无也。以为天子诛匈奴。贤者宜尽节。有财者宜输之。则匈奴可灭也。时丞相公孙弘以为此非人情。不轨之臣。不可以为化。不许之。及式为郎中。上乃使式牧羊上林苑中。羊肥息。上见问而善之。式曰。非独羊。治民亦犹是。以时起居。恶者辄去之。无令败群。上奇其言。拜缑氏令。吏民便之。减陇西北地上郡戍卒半。是岁发谪吏卒。穿昆明池。

　　四年春。有司言关东流民。凡七十二万五千口。县官无以衣食赈廪。用度不足。请收银锡。以白鹿皮。造白金及皮币以足用。是时禁苑有白鹿。而少府多银锡。乃以白鹿皮方尺。缘以缋为皮币。直三十万。王侯宗室朝觐。必以皮币荐璧。然后得行。又以银锡为白金三品。其一重八两圆之。其文龙。名曰撰。直三千。其二差小而方之。其文曰马。直五百。其三复小堕之。其文曰龟。直三百。销半两钱。更铸五铢钱。重如其文。又盗铸作币罪死。于是孔仅为大司农丞。领管盐铁。桑弘羊。洛阳贾人子。以能心计。年十三为侍中。言利事皆析秋毫。而始算缗钱及车船矣。其后弘羊请置大司农部丞数十人。分主郡国。各得往置均输盐铁官。令远方各以其物。商贾所贩卖为赋。而相准输。置平准官于京师。都受天下委输诸物。官尽笼天下之货物。贵则卖之。贱则买之。富商大贾无所侔大利。物皆反其本。而物不得踊贵。故抑天下之物。名曰平准。又请令民得以粟补吏。罪人得以赎死。及入粟为吏。复各有差。于是民不益赋。而国用饶足。乃赐弘羊爵左庶长。黄金二百斤。会天大旱。上令百官请雨。太子傅卜式言于上曰。县官当衣食租税而已。今弘羊令吏坐市列肆。贩卖求利。独烹弘羊。天乃雨。是时董仲舒说上曰。古税民不过什一。使民岁不过三日。民财用。内足以养老尽孝。外足以事上供税。上足以畜妻子。故民悦而从上。至秦则不然。用商鞅之法。改帝王之道。除井田之制。富者田连阡陌。贫者无立锥之地。人专川泽之利。营山林之饶。荒淫越制。邑有人君之尊。里有王侯之富。小民安得不困。又加月有吏卒。征卫屯戍。一岁力役。四十倍于古。田税口赋。二十倍于古。或耕豪杰之田。见税什五。故尝衣马牛之衣。食犬豕之食。又重以贪暴之吏。刑戮妄行。民无所聊生。逃亡山林。并为盗贼。断狱一岁以十万数。汉兴。遵而未改。古井田法虽难卒行。宜少近古。限民占田。塞兼并之路。盐铁皆归于民。去奴婢。除专杀之威。薄赋敛。省徭役以宽民。然后可治也。其言未施行。有星孛于东北。夏有长星出于西北。大将军卫青将四将军出定襄。将军去病出代。各万余骑。步兵数十万。青到漠北。围单于。斩首万九千级。单于遁走。追至置颜山乃还。去病与左贤王战。斩首虏七万余级。封狼居胥山乃还。前将军李广、右将军赵食其、皆后期。广自杀。食其赎死。广与大将军别道。迷而后期。大将军遣长吏责问广。令诣幕府对。谓其麾下曰。广结发与匈奴大小七十余战。今述而失道。岂非天邪。且广年已六十余。终不能使复对刀笔吏矣。遂自刎死。百姓闻之。知与不知。莫不垂泣。广初文帝时。以良家子从军。文帝奇其才。曰。使广遭高帝。万户侯岂足道哉。及吴楚反时。战昌邑下显名。后为上郡太守。匈奴入上郡。上使中贵人助广击匈奴。中贵人将数十骑出。见匈奴三人与战。射伤中贵人。杀其骑且尽。中贵人走告广。广曰。此必匈奴射雕者。乃从百余骑驰。射杀二人。生得一人。匈奴数千骑望见广。以为诱骑。惊出兵。上山而阵。广直前来至匈奴二里止。令皆下马解鞍。有白马将军出护兵。广射杀之。复还。解鞍纵马。胡兵怪之。卒不敢击。会日已暮。胡以为汉有伏兵。乃夜遁走。尝猎。见草中石。以为伏虎。射之。入石没羽。视之石也。他日射之。终不能入。广之军吏士卒多以军功封侯者。而广终不得封。初西羌反。广诱降者八百余人。而同日尽杀之。望气者王朔曰。祸莫大于杀已降。此将军所以不封侯也。

　　五年春三月甲午。丞相李蔡有罪自杀。赐葬地阳陵二十亩。盗取长陵三亩。又侵神道壖地一亩。葬其中。行五铢钱。徙天下大奸猾吏民于边。关内侯郎中令李敢。怨卫青之恨其父也。乃击青伤之。讳而匿之。居无几何。敢从上甘泉。霍去病怨敢伤青。射杀敢。上为讳云鹿触杀之。夏四月乙丑。太子太傅严青翟为丞相。

　　六年冬十月雨水无冰。夏四月乙巳朔。立皇子闳为齐王。赐策曰。惟元狩六年夏四月乙巳皇帝使御史大夫张汤。庙立皇子闳为齐王。曰。呜呼小子闳。受兹青土。朕承天序。唯崇稽古。建尔国家。封于东土。世为汉藩辅。呜呼念之哉。龚朕之诏。唯命不于常。人之好明德显。厥有不臧。无乃凶于乃国害于尔躬。呜呼。保国有民。可不慎欤。王其勖哉。立皇子旦为燕王。胥为广陵王。皆赐策。六月乙卯。诏遣博士六人。分巡天下。存孤寡。恤废病。赈穷乏。劝孝悌。举独行之君子。秋七月。大司马骠骑大将军霍去病薨。发属国玄甲阵。自长安至茂陵。为厮茔象祁连山。谥曰景桓侯。去病为将。敢深入赴利。不顾其难。然士卒或乏粮食。上尝教之孙吴兵法。对曰。顾方略如何耳。其不蹈用古兵法。上为治第。对曰。匈奴不灭。臣何以家为。去病后甚贵宠。而卫青稍衰。宾客故人。皆去青而事去病。唯故益州刺史任安不肯去。初。去病既壮大。乃自知为霍仲孺子。会为骠骑将军击匈奴。道出河东。乃迎见仲孺。大为置田宅奴婢而去。还复过之。仲孺小子光。字子孟。年十余岁。因将光西入关。仕光为郎。迁侍中。去病死后。光为奉车都尉光禄大夫。出则同车。入侍左右。出入禁闼二十余年。小心谨慎。未尝有过。甚见亲信。

　　元鼎元年夏五月。赦天下。大酺五日。六月。得宝鼎于河东汾水上。荐见于宗庙。藏于甘泉宫。鼎大八尺一寸。高三尺六寸。群臣伏贺曰。陛下得周鼎。侍中光禄大夫吾丘寿王。独曰非周鼎。上怒。召而问之。对曰。周有明德。上天报应。鼎为周出。故为周宝。今陛下恢崇大业。天瑞并至。昔秦始皇出鼎于彭城县。而不能得。天祚有德。而宝鼎自出。此天所以与汉。乃汉宝。非周宝也。上曰善。赐金五十斤。初公孙弘奏禁民无持弓弩。曰一贼弯弩。百吏不敢前。此盗贼所以难容也。上下共议。寿王对曰。大射之礼。自天子达于庶人。三代之道也。臣闻圣人合射以教人。不闻弓矢以为禁也。攻夺之罪死。而犹不禁。大奸之重诛。而固不避也。臣恐邪人挟之。吏不能止。良民自卫。而抵罪犯禁。是擅贼虐而夺民救也。窃以为无益于禁奸。而令学之者不得修其业。不甚便。上以难弘。弘屈服焉。寿王。字子赣。涿郡人也。后坐事诛。济东王彭离有罪废焉。上庸博士徐偃。使循行天下郡国。矫制胶东鲁国鼓铸盐铁。御史大夫张汤劾奏偃。法至死。偃对以为春秋之义。大夫出疆。有可以为社稷。利国家。存万民者。专之可也。汤不能屈其义。有诏使中谒者终军问其状。终军语偃曰。古者诸侯。国异政。家殊俗。安危之势。呼吸成变。故有专己之义。今天下为一。春秋之义。王者无外。偃修封域之中。而辞以出境。何也。且盐铁郡国有余藏。且二国废不足为害。而以安社稷为辞也。偃以前三奏不许。而直矫制作威福。此明王所必加诛也。凡偃铸铁。欲及春耕种赡民器。今鲁之鼓铸。当先具其器备。至秋乃能举火。此言与实倍也。枉尺直寻。孟子犹称不可。今所犯罪重。所就者少。偃自以为必死而为之邪。将幸诛不加。欲以采名也。偃辞屈。下御史大夫服罪。终军。济南人也。年十八。选为博士。到府受遣。太守贤而友之。军揖太守而去。徒而入关。关吏与繻日。还当合符。军曰。大丈夫西游。终不徒还。弃繻去。及军为谒者。使行郡国。建节东出关。关吏识之曰。此使者前弃繻生也。

　　二年冬十有一月。御史大夫张汤有罪自杀。御史中丞李文与汤有□。汤所厚吏鲁谒居。阴使人上变。告文奸事。事下汤治。论杀文。而德厚谒居。谒居病。汤亲为之摩足。赵王素怨汤。上书告汤大臣。乃与吏谒居摩足。疑与为大奸。丞相长吏朱买臣等素怨汤。亦言汤且欲为请奏。所爱幸贾人田信等辄先知之。居物致富。与汤分之。上以问汤。汤不服罪。于是上使使迫责汤。汤为书谢。因曰。陷臣者三长史也。遂自杀。昆弟诸子欲厚葬之。汤母曰。汤为大臣。被恶言而死。何厚葬之有。载以牛车。有棺无椁。上闻之曰。非此母不生此子。乃尽诛买臣等。初。汤好文。涉深刻。与太中大夫赵禹共定律令。禹官至少府。亦深刻。然禹意在奉公孤立。而汤佞智以谀世主。接士大夫。造请诸公。不避寒暑。以得声誉。上甚信用之。每朝奏事。日旰忘食。丞相充位而已。天下事皆决于汤。汤尝病。上亲问疾。匈奴尝求和亲。群臣议上前。博士狄山以和亲为便。汤曰。此愚儒无知。山曰。臣固愚。愚忠。不若汤诈忠也。上作色曰。吾使山居一郡。能无使虏人盗乎。山曰不能。曰居一县。又曰不能。复曰居一鄣。山自度穷且下吏。因曰能。遣山乘一鄣。至月余。匈奴斩山头而去。自是群臣畏汤。莫敢言矣。汤子安世。少为郎。给事中尚书。精勤于职。休沐未尝出行。后上方幸河东。亡书三箧。诏问莫能知。唯安世识之。具作其事。后购得本书以相校。无所遗失。上奇其才。擢为尚书郎中令。安世宽仁。与父行异。十有二月。丞相严青翟下狱死。春起柏梁台。三月大雨雪。辛亥。太子太傅赵周为丞相。夏大雨水。关中饿死者以千数。秋九月。诏曰。仁不异远。义不辞难。江陵饥寒。下巴蜀之粟。致之江陵。遣博士分循天下。吏民有能救饥困者。具举以闻。

　　三年冬十月。徙函谷关于新安。以故关为弘农县。十有一月。令民有告缗者。以其半与之。春正月戊子。阳陵园灾。夏四月雨雹。关东郡国七十余县饥。人相食。常山王舜薨。谥曰宪王。王子勃嗣。有罪废。徙房陵。立宪王中子平为真定王。徙代王义为清河王。

　　四年冬十月。行幸雍、祠五畤。东行幸汾阴。十有一月甲子。立后土祠于汾阴。礼毕。行幸荥阳。还至洛阳。诏问周王后。得孽子嘉。封为周子南君。以奉周祀。春二月。中山王胜薨。谥曰靖王。胜乐酒。好内色。有男子百二十余人。夏。封方术士栾大为乐通侯。位上将军。栾大。胶东人也。以方术言于上曰。臣尝往东海中。见安期羡门之属。臣师曰。黄金可成。河水决可塞。不死之药可得。仙人可致也。然臣恐效文成将军。则方术之士。掩口不能言矣。文成将军者。齐人也。姓李。字少翁。以方术进。拜为文成将军。上以客礼待之。于甘泉宫中。画太乙诸鬼神像所设祭祀。欲以致其神。岁余。其方不效。乃为帛书以饭牛。伪言牛腹中有奇书。杀而祀之。上识其手书。问之果服。乃诛。上既杀文成而悔之。及得栾大甚喜。乃大敢为大言。处之不疑。上使验小方。斗棋。棋自相触。大言能致其师。陛下必欲致之。则贵其使者。令有亲属。以客礼待之。上乃拜大为五利将军。天士将军。地士将军。大通将军。凡四将军四印。赐列侯甲第。僮十人。乘舆●马帷帐器物。以充其家。以卫长公主妻之。齎黄金万斤。上亲至其家。自公主大臣将军卿相已下。皆致酒其家。刻玉印曰天道将军。使者衣羽衣。夜立白茆上。大亦衣羽衣立白茆上。受印绶。以示不臣。于是五利将军。尝夜祠其家。欲下其神。后装欲入东海中。云求其师。至大山。不敢入海。上使人随而验之。皆妄言不效。先是方士李少君。乃言能致物却老。少君尝至武安侯家。有老人年九十余。少君乃言与老人大父游猎处。老人为儿时识其家处。一坐尽惊。上有古铜器。以问少君。少君对曰。此器。齐桓十年陈于柏寝下。案其刻铭。果齐桓公器。时皆谓少君数百岁人也。少君言祠灶可致物如丹砂。可化为黄金。黄金成以为饮食器。则益寿。而蓬莱仙人可得见也。见之以封禅则不死。黄帝是也。其后方多不效。而少君病死。道士以为化去不死也。齐人公孙卿。言黄帝得宝鼎。而神化登于天。谶书言汉兴正当黄帝之运。汉之圣德者。在高祖之孙。上曰。嗟乎。诚得如黄帝。吾视去妻子如脱屣尔。拜卿为郎。使候神于太室。是时言神怪方术者以万数。入海求仙人者数千人。上幸东莱。夜见大人长数丈。就之则不见。见大人迹。诸方士后皆无验。上益厌倦。然犹羁縻不绝。冀望其真。上尝疾病。有巫为上致神君。贵者曰太乙。其次曰太禁。司命之属皆从之。云非可见。但闻其言。言与人音等也。时去则若风肃然。尝以夜至。或以昼至。或居室帷幄中。上礼之然后入。因巫为主人。关通饮食。所欲言。又置祷官。张羽旗。设祭具。以祀神君所。上使人记之。其言世俗所知。亦无余殊者。而上心甚善之。其事秘。世莫传也。而信以为神矣。

　　荀悦曰。易称有天道焉。有地道焉。有人道焉。各当其理。而不相乱也。过则有故。气变而然也。若夫大石自立。僵柳复起。此形神之异也。男子化为女。死人复生。此含气之异也。鬼神髣佛在于人间。言语音声。此精神之异也。夫岂形神之怪异哉。各以类感。因应而然。善则为瑞。恶则为异。瑞则生吉。恶则生祸。精气之际。自然之符也。故逆天之理。则神失其节。而妖神妄兴。逆地之理。则形失其节。而妖形妄生。逆中和之理。则含血失其节。而妖物妄生。此其大旨也。若夫神君之类。精神之异。非求请所能致也。又非可以求福而禳灾矣。且其人不自知其所然而然。况其能为神乎。凡物之怪。亦皆如之。春秋传曰。作事不时。怨讟起于民。则有非言之物而言者。当武帝之世。赋役烦众。民力雕弊。加以好神仙之术。□诞妖怪之人。四方并集。皆虚而无实。故无形而言者至矣。于洪范言僭则生时妖。此盖怨讟所生。时妖之类也。故通于道。正身以应万物。则精神形气。各返其本矣。秋。马生渥洼水中。九月辛巳。丞相赵周下狱死。丙申。御史大夫石庆为丞相。立帝山宪王舜少子裔为泗水王。

前汉孝武皇帝纪卷第十四
五年冬十月。行幸雍。祠五畤。遂登陇崆峒而还。十有二月辛巳朔旦冬至。始立泰畤于甘泉。夏五月。谏议大夫终军使者安国少季使南越。欲令入朝。比内诸侯。军自请愿受大冠。衣长缨。必羁王之颈。致之阙下。军既至。越王听命。上大悦。赐南越王大臣印绶。令一用汉法。使者留镇抚之。王太后皆庄严将入朝。越相吕嘉不欲内属。初尉他言事天子。期无失礼。要之不可以怵好言入见。亡国之势也。故他欲入朝而不果。王太后置酒。请使者及嘉等。欲因使者权谋。因以诛嘉。使者相倚伏。莫敢发。嘉觉之则趋出称疾。阴谋作乱。令国中曰。王少年。太后中国人。与使者安国少季私通。专欲内属。无顾我越民社稷万世之计。遂攻杀太后及王。尽杀使者。齐相卜式上书。愿父子将兵死南越。以尽臣节。上不遣而贤之。赐爵关内侯。黄金四十斤。田十顷。布告天下。丁丑晦。日有食之。秋。有蛙虾蟆斗阙下。上遣伏波将军路□德。楼船将军杨仆。戈船将军严助。下濑将军祖广明。因击南越。别道出咸阳。会番禺城下。九月。列侯坐献黄金酎祭宗庙不如法。夺爵者百六十人。栾大乐通侯坐诬罔腰斩。西羌众十余万人反。与匈奴通使。攻安定。围枹罕。匈奴入五原。杀太守。

　　六年冬十月。遣将军李息征西羌。上将幸缑氏。至安邑桐乡。闻南越破。因改桐乡为闻喜县。春。至汲新中乡。得吕嘉首。因以中乡为获嘉县。以南越地为南海苍梧郁林合浦交址九真日南珠崖儋耳九郡。又遣将军韩说平西南夷。以其地为武都牂牁越嶲沈黎文山五郡。秋东越王余善反。遣横海将军韩说等击之。又遣浮海将军公孙贺出九原。彊弩将军赵破奴出令居。击匈奴。皆出塞二千余里。不见虏而还。乃分武威酒泉郡。置张掖炖煌。徙民以实之。是岁。齐相卜式为御史大夫。

　　元封元年冬十月。上自帅师巡边。置十二部将军。勒兵十八万骑。连旌旗径千余里。历上郡西河五原。出长安城。北登单于台。望朔方。临北海。威震匈奴。遣使者邴吉告乌维单于曰。南越王头巳悬于汉矣。今天子自将待边。单于能战。亟来。不能则臣服。何但逃伏漠北寒苦之地。为单于垄焉。单于怒。囚吉。迁之北海上。然终不敢出。上还祠皇帝于泰山。迺归甘泉。东越杀其王余善以降。迁其民于江淮之间。遂空其地。春正月。行幸缑氏。登□高。闻声称万岁者三。群臣吏卒。莫不称皆闻之。于是封太室。以三百户为奉邑。禁民无伐其山木。复其民。遂东巡海上。御史大夫卜式贬为太子太傅。内史倪宽为御史大夫。夏四月癸卯。上遂登封太岳。初议封禅。诸儒对者五十余人。未有所定。先是司马相如病故。有遣书言封禅事。上以问内史倪宽。宽曰。陛下躬发圣德。统缉群元。宗祀天地。荐礼百神。精神所向。征兆必报。天地并应。瑞符着明。封太山。禅梁父。昭姓考瑞。帝王之盛节也。将举大事。优游数年。使群臣人人自画。终莫能成。唯天子建中和之极。兼总条贯。金声玉振。以顺承天。庆垂万世之基。上乃自制礼仪。采儒术以文焉。拜宽为御史大夫。从封禅。行。自太山复东巡海至碣石。自辽西历北边九原。归于甘泉。初梁相有褚大通。通五经。为博士时。倪宽为弟子。及御史大夫缺。上征大通。自以为得御史大夫。至洛阳。闻宽为之。大通大笑。及至。与宽议封禅于上前。大通不及宽。乃退而服曰。上诚知人。赐太山所过。民年七十巳上。及孤老帛。秋无出租算。赐天下民爵。女子百户牛酒。五月。归甘泉。秋。有星孛于东井。又孛于三台。本志以为其后卫太子乱之应。齐王闳薨。无子国除。

　　二年冬十月。行幸雍。祠五畤。春正月。行幸缑氏。遂至东莱。夏四月。祠太山。至瓠子。临决河。令从臣等将军巳下。皆负薪塞河。作瓠子之歌。赦所过徒。赐孤独高年米。行还。筑通天台于甘泉。作飞廉馆于长安。公孙卿言仙人可见。陛下每在常处。故不见。故作通天台以候神。朝鲜王反。杀辽东太守。募天下死罪击朝鲜。朝鲜本秦时属辽东。汉兴以为其远难守。故辽水为塞。卢绾之反也。燕人卫满亡命。聚党千余人在辽。居秦故地。稍稍侵属其东小蛮夷而王之。地方数千里。保塞外为臣。传子到孙。至右渠抗命不宾。故于是而伐之。六月。甘泉宫中生芝草九茎。上嘉之。乃赦天下。作芝房之歌。秋。作明堂于太山下。遣楼船将军杨仆。左将军荀彘。将应募罪人击朝鲜。又遣将军郭昌等平西南夷未服者。以为益州郡。

　　三年春。作角抵戏。以享外国朝献者。三百余里内人皆观。夏。朝鲜斩其王右渠以降。以其地为乐浪临屯玄菟贞番四郡。杨仆坐失亡多。免为庶人。荀彘坐争功弃市。秋七月。济西王瑞薨。瑞数犯法。有司请诛瑞。上不忍。凡再削国。去大半。瑞怨讟。瑞杜其南门。从一门出入。宫室府库坏漏。财物以巨万计尽腐。终不复收省。吏二千石欲以法治瑞。瑞辄求其罪诘之。无罪者药之。所杀伤二千石甚众。无子国除。武都氏人反。分徙酒泉郡。十二月雨雹如马头。

　　四年冬十月。行幸雍。祠五畤。通回中道。遂北出萧关。至代而还。行幸河东。春三月祠后土。有神光集于灵坛。一夜三见。夏大旱。民多渴死。秋。匈奴寇边。遣将军郭昌屯朔方。

　　五年冬。上南巡至于盛唐。望祀虞舜于九嶷。登灊天柱山。自浔阳浮江。亲射蛟鱼于江中。获之。遂北至琅邪。傍蒲浪海。所过礼祀名山大川。春三月。还至泰山增封。甲子。祀高祖于明堂以配天。因朝诸侯王。列侯受郡国计。夏四月。赦天下。赐鳏寡帛贫穷者粟。所幸县无出租赋。大司马大将军卫青薨。谥曰烈侯。青既尊贵。而平阳侯曹孛有恶病。就国薨。长公主问列侯谁贤者。左右皆言大将军。公主笑曰。此常骑从我。奈何。左右曰。于今尊贵无比。于是主讽太后。太后白之上。乃诏青尚平阳公主。与主合葬。起厮像庐山。初置刺史。部十二州。诏曰。盖有非常之人。必有非常之功。非常之功。必待非常之人。故马或奔踶而至千里。士或负俗之累而立成功名。其令州郡。察吏民有茂才异等。可为将相。及使绝国者。以闻。

　　六年冬。幸回中。春作首山宫。三月行幸河东。祠后土。赦汾阴殊死巳下。赐天下贫民帛。益州昆明反。遣将军郭昌击之。夏。京师民观角抵于上林。秋大旱蝗。

　　太初元年冬十月。行幸太山。十有一月甲子朔旦。冬至。祠上帝于明堂。乙酉。柏梁台灾。夏侯始昌先言其灾日。始昌。鲁人也。明于阴阳以术进。而为梁王太傅。上甚重之。以选昌为王太傅。十有二月。□高里。祠后土。东临渤海。望祀蓬莱。还受计于甘泉宫。春二月。起建章宫。夏五月。正律历。以寅月为正首。色尚黄。数用五。定官名。正律历。协音乐。昔夏以寅月为正。殷以丑月为正。周以子月为正。承三统。十一月。干之初九。其位在子。天气始起。生阴阳之化。故子为天统。六月坤之初六。其位在未。阴受阳任。成刚柔之刑。其冲在丑。故十二月为地统。正月干之九三。万物凑出于地。人奉之而承之。故寅为人统。自夏殷及周。三变而复故。汉用夏正。天统始施化于子半。日萌生而色赤。地统受之于丑始。化而色黄。半日色化而白。人统受之于寅始。孽成而黑。至寅半日生色青。故夏色尚黑。殷色尚白。周色尚赤。律历。一曰备数。二曰和声。三曰审度。四曰嘉量。五曰权衡。参伍以变。错综其数。校之气物。和之心耳。以达自然之数。以顺性命之理。数者。一十百千万也。本起黄钟之数。始于一。积之无穷。以周备事物之数。职在太史掌之。声者。宫商角征羽。所以谐八音。正情性。移风俗也。八音者。土曰缶。匏曰笙。皮曰鼓。竹曰管。丝曰弦。石曰磬。金曰钟。木曰柷敔。角者。触也。物出于地。载芒角也。征者。祉也。物盛而繁祉也。宫者。中也。商者。量也。物盛而可量度也。羽者。宇也。物聚而覆宇之也。合之五行。则角为木。于五常为仁。于五事为貌。商为金为义为言。征为火为礼为视。羽为水为智为听。宫为土为信为思为心。宫为君。商为臣。角为民。征为事。羽为物。六律。律法也。以统气类物。子曰黄钟。寅曰太族。辰曰姑洗。午曰蕤宾。申曰夷则。戊曰无射。六吕。吕。助也。以助阳宣气。未曰林钟。酉曰南吕。亥曰应钟。丑曰大吕。卯曰夹钟。巳曰中吕。黄钟。黄中色也。钟。种也。言以中色布种物也。大吕。吕。助阳也。太族。族。凑也。言凑地上尔也。夹钟。夹辅阳也。姑洗。姑。固也。洗。洁也。言固洁物也。中吕。阴始起未发。居中而助阳也。蕤宾。蕤。继也。宾。导也。言阳导物而继之也。林钟。林。居也。言阴受阳任。居钟物也。夷则。夷。伤也。则。法也。言阳正法。使阴夷当伤之物也。南吕。南。任也。阴受阳。任成物也。无射。射。厌也。阳究阴。成终而复始。无厌之也。应钟。阴应阳而后钟物也。五声之本。生于黄钟。黄钟之律。长九寸为管。或损或益。以定五声。九六相生。阴阳之应。故三分黄钟。损一下生林钟。三分林钟。益一上生太族。三分太族。损一下生南吕。三分南吕，益一上生姑洗。三分姑洗。损一下生应钟。三分应钟。益一上生蕤宾。三分蕤宾。损一下生大吕。三分大吕。益一上生夷则。三分夷则。损一下生夹钟。三分夹钟。益一上生无射。三分无射。损一下生中吕。阴阳相生。自黄钟始。而左转八八六十四为位。其法皆用铜。职在太乐。太常掌之。度者。分寸尺丈引也。所以度长短也。本起于黄钟之长。以秬黍之中者。一黍广度之。九十分黄钟之长。一黍为一分。十分为一寸。十寸为尺。十尺为丈。十丈为一引。而五度审矣。职在内官。廷尉掌之。量者。籥合升斗斛也。所以量多少。本起黄钟之籥。以秬黍之中者。千有二百实为一籥。十籥为合。十合为升。十升为斗。十斗为斛。而五量为嘉矣。籥者兴也。合者。合也。升者。登也。斗者。聚也。斛者。角也。职在太仓。大司农掌之。权衡者。所以平轻重铢两斤钧石也。本起黄钟之重。籥容千有二百黍。重十二铢。二十四铢为两。十六两为斤。三十斤为钧。四钧为石。铢者。从微至见。可殊异也。两者。两钟之重也。二十四气为象。斤者。明也。三百八十四铢为易。二篇之文。阴阳变动之象。十六两为斤。斤者。四时乘四方之象也。钧者。以平均物也。三十斤。一月之象也。石者。大也。权之大者也。四钧。四时之象也。重一百二十斤。十二月之象也。而五权备矣。物与权均而生衡。衡运而生规。规圆而生矩。矩方而生绳。绳直而生物定矣。是谓五则。君臣用焉。以定国礼。百工由焉。以为法式。职在鸿胪。鸿胪掌之。夫推历生律。制器。权衡规矩。准绳度量。探赜索隐。钩深致远。莫不用焉。匈奴单于好杀伐。左右大都尉。欲杀单于以降汉。于是使因杆将军公孙敖。筑受降城于塞外。事觉。左右大都尉诛死。秋八月。行幸安定。发天下谪民。遣贰师将军李广利征大宛。秋。大蝗自东方飞至炖煌。

　　二年春正月戊申。丞相石庆薨。庆即奋之小子。世以淳厚为行。奋四子皆以孝谨。位至二千石。故景帝并其号曰万石君。万石君过宫门阙。必下车步走。见路马必轼。子孙胜冠者在侧。虽燕必冠。申申如也。童仆侃侃如也。唯谨尔。上赐食于家。稽首俯伏而食。如在上前。其执丧哀戚。而子孙遵教亦如之。以敬谨闻于郡国。奋长子建。为郎中令。建奏事。事下建读之。而马字少一点。建惊恐曰。死罪矣。其畏惧如此。有言于上。屏人言极切。廷见若不能言。庆为太仆从出。上问车中几马。庆以鞭数马毕。乃举手曰六马。庆于兄弟最为轻易。然犹如此。诸孙皆孝。唯建最甚。万石君卒。建在丧。扶杖乃能行。岁余亦死。初庆为齐相。齐相慕其家行。不言而治。及为丞相。厚谨而已。太仆公孙贺为丞相。二月行幸河东。祠后土。令天下大酺五日。膢五日。祠门户比腊。夏五月。藉吏民而补车骑马。秋蝗。遣浚稽将军赵破奴将二万骑出朔方击匈奴。为匈奴八万骑所围。遂没其军。破奴居匈奴中十余年。后亡归汉。冬十有二月。御史大夫倪宽卒。初宽以儒学进。家贫。受业博士。尝为弟子都养。时行赁作。带经而锄。休息辄诵读。为廷尉卒吏。以不习吏事。除为从史。徙之北地视畜。数年还。廷尉适有疑奏。已再见却矣。掾吏莫知所为。宽言其意。事即得可。后上问张汤。前奏事非掾吏所为。谁为之。汤对曰。臣从史倪宽。汤由是以宽为奏谳掾。徙为侍御史。见上。问尚书经义数事。为太中大夫。迁左内史。民甚信重之。后有军发左内史粟负租。课殿当免。吏民闻之。输租襁负不绝。课更以最。

　　三年春正月。行巡狩海上。胶东相王延广为御史大夫。夏四月。还修封泰山。禅石闾。遣光禄大夫徐息筑五原塞外列城。西北到卢朐山。游击将军韩说将兵屯之。彊弩将军路博德筑居延城。秋。匈奴黎湖涂单于入定襄云中。杀略数千人。入张掖酒泉。杀都尉。

　　四年春正月。贰师将军李广利斩大宛王首。获汗血马。初广利将骑六千。步兵数万人。至贰师城下取善马。西至郁夷城。当道小国各城守。不肯给食。食乏而还。往来二岁。到炖煌。士卒十遣二三。上书请罢兵。上大怒。乃益发兵卒六万人。负从者不豫。牛十万。马二万。驴骡馲驼以十万数。多齎粮。转运奉军。天下骚动。广利遂进兵。当道小国皆送迎给廪食。径到大宛城。围宛三十余日。宛中贵人共杀其王母寡。奉其首。出食给军。悉出善马。汉择取其善马十匹。中马三千余匹。乃共与立宛贵人昧察为王。与盟而还。诸所过小国。皆遣子弟从入献见。因为质焉。还玉门关。死者万余人。马数千余匹。行乏食。战死甚多。将吏贪。不爱士卒。故死亡者多。上以为万里而伐。不录其过。乃封广利为海西侯。封骑士赵弟杀郁城王为新畤侯。拜卿三人。二千石数百人。千户以下千有余人。广利者。李夫人兄也。广利弟延年。性知音。善歌舞。上爱之。乃为新声变曲。闻者莫不感动。而李夫人亦善舞。甚姣丽有宠。李夫人病笃。上自临候之。夫人蒙被。上问而谢曰。妾闻妇人貌不修饰。不见君父。妾不敢宴堕见。上曰。夫人病甚。殆将不起。宜见我嘱讬兄弟乎。将加赐千斤。而与兄弟尊官乎。李夫人答曰。尊官在帝。不在一见。上固欲见之。夫人遂转向壁歔欷不复言。于是上不悦而起。姊妹让之曰。贵人独不见嘱讬兄弟邪。何为恨上如此。夫人曰。所以不见帝者。乃所以深讬兄弟也。夫以色事人者。衰则爱弛。爱弛则思绝。上所以恋恋者。乃以为平生容貌。今见我颜色毁坏。必有咄弃我意。尚复肯追思悯录其兄弟哉。及夫人卒。上以后礼葬之。图画其形于甘泉宫。而尊重其兄弟。广利为将军。延年为协律都尉。上思念李夫人不已。有方士少翁。言能致其神。乃夜张烛。设帷幄。陈酒食。而令上居他帷。遥见好女子如李夫人。还帐。坐而眇然。不得就视。初。上发谶书曰。神马当从西北来。后得乌孙好马。名曰天马。及得宛马。马汗血。言其先天马子也。名曰天马。更名乌孙马曰西北极马。上甚好宛马。每使使者相望于道。率十辈。大者数百人。小者百余人。一岁中使多者十余辈。少者五六辈。远者八九岁。近者五六岁而还。不能无侵盗币物。及使失旨者。辄案重罪以激怒之。因复求使自赎。由是使无穷已。而轻犯法。募吏民自占使者。无问所从来皆遣之。而汉使穷河源矣。外国朝贡并至。上乃悉从外国客。巡行至海上。大都多人民则过之。观民人府库之饶厚。赏赐作角抵戏。出奇戏。酒池肉林。以观示之。秋。起明光宫。冬行幸回中。徙弘农都尉。治武关。税出入者。以给吏卒食。大宛既破。外国振恐。上欲遂困匈奴。下诏曰。高皇帝遗朕平城之忧。高后时。单于书绝悖逆。齐桓公复九世之雠。春秋大之。于是复图匈奴矣。遣中郎将苏武至匈奴。匈奴留武不得归。武固执汉节。不肯降。

　　天汉元年春正月。行幸甘泉。郊泰畤。三月行幸河东。祠后土。匈奴使使来献大羽白牦。夏大旱。五月赦天下。秋。发谪戍屯五原。监军御史穿北军垒垣。以为贾区宇。军正丞胡建欲诛之。阴约其从卒。监军御史与诸校尉列坐。建趋至拜谒。因令卒引御史斩之。诸校尉惊愕不知所谓。建遂上奏曰。监军御史。穿北军垣以为贾利。于使文吏。议不至重。高皇帝法曰。璧垒已定。穿逾不由路。是谓奸人。奸人者杀之。臣谨案军法曰正无属将军。将军有罪以闻。二千石以下行军法焉。臣谨案以法斩。上壮其节制。书答曰。国容不入军容。军容不入国容。何文吏也。建有何疑焉。是岁济南太守王延年为御史大夫。

　　二年春。行幸东海还。幸回中。夏五月。贰师将军李广利将三万骑。出酒泉击匈奴。斩首虏万余级。因杆将军出西河。骑都尉李陵将步卒五千出居延。与鞮汗单于战。斩首万余级。陵兵败降匈奴。陵者。李广孙。敢兄当户之子。上使陵为贰师将军督辎重。陵稽首曰。愿得自当一队。上曰。吾无骑与汝。陵曰。不用骑。愿以少击众。步兵五千人。涉单于庭。上壮而许之。陵至浚稽山。与单于相遇。以骑三万攻陵。陵千余弩俱发。应弦皆倒。虏还走上山。陵追击之。杀数千人。单于大惊。召左右贤王。驰兵八万骑攻陵。陵且战且却。南行数日。抵山谷中。复大战。斩首三千余级。引兵东南。五日抵大泽葭苇中。虏从上风纵火烧陵。陵亦令军纵火以自救。南行至山下。单于在山上。使其子将骑击陵。陵自步斗树木间。复杀虏数千。因发连弩射。单于下走。是日捕得生口。言单于曰。此汉精兵也。日引吾南行近塞。得无有伏兵乎。诸君长皆曰。单于自将数万骑。击汉数千人不能胜。后无以复使边臣。令汉益轻匈奴。匈奴复力战山谷间。尚四五十里得平地。不能破。乃还。是日战数十合。复力战。杀伤虏二千余人。虏不利欲去。会陵军中候管敢为校尉所辱。亡降匈奴。具言军无后救。射矢且尽。单于大喜进兵。使骑并击汉军。疾呼曰。李陵韩延年趋降。遂遮道攻陵。四面射。矢下如雨。陵矢且尽。即弃军去。士卒尚三千余人。徒斩车辐持之。军吏持尺刀。抵入山谷。单于入遮。从山上坠石下。士卒多死。不得行。陵曰。兵败。吾死矣。军吏或劝陵降。陵曰。吾不死。非壮士也。陵叹曰。使人有数十矢。足以免矣。今无兵复战。令军士人持三升糒。一片冰。令各散去。遮虏鄣相待。陵与延年俱上马。壮士从者数十人。虏千骑追之。延年死。陵曰。无面目以报陛下。遂降。士卒分散。脱至塞者四百余人。陵败处去塞百余里。单于以大女妻陵。立为右校王。上闻陵降。大怒。大臣忧惧。太史公司马迁上言陵功。以陵之不死。宜欲得当以报汉也。初上遣贰师将军出时。令陵为助兵。及陵与单于相持。而贰师无功。上以迁欲沮贰师。为陵游说。后捕得匈奴生口。言陵教单于为兵法。上怒。乃族陵家。而下迁腐刑。陵闻之曰。教单于为兵者。乃绪也。非陵也。李绪者。故塞外都尉。先是降匈奴。陵痛其家以绪诛。乃使人刺杀绪。司马子长既遭李陵之祸。喟然而叹。幽而发愤。遂着史记。始自黄帝以及秦汉。为太史公记。后为中书令。尊宠任职。益州刺史任安与迁书。责以不推贤贡士。迁报书曰。仆赖先人绪业。得待罪辇毂下。三十余年矣。尝厕下大夫之列。陪外庭末议。不能引纲维。尽思虑。今以亏形在●茸之间。当何言哉。昔卫灵公与雍渠载。孔子适陈。商鞅因景监见。赵良为之寒心。同子参乘。袁丝变色。自古而耻之。奈何使刀锯之余。荐天下之豪杰哉。仆少负不羁之气。长无乡曲之誉。幸得奉薄技。出入周卫。而事乃有大谬。夫仆与李陵。趋舍异路。素非相善也。然观其为人。事亲孝。与士信。临财廉。取与义。尝思奋不顾身。以徇国家之急。仆以为有国士之风。夫人出万死不顾一生之计。赴公家之难。斯亦奇矣。今举事一不当。而全驱保妻子之臣。随而媒孽其短。仆诚痛心。且李陵提步卒不满五千。深距戎马之地。足历王庭。垂饵虎口。横挑彊胡。挫亿万之师。虏救死扶伤不给。悉举引弓之民。一国共攻之。转斗千里。矢尽道穷。救兵不至。士卒死伤如积。然李陵一呼劳军。军士无不奋躬流涕。沬血饮泣。张空卷。冒白刃。北首争死敌场。虽古名将。不见过也。身虽陷败。其所摧破。亦足暴功于天下。仆以为陵之不死。直欲得当报汉也。时主上闻陵败。食不甘味。听朝不怡。忧惧不知所出。仆窃不自量。欲效其款款之愚。因推此意以言之。欲以广主上之意。上以仆非沮贰师而为陵游说。遂下之于吏。拳拳之忠。终不能自明列。身非木石。独与法吏为伍。深幽囹圄之中。谁可告愬者。仆闻太上不辱先。其次不辱身。其次不辱色。其次不辱辞令。且藏获婢妾。犹能引决。仆所以引忍苟活。身陷粪土之中而不辞者。私心有所不尽。疾没世而名不称于后世也。昔西伯拘而演周易。仲尼厄而作春秋。屈原放逐。乃赋离骚。左丘明失明。厥有国语。孙子膑足。兵法修列。仆窃不自量。讬于无能之辞。欲网罗天下放逸旧文。亦欲以究天人之际。通古今之变。成一家之言。仆诚以着此书。藏之名山。传之后人。虽万被戮。岂有悔哉。太史公记。凡百三十篇。五十余万言。迁父谈亦为太史公。自叙其先。重黎之后。世掌天地官也。本传曰。司马迁据左氏春秋国语。采世家战国策。逮楚汉春秋。接其后事。迄于天汉。其言秦汉详矣。至于采摭经传。分散百家之事。甚多疏略。或有抵忤。又其是非颇谬于圣人。论大道则先黄老而后六经。序游侠则退处士而进奸雄。述货殖则崇奸利而羞贫贱。此其所蔽也。然则刘向扬雄。博极群书。皆称迁有良史之才。服其善序事理。辩而不华。质而不野。其文直。其事核。不虚美。不隐恶。故谓之实录。泰山琅邪群盗徐勃等。阻山攻城。断道路。遣直指使者暴胜之等。衣绣衣。仗斧钺。分部逐捕。刺史郡守已下皆伏诛。

　　三年春二月。御史大夫王延年有罪自杀。执金吾杜周为御史大夫。初搉酒酤。三月。上行幸太山。修封禅。祠明堂。因受计还北海。祠恒山。瘗玄玉。夏大旱。四月。赦天下。所过无出田租。秋。匈奴入雁门。太守坐畏懦弃市。
  </div>
  <div class="pagination">
   <a href="前汉纪_page2.html">
    上一页
   </a>
   <a href="前汉纪.html">
    1
   </a>
   <a href="前汉纪_page2.html">
    2
   </a>
   <span class="current-page">
    3
   </span>
   <a href="前汉纪_page4.html">
    4
   </a>
   <a href="前汉纪_page5.html">
    5
   </a>
   <a href="前汉纪_page6.html">
    6
   </a>
   <a href="前汉纪_page7.html">
    7
   </a>
   <a href="前汉纪_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
