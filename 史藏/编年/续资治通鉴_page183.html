<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 183 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 183 页/共 372 页</h1>
    <div class="content">　　是月，伪齐户部侍郎冯长宁，以刘豫之命乞兵于金主，且言郦琼过江自效，请用为乡导，并力南下。金主虑其兵多难制，阳许之，遣使驰传诣汴京，以防琼诈降为名，立散其众。
　　先是徽猷阁待制王伦，奉使至归德府，豫授馆鸿庆官，迟之不遣，檄取国书及问所使何命，伦答以国书非大金皇帝不授，而所命则祈请梓宫。留弥旬，金迓使至，伦始渡河，见金帅完颜昌、宗弼于涿州，具言刘齐营私民怨之状，且其忍负本朝厚恩，若得志，宁不负上国？时金人已定议废豫，颇纳其言。
　　冬，十月，庚寅朔，诏：“依旧间一日开讲筵。”
　　丁酉，徽猷阁待制、新知永州胡安国提举江州太平观，从所请也。
　　赵鼎进呈，因言：“安国昨进《春秋解》，必尝经圣览。”帝曰：“安国所解，朕置之座右，虽间用传注，能明经旨。朕喜《春秋》之学，率二十四日读一过。居禁中亦自有日课，早朝退，省阅臣僚上殿章疏，食后，读《春秋》、《史记》；晚食后阅内外章奏，夜读《尚书》，率以二鼓。”鼎曰：“今寒素之士，岂能穷日力以观书？陛下圣学如此，非异代帝王所及！”帝曰：“顷陈公辅尝谏朕学书，谓字画不必甚留意。朕以谓人之常情，必有所好，或喜田猎，或嗜酒色，以至它玩好，皆足以蛊惑性情，废时乱政。朕自以学书贤于它好，然亦不至废事也。”
　　戊戌，特进、提举江州太平观张浚，责授秘书少监、分司南京，永州居住。
　　先是帝谓赵鼎曰：“浚误朕极多，理宜远窜。”鼎曰：“浚母老，且有勤王大功。”帝曰：“勤王，固已赏之为相也，功过自不相掩。”鼎又曰：“浚之罪不过失策耳。凡人计谋欲施之际，岂不思虑，亦安能保其万全！傥因其一失，便置之死地，后虽有奇谋妙算，谁敢献之！此事利害自关朝廷，非独私浚也。”帝意解，翼曰，乃有是命。
　　赵鼎之初相也，帝谓曰：“卿既还相位，见任执政，去留惟卿。”鼎曰：“秦桧不可令去。”张守、陈与义乞罢，帝许之。桧亦留身求解机务，帝曰：“赵与卿相知，可以必安。”桧至殿庐，起身向鼎，谓曰：“桧得相公如此，更不敢言去。”
　　户部员外郎霍蠡自鄂州赴行在，诏引对。
　　是日，伪齐遣兵侵泗州，守臣、起复閤门宣赞舍人刘纲率官军拒退之。寻诏纲领文州刺史。
　　庚子，都官员外郎冯康国乞补外。
　　赵鼎奏：“自张浚罢黜，蜀中士大夫皆不自安。今留行在所几十馀人，往往一时遴选。臣恐台谏以浚里党，或有论列，望陛下垂察。”帝曰：“朝廷用人，止当论才不才。顷台谏好以朋党罪士大夫，如罢一宰相，则凡所荐引，不问才否，一时罢黜。此乃朝廷使之为朋党，非所以爱惜人才而厚风俗也。”鼎等顿首谢。
　　文州团练使、京东、淮东宣抚处置使司右军第一将高杰，除名勒停，本军自效。杰醉击队官，统制巨振笞之，杰怒，自断其指，韩世忠以闻，故有是命。
　　是日，有星殒于伪齐平康镇，壕寨官贲百祥见之，谓之曰：“祸在百日之内。”刘豫问：“可禳否？”曰：“惟在修德。”豫怒，以为诳，斩于市。
　　辛亥，权管殿前司公事杨沂中，请以诸路所起禁军弓弩手拣刺上四军。赵鼎等因论及南兵可数，张守曰：“止是格尺不及耳。”帝曰：“人，犹马也。人之有力，马之能行，皆不在躯干之大小。故兵无南北，顾所以用之如何耳。自春秋之时，申公巫臣通吴于上国，遂霸诸侯，项羽以江东子弟八千，横行天下，以至周瑜之败曹操，谢玄之破苻坚，皆南兵也。”
　　正议大夫、提举临安府洞霄宫汪伯彦复资政殿大学士，用中书检举也。
　　甲寅，武翼郎、行营左护军部将张世安为郦琼所杀，特赠武节郎，官其家二人。
　　乙卯，金以左监军昌为左副元帅，封鲁王：以宗弼为右副元帅，封沈王。
　　先是知枢密院事时立爱屡以年老请解职，至是致仕。
　　丁巳，以中书舍人傅崧卿松尚书礼部侍郎，常同试礼部侍郎。
　　闰月，癸亥，赵鼎奏张俊措置河道事。帝曰：“俊每事必亲临，所以有济。”帝因言：“朕每论将帅，须责其挽弓骑马，人未知朕意，必谓古有文能附众，武能威敌，不在弓马之间。抑不知不能弓马，何以亲临行陈而率三军使之赴难？况今时艰，将帅宜先士卒，此朕之深意也。”
　　时俊以全军还行在，帝欲令俊尽以舟师分布控扼，然后引兵渡江。鼎曰：“淮西寂然无惊，似不必尔。外间便谓朝廷弃淮西矣。当一向勿问，不发一兵，彼未必敢动。”帝以为然。
　　甲戌，户部尚书章谊等请用礼官议，为徽宗皇帝作主祔庙，诏恭依。
　　己卯，龙图阁待制、知处州刘大中试礼部尚书，徽猷阁直学士、知荆南府王庶试兵部侍郎。
　　辛巳，观文殿大学士、江南西路安抚制置大使兼知洪州李纲提举临安府洞霄宫。
　　时赵鼎、秦桧已叶议回跸临安，纲闻知，上疏，三省乃检会纲累乞宫观奏章行下。时未有代者，纲惩靖康之谤，乃具以本司积蓄财谷之数闻于朝廷，自是不复出矣。
　　壬午，诏：“临安太庙，且令留存。”
　　初以行在建康，故以太庙为本府圣祖殿，是时将回跸，宗庙祀典不可久旷，遂依明德皇后故事，行埋重虞祭、祔庙之礼。
　　癸未，复汉阳县为军，用湖北、京西宣抚使岳飞奏也。寻以右奉议郎、通判鄂州孔戊知军事。
　　乙酉，赵鼎言：“比得旨，复置茶马官，旧有主管至提举官，凡三等。”帝曰：“俟择得人，当考其资历命之。”寻以左中奉大夫、直秘阁张深主管成都等路茶马监牧公事。
　　自赵开后，茶马无专官者近十年，先是知熙州吴璘常取茶至军前博马，因以易珠玉诸无用之物，帝闻之，数加戒饬，故复置官领其事。
　　戊子，诏：“应淮西脱归使臣，不候整会去失，并先次支破本等请给，如有冒滥，即坐以法。”
　　初，淮军中诸使臣为郦琼劫去，至是复归者甚众，有司以文券不明，例降所给。赵鼎与执政议不合，乃密白于帝曰：“此曹去伪归正，当优假之。今乃降其所请，反使栖栖有不足之叹。”帝即批出，各还其本，于是人心欣然，来者相继。鼎因奏事又言：“来春去留之计，望更留圣虑，恐回跸之后，中外谓朝廷无意恢复。”帝曰：“张浚措置三年，竭民力，耗国用，何尝得尺寸之地，而坏事多矣。此等议论，不足恤也。”
　　十一月，甲午，用户部尚书章谊请，初置赡军酒库于行在，命司农寺丞盖谅主之，赐浙东总制钱五万缗为酿本，其后岁收息钱五十万缗。
　　乙巳，金右副元帅沈王宗弼执伪齐尚书左丞相刘麟于武城。
　　先是金主已定议废豫，会豫乞师不已，左副元帅鲁王昌谓之曰：“吾非不欲出兵也，顾以用兵以来，无往不捷；而自立齐国之后，动辄不利，恐蹈覆车，挫威武耳。”豫请不已，乃以女真万户萨巴为元帅府左都监，屯太原，渤海万户大托卜嘉为右都监，屯河间，令齐国兵权听元帅府节制，遂分戍于陈、蔡、汝、亳、许、颍之间。于是尚书省上豫治国无状，金主下诏责数之，略曰：“建尔一邦，逮兹八稔，尚勤吾戍，安用国为？”遂令昌等以侵江南为名，抵汴京，先约麟单骑渡河计事。麟以二百骑至武城，与宗弼遇，金人张翼围之数匝，悉擒而囚之。
　　丙午，金人废刘豫为蜀王。
　　初，宗弼既执刘麟，遂与左副元帅昌、三路都统葛王褒同驰赴汴城下，以骑守宣德、东华、左、右掖门。宗弼将褒等三骑突入东华门，问齐王何在，伪皇城使等错愕失对。宗弼以鞭击之，径趋垂拱殿，入后宫门，又问，有美人揭帘曰：“在讲武殿阅射。”宗弼等驰往，直升殿，豫遽起，欲更衣，宗弼下马执其手曰：“不须尔，有急公事，欲登门同议。”于是偕行出宣德门，就东阙亭少立。宗弼乃麾小卒持赢马，强豫乘之，约令偕至寨中计事。豫拊手大笑上马，从卫犹数十人。宗弼露两刃夹之，囚于金明池。
　　丁未，故朝请大夫陈师锡，加赠谏议大夫。其子右朝奉郎显，言党籍馀官任台谏者凡七人，其五人皆已赠谏议大夫，故有此命。
　　是日，金右副元帅鲁王昌复入汴京，召伪齐文武百官、军、民、僧、道、耆寿，拜金诏于宣德门下。宣诏已，昌与宗弼，张紫盖，从素队数十人，立西朵楼下。伪尚书左丞相张昂，左丞范恭、右丞李鄴，趋前欲拜，昌敛身，令通事传言慰劳，昂等次第进揖。次见宗弼，宗弼不为礼。昂等退，二帅入居东府，遣铁骑数千巡绕大内，又遣小卒巡行坊巷，扬言曰：“自今不用汝为签军，不敢汝免行钱，不敢汝五厘钱，为汝敲杀貌事人，请汝旧主人少帝来此住坐。”于是人心稍定。尚书省行下：“齐国自来创立重法，一切削去，应食粮军，愿归农者许自便。齐国宫人，检刘豫所留外，听出嫁。内侍除看守宫禁人外，随处住坐。自来齐国非理废罢大小官职，并与叙用。见任官及军员，各不得夺侵民利。自来逃亡在江南人，却来归投者，并免本罪，优加存恤。一应州县见勘诸公事，不得脱漏。”
　　始，豫僭位，作褚币，自一千至百千，皆题其末曰：“过八年不在行用，”其兆已见矣。逮豫之废也，汴京有钱九千八百七十馀万缗，绢二百七十馀万匹，金一百二十馀万两，银一千六十万两，粮九十万斛，而方州不在此数。
　　豫拘于琼林苑，尝蹙额无聊，谓鲁王昌曰：“父子尽心竭力，无负上国，惟元帅哀怜之。”昌曰：“蜀王，汝不见赵氏少帝出京日，万姓然顶炼臂，号泣之声闻十馀里。今汝废，在京无一人怜汝者，汝何不自知罪也！”豫语塞。昌逼之北行，问以所欲，豫乞居相州韩琦宅，昌许之。先是进士邢希载、毛澄上书，请豫密通朝廷，为所杀。自是留钱五万，命道士追荐诸直言者而去。
　　豫弟京兆留守益，轻财好施，礼贤下士，与士卒同甘苦，颇有远略，金人亦忌之。将废豫，先遣左监军完颜杲、右都监萨巴以侵蜀为名伐京兆，袭益以归。
　　金人以伪齐银青光禄大夫、太子太傅张孝纯权行台尚书左丞相，契丹萧保寿弩为右丞相，金人温敦师中为左丞，燕人张通古为右丞，伪齐户部侍郎冯长宁为户部尚书，燕人张钧为礼部侍郎，又以杜崇为兵部郎中，张仲熊为光禄寺丞，皆在行台供职。崇，充子；仲熊，叔夜子也。钧始事辽，为鸿胪寺少卿、辽兴军节度掌书记，奉张觉归顺表来朝，除徽猷阁待制，至是复用。罢伪齐尚书右丞相张昂知孟州，左丞范恭知淄州，右丞李鄴知代州，殿前都指挥使许青臣同知怀州，伪皇子府左军统制靳赛同知相州，户部员外郎韩元英为忠武军节度副使，南路留守翟纶为横海军节度副使，又以完颜呼沙呼为汴京留守，伪齐河南监酒李俦同知副留守，知代州刘陶为都城警巡使，宗室赵子涤为汴京总制，伪皇子府选锋军统制李师雄为马步军都虞候，前军统制王世忠为步军都虞候，伪知莱州徐文为汴京总管府水军都统制，伪镇海军节度使、山东路留守李成为殿前都指挥使兼知许州，孔彦舟为步军都指挥使兼知东平府，泾原路经略使张中孚为陕西诸路节制使、权知永兴军，秦凤路经略使张中彦权知平凉府；麟府路经略使折可求，环庆路经略使赵彬，熙河路经略使慕容洧，资政殿学士、知开封府郑亿年，知河南府关师古，知拱州郦琼，知亳州王彦先，知宿州赵荣，大名府副总管刘光时，并依旧职。
　　时金晋国王宗翰已亡，全主以太师、领三省事宋国王宗磐为太宗长子，豪猾难驭，而京东留守宗隽乃亲叔父，有才望，乃拜宗隽太保、领三省事，封兗国王以制之。
　　初，金制，自祖宗以来，优恤臣下，乐则同享，财则共用。自金主初时，词臣韩昉教之，稍学赋诗染翰。及嗣位，左右日进谄谀，导之以宫室之壮，侍卫之严，入则端居九重，出则警跸清道，视旧功大臣浸疏，且非时莫得见，尽改开国之故制。由是宗戚思乱。
　　初，修武郎硃弁，既为金人所拘，至是遣使臣李发归，报宗翰等相继殁亡。秦桧曰：“金国多事，势须有变。”帝曰：“金人暴虐，不亡何待！”桧曰：“陛下但积德，中兴固自有时。”帝曰：“亦须有所施为而后可以得志。但今政犹病人误服药，气力尚羸，来春当极力经理中原。”
　　乙卯，为徽宗皇帝、显肃皇后立虞主，不视朝。故事，山陵埋重于皇堂之外，及将祔徽宗主，翰林学士硃震言不当虞祭，又请埋重于庙门之外。帝命礼官议，太常以为不可，乃埋重于报恩观，立虞主。昭慈之丧也，工部侍郎韩肖胄题虞主，至是震引汉、唐及昭陵故事为言，乃不题。
　　十二月，乙丑，帝亲行卒哭之祭，用酒币。先是虞主还几筵殿，帝服袍履奉迎，遂行安神礼。自埋重至于癸亥，皆太常代行九虞，及是又亲祭焉。
　　丁卯，祔徽宗皇帝、显肃皇后神主于太庙第十一室。初议祔庙毕纯吉服，及太常以为请，上诏曰：“情有不安，可并如旧，其俟过小祥取旨。”
　　戊辰，中书门下省奏：“勘会已降指挥，来春复幸浙西，所有太庙神主，合先次进发。”诏恭依。
　　庚午，枢密院进呈：“先得旨，令京东宣抚处置使韩世忠移司镇江府，留兵以守楚州。”秦桧奏曰：“诸军老小既处置得宜，万一警急，诸帅当尽力捍卫。”时已命张俊、岳飞皆留屯江内，故桧奏及之。
　　世忠上奏，极论：“敌情叵测，其将以计缓我师，乞独留此军，蔽遮江、淮，誓与敌人决于一战。”帝赐札曰：“朕迫于强敌，越在海隅，每慨然有恢复中原之志。顾以频年事力未振，姑郁居于此。前日恐有未便，委卿相度，今得所奏，益见忠诚，虽古名将何以过。使朕悚然兴叹，以谓有臣如此，祸难不足平也。古人有言，‘阃外之事，将军制之，’今既营屯安便，控制得宜，卿当施置自便，勿复拘执。至于军饷等事，已令三省施行。”
　　辛巳，尚书礼部侍郎常同试御史中丞。
　　癸未，有司奉九庙神主还浙西，百官辞于城外。
　　徽猷阁待制王伦、右朝请郎高公绘还自金。
　　初，刘豫既废，左副元帅鲁王昌乃送伦等归，曰：“好报江南，既道涂无壅，和议自此平达。”
　　前七日，知泗州刘纲奏伦归耗，帝颦蹙曰：“朕以梓宫及皇太后、渊圣皇帝未还，晓夜忧惧，未尝去心。若敌人能从朕所求，其馀一切非所较也。”赵鼎曰：“仰见陛下孝心焦劳。”帝曰：“国家但能自治以存天心，岂无复强之曰：“及见，伦言金人许还梓宫及皇太后，又许还河南诸州，帝大喜，赐与特异。时通问副使硃弁以表附论归进，帝览之感怆，厚恤其家。
　　金主诏改明年为天眷元年，大赦。命韩昉、耶律绍文等编修国史，以完颜勖为尚书左丞、同中书门下平章事。
　　是日，金徙刘豫于临潢府。
　　丁亥，以王伦为徽猷阁直学士、提举醴泉观，充大金国奉迎梓宫使；高公绘为右朝奉大夫，充副使。
　　是冬，川陕宣抚副使吴玠遣裨将马希仲攻熙州。希仲素妄庸，得檄即气索，不得已进营熙州城外数十里。熙州父老闻官军来，有欲率众归附者，金将宣言曰：“北军今日大至，当共劫营。”希仲闻之，昏时拔寨遁去。希仲还，玠斩之以徇。
续资治通鉴--●卷第一百二十
●卷第一百二十
　　　　【宋纪一百二十】　起著雍敦牂正月，尽九月，凡九月。
　　　　 ○高宗受命中兴全功至德圣神武文昭仁宪孝皇帝绍兴八年（金天眷元年）
　　春，正月，戊子朔，帝在建康。尚书左仆射赵鼎率百官遥拜渊圣皇帝于南宫门外，退，诣常御殿门，进名奉慰，以帝在谅闇故也。
　　金主朝太皇太后于明德宫。
　　颁行女直小字。
　　封大司空完颜昱为王。
　　辛卯，金宣议郎、总管府议事官杨克弼、迪功郎杨凭，献书于左副元帅鲁王昌、右副元帅沈王宗弼，论和议三策：“上策，还宋梓宫，归亲族，以全宋之地，责其岁贡而封之；中策，守两河，还梓宫，下策，以议和款兵，邀岁币，出其不意，举兵攻之，侥幸一旦之胜。”又言：“今宋使以梓宫为请，万一不许，大军缟素遮道。当此之时，曲在大金而不在宋。”昌后颇用其言。
　　戊戌，诏复幸浙西，以二月七日起发。帝因谕赵鼎曰：“建康诸官司及百官廨舍，皆令照管，它时复来，幸免更营造，以伤民力。”鼎等奏已令建康府拘收，且言若金人遂以大河之南来归，当驻跸建康以俟经营。
　　己亥，伪齐武显大夫、知寿州宋超，率军民来归，閤门宣赞舍人、知寿春府孙晖以闻，帝曰：“此事于朝廷无毫发之益，但如人子来归，为父者岂可却而不受！然已遣使人与金议事，可下沿淮，不得擅遣人过淮招纳，引惹事端。”乃命淮西帅臣刘锜入朝处超等，俟毕复还合肥。
　　是日，金知蔡州刘永寿杀乌噜贝勒，率城中遗民来降。
　　永寿为淮西安抚使，乌噜副之，永寿以小隙劾其罪，金人移乌噜同知德州。未几，忽报乌噜以女直兵三千来蔡者，提辖白安时请永寿南归，永寿不从，曰：“朝廷若赐我死，当死之。”安时恐其谋泄，即拘永寿，勒兵以待之。乌噜引众入城，不为备，安时乘势尽杀之，遂驱城中军民来归。湖北、京西宣抚使岳飞，遣统制官张宪等往纳之。
　　乙巳，赵鼎言：“士大夫多谓中原有可复之势，宜便进兵，恐它时不免议论，谓朝廷失此机会，请召诸大将问计。”帝曰：“不须恤此。今日梓宫、太后、渊圣皇帝毕未还，不和则无可还之理。”参知政事陈与义曰：“用兵须杀人。若因和议得遂我所欲，岂不贤于用兵？万一和议无可成之望，则用兵所不免。”帝以为然。
　　丙午，宝文阁待制、知镇江府曾开试尚书礼部侍郎。
　　戊申，尚书兵部侍郎兼直学士院兼侍讲胡世将为枢密直学士、四川安抚制置使，兼知成都府。
　　帝闻席益已去，因问刑部尚书胡交修：“孰可守蜀者？”交修曰：“臣从子世将可用。”遂有是除。时赵鼎亦不欲世将居中故也。
　　自重兵聚关外以守蜀，而饷道险阻，漕舟出嘉陵江，春夏涨而多覆，秋冬涸而多胶。绍兴初，创行陆运，调成都、潼川、利州三路夫十二万，县官部送，激赏争先，倍道而驰，昼夜不息，十毙三四。至是交修言：“养兵，所以保蜀也；民不堪命，则腹心先溃，尚何保蜀之云！臣愚欲三月以后，九月以前，第存守关正兵，馀悉就粮它州。如此则给守关者水运有馀，分戍者陆运可免。”帝乃命学士院述交修意，诏宣抚副使吴玠行之。
　　乙卯，金改燕京枢密院为行台尚书省，以三司使杜充签书枢密院事，刘筈并签书省事。时左副元帅鲁王昌、右副元帅沈王宗弼皆在军中，监军杲屯长安，右副监萨巴屯凤翔，以新取河南、陕州故也。
　　二月，丁巳朔，尚书兵部侍郎王庶试兵部尚书。
　　庶自荆南入对，奏曰：“今十年而恢复之功未立，臣请言其失，盖在偏听，在欲速，在轻爵赏，是非邪正混淆。诚能有功则赏，有罪则罚，其谁不服！苟委其权于大臣而非其人，则未有不身受其欺而国罹其祸者。昔汉光武以兵取天下，不以不急夺其费。不知兵者，不可使轻言兵。”它日，又见，口陈手画秦、蜀利害。帝大喜之，即日迁尚书。
　　戊午，开州团练使、知庐州、主管淮西安抚司公事刘锜对于内殿，锜言淮北兵归正者不绝，今岁合肥度可得四五万众。翼日，上谓赵鼎等曰：“朕每虑江上诸将控扼之势未备，若上流有警，岳飞不可下，则江、淮数百里边面空虚，得锜一军，遂可补此阙矣。”
　　壬戌，湖北、京西宣抚使岳飞请增兵，帝曰：“上流地分诚阔远，宁与减地分，不可添兵。今日诸将之兵，已患难于分合。末大必折，尾大不掉，古人所戒。今之事势虽未至此，然与其添与大将，不若别置数项军马，庶几缓急之际易为分合也。”
　　是日，六宫先发。帝召淮西宣抚使张俊至宫中，从容与论边事，俊曰：“臣当与岳飞、杨沂中大合军势，期于破敌以报国家。”帝谕之曰：“卿能如此，甚副朕意。然此乃卿之所识，朕更有一二事戒卿；朕来日东去，慎无与民争利，勿兴土木之工。”俊悚息承命。俊见地无砖面，再三叹息，帝曰：“艰难之际，一切从俭，庶几少纾民力。朕为人主，虽以金玉为饰，亦无不可；若如此，非特一时士大夫之论不以为然，后世以朕为何如主也！”
　　全主如约罗春水。
　　癸亥，帝发建康府，殿前都虞候杨沂中，主管侍卫步军兼权马军司公事解潜，以其军从。是日，次东阳镇。
　　甲子，帝次下蜀镇。殿中侍御史张绚请车驾所过州县量免租税，帝曰：“自古人主所过，皆有蠲复，当议使实惠及人也。”绚又疏决，帝曰：“此事则不须。父老望幸之意，不可不有以慰之；若罪人有罪，无可恤也。”
　　乙丑，帝次镇江府。
　　是日，金主幸天开殿。
　　丙寅，徽猷阁待制、提举江州太平观胡安国充宝文阁直学士，赐银帛三百匹两。
　　安国以衰老乞致仕，帝将许之，乃诏以安国解释《春秋》成书。进职加赐。翼日，诏安国进一官，致仕，命未下而安国卒矣。
　　安国风度凝远，言必有数，动必有法，燕居独处，未尝有怠慢，而与人谈论，气怡词简，若中无所有。性本刚急，晚更冲澹。在官不登六载，虽数以罪去，其爱君之心，远而逾笃。
　　戊辰，帝次吕城镇。己巳，帝次常州。庚午，帝次无锡县。辛未，帝次平江。甲戌，帝次吴江县。丙子，帝次崇德县。丁丑，帝次临平镇。戊寅，帝至临安府。
　　户部尚书、权知建康府章谊充端明殿学士、江南东路安抚大使兼知建康府，兼行宫留守司公事。
　　甲申，中书舍人李弥逊试尚书户部侍郎。
　　是月，金以拉林水、混同江护逻地与民耕牧。
　　三月，丙戌朔，广西经略司奏：“得安南都护府谍，当道郡王薨谢，今有遗进表章及纲运。”诏使人免到阙，就使直龙图阁、本路转运副使硃芾充吊祭使，赐绢布各五百匹，羊五十口，面五十硕，酒五十瓶，仍以敕书谕其嗣子天祚。
　　安南与广西诸司通问讯，其王不列衔而列将佐数人，有称中书侍郎同判都护府者，印文曰：“南越国印”。
</div>
    <div class="pagination">
<a href="续资治通鉴_page182.html">上一页</a><span>...</span><a href="续资治通鉴_page178.html">178</a><a href="续资治通鉴_page179.html">179</a><a href="续资治通鉴_page180.html">180</a><a href="续资治通鉴_page181.html">181</a><a href="续资治通鉴_page182.html">182</a><span class="current-page">183</span><a href="续资治通鉴_page184.html">184</a><a href="续资治通鉴_page185.html">185</a><a href="续资治通鉴_page186.html">186</a><a href="续资治通鉴_page187.html">187</a><a href="续资治通鉴_page188.html">188</a><span>...</span><a href="续资治通鉴_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
