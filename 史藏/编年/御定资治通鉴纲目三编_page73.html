<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 73 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 73 页/共 73 页</h1>
    <div class="content">　　【大清泗州援将侯方岩败殁可法一日夜奔还扬州讹传许定国兵将至殱髙氏部曲城中人悉斩関出舟楫一空可法檄各镇兵无一至者独总兵刘肇基自白洋河趋赴请背城一战可法持不许先是我】
　　【大清兵屯斑竹园招谕可法及衞允文等降不从总兵李栖凤监军副使髙岐凤抜营出降城中埶益单诸文武分陴拒守旧城西门险要可法自守之作书寄母妻且曰死葬我髙皇帝陵侧及我】
　　【大清兵薄城下用巨礟击城西北隅城遂破可法自刎不殊一参将拥可法出小东门既就执可法大呼曰我史督师也乃杀之刘肇基分守北门发礟伤围者及城破率所部四百人巷战格杀数百人后骑来益众力不支与副将乙邦才马应魁庄子固汪思诚等皆死衞允文及在籍侍郎张伯鲸运使扬振熙知府任民育同知曲从直王纉爵知县周志畏罗伏龙呉道正县丞王志端副总兵楼挺汪应龙李豫叅将陶国祚许谨冯国用陈光玉李隆徐纯仁逰击李大中孙开忠都司姚怀龙解学曽及幕客卢渭归昭等皆死之员外郎何刚庻吉士呉尔勲皆参可法军事城破亦投井死其他诸生髙孝纉王士琇王纉王绩王绩又有武生戴之藩医者陈天拔画士陆愉义兵张有徳市民冯应昌舟子徐某及妇女死节者不可胜纪时福王命刘泽清往援扬州而泽清已潜谋输欵我】
　　【大清恶其反覆磔诛之　史可法死覔其遗骸天暑蒸变不可识逾年家人以袍笏招魂葬于扬州郭外之梅花岭】质实【梅花岭在扬州府新城广储门外一名士山白洋河在桃源县西白洋镇即潼水之下流也史可法　本朝乾隆四十一年追諡忠正并为修墓葺祠】
　　【御题其画像诗刻石祠中刘肇基赣榆人侯方岩里系无考乙邦才青州人战败自刎死马应魁字守卿贵池人巷战死庄子固字宪伯辽东人屯徐州闻扬州城被围驰救城破欲拥史可法出城格门死汪思诚城破殉节死衞允文赴水死张伯鲸江都人与当事分守城城破自缢死扬振熙临海人城破殉节死任民育城破着绯衣安坐堂上就杀阖门赴井死曲从直兴其子守东门城破不屈死王纉爵鄞县人城破殉节死周志畏城破阖门俱死罗伏龙新喻人代周志畏城破殉节死呉道正余姚人王志端孝豊人城破俱殉节死楼挺汪应龙李豫陶国祚许谨冯国用陈光玉李隆徐纯仁李大中孙开忠姚怀龙解学曽里系俱无考诸人从史可法守城城破巷战死卢渭字渭生长洲人在史可法幕投水死归昭昆山人在可法幕守西门城破亦殉节死何刚字慤人上海人呉尔壎崇徳人俱投井死髙孝纉王士琇王纉王绩戴之藩俱扬州人城破殉节死陈天拔陆愉张有徳冯应昌徐某俱扬州人城破殉节死　本朝乾隆四十一年追諡刘肇基忠烈张伯鲸任民育何刚俱忠节乙邦才马应魁庄子固曲从直周志畏楼挺江应龙李豫陶国祚许谨冯国用陈光玉李隆徐纯仁李大忠孙开忠姚怀龙解学曽俱烈愍罗伏龙呉道正王志端扬振熙汪思诚侯方岩王纉爵俱节愍卢渭归昭髙孝纉王士琇王纉王绩王续戴之藩陈天拔陆愉张有徳冯应昌徐某俱入祠】
　　五月我
　　大清兵渡江
　　【是月丙戍日我大清兵临江总兵郑鸿逵郑彩以水师守州副使杨文骢驻金山扼大江而守防王擢文骢常镇巡抚兼督沿海诸军文骢乃还驻京口合鸿逵等兵南岸与】
　　【大清兵隔江相持大清兵编大筏置灯火夜放之中流南岸军发礟石以为获胜也日奏捷己丑夜我大清兵乗雾潜济陆续引渡又留舟师北岸敌至则以礟夹攻之及迫南岸明诸军始知仓皇列阵甘露寺铁骑蹙之悉溃苏松巡抚霍达及文骢俱走苏州鸿逵等縦兵大掠遁还闽中】质实【霍达长安人】
　　明福王出奔太平
　　【京口败走奔还南京大震福王犹酣宴至夜半跨马自通济门出走遂奔太平刘孔昭斩関遁马士英以黔兵四百人为衞挟福王母妃走浙江乱兵入狱拥王之明立之时黄得功方收兵屯芜湖福王潜入其营得功惊泣曰陛下死守京城臣等犹可尽力柰何聴奸人言仓卒至此且臣方出战安能扈驾王曰非卿无可仗者得功泣曰愿效死　马士英走浙江道广徳知州赵景和闭门拒守士英攻破执景和杀之大掠而去走杭州守臣以总兵府为母妃行宫未防阮大铖亦自上江逃至及】
　　【大兵平杭州士英欲谒鲁王鲁王诸臣力拒之士英与大铖俱走严州方国安营国安士英同鄊也大铖在营掀髯指掌日谈兵国安甚喜而士英则以南渡之坏半由大铖而已居恶名颇以为恨已而我】
　　【大兵击败士英国安士英国安帅众渡钱塘又窥杭州大兵击败之溺江死者无算士英拥残兵欲入闽唐王以罪大不许明年我大兵湖贼获士英即诛之大铖赴江干乞降从】
　　【大兵攻仙霞関僵仆石上死或曰士英遁至台州山寺为僧为我兵搜获大铖国恩先后降后得士英大铖国安请唐王出関为内应疏遂骈斩士英国安于延平城大铖自触石死仍戮尸云福王母妃邹氏被士英挟至浙江后有福王妃兄黄调鼎迎王母妃养于洛数年邹乃卒调鼎葬之】质实【黄调鼎福王时官左都督赵景和钱塘人　本朝乾隆四十一年追諡节愍】
　　我
　　大清兵定南京
　　【大军营城北明总督京营忻城伯赵之龙奉表纳欵勲戚则魏国公徐州爵驸马齐賛元灵璧侯汤国祚安逺侯栁祚昌等大臣自大学士王铎礼部尚书钱谦益等文武数百员并城内官民迎降兴平伯髙杰子元照广昌伯刘良佐等亦于沿途归附得马步兵二十三万八千三百豫亲王奏】
　　【闻我世祖章皇帝以既平河朔旋定江南】
　　【诏行祭告大赦事而大兵遂入屯城中时刑部尚书高倬行人司行人陆培吏部尚书张捷副都御史杨维垣皆死之而庻寮殉难者则有仪制司主事黄端伯户部郎中刘成治戸部主事呉嘉允中书舍人龚廷祥钦天监博士陈于阶青阳知县厐昌允南昌知县刘曙等其诸生布衣死者则又有文乗呉可箕金壐马纯仁陈士达等】质实【徐州爵宏基之子齐賛元尚光宗女遂平公主髙倬忠州人为御史有声福王时议裁冗员不纳南都破投缳死陆培钱塘人奉使归值南京破以绳授二仆就缢死　本朝乾隆四十一年俱追諡忠节黄端伯新城人南都破令降不屈死　本朝乾隆四十一年追諡烈愍刘成治汉阳人南都破赵之龙将降封户部库成治手搏之还寓自缢死呉嘉允华亭人奉使出都闻城破谒方孝孺祠自缢死龚廷祥无锡人南都破衣冠步至武定桥投水死陈于阶上海人以史可法荐为博士南都破自缢死厐昌允西充人南都破走九华山谋举兵事泄殉节死刘曙长洲人由进士授官未行南都破殉节死　本朝乾隆四十一年俱追諡节愍文乗呉县人震孟子南都破殉节死呉可箕休寕人南都破自缢鸡鸣山黄金玺江寕人谋募兵守御南都破扼吭死马纯仁六合人南都既下六合归附题桥柱抱石沈死陈士达上元人南都破殉节死　本朝乾隆四十一年俱入祠】
　　我
　　大清兵至芜湖明总兵田雄刼福王由崧以降靖国公
　　黄得功死之明亡
　　【南京既定我大清定国大将军豫亲王多铎遂遣官兵及降将刘良佐等袭太平福王复走芜湖我大兵趋击之福王登舟欲渡江走】
　　【大兵据江口截其去路黄得功以战荻港时伤臂衣葛衣以帛络臂佩刀坐小舟方督麾下八总兵结束前迎战而良佐大呼岸上招降得功怒叱曰汝乃降乎忽飞矢至中其喉左偏得功知不可为掷刀拾所拔箭刺吭死其妻闻之自经死总兵翁之琪亦投江死田雄遂挟福王以降所属总兵及部众俱降我】
　　【大兵执福王至南京改南直为布政司以应天府为江寕府郡县无不归附江南悉定我豫亲王遣贝勒博洛等统兵趋浙江持檄招抚閠六月大兵至杭州敌兵分两路拒战击败之乗夜渡钱塘江逃窜我大兵追至江岸驻营敌兵见之以为江潮朝夕有信江岸之营必皆被淹而江潮连日不至阖郡惊为神助明潞王朱常淓遂率众开门纳欵浙江悉平时闯贼李自成既遁英亲王阿济格率兵追自成走死肃亲王豪格击流贼张献忠屡经败窜寻射殪之余贼并陆续扫荡其福建江西湖广四川两广贵州云南各省我】
　　【大清以次平定海宇咸归一统矣】质实【黄得功　本朝乾隆四十一年追諡忠桓翁之琪钱塘人　本朝乾隆四十一年追諡忠节】
　　发明【明季自流贼祸炽庄烈殉社稷太子二王不知所终其正统已失矣福王拥立江左使稍能奋志有为或如宋髙南渡延明祚于一线乃政归马阮四镇交讧不亾何待唐王擅权于芝龙桂王埶败于五虎流贼窜走旋抵蹙亡益复何足比数我】
　　【大清应运而兴江南既下九宇荡平一时亲臣荩臣同心戮力肇立丕基溯自我】
　　【世祖章皇帝顺治元年四月定北都以来久垂大一统之盛皇上权衡百代以明福王比建炎之例于芜湖就执始书明亡存胜国之余分益以彰怙冒之无外圣朝勲徳逺迈千古矣】










　　御定资治通鉴纲目三编卷四十
</div>
    <div class="pagination">
<a href="御定资治通鉴纲目三编_page72.html">上一页</a><span>...</span><a href="御定资治通鉴纲目三编_page68.html">68</a><a href="御定资治通鉴纲目三编_page69.html">69</a><a href="御定资治通鉴纲目三编_page70.html">70</a><a href="御定资治通鉴纲目三编_page71.html">71</a><a href="御定资治通鉴纲目三编_page72.html">72</a><span class="current-page">73</span>
    </div>
    <div class="pagination"><a href="index.html">返回目录</a></div>
</body>
</html>
