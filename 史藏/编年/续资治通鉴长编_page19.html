<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 19 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 19 页/共 607 页</h1>
    <div class="content">　　【九】进马员数当考按编年纲目卷一谓：「兵部每岁补进马十员。」
　　【一○】初见显德元年「初见」原作「未见」，据宋本、阁本改。
　　【一一】杨应梦知永济县「梦」原作「蒙」，据宋本、宋撮要本、阁本及编年纲目卷一、职官分纪卷四二改。下同。
　　【一二】西山都巡检使「西山」原作「山西」，据宋本及长编纪事本末卷五、曾巩隆平集卷一六郭进传乙正。
　　【一三】前溪州刺史田洪赟「前」原作「为」，据宋本、阁本及长编纪事本末卷一改。
　　【一四】出知汾州「汾州」原作「邠州」，据宋本、阁本及上文改。
　　【一五】显德初「显德」原作「开德」，按北宋无「开德」年号，今据宋本改。
　　【一六】诏蠲登州沙门岛居民租赋「登州」原作「邓州」，据宋本、宋撮要本、阁本改。
　　【一七】讨寻故事「故事」原作「是事」，据宋本、宋撮要本、阁本及宋会要礼二八之一改。
　　【一八】而无篃加帝号之文「篃」原作「偏」，据宋本、宋撮要本、阁本改。
　　【一九】发民烹铜铫及作炭「铫」，阁本同，宋本作「金□非」，续通鉴卷三作「禑」。按禑字古文作「金□扩」，「金□扩」与「金□非」、「铫」或因形似致误，疑作「禑」是。
　　【二○】河南郡王慕容延钊卒「河南」原作「南河」，据宋本、阁本及宋史卷二五一本传改。
　　【二一】覆试吏部试中应拔萃科「试中」原作「郎中」，据宋本、宋撮要本及宋会要选举一○之一、玉海卷一一六改。
　　【二二】常得其马以献「得」原作「刷」，据宋本及长编纪事本末卷五、治迹统类卷二改。
续资治通鉴长编
卷五
卷五
　　起讫时间 起太祖干德二年正月尽是年十二月
　　卷　　名 续资治通鉴长编卷五
　　帝　　号 宋太祖
　　年　　号 干德二年（甲子，964）
　　全　　文
　　春正月【一】，（王称【二】东都事略：辛巳诏曰：箕子之陈八政，食为之首。夷吾之述四民，农居其一。今土膏将起，勾萌毕达，平秩东作，乃其时也。诸州长吏等所宜敦率劝课，俾民力耕，谨视游惰，勿令废业，厚生务本，副予意焉。）
　　癸未，幸迎春苑宴射。
　　甲申，宰臣范质为改卜安陵使。
　　上以选人食贫者觽，诏吏部流内铨听四时参选，仍命翰林学士承旨陶谷等与本司官重详定循资格及四时参选条。
　　乙酉，吏部尚书张昭请依三祖庙礼例改明宪皇后谥为昭宪，从之。
　　回鹘遣使来贡。
　　丁亥，祠部郎中、知制诰、充史馆修撰南阳张澹责授左司员外郎。以秘书郎、直史馆张去华为右补阙，赐袭衣、银带、鞍勒马。先是，去华上章诉居官久次，且言澹及祠部员外郎、知制诰卢多逊等文字肤浅，愿得校其优劣。上即诏澹等与去华偕试讲武殿，命翰林学士承旨陶谷、知制诰高锡等考之。澹所对策不应问，故责。澹、锡素不相能，锡因教去华讦其短，又与谷共党去华而黜澹。朝议薄去华轻躁，自是凡十六年不迁。去华，谊之子也。（谊，初见晋天福二年。僧文莹玉壶野史称殿中侍御史师颂亦不中选，时号「拣停殿院。」然实录、正史皆不载也。）
　　前开封户曹参军桑埙挝登闻鼓，诉吏部条格前后矛盾，己当为望县令，乃注中县。诏集三署官议于尚书省，以埙所诉为是，擢殿中丞。埙，维翰之子也。
　　宰相范质、王溥、魏仁浦等再表求退，戊子，以质为太子太傅，溥为太子太保，仁浦为左仆射，皆罢政事。先是，宰相见天子必命坐，有大政事则面议之，常从容赐茶而退。自余号令除拜，刑赏废置，但入熟状，画可降出即行之。唐及五代，皆不改其制，犹有坐而论道之遗意焉。质等自以前朝旧臣，稍存形迹，且惮上英武，每事辄具札子进呈，退即批所得圣旨，而同列署字以志之。尝言于上曰：「如此，则尽禀承之方【三】，免妄误之失矣。」上从之。由是，奏御寖多，或至旰昃，赐茶之礼寻废，固弗暇于坐论矣。后遂为定式，盖自质等始也。（此据王曾笔录。）然质在相位，所下制敕，未尝破律。命刺史、县令，必以户口版籍为急。使者按民田及狱讼，皆召见，为述天子忧勤之意，乃遣之。时号贤相。
　　己丑，内殿起居无宰相，太子太师侯章为班首。章，榆次人，累任方镇，所至贪暴，既罢节钺，常怏怏不乐。一日，于朝堂纵言及晋、汉间事，坐有轻章者，章厉声曰：「当北主疾作，将议北归，乃有上书请避暑嵩山者，此岂忠信之人乎？我虽麤人，以战斗取富贵，如此谀佞，未尝为也。」坐有臱色。（章，初见天福元年。）
　　庚寅，以枢密使赵普为门下侍郎、平章事、集贤院大学士，宣徽北院使、判三司上党李崇矩【四】（崇矩，初见广顺元年。）为检校太尉、（案宋史宰相表作检校太保。）充枢密使。上既除普及崇矩，乃无宰相署敕，上时在资福殿【五】，普因入奏其事，上曰：「卿但进敕，朕为卿署字，可乎？」普曰：「此有司所行，非帝王事也。」乃使问翰林学士讲求故实。陶谷建议，以为：「自古辅相未尝虚位，惟唐太和中，甘露事后数日无宰相，时左仆射令狐楚等奉行制书。今尚书亦南省长官，可以署敕。」窦仪曰：「谷所陈非承平令典，不足援据。今皇弟开封尹、同平章事，即宰相之任也。」上从仪言。
　　壬辰，诏曰：「先所置贤良方正能直言极谏、经学优深可为师法【六】、详闲吏理达于教化等三科，并委州府解送吏部，试论三道，限三千字以上【七】。而自曩及今未有应者，得非抱倜傥者耻肩于常调，怀谠直者难效于有司，必欲兴自朕躬乎？继今不限内外职官、前资见任、布衣黄衣，并许诣合门投牒自荐，朕当亲试焉。」
　　丁酉，命开封尹光义为改卜安陵使、兼辖五使公事。
　　己亥，以枢密承旨王仁赡为左卫大将军、充枢密副使。
　　庚子，改清源军为平海军，命陈洪进为节度使，其子文显为副使，文颢为南州刺史【八】。洪进每岁贡奉，多厚敛于民，又籍民赀百万以上者，令入钱补协律、奉礼郎，而蠲其丁役。子弟亲戚，交通贿赂，二州之民甚苦之。（案薛应旗续通鉴作一州之民甚苦之。）
　　壬寅，敕赵普监修国史。先是宰相兼职，皆内降制处分【九】，今止用敕，非旧典也。国朝因唐及五代之故，命相分领三馆，首相为昭文馆大学士，其次为监修国史，其次为集贤院大学士。
　　甲辰，诏曰：「廷尉断狱，秋曹详刑，斯旧典也。唐长兴初，始立大中小事之限，而周广顺之制，不许中书专决，品式具在，固可遵行。比年以来，有司废职，具狱来上，烦于亲览。自今诸道奏案，并下大理寺检断，刑部详覆，如旧制焉。其两司官属善于其职者，满岁增秩，稽违差失者，重寘其罪。」
　　乙巳，禁民越诉。
　　上幸玉津园宴射。
　　赐京城役兵姜茶。
　　丁未，诏州县官有昏耄笃疾不任从政者，令判官、录事纠举，与长吏同署，列状以闻。判官、录事之能否，则委长吏察焉。
　　先是，诏诸县令尉，非公事无得辄入乡村，及追领人户，节级衙参。于是，又申明之，判官、录事察其违者劾罪以闻。（先诏乃建隆四年五月十七日，然实录、新旧会要并不载也。）
　　是月，昭义节度使李继勋、兵马钤辖康延沼、马步军都军头尹勋等帅步骑万余攻辽州，北汉马军都指挥使郝贵超领兵来援，战于城下，贵超大败。刺史杜延韬（延韬，未见。）危蹙，与拱卫都指挥使冀进，（进，未见。）兵马都监、供奉官侯美（侯美，未见。）籍部下兵三千人举城来降。延沼，延泽弟也。北汉寻诱契丹步骑六万入侵，继勋复与彰德节度使罗彦绬、西山巡检使郭进、内客省使曹彬等领六万觽赴之，大破契丹及北汉军于辽州城下。（本纪不言北汉诱契丹，止言契丹六万骑来援。刘筠传又不载契丹来援事，契丹及李继勋传则皆云北汉诱契丹也，今从之。契丹传乃以曹彬为武怀节度，今不取。新、旧并无此【一○】，不知的是何时，今附见。杜延韬以辽州降，李继勋即遣慕容延忠入奏，二月戊子朔延忠到阙，今于正月末书其事。）
　　二月戊申朔，翰林学士窦仪等，上新定四时参选条件：「诸州印发春季选人文解，自千里至五千里外，分定日限为五等，各发离本处，及京百司文解，并以正月十五日前到省【一一】，余季准此。若州府违限及解状内少欠事件【一二】，不依程序，本判官罚直，录事参军、本曹官殿选【一三】。诸州员阙，并仰申阙解条样，以木夹重封题号，逐季入递送格式，其百司技术官阙解，亦准此。季内不至及有漏误，诸州本判官以下罚直、殿选，京百司本官奏裁。诸司归司官合格日，四时奏年满，俟敕下，准格取本司文解赴集【一四】，流内铨据状申奏，依四时取解参选。」从之。
　　是日，幸教船池，遂幸相国寺。
　　癸丑，遣给事中刘载赈陕州饥民。
　　命右神武统军陈承昭【一五】帅丁夫数千凿渠，自长社引潩水至京，合闵河。潩水出密之大騩山，历许田，会春夏霖雨则大溢害稼。及渠成，民无水患，闵河之漕益通流焉。
　　甲寅，杜韬等七人（案杜韬疑即杜延韬，脱去「延」字。）至自辽州，上赦其罪，赐分物有差。及杨璘至自府州，亦如之。
　　唐主上表谢示谕陈洪进事，乙卯，诏答之。
　　丁巳，安陵隧道坏，役兵压死者二百人，命瘗之，赐其家钱帛。
　　壬戌，诏自今藩镇带平章事求休退者，每遇朝会，宜令缀中书门下班。先是，安远节度使、兼中书令王晏为太子太师致仕，上欲优其礼，故降是诏。
　　丁卯，诏曰：「周广顺中，敕：『应出选门州县官，内有历六考【一六】，□朝散大夫阶，次赤令，并历任曾升朝，及两使判官、诸府少尹，罢任后及一周年；曾任两蕃营田判官、书记、支使、防御团练判官，罢任后及二周年：并与除官。诸色选人过三选以上，及未成资考丁忧，课绩官无选可减者，令于南曹投状，准格敕考较无违碍，并与除官。自恐亏损年限资序，愿归选门者亦听。如曾任推、巡、军事判官并诸色出选门官，并据见任官选数□理，先次□官。其昭雪官依例刑部检勘送铨』。准元敕资□注拟。」
　　戊辰，以巩县令兼安陵台令。
　　以辽州降兵分隶效顺，余为怀恩军。
　　甲戌，唐主遣使修贡，助安陵改卜也。
　　吏部尚书张昭与翰林学士承旨陶谷同掌选，谷诬奏左谏议大夫崔颂以所亲属给事中李昉求东畿令，引昭为证。上召昭面质其事，昭知其不直，于上前免冠，抗声言谷罔上。上不悦。三月丁丑朔，昉坐责为彰武行军司马，颂为保大行军司马。昭遂三上章请老，乙酉，以本官致仕。昭为吏部尚书领选事，凡京官七品以下犹属铨，及昭致仕，始用它官权判，颇更旧制，京官以上无选，并中书门下特除，使府不许召署，幕职悉由铨授矣。（此据会要，然建隆初薛居正已权判流内铨矣。当考。）
　　辛巳，幸教船池，赐水军将士衣有差。还，幸玉津园宴射。
　　辛卯，以襄州阴城镇为光化军。
　　乙未，北汉耀州团练使周审玉等四人来降。各赐分物有差。以审玉为汾州团练使，改名承□。（实录于七月戊戌乃除承□汾州，今并书之。）
　　丁酉，遣左拾遗梁周翰等驰驿分诣五岳祈雨。
　　诏文武臣寮奉使出外及受代归阙，所经州县无得辄借官军部送，并津置行李，违者重寘其罪。
　　初，唐废永通大钱，更用韩熙载之议，铸当二铁钱。熙载由中书舍人迁户部侍郎，充铸钱使。宰相严续数言铁钱不便，熙载争于朝堂，声色俱厉。左迁秘书监，不逾年，复拜吏部侍郎。是月，始用铁钱，擢熙载兵部尚书、勤政殿学士。民间多藏匿旧钱，旧钱益少，商贾出境，辄以铁钱十易铜钱一，官不能禁，因从其便。官吏皆增俸，而以铜钱兼之，由是物价益贵至数倍，熙载颇亦自悔。（熙载拜户部侍郎，充铸钱使，十国纪年及朔记在建隆元年二月末，拜兵部尚书、勤政殿学士在此年六月，今并书于此。）
　　诏诸道骑兵颇为长吏役使，失于教习，自今禁止之。
　　权知贡举陶谷奏进士合格者八人。
　　夏四月丁未朔，以前博州军事判官颖贽为著作佐郎。贽应贤良方正能直言极谏科，策试称旨故也。（贽，未见。）
　　戊申，诏诸州长吏视民田旱甚者即蠲其租，勿俟报。
　　令河中府发廪赈饥民。
　　乙卯，改葬宣祖昭武皇帝、昭宪皇太后于安陵，孝明皇后王氏、孝惠皇后贺氏祔葬。
　　上欲为赵普置副而难其名称，召翰林学士承旨陶谷问曰：「下丞相一等者何官？」对曰：「唐有参知机务、参知政事。」乙丑，以枢密直学士、兵部侍郎薛居正吕余庆并本官参知政事，不宣制，不押班，不知印，不升政事堂，止令就宣徽使厅上事【一七】，殿廷别设砖位于宰相后，敕尾署衔降宰相数字，月俸杂给皆半之，盖上意未欲令居正等与普齐也。（此据太祖新录、百官表、大事记。太宗实录云：普在相位几十年，独断政事，太祖疑其专恣，欲用薛居正、吕余庆为相。普恶其与己同列，但令参知政事，于宣徽厅赴上，位在丞相后，但奉行制书，不得预奏事，以明其异等。中书印唯宰相得知，事无大小，尽决于普，居正等恐栗备位而已。太祖患之，会为赵玭所讦，卢多逊又旦夕攻之，雷有羁讼中书不法事，太祖因令居正等知印、押班，以分普权。按置参政乃陶谷议，且此时太祖方独任普，未始厌其专恣也，今不取。太祖新录窦仪传：太祖屡对大臣称仪有执守，欲用为相，赵普忌仪刚直，遽引薛居正参知政事。据此，则居正乃普所引，非太祖意也，足明太宗实录所书非实。然新传谓普抑仪，旧传亦无之，恐普未必然也。史臣李沆等曰：案唐故事，裴寂为仆射知政事，杜淹为御史大夫参议朝政，魏征为秘书监参豫朝政，萧瑀为特进参议政事，刘洎为黄门侍郎参知政事，刘幽求为中书舍人参知机务，然并宰相之任也。又高宗尝欲用郭待举等参知政事，既而谓崔知温曰：「待举等历任尚浅，未可与卿等同名称。」遂令于中书门下同承授进止平章事。以此言之，平章事亚于参知政事矣。今谷不能远引汉御史大夫亚相故事为对，翻以参知政事为丞相下一等，谷失之矣。议者惜之。）
　　丙寅，前泰州刺史赵玭为左监门卫大将军、权点检三司。玭，澶州人也。（玭，初见显德二年。）
　　丁卯，诏侍卫马军都指挥使范阳刘光义领兵赴潞州，备北汉也。
　　己巳，命转泾州粟三万石，以赈灵武饥民。（新、旧录又于十一月丁酉重载此，今不取。）
　　先是，追册孝惠皇后，止就陵所置祠殿，荐以常食，及孝明皇后崩，乃议别庙之制。壬申，祔二后神主，同殿异室，孝明居上，孝惠次之，从太常博士和岘之议也。令诸司府寺卒吏年老者听以子弟代。
　　永州言诸县民畜蛊者三百二十六家，诏本州岛徙穷僻处，无以充役，乡里勿与婚姻。
　　溪、□、奖等州民相攻劫，遣殿直牛允（允，未见。）赍诏谕之，乃定。（此据会要及正史，并在此月。）
　　诏尚书省集台省官、翰林学士、秘书监、国子司业、太常博士等，详定内外髃官相见仪，颁行之。（此据礼志，附见四月。）
　　五月丁丑朔，诏以旧安陵下宫为奉先资福禅院，诏奉宣祖、昭宪皇后铜像。
　　屯田员外郎、知制诰高锡以弟铣应进士举，属之开封府推官河南石熙载求首荐。铣辞艺浅薄，熙载弗许，锡深衔之，累于上前言熙载裨赞无状。上谓皇弟开封尹光义曰：「当为汝择人以代熙载。」光义曰：「熙载居官恪勤，此必高锡谮之也。」上感悟，将罪锡而未有以发。会遣锡使青州，私受节度使郭崇赂遗，所过恣其凶率，又尝致书澧州托刺史求僧紫衣，为人所告，下御史府按得实，责授莱州司马。
　　辛巳，宗正少卿赵砺坐赃，决杖除籍为民。（案宋史及薛应旗续通鉴皆作宗正卿赵砺。）
　　癸未，幸玉津园宴射。
　　六月己酉，以皇弟开封尹、同平章事光义兼中书令，山南西道节度使光美同平章事。
　　庚戌，皇子德昭为贵州防御使，时年十七。前代皇子出合即封王，上以德昭未冠，特杀其礼，非旧典也。
　　辛亥，以前武宁节度使郭从义为护国节度使。从义先自徐州入朝，（从义本出沙陀，初见干佑元年，无爵里。）上召使击球殿庭。从义易衣跨骡，驰骤击拂，曲尽其妙，将因是以结主知。及罢，上召赐坐，谓曰：「卿此技诚精绝，然非将相所为也。」从义大臱而退。从义家累巨万金，仆童千人，□马千余匹。五代以来，节度使富强者，辄怀跋扈之志，上威德震耀，觽始绝望。从义移镇河中，常郁郁不乐，谓僚佐曰：「从义龌龊藩臣，摧颓如是，当为英雄所笑矣。」（击球事当检，从义自徐州入朝时即载之。宝训载此事则云自护国入朝在干德中。未知孰是。）
　　乙卯，以刑部侍郎、权知凤翔府刘熙古权知秦州。州接戎境，多被寇害，熙古至，谕以朝廷恩信，取其酋豪子弟为质，戎人不敢犯法。
　　左仆射王溥数劝其父宿州防御使祚（祚，初见显德四年。）请老，祚不得已乃上章，且意朝廷未之许也。己未，以祚为左领军卫上将军致仕。祚大骂溥曰：「我筋力未衰，汝欲自固名位而幽囚我。」大梃击之，亲戚劝解，乃止。
　　庚申，幸相国寺，遂幸教船池、玉津园。
　　御史台、太常礼院奏：「东宫三师官一品，仆射二品，若百官上表，未知何人为首。」诏两制议之。戊辰，翰林学士窦仪等奏：「仆射师长百僚，东宫三师臣子之官，当以仆射为表首。」从之。（此段表疏或可详载，须更检照后例。）
　　辛未，以左羽林军大将军杜审进权知陕州，仍命殿中侍御史阎丕通判州事。（丕，未见。）
　　是月，河北、关西诸州蝗。
　　释北汉军俘千人，赐衣履，分隶畿县民籍。
　　七月辛巳，幸玉津园。还，幸新池，观习水战。
　　己丑，诏阶、成二州并直隶京师。
　　庚寅，中书门下上重详定翰林学士承旨陶谷所议少尹幕职官参选条件：「应拔萃判超及进士、九经判中者，并入初等职事，判下者依常选。初入防御团练军事推官、军事判官者，并授将仕郎，试校书郎。满三周年得资，即入留守两府节度推官、军事判官，并授承奉郎，试大理评事。又三周年得资，即入掌书记、防御团练判官，并授宣德郎，试大理评事兼监察御史。满二年得资，即入留守、两府、节度、观察判官，并授朝散大夫，试大理司直兼监察御史。满一周年，入同类职事、诸府少尹。又一周年，送名中书门下，仍各依官阶分四等。已至两使判官以上，次任即入同类职事者，加检校官，或转宪衔。观察判官着绯十五年者，赐紫。每任以三周年为限，闰月不在其内。每一周年，校成一考。其常考，并依令录例，书「中」、「上」，如经殿罚，即降考一等，若校成殊考，南曹上其功绩，请行酬奖。或考满未代，更一周年与成第四考，随府罢者不在赴集【一八】。其奏授职事，书校考第，出给解由，并准新条，以备他年参选。若两任以上不成资，但通计月日及二周年，许折一任成资，及敕替省员，则取本任解由赴上，不得即给以公凭，并非时赴集。其自以事故不得资，停罢及违程不请告身，一任者二周年赴集，并两任加一周年，并三任者不在赴集限。若今任有下考者，殿一年入同类官，如经恩得雪者免殿。如罢任后出给解由，每违一季殿一年，违两季以上者殿二年。丁忧服阕及非考满去任者，并同罢任。如无解由或省校考牒，并殿一年。或失坠文书而给得格式公验者，免殿降。准格停及使阙人三周年赴集【一九】。其特敕停任【二○】及削官人曾经徒、流不以官当者，并经恩后本职年限赴集，仍于刑部请雪牒。如无员阙愿入州县官者，将一周年月俸比校，如有不同，即上下不过十贯者，听与注拟。至防、团判官以上入州县官，罢任后止理本职事年限赴集。其诸府少尹考第，亦以三周年为限。」从之。自是铨选渐有伦矣。
　　辛卯，诏翰林学士承旨陶谷及殿中侍御史内黄师颂等四十三人，各举才任藩镇通判者一人。
　　甲午，令藩镇无以初官为掌书记，须历两任有文学者乃许奏辟。
　　乙未，幸北郊观稼。
　　始于江北置折博务，禁商旅过江。诏谕唐主，恐其挟中国之势，有所侵扰也。（国史李煜传乃云今年以江南洊饥，始开过江折博樵采之禁。与实录异，盖误也。）
　　是月，唐主封长子仲寓为清源公，次子仲宜为宣城公。
</div>
    <div class="pagination">
<a href="续资治通鉴长编_page18.html">上一页</a><span>...</span><a href="续资治通鉴长编_page14.html">14</a><a href="续资治通鉴长编_page15.html">15</a><a href="续资治通鉴长编_page16.html">16</a><a href="续资治通鉴长编_page17.html">17</a><a href="续资治通鉴长编_page18.html">18</a><span class="current-page">19</span><a href="续资治通鉴长编_page20.html">20</a><a href="续资治通鉴长编_page21.html">21</a><a href="续资治通鉴长编_page22.html">22</a><a href="续资治通鉴长编_page23.html">23</a><a href="续资治通鉴长编_page24.html">24</a><span>...</span><a href="续资治通鉴长编_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
