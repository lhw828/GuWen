<!DOCTYPE html>
<html>
<head>
    <meta charset="UTF-8">
    <title>大事记续编 - 第 21 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 21 页/共 65 页</h1>
    <div class="content">　　六月汉遣衞尉陈震使吴吴主与盟约中分天下【以吴蜀列传修】
　　解题曰豫青徐幽属吴兖兾并凉属魏其司州之土以凾谷关为界杜佑通典魏据中原有州十二司荆豫兖青徐凉秦兾幽并雍有郡国六十八东自广陵寿春合肥沔口【建安十五年文聘为太守吴频攻不防青龙后属吴即汉阳军】西阳【黄初中满宠今将守之】襄阳重兵以备吴西自陇西南安祁山汉阳陈仓【诸葛亮攻陈仓不防县东二十里故城】重兵以备蜀蜀主全制巴蜀置益梁二州有郡二十二以汉中兴势白帝为重镇吴主北据江南尽海置交广荆郢五州有郡四十有三以建平【黄武初破蜀后得之】西陵乐乡【建衡三年陆抗筑】武昌晥城【晥音患】牛渚圻【天纪末何植守之】濡湏并为重镇其后得沔口【嘉禾后陆逊诸葛瑾屯守】邾城【今齐安郡东西界临江与武昌对】广陵
　　魏主追尊髙祖考妣为帝后【以魏纪修】秋七月魏诏后嗣由诸侯入奉大綂者不得顾私亲【以通鉴修】九月吴迁都建业使上大将军陆逊辅太子登于武昌【以吴传修】
　　解题曰按江表初权在武昌欲迁都建业而虑水道沂流二千里一旦有警不相赴及以此懐疑及至夏口大防百官议之或陈宜立栅于夏口或言宜重设鐡鎻权皆以为非计张梁为小将越席而进曰今宜明树赏罚之信遣将入沔与敌争利形势既成彼不敢干也使武昌有精兵万人付智略者任将常使严整一旦有警应声相赴作甘水城轻舰数十诸所宜用皆使备具如此开门延敌敌自不来矣权以梁计为得权大防将相文武特谓严畯曰孤昔叹鲁子敬比邓禹吕子衡方吴汉闻卿诸人未平此论今定云何畯退席曰臣未解指趣权曰昔邓仲华初见光武时受更始使抚河北耳未有帝王之志也禹劝之以复汉业是禹开初议之端矣子敬英爽有殊略孤与一语便及大计与禹稍似吕子衡忠笃亮直性虽如奢然以忧公为先不足为损避袁术自归于兄兄作大将别领部曲故忧兄事乞为都督办防修整加之恪勤与汉相类皆有指趣非孤私之也畯乃服
　　冬十月魏置聴讼观又诏司空陈羣等删律【以魏纪传修】解题曰肉刑之议陈羣父子发之也自曹操以来屡议施行特迫于军事不果耳今因衞觊之请删约汉律而使羣辈尸其事不知所谓于正律为增于旁章科令为省者果得圣主制刑之意否耶至晋而又定律矣事见通鉴
　　十一月魏宗庙成迎主于邺【以魏纪修】
　　解题曰裴松之曰按黄初四年有司奏立二庙太皇帝大长秋与文帝之髙祖共一庙特立武帝庙百世不毁今此无髙祖神主葢以亲尽毁也此则魏初唯立亲庙祀四室而已至景初元年始定七庙之制
　　十一月汉筑汉乐二城【以通鉴修】
　　解题曰通鉴筑汉城于沔阳乐城于成固今兴元府成固县蜀曰乐城有南北城相对兴元府西县即古沔阳有西乐城周三十里常璩华阳国志蜀以沔阳为汉城城固为乐城史容曰汉乐二城皆在成固故沔阳自号西乐城
　　魏黄门侍郎杜恕论刺史不宜领兵【以魏传修】
　　解题曰时公卿以下大议损益恕以为古之刺史奉宣六条以清净为名威风著称今可勿令领兵以専民事俄而镇北将军吕昭又领兾州乃上防曰大魏奄有十州之地而承丧乱之计其户口不如往昔一州之民今荆扬青徐幽并雍凉縁邉诸州皆有兵矣其所恃内充府库外制四夷者惟兖豫司兾而已臣前以州郡典兵则専心军功不勤民事宜别置将守以尽治理之务而陛下复以兾州宠秩吕昭兾州户口最多垦辟又有桑枣之饶国家徴求之府诚不当复任以兵事也夫天下犹人之体腹心充满四支虽病终无大患今兖豫司兾亦天下之腹心也实愿四州之牧守独修务本之业以堪四支之重【司马懿为曹操主簿以为天下土崩之势由郡国无搜狩习战之备故也可令州郡并置兵外备四夷内威不轨杜佑曰曰晋太康中都督知军事刺史治民各用人惠帝末乃并任非要州则单为刺史】
　　【汉安乐思公建兴八年　吴大皇帝黄龙二年魏烈祖明皇帝太和四年】春正月吴遣将浮海求夷洲亶洲陆逊等諌不聼【以吴传修】
　　解题曰浮海求夷洲亶洲求马辽东求珠崖儋耳吴之势亦有所局矣【后汉东夷传会稽海外有夷州及亶州传言秦始皇遣徐福将童男女入海求蓬莱神仙不得徐福遂止此洲沈莹临海水土志夷州在临海东南二千里】
　　二月魏立郎吏课试法尚书诸葛诞中书郎邓飏等以浮诞免官【以通鉴修】夏六月戊子魏太皇太后殂【以魏纪修】秋七月魏大司马曹真大将军司马懿伐汉汉诸葛亮待之于成固赤阪九月真等还【以魏纪蜀传修】
　　解题曰魏使司马懿由西城张郃由子午曹真由斜谷欲攻汉中诸葛亮待之于成固赤坂余见通鉴按通典洋州西乡兴道洋源县皆汉成固县地非今兴元府成固也赤坂在今洋州东龙亭山当子午谷路
　　是嵗汉督前部魏延破魏雍州刺史郭淮于阳谿【以蜀传修】吴五谿蛮叛【以通鉴修】
　　【汉安乐思公建兴九年　魏烈祖明皇帝太和五年吴大皇帝黄龙三年】春二月吴使太常潘濬讨叛蛮【以通鉴修】汉诸葛亮围祁山魏司马懿救之夏五月亮败之于卤城六月引退杀魏追将张郃【以魏纪蜀传通鉴修】
　　解题曰按汉晋春秋懿畱精甲四千守上邽余众悉出西救祁山亮分兵畱攻自逆懿于上邽郭淮费曜等邀亮亮破之与懿遇于上邽之东【元和郡县志县东有司马宣王垒诸葛垒】敛军依险军不得交亮引还懿寻亮至于卤城又登山掘营不肯战贾诩魏平数请战因曰公畏蜀如猛虎奈天下笑何懿病之五月辛巳乃使张郃攻无当监何平于南围自按中道向亮亮使魏延髙翔吴班赴拒大破之懿还保营又按魏畧亮军退懿使张郃追之郃曰军法归军勿追懿不聴郃不得已遂进蜀军乘髙布伏弓弩乱发矢中郃髀余见通鉴【按晋书宣帝纪懿进军隃麋亮闻大军且至乃自帅众将芟上邽之麦众将皆惧懿曰亮虑多决少必安营自固然后芟麦吾得二日兼行足矣于是卷甲晨夜趋之亮望尘而遁懿曰吾倍疲劳此晓兵者之所贪也亮不敢据渭水此易与耳进次汉阳与亮相遇懿列阵以待之使将牛金轻骑饵之兵才接而亮退追至祁山亮屯卤城据南北二山防水为重围懿攻抜其围亮再出祁山一攻陈仓挫衂而反纵其复出不复攻城当求野战必在陇东不在西也亮毎以粮少为恨归必积谷以吾料之不三稔不能动矣此皆因亮兵之开阖大言以诡其下耳作史者殆未之知也史容曰祁山在西和州长道县卤城与之相近】
　　秋魏东阿王植上防诏寛诸侯王法禁【以通鉴修】
　　解题曰植上防诏报曰葢教化所由各有隆敝非皆善始而恶终也势使之然故忠厚仁及草木则行苇之诗作恩泽衰薄不亲九族则角弓之章刺今令诸国兄弟情礼简怠妃妾之家膏沐疏畧朕纵不能敦而睦之王援古喻义备悉矣何言精诚不足以感通哉夫明贵贱崇亲亲礼贤良顺少长国之纲纪本无禁锢诸国通问之诏也矫枉过正下吏惧谴以至于此耳已敕有司如王所诉植复上疏陈审举之义帝复优答报余见通鉴
　　八月汉徙中都防李平于梓潼【以蜀传修】
　　解题曰张栻曰正观政要载孔明语云吾心如秤不能为人作轻重此真孔明语也观廖立李平之事可见矣事见通鉴
　　冬十月吴使人诱魏扬州刺史王凌败其兵【以通鉴修】十一月戊戌晦日有食之【魏纪】十二月丁邜吴改明年元【以三国志吴传修】
　　【汉安乐思公建兴十年　魏烈祖明皇帝太和六年吴大皇帝嘉禾元年】春正月吴太子登还建康【以通鉴修】二月魏诏诸侯王以郡为国【以通鉴修】
　　解题曰葢因东阿王之疏而为之者也王师古曰此诏下矣然未及三世司马専权以至篡夺葢明帝知有封建而不知所以封建虽有名而不得实效也事见通鉴
　　三月吴遣将浮海之辽东秋九月魏邀之成山斩其将【以呉纪修】


　　大事记续编卷二十一
　　钦定四库全书
　　大事记续编卷二十二　　　明　王祎　撰
　　【汉安乐思公建兴十二年　魏烈祖明皇帝青龙二年吴大皇帝嘉禾三年】春二月诸葛亮出斜谷约吴大举伐魏【以通鉴修】三月庚寅山阳公薨于魏【以魏纪修】夏四月诸葛亮屯渭南魏司马懿拒之亮分兵屯田【以蜀传通鉴修】
　　觧题曰按蜀志晋书夲纪亮悉大众由斜谷出以流马运亮垒于郿之渭水南原引军而济诸将欲住渭北以待之懿曰百姓积聚皆在渭南此必争之地遂引军而济背水为垒因谓诸将曰亮若勇者当出武功依山而东若西上五丈原【在郿县西南二十三里】则诸军无事矣亮果屯上原诸将渡渭懿【夲文作帝】遣周当屯阳遂以饵之数日亮不动懿曰亮欲争原而不向阳遂此意可知也遣胡遵郭淮共偹阳遂遂与亮防于积石临原而战【即北原也在郿县西北二十五里】亮不能进还于五丈原亮每患粮不继使已志不伸是以分兵屯田为久驻之基懿弟孚书问军事懿复书曰亮志大而不见机多谋而少决好兵而无权虽提卒十万已堕吾画中破之必矣余见通鉴【后魏崔浩谓亮既据蜀恃山崄之固不达时宜严威法控勒蜀人矜才负能髙自矫举出兵陇右再攻祁山一攻陈仓踈迟失防摧衂而反后入秦川不复攻城更求野战魏人知其意以不战屈之愤结而死浩岂足以知亮哉】
　　五月吴主三道伐魏六月魏主遣兵助司马懿秋七月自率水军东下吴军皆退【以魏纪吴传修】
　　解题曰权遣陆逊诸葛瑾等屯江夏沔口孙韶张承等向广陵淮阳权率大众围合肥周鲂孙韶等入淮全琮朱桓趋合肥诸葛瑾歩隲朱然到襄阳陆逊潘璋等讨梅敷东主自掩石阳孙奂治安陆城余见通鉴
　　八月汉武乡忠武侯诸葛亮卒于军征西大将军魏延与丞相长史杨仪相攻仪斩延率师还左将军吴懿为车骑将军督汉中丞相长史蒋琬为尚书令总国事寻加益州刺史【以蜀传修】
　　觧题曰晋纪亮卒诸将烧营遁走百姓奔告懿出兵追之亮长史杨仪反旗鸣鼓若将距懿者懿不之逼于是杨仪结阵而去经日懿行其营垒观其遗事获其图书粮谷甚众懿审其必死曰天下竒才也辛毗以为尚未可知也懿曰军家所重军书密计兵马粮谷今皆弃之岂有人捐其五藏而可以生乎宜急追之追到赤岸乃知亮死审问亮部将杨仪魏延争权仪斩延并其众懿欲乘隙而进有诏不许【水经注赵子龙退军烧壊阁道縁谷一百余里诸葛死魏延焚之是道也】余见通鉴王通曰使诸葛亮而无死礼乐其有兴乎陈寿曰备殂嗣子幼弱事无钜细亮皆専之于是外连东吴内平南越立法施度整理戎旅工械技巧物究其极科教严明赏罚必信至于吏不容奸人懐自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵邉疆震荡宇内又自以为无身之日则未有能蹈渉中原抗衡上国者是以用兵不戢屡耀其武然亮所与对敌或值人杰加众寡不侔攻守异体故虽连年动众未能有克至今梁益之民咨述亮者虽甘棠之咏召公郑人之歌子产无以逺譬也孟轲云以佚道使民虽劳不怨生道杀人虽死不忿信矣袁暐曰亮受六尺之孤摄一国之政事凡庸之君専权而不失礼行君事而国人不疑行法严而国人悦服用民尽其力而下不怨及其兵出入如賔行不冦刍荛者不猎如在国中其用兵也师止如山进退如风兵出日天下震动而人心不忧田畴辟仓廪实器械利蓄积饶朝防不哗路无醉人孔子曰雍也可使南面诸葛亮有焉
　　吴以节度诸葛恪为丹阳太守讨山越【以吴传修】
　　解题曰江表曰吴王初置节度官使典掌军粮非汉制也
　　【汉安乐思公建兴十三年　魏烈祖明皇帝青龙三年吴大皇帝嘉禾四年】春正月戊子魏以司马懿为太尉【以魏纪修】
　　解题曰赏御敌之功也
　　魏皇太后以忧殂【以魏纪修】汉徙中军师杨仪于汉嘉寻自杀【以蜀传通鉴修】
　　解题曰事见通鉴薛季宣曰蜀五军其左右将军督防各一人其中师监防典参军各一人都防一人其前师将军监防督军各一人其后督将军兼一人是时户籍士民异号往往充兵之家已非民伍然诸葛治军有法帅十二更张郃之战在者八万去者愿畱亮卒士卒更相重冐奸巧非一蜀兵耗矣【汉嘉在汉为蜀郡青衣县今雅州卢山名山及西北徼外之地是也顔师古杜佑李贤皆误以嘉定龙防为青衣余见永和三年青衣注】
　　夏四月汉蒋琬为大将军录尚书事后军师费祎尚书令【以蜀传通鉴修】魏大营宫殿减将吏俸禄【以魏纪修】
　　解题曰按水经注谷水东歴大夏门故夏门也陆机与弟书云门有三层髙百尺魏明帝造谷水又东迳广莫门北汉之谷门也北对芒阜连岭修亘魏志曰明帝欲平北芒令登台见孟津侍中辛毗諌乃止其一水自千秋门南流迳神虎门下东对云龙门衡栿之上皆列龙虎之状以火齐薄之又南迳通门掖门西又南流东转迳阊阖门南案礼王有五门魏明帝上法太极于洛阳南宫起太极殿于汉崇徳殿之故处改雉门为阊阖门渠水又枝分夹路南迳太尉司徒两坊间谓之铜駞街明帝置铜駞诸猎于阊阖南街东迳司马门南明帝始筑无阙门余见通鉴【华隽洛阳记太极殿有四金柱戴延之西征记殿上有金井閳金博山蛟龙负山于井上又有金狮子鱼豢魏畧九龙殿前为玉井绮栏宋敏求曰昭阳殿在太极之北铸黄龙髙四丈凤凰髙二丈置殿前歴代正殿皆以太极名自此始也】
　　秋七月魏崇华殿火【以魏纪修】八月魏立子芳为齐王【以魏纪修】是嵗魏幽州刺史王防使人刺杀轲比能部落离散【以通鉴修】魏张掖水涌石负图【以朱熹纲目修】魏以马易珠翠于吴【以吕祖谦标目修】
　　【汉安乐思公建兴十四年　魏烈祖明皇帝青龙四年吴大皇帝嘉禾五年】春吴铸大钱一当五百【以吴传修】夏四月汉主如湔观汶水【以蜀传修】
　　解题曰诸葛亮既死而禅始自纵矣【今茂州汶山县汉湔县地】
　　汉徙武都氐王符健于广都【以郑樵年谱修】冬十月有星孛于大辰又孛于东方十一月己亥彗星见【以魏纪修】
　　【汉安乐思公建兴十　年　魏烈祖明皇帝景初元年吴大皇帝嘉禾六年】春正月魏黄龙见山荏散骑常侍髙堂隆以为魏得土徳三月改元首建丑之月【以魏纪修】
　　解题曰按宋礼志魏初正朔依虞夏故事若礼乐服色牲币自当随土徳之数尚书令桓阶等奏国家承汉氏人正之后当受之以地正令从汉正则牺牲不得独改明帝在位便有改正朔之意朝议不决乃下诏公卿以下博议侍中髙堂隆议轩辕髙辛夏后氏汉皆以十三月为正少昊唐殷皆以十二月为正髙阳虞周皆以十一月为正虽百世皆以前代正而复也大尉司马懿尚书仆射衞臻尚书薛悌中书监刘放中书侍郎刁干愽士秦静以为不宜改青龙五年山荏县言黄龙见帝乃诏三公推三统之次魏得地綂当以建丑之月为正改青龙五年春三月为景初元年孟夏四月服色尚黄牺牲用白或问朱熹作纲目之意曰主在正綂三国当以蜀为正而司马光乃云诸葛亮入寇冠屦倒置何以示训縁此遂欲成书熹之主意如此窃谓通鉴以魏为正则景初三年之中故应改蜀建寅之正以从魏建丑之正纲目既以蜀为主乃不能改魏建丑之正以从蜀建寅之正岂未及订定故耶
　　秋七月魏制三祖为不毁之庙【以通鉴修】魏征公孙渊渊反八月遣幽州刺史毌丘俭讨之不利渊自立为燕王改元【以魏纪通鉴修】汉皇后殂【以蜀传修】
　　解题曰蜀书于六月而通鉴载于七月之后误也
　　冬十月魏大水【以魏纪修】魏杀其后毛氏【以魏纪修】十一月魏诏汉四百年无禘礼始营圎方丘南北郊【以魏纪修】吴诸葛恪平山越【以吴传修】是嵗魏作都官考课法不果行【以通鉴修】汉将军王平督汉中【以蜀传修】
　　解题曰建兴六年属参军马谡先锋谡舍水上山举措烦扰平连规諌谡不能用大败于街亭众尽星散惟平所领千人鸣鼓自持魏将张郃疑其伏兵不往逼也于是平徐徐收合诸营遗迸率将士而还亮既诛谡等平特见崇显加拜参军綂五部兼当营事九年亮围祁山平别守南围司马懿攻亮张郃攻平平坚守不动郃不能克十二年亮卒军退还魏延作乱一战而败平之功也迁后典军副吴懿住汉中又领汉中太守十五年代懿督汉中延熈元年蒋琬住沔阳平署琬府事
　　【汉安乐思公延熙元年　魏烈祖明皇帝景初二年吴大皇帝赤乌元年】春正月汉立皇后张氏改元立子璿为皇太子【以蜀传修】二月魏遣司马懿伐辽东【以魏纪修】吴铸大钱一当千【以吴传修】六月彗星见于张【以魏纪修】魏司马懿围襄平丙寅克之斩公孙渊【以魏纪修】
　　解题曰按晋书夲纪公孙渊遣车骑数万阻辽隧坚壁而守南北六七十里以拒懿懿盛兵多张旗帜欲出其南贼尽锐赴之乃泛舟潜济以出其北与贼营相逼沉舟焚梁傍辽水作长围弃贼而向襄平诸将曰不攻贼而作围非所以示众也懿曰贼坚营髙垒欲以老我兵也攻之正入其计此王邑所以耻过昆阳也古人曰敌虽髙垒不得不与我战者攻其所必救贼大众在此则巢窟虚矣我直指襄平必人怀内惧惧而求战破之必矣遂整阵而过贼见兵出其后果邀之懿谓诸将曰所以不攻其营政欲致此不可失也乃纵兵逆击大破之三战皆防贼保襄平进军围之余见通鉴始公孙度以中平六年据辽东至渊三世凡五十年【通鉴先载诸将欲击之然后载懿潜济水出其北但懿既未济水安能击贼懿谓敌虽髙垒不得不与我战者攻其所必救故懿整阵而过贼兵邀之乃纵兵逆击通鉴所载不如晋纪明白】
　　秋八月吴改元【以吴传修】吴中书郎吕壹伏诛【以通鉴修】冬十一月汉蒋琬屯汉中以王平为前防军【以蜀传修】魏立夫人郭氏为皇后以燕王宇为大将军刘放孙资荐武衞将军曹爽及司马懿甲申免宇以爽代之十二月丁亥朔立齐王芳为太子懿爽受遗辅政魏主殂太子芳即皇帝位尊皇后曰皇太后加懿爽侍中假节钺都督中外诸军录尚书事诸宫室之役皆以遗诏罢之【以魏纪通鉴修】解题曰按晋书后妃传魏明帝世懿居上将之任诸子并有防才大畧师妻夏侯氏知师非魏之纯臣而夏侯氏魏之甥师深忌之青龙二年遂以鸩卒青龙二年明帝即祚之八年也时国未有衅而懿父子逆节已萌其妇与妻知之而举朝莫之知也孙资刘放且荐懿入朝使参顾命天方以典午为曹氏之斤斧固宜人谋之踈哉余见通鉴又按光武征伐四方始置督军御史建安中曹操以曹仁都督七军讨田银魏文即位改监某州诸军事为都督某州诸军事曹仁都督荆扬益州曹真都督雍凉州臧覇都督青州是也杜佑谓始于黄初三年非也都督中外诸军事始黄初三年尔至是爽懿以受遗居此任大和四年懿代蜀遂加大都督矣【宋职官志曰都督诸军为上监诸军次之督诸军为下使持节为上持节次之假节为下使持节得杀二千石以下持节杀无官位人若军事得与使持节同假节惟军事得杀犯军令者江左都督中外尤重惟王导等乃居之宋氏人臣无居者惟江夏王义恭假黄假黄钺则専戮节将非人臣常器】
　　【汉安乐思公延熙二年　魏邵陵厉公曹芳景初三年吴大皇帝赤乌二年】春正月丁丑魏以司马懿为太傅曹爽弟羲为中领军训为武衞将军彦为散骑常侍爽引散骑侍郎何晏散骑常侍丁谧等为腹心【以魏纪修】三月汉蒋琬为大司马【以蜀传修】冬十一月吴将廖式反于临贺讨平之【以通鉴目录修】魏复以建寅为正改元【以通鉴修】
　　【汉安乐思公延熙三年　魏邵陵厉公正始元年吴大皇帝赤乌三年汉安乐思公延熙四年　魏邵陵厉公正始二年吴大皇帝赤乌四年】春吴零陵太守殷札请大举伐魏不能用夏四月吴遣四将入魏境【以呉传修】
　　解题曰汉晋春秋殷札言于权曰今天弃曹氏丧诛累见虎争之际而幼童莅事陛下身自御戎取乱侮亡宜涤荆扬之地举彊羸之数使强者执战羸者转运西命益州军于陇右授诸葛瑾朱然大众指事襄阳陆逊朱桓别征夀春大驾入淮阳歴青徐襄阳以西困于受敌长安以西务对蜀军许洛之众势必分离掎角瓦解民必内应将军对向或失便冝一军败绩则三军离心便当秣马脂车陵蹈城邑乘胜逐北以定华夏若不悉军动众循前轻举则不足大用易于屡退民疲威消时往力竭非出兵之防也
　　五月吴太子登卒【以通鉴修】吴围樊六月魏司马懿帅师拒之吴师遁【以魏纪吴传修】是嵗魏屯田淮南北开漕渠【以通鉴修】解题曰时欲广田畜谷使邓艾行陈项已东至寿春艾以为田良水少不足以尽地利宜开河渠引水浇溉大积军粮又通运漕之道又以为昔破黄巾因为屯田积谷许都以制四方今三隅已定事在淮南每大军征举运兵过半功费巨亿陈蔡之间土下田良可省许昌左右诸稻田并水东下令淮北屯二万人淮南三万人十二分休常有四万人且田且守计除众费嵗完五百万斛六七年间可积三千万斛此则十万之众五年食也事皆施行余见通鉴叶适曰以今约之则收少而食多未知当时调度如何然作田计夫军食计口古今所同不能一夫耕百畆而食六十斛也
　　管宁卒于魏【以朱熹纲目修】
　　解题曰苏轼曰曹操既得志士人靡然归之文若盛徳犹为之经营谋虑一旦小异便为所杀孔文举竒逸博闻志大而才踈每所建辄中操病况肯为用乎然终亦不免桓温谓孟嘉曰人不可无势我乃能驾御卿温之才百倍于嘉所以云尔者自知其隂贼险狠不为髙人胜士所比数尔管幼安懐寳遯世龙骧海表其视曹操父子真穿窬斗筲而已终身不屈既不可得而用其可得而杀乎贤于文若文举逺矣【苏辙赞曰幼安之贤无以过人余独何以谓贤贤其明于知人审于处己以能自全幼安之老归自海东一畆之宫闭不求通白防布裠舞雩而风四时烝尝馈奠必躬八十有四蝉蜕而终少非汉人老非魏人何以命之天之逸民】
　　【汉安乐思公延熙五年　魏邵陵厉公正始三年吴大皇帝赤乌五年】春正月吴立子和为皇太子【以吕祖谦标目修】秋七月吴击儋耳珠崖【以通鉴修】
　　解题曰按吴传权欲遣偏师取夷州及珠崖皆以谘陆逊逊上防曰今兵兴歴年见众损减陛下忧劳圣虑忘寝与食将逺规夷州以定大事臣惟万里袭取风波难测民易水土必致疾疫今驱见众经渉不毛欲益更损欲利反害又珠崖絶险民犹禽兽得其民不足济事无其兵不足亏众但当育养士民寛其租赋众克在和义以劝勇则河渭可清矣全琮曰殊方异域隔绝瘴海水土气毒自古有之兵入民出必生疾病转相汚染往者惧不能返所获何可多致权不听余见通鉴
　　八月吴封子覇为鲁王【以吴传修】
　　【汉安乐思公延熙六年　魏邵陵厉公正始四年吴大皇帝赤乌六年】夏四月魏立皇后甄氏【以魏纪修】五月朔日有食之既【以通鉴修】冬十月汉蒋琬还涪王平为前监军督汉中十一月费袆为大将军录尚书事【以蜀传修】
　　解题曰琬以诸葛亮数闚秦川道险运艰竟不能克乃作舟船欲由汉沔袭魏兴上庸防疾未行而众论咸谓如不克防还路甚难于是遣费袆等喻指琬承命上防曰自臣奉辞汉中已经六年规方无成夙夜忧惨今魏跨带九州平除未易若东西并力首尾掎角虽未能速得如志且当分裂蚕食先摧其支党然吴期二三连不克果輙以袆等议以凉州胡塞之要进退有资且羌胡乃心思汉如渇宜以姜维为凉州刺史若维征行防持河右臣当帅军为继今涪水陆四通惟急是应若东北有虞赴之不难由是遂还住涪张栻曰琬非应变之才也【琬防通鉴载于四年按琬言奉辞汉中已经六年琬以元年十一月屯汉至此已经六年始还住涪又姜维传亦云六年领凉州刺史则此防在六年无疑】
　　魏曹固上防论封建曹爽不能用【以举要厯补遗修】
　　【汉安乐思公延熙七年　魏邵陵厉公正始五年吴大皇帝赤乌七年】春正月吴上大将军陆逊为丞相镇武昌【以吕祖谦标目修】二月魏曹爽帅师伐汉三月汉王平据兴执以拒之閠三月复遣费袆救之【以魏纪修】
　　解题曰左防军刘敏与镇北大将军王平俱镇汉中曹爽袭蜀或谓但可守城不出拒敌必自引退敏以为男女布野农谷栖畆若听敌入则大事去矣遂率所领与平据兴势多张旗帜绵亘百余里余见通鉴
　　夏四月朔日有食之【以通鉴修】五月魏军退走【魏纪】是嵗冬汉费袆为益州刺史侍中董允守尚书令【以通鉴修】
　　【汉安乐思公延熙八年　魏邵陵厉公正始六年吴大皇帝赤乌八年】春正月吴太子和与鲁王覇礼秩如一陆逊上防諌呉主切责之二月逊自杀子建武校尉抗代领其众【以呉传萧方二十国春秋修】
　　解题曰按呉録权见杨竺辟左右而论覇之才竺深述覇有文武英姿宜为嫡嗣权许焉有给使伏于牀下具闻之以告太子陆当至武昌往辞太子太子不见而微服至其车上与共宻议欲令陆逊表諌既而逊有表极諌权疑竺泄之竺辞不服权使竺出寻其由竺白顷惟西行必其所道又遣问逊逊言所述召考问为太子隐曰杨竺向臣道之遂共为狱竺不胜痛毒服是所道乃斩竺晋春秋萧方三十国春秋云逊自缢死抗年二十以父丧还遂絶賔客权所赐一无所领及权意解使抗屯柴桑泣涕与别曰吾前用防言与汝父大义不笃以此负汝前后之事一皆焚也抗流涕不答时人髙之余见通鉴
　　秋八月汉皇太后殂【以蜀传修】
　　解题太后呉氏通鉴云甘太后未见所出
　　冬十二月汉费袆行汉中围守【以通鉴修】
　　解题曰时王平以武将镇汉中故袆自行围守至明年六月而还
　　【汉安乐思公延熙九年　魏邵陵厉公正始七年呉大皇帝赤乌九年】春二月呉车骑将军朱然攻魏柤中破之【以通鉴目录修】
　　解题曰按汉晋春秋柤中民吏万余家渡沔司马宣王谓曹爽曰若便令还必复致冦宜权留之爽曰今不修守沔南留民沔北非长策也宣王曰不然凡物置之安地则安危地则危故兵书曰成败形也安危势也形势御众之要不可不审设令贼二万人断沔水三万人与沔南诸军相持万人陆钞柤中君将何以救之爽不听卒令还然后袭破之袁淮言于爽曰呉楚之民脆弱寡能英才大贤不出其土不足与中国相抗然常爲中国患者葢以江汉为池舟楫为用利则陆钞不利则入水攻之道逺中国之长技无所用也孙权十数年来大畋江北缮治甲兵精其守御数出盗窃敢逺其水陆次平土此中国所愿闻也夫用兵者贵以饱待饥以逸击劳师不欲久行不欲逺守少则固力専则强今宜捐淮汉已南退却避之若贼入居中央来侵边境则随其所短中国之长技得用矣若不敢来则边境得安无钞盗之忧我国富兵强政脩民一矣今襄阳孤在汉南贼循汉而上则断而不通一战而胜则不攻而自服故置之无益于国亡之不足为辱遂不徙【襄阳记柤中在上黄界去襄阳一百五十里郑獬曰木渠木里沟也出中庐西上拥鄢水东南四十五里迳宜城东北四十五里入沔后汉王宠复凿蛮水与之合溉田六十余顷曹魏时夷王梅敷弟兄聚民万余家据之后朱然两提兵争其地不得后渠益废】叶适曰权是时不止于守江而又欲为取淮汉以比之规故也孙氏及五代江淮攻守大略类此自呉扬氏无争淮北之势而淮不可守唐李氏割淮臣周不敢窥江以北而江不可守宋建炎绍兴则以淮守淮以江守江而孙氏及五代之故实遂不及讲
　　魏毋丘俭讨髙句骊夏讨濊貊破之【以魏纪修】秋九月呉骠骑将军歩隲为丞相分荆州为二部镇南将军吕岱为上大将军督武昌以西将军诸葛恪为大将军镇武昌【以通鉴修】呉罢大钱【以通鉴修】冬十一月汉安阳恭侯蒋琬卒【以蜀传修】汉董允卒【以蜀传修】
　　解题曰按蜀志琬与董允俱以延熙九年卒通鉴载于八年而目录书于九年疑编写之误
　　【汉安乐思公延熙十年　魏邵陵厉公正始八年呉大皇帝赤乌十年】春二月朔日有食之【以魏纪修】
　　解题曰以长歴考之庚午朔也
　　三月呉作太初宫【以呉传修】
　　解题曰南朝宫苑记太初宫方五百丈本长沙桓王故府黄龙元年都建业因居故府不改北直防城西掖门路
　　魏曹爽迁太后于永宁宫夏五月魏司马懿称疾不与政【以通鉴修】
　　解题曰丁谧毕轨等既进用数言于爽曰宣王有大志而甚得民心不可以推诚委之由是爽恒猜防焉礼貎虽存而诸所兴造皆不复由宣王宣王不能争且惧其祸故避之余见通鉴
　　是嵗汉以选曹郎陈只为侍中黄门令黄皓始用事【以蜀传修】
　　解题曰陈只代董允为侍中则在允既卒之后也通鉴亦误于八年书之
　　汉凉州刺史姜维为衞将军録尚书事【以蜀传修】
　　解题曰十年维迁衞将军与大将军费祎录尚书事通鉴载于九年
　　魏雍凉羗胡降汉汉姜维出陇右与魏雍州刺史郭淮战于洮西【以通鉴蜀传修】
　　【汉安乐思公延熙十一年　魏邵陵厉公正始九年呉大皇帝赤乌十一年】夏四月魏以光禄大夫徐邈为司空不受【以魏纪修】
　　解题曰卢钦著书称邈曰或问徐公当武帝之时人以为通自在凉州及还京师人以为介何也答曰往者毛孝先崔季珪等用事贵清素之士于时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也余见通鉴【吕祖谦曰大抵人为世俗所驱有为善所驱者有为恶所驱者不为恶所驱犹可用力至于不为善所驱始可见其胸中之有所立】
　　五月汉费祎屯汉中【以通鉴目录修】
　　解题曰王平卒故也


</div>
    <div class="pagination">
<a href="大事记续编_page20.html">上一页</a><span>...</span><a href="大事记续编_page16.html">16</a><a href="大事记续编_page17.html">17</a><a href="大事记续编_page18.html">18</a><a href="大事记续编_page19.html">19</a><a href="大事记续编_page20.html">20</a><span class="current-page">21</span><a href="大事记续编_page22.html">22</a><a href="大事记续编_page23.html">23</a><a href="大事记续编_page24.html">24</a><a href="大事记续编_page25.html">25</a><a href="大事记续编_page26.html">26</a><span>...</span><a href="大事记续编_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
