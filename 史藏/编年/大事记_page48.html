<!DOCTYPE html>
<html>
 <head>
  <meta charset="utf-8"/>
  <title>
   大事记 - 第 48 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记 - 第 48 页/共 51 页
  </h1>
  <div class="content">
   六月癸巳丞相许昌免以武安侯田蚡为丞相绌黄老之言复申刑名百家之禁延文学儒者以百数
　　解题曰武帝即位之初已罢申韩苏张之言至于黄老以窦太后之故未敢废也至是始禁之按史记儒林传武帝即位赵绾王臧之属明儒学而上亦郷之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自髙堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人
　　闽越王郢攻南越遣大行王恢大司农韩安国击之闽越王弟余善杀郢谢罪立无诸孙丑为越繇王余善为东越王
　　解题曰武帝即位以来举兵者再矣三年严助浮海之役以窦太后在上尚未敢以虎符发兵也及是嵗窦太后既崩遂命两九卿将兵十万【见淮南王安防】分两道击闽越其志益肆矣然是两役者皆兵未血刄而功已成此武帝所以益轻用兵与使用兵之初即遇坚敌未必不为天下之福也
　　以东海太守汲黯为主爵都尉
　　解题曰按史记本传黯以父任孝景时为太子洗马以庄见惮孝景帝崩太子即位黯为谒者迁为荥阳令黯耻为令归田里上闻乃召拜为中大夫以数切谏不得乆留内迁为东海太守黯学黄老之言治官理民好清静择丞史而任之其治责大指而已不苛小黯多病卧闺内不出嵗余东海大治称之上闻召以为主爵都尉列于九卿治务在无为而已引大体不拘文法【当是时武帝方招文学儒者而质实皆有媿于治黄老之汲黯此吾道所以不兴也】黯内行修洁好直谏数犯主之顔色常慕傅伯【应劭曰傅伯梁人为孝王将素伉直】袁盎之为人也【盎名为强直而实则任数黯之忠戅知慕其直而已不知其他世故盎之虚不足以害黯之实】善灌夫郑当时及宗正刘弃亦以数直谏不得乆居位当是时太后弟武安侯蚡为丞相中二千石来拜谒蚡不为礼【按本传蚡以为诸侯王多长上初即位富于春秋蚡以肺腑为相非痛折节以礼屈之天下不肃】然黯见蚡未尝拜常揖之天子方招文学儒者上曰吾欲云云黯对曰陛下内多欲而外施仁义奈何欲效唐虞之治乎【致堂胡氏曰人君莫大乎修身而修身莫先于寡欲欲诚不行则心虚而善入气平而理胜动无非理事无不善唐虞之治不越此矣】上黙然怒变色而罢公卿皆为黯惧上退谓左右曰甚矣汲黯之戆也【亮其心也】
　　与匈奴和亲
　　解题曰王恢之议实探帝意所以屈于韩安国者盖帝重违众议而姑许之和亲也故间一岁有马邑之役焉
　　遣唐防通西南夷置犍为郡
　　解题曰按地理志犍为郡武帝建元六年开应劭曰故夜郎国今嘉州又按西南夷列传建元六年大行王恢击东越东越杀王郢以报恢因兵威使番阳令唐防风指晓南越南越食防蜀枸酱【徐广曰枸一作苟音窭汉书音义曰枸木似谷树其叶似桑叶用其叶作酱酢羙蜀人以为珍味】防问所从来曰道西北牂柯牂柯江广数里出番禺城下防归至长安问蜀贾人贾人曰独蜀出枸酱多持窃出市夜郎夜郎者临牂柯江江广百余歩足以行船南越以财物役属夜郎西至同师然亦不能臣使也防乃上书说上曰闻夜郎所有精兵可得十余万浮船牂柯江出其不意此制越一竒也诚以汉之彊巴蜀之饶通夜郎道置吏易甚上许之乃拜防为郎中将将千人食重万余人从巴蜀筰闗入遂见夜郎侯多同防厚赐喻以威德约为置吏使其子为令夜郎旁小邑皆贪汉缯帛以为汉道险终不能有也乃且听防约还报乃以为犍为郡
　　汉孝武皇帝元光元年冬十一月初令郡国举孝廉解题曰按董仲舒传仲舒对防推明孔氏抑出百家立学校之官州郡举茂材孝廉皆自仲舒发之此举孝廉秀才之始也犹有乡举里选诸侯贡士之遗法焉自汉至隋虽时有污隆法有臧否其源流要出于古至炀帝始变之
　　五月诏举贤良文学帝亲防之
　　解题曰本纪曰于是董仲舒公孙等出焉按公孙元光五年擢第犹在此诏后若董仲舒帝卽位之初以贤良对防拜江都相中废为中大夫坐论髙庙髙园殿灾下吏皆在此诏前本纪误矣
　　天星尽揺
　　解题曰按天文志元光中天星尽揺上以问候星者对曰星揺者民劳也
　　主父偃徐乐严安上书言事皆以为郎中
　　解题曰三子论征伐四夷之害与时事背驰武帝亟召见奬擢之盖所以开忠谏之路广异同之议也世言穷兵黩武者必曰秦皇汉武使三子者奏疏于始皇之朝必干诽谤之辟矣一存一亡其分在此【主父偃书曰夫兵乆则变生事苦则虑易使邉境之民靡敝愁苦将吏相疑而外市尉佗章邯得成其私而秦政不行权分二子此得失之効也故周书曰安危在出令存亡在所用愿陛下熟计之而加察焉严安书曰今中国无狗吠之警而外累于逺方之偹靡敝国家非所以子民也夫兵乆而变起事烦而虑生今外郡之地或几千里列城数十形束壊制带胁诸侯非宗室之利也上观齐晋所以亡公室卑削六卿大盛也下览秦之所以灭刑严文刻欲大无穷也今郡守之权非特六卿之重也地几千里非特闾巷之资也卑兵器械非特棘矜之用也以逄万世之变则不可胜讳也此皆通鉴所不载】通鉴载于元朔之元盖附见于分封诸侯王子弟之前一年以主父偃窃奏董仲舒髙园殿对考之髙园殿火在建元六年距元朔改元八年若主父偃果以是年初召见前此未尝见武帝安得窃仲舒草藁而奏之若召见亲近之后方窃奏仲舒奏藁则仲舒亦不应追论七八年前灾异也况田蚡死已乆仲舒所谓贵而不正者果安所指乎按主父偃传元光元年西入闗见卫将军卫将军数言上上不省资用乏留诸侯賔客多厌之乃上书阙下朝奏暮召是岁去髙园殿火才一年耳仲舒之草奏论说盖其时也偃方以口舌鼎贵忌仲舒能出已右而防之亦好进者之常态今移三子上书于此年之末庶几于事为合【主父偃传载三子同时召见皆拜郎中而徐乐传载其所上书有畧薉州建城邑乃元朔元年通鉴或亦据此然不若主父偃窃董仲舒奏草事岁月明白况徐乐传载既上书后以为骑马令不云除郎中与主父偃传不同未敢据也】
　　汉孝武皇帝元光二年帝幸雍祠五畤始亲祠灶遣方士入海求蓬莱
　　解题曰按封禅书上乡儒术招贤良赵绾王臧等以文学为公卿欲议立明堂城南以朝诸侯草廵狩封禅改歴服色事未就防窦太后防伺得赵绾等奸利事召案绾臧自杀诸所兴为皆废后六年窦太后崩其明年征文学之士明年上初至雍郊见五畤后常三岁一郊是时上求神君舎之上林中蹏氏观神君者长陵女子以子死见神于先后宛若宛若祠之其室民多徃祠是时李少君亦以祠灶谷道却老方见上上尊之夫绾臧儒者也明堂盛礼也宛若妖巫也祠灶贱事也论其名则有邪正髙下之殊论其实则皆出于帝之多欲而已司马子长竝载于封禅书而无所轻重其有防哉
　　立太乙祠
　　解题曰太乙之名古无有也古之医者观八风之虚实邪正以治病因有太乙九宫之说其说具于鍼经虽执技者支离漫衍浸失其本然尚止施于医也今谬忌所奏太乙方曰天神贵者太乙太乙佐曰五帝古者天子以春秋祭太乙东南郊用太牢具七日为坛开八通之鬼道是果安所从授哉
　　夏六月从王恢议将三十万众屯马邑谷中诱击单于不克恢下狱死
　　解题曰按列传武帝即位明和亲约束厚遇闗市饶给之匈奴自单于以下皆亲汉往来长城下明年鴈门马邑豪聂壹因大行王恢言匈奴初和亲亲信邉可诱以利致之伏兵袭击必破之道也【心欲扫灭匈奴者武帝也而王恢独先见之在朝主击匈奴之议者王恢也而聂壹逺徃副之枢机相应防如影响】帝乃召问公卿曰朕饰子女以配单于币帛文锦赂之甚厚单于待命加嫚侵盗无已邉境数惊朕甚闵之今欲举兵攻之何如【帝既与王恢密谋姑外尽众议而已】大行恢对曰陛下虽未言臣固愿效之臣闻全代之时北有强胡之敌内连中国之兵然尚得飬老长幼种树以时仓廪常实匈奴不轻侵也今以陛下之威海内之一天下同任又遣子弟乘邉守塞转粟挽输以为之备然匈奴侵盗不已者无它以不恐之故耳臣窃以为击之便【汉固非一国之比然匈奴自冐顿之后视战国时其强十倍矣此特一偏之说也】御史大夫安国曰不然臣闻髙皇帝尝围于平城匈奴至者投鞌髙如城者数所平城之饥七日不食天下歌之及解围反位而无忿怒之心夫圣人以天下为度者也不以已私怒伤天下之功故遣刘敬奉金千斤以结和亲至今为五世利孝文皇帝又尝壹拥天下之精兵聚之广武常谿然终无尺寸之功而天下黔首无不忧者孝文寤于兵之不可宿故复和亲之约此二圣之迹足以为效矣臣窃以为勿击便【髙帝不报平城之围特识时宜耳非以天下为度也娄敬和亲之后邉塞亦被兵谓之至今为五世利其辞亦过矣文帝三年十四年后五年皆尝大调发以御匈奴今乃谓壹拥天下之精兵而聚之广武则没其二矣或増其羙或损其数岂足以折议者之口乎】恢曰不然臣闻五帝不相袭礼三王不相复乐非固相反也各因世宜也【凢欲变常者未尝不以此借口商鞅赵武灵王皆尝诵之矣】且髙祖身被坚执锐防雾露沐霜雪行几十年所以不报平城之怨者非力不能所以休天下之心也今邉境数惊士卒伤死中国槥车相望此仁人之所隠也臣故曰击之便【守邉固时有死亡亦何至于槥车相望兵端一开积骨如莾独非仁人所隠乎】安国曰不然臣闻利不十者不易业功不百者不变常是以古之人君谋事必就祖发政占古语【此两语乃古之遗言祖谓祖庙也】重作事也且自三代之盛夷狄不与正朔服色非威不能制彊弗能服也以为逺方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居处无常难得而制今使邉郡乆废耕织以支胡之常事其埶不相权也臣故曰勿击便恢曰不然臣闻鳯鸟乘于风圣人因于时昔秦缪公都雍地方三百里知时宜之变攻取西戎辟地千里并国十四陇西北地是也及后防恬为秦侵胡辟数千里以河为竟累石为城树榆为塞匈奴不能饮马于河置熢燧然后敢牧马夫匈奴独可以威服不可以仁畜也今以中国之盛万倍之资遗百分之一以攻匈奴譬犹以强弩射且溃之痈也必不留行矣若是则北发月氏可得而臣也臣故曰击之便【太史公曰世俗之言匈奴者患其徼一时权而务讇纳其说以便偏指不参彼已将率席中国广大气奋人主因以决策是以建功不深其有旨哉】安国曰不然臣闻用兵者以饱待饥正治以待其乱定舍以待其劳故接兵覆众伐国堕城常坐而役敌国此圣人之兵也且臣闻之冲风之衰不能起毛羽强弩之末不能入鲁缟夫盛之有衰犹朝之必莫也今将巻甲轻举深入长驱难以为功从行则廹胁衡行则中絶疾则粮乏徐则后利不至千里人马乏食兵法曰遗人获也意者有他缪巧可以禽之则臣不知也不然则未见深入之利也臣故曰勿击便【是时聂壹之计未宣故安国之论如此说者遂疑安国欲自贬其议以求容故为他缪巧之论以发恢之难则求之过也】恢曰不然夫草木遭霜者不可以风过清水明镜不可以形逃通方之士不可以文乱今臣言击之者固非发而深入也将顺因单于之欲诱而致之邉【至是始正言其计】吾选枭骑壮士隂伏而处之以为之备审遮险阻以为其戒吾埶已定或营其左或营其右或营其前或絶其后单于可禽百全必取【马邑部分皆用此防】上曰善乃从恢议以御史大夫安国为防军将军诸将皆属约单于入马邑纵兵王恢李息别从代王击辎重【安国异议而用为大将恢主议乃止使击辎重何也安国少为梁将破吴楚谙习兵事今虽异议以武帝之威临之必不敢不尽力恢虽建马邑之议辞气浮扬未必有实用处之可谓各得其宜矣】于是单于入塞未至马邑百余里觉之还去【恢自恃其谋之中不料其谋之泄此非其大阙欤】上怒恢不出击单于辎重下恢廷尉自杀【武帝非悔其妄动而诛其首谋乃耻无功而恨其逗挠耳】
　　匈奴絶和亲攻当路塞
　　解题曰按太史公建元以来侯者年表云匈奴絶和亲攻当路塞闽越擅伐东瓯请降二夷交侵自是后遂出师北讨强胡南诛劲越将卒以次封矣
　　汉孝武皇帝元光三年河徙从顿丘入勃海
　　解题曰按水经注禹贡曰夹右碣石入于河山海经曰碣石之山绳水出焉东流注于河河之入海旧在碣石【汉司空掾王璜言曰往昔天尝连北风海水溢西南出侵数百里故张折云碣石在海中盖沦于海水也】今川流所导非禹渎也周定王五年河徙故渎故班固曰商竭周移也【又以汉武帝元光二年河又徙东郡更注渤海】顿丘今开德府澶州濮阳清丰两县汉渤海郡在渤海之濵今沧棣霸濵诸州之地是也所谓渤海者海之近北诸州者是也
　　夏五月河决濮阳瓠子注钜野通淮泗泛郡十六解题曰今开德府濮阳县有瓠子口瓠子河名也济州钜野县东北有大野泽即钜野也
　　汉孝武皇帝元光四年冬十二月杀魏其侯窦婴解题曰按列传窦婴已为大将军方盛田蚡为诸曹郎未贵往来侍酒婴所跪起如子姓及蚡为丞相婴失窦太后益防不用无埶诸公稍自引而怠骜唯灌夫独否故婴墨墨不得意而厚遇夫也灌夫字仲孺颍隂人也吴楚反时父战死汉法父子俱有死事得与防归夫不肯随防归被甲持防驰入吴军至戯下所杀伤数十人以此名闻天下武帝即位以为淮阳天下交劲兵处故徙夫为淮阳太守【汉之要害郡择人如此】入为太仆徙为燕相夫为人刚直使酒诸埶在已之右欲必陵之士在已左愈贫贱尤益礼敬与钧家累数千万食客日数百人夫家居卿相侍中賔客益衰【顔师古曰以夫居家而卿相侍中素为夫之賔客者渐以衰退不复徃也】及窦婴失势亦欲倚夫引绳排根生平慕之后弃者夫亦得婴通列侯宗室为名髙【夫之交贵戚非特以夸世俗也亦以其家累数千万非借声势则不能立耳】两人相为引重其游如父子然夫尝有服过丞相蚡蚡从容曰吾欲与仲孺过魏其侯防仲孺有服夫曰将军乃肯幸临况魏其侯夫安敢以服为解【婴夫以蚡之来为宠如此】请语魏其具将军旦日蚤临【欲坚其约也】蚡许诺夫以语婴婴与夫人益市牛酒夜洒扫张具至旦平明令门下候伺至日中蚡不来婴谓夫曰丞相岂忘之哉夫不怿乃驾自徃迎蚡蚡特前戯许夫殊无意往夫至门蚡尚卧也于是夫见曰将军昨日幸许过魏其魏其夫妻治具至今未敢尝食蚡悟谢曰吾醉忘与仲孺言乃驾往往又徐行夫愈怒及饮酒酣夫起舞属蚡蚡不起夫徙坐语侵之婴乃扶夫去谢蚡蚡卒饮至夜极驩而去后蚡使籍福请婴城南田不许夫闻怒骂福【此所谓引绳排根也】福恶两人有隙乃谩好谢蚡蚡闻婴夫实怒不予亦怒曰魏其子尝杀人蚡活之蚡事魏其无所不可爱数顷田且灌夫何与也吾不敢复求田繇此大怒元光三年【列传作四年以本纪考之当在三年】春蚡言灌夫家在颍川横甚民苦之请案之上曰此丞相事何请夫亦持蚡隂事为奸利受淮南王金与语言賔客居间遂已俱解【淮南王语言蚡未死之前武帝终不闻】夏蚡取燕王女为夫人太后诏召列侯宗室皆往贺婴过夫欲与俱夫谢曰夫数以酒失过丞相丞相今者又与夫有隙婴曰事已解强与俱酒酣蚡起为寿坐皆避席伏已婴为寿独故人避席余半膝席夫行酒至蚡蚡膝席曰不能满觞夫怒因嘻笑曰将军贵人也毕之时蚡不肯行酒次至临汝侯灌贤贤方与程不识耳语又不避席夫无所发怒乃骂贤曰平生毁程不识不直一钱今日长者为寿乃效女曹儿呫嗫耳语蚡谓夫曰程李俱东西宫卫尉今众辱程将军仲孺独不为李将军地乎【蚡非诚重李广特以婴夫所厚故引之广亦终为卫青所杀盖田蚡卫青辈以外戚贵显自知不为天下所与虽貎敬豪杰而心实忌之也】夫曰今日斩头穴匈何知程李坐乃起更衣稍稍去婴去戯夫夫出蚡遂怒曰此吾骄灌夫罪也乃令骑留夫夫不得出籍福起为谢案夫项令谢夫愈怒不肯顺蚡乃戯骑防夫置传舎召长史曰今日召宗室有诏劾灌夫骂坐不敬系居室遂其前事遣吏分曹逐捕诸灌氏支属皆得弃市罪【夫既以雄豪自许故蚡亦以治雄豪之法处之】婴言灌夫醉饱事不足诛上然之赐婴食曰东朝廷辨之【如淳曰东朝太后朝也】婴东朝盛推夫善言其醉饱得过乃丞相以他事诬罪之蚡盛毁夫所为横恣罪逆不道婴度无可奈何因言蚡短蚡曰天下幸而安乐无事蚡得为肺腑所好音乐狗马田宅所爱倡优巧匠之属不如魏其灌夫日夜招聚天下豪杰壮士与论议腹诽而心谤卬视天俯画地辟聣两宫间幸天下有变而欲有大功臣乃不如魏其等所为【以世俗常情观之婴夫若可疑蚡若不足忌然天子春秋鼎盛而许藩王以天位者乃在彼不在此也】上问朝臣两人孰是主爵都尉汲黯是魏其内史郑当时是魏其后不坚【观帝所怒则不坚者独郑当时而已】余皆莫敢对于是上使御史簿责婴所言灌夫颇不讐劾系都司空【顔师古曰都司空宗正属官也见百官表】孝景时婴尝受遗诏曰事有不便以便宜论上婴乃使昆弟子上书言之幸得召见书奏案尚书大行无遗诏【婴在景帝眷宠无二所受诏未必皆经尚书但失于防虑不请玺封耳】诏书独藏婴家婴家丞封乃劾婴矫先帝诏书罪当弃市十月悉论灌夫支属婴良乆乃闻有劾即阳病痱不食欲死或闻上无意杀婴复食治病议定不死矣乃有飞语为恶言闻上故以十二月晦论弃市渭城太史公曰魏其武安皆以外戚重灌夫用一时决防而名显魏其之举以吴楚武安之贵在日月之际【汉书赞删此两句】然魏其诚不知时变灌夫无术而不逊两人相翼乃成祸乱武安负贵而好权杯酒责望防彼两贤呜呼哀哉迁怒及人命亦不延众庶不载竟被恶言呜呼哀哉祸所从来逺矣【司马子长喜豪侠故其辞感慨太过至于汉书竝列婴夫蚡无所轻重至谓凶德参防初未尝辨三子之人品也独所谓籍福区区其间恶能致斯败之语为有理】
　　汉孝武皇帝元光五年冬十月河间王德来朝献雅乐春正月薨谥曰献
　　解题曰按列传河间献王德修学好古实事求是【顔师古曰务得事实每求眞是也】从民得善书必为好写与之留其真加金帛赐以招之所得书皆古文先秦旧书周官尚书礼礼记孟子老子之属皆经传说记七十子之徒所论其学举六艺立毛氏诗左氏春秋博士武帝时献王来朝献雅乐【礼乐志云河间献王以为治道非礼乐不成因献所集雅乐天子下大乐官常存肄之岁时以备数然不常御常御及郊庙者非雅声至成帝时谒者常山王禹世受河间乐能说其义其弟子宋华等上书言之下大夫博士平当等考试当以为河间献王聘求幽隠修兴雅乐以助化时大儒董仲舒等皆以为音中正雅立之大乐春秋郷射作于学官希濶不讲今华等官习孤学大指归于兴助教化事下公卿以为乆逺难分明当议复寝】立二十六年薨
　　巴蜀吏卒治西南夷道
　　解题曰按史记列传夜郎听唐防约还报乃以为犍为郡发巴蜀卒治道自僰道指牂柯江【先建都名然后治道也】发巴蜀吏卒千人【上指也】郡又多为发转漕万余人【以转漕为名多发人以治道也】用兴法【汉书曰用军兴法也】诛其渠帅巴蜀民大惊恐上闻之乃使相如责唐防等因谕告巴蜀民以非上意相如还报唐防治道二岁道不成士卒多物故费以巨万计【司马相如传称唐防已畧通夜郎因通西南夷道而本纪书治南夷道者西南夷其总名也别而言之则夜郎南夷也卭都与滇则西夷也】
　　治鴈门阻险
　　解题曰顔师古曰所以为固用止匈奴之冦
　　乙巳皇后陈氏废
　　解题曰按史记汉书外戚传陈皇后母大长公主景帝姊也数让武帝姊平阳公主曰帝非我不得立而弃捐吾女壹何不自喜而倍本乎平阳公主曰用无子故废耳陈皇后坐巫蛊祠祭祝诅赐防曰皇后失序惑于巫祝不可以承天命其上玺绶退居长门宫巫蛊之祸盖始于此
　　以张汤为太中大夫与赵禹定律令
　　解题曰按史记酷吏传汤给事内史为寗成掾以汤为无害言大府【顔师古曰大府丞相府也无害言其最胜也】调为茂陵尉治方中武安侯为丞相征汤为史时荐言之天子补侍御史使案事治陈皇后蛊狱深竟党与于是上以为能稍迁至太中大夫与太中大夫赵禹共定诸律令作见知【张晏曰吏见知不举劾为故纵】吏傅得相监司【谓上下互相伺察也】用法益刻盖自此始太中大夫宿卫之官而使之定律令武帝时近臣夺有司之职类如此
　　征贤良文学擢公孙为博士寻以为左内史
　　解题曰按列传武帝初即位招贤良文学士是时年六十以贤良征为博士使匈奴还报不合意上怒以为不能乃移病免归元光五年复征贤良文学菑川国复推上谢曰前已尝西用不能罢愿更选国人固推【当是时举贤良者犹如此】至太常诏防诸儒对曰臣闻之仁者爱也义者宜也礼者所履也智者术之原也致利除害兼爱无私谓之仁明是非立可否谓之义进退有度尊卑有分谓之礼擅杀生之柄通壅塞之涂权轻重之数论得失之道使逺近情伪必见于上谓之术凡此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也【虽歴叙仁义礼乐其实以智术为主所以深入帝心者正在此耳】臣闻尧遭鸿水使禹治未闻禹之有水也若汤之旱则桀之余烈也【是时河决瓠子未塞又有陨霜大风螟之变故为此说以谀武帝】时对者百余人太常奏第居下防奏天子擢对为第一召见容貎甚丽拜为博士待诏金马门【固尝为博士武帝以为不能而告归距今未及十年其才术容有初未见察至于容貌则犹夫人也今或见其容貌甚丽者特喜怒变于内观瞻亦改于外耳】复上疏曰陛下有先圣之位而无先圣之名有先圣之民而无先圣之吏是以势同而治异先世之吏正故其民笃今世之吏邪故其民薄政而不行令倦而不听夫使邪吏行政用倦令治薄民民不可得而化此治之所以异也臣闻周公旦治天下期年而变三年而化五年而定唯陛下之所志【因帝之喜又从而撼动之】书奏天子以册书答曰问称周公之治之材能自视孰与周公贤对曰愚臣浅薄安敢比材于周公虽然愚心晓然见治道之可以然也【其居之不疑如此】夫虎豹马牛禽兽之不可制者也及其教训服习之至可牵持驾服唯人之从臣闻揉曲木者不累日销金石者不累月夫人之于利害好恶岂比禽兽木石之类哉期年而变臣尚窃迟之上异其言时方通西南夷巴蜀苦之诏使视焉还奏事盛毁西南夷无所用上不听【初见任使若遽为迎合之论其术浅迫为帝所窥矣西南夷非帝之大欲虽极言不可亦不至大忤帝意此之所以敢为正论也其奸深矣】每朝防议开陈其端使人主自择不肯靣折庭争【辞气从容引而不发使人自悟固盛德之事也然至于事之迫切亦有时而犯顔逆防矣盖诚意恳恻自不能已也若者特窥伺人主所向为容恱而已】于是上察其行愼厚【敢于为诈非愼也忌刻深险非厚也特为愼厚之貌而已】辨论有余【未尝扺掌奋袖言辞如云也特挑发其机而不尽露故帝以为有余耳】习文法吏事【此儒者所难也】縁饰以儒术【此吏所难能也而独兼之】上说之一岁至左内史奏事有所不可不肯庭辩尝与主爵都尉汲黯请间黯先发之推其后上常说所言皆听以此日益亲贵【武帝深知黯之忠以为社稷臣故推使当其锋亦其术也然本以顺为正何必求伸已之论哉盖专为容恱则人主亲之而不敬之专为强直则人主敬之而不亲之出入乎两者之间此所以日益亲贵也】尝与公卿约议至上前皆背其约以顺指【前所谓奏事有不可者非大忤帝也故与汲黯相上下意自附于忠谠至于武帝意之所必为从之则可以取宠违之则可以取踈于是乎不暇顾其他矣】汲黯庭诘曰齐人多诈而无情始为与臣等建此议今皆背之不忠上问谢曰夫知臣者以臣为忠不知臣者以臣为不忠上然言【黯之庭诘本无辞可答之对汗漫不切帝遽然之者其意盖曰帝之所见既是我不忍执迷遂非以害国事虽人以为不忠不暇恤也其所以蛊帝之心者深矣以帝之聪明岂全不察此特方欲排众议而伸已欲乐其为助耳不冠之嫚实萌于此时也】为人谈笑多闻常称以为人主病不广大人臣病不俭节【之此言为百世之害】飬后母孝谨后母卒服防三年【自景帝短防之后汉庭臣无有服三年防者而乃服之其所以取重于帝者盖以此然未必不有为为之也权宠之臣不肯一日离人主左右而乃服防三年其所以自结者深矣】
　　汉孝武皇帝元光六年冬初筭商车
　　解题曰按本纪元狩四年初筭缗钱平凖书载公卿奏章曰异时筭轺车贾人缗钱皆有差请筭如故所谓异时即指今年事也请筭如故者中间尝罢之也武帝承文景富庶之后即位甫一纪耳征利已至于此然则府库之积其可恃哉兴利之臣不知为谁是时郑当时为大农以他日荐桑羊咸阳孔仅之事观之益疑也政使非其建白可亦负奉行之责矣
　　春穿漕渠通渭
　　解题曰按河渠书是时郑当时为大农言曰异时闗东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷天子以为然令齐人水工徐伯表悉发卒数万人穿漕渠三岁而通通以漕大便利其后漕稍多而渠下之民颇得以溉田矣
　　秋匈奴入上谷遣车骑将军卫青出上谷骑将军公孙敖出代轻车将军公孙贺出云中骁骑将军李广出鴈门广敖失师贺亦无功唯青颇斩首虏赐爵闗内侯解题曰匈奴传书秋汉使四将军各万骑击胡而本纪书于春按匈奴常以秋冬入邉当以匈奴传为正本纪载赦鴈门代郡军士诏曰遭虏之方入将吏新防上下未辑代郡将军敖鴈门将军广所任不肖校尉又背义妄行弃军而此【李广传云匈奴兵多破败广军生得广】此广敖所以败也卫青以恩泽初为将麾下必皆精骑非若广敖所领新乌合之众又所出适领不当强虏之锋故仅得首虏借手以报是时武帝盛欲贵青使麄应封爵之科则赏之者必不止于闗内侯矣此功虽不足道然出将之初众皆被谴已独见褒胆气渐张累出之捷实基于此
　　遣司马相如通卭都置一都尉十余县
　　解题曰按西南夷司马相如传相如谕告巴蜀还报是时卭筰之君长闻南夷与汉通得赏赐多多欲愿为内臣妾请吏比南夷天子问相如相如言卭筰冉防者近蜀道亦易通秦时尝通为郡县至汉兴而罢今诚复通为置郡县愈于南夷天子以为然乃拜相如为中郎将建节往使副使王然于壸充国吕越人驰四乘之传因巴蜀吏币物以赂西夷略定西夷卭筰冉防斯榆之君皆请为内臣除邉闗闗益斥西至沬若水南至牂柯为徼通零闗道【徐广曰越嶲有零闗县】桥孙水以通卭都为置一都尉十余县属蜀【蜀郡也】还报天子天子大说相如难蜀父老辞云汉兴七十有八载徐广以为元光元年盖自高祖元年数之正当此数延平陈氏曰唐防请通夜郎以制越武帝许之至巴蜀民惊恐则曰非上意也知其举动之非是以归过于下使相如还报深陈百姓之苦以成人君悔作之羙不亦善乎纵不能尔又陈卭筰以斥邉徼为务夫太守郊迎县令负弩先驱临卭诸公因门下交驩而卓王孙叹尚其女之晚相如所以愿有事于蜀也【相如希指生事死又遗言封禅以献谀固无足言者然闻蜀长老言通西南夷不为用相如欲谏业已建之不敢乃著书籍以风天子常称病间居未尝肯与公卿国家之事则与严助主父偃辈没于权利者亦有间也】
　　西南夷始置邮亭
　　解题曰按史记大事记南夷始置邮亭盖唐防通西南夷治夜郎道始成故置邮亭比内郡焉
　　为董偃置酒宣室中郎东方朔谏曰宣室者先帝之正处也淫乱之渐其变为簒诏更置酒北宫
　　解题曰淫乱之渐其变为簒此至言也使武帝如陈灵则朔必干泄治之诛矣董君之宠繇是日衰此汉之所以未亡也通鉴载于元光五年按列传年表堂邑侯陈午以孝文三年嗣侯尚馆陶公主四十八年薨则五年午尚未死也今移于午薨之年【杨子或问东方生曰诙达非夷齐而是下惠戒其子以尚容首阳为拙柱下为工饱食安坐以仕易农依隠玩世诡时不逢其滑稽之雄乎临川王氏诗曰平原狂先生隐翳世上尘材多不可数射覆亦絶伦谈辞最诙恠发口如有神以此得亲幸赐予颇不贫金玉本光莹浮沙岂能堙时时一悟主惊动汉廷臣不肯下儿童敢言诋平津何知夷与惠空复忤时人】
　　汉孝武皇帝元朔元年冬匈奴盗邉以卫尉韩安国为材官将军屯渔阳
　　解题曰本纪书于去年之秋按匈奴传去年秋汉使四将各万骑击胡其冬数千人盗边渔阳尤甚是时汉尚以十月为岁首所谓其冬即今年之岁首也又按韩安国传徙为卫尉而将军卫青击匈奴破龙城明年安国为材官将军屯渔阳与匈奴传所载合今书于今年
　　十一月诏议二千石不举孝防者罪
　　解题曰按本纪诏曰公卿大夫所使总方畧壹统类广教化美风俗也夫本仁祖义褒德禄贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽参政事祈进民心深诏执事兴廉举孝庶几成风绍休圣绪【使武帝能实其言则不特号令文章有三代之风而已】夫十室之邑必有忠信三人并行厥有我师今或阖郡而不荐一人【畏缪举之法故多不敢举在位者无好贤之诚具诚为可忧然视名实溷乱公为欺诞之世犹彼善于此也】是化不下究而积行之君子雍于上闻也二千石官长【二千石郡之守尉官长县之令长】纪纲人伦【守令之职如此】将何以佐朕烛幽隐劝元元厉蒸庶崇乡党之训哉且进贤受上赏蔽贤防显戮古之道也其与中二千石礼官博士议不举者罪有司奏议曰古者诸侯贡士一适谓之好德再适谓之贤贤三适谓之有功乃加九锡不贡士一则黜爵再则黜地三则黜爵地毕矣附下罔上者死附上罔下者刑与闻政而无益于民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免【孝与廉待之有轻重故法有轻重】
　　子据生春三月甲子立夫人卫氏为皇后
　　解题曰按史记外戚世家卫皇后字子夫生防矣盖其家号曰卫氏出平阳侯邑子夫为平阳主讴者武帝初即位数岁无子平阳主求诸良家子女十余人饰置家武帝祓霸上还因过平阳主主见所侍美人上弗说既饮讴者进上望见独说卫子夫主因奏子夫奉送入宫凡生三女一男男名据于是立卫子夫为皇后【汉书外戚传云元朔元年生男据遂立为皇后】及卫后色衰赵之王夫人幸有子为齐王王夫人早卒而中山李夫人有宠有男一人为昌邑王李夫人早卒其兄李延年以音幸号恊律恊律者故倡也及李夫人卒则有尹媫妤之属更有宠然皆以倡见非王侯有土之女士不可以配人主也司马子长所以殷勤论此者盖后宫必择族类乃百王之大法治乱存亡之所从出其可忽哉及班孟坚润色以为外戚传则多刋落之矣
　　赦天下
　　解题曰为立皇后而下也按本纪诏曰朕闻天地不变不成施化隂阳不变物不畅茂易曰通其变使民不倦诗云九变复贯知言之选朕嘉唐虞而乐殷周【武帝未尝不为此言也】据旧以监新其赦天下与民更始诸逋贷及词讼在孝景帝后二年以前皆勿听治【武帝即位以前事皆不治也】
　　秋匈奴入辽西渔阳鴈门遣将军卫青出鴈门将军李息出代获首虏数千级
　　解题曰按匈奴传秋匈奴二万骑入汉杀辽西太守略二千余人又败渔阳太守军千余人围将军韩安国安国时千余骑亦且尽防燕救【燕国也】至匈奴乃去又入鴈门杀略千余人于是汉使将军卫青将三万骑出鴈门李息出代郡得首虏数千又按史记韩安国传安国捕生虏言匈奴逺去即上书言方田作时请且罢军屯罢军屯月余匈奴大入上谷渔阳安国壁乃有七百余人出与战不胜复入壁匈奴虏略千余人及畜产而去天子闻之怒使使责让安国徙安国益东屯右北平是时匈奴虏言当入东方安国始为御史大夫及防军后稍斥防下迁而新幸壮将军卫青等有功益贵安国既疎远黙黙也将屯又为匈奴所欺失亡多甚自愧幸得罢归乃益东徙屯意忽忽不乐数月病欧血元朔二年中卒
　　东夷薉君南闾等率二十八万人降置苍海郡
　　解题曰按后汉东夷传濊北与高句骊沃沮南与辰韩接东穷大海西至乐浪濊及沃沮句骊本皆朝鲜之地也汉初燕人卫蒲自王朝鲜传国至孙右渠元朔元年濊君南闾等畔右渠率二十八万口诣辽东内属武帝以其地为苍海郡数年乃罢武帝始南击闽越次西通夜郎次北击匈奴今年复受东夷濊君之降则四邉皆骚动矣
　　燕王定国有罪自杀国除
　　解题曰本纪通鉴载于二年按主父偃传偃迁中大夫尊卫皇后及发燕王定国隂事偃有功焉大臣皆畏其口赂遗累千金元朔中偃言齐王内有淫泆之行上拜偃为齐相偃始为布衣时尝游燕赵及其贵发燕事赵王恐其为国患欲上书言其隂事为居中不敢发及其为齐相出闗即使人上书言其阴事告偃受诸侯金然则齐王燕王之死非一岁事也史记年表载齐王死于元年燕王死于二年今从之
　　汉孝武皇帝元朔二年冬赐淮南王菑川王几杖母朝解题曰淮南王安菑川王志也安淮南厉王子志齐悼惠王子皆髙帝孙而武帝之诸父行也是时衡山王赐亦髙帝诸孙而几杖之赐独及二人者盖安有文学之名志有坚守不从七国之功也按年表菑川王志以孝文十六年立元光五年薨今王乃其子建嗣位之三年无繇免其朝谒盖志之赐几杖在前史家并书于此时
　　春正月诏诸侯王得分土封子弟为列侯
　　解题曰用主父偃之防也按本纪诏曰梁王城阳王亲慈同生愿以邑分弟其许之诸侯王请与子弟邑者朕将亲览使有列位焉盖因二国之请而遂宣布天下不欲自汉朝发端也太史公曰盛哉天子之德一人有庆天下赖之【诸侯跋扈之患自是而除固天下之所共庆然严安之论亦不可不并观也】
　　匈奴入上谷渔阳遣车骑将军卫青击走之遂取河南地置朔方五原郡
　　解题曰即防恬所取河南地也秦亡地复入于虏至是始归中国焉本纪书置朔方五原郡是二郡皆新取也地理志载朔方郡武帝元朔二年开五原郡秦九原郡武帝元朔二年更名若如志所言则朔方新取五原特更名耳以五原郡诸县考之稠阳有头曼城则其地亦尝为虏取矣志止谓之更名者岂非郡地虽多为虏所取而郡名尚存乎武帝尽复郡境易以新名纪虽谓之置亦可也【又按地理志朔方有金莲盐泽】按卫青传青复出云中封青为长平侯青校尉苏建为平陵侯张次公为岸头侯使建筑朔方城上曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐猃狁至于太原出车彭彭城彼朔方今车骑将军青度西河至高闗获首虏二千三百级车辎畜产毕收为卤已封为列侯遂取河南地按榆溪旧塞【顔师古曰上郡之北有诸次山诸次水出焉东经榆林塞为榆溪言军寻此塞而行也】絶梓岭梁北河讨蒲泥破符离【如淳曰絶度也为北河作桥梁也】斩轻锐之卒捕伏听者三千一十七级执讯获丑敺马牛羊百有余万全甲兵而还益封青三千八百户
　　夏募民徙朔方十万口
　　解题曰以实新邉也
　　齐厉王次昌自杀无后国除族诛齐相主父偃
　　解题曰主父偃为武帝谋治齐王之罪而并其国所以得为齐相及既杀齐王武帝反大怒何耶盖始虽利其言及其为之已甚背理伤义则恻怛之心不期生而自生也按菑川王传元朔中齐国絶悼惠后唯有二国城阳菑川地比齐武帝为悼惠王园在齐乃割临菑东圜悼惠王冡园邑尽以予菑川令奉祭祀岂非武帝有所深愧于其中欤
　　御史大夫张欧告老
　　解题曰欧之归老汉初所谓寛大长者于是尽矣按列传自欧为吏未尝言按人专以诚长者处官官属以为长者亦不敢大欺上具狱事有可郤郤之不可者不得已为涕泣靣而封之其爱人如此老病笃请免于是天子亦防罢以上大夫禄归老于家家于阳陵太史公曰仲尼有言曰君子欲讷于言而敏于行其万石建陵张叔之谓邪是以其教不肃而成不严而治子长之语亦少褒矣得非激于公孙辈文多实少有为而发与
　　帝欲以孔臧为御史大夫臧请为太常典家业从之解题曰武帝尊乡孔氏表章六经臧亲为圣人之后遇时如此乃逡廵不就大位方欲纲纪古训以示来嗣其必有以也帝其可不深省乎臧进退可度出言有章眞孔氏子孙也
　　汉孝武皇帝元朔三年族诛郭解
　　解题曰游侠始于王政之不行而盛于战国之末虽以始皇之暴隳名城杀豪杰不能少杀其势田横之死自杀者至五百人私义之胜亦极矣文景以来累加诛揃【郭解传云解父以任侠孝文时诛死剧孟传云剧孟死家无余十金之财而符离人王孟亦以侠称江淮之间是时济南瞷氏陈周肤亦以豪闻景帝闻之使使尽诛此属】然其锋犹未衰也至于武帝势平文胜禁网日密自郭解之诛而天下无大侠矣班固荀恱之论固不可易而司马迁讪薄拘学乃豪侠之情儒者不可不知也按郭解传御史大夫公孙当解大逆无道今附载于公孙除日之后
　　春罢苍海郡
　　解题曰从公孙之请也
　　三月赦天下
　　解题曰按本纪诏曰夫刑罸所以防奸也内长文所以见爱也以百姓之未洽于教化朕嘉与士大夫日新厥业只而不解其赦天下是时方用张汤为廷尉虽播告之修尚何益哉
　　张骞使月氏还以为太中大夫
　　解题曰骞身所至者大宛大月氏大夏康居而传闻其旁大国五六具为天子言其地形所有西域之议始于此
　　六月庚午皇太后王氏崩
　　解题曰武帝母也
　　罢西夷独置南夷两县一都尉城朔方城
　　解题曰之欲罢朔方苍海西南夷皆良防也以之智岂朱买臣浮辩所能屈哉以武帝攘斥匈奴之意方盛故阳为不胜耳其请罢西南夷苍海专奉朔方殊非小补也虽号阿谀犹能小行其意视后世之阿谀者犹庶几焉
　　汉孝武皇帝元朔五年冬十一月乙丑丞相薛泽免以御史大夫公孙为丞相封平津侯
　　解题曰按本传先是汉帝常以列侯为丞相唯无爵上于是下诏曰朕嘉先圣之道开广门路宣招四方之士盖古者任贤而序位量能以授官劳大者厥禄厚德盛者获爵尊故武功以显重而文德以行褒其以髙成之平津郷户六百五十封丞相为平津侯其后以为故事
　　以汲黯为右内史董仲舒为胶西王相
　　解题曰按列传是时汉方征匈奴招懐四夷汲黯务少事承上间常言与胡和亲无起兵上方向儒术尊公孙及事益多吏民巧弄上分别文法汤等数奏决谳以幸而黯常毁儒靣触等徒懐诈饰智以阿人主取容而刀笔吏专深文巧诋防人于罪使不得反其眞以胜为功上愈益贵汤汤深心疾黯虽天子亦不说也欲诛之以事为丞相乃言上曰右内史界部中多贵人宗室难治非素重臣不能任请徙黯为右内史为右内史数岁官事不废董仲舒为人廉直是时方外攘四夷公孙治春秋不如董仲舒而希世用事位至公卿董仲舒以为从谀疾之乃言上曰独董仲舒可使相胶西王胶西王素闻董仲舒有行亦善待之董仲舒恐乆获罪疾免居家至卒终不治产业以修学著书为事故汉兴至于五世之间唯董仲舒名为明于春秋汉书列传云仲舒在家朝廷如有大议使使者及廷尉张汤就其家而问之其对皆有明法
　　匈奴冦朔方遣卫青率六将军击之还拜青为大将军解题曰卫青为将至是三出击匈奴龙城之役才斩首虏数百初不足言唯二年取朔方地与今年围右贤主为大捷耳青遂正位大将军益封八千七百户而诸子列校皆封侯尊宠于是乎极矣明年霍去病遂兴
　　夏六月置博士弟子员
　　解题曰前此博士虽各【阙】　授徒而无考察试用之法至是官始为置弟子【阙】　武帝赞所谓兴大学也太史公曰余读功令至于广厉学官之路未尝不废书而叹也曰嗟乎夫周室衰而闗雎作幽厉微而礼乐壊诸侯恣行政繇强国故孔子闵王路废而邪道兴于是论次诗书修起礼乐适齐闻韶三月不知肉味自卫反鲁然后乐正雅颂各得其所世以混浊莫能用是以仲尼于七十余君无所遇曰茍有用我者期月而已矣西狩获麟曰吾道穷矣故因史记作春秋以寓王法其辞防而指博后世学者多録焉自孔子卒后七十子之徒散游诸侯大者为师傅卿相小者友教士大夫或隐而不见故子路居卫子张居陈澹台子羽居楚子夏居西河子贡终于齐如田子方叚干木吴起禽滑厘之属皆受业于子夏之伦为王者师是时独魏文侯好学后陵迟以至于始皇天下竝争于战国儒术旣绌焉然齐鲁之间学者独不废也于威宣之际孟子荀卿之列咸遵夫子之业而润色之以学显于当世及至秦季世焚诗书坑儒士六艺从此缺陈渉之王也而鲁诸儒持孔氏之礼噐徃归陈王于是孔甲为陈渉博士卒与渉俱死陈渉起匹夫驱瓦合适戍旬月以王楚不满半嵗竟灭亡其事至防浅然而缙绅先生之徒负孔子礼器徃委质为臣者何也以秦焚其业积怨而发愤于陈王也及高皇帝诛项籍举兵围鲁鲁中诸儒尚讲诵习礼乐歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经艺讲习大射郷饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇徴用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位公孙以春秋白衣为天子三公【自孔子后公孙始以儒者得政】封以平津侯天下之学士靡然乡风矣公孙为学官悼道之鬰滞乃请曰丞相御史言制曰盖闻导民以礼风之以乐婚姻者居室之大伦【是时论学者尚知本此】今礼废乐崩朕甚愍焉故详延天下方正博闻之士太常议与博士弟子崇郷里之化以广贤材焉谨与太常臧【孔臧也】博士平【平博士之长也博士太常之属而复着其名者盖博士议论不繋于官长也】等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化行也建首善自京师始繇内今陛下开大明配天地本人伦劝学修礼崇乡里之化以广贤材开太平之原也古者政教未洽不备其礼请因旧官而兴焉【旧官谓博士旧授徒之黉舎也至是官置弟子员来者旣众故因旧黉舎而兴修之也】为博士官置弟子五十人复其身太常择民年十八已上仪状端正者补博士弟子【此太常所补也诏书既曰崇乡里之化则太常所补弟子不过取诸闗中而已】郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子【此郡国所择也自好文学已下条目甚详而太常弟子止取仪状端正者盖太常天子近臣常以儒生为之任其选择不必立法也】一岁皆辄试【太常所补郡国所择虽有两涂至于受业一年而后试则考察无二法也】能通一艺以上补文学掌故缺【鼂错以文学为太常掌故应劭曰掌故六百石吏主故事按博士秩比六百不应掌故秩反过之盖应劭之误也】其高第可以为郎中者太常籍奏【郎中宿卫之臣故其名籍以待上选也】即有秀才异等辄以名闻【非常选也】其不事学若不材及不能通艺辄罢之而请诸不称者罸【诸不称者谓太常之谬选博士之失教及郡国之滥以充赋也】臣谨按诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下【欲为学者开入仕之路故以宣布诏书为名与三代賔兴之意异矣此俗儒之所喜而高士之所不屑也】治礼掌故以文章礼义为官迁留滞请选择其秩比二百石以上及比百石通一艺以上补左右内史大行卒史【左内史后为左冯翊右内史后为京兆尹右扶风大行后为大鸿胪】比百石以下补郡太守卒史皆各二人邉郡一人先用诵多者若不足乃择掌故补中二千石属【掌故尊于文学掌故即前所谓秩比二百石以上者也中二千石属即左右内史大行卒史也大行中二千石左右内史虽二千石亦通言之也】文学掌故补郡属【文学掌故即博士弟子通一艺所补也郡属即郡太守卒史也】备员【既无诵多者故选掌故彼善于此者以充数也】请着功令【顔师古曰新立此条请以着于功令功令篇名若选举令】他如律令【顔师古曰此外竝如旧律令】制曰可自此以来则公卿大夫士吏斌斌多文学之士矣【公卿多文学之士而治効反少于前日此太史公所叹也】
　　汉孝武皇帝元朔六年赦天下
　　解题曰为伐匈奴而下也
　　夏四月卫青复将六将军絶幕斩首虏万余右将军苏建前将军赵信为单于所败信降匈奴建尽亡其军唯票姚校尉霍去病有功封冠军侯
  </div>
  <div class="pagination">
   <a href="大事记_page47.html">
    上一页
   </a>
   <span>
    ...
   </span>
   <a href="大事记_page43.html">
    43
   </a>
   <a href="大事记_page44.html">
    44
   </a>
   <a href="大事记_page45.html">
    45
   </a>
   <a href="大事记_page46.html">
    46
   </a>
   <a href="大事记_page47.html">
    47
   </a>
   <span class="current-page">
    48
   </span>
   <a href="大事记_page49.html">
    49
   </a>
   <a href="大事记_page50.html">
    50
   </a>
   <a href="大事记_page51.html">
    51
   </a>
   <a href="大事记_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
