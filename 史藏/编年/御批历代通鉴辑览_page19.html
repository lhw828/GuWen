<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 19 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 19 页/共 306 页</h1>
    <div class="content">　　吴【注见前】子乘【即夀梦　史记秦伯无子武王求仲雍之后得周章已君呉因而封之索隐夀梦仲雍十八代孙】来朝
　　夀梦始立朝王适楚观诸侯礼乐后与鲁侯防于钟离【今江南鳯阳府鳯阳县有钟离故城古钟离子国】问周公礼乐鲁侯悉为陈之因咏歌三代之风夀梦曰孤在夷蛮以椎髻为俗岂有斯之服哉因叹而去
　　【丁丑】二年呉入州来【今江南鳯阳府鳯台县北有下蔡故城春秋州来邑】
　　初楚庄围宋师还公子婴齐请申吕为赏田申公巫臣曰不可楚庄乃止婴齐以是怨巫臣公子侧欲取夏姬巫臣止之而自取以奔晋故侧亦怨之侧与婴齐遂杀巫臣之族而分其室巫臣自晋遗二子书曰余必使尔罢于奔命以死于是巫臣请使于吴通吴于晋教吴战阵使之伐楚伐巢【今江南卢州府巢县周巢伯国】伐徐至是入州来婴齐侧一嵗七奔命蛮夷属于楚者吴尽取之是以吴始大通于上国
　　【戊寅】三年晋杀其大夫赵同赵括
　　赵婴齐通于赵朔之妻【庄姬晋成公女】赵同赵括放诸齐【事在定王二十一年】朔妻以故谮于晋侯曰原屏将为乱晋侯讨而杀之赵武【朔之子庄姬出諡文子】从姬畜于公宫以其田与祁奚【氏族畧奚献侯之后食于祁因以为氏今太原府祁县是也】韩厥言于晋侯曰成季之勲【谓赵衰】宣孟之忠【谓赵盾】而无后为善者其惧矣乃立武而反其田【史记赵盾卒子朔嗣朔娶晋成公姊为夫人晋景公三年屠岸贾为司冦治灵公之贼攻赵氏于下宫杀赵朔赵同赵括赵婴齐灭其族朔妻有遗腹走公宫匿免身生男屠岸贾索之朔客公孙杵臼与朔友程婴曰立孤与死孰难婴曰死易立孤难杵臼曰子彊为其难者我为其易者乃取他人儿匿之程婴出谬告诸将攻杀公孙杵臼及孤儿程婴以真孤匿山中居十五年景公疾卜之大业之后不遂者为祟公问韩厥厥知赵孤在乃曰大业之后在晋絶祀者其赵氏乎具以实告公乃以韩厥之众胁诸将立赵孤名曰武攻屠岸贾灭其族与赵武田邑如故程婴曰我将下报赵宣孟与公孙杵臼遂自杀此所载与左传异】
　　【孔頴逹春秋正义曰史记称赵朔妻成公姊为夫人案传赵衰嫡妻文公之女若朔妻成公之姊则亦文公之女父之从母不得为妻贾服先儒皆以为成公之女故杜氏从之史记又称屠岸贾攻杀赵盾赵同赵括案成二年传栾书将下军则朔已死矣不得于此年与同括俱死于是晋君明诸臣强无容有屠岸贾厠其间如此専恣又称公孙杵臼取他儿代武死程婴匿武山中因晋侯有疾韩厥请立武为赵氏后与左传背违其説不可从】
　　【己夘】四年晋人执郑伯【悼公子成公睔】
　　楚人以重贿求郑郑伯防楚公子成于邓【注见前】寻郑伯如晋晋以其贰于楚执诸铜鞮【今山西沁州有铜鞮故城在州西南】栾书伐郑郑人使伯蠲行成晋人杀之郑公孙申谋曰我出师以围许为将改立君者而纾晋使晋必归君遂围许明年郑公子班【即子如】闻叔申谋立公子繻【成公庶子】郑人杀繻立髠顽【成公世子】公子班奔许栾书曰郑人立君我执一人焉何益不如伐郑而归其君晋侯有疾立世子州蒲【是为厉公】为君而防诸侯伐郑郑公子喜【字子罕穆公子】赂以襄钟【郑襄公之庙钟】子然【穆公子】盟于修泽【今河南懐庆府原武县有修武亭亦曰修鱼即春秋修泽】公子騑【字子驷穆公子】为质郑伯归讨立君者杀叔申及其弟叔禽是夏晋景公卒
　　【辛巳】六年命王季子单子取鄇田【鄇音侯今河南懐庆府武陟县西南有鄇人亭即周鄇田】于晋
　　晋郤至【即温季蒲城鹊居之子諡昭子】与王室争鄇田王使刘子【康公即王季子】单子【襄公】讼诸晋郤至曰温吾故也故不敢失刘子单子曰昔苏忿生以温为司冦厥后苏氏即狄又不能于狄而奔衞【事见襄王二年】襄王劳文公而赐之温【见襄王十七年】狐氏【狐毛之子溱为温大夫】阳氏【阳处久居温】先处之而后及子若治其故则王官之邑也【左传疏鄇是温之别邑襄王赐晋以温不赐以鄇也鄇本未尝属　晋故曰王官之邑子】安得之晋侯使郤至弗敢争
　　【壬午】七年晋士爕及楚公子罢许偃【皆楚大夫】盟于宋
　　宋华元善于楚公子婴齐【时为令尹】又善于晋栾书【时将中军】闻楚人既许晋成【王之四年晋归楚钟仪楚使公子辰聘晋修好五年晋使籴茷如楚报之】遂如楚复如晋合晋楚之成于是晋士爕防楚公子罢许偃盟于宋西门之外郑伯遂如晋受成
　　【癸未】八年鲁侯来朝遂防晋侯齐侯【顷公子灵公环】宋公衞侯郑伯曹伯邾人滕人伐秦
　　初秦晋将防于令狐晋侯先至秦伯【桓公荥】不肯渉河次于王城使史颗【秦大夫】盟晋侯于河东晋郤犫【歩阳之子又名州亦曰苦叔成】盟秦伯于河西【事在王六年】秦伯归而背晋成又召狄与楚欲道以伐晋于是晋侯使郤锜【克之子字驹伯】如鲁乞师鲁侯至京师以诸侯朝王遂从王季子【即刘康公】成子【成肃公】防晋侯及诸侯之师伐秦晋侯使吕相【魏锜子谥宣子】絶秦及秦师战于麻隧【在今陜西西安府泾阳县北】秦师败绩获秦成差及不更女父【左传注不更秦爵】师遂济泾及侯丽【春秋彚纂注侯丽刘伯庄云在泾阳境】而还成肃公卒于瑕【先是成子受脉于社不敬刘子曰民受天地之中以生所谓命也是以有动作礼义威仪之则以定命也国之大事在祀与戎今成子惰弃其命矣其不及乎】
　　【乙酉】十年晋侯执曹伯归于京师
　　伐秦之役曹宣公【名卢文公子】卒于师【事在王八年】曹人使公子负刍守公子欣时【即子臧】逆曹伯之丧【二子皆宣公庶子】负刍杀其太子而自立【是为成公事在九年】至是晋侯及诸侯盟于戚执负刍以归于京师诸侯将见子臧于王而立之辞曰圣达节次守节为君非吾节也敢失守乎遂逃奔宋后曹人请负刍于晋【事在十一年】晋人使谓子臧曰反吾归而君子臧反晋释曹伯归自京师子臧尽致其邑与卿而不出
　　晋士爕齐髙无咎【固之子】宋华元鲁叔孙侨如衞孙林父【良夫之子】郑公子防邾人防吴于钟离【钟离注见前此防吴之始亦晋以诸侯之大夫为防之始】
　　始通吴也后鲁仲孙蔑衞孙林父防吴于善道【事在灵王四年吴使夀越如晋请聴诸侯之好晋人使鲁卫先防　春秋彚纂注阮胜之南兖州记云盱贻本吴善道地今盱眙县江南泗州】是年诸侯防吴于戚后又防吴子夀梦于柤【事在灵王九年　春秋彚纂注柤今山东兖州府峄县泇口是也】诸侯之大夫又防吴于向【事在灵王十三年向郑地今开封府尉氏县西南有向城】
　　【丙戌】十有一年夏六月丙寅朔日有食之
　　晋侯及楚子郑伯战于鄢陵【即鄢注见前】楚子郑师败绩先是楚将北师【事在王十年】公子贞【即子囊楚庄子】曰新与晋盟而背之不可公子侧曰敌利则进何盟之有楚子遂侵郑及暴隧【郑地路史曰暴辛公采邑后为郑有】复侵衞及首止【注见前】郑公子喜侵楚取新石【春秋彚纂注楚邑在今南阳府叶县界】至是楚以汝隂之田【汝水南近郑之田】求成于郑郑叛晋使公子騑从楚盟于是晋侯将伐郑士爕不欲栾书曰不可以当吾世而失诸侯师遂起郑人闻有晋师使告于楚楚子救郑遇于鄢陵士燮曰惟圣人能内外无患自非圣人外宁必有内忧盍释楚为外患乎甲午晦楚晨压晋军而陈栾书曰楚师轻窕固垒而待之三日必退退而击之必获胜郤至曰楚有六间【二卿相恶王卒以旧郑陈而不整蛮军而不陈陈不违晦在陈而嚣】不可失也苖贲皇言于晋侯曰楚之良在其中军王族而已请分良以击其左右而三军萃于王卒必败之晋侯从之及战魏锜射楚子中目【楚子召养由基与之两矢使射锜中顶伏弢以一矢复命】楚师薄于险晋囚其公子茷【却至从郑伯郑伯之御石首纳旌于弢中乃免】旦而战见星未巳楚公子侧命军吏察夷伤补卒乘鸡鸣而食将复战谷阳竖献饮于侧侧醉楚子召之不能见楚子曰天败楚也夫乃宵遁晋入楚军三日谷士燮立于戎马之前曰君幼诸臣不佞【才才也】何以及此君其戒之楚师还公子侧自杀
　　【丁亥】十有二年冬十有二月丁巳朔日有食之
　　晋杀其大夫郤锜郤犫郤至
　　晋侯多外嬖反自鄢陵欲尽去羣大夫而立其左右胥童夷阳五【国语作夷阳午】长鱼矫三人俱怨郤氏【胥童胥克子郤缺为政废胥克邠锜夺夷阳五田郤犫与长鱼矫争田执而梏之】而嬖于晋侯栾书以郤至不从已而败楚师【鄢陵之战蛮书欲固垒郤至言楚有六间必克之】欲废之使楚公子茷【鄢陵之战所获】告晋侯曰此战也郤至实召寡君曰此行必败吾奉孙周【晋襄公之曾孙】以事君晋侯告栾书书曰其有焉盍使诸周而察之郤至聘于周栾书使孙周见之晋侯使觇之信遂怨郤至胥童夷阳五帅甲八百将攻郤氏长鱼矫请无用众晋侯使清沸魋【亦嬖人】助之三郤将谋于榭矫杀郤锜郤犫于其位郤至欲逃矫及诸其车杀之胥童以甲刦栾书中行偃【即荀偃荀庚之子荀林父尝为中行遂以官为氏】于朝请杀之晋侯弗许矫曰不杀二子忧必及君遂出奔狄晋侯使书偃皆复其位【初三郤害伯宗谮而杀之韩献子曰郤氏其不免乎善人天地之纪也而骤絶之不亡何待伯宗每朝其妻必戒之曰盗憎主人民怨其上子好直言必及于难伯宗死子州犁奔楚】
　　【戊子】十有三年晋弑其君州蒲
　　晋侯使胥童为卿游于匠丽氏【嬖大夫家】栾书中行偃执晋侯召士匄【士爕之子即范宣子】士匄辞召韩厥厥曰二三子不能事君焉用厥也栾书中行偃杀胥童使程滑【晋大夫】弑晋侯之于翼东门之外以车一乘【先是诸侯伐郑防于柯陵周单襄公见晋侯视逺步髙却锜见其语犯郤犫见其语迂郤至见其语伐单子曰晋将有乱其君与三郤当之乎君子目以定体足以从之今晋侯目不在体而足不步目其心必异矣郤氏晋之宠人也三卿而五大夫可以戒惧矣今郤伯之语犯叔迂季伐犯则陵人迂则诬人伐则揜人有是宠也而益之以三怨谁能忍之未几晋杀三郤及是厉公被弑】
　　晋逆公孙周于京师立之【是为悼公史记晋襄公少子捷号桓叔桓叔最爱生惠伯谈谈生周韦昭国语注晋不畜羣公子故谈子周适周事单襄公】
　　晋栾书中行偃既弑厉公使荀防【即智武子荀首别邑于智故又以智为氏】士鲂【士防子亦曰彘共子】逆周子于京师而立之生十四年矣【国语周事单襄公立无跛视无旋聴无耸言无逺晋国有忧未尝不戚有庆未尝不怡襄公疾召其子顷公而告之曰必善晋周将得晋国其行也　文能文则得天地天地所胙小而后国晋仍无道而鲜胄其将失之矣必蚤善晋子其当之也】大夫逆于清原【注见前】周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是聴盟而入朝于武宫逐不臣者七人二月即位于朝始命百官施【施恩惠】舍【舍劳役】已责【止逋责】振废滞禁淫慝薄赋敛宥罪戾使魏相【即吕相佐下军】士鲂【将新军】魏颉【魏颗子别为令狐氏】赵武【与颉俱佐新军】为卿【荀家荀防栾黡韩无忌为公族大夫使训卿之子弟士渥浊为太傅修士防之法右行辛为司空修士蒍之法栾紏御戎使训诸御荀宾为右使训勇力之士祁奚为中军尉羊舌职佐之魏绛为司马张老为候庵铎遏防为上军尉籍偃为司马使训卒乗程郑为乗马御使训羣驺　荀家荀防荀宾皆荀氏族栾黡书之子韩无忌厥之子右行辛其先将右行以官为氏栾紏亦曰弁紏栾氏族羊舌职晋武公曾孙突为羊舌大夫遂以为氏职叔向父魏绛犫之子籍偃其先伯黡司晋典籍以官为氏程郑荀氏别族羣驺谓诸掌驾之官】凡六官之长皆民誉也
　　【己丑】十有四年晋栾黡宋华元鲁仲孙蔑衞寗殖【俞之孙諡惠子】曹人莒人邾人滕人薛人围宋彭城【注见前】
　　初宋司马荡泽【荡氏宋桓公子荡之后泽亦曰子山】杀公子肥【宋文公子】华元【为右师】出奔晋鱼石【公子鱼曽孙时为左师】止之于河上华元遂复入以国人攻荡氏杀泽于是鱼石及向为人【宋桓公子贮字向父其后以字为氏为人时为大司冦】鳞朱【桓公子鳞元孙以名为氏朱时为少司寇】向带【时为太宰】鱼府【时为少宰】俱出奔楚【事在王十年】楚子郑伯伐宋取彭城鱼石遂入于彭城【向为人鳞朱向带鱼府亦入焉楚以三百乗戍之而还】宋老佐【戴公五世孙时为司马】及华喜【华父督元孙时为司徒】帅师围之楚令尹婴齐救彭城伐宋宋华元如晋告急韩厥为政曰欲求得人必先勤之成霸安疆自宋始矣晋侯遂以师救宋遇楚师于靡角之谷【左传注宋地】楚师还晋使士鲂如鲁乞师鲁仲孙蔑防诸侯于虚朾【春秋彚纂注虚朾杜注阙或云即宋之虚在今睢州界】谋救宋【事在王十三年是年鲁成公卒子午嗣是为襄公】至是诸侯之大夫围彭城彭城降晋晋人以宋五大夫在彭城者归寘诸瓠邱【即壶邱亦曰阳壶其故城在今山西绛州垣曲县】
　　王崩太子泄心立【是为灵王】
　　灵王
　　【庚寅】元年晋荀防齐崔杼【夭之子】宋华元鲁仲孙蔑衞孙林父曹人邾人滕人薛人小邾人【曹姓邾侠之后封于郳今山东兖州府滕县郳城是也本附庸后进爵小邾子】防于戚遂城虎牢【戚虎牢注俱见前】
　　初诸侯防于沙随【今河南归德府宁陵县沙随城是】尹子【周尹武公】及晋侯【厉公】以诸侯伐郑【事在简王十一年】既而郑公子騑侵晋虚滑【左传注晋之二邑】衞北宫括【即懿子衞成公曾孙】侵郑至于髙氏【今河南开封府禹州有髙氏亭】楚人戍郑尹子单子【单襄公朝】防晋侯【亦厉公】及诸侯盟于柯陵【左传注郑西地】以伐郑楚公子婴齐救之诸侯师还寻又伐郑楚再救之诸侯复还【事在简王十二年】彭城之役晋韩厥帅诸侯之师伐郑入其郛败其兵于洧上【事在简王十四年洧水出河南府登封县马岭山经郑州许州合溱水为双洎河】至是郑伯疾公子騑请息肩于晋郑伯不可既卒【子髠顽嗣是为僖公】晋师宋师衞师侵郑郑人不从晋乃防诸侯之大夫于戚以谋郑鲁仲蔑曰请城虎牢以逼郑晋人从之郑乃行成明年单子防晋侯及诸侯盟于鸡泽【今直广平府鸡泽县西南有防盟台即春秋诸侯盟处】为郑服故也【晋侯之弟扬干乱行于曲梁魏绛戮其仆晋侯怒谓羊舌赤曰必杀魏绛无失也对曰绛事君不避难有罪不逃刑其将来辞言终魏绛至授仆人书将伏剑公读其书曰臣闻师众以顺为武军事有死无犯为敬君合诸侯臣敢不敬臣惧其死以及扬干无所逃罪请归死于司冦公跣而出曰寡人之言亲爱也吾子之讨军礼也子无重寡人之遇反役使绛佐新军　羊舌赤字伯华职长子】后二年晋侯复防诸侯于戚郑伯皆来防【史记晋防诸侯于鸡泽悼公问羣臣可用者祁奚举解狐解狐奚之仇复问举其子午君子曰祁奚可谓不党矣外举不仇内举不子】
　　【壬辰】三年晋大夫魏绛盟诸戎
　　无终子嘉父【无终山戎国名字爵嘉父字也今顺天府蓟州有无终故城即无终子国】使孟乐【无终之臣】如晋因魏绛纳虎豹之皮以请和诸戎晋侯曰戎狄无亲而贪不如伐之魏绛曰诸侯新服将观于我我徳则睦否则携贰劳师于戎诸华必叛晋侯曰然则莫如和戎乎对曰和戎有五利焉戎狄荐【聚也】居贵货易【轻也】土土可贾焉一也邉鄙不耸民狎其野穑人成功二也戎狄事晋四邻振动诸侯威懐三也以徳绥戎师徒不勤兵甲不顿四也鉴于后羿【有夏之衰羿因夏民以代夏政其臣寒浞杀之事详见前】而用徳度逺至迩安五也君其图之晋侯説乃使魏绛盟诸戎
　　【癸巳】四年诸侯戍陈
　　初楚公子壬夫【即子辛】为令尹侵欲于小国【多欲无厌侵害小国】鸡泽之盟陈侯使袁侨【左传注辕涛涂四世孙】如防求成【事在二年】楚司马公子何忌遂侵陈防陈成公卒【子溺嗣是为哀公】楚人闻丧乃止陈人卒不聴楚命楚彭名侵之使顿【今河南陈州府项城县北有南顿故城古顿子国汉书地理志应劭注顿迫于陈其后南徙故号南顿】间陈而伐之陈人围顿【事在三年】至是晋侯合诸侯于戚以戍陈楚令尹公子贞【楚人讨陈叛故知由令尹子辛乃杀子辛而以子囊为令尹】帅师伐陈【晋士鲂曰楚人讨贰而疾伐陈陈近于楚能无往乎】晋侯复合诸侯于城棣【今河南开封府阳武县北有南棣北棣二城即春秋城棣】以救之后楚公子贞围陈晋侯率诸侯防陈侯于鄬【是时郑伯防鄬公子騑相使贼夜弑郑伯以疟疾赴于诸侯立子嘉是为简公鄬郑地】陈人患楚使告陈侯于防曰君若不来羣臣不忍宗庙社稷惧有二图陈侯逃归【事在王六年】
　　【丁酉】八年晋侯宋公鲁侯衞侯曹伯莒子邾子滕子薛伯伯小邾子齐世子光伐郑同盟于戏【即戏童在河南开封府汜水县南水经注汜水出浮戏之山是也】
　　郑既与晋成公子发【即子国穆公子】公孙辄【即子耳穆公孙】侵蔡获其司马公子燮【蔡庄公子】诸侯防于邢邱【即今河南懐庆府温县平皐故城汉书地理志河南郡平臯晋曰邢邱】郑伯献防以聴命【是防晋侯以命朝聘之数使诸侯之大夫聴命鲁季孙宿齐髙厚宋向戌衞寗殖邾大夫防之　季孙宿行父之子諡武子髙厚固之子向戌宋桓公子肸之孙】于是楚公子贞帅师伐郑【子驷曰姑从楚以纾吾民晋师至吾又从之犠牲玉帛陈于二境以待强者而庇民焉子展曰小所以事大信也晋君方明四军无阙八卿和睦必不弃郑不如完守以老楚仗信以待晋子驷曰从楚騑受其咎】郑及楚平【事在王七年】晋侯率诸侯伐郑师于汜【郑有二汜东汜在新郑南汜在襄城此东汜也秦晋围郑秦军汜南即此】郑人恐复行成于晋中行偃曰遂围之以待楚人之救而与之战智防曰许之盟而还师以敝楚吾三分四军与诸侯之鋭以逆来者于我未病楚不能矣犹愈于战乃许郑成同盥于戏晋师还晋侯谋所以息民者魏绛请施舍自公以下茍有积者尽出之国无滞积亦无困人公无禁例亦无贪民祈以币更【不用胜】宾以特牲器用不作【仍其旧】车服从给【止足给事】行之期年国乃有节三驾而楚不能争【左传注三驾三兴师也一师于牛首二师于向三观兵于郑东门自是郑遂服】
　　【戊戌】九年晋侯使士匄平王室
　　先是王使王叔陈生【王叔周卿士】愬戎于晋王叔贰于戎晋士鲂执之以如京师【事在四年】及是王叔与伯舆【王卿士】争政王右伯舆王叔怒而出奔及河王复之不入晋侯使士匄平王室王叔之宰与伯舆之大夫瑕禽坐狱于王庭士匄聼之曰天子所右寡君亦右之所左亦左之使王叔与伯舆合要王叔不能举其契【春秋疏使其两相辨答伯舆词直王叔不能举要契之词也】王叔奔晋单子【顷公子靖公】为卿士以相王室
　　【己亥】十年鲁作三军
　　鲁季孙宿告叔孙豹【得臣之子穆子】请为三军【左传注鲁上下二军皆属于公有事三卿更率以征伐季氏欲专其民人故假立中军因以改作】各征其军豹不欲宿固请之乃盟诸僖闳【僖公庙门】诅诸五父之衢【元和志五父衢在曲阜县东南】正月作三军三分公室各有其一三子各毁其乘【各自壊其旧时车乘分以足成三军使各自属其军】季氏使其乘之人以其役邑入者无征【春秋疏役谓共官力役则今之丁也邑谓赋税若今之租调也以其役与邑皆来季氏者则公室无征】不入者倍征【若不入季氏者则使公家倍征之殴之使入已也】孟氏使半为臣若子若弟【取其子弟之半为臣四分其乗之人以三归公而取其一】叔孙氏使尽为臣【尽取子弟以其父兄归公】
　　晋侯宋公鲁侯衞侯曹伯齐世子光莒子邾子滕子薛伯伯小邾子伐郑防于萧鱼【春秋彚纂注萧鱼郑地路史曰少昊后嬴姓国修鱼即萧鱼也】
　　戏之盟晋人不得志于郑复以诸侯伐之门其三门而还寻楚子伐郑郑又及楚平【子驷将与楚成子孔子蟜曰与大国盟口血未干而背之可乎子驷子展曰要盟无质背之可也乃及楚平事在王八年　子孔即公子嘉穆公子子蟜即公孙虿子游之子】使公孙辄从楚公子贞伐宋又使皇耳【皇戍子】侵衞【衞人追之获耳于犬邱】辄复受楚令伐鲁围萧克之【鲁仲孙蔑曰郑其有灾乎师竞已甚】于是晋侯防诸侯伐郑师于牛首【初郑子驷与尉止有争至是将御诸侯之师而黜其车尉止获又抑之弗与献尉止乃帅贼攻西宫之朝杀子驷子国子耳刦郑伯以如北宫子国之子子产攻盗于北宫获尉止　牛首今河南开封府牛首城是子产即公孙侨】诸侯之师城虎牢而戍之晋师城梧【春秋彚纂注梧杜预曰郑地案隋书荥阳县有梧桐涧或即是梧也】及制【即城臯在开封府荥阳县】士鲂魏绛戍之郑及晋平【此三驾之一】楚公子贞救郑诸侯之师还【绕也】郑而南楚师不退师遂进与楚夹颍【颍水出河南登封县颍谷至江南颍上县入淮】而军郑公孙虿与楚人盟【子蟜曰诸侯必不战矣从之将退不从亦退退楚必围我不如从楚亦以退之宵涉颍与楚人盟】栾黡欲伐郑师荀防不可侵郑北鄙而归楚人亦还【事皆在王九年】郑公孙舍之【即子展子罕之子】侵宋【郑人患晋楚之故诸大夫曰楚弱于晋何由而使晋师至死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之于是子展遂侵宋以致诸侯】晋侯复防诸侯师于向【注见前】伐郑郑人行成同盟于亳城北【此三驾之二亳城西亳也在今偃师】楚公子贞乞师于秦以伐郑郑伯逆之伐宋晋侯乃防诸侯悉师以复伐郑观兵于郑东门郑使良霄【即伯有子耳之子考左传郑七穆皆穆公子子良之后为良氏子游之后为游氏子国之后为国氏子罕之后为罕氏子驷之后为驷氏子印之后为印氏子丰之后为丰氏皆以字为氏】石防【亦作石盂】如楚告将服于晋【楚人执之后复归于郑】使王子伯骈行成晋赵武入盟郑伯郑公孙舍之出盟晋侯防于萧鱼【是为三驾】赦郑囚皆礼而归之郑人赂晋侯以师悝师触师蠲【皆乐师】歌钟二肆【肆列也县钟十六为一肆二肆三十二枚】及镈磬女乐二八晋侯以乐之半赐魏绛曰子教寡人和诸戎以正诸夏八年之中九合诸侯【史记集解服防曰九合一防戚二防城棣三防鄬四防邢邱五盟戏六防柤七防虎牢八盟宅城九防萧鱼】如乐之和无所不谐请与子乐之辞曰国之福也君之灵也二三子之劳也臣何力之有焉抑臣愿君安其乐而思其终也书曰居安思危思则有备有备无患敢以此规晋侯曰子之教敢不承命赏则不可废也子其受之魏绛于是有金石之乐【晋悼公复霸】
　　【庚子】十有一年吴子乘卒
　　寿梦四子长诸樊【春秋经书遏】次余祭【左传作戴】次余昧【左传作夷末】次季札季札贤寿梦欲立之季札让乃立诸樊诸樊已除丧让位季札季札辞曰曹宣公之卒诸侯不义曹君【成公负刍也事见简王八年】将立子臧子臧去之君子曰能守节札虽不才愿附子臧以无失节固立之弃其室而耕乃舍之
　　【辛丑】十有二年晋复三军【晋于三军之外作三行又作六军至是始复大国三军之制】晋侯搜于绵上【即绵上聚注见前】以治兵使荀偃将中军士匄佐之赵武将上军韩起【韩厥子諡宣子】佐之栾黡将下军魏绛佐之新军无帅晋侯难其人使其什吏率其卒乗官属以从于下军明年荀偃以诸侯之师伐秦无功而还【晋人谓之迁延之役】遂舍新军【伐秦之役栾黡之弟鍼与士鞅驰秦师鍼死士鞅反栾黡欲杀鞅鞅奔秦秦伯问晋大夫谁先亡对曰栾氏其在盈乎秦伯曰何故对曰武子之徳在民是庇其子栾黡死盈之善未能及人武子所施没矣而黡之怨实章将于是乎在秦伯以为知言请于晋而复之　士鞅即范献子匄之子】
　　【壬寅】十有三年春二月乙未朔日有食之
　　衞侯出奔齐
　　衞侯戒孙林父寗殖食皆服而朝日旰不召而射鸿于囿二子从之不释皮冠而与之言二子怒林父如戚【戚即戚城林父食邑自献公之立林父置其重器于戚而善晋大夫】孙蒯【文子之子】入使卫侯饮之酒使大师歌巧言之卒章【左传注巧言诗卒章曰彼何人斯居河之麋无拳无勇职为乱阶公以喻文子居河上而为乱】大师辞师曹请为之【初公有嬖妾使师曹诲之琴师曹鞭之公怒鞭师曹三百故师曹欲歌此以怒孙子而报公】衞侯使歌之遂诵之【恐孙蒯不解故】蒯惧告林父林父曰君忌我矣弗先必死遂入告蘧瑗【衞大夫字伯玉】对曰君制其国臣敢奸之乎遂行从近闗出衞侯使子蟜子伯子皮【三子皆羣公子】与林父盟林父杀之衞侯如鄄【注见前】使子行【亦羣公子】于林父又杀之衞侯出奔齐【齐人以郲寄衞侯其复也以郲粮归　郲即莱国齐灭之为邑今山东莱州府掖县是】衞人立公孙剽【字子叔穆公孙是为殇公】孙林父寗殖相之以聴命于诸侯【晋侯问衞故于中行偃对曰衞有君矣伐之未可以得志而勤诸侯仲虺有言曰推亡固存国之道也君其定衞以待时乎于是防于戚以谋定衞】
　　【癸夘】十有四年秋八月丁巳日有食之
　　【甲辰】十有五年晋侯宋公鲁侯衞侯【殇公剽】郑伯曹伯莒子邾子薛伯伯小邾子防于溴梁【尔雅梁莫大于湨梁湨梁水隄也今河南懐庆府济源县有湨水东迳孟县入河】大夫盟
　　晋悼公卒子彪立【是为平公】既防诸侯于溴梁宴于温使诸大夫舞曰歌诗必类齐髙厚之诗不类荀偃怒曰诸侯有异志矣使诸大夫盟髙厚髙厚逃归于是晋荀偃宋向戍鲁叔孙豹衞寗殖郑公孙虿小邾之大夫盟曰同讨不庭
　　【张氏洽曰春秋鲁庄公十三年以前礼乐征伐自诸侯出而权未一也自桓文继霸列国之政齐晋专之然犹在诸侯也自溴梁以后则皆自大夫出矣故春秋于此书大夫盟着世变之益降也】
　　【丙午】十有七年晋侯宋公鲁侯衞侯郑伯曹伯莒子邾子滕子薛伯伯小邾子同围齐
　　齐贰于晋【士匄假羽毛于齐而弗归齐人始贰　羽毛王者游车之旌齐私有之故假焉】故伐鲁围成【事在王十四年　成鲁邑今山东兖州府宁阳县东北有成城】湨梁之防髙厚逃归齐再伐鲁鲁使叔孙豹如晋言齐故【事在王十五年】齐人以未得志于鲁围桃【今兖州府汶上县桃乡故城是】及防【髙厚围臧纥于防聊叔纥臧畴臧贾帅甲三百宵犯齐师齐师去之获臧坚齐侯使夙沙卫唁之令无死坚不可以杙抉其伤而死　防注见前臧纥即武仲文仲孙聊叔纥即叔梁纥臧畴臧贾武仲昆弟】复使邾人伐鲁南鄙【事在王十六年】齐人又伐鲁北鄙于是晋侯伐齐济河防诸侯于鲁济【古济水经齐鲁之地在齐者为齐济在鲁者为鲁济】寻湨梁之言同伐齐齐侯御诸平隂【今山东泰安府平隂县有故城在县东北即春秋齐邑】堑防门而守之广里【防门在今平隂县东北水经注防门北有光里齐人音广与光同即春秋所谓守之广里者也】夙沙衞【齐灵公寺人】曰不能战莫如守险弗聴诸侯之士门焉齐人多死齐侯登巫山【在今泰安府肥城县西北亦曰孝堂山】以望晋师晋人使司马斥山泽之险虽所不至必斾而疏陈之【斥候也疏建旌旗以为陈示众也】使乗车者左实右伪以斾先【伪以衣服为人形建斾以先驱】舆曳柴而从之齐侯见之畏其众也乃脱归夜遁【师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁师旷晋乐师邢伯韩氏别族中行伯即献子叔向即羊舌肸职次子】诸侯之师入平隂从齐师遂克京兹【在平隂县东南】克邿【今平隂县西邿山是】围卢【今济南府长清县有卢城春秋齐卢邑】门于雍门【齐城门】焚之及郭【秦周伐雍门之荻范鞅之御以戈杀犬于门中孟庄子斩其橁以为公琴焚雍门及西郭南郭又焚申池之竹木及东郭北郭孟庄子即仲孙速献子之子荻橁皆木名】又门于扬门【齐西门】及东闾【齐东】
　　【门】齐侯驾将走邮棠【今莱州府平庆州东南有棠乡亦曰甘棠社即邮棠】太子与郭荣【齐大夫】扣马曰师速而疾畧也将退矣君何惧焉且社稷之主不可以轻乃止诸侯东侵及潍【地理今释潍水出山东莒州潍山土人名为淮河东流折北至莱州府昌邑县入海】南及沂【沂水注见前旧入于泗今东流迳江南宿迁县滙为骆马湖】明年还自沂上盟于督扬【春秋经诸侯盟于祝柯杜预曰左传　　督即祝柯也祝柯即祝阿注见前】是秋齐灵公卒【故太子光立是为庄公初灵公娶于鲁曰顔懿姬无子其侄鬷声姬生光以为太子既而废光立所嬖之子牙使髙厚傅之夙沙衞为少傅灵公疾崔杼微逆光疾病而立之灵公卒庄公即位执子牙崔杼段髙厚夙沙衞以髙唐叛围而克之醢衞于军】晋士匄帅师伐齐及糓【注见前】闻齐丧乃还
　　楚公子午【字子庚楚令尹】帅师伐郑
　　郑公子嘉欲去诸大夫将叛晋而起楚师以去之使告楚令尹午午弗许楚子使人问之午对使者曰诸侯方睦于晋臣请甞之若可君继之不可収师而退可以无害君亦无辱午遂帅师治兵于汾【今许州襄城县东北有汾邱城战国防楚北有汾陉之塞是也】于是郑公孙虿良霄公孙黑肱【字子张穆公孙子印子】从郑伯伐齐嘉及公孙舍之公孙夏【字子西子驷之子】守二子知嘉谋完守入保嘉不敢防楚师楚师门于纯门【注见前】信【再宿也】于城下而还渉于鱼齿之下【鱼齿山在今河南汝州宝丰县东南其下有滍水故曰涉】甚雨及之楚师多冻役徙几尽晋人闻有楚师师旷曰不害吾骤歌北风又歌南风南风不竞楚必无功董叔【晋大夫】曰天道多在西北【嵗在豕韦月又建亥故曰多在西北豕韦一名陬訾亥之次也】南师不时必无功羊舌肸【时为太】曰在其君之徳也明年郑人患嘉专政讨纯门之难公孙舍之公孙夏遂杀嘉而分其室舍之当国夏聴政立公孙侨为卿
　　【戊申】十有九年冬十月丙辰朔日有食之
　　【己酉】二十年晋栾盈出奔楚
　　初栾黡娶于范匄【即士匄范释见后】生盈范鞅以其亡秦也【范鞅奔秦事见前】怨栾氏故与盈共为公族大夫而不相能栾黡卒栾祁【即黡妻范匄女范氏尧后故祈姓】与其老州宾通几亡室【言乱也】矣盈患之祈惧讨愬于匄曰盈将为乱鞅为之征盈素好施士多归焉匄因其多士也信之时盈佐下军匄使城着【左传注晋邑】而逐之盈出奔楚匄杀其党【箕遗黄渊嘉父司空靖邴豫董叔邴师申书羊舌虎叔罴于是知起中行喜州绰邢蒯俱出奔齐十子皆晋大夫栾盈之党羊舌虎叔向弟】囚籍偃羊舌赤羊舌肸祁奚言肸于匄乃免【叔向曰祁大夫外举不弃讐内举不失亲其独遗我乎于是祁奚老矣闻之乘驲而见范宣子曰谋而鲜过惠训不倦者叔向有焉社稷之固也犹将十世宥之以劝能者若之何以虎也弃社稷宣子説与之乗以言诸公而免之不见叔向而归叔向亦不告免焉而朝】
　　秋九月庚戌朔日有食之
　　冬十月庚辰朔日有食之
　　晋侯齐侯宋公鲁衞侯郑伯曹伯【成公子武公滕】莒子邾子防于商任【左传注地阙】
　　锢栾氏也明年复防于沙随【注见也】以锢之
　　【庚戌】二十有一年冬十月庚子孔子生【是年为鲁襄公二十二年】孔子之先宋人也【家语孔子宋之后宋襄公熈生弗父何及厉公方祀弗父以下世为宋卿何生宋父周周生胜胜生正考父考父生孔父嘉五世亲尽别为公族故后以为氏焉孔父生子木金父金父生睾夷睾夷生防叔避华氏之祸而奔鲁】父叔梁纥【家语防叔生伯夏伯夏生叔梁纥左传襄公十年晋伐偪阳偪阳人启门诸侯之壬门焉县门发聊人纥抉之以出门者又襄公十七年聊叔纥帅甲三百宵犯齐师孔安国曰聊孔子父叔梁纥所治邑】母顔氏【家语叔梁纥生九女无子其妾生孟皮有足疾乃求婚于顔氏顔氏三女其小曰征在顔父问三女曰聊大夫圣王之裔其人身长十尺武力絶伦虽年大性严不足为疑三子孰能为之妻徴在进曰从父所制父曰即尔能矣遂以妻之征在既庙见以夫之年长惧不时有男而私祷尼山以祈焉】以是年庚戌之嵗十月庚子生孔子【公羊传鲁襄公二十一年冬十一月庚子孔子生谷梁传二十一年冬十月庚子孔子生考是年十月为庚辰朔经有明文则庚子为二十一日迄六旬而再得庚子则当在十二月不得在十一月也杜预左传注孔子鲁襄公二十二年生至哀公十六年七十三嵗也罗泌路史余论公羊子言十一月是月固无庚子孔氏家谱祖庭记俱云二十二年十月庚子乃二十七日周正十月乃今之八月今定着八月二十七日为先圣孔子生日罗氏之论如此今以杜预春秋长歴合之是年酉月为甲戊自甲戌推至庚子为二十七日酉月今八月周十月也】于鲁昌平乡鄹邑【括地志昌平山在泗水县南孔子生昌平乡葢乡取山为名阙里志昌平山在曲阜县东南其东即尼山又东为顔母山连泗水邹县界鄹邑今曲阜县东南郰城是也】孔子生而圩顶因名焉为儿嬉戏陈爼豆设礼容及长为委吏科量平为司职吏【今氏前编注职读为樴系养牺牲之所】畜蕃息鲁仲孙貜【即孟僖子孟庄子庶子孝伯羯之子】使其子何忌【孟懿子】与南宫适【居南宫因氏字子容諡敬叔懿子庶兄】往学礼焉【史记孟僖子病诫其嗣懿子曰仲尼圣人之后灭于宋其祖弗父何甞有宋而让厉公及正考父佐戴武宣三命滋益恭故鼎铭云一命而偻再命而伛三命而俯循墙而走亦莫余敢侮饘于是粥于是以糊余口其恭如是吾闻圣人之后虽不当世必有达者仲尼年少好礼其达者欤吾即没若必师之】
　　【辛亥】二十有二年春二月癸酉朔日有食之
　　栾盈复入于晋晋人杀栾盈
　　盈自楚适齐晏婴【字平仲晏弱之子】諌齐侯曰商任之防受命于晋今纳栾氏将安用之弗聴晋将嫁女于吴齐侯使析归父媵之以藩【车之有障蔽者】载栾盈及其士纳诸曲沃盈夜见胥午【守曲沃大夫】而告之【午伏盈而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之】遂帅曲沃之甲因魏舒【终之子諡献子】以入绛【盈先佐魏绛于下军舒私焉故因之】魏氏及七舆大夫【下军之属注见前】与之乐王鲋【諡桓子晋大夫】侍于范匄或告曰栾氏至矣乐王鲋使匄奉晋侯如固宫【宫之有台观备守者国语作襄公之宫】使鞅迎魏舒则成列既乗将迎栾氏鞅趋进曰鞅之父与二三子在君所矣使鞅逆吾子鞅请骖乗遂超乗右抚剑左援带命驱之出仆请鞅曰之公既至匄逆诸阶执舒手赂之以曲沃使斐豹杀栾氏之力臣督戎【斐豹也着于丹书谓范匄曰茍焚丹书我杀督戎匄许之豹遂系杀督戎】栾氏乗公门鞅用剑以帅卒栾氏退摄车从之栾盈奔曲沃晋人围而克之尽杀栾氏之族惟栾鲂【栾氏族】出奔宋
　　齐侯伐衞遂伐晋
　　齐侯伐衞将自衞伐晋晏婴曰君恃勇力以伐盟主若不济国之福也不徳而有功忧必及君崔杼亦谏弗聼遂伐晋取朝歌【注见前初为卫邑后为晋有】为二队入孟门【注见前】登太行【述征记太行山首始河内北至幽州凡百岭连亘十三州之界有入陉其二曰太行陉元和志太行陉在懐州河内今河内县属河南怀庆府春秋晋地】张武军于荧庭【即陉庭注见前】戍郫邵【左传注晋邑】封少水【即浍水有二源一出翼城乌岭山一出绛县东北至曲沃县合流入于汾】以报平隂之役师还复袭莒门于且于【莒地在今沂州府莒州】伤股而退华还【即华周】杞殖【即梁】载甲夜入且于之隧明日遇莒子于蒲侯氏【左传注近莒之邑】莒子鼓之获梁莒人行成齐侯归【礼记檀弓齐庄公袭莒子夺梁死焉其妻迎其柩于路而哭之哀荘公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命】
　　谷洛鬭【谷水出河南府渑池县谷阳谷东流合涧水至洛阳县西南入洛洛水注见前韦昭国语注两水格有似于鬬洛在王城南谷在王城北至灵王时谷水盛出于王城之西而南流入于洛】
　　谷洛二水鬭将毁王宫王欲壅之太子晋谏曰不可晋闻长民者不堕山不崇薮不防川不窦泽是以民无夭昏札瘥之忧饥寒乏匮之患故上下能相固以待不虞古之圣王唯此之慎今吾执政无乃实有所避【违也】而滑【音汨乱也】夫二川之神使至于争明以妨王宫王而饰之无乃不可乎王卒壅之
　　【壬子】二十有三年郑伯朝晋
　　先是晋人征朝于郑郑少正公孙侨以辞却之【事在王二十一年】于是晋范匄为政诸侯之币重郑人患之故郑伯如晋公孙侨寓书于公孙夏以告范匄曰子为晋国四隣诸侯不闻令徳而闻重币侨也惑之侨闻长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国壊晋国贰则子之家壊将焉用贿象有齿以焚其身贿也范匄説乃轻币【是年鲁叔孙豹如晋范匄问曰古人有言曰死而不朽何谓也对曰豹闻之太上有立徳其次有立功其次有立言虽久不废此之谓不朽】
　　秋七月甲子朔日有食之既
　　八月癸巳朔日有食之
　　齐人来城郏【注见前】鲁叔孙豹入聘
　　是时谷洛鬬王城毁齐人方叛晋欲求媚于王乃为王城郏鲁叔孙豹来京师聘且贺城王嘉豹有礼赐之大路
　　【癸丑】二十有四年齐崔杼弑其君光
　　崔杼取棠公【棠邑大夫】之妻姜氏【棠公妻东郭偃之姊东郭偃臣崔杼棠公死偃御杼以吊杼见棠姜美遂取之】齐侯通焉骤如崔氏以杼之冠赐人杼因是欲弑齐侯且以説于晋【齐侯方叛晋】未获间防莒子朝于齐飨诸北郭杼称疾不视事齐侯问杼疾遂从姜氏姜入于室与杼自侧户出齐侯拊楹而歌门闭甲兴齐侯逾墙走射之中股反队遂弑之【贾举州绰邴师公孙敖封具铎父襄伊偻堙皆死祝佗父祭于髙唐至复命不脱弁而死申蒯侍渔者与其宰皆死杼复杀鬷蔑于平隂】晏婴立于崔氏之门外门启而入枕尸股而哭兴三踊而出【人谓杼弑之杼曰民之望也舍之】杼立灵公子杵臼而相之【初鲁叔孙侨如奔齐纳其女于灵公生杵臼是为景公】庆封【字子家庆克子公子无亏孙】为左相盟国人于大宫【太公庙】曰所不与崔庆者晏婴仰天叹曰婴所不惟忠于君利社稷者是与有如上帝乃歃太史书曰崔杼弑其君杼杀之其弟嗣书而死者二人其弟又书乃舍之南史氏闻太史尽死执简以往闻既书乃还【杼葬庄公于士孙之里四翣不跸下车七乗不以兵甲】时晋侯方防诸侯于夷仪【注见前本邢地后衞灭邢为衞邑】伐齐以报朝歌之役齐人以庄公説使隰鉏【朋曾孙】请成庆封如师以重赂【赂晋侯以宗噐乐噐自六正五吏三十帅三军百官之正长师旅及处守者皆有赂】晋侯许之而告于诸侯初杼生子成及疆而寡【偏丧曰寡寡特也】娶东郭姜生明因立明而使东郭偃棠无咎【棠公子姜所出】相之废成及疆二子怒欲杀偃无咎以告庆封封曰难吾助汝成与疆遂杀偃无咎杼怒往见庆封封曰崔庆一也是何敢然请为子讨之使卢蒲嫳帅甲以攻崔氏弗克使国人助之遂灭崔氏杀成及疆而尽俘其家东郭姜缢嫳反命于杼且御以归至则无归矣杼乃缢崔明夜辟诸大墓【开先人冢藏之】奔鲁【事在王二十六年】庆舍之难【事具王二十七年】齐人求得杼尸戮之于市改庄公于北郭
　　吴子遏【即诸樊】伐楚门于巢卒
　　初楚公子婴齐伐吴【使邓廖以组甲三百被练三千侵之】吴人要而击之获楚邓廖【楚能免者组甲八十被练三百而已事在王二年】自是吴楚兵争不息【王之十二年楚共卒吴伐楚丧楚败之庸浦明年楚公子贞伐吴呉败之臯舟之隘至二十三年楚子为舟师以伐吴无功而还　庸浦楚地在今庐州府无为州南臯舟之隘左传注吴险阨之道】吴复召舒鸠【舒国偃姓今江南庐州府舒城县有舒鸠城羣舒之一】使叛楚楚令尹屈建【屈到子字子木】伐舒鸠吴人救之楚大败吴师遂灭舒鸠【先是匡王五年楚灭舒蓼简王十二年楚灭舒庸及舒鸠灭羣舒遂絶】至是吴诸樊伐楚门于巢【注见前】巢牛臣曰吴君勇而轻若启之将亲门我获射之必殪从之吴子门焉牛臣于短墙以射之诸樊卒授国余祭后余祭被弑【吴伐越获浮焉以为阍使守舟余祭观舟阍以刀弑之】弟余昧立
　　【甲寅】二十有五年衞寗喜【即悼子】弑其君剽衞侯衎复归于衞
　　初寗殖疾召其子喜曰吾得罪于君悔而无及名藏在诸侯之防曰孙林父甯殖出其君君入则掩之若能掩之则吾子也喜许诺【事在王十九年】至是卫侯衎在夷仪【晋使魏舒逆献公于齐将使卫与之夷仪献公遂入于夷仪在王二十十四年】使其母弟鱄【字子鲜】谓喜曰茍反政由氏祭则寡人喜告蘧瑗瑗曰瑗不得闻君之出敢闻其入遂行从近闗出告右宰谷右宰谷不可喜曰吾受命于先人不可以贰时孙林父在戚孙嘉聘齐孙襄【即伯国】居守【嘉及襄皆林父子】喜与右宰谷攻孙氏【不克喜出舍于郊伯国伤而死国人召喜喜复攻之遂克】弑殇公杀其子角衞侯遂入孙林父入于戚以叛衞人伐戚林父愬于晋晋戍茅氏【左传注戚东鄙】殖绰【齐人在衞】伐茅氏杀晋戍三百人【孙蒯追之败诸圉雍鉏获殖绰】晋赵武防鲁侯及诸侯之大夫于澶渊【亦曰繁渊今谓之澶州陂在直大名府开州西南古澶水所经故名】讨衞疆戚田取衞西鄙懿氏六十【左传注戚城西北有懿城因姓以名城取田六十井也今开州西北有故懿城址】以与孙氏衞侯如晋晋执而囚之衞人归衞姬于晋乃释衞侯衞侯既归喜专公孙免余【衞大夫】请杀之遂攻氏杀喜及右宰谷尸诸朝【初太叔仪闻喜将纳衞侯曰子视君不如奕棋其何以免乎奕者举棋不定不胜其耦况置君而弗定乎必不免矣九世之卿族一举而灭之可哀也哉至是果败　太祖仪諡文子衞文公之孙】公子鱄出奔晋【鱄曰逐我者出纳我者死赏罚无章何以沮劝且鱄实使之遂奔晋公使止之不可托于木门不向卫国而坐木门大夫劝之仕曰吾不可以立于人之朝矣终身不仕事在王二十六年　木门晋邑】
　　【乙夘】二十有六年晋赵武楚屈建鲁叔孙豹蔡公孙归生衞石恶【石买子谥悼子】陈孔奂郑良霄许人曹人盟于宋宋向戌善于晋赵武又善于楚令尹屈建欲弭诸侯之兵以为名如晋告赵武以韩起言许之如楚楚亦许之遂如齐且告于秦皆许之乃徧告于诸国为防于宋晋赵武先至宋【宋人享之叔向为介】诸侯之大夫及邾滕之君先后至【丙午郑良霄至戊申鲁叔孙豹齐庆封陈须无衞石恶至甲寅晋荀盈至丙辰邾悼公至戊辰滕成公至　陈须无即文子敬仲曽孙也】楚公子黒肱【即子晢】成言于晋宋向戍如陈【从令尹子木】成言于楚【成晋楚盟载之言两相然可】楚屈建至自陈【陈孔奂蔡公孙归生亦至】诸侯从晋楚者释齐秦交相朝见【子木谓向戍曰晋楚之从交相见也向戌复赵孟赵孟曰晋楚齐秦匹也楚若能使秦君辱于敝邑寡君敢不固请于齐向戍复子木子木使驲谒诸王王曰释齐秦他国请相见也故齐秦不与盟】将盟【伯夙谓赵孟曰楚氛甚恶惧难】楚人衷甲赵武患之羊舌肸曰以信召人而以僭【不信也】济之必莫之与也安能害我乃盟【齐人请邾宋人请滕皆不与盟】晋楚争先羊舌肸谓赵武曰子务徳无争先且诸侯盟小国固必有尸盟者【小国主办具】乃先楚人盟于宋防门之外诸侯之大夫归宋向戍请赏宋公与之邑以示乐喜【即司城子罕吕之孙】喜曰天生五材民并用之废一不可谁能去兵兵之设久矣所以威不轨而昭文徳也圣人以兴乱人以废废兴存亡昏明之术皆兵之由也而求去之不亦诬乎向戍乃辞邑
　　冬十有二月乙亥朔日有食之
　　【丙辰】二十有七年齐庆封奔鲁
　　庆封与子舍政【舍字子之封当国不自为政以付其子舍】迁其内实于卢蒲嫳氏易内而饮酒国迁朝焉【诸大夫就卢蒲氏朝封】反亡人【庄公之难出奔者】卢蒲癸癸臣舍有宠舍妻之【舍之士谓癸曰男女辨姓子不辟宗何也癸曰赋诗断章余取所求焉恶识宗庆与卢蒲皆齐之宗故舍之士云】癸言王何而反之二人皆嬖【二人皆庄公故臣今还求宠于庆氏为庄公报讐】使执寝戈【亲近兵仗】而先后之二人因谋攻庆氏卜之示舍兆曰或卜攻讐敢献其兆舍曰克见血庆封田于莱【即郲注见前】卢蒲姜【癸妻即庆舍女】知癸谋谓癸曰夫子愎莫之止将不出我请止之癸曰诺时当甞于太公之庙庆舍莅事卢蒲姜告舍且止之弗聴曰谁敢者遂如公卢蒲癸王何执寝戈以从遂杀庆舍于庙庆封归遇告乱者伐门而入攻公宫弗克请战弗许乃奔鲁【封献车于季武子美泽可以鉴展庄叔见之曰车甚泽人必瘁宜其亡也　展庄叔展禽族】既而齐人让鲁封奔吴吴与之朱方【今江南镇江府丹徒县吴朱方地】封聚族而居焉【封富于具旧鲁子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而殱旃　子服惠伯仲孙蔑子它别为子服氏惠伯它之子亦曰孟椒】后楚子伐吴杀庆封而尽灭其族【事详后】
　　王崩【諡曰灵冡在河南城西南柏家西周山上】太子晋早卒次子贵立【是为景王】景王
　　【丁巳】元年吴子使札聘于鲁及齐郑衞晋
　　札至鲁请观周乐【歌周南召南列国之风小雅大雅及颂舞象箾南籥大武韶濩大夏】至韶箾札曰徳至矣哉大矣如天之无不帱也如地之无不载也观止矣若有他乐吾不敢请已札见叔孙豹而説之谓曰君子务在择人子为鲁宗卿而任其大政不慎举何以堪之遂聘于齐説晏婴谓曰子速纳邑与政乃免于难【晏子因陈桓子纳已与政遂免栾髙之难事见后　陈桓子名无宇文子之子】及郑见公孙侨如旧相识【与之缟带子产献纻衣焉】谓曰郑之执政侈【谓伯有】难将至矣政必及子子为政慎之以礼不然郑国将败适衞説蘧瑗史狗【史朝之子谥文子】史防【即史鲁】公子荆公子朝【皆衞大夫】公孙发【献公孙諡文子】曰衞多君子未有患也自衞如晋将宿于戚【孙林久邑】闻钟声曰异哉夫子获罪于君以在此【林父以戚叛】犹燕之巢于幕上君又在殡【献公方卒】而可以乐乎遂去之【林父闻之终身不聴琴瑟】适晋説赵武韩起魏舒曰晋国其萃于三族乎説羊舌肸将行谓之曰君侈而多良【谓多以恶人为良而善之】大夫皆富政将在家吾子好直必思自免于难
　　【戊午】二年蔡世子般【音班】弑其君固【文公子景公】
　　蔡侯为太子般娶于楚通焉般弑蔡侯遂自立【是为灵公立十二年为楚灵王所杀事具后】
　　宋灾伯姬【鲁宣公女宋共公夫人】卒
　　宋火灾火及伯姬之舍左右曰夫人少避火乎伯姬曰妇人之义傅母不在宵不下堂左右又曰夫人少避火乎伯姬曰妇人之义保母不在宵不下堂遂逮乎火而死【既諡曰共】
　　王杀其弟佞夫【灵王子】王子瑕奔晋
</div>
    <div class="pagination">
<a href="御批历代通鉴辑览_page18.html">上一页</a><span>...</span><a href="御批历代通鉴辑览_page14.html">14</a><a href="御批历代通鉴辑览_page15.html">15</a><a href="御批历代通鉴辑览_page16.html">16</a><a href="御批历代通鉴辑览_page17.html">17</a><a href="御批历代通鉴辑览_page18.html">18</a><span class="current-page">19</span><a href="御批历代通鉴辑览_page20.html">20</a><a href="御批历代通鉴辑览_page21.html">21</a><a href="御批历代通鉴辑览_page22.html">22</a><a href="御批历代通鉴辑览_page23.html">23</a><a href="御批历代通鉴辑览_page24.html">24</a><span>...</span><a href="御批历代通鉴辑览_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
