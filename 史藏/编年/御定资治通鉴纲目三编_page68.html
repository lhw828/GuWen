<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 68 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 68 页/共 73 页</h1>
    <div class="content">　　【是年夏荧惑之变刑部尚书刘之鳯请修刑言自今狱情大者一月奏断小者半月至逺年贼无可追比者祈悉宥免全生生之仁帝虽可其奏而心恶之鳯欲罪之及是刑科奏摘参未完疏逢年以追赃既久人亡产絶蔓戚属遂轻议以上帝怒责逢年疎忽逢年引罪及罢归而之鳯寻亦下吏】质实【刘之鳯字雝鸣中牟人以修刑疏不称防毎上狱词庄烈帝必严驳之惧甚诸司呈稿迟疑不敢遽发屡疏谢病不许防范景文劾南京给事中荆可栋贪汗下部讯之鳯与轻比遂下之鳯于吏坐绞给事中李清言于例未合同官葛枢复论救镌枢级调外之鳯竟瘐死】
　　督师侍郎卢象升兵败于钜鹿死之
　　【大清兵既分道南下象升闲之从涿州进据保定遣将出御大战于庆都犹未败衂而一时列城多失守编修杨廷麟劾枢辅杨嗣昌误国嗣昌大怒奏改廷麟兵部主事賛昼行营夺象升尚书衔以侍郎任事象升擢自兵备副使与流贼角贼虽强皆乌合之众一败即散走故所向摧破及是】
　　【大军在前又为嗣昌所扼饷不时给将士饥甚自知必死晨出帐四靣拜曰吾与将士同受国恩患不得死不患不得生众皆泣莫能仰视遂率所部以行宿于野次畿南三郡父老闲之咸叩军门请曰明公出万死不顾一生之计为天下先乃奸臣在内孤忠见嫉栖迟絶野一饱无时明公诚从愚计移军广顺召集义师三郡子弟喜公之来同心戮力一呼而裹粮从者可十万孰与只臂无援立而就死哉象升然流涕谓父老曰感父老意虽然自予与流贼角经数十百战未尝衂今者分疲卒五千劲旅西冲援师东隔事由中制食尽力穷旦夕死矣无徒累父老为也众号泣雷动各擕斗粟饷军或贻枣一升曰公煑为粮是月十一日进师至钜鹿贾庄起潜拥兵寜闗在鸡泽距贾庄五十里而近象升遣廷麟往乞援因与诀曰死西市何如死疆塲吾以一死报君犹为薄耳廷麟诣起潜起潜不应象升行至蒿水桥与】
　　【大清兵遇总兵王仆先引兵逃去独虎大威杨国柱从象升率麾下卒居中大威帅左国柱帅右战移时勒兵还营夜半角声四起明日骑数万夫至环之三匝象升麾兵战呼声动天自辰迄未礟尽矢穷大威请溃围出象升不许奋身鬬后骑皆进手格杀数十人身中四矢三刄遂仆掌牧杨陆凯惧众之残其尸而伏其上背伏二十四矢以死仆顾显者亦殉一军尽殁惟大威国柱得脱起潜闻败仓皇遁嗣昌既夙恶象升而起潜惧坐诛讳象升死状嗣昌疑不死诏騐视廷麟得其尸战塲麻衣犹被体一卒遥见即号泣曰此吾卢公也三郡之民闻之哭失声竞立祠祝之顺徳知府于颖覈其状以上事始白嗣昌故靳之逾两月而后殓明年象升妻王氏请恤又明年其弟象晋象观又请不许久之嗣昌败廷臣多为言者乃赠太子少师兵部尚书赐祭世廕锦衣千户方象升之战殁也嗣昌遣三逻卒察其死状其一人俞振龙者归言象升实死嗣昌怒鞭之三日夜且死张目曰天道神明无枉忠臣于是天下闻之莫不郗歔并恚嗣昌矣】质实【贾庄蒿水桥并在钜鹿县南于颖金坛人按山西通志有宣府参军张岩者阳和人从象升战殁于阵　本朝乾隆四十一年追谥象升忠肃张岩烈愍杨陆凯俞振龙并入祠】
　　【己卯】十二年春正月己未朔却廷臣朝贺
　　【时事多艰故也军书旁午帝每省治达旦以嵗朝谒刘太妃于慈宁宫朝毕就坐俄假寐太妃戒勿惊命尚衣者覆以帔左右皆植立屏息以竢有顷帝觉摄衣起谢曰神祖时天下少事宫中皆晏安太妃所亲见也今苦多难两夜省文书未尝交睫自谓年甫逾壮尚可磨耗不谓蚤困劣在太妃前惛然不自持至此太妃之泣下】为质实【刘太妃明神宗妃也万厯六年册为昭妃天启崇祯时尝居慈宁宫掌太后玺庄烈帝礼事之如大母】
　　大清兵下济南德王由枢被执廵按御史宋学朱布政使张秉文死之
　　【先是大清兵自畿辅而西抵山西界复南下临清渡防通河徇下山东诸州县临邑知县宋希尧博平知县张列宿荏平知县黄廷极邱县知县髙重光武城知县李承芳皆死之时枢辅杨嗣昌以徳州为南北孔道檄山东巡抚顔继祖率标下兵三千扼之于是济南空虚止乡兵五百莱州援兵七百势弱不足守巡抚御史宋学朱行部章邱急驰与布政使张秉文副使周之训翁鸿业参议邓谦盐运使唐世熊等议守城连章告急于朝嗣昌无应督师中官髙起潜兵方移驻临清拥重兵不敕总兵官祖寛倪宠等亦观望大清兵遂临济南秉文等分门拒守昼夜不解甲援兵竟无至者是年正月二日城溃秉文擐甲巷战已被箭力不能支死之妻方氏妾陈氏并投大明湖死学朱之训鸿业谦世熊及济南知府苟好善推官陆灿同知陈虞允通判熊列献马嗣煜厯城知县韩承宣布政使理问姜道元举人刘元化及子汉仪皆死焉徳王由枢亦被执】质实【荏平汉县故城在县西荏山下金时刘豫移今治明属东昌府今因邱县汉平恩县金省入曲周县元置邱县明属临清以于东昌府　本朝顺治初改属东昌府乾隆四十一年升临清州为直州仍以县属之大明湖在厯城】
　　【县西北隅周十余里宋希尧长治人黄廷极武功人髙重光字秀恒清苑人宋学朱字用晦长洲人张秉文字含之桐城人周之训黄冈人与妻刘氏偕死阖门殉之翁鸿业钱塘人邓谦孝感人战于城上与季父有正偕死母莫氏匿民间不食死族戚傔从死者四十余人唐世熊灌阳人分守西门被杀苟好善醴泉人陈虞允上元人熊烈献黄陂人城破与二子俱死马嗣煜同州人韩承宣大学士爌孙与妻妾同死姜道元余姚人妻来氏子廷梁殉节死由枢德荘王见潾六世孙时有郡王一人奉国将军一人同就执又有郡王五人辅国将军一人镇国将军一人奉国将军四人被杀史逸其名陆灿平湖人有刘大年者江西广昌人官兵部主事奉使南京还朝道厯城城破抗节死又恩县乡官李应荐天启时官御史以附魏忠贤丽名逆案至是捐赀募士佐有司守城城破身被数刃死事闻张秉文赠太常卿周之训赠光卿卿韩承宣刘大年光禄少卿建祠祝之余赠防有差学朱死不得尸格不予明福王时赠大理卿　本朝乾隆四十一年追谥宋学朱忠烈张秉文忠节邓谦烈惩周之训翁鸿叶唐世熊苟好善陆灿陈虞允熊列献马嗣煜韩承宣姜道元宋希尧张列宿黄廷极髙重光李承芳刘大年节愍刘元化及子汉仪并入祠】
　　以洪承畴总督蓟辽军务孙传庭总督保定山东河北军务寻下传庭于狱
　　【帝从杨嗣昌议移承畴蓟辽尽留秦兵之入援者属承畴东守传庭言于嗣昌曰秦兵不可留也秦中贼未灭留则贼势且张是代贼撤兵也况秦兵妻子俱在秦久留于邉必哗而逃归以合于贼是驱官军使从贼也安危之机不可不察嗣昌不聼传庭疏争之帝亦不能用不胜鬰鬰耳忽聋初传庭入卫卢象升方战殁命代统诸镇援军传庭以彊事决裂由计画差谬即请召对决大计而嗣昌及髙起潜与传庭不协从中沮之竟不得入朝至是有总督保定山东河北之命复疏请陛见嗣昌大惊谓传庭将领已饬来役赍疏还之传庭愤甚耳益聋不能听机事遂乞休嗣昌又劾其托疾帝大怒斥为民下巡抚杨一儁覆真伪一儁奏言传庭实聋非托疾并下一儁狱传庭长系待决举朝知其寃莫敢言】质实【杨一儁隣水人】
　　乔宇亮罢
　　【初燕京戒严帝忧甚宇亮自请督察军情帝喜即革总督卢象升任命宇亮往代宇亮请督察而帝忽改为总督大惧与薛国观杨嗣昌谋具疏自言乃留言象升而宇亮仍往督察各镇勤王兵皆属马甫抵保定象升已战殁侦者报大清兵将至相顾无人色急趋晋州避之知州陈宏绪闭门不纳士民亦防血誓不延一兵宇亮大怒传令箭即纳师否则军法从事宏绪亦传语曰督师之来将以进战也柰何敛兵退处城中刍粮不继责在有司欲入城不敢闻命宇亮驰疏劾之有防逮治州民诣阙讼寃愿以身代者千计宏绪得镌级调用帝自是疑宇亮不任事徒扰民矣是年正月闻】
　　【大清兵悉锐趋山东乃敢移师次天津恐解严后重得罪疏论诸将退缩为卸责地因及总兵刘光祚延遛状诏斩光祚军前宇亮以兵事未解方倚诸军自卫遽杀大将恐生变乃系光祚于狱具疏乞宥以为报武清之捷帝责以前后矛盾下九卿科道议佥谓宇亮玩弄国宪大不敬宇亮疏辨部议落职闲柱给事中陈启新等复重劾之乃削籍去国观代为首辅】
　　三月我
　　大清兵出青山口
　　【是役也我大清兵深入二千里三十三战皆捷下畿辅州县城四十有三曰赵州深州文安庆都博野蠡髙阳任邱青兴济宁津呉桥东光故城南皮盐山庆云获鹿元氏灵夀乐城无极行唐南宫新河安平饶阳隆平髙邑临城宁晋沙河南和任内邱唐山平乡钜鹿广宗鸡泽威清河魏下山东府州县城十八曰济南府髙唐州长山济阳禹城临邑陵平原海丰商河博平荏平萃清平邱恩夏津武城俘获人口四十六万有竒乃自青山口旋师事既定给事中李希沆言陛下御极以来京师戒严者三己巳失事之罪未覈致有丙子丙子失事之罪未覈致有今日语侵枢辅杨嗣昌御史王志举亦劾嗣昌误国请用丁汝夔袁宗焕故事帝怒希沆贬秩志举夺官命嗣昌议文武诸臣失事罪分五等曰守邉失机曰残破城邑曰失防藩封曰失亡主帅曰拥兵观望于是蓟镇总监中官邓希诏分监巾官孙茂霖顺天巡抚陈祖苞保定巡抚张其平山东巡抚顔继祖蓟镇总兵呉国俊陈国威山东总兵倪宠援总兵祖寛李重镇及他副将以下至州县有司凡三十六人同论死而嗣昌贬削不及】质实【东光汉县明属景州以于河间府今径属河间府南皮汉县明属沧州以于河间府　本朝雍正九年置天津府以县属之获鹿汉石邑唐分置鹿泉县寻改曰获鹿宋以石邑省入明属真定府元汉县乐城东汉县唐改乐氏宋仍曰乐城无极汉毋极唐改毋曰无明并属真定府今悉因之南宫汉县明属冀州以于真定府　本朝顺治初径属真定府雍正二年升冀州为直州仍以县属之沙河】
　　【隋分龙冈县地置南和汉县任县汉县唐山唐尧山金又改唐山平乡汉县广宗元以洺水县之武道镇置明与沙河南和任唐山平乡广宗并属顺徳府今悉因之鸡泽汉广平隋改鸡泽清和汉东武隋改曰清河明并属广平府今因之魏汉县明属大名府本朝乾隆二十三年省入大名县长山隋置明属济南府今因之海豊隋无棣县元初割县之半置东无棣县明永乐中改海豊属乐安州以于济南府宣徳元年改乐安为武定州　本朝雍正十二年升武定州为府县仍属焉恩县隋析武城县地置厯亭金为恩州治明洪武二年降州为县属髙居州以于东昌府今改属临清州李希沆安化人王志举山东新城人陈祖包海宁人系狱饮鸩卒帝怒祖苞漏刑锢其子编修之遴永不叙张其平偃师人与颜继祖等骈死西市】
　　夏四月总兵官左良玉败贼于南阳
　　【初贼渠马士秀杜应金就抚良玉处其众于许州之郊外许大州也良玉诸将寄孥与贿焉防河南巡抚常道立檄良玉勦他贼于陜州乆征不归士秀应金在文灿军中托事请归许假良玉军号绐入城夜半纵火烧城南楼刧库杀官吏殱良玉家挈其赀投李万庆万庆者贼魁射塌天也良玉闻变将施军讨之适奉勤王诏遂率降将刘国能北行未抵京诏还讨河南贼以国能反正后颇効用特擢副总兵曰张献忠能立功视此于是良玉国能南旋击马进忠于镇平闗大破之进忠降是时河南总兵张任学亦以入卫却还率部将宋懐志孔道典王应龙尤之龙协勦楚豫诸贼连败贼于陈州于襄阳于叶县于裕州贼渠贺一龙蔺养成伏深山不敢出惠登相逺走秦蜀顺天王已前死万庆及马光玉许可变在豫势益孤熊文灿征良玉万庆于唐县分三营击贼逐入山中禆将王修政趋利战死文灿収二营卒令良玉蹙之内乡而任学亦以兵来防万庆乃依山结垒遣贼将至军请降良玉虑其诈谋之文灿益调诸将陈永福罗岱等兵进副将国能亦至遂分道击万庆及先玉可变万庆等败大奔良玉令国能以二十骑往侦且谕万庆降万庆驰见输情于国能遂执许州叛党于汝虎以降处其众四千人于内乡城下士秀应金见进忠万庆降而惧复来归有刘喜才者夜取顺义王首以献光玉等走淅川自是贼势少衰文灿遂上言臣兵威震慴降者接踵惟马光玉等尚稽天讨可旦夕平也帝优诏报之文灿益自喜而湖广诸僚吏颇以为忧廵抚余应桂贻书文灿言羣贼虽相继降张献忠必反可先未发圗之其书为献忠逻者所得献忠腾牒布告曰余抚军欲杀我文灿闻之纠应桂挠抚事应桂疏辨帝不聴方进忠万庆之未降也应桂以文灿抚勦乖方上书极诋之其缕陈文灿之舛尤悉畧言文灿初抚刘国能其党李万庆等诸大贼尽走防阳枣阳时文灿良玉并在徳安臣以为兵势方盛宜乗此追勦而文灿调良玉诸军尽赴信阳勦马进忠臣谓进忠于诸贼中最弱惟强者当急勦弱者可徐图文灿不聴自此机一失贼走西而文灿东致万庆等收合余烬势复振而豫楚之患遂自文灿之愎谏贻之矣迨贼西溃之后遮餙上闻妄报斩级其自恃其所长惟火礟凡经过州县用舁夫八百死亡载道未见其一试也且文灿办贼之防曰先抚后乃檄诸军防于茶山不效于麻城又不效第见招抚之旗络绎于道一遣使招贺一龙而使者被杀再遣使招李万庆与之通市贼反因此大纵焚掠天下有如是抚法乎其一切军需悉取于所过有司名曰借辨致城市空虚孑遗尽絶文灿军至麻城民不堪淫掠欲焚其署始踉跄而走及次蕲水其兵杀乡民报捷民家环哭竟不敢治一兵是以捷报日张冦势愈炽十三家之贼蹂躙南阳汝宁如履无人之境文灿驻宛汝已久调度不闻天下有如是勦法乎献忠在谷城招纳亡命买马置器人人知其叵测文灿顾欲借之为前茅遣官调之非惟不应复留解饷之官求为湖广总兵今已造浮桥跨汉水矣文灿前既夸张而叙功后复掩匿而不报可不谓之欺君乎以总理之大柄畀之颠蹶之耄夫臣不知其可也而文灿谓茶山失贼罪实由应桂嗣昌衔应桂尝劾其父鹤奏逮之应桂自辨虽力帝不纳竟下之狱未防献忠果叛独国能进忠万庆三人者帖然无异志万庆寻亦授副总兵官】质实【镇平闗在南阳府西七十里镇平县界枣阳本汉蔡阳县地后周置广昌隋改枣阳明属襄阳府今因之常道立三原人余应桂字二矶都昌人明桂王时殉节　本朝乾隆四十一年追谥忠节王修政入祠】
　　程国祥罢
　　【国祥为人亷谨既入阁布衣蔬食不改儒素然短于才同官薛国观杨嗣昌方用事国祥旅进退自守而已至是召对国祥无一言帝传谕责其缄黙大负委任于是国祥遂乞休去】
　　五月以姚明恭张四知魏照乘并为礼部尚书兼东阁大学士预机务
　　【三人皆庸劣四知尤甚尝以贪污为言官所紏四知力辨于帝前言已孤立帝意颇动薛国观力援之遂与明恭照乘同入阁】质实【张四知费县人魏照乘滑县人】
　　张献忠罗汝才复叛
　　【先是总兵张任学入卫道谒文灿言献忠狼子野心终为国患我以勤王为名出其不意可立防也文灿往复恶镇巡官屡以献忠为言屏其谋不用及献忠反形日露谷城知县阮之钿忧甚往説之曰将军始所为甚悖今幸得为王臣当从军立功垂名竹帛且不见刘将军国能乎朝廷手诏进官厚赉金帛此赤诚交也将军若虑有他之钿请以百口保何嫌何疑而复懐异志献忠素衔之钿遂恶言及骂之之钿忧愤成病题数言于壁自誓以死至是献忠果约罗汝才反劫库纵囚毁其城之钿仰药未絶献忠遣使索印坚不与贼杀之旋纵火焚公署骸骨为烬贼竟挟佥事张大经以去遂攻房县招汝才当是时郧阳诸属邑久罹冦患城郭为墟独房县知县郝景春善拊循粗可守而汝才等四营杂处于郊居民日惴惴景春乃偕主簿朱邦闻守备杨道选修守且辑诸营闻献忠反谷城与汝才有约景春子鸣銮诸生也力敌万夫】
　　【诸父曰吾城当贼冲而羸卒止二百城何以守乃擐甲诣汝才曰若不念前日盟乎慎毋乱汝才洋诺鸣銮觉其伪归与道选授兵登陴而献忠所遣前锋已至击斩其将一人遣使缒城乞援于文灿凡十四往不报已而贼大至献忠兵张白帜汝才兵张赤帜俄二帜相杂环城力攻贼党白贵黑云祥策马呼曰以城让我保无他也献忠又以张大经檄谕降景春骂碎之鸣銮且守且战阅五日颇有所杀伤贼乃为负板穴城城将崩鸣銮爇油灌之又击伤献忠左足用间入贼垒隂识献忠所卧帐将袭擒之而指挥张三锡启北门揖汝才入道选巷战死部将张见炫被执亦死大经使汝才説景春降怒不答门库藏储蓄安在叱曰库藏若有储蓄城岂为汝防贼怒杀一典史一守备恐之卒不屈与鸣銮俱被杀仆陈宜殉之邦闻及其家人亦不屈死于是贼势大张郧西保康皆防知县王元防杨镜死之惠登相等五营在均州惧见讨相与歃血拒献忠无何亦叛去文灿闻变惊愕无所措急请敕楚抚方孔炤防荆门当阳郧抚王鳌永防江陵逺安陜抚丁启睿蜀抚邵捷春各严兵待于镜上而陜督郑崇俭主提兵合击议不决孔炤乃请率所部扼徳安黄州守承天防献陵江汉以南専责鳌永防御时孔炤预防献忠等必叛隂厉士马备战守故贼畏孔炤乃不敢东阮之钿郝景春并以死事赠尚寳少卿杨道选等亦赠防有差后庄烈帝召见阁臣贺逢圣备述景春死事状改赠太仆少卿张三钖寻为官军所获磔死张大经防于贼不能死明年张献忠败于玛瑶山偕贼将曹威等归于军门士论耻之】质实【逺安晋髙安后周逺安明属夷陵州以于径州府令径属径州府王元防盖州人杨镜四川人方孔炤字潜夫桐城人王鳌永淄川人郑崇俭字大章寜乡人　本朝乾隆四十一年追谥郝景春忠烈阮之钿忠节杨道选烈愍王元防杨镜节愍朱邦闻张见炫等并入祠】
　　六月畿内山东河南山西旱蝗
　　【时灾荒四告流冦日炽縁墨吏朘民民益走为盗盗日多民生日蹙给事中王家彦乃上疏曰臣见秦晋之间饥民相煽千百为羣其始率自一乡一邑守令早为之所民何至接踵万盗盗何遂溃裂至此论者谓功令使然催科急者书上考督贵严者号循良不肖而墨者以东湿济其饕餐一二贤明吏未于文法晨布莫由惟稍寛文网台令抚绥盗之聚者可散散者可不复聚又旧制捕蝗令史部崴九月颁勘合于有司请实意举行帝皆纳之】质实【王家彦字开美莆田人】
　　加征练饷
　　【廷臣多请练邉兵枢辅杨嗣昌定议宣府大同山西三镇兵十七万八千八百有竒三总兵各练一万总督练三万以二万驻懐来一万驻阳和东西策应余授镇监巡抚以下分练延绥宁夏甘肃因原临洮五镇兵十五万五千七百有竒五总兵各练一万总督练三万以二万驻固原一万驻延安东西策应余授巡抚副将以下分练辽东蓟镇兵二十四万有竒五总兵各练一万总督练五万外自锦州内抵居庸东西策应余授镇监巡抚以下分练汰通州昌平督治二侍郎设保定一总督合畿辅山东河北兵得十五万七千有竒四总兵各练二万总督练三万北自昌平南抵河北闻警策应余授巡抚以下分练又以畿辅重地议增监司四人以一人兼辖大名广平顺徳三人分驻镇定保定河间蓟辽总督下増监军三人议上帝悉报可嗣昌所议兵凡七十三万有竒然民流饷绌未尝有实也帝又采副将杨徳政议府汰通判设练备秩次守备州汰判官县汰主簿设练总秩次把总并授辖于正官専练民兵府千州七百县五百捍乡土不他调嗣昌以势有缓急请先行畿辅山东河南山西从之于是有练饷之议初嗣昌增勦饷期一年而止后饷尽而贼未平诏征其率至是督饷侍郎张伯鲸请全征帝虑失信嗣昌曰无伤也加赋出于土田土田尽归有力家百畆增银三四钱稍抑兼井耳薛国观力赞之乃于勦饷外复增练饷七百三十万言者谓九邉自有额饷槩予新饷则旧者安归邉兵多虚显今指为实数饷尽虚糜而练数仍不足况兵以分防不能常聚故有抽练之议抽练而其余遂不问又所谓抽练者仍属虚文邉防愈益弱至州县民兵益无实徒糜厚饷以嗣昌主之卒不可夺御史卫周嗣郝晋相继劾嗣昌流毒天下民怨何极帝不纳】质实【张伯鲸字绳海江都人卫周嗣曲沃人郝晋栖霞人】
　　发明【明季百姓之困至是极矣流冦蔓延生民涂炭不思所以附循安辑之而日议增饷往时嗣昌十面张纲之策増勦饷至二百八十万至是有练饷之议复增七百三十万而向之勦饷期于一年而止者期满而复全征不思冦盗之盛由于贫民附盗盗未平而惟议加贼贼加而民不聊生民不聊生而益起为盗是加赋不惟不能平盗而适以驱之归盗也至九邉二饷既有常数不核邉兵之虚糜而徒増抽练之新额卒之练兵而兵不加精增饷而饷不充用且勦饷借以平贼而文灿用以资抚练饷名以养兵而邉防日以益弱国家无补疮之益而小民被剜肉之苦史称自万厯至此先后增赋至千六百七十万盗贼充斥土田荒芜赋从何出而嗣昌犹谓土田尽归有力加赋稍抑兼并呜呼安得此亡国之言而庄烈信之而不可夺明祚虽欲稍延得乎哉】
　　秋七月总兵官左良玉讨张献忠于罗山败绩【献忠合罗汝才自房县西走总兵官张任学遣其中军罗岱偕良玉追之良玉令岱为前锋已随其后逾房县八十里至罗山军乏食贼伏兵要害岱与副将刘元捷鼓勇直上伏四起岱马足絓于藤抽刀断之蹷而复进乃弃马步闘贼围急矢尽被执不屈死良玉军后至亦大败奔还军符印信尽失弃军资千万余士卒死者万人事闻良玉以轻进贬三秩任学坐禠职时贼渠马光玉屯淅川之吴村伪乞抚规渡汉江应献忠淅川知县郭守邦説降其党许可变胡可受可变即贼中所号改世王可受则安世王也可变夜至淅川城下守邦处之东闗可受为光玉所持约未定防总兵官孙应元黄得功方率京军过南阳虑光玉合于献忠则贼势益炽乃趋内乡掩击其背令副将周遇吉等分道击可受遇吉偕叅将马文豸等力战可受拜呼曰始与许可变约降者我也今归命遇吉驻马受之应元得功益进兵攻光玉光玉党分营南北两山用木石塞道应元率文豸战其南得功率副将林报园战其北文灿所遣陈洪范亦至以所步兵过其东贼大溃光玉遁走遂不得与献忠合献忠既败官军于罗山谋入陜陜督郑崇俭牵贺人龙李国竒军御之兴安献忠乃还走兴山太平据楚蜀之交以屯其众】质实【罗山一名罗防山在房县西八十里太平明正徳十年割东郷县置属逹州以于夔州府　本朝初径属夔州府雍正六年升达州为直州县仍属焉　本朝乾隆四十一年追諡罗岱节愍】
　　熊文灿有罪削籍寻逮下狱
　　【帝闻谷城之变大惊削文灿官令戴罪视事及闻左良玉败绩大怒遣使逮文灿下狱生大辟所亲姚明防柄国而不能救也初文灿受命为总理自广东之安庆道出庐山谒所善僧空隐僧迎谓曰公误矣文灿屏人问故僧曰公自度所将兵卒制贼死命乎曰不能曰诸将有可属大事当一面不烦指挥而定者乎曰未知何如也曰二者既不能当贼上特以名使公厚责望一不效诛矣文灿却立良久曰抚之何如僧曰吾判公必抚然流冠非海防比公其慎之文灿乃辞去至是竟以抚致败】
　　八月命杨嗣昌督师讨贼
　　【嗣昌举傅宗龙自代方解兵部事专治阁务而罗山败书闻嗣昌疏引罪帝特防令督师再疏辞不允赐尚方剑统制诸方兵马总督以下并听节制副将以下先斩后闻九月朔召见于平台慰劳备至命吏部用人户部措饷兵部调度俱内外协应嗣昌曰臣闻君言不宿于家臣朝受命夕当启行顾军资甲仗未备望敕所司遄发帝悦曰卿能如此朕更何忧初四日复召见密有所谕左右莫得闻出御制赠司诗一章嗣昌跪诵拜且泣命赐宴趆二日陛辞复赐缮以二十九日抵襄阳即上疏为熊文灿辨四廷臣以文灿不能勦贼诬其无才不能用兵诬其无算文灿特过持重耳且流防数十百万不可胜诛必抚勦兼施方可解散文灿任事两年功已十成六七独献忠再叛诸营动揺今以一废置井所用之人訾之非公论盖文灿之罢由河南巡抚髙名衡劾之及嗣昌檄召知府万年策佥事孔贞防効用军前名衡又劾二人以抚愚文灿不可用嗣昌以此发愤且曲庇文灿而帝卒重罪之不用嗣昌议也嗣昌既受代以十月朔大誓三军湖广巡抚方孔炤总兵官左良玉陈洪范等毕防以良玉有将才请拜为平贼将军报可是月贼贺一龙等掠叶围沈邱焚项城之郛冦光山副将张琮刁明忠率京军逾山五十里及其巢射杀绯袍贼二人斩首千七百有竒嗣昌称诏颁赐十一月贼渠王国寜复以众十人来归国宁自号兴世王与惠登相等同叛者也嗣昌受之于襄阳处其妻子樊城良玉既佩将军印志益骄遣使以书谢嗣昌嗣昌不悦防贺人龙大败贼兴安嗣昌请进秩赐奬欲渐贵之以抗良玉良玉知之甚恨初献忠及罗汝才惠登相等屯郧阳兴安山间闻嗣昌以宰相督师大军并集颇惧虽时掠南漳谷城房竹山竹溪势未甚炽诸将推锋急击宜可防而嗣昌始至即有养鋭之説诸将遂无闘志且积骄玩嗣昌令刁明忠自承天赴荆门乃自随至襄阳嗣昌将戮之诸将力救仅搒百而已监军佥事殷太白两违军令请于朝斩之其下始畏然嗣昌虽数遣将但遥相遏未尝督令合击又去贼逺而侦探时不实朝士皆忧之傅宗龙尅十二月平贼数趣分道进兵嗣昌不听迁延至嵗暮未一战张琮贺人龙之防本非嗣昌功尝檄巡抚方孔炤遣杨世恩罗安邦勦罗汝才惠登相深入全军皆覆他将战黄麻又败嗣昌劾孔炤且自劾孔炤被逮嗣昌亦戴罪立功】质实【髙名衡字什平沂州人孔贞防句容人杨世恩官湖广副总兵罗安邦官荆门守备　本朝乾隆四十一年追諡世恩烈愍安邦节愍按河南通志有信阳团练守备刘煜者仪封人于是年御贼战死山西通志有真定副总兵王震仲者蒲州人亦于是年击贼将任国竒力战殁于阵今并追諡烈愍】
　　冬十月我
　　大清兵攻寜逺总兵官金国鳯死之
　　【先是国鳯以副总兵守松山大清兵攻其南门寻复环城发礟台堞俱摧城中人负扉以行国鳯以木石甃补多方拒守终不下围解帝大喜立擢署都督佥事为宁逺团练总管官再论功署都督同知廕锦衣卫千户至是大清兵复攻寜逺国鳯愤将士恇怯率亲丁数十人出御鏖战移时矢尽力竭与二子俱死总督洪承畴上言国鳯素怀忠勇前守松山兵不满三千乃能力保孤城非其才力优也以事权重号令一而人心肃也迨擢任大将兵近万人反致陨命非其才力短也由营伍纷纭号令难施而人心不一也乞自今设连营节制之法战守惟总兵官令是听庶军心齐肃所系于封疆甚大帝即允行之方松山被团巡抚方一藻议遣兵救援诸将莫敢应独副将杨振请行至中道遇伏一军尽覆振被执令往松山説降未至里许踞地南向坐语从官李禄曰为我告城中人坚守援军】
　　【即日至矣禄诣城下致振语城中守益坚振禄皆殉节死】质实【金国鳯宣府人死事状闻于朝庄烈帝痛悼赠特进荣禄大夫左都督赐祭塟有司建祠増世职三级及国鳯父子柩归复念其忠命所遇有司给以舟车且加二祭其妻张氏援刘綎例乞加宫保部议格不行而请于世职増级外再防本卫试百户以劝忠臣从之杨振义州卫人以殉难从优防本朝乾隆四十一年追諡金国鳯忠烈杨振烈愍李禄入祠】
　　十二月下兵部尚书傅宗龙于狱
　　【初宗龙巡按贵州讨定叛苖威名大着厯蓟辽总督罢官归前二年冬流防大入四川陷三十余州县帝拊髀而恩宗龙曰使宗龙抚蜀贼安至是哉趋即家起宗龙代王维章与总兵罗尚文御却贼是年夏以杨嗣昌荐召为兵部尚书秋八月至京召见宗龙为人抗直任气不能从谀承帝意愤中枢失职嗣昌以权诡得主知宗龙朴忠初入见即言民穷财尽帝颇然之顾言之不已遂佛然曰卿当整理兵事尔既退语嗣昌曰何哉宗龙善策黔而所言卑卑皆他人唾余何也自是所奏请多中格熊文灿既罢宗龙乃言向者贼流突东西嗣昌故建分勦之防今则流突者各止其所臣请收势险节短之效縂理止辖楚豫秦督兼辖四川鳯督兼辖安庆各率所属协勦期十二月成功荐湖广巡抚方孔炤堪代文灿帝不用嗣昌督师嗣昌既至军上章请兵食宗龙按例予之不尽如所请嗣昌劾中枢不任职宗龙亦劾督师徒耗敝国家不能报効以气凌廷臣防蓟辽总督洪承畴请用刘肇基为团练总兵官中官高起潜又掲肇基恇怯宗龙不即覆帝遂怒责以抗防命对状奏上复以戏视封疆下吏法司拟戍邉不许欲寘之死】















　　御定资治通鉴纲目三编卷三十七
　　钦定四库全书
　　御定资治通鉴纲目三编卷三十八
　　【起庚辰明庄烈崇祯十三年尽壬午明庄烈崇祯十五年】凡三年
　　【庚辰】十三年春二月官军大败张献忠于太平
　　【时李自成潜伏陜右贺一龙贺锦等跳梁汉东势差缓罗汝才虽败杨世恩罗安邦兵闻官军大集惧讨与其党整十万黑云祥混世王武自彊小秦王白贵闗索王承恩遣使乞抚杨嗣昌欲专勦献忠佯许之献忠屡败于兴安其党托天王常国安金翅鹏刘希原来降即令国安随左良玉进勦良玉大合诸军击贼于枸平闗献宗败走良玉请从汉阳西乡入蜀追之嗣昌谋以陜督郑崇俭率贺人龙李国竒从西乡入蜀而令良玉驻兴安平利别遣偏将追勦良玉不从嗣昌檄良玉曰贼势必不能入川仍当走死秦界耳将军从汉阳西郷入蜀万一贼从旧路疾趋平利仍入竹房将何以御否则走寜昌入归巫与罗汝才合我以大将尾追促贼反楚非莫也良玉报曰蜀地肥衍贼渡险任其奔轶后难制且贼入川则有粮可因返郧则无地可掠其不复窜楚境明矣夫兵合则强分则弱今已留刘国能李万庆守郧若再分三千人入蜀即驻兴平兵力已薄贼来能遏之乎今当出其不意疾攻之一大创自然瓦解纵折回房竹间人迹断絶彼从何得食况郧兵扼之于前秦抚在紫兴扼之于右势必不得逞若宁昌归巫险且逺汝才献忠不相下倘穷而归汝才必内相吞其亡立见良王已于二月朔入蜀界矣嗣昌得报不能夺比玉良驻渔溪渡崇俭旋引兵来防献忠营太平县之大竹河方移军九滚坪见玛瑙山峻险据之良玉抵山下贼已踞山巅乘髙鼓噪良玉下马周覧者乆之曰吾知所以破贼矣分所进道为三已当其二秦兵当其一令曰闻鼓声而上两军夹击贼阵坚不可动鏖战乆之贼大溃坠崖涧者无算俘馘渠十六人斩首千三百余级献忠妻妾皆被获湖广将张应元汪之鳯追之数十里复败之献忠收余众南走扼于川将张令方国安又大败令时年七十余马上用五石弩中必洞胸军中号神弩将献忠转入深箐入险结营垒令分其军为五鼔勇薄贼而国安自他道逸去令独深入被围居絶坂屡射贼应毙者甚众水逺士渴赖天以济围终不解襄阳监军佥事张克俭言于崇俭曰张令健将奈何弃之急令人龙应元之鳯分道往援应元等先至令方与贼鬬呼声动容应元等应之内外夹击贼败去人龙亦至复与国竒等逐献忠连奏捷先后斩首千五百级败渠顺天王一条龙一只龙皆降当是时献忠窜走兴归山中秦楚师俱集诸将协心穷捜千余残冦可尽殱而崇俭以年衰乞骸骨诏令还闗中留人龙国竒偕良玉讨贼良玉等连营百里惮山险围而不攻献忠因得与山民市盐刍米酪收溃散以自保】质实【竹房谓竹山房县宁昌谓大宁大昌归巫谓归州巫山并注见前枸平闗亦曰东南闗在兴安州西南四百里渔溪渡在西乡县东南三百六十里接四川界大竹河亦曰大竹渡在太平县北八十里九滚坪玛瑙山并在太平县北张克俭字禹型屯留人】
　　三月大风霾
　　【帝布服齐居祷之不正给事中左懋第言去秋星变朝停刑而夕即灭今者不然岂陛下有其文未修其实乎臣伏忍练饷之加原非得已乃明防减兵以省饷天下共知之而徴饷者犹未省请自今因兵防饷预使天下知应加之数官吏无所逞其奸以信陛下之明诏而审决刑狱则以睿虑之疑信定诸因之生死凡疑于心与疑信者冝悉从轻典岂停刑可止彗解网不可以返风乎且陛下屡沛大恩四方死者犹枕藉盗贼未见衰止何也由蠲停者止一二存留之逋赋有司迫考成催徴未敢缓是以莫救于凶荒请于极荒州县下诏速停有司息讼専以敕荒为务帝曰然于是上灾七十五州县新旧练三饷并停中灾六十八州县止徴练饷下灾二十八州县俟秋成督徴】质实【左懋第字萝石莱阳人】
　　夏四月逮江西巡抚解学龙及黄道周下狱寻遣戍【道周既贬江西按察司照磨学龙荐所部官推奬道周偹至故事但下所司帝不覆阅大学士魏照乘者恶道周拟旨责学龙滥荐帝遂发怒立削二人籍逮下刑部狱责以党邪乱政并廷杖八十究党与欲寘之死词连编修黄文焕吏部主事陈大定工部司务董飬河中书舍人文震亨并系狱监生凃仲吉上书讼救之通政使施邦曜不为封进而大署其副封曰书不必上论不可不存仲吉劾邦曜以副封上帝见其署语怒下仲吉狱而夺邦曜官尚书李觉斯以学龙道周无大罪予轻比严防切责拟谪戍烟瘴帝犹以为失出除觉斯名移狱镇抚掠治者四乃复还刑部逾年尚书刘泽深等言二人罪至永戍止矣过此则论死论死非封疆则贪酷未有以建言者道周无封疆贪酷之罪而有建言戮之名于道周得矣非我圣主覆载之量也夫陛　下所疑者党耳党者见诸行事道周抗疏祗托空言一二知交相从罢斥鸟睹所谓党而烦朝廷大法乎且陛下岂有积恨于道周万一圣意转圜而臣已定论悔之何及仍以原拟请乃谪戍广西】质实【解学龙字正防扬州兴化人黄文焕永福人陈大定龙溪人董飬河闽县人文震亨吴县人涂仲吉漳浦人施邦曜字尔韬余姚人刘泽深扶沟人】
　　以谢陞为礼部尚书陈演为礼部左侍郎并兼东阁大学士预机务
　　【陞以十二年秋召为吏部尚书甫半载改礼部与演同入阁演庸才寡学工结纳初入舘即与内侍通帝简命阁臣每亲发防观所条对觇能否中官探得帝所欲问数事宻授演条对独称防遂自礼部右侍郎转左擢居政府】
　　五月石砫女土司秦良玉败罗汝才于防州
　　【初罗汝才惠登相求抚未决遂自南漳逺安走大寜大昌官军扼于巫山复转犯夔州良玉驰救贼解去合官军邀击连败之斩千余级夺汝才大纛擒其渠东山虎副塌天等汝才走大宁督师杨嗣昌本楚人意欲瓯贼入蜀使楚地无贼乃创议以楚地广衍贼难制蜀险阻贼不得逞蹙之可全胜又虑蜀重兵扼险贼将毒楚调蜀精鋭为己用蜀中卒自是益罢弱不足支巡抚邵节春愤曰令甲失一城巡抚坐令以蜀委贼是督师杀我也争之不能得于是贼皆窥蜀捷春驻重庆部下兵二万皆嬴弱不可用所倚惟良玉张令二军遂檄良玉令退保重庆良玉每对人叹息曰邵公不知兵吾一妇人受国恩谊应死独恨与邵公同死耳督师以蜀为壑无愚智知之邵公不以此时争山夺隘令贼无敢即我而坐以设防移我与令自近去所驻重庆仅数十里殊失地利贼据归巫巅俯瞰我营铁骑建瓴下张令营当其冲必先破令破及我我败尚能救重庆急乎闻者深然之】
　　发明【杨嗣昌督师勦贼当张献忠罗汝才屡衂之时不思遏其奔轶大防诸军而殄灭之而反驱之入蜀夫蜀号称天险贼入则险且为贼据乌在其能逐贼乎论者为嗣昌楚人欲纾楚患而因以蜀为壑其设心尚可问乎秦良玉一溪崓妇人顾能感激恩义提兵裹粮﨑岖转鬬使邵防春果从其争山夺隘之计巫峡夔门重闗足恃何竟昧于地利坐以设防遂使贼骑建翎下而莫之能制嗣昌之罪固不客诛若防春者亦愧于妇人多矣】
　　姚明恭罢
　　【明恭出赵兴邦之门公论素不予柄用后乡人诣阙讼之明恭不自安请告归遂罢】
　　六月蔡国用卒
　　【国用入阁三载碌碌无所见是月庚午卒于官遣行人陈际泰防其丧归】质实【陈际泰字大士临川人与同邑章世纯罗万藻东乡艾南英以时文名天下其为文敏甚一日可二三十首先后所作至万首经生举业之富无若际泰者崇祯七年成进士年六十八矣又三年除行人至是防国用防南行卒于道】
　　薛国观以罪免
　　【国观柄致一踵体仁所为导帝以深刻而才智弥不及操守亦弗如帝始颇信向之甞燕见国观语及朝士贪婪国观对曰使厰卫得人安敢如是东厰太监王徳化方侍侧汗流沾背于是专察其隂私而国观匿史金事乃发史者为御史无行善结纳中官巡按淮扬尝摄巡盐事先后干没赃罚银及盐课三十余万既擢少卿家居而侵盗迹颇露检讨杨士聪劾之得防令自陈遂讦士聪诬已请敕淮扬监督中官杨显名覈奏寻给事中张焜芳复劾侵盗事实又尝勒富人于承祖万金事发后遣家人赍重赀谋于扬州黠吏睢承吾改窜旧籍帝乃怒褫职急携数万金入都至国观邸求解出疏攻焜芳谓已甞劾刘鸿训钱龙锡其遗党日谋报遂相搆防又言焜芳弟炳芳官内阁中书向来诏防漏泄皆炳芳为之阁臣多徇拟严防帝不聴止夺焜芳官候讯及显名覈奏上力为解而不能讳者六万金下狱防有兵事狱乆不结瘦死所携赀尽入国观槖为家人所首告事大着国观请借助言在外羣僚臣等任之在内戚畹非独断不可因以武清侯李国瑞为言国瑞者孝定太后兄孙帝曽祖母家也国瑞薄庶兄国臣国臣愤诡言父赀四十万臣当得其半今请助国为军赀帝始未允因国观言欲尽借所言四十万者不应则勒期严追或教国瑞匿赀勿献折毁居第陈什器通衢鬻之示无所有嘉定伯周奎与有连代为请帝怒夺国瑞爵国瑞悸死有司追不已戚畹皆自危因皇五子病交通宦官宫妾诡云孝定太后已为九莲菩萨降神言帝簿外家诸皇子尽当殀俄皇五子卒帝大怒急封国瑞七岁儿存善为侯尽还所纳金而追恨国观待隙而发国观素恶行人吴昌时及考选昌时虞国观抑已因其门人以求见国观伪与交驩拟第一当得吏科迨命下乃得礼部主事昌时大恨以为卖己与所善东厰理刑吴道正谋发丁忧侍郎葵奕琛行贿国观事帝闻之益疑至是督师杨嗣昌有所陈奏帝令拟谕国观乃拟防以进帝遂大怒下五府九卿科道议奏颇从轻议帝度科道必言之独给事中袁恺防议不署名且疏论吏部尚书传永淳徇私庇国观而微诋国观藐肆妒嫉帝不怿扺疏于地曰成何紏疏遂夺国观职放之归怒犹未已国观出都重车累累侦事者复以闻而东厰所遣伺国观邸者值中书舍人王陛彦至执之陛彦夙与国观交通为奸利一鞫尽得其状词所连及甚众永淳奕琛皆与焉命下陛彦诏狱穷治恺再疏尽发国观纳贿诸事国观连疏力辨诋恺受昌时指使帝不纳至十月陛彦狱未成帝以行贿有据即命弃市而遣使逮国观国观迁延乆不赴明年七月入都令待命外邸不以属吏国观自揣必不死八月初八日夕监刑者至门犹鼾睡及闻诏使皆绯衣蹶然曰吾死矣仓皇覔小防不得取苍头帽覆之宣诏毕顿首不能出声但言吴昌时杀我乃就缢】质实【杨士聪济宁人张焜芳会稽人李国瑞漷县人周奎苏州人庄烈帝周皇后父也吴昌时吴江人蔡奕琛徳清人传永淳灵夀人袁恺聊城人王陛彦上海人昌时甥也】
　　秋七月总兵官孙应元等大破罗汝才于兴山汝才走巫山与张献忠合
　　【先是汝才在大寜前阻江为蜀将刘等所扼不得渡而献忠既败于玛瑙山窜走兴归山中左良玉追且及献忠遣其党马元利操重宝防良玉曰公所部多杀掠杨阁部猜且専无献忠即公防不乆矣良玉心动纵之去乃潜走白羊山由汝才入宁昌故道折而西与汝才合献忠虽累败气益盛立马江岸有不前者辙斩之贼殊死鬬贵等战皆却贼毕渡屯万顷山归巫大震督师杨嗣昌乃上夷陵而檄蜀抚郡防春扼夔门蜀大宁大昌界楚竹溪房县有三十二隘口嗣昌欲厚集兵力专守夔弃宁昌噉贼防春曰弃隘口不守是延贼入户也乃遣杨茂选覃思岱等出闗分守二将不相得思岱谮杀茂选防春令兼统其众其众相率去之降贼入隘守者溃贼夜斩夔闗将士皆惊走新寕大竹旋防而汝才及恵登相越巴雾河攻开县为参将贺人龙等所破登相窜开县西汝才乃与小秦王混世王东奔人龙李国竒追之汝才等遁还兴山应元与副将王允成王之纶监军佥事孔贞防击之丰邑坪大破之斩首二千三百生擒五百有奇防嗣昌下招降令小秦王混世王皆降时称荆楚第一功惟汝才率其众逸去仍与献忠合于是二贼渠复萃蜀中】质实【白羊山在兴山县西八十里万顷山在达州太平县东万顷池之西南接大寜界夔围在夔州府城南大竹唐分宕渠县东界置宋景祐三年废入流江县绍兴二年复置元至元中移治隣山县明属广安州以于顺庆府今径属顺庆府巴雾河在开县西丰邑坪在兴山县西北】
　　九月李自成走郧均遂入河南
　　【初自成潜伏闗中闻张献忠反谷城大喜将大集其众以应献忠陜督郑崇俭团之令曰围师必缺自成乃乘间走徃依献忠献忠欲杀之为罗汝才所解与自成嬴五十焉五十妇人十令去自成谢曰以身相依足矣安用是也旋遁去収残众稍稍自保时督师杨嗣昌驻夷陵檄令降自成出谩语官军围之鱼复山中自成大困欲自裁以养子双喜而止贼将多出降刘宗敏者蓝田鍜工也最骁勇亦欲降自成知之兴歩入丛祠顾而叹曰人言我当成大事盍卜之神不吉若断我头以降宗敏诺三卜三吉宗敏还杀其两妻谓自成曰吾死从若矣贼党防去者闻之亦多杀妻子归自成自成乃尽焚辎重轻骑由郧均走河南河南大旱斛谷万钱饥民从自成者数万遂自南阳出攻宜阳杀知县唐启泰转犯永寜知县武大烈兴里居四川巡抚张论协力捍御论末子吏部郎中鼎延及从父治中赞继之有狱囚勾贼入都司马有义弃城走大烈鼎延等固守三日贼夜半登城执大烈自成以同乡欲活之大烈不屈索印不与乃燔灼以死鼎延匿眢井免赞及子国学祚延死之主簿魏国辅教论任维清守备王正已百户孙世英并不屈死万安王采亦被害贼移攻偃师一日而陷知县徐日泰大骂不屈为贼脔割死诸生张毓粹武同芳刘芳名刘芳世蔺之粹乔于昆蔺完馪王光显乔国屏王邦纪蔺相裔张一鹭张一鹏牛一元皆抗节死既又陷寳丰知县朱由椷死之陷宻县知县朱毓汀及里居太朴乡魏持衡举人马体健死之敏汀妾张氏及一女一孙臧获数人俱殉焉自成性猜忍日杀人斮足剖心为戯所过民皆保坞堡不下杞县人李信者故尚书李精白子也信以父丽名逆案思湔其丑尝出粟千石活饥民饥民徳之称李公子防绳妓红娘子反掳信去强委身焉信乘间逃归首于官官囚之红娘子来救饥民之徳信者同时起曰李公子活我今有急乃其刼狱杀知县反挟信归自成因改其名曰岩而卢氏牛金星者亦举人也以磨勘被斥介医生尚网见自成喜其辩与谋议帐中潜归自泄坐斩已得末减仍徃奔自成遂荐所善卜者宋献策长三尺上防记曰十八子主神噐自成大悦岩因説曰取天下以人心为本请勿杀人収天下心自成从之屠戮稍减防所掠财物饷饥民民受饷者不辨岩自成杂呼曰李公子活我岩复造谣词曰迎闯王不纳粮使儿童之以相煽动民方被勦饷练饷之害从自成者日众矣】质实【鱼复汉县故城在奉节县东北因山为城周廻七里一百四十歩东高二百丈西北高一千丈南基连白帝山盖公孙述所造以城倚赤岬山亦谓之赤岬城唐啓秦掖县人武大烈临潼人任维清绛县人采伊王支属袭封万安郡王居永寜徐日泰金谿人朱由椷益府镇国将军常澈子敏汀亦明宗室张毓粹二子佐知县徐日泰固守城陷大骂俱被杀妻蔺氏与三女二孙赴井死武同芳见贼杀母喷血大骂支解死刘芳名妻张氏蔺完馪妻张氏王邦纪妻髙氏并从死张一鹭之父亦骂贼死　本朝乾隆四十一年追谥武大烈忠烈徐日泰朱由椷朱敏汀烈愍唐启泰张赞王正已魏持持节愍魏国辅任维淸孙世英马体健等并皆入祠】
　　张献忠犯大昌总兵官张令死之遂陷四川诸州县【贼渠混天王等既就抚惠登相王光防及整十万亦相继降督师杨嗣昌以湖广贼且尽而献忠在四川势渐炽遂以八月帅师而西时监军评事万元吉先入蜀令蜀将守巴巫诸隘秦将贺人龙李国竒楚将张应元汪之鳯张奏凯专任追击及应元军击贼于夔州据土地岭而营人龙逗留不防师献忠侦应元部卒多新募悉众乘攻应元之鳯力战应元突围出之鳯败走山中道渴饮斗水卧血凝臆死献忠势益张闻督师将自东至与汝才急趋观音岩守将邵仲光不能御遂陷大昌张令急扼之竹菌坪贼大至令力战中流矢死令为蜀中名将既败殁诸军皆夺气秦良玉与令相犄角趋敕不及转鬬复败所部三万人畧尽军骑见蜀抚邵捷春曰事急矣尽发吾溪峒卒可得二万我自廪其半半饩之官犹足办贼捷春以仓无见粮谢其计不用良玉叹息归而防春闻贼且至通江率兵守梁山贼以梁山河深不能渡自开县西走达州捷春退保县州扼涪江贼疾走陷剑州趋保寕将由间道入汉中秦将赵光逺贺人龙扼之阳平百丈闗贼不得过复突巴州应元诸军邀击之梓潼战小利既而衂蜀将曹志耀等力战却之降将张一州张载福陷阵死涪江师遂溃贼方緜州成都告警防春已为嗣昌所劾就逺去抵重庆贼方攻罗江不克走緜州转掠至汉州去中江百里守将方国安避之去贼纵掠什邡县竹安县杀仁夀知县刘三策蹂躙徳阳金堂间所至空城而遁全蜀大震贼循水道以犯简州资阳嗣昌由顺庆至果州征诸将合击皆退缩征左良玉兵使者九往返不至遂陷荣昌永川寻陷泸州分巡川南副使黄谏卿知州蘓琼卫指挥王万春乡官韩洪鼎被执皆不屈死自成再入川诸将无一邀击者嗣昌虽屡檄令不行其在重庆也下今赦汝才罪降则授官惟献忠不赦擒斩者赉万金爵侯翌日自堂皇至庖湢遍题斩督师献者赉白金三钱嗣昌駴愕疑左右皆贼勒三日进兵防雨雪道断复戒期三檄人龙亦不至初嗣昌恶良玉骄亢私许人龙代为平贼将军既而良玉有玛瑙山之奏防嗣昌难之顾为贺将军需后命人龙愠以情告良玉良玉亦愠于是两人俱跋扈不肯尽力嗣昌虽有才然好自用躬亲簿书过于繁碎军行必自裁进止千里待报坐失机防郧抚王鳌永谏之不纳乃上书于朝曰嗣昌用师经年荡平未奏此非谋虑之不长正由操心之太苦天下事总挈大纲则易独周万目则难况贼情瞬息更变今举数千里征伐机宜尽出嗣昌一人文牒往返动逾旬月号令与事机相左无怪乎挠败之屡闻也一年以来所矜为竒防者惟玛瑙一役若株守督师节制左良玉当退保兴安无此防矣然良玉不用命而反奏竒功则诸将必且有积轻督师之心所系于军政甚大臣以为嗣昌之驭诸将不必人人授以机宜但覆其机宜之当否执要以御繁决竒以制胜何至乆延嵗月老师縻饷哉帝令中枢申饬嗣昌亦不能从也】质实【土地岭在巫山县大昌故城西大昌之上中下马渡水浅地平以观音岩为第一隘竹菌坪在巫山县北涪江在緜州东自龙安府彰明县流入又东南入潼川府界亦谓之内水罗江本汉涪县晋置万安县唐改罗江明属緜州以于成都府　本朝顺治十六年并入徳阳县雍正五年复置寻仍省什邡汉县明属汉州以于成都府今径属成都府仁夀西魏祈武阳县西城戍地置普宁县隋改仁夀明属成都府　本朝雍正五年升资县为州以县属之徳阳唐置明属汉州以于成都府　本朝改属緜州雍正五年升緜州为直州县仍属焉简州汉牛防县西魏改阳安隋于县置简州元省阳安入州明洪武六年降县正徳八年复升州属成都府今因之资阳汉资中县后周改资阳元省入简州明成化二年复置属简州以于成都府　本朝初径属成都府雍正五年改属资州永川唐析璧山县地置元省入大足县明洪武初复置属重庆府今因之万元吉字吉人南昌人刘三防鄱阳人誓死守城比陷巷战被执骂贼支解死黄谏卿莆田人苏琼石埭人贼攻城悉力守御城陷正衣冠向阙拜泣坐堂上贼至被害阖署多殉节琼死既久无敛者杨嗣昌军割其首以充级闻者益切齿嗣昌韩洪鼎官彰州知州致仕家居父子骂贼死字按四川通志有緜州贡生杨可贤者为贼所执其子国柱方纠众守州城贼因挟可贤诱降可贤临城呼其子曰汝慎固守毋念我贼杀之其后国柱亦战死又泸州生员方旭方伯元曽荐祚皆骂贼不屈死僧晞容者居泸州之七宝寺贼攻豹子峒晞容率乡勇杀贼千余相持乆卒战死　本朝乾隆四十一年追諡张令苏琼忠烈刘三防黄谏卿王万春烈愍汪之鳯韩洪鼎节愍杨可贤子国柱及方旭方伯元曽荐祚僧晞容并入祠】
　　冬十月彗星见
　　【十二月秋彗星见参分至星复见】
　　熊文灿伏诛
　　【先是文灿惧诛犹哓哓自辨以饷六十万不至为辞帝贬督饷侍郎张伯鲸秩卒寘文灿于法议者谓李自成之出车箱峡张献忠之反谷城皆坐失事机以致亡国而陈竒瑜与文灿主抚纵贼实罪首也然帝虽诛文灿颇不谓抚议误方杨嗣昌出督师御史张肯堂言从古戡乱之法初起则解防势成则翦除未有専任抚者今辅臣膺新命而出贼必仍用故技揺尾乞怜而失事诸臣冀掩从前败局必多方荧惑仍进抚议请特申一令専务勦除有进招抚説者立寘重典帝以偏执臆见责之于是嗣昌至军不数月复下招抚令为输帖万纸防贼中诸将益无鬬志遂蹈文灿覆彻云】质实【张肯堂字载寕松江华亭人】
　　十一月南京地震
　　十二月两畿山东河南山西陜西饥人相食
　　【是年帝尝发帑振京畿山东江北饥免河北三府逋赋又以畿内蝗发帑振被蝗州县并敕两畿山东河南山陜所在有司设法振济招徕流徙抚按躬行州县定殿最以闻而灾荒仍告勦饷之征如故致饥民皆濒于死所练兵又不足用山西廵按御史陈纯徳请防部民冻馁因极陈抽练之言兵抽则人失故居无父母妻子之依田园邱垅之恋思归则逃逢敌则溃抽余者既以饷簿而安于无用抽去者又以逺调而不乐为用伍虚而饷仍在不归主帅则归偏禅乐其逃而利其饷凡籍以营求迁秩皆是物也精神不以束伍而以侵饷厚饷不以养士而以求官伍虚则无人安望其练饷縻则愈缺安望其充此今日行间大也意欲讽帝除练饷苏民困帝不能用】质实【陈纯徳字静生零陵人】
　　増天下闗税
　　【崇祯初闗税银每两増　钱通崇文门河西务临清九江浒墅扬州北新淮安八闗增五万两未几复増二钱惟临清仅半而崇文门河西务俱如旧户部尚书毕自严议増南京宣课司税额一万为三万南京戸部尚书郑三俊以宣课所収落地税无几请税芜湖以当増数自严遂议税芜湖三万两而宣课仍増一万三俊悔疏争不能已及是以度支日绌増闗税二十万两而商民益困矣】
　　【辛巳】十四年春正月官军败绩于开县张献忠复东走【先以监军评事万元吉大飨将士于保寕以诸军进止不一言于督师杨嗣昌攫前总兵官猛如虎为正总统张应元副之率军趋緜州分遣诸将屯要害而元吉自间道走射洪振蓬溪以待贼贼分屯安岳界侦官军且至宵遁抵内江如虎简骑骁追之元吉应元营安岳城下以扼其归路及张献忠既陷泸州其地三面阻江惟立石站可北走元吉以贼居絶地将遣大兵南捣其营而伏兵玉蟾山蹙贼北窜永川逆而击之可尽殄永川知县已先遁城中止丞簿一二人如虎覔向道不可得夜宿西闗空舍及抵立石贼已先渡南溪返走秦将贺人龙军隔水不击贼遂越成都走汉川徳阳緜州劔州昭化至广元又走巴州嗣昌亲统舟师下云阳令诸将陆追贼诸将皆疲敝惟如虎蹑其后所将止六百骑余皆良玉部兵骄悍不可制所过肆焚掠从良玉时多优闲不战改如虎驰逐山谷风雪中咸怨望謡曰想杀我左镇跑杀我猛镇时人龙兵已大噪西归所恃止如虎元吉深忧之贼自巴州转入开县官军追之遇诸黄陵城日晡作诸将请诘朝战参将刘士杰者素勇敢善战独前奋曰四旬逐贼今始及之舍弗击我不能也执戈先如虎檄诸军继之士杰所当輙摧陷献忠登高望官军见无后继宻抽壮骑潜行箐谷中乗高大呼驰下良玉部兵先溃士杰及防击郭开如虎子先防并战死如虎率亲兵力战部将挟上马溃围出旗纛军符等尽失乃収残卒徃从嗣昌军方贼之窜南溪也元吉知贼必东犯请从间道出梓潼扼贼归路嗣昌不聴檄诸军蹑贼疾追不得距贼逺令他逸诸将力尽从泸州逐贼后尘贼折而东返归路尽空不可复遏嗣昌仓猝莫知为计顿足曰悔不用万监军言而贼已疾卷出夔门抵兴山攻当阳犯荆门嗣昌至夷陵檄良玉兵使十九返良玉撤兴房兵趋汉中若相避然贼所至烧驿舍杀塘卒东西消息中断】质实【射淇汉郪县及广汉县地西魏置射洪县周改射洪蓬溪唐析方义县地置唐兴寻改蓬溪明并属潼川州　本朝雍正十二年升潼川为府射淇蓬溪仍属焉安岳后周置明属潼川州　本朝康熈元年省入遂寕县十年改入乐至县雍正七年复置属潼川州十二年属潼川府立石站在泸州治北明置立市驿于此玉蟾山在泸州治北六十里南溪即澄溪在泸州南门外源自宝山下入大江云阳汉朐忍县后周改安元升云阳州明洪武七年降县属于夔州府今因之黄陵城在开县东五里当阳汉县明洪武初属荆州府嘉靖中改属荆门州以于承天府　本朝改承天府为安陆府以县属之猛先防榆林人本朝乾隆四十一年追谥先防及刘士杰郭开烈愍】
　　李自成陷河南杀福王常洵
　　【初河南大旱蝗人相食民间籍籍谓先帝耗天下以肥王洛阳冨于大内援兵过洛者喧言王府金钱山积而令吾軰枵腹死贼手南京兵部尚书吕维祺方侨居洛阳闻之惧以利害告常洵力劝其防财饷士不从维祺乃尽出私财设局振济及李自成连陷永寕宜阳参政王防昌率众至洛阳警备总兵王绍禹副将刘见义罗泰各引兵至而贼已抵城下常洵始出千金募勇士出城击贼贼稍却夜半绍禹亲军从城上呼贼相笑语寻作乱防防昌绍禹驰谕之不聴挥刀杀守堞者烧城楼开北门纳贼维祺方分守北城遂被执有识之者曰子非振饥吕尚书乎我能活尔维祺不应乃反接之去常洵絶城出匿迎恩寺贼迹而执之遇维祺于道维祺呼曰王纲常至重等死耳毋屈膝于贼常洵瞠不语见贼渠于周公庙按维祺项使跪不屈延颈就刃死贼杀常洵勺其血杂鹿肉以食曰福禄酒两承奉伏常洵尸哭贼捽之去承奉呼曰王死某不愿生乞一棺収王骨虀粉无所恨矣贼义而许之桐棺一寸载以断车两人即其旁自缢死防昌及知府亢孟桧乡官刘芳奕常克念郭显星韩金声王明扬萃举人来秉衡荀良翰皆抗节死通判白守文堕城死诸生黄调鼎负世子由崧以逃王妃邹氏亦得脱俱走怀庆贼发王邸金振济民火其宫三日不絶事闻帝震悼辍朝三日令河南有司改殡福王赐谥曰防逮绍禹至京磔之贼乘胜围开封廵抚李仙风方在河北廵抚御史高名衡集众登陴周王防枵发库金百万两募死士杀贼烝米屑执防以饷军凡七昼夜仙风驰逐开封副将陈永福背城而战斩首二千游击高谦夹击复斩首七百贼去屑宻县时保定总督杨文岳遣总兵虎大威副将张徳昌先率五千人救开封比渡河围已觧乃防仙风于偃师以兵少未敢击贼待文岳军至与贼战鸣臯镇大破之贼东走寻攻南阳剧贼百余人冐雨薄城知府顔日愉击杀之几尽余贼乃退城获全日愉手中一矢头项被二刃死城上贼既不得志去遂纵掠旁近州县防罗汝才不合于张献忠走内乡淅川与自成合拥其众犯邓州文岳率大威击之战三防斩首七百余级馘其渠二人贼遁去】质实【迎恩寺在河南府城西周公庙在河南府城西闗鸣臯镇在嵩县东北六十里吕维祺殉节时年五十有五赠太子少保祭廕子如制维祺家子新安在河南府西七十里十六年新安陷家亦破弟乐平知县维祮字泰孺觧职家居亦抗节死赠接察佥事王防昌呉桥人亢孟桧临汾人刘芳奕慷慨负智畧为昌乐知县觧官归岁大歉人相食倾橐济之贼渐逼河南集为千城社佐有司保障及城陷缢死西城戍楼当此常克念为平阳推官有政声郭显星官翰林待诏韩金声官邯战知县王明官行人杨萃官辰州知府来秉衡荀良翰皆未仕秉衡为贼将刘宗敏所执令易服欲官之不可覊南郊民舍顾见其友谓之曰贼勒我以官我义不受辱恨母老子防死不暝目尔贼闻烧铁索加其颈终不从遂被杀并其母刘氏妾呉氏及防子俱杀之黄调鼎字盐梅由崧元妃黄氏其姊也调鼎防由崧匿安国寺夜半乗间夺门出贼追之仓皇伏民家豖牢中侦贼遇乃出由崧体肥硕不能行调鼎负之北走抵苖家沟贼追且及调鼎方力惫不及忽闻马嘶声趋视之则由崧素所乗也遂扶掖上马疾趋渡河以免李仙风高陵人周王防枵定王橚十世孙杨文岳字斗望南充人顔日愉字华阳上虞人　本朝乾隆四十一年追谥吕维祺忠敬顔日愉忠烈王防昌亢孟桧刘芳奕常克念韩金声王明杨萃吕维祮白守文节愍郭显星来秉衡并入祠】
　　发明【常洵当危亡急遽之际金钱山积尚不从防财饷士之言坐令援兵怨詈城陷身亡其愚昧固不足责惟是明代分封遍天下始未尝不欲多建宗支屏藩王室及乎扰攘之时初不闻有捍御一方为国効臂指之助徒使盗贼临城惨遭屠戮一时诸王不惟不能裨于国且致不能庇其身封建之不足恃非其彰明大著者哉至福王分藩神宗耗天下之力以恣其请方谓带砺山河长享冨厚而岂知益以结怨人民为盗贼所借口爱之适以害之其流毒至于此极耶】
　　二月张献忠陷襄阳杀襄王翊铭
　　【杨嗣昌以襄阳为军府贮饷金甲噐各数十万仞深沟方洫而三环之造飞梁设横枑陈利兵而饥诃出入必以符騐然是时河南北大饥流民就食襄汉者日数万又所招降诸贼既得免死牌莫肯防自择便地连营数百里监军佥事张克敛深忧之上书嗣昌曰襄阳自古要区今筦钥献陵眎昔尤重近两河饥民云集及新旧降丁逼处其间一夫呌呼即足致乱嗣昌恃城壕之固不以为意报曰监军何怯耶及献忠出川郧抚袁继威统所部邀击献忠不得逞乃留罗汝才缀郧兵自率轻骑一日夜驰三百里杀督师使者于道取军符夜叩襄阳城门克俭不能辨贼二十八骑遂入夜半从中起焚襄王府居民皇见火以为满城皆贼夺门出城溃克俭仓皇奔救为贼所执大骂死推官邝曰广摄县事李大觉游击黎民安死焉初献忠败于玛瑙山其妻妾敖氏高氏被获他将搜山又获其军师潘独鳌皆系防阳狱知府王承曽年少而佻每夕托问贼中情形与二氏相笑语狱吏又多纳贼金禁防尽弛独鳌脱桎梏恣饮嗣昌移牒戒之承曽笑曰贼岂能飞至耶至是贼争毁狴户挈二氏与独鳌出承曽秉夜走迟明贼大至索知府不得执襄王翊铭于南城楼属巵酒曰吾欲借王头使嗣昌以陷藩伏法王其努力尽此酒遂与贵阳王常法同遇害火城楼焚其尸贼去仅拾颅骨数寸妃妾辈死者四十三人福清王常澄进贤王常淦走免事闻帝震悼命所司备襄王丧礼谥曰忠贼既陷襄阳连陷樊城当阳破郏县杀知县邵可灼诸生王敬臣佐有司杀贼力竭赴井死子裔昌从之贼复招汝才东下合兵入光州攻商城知县盛以恒与乡官杨所修淇允衡马刚中段増辉乘墉固守适雨雪守者冻馁不能战以恒督家众射贼十七人坠马贼怒并力攻矢中以恒右额犹裹创御贼贼破北门入家众巷战死且尽乃被执骂贼不屈为贼支解其孙觉殉之典史吕维显教谕曹维政及所修允衡刚中増辉诸生卢绍徳黄焯陈廷对陈廷璋郑光启刘泽长杨泽长皆死贼遂疾驰犯信阳城陷知县高孝志训导李逢旭程所闻里居静海知县张映宿布衣张士杰等死之又陷光山典史魏光亦死之于时罗山息县固始皆残破贼复分兵犯茶山应城随州随尝被贼居民索然知州徐世淳预知贼必复至集士民誓以死守防岁大祲士多就食粥厰叹曰可使士以绥失礼乎分粟振之溃兵过随索饷世淳单骑入见军帅曰军食不供有司罪也杀我足矣请械我以见督师帅不能夺敛众去比贼来犯世淳寝食南城醮楼晓夜固守告急于巡抚宋一鹤一鹤遣兵来援为监司承天者邀去守月余援絶力穷贼急攻南城而潜兵堕北城以入世淳命子肇梁埋印廨后勒马巷战矢贯頣耳鼻横防坠马乱刃所死肇梁奔赴且哭且骂贼将杀之呼州人告以埋印所乃死既而贼伪张左良玉帜入泌阳知县王自昌骂贼死再攻应山不克去攻郧阳按察使高斗枢遣逰击王光恩及弟光兴分扼之战频防贼不敢犯光恩者均州降渠小秦王也斗枢察其诚招入郡共城守斗枢善谋光恩善战郧城危而复全】质实【郏县汉置后省北魏复置龙山县隋改郏城元复为郏县明属汝州今因之襄王翊馆襄宪王赡善六世孙张克俭长治人是年正月河南陷巡抚李仙风与巡按高名衡互相许廷议逮治仙风擢克俭代之未开命及于南邝曰广番禺人妻子女俱遇害死李大觉字觉之金谿人知谷城县兼署襄阳县闻变繋印于肘缢死堂上黎民安大觉同县人城中火起率所部千余人搏战矢尽被防大骂死王承曾忧邑人贵阳王常法兰阳王翊镐第三子福清王常澄防王翊铭第二子进贤王常淦兰阳王翊镐第四子邵可灼建徳人盛以恒潼闗卫人迁开封同知将行商城士民闻贼且至留之守御遂殉节杨所修故魏忠贤党也厯左副都御史入逆案赎徒为民至是骂贼死淇允衡官阳和兵备副使分守商城北门力战死马刚中字九如除大同知县行取授检讨乞假归贼入大骂被磔死段増辉字含素为诸生以学行称朝廷下保举令被荐不乐为吏拟除教授未谒选归遇变骂贼死高孝志江都人张士杰年十八贼欲杀其父求以身代贼杀之而舍其父徐世淳字中明嘉兴人南京兵部侍郎必达子妾赵氏王氏及臧获十八人皆从死王自昌南寕人高斗枢字象先鄞县人　本朝乾隆四十一年追谥马刚中忠烈张克俭忠节盛以恒邝曰广黎民安洪允衡高孝志徐世淳王自昌烈愍邵可灼李大觉张映宿节愍王敬臣王裔昌段増辉吕维显曹维政卢绍徳黄焯陈廷对陈廷璋郑光启刘泽长杨士琦李逢旭程所闻张士杰魏光远并入祠】
　　三月杨嗣昌有罪自杀
</div>
    <div class="pagination">
<a href="御定资治通鉴纲目三编_page67.html">上一页</a><span>...</span><a href="御定资治通鉴纲目三编_page63.html">63</a><a href="御定资治通鉴纲目三编_page64.html">64</a><a href="御定资治通鉴纲目三编_page65.html">65</a><a href="御定资治通鉴纲目三编_page66.html">66</a><a href="御定资治通鉴纲目三编_page67.html">67</a><span class="current-page">68</span><a href="御定资治通鉴纲目三编_page69.html">69</a><a href="御定资治通鉴纲目三编_page70.html">70</a><a href="御定资治通鉴纲目三编_page71.html">71</a><a href="御定资治通鉴纲目三编_page72.html">72</a><a href="御定资治通鉴纲目三编_page73.html">73</a><a href="御定资治通鉴纲目三编_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
