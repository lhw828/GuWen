<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 281 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 281 页/共 607 页</h1>
    <div class="content">　　甲午，诏三司：「河东路籴粮草，旧支一分见钱三分茶，自今并以见钱给之。」四年二月己巳弛茶禁，不应此时尚有茶以籴粮草，当考。
　　乙未，罢沧州路岚石都巡检司、代州驻泊司走马承受公事；减高阳关路广信等军都巡检司、麟府路成都府路利州路走马承受使臣一员。沧州都巡检使当与治平二年十一月相参。又，治平三年十月【一二】，郭绪以沧州总管兼雄、霸州沿界河【一三】至海口及沧州界沿海都巡检使，更须考详别修。
　　岁星昼见。
　　丙申，客省使、眉州防御使张亢为秘书监。亢初授河阳部署，以疾辞。御史中丞韩绛言：「亢前守怀、卫二州，贪横不法，今不可复用。」而亢亦自请复文资，因许之。踰月又归故官。复为客省、眉防，乃五月壬辰，今并书。
　　丁酉，光禄寺丞致仕孔旼知龙兴县。知许州贾昌朝荐旼有高行，特起之，旼复辞不起。是岁卒，赠太常丞。赠官在十一月癸丑，今并书。
　　戊戌，诏流内铨自今归明人年二十五以上听注官。初，泗州司士参军徐济自陈，归明时八岁，今年四十八岁，不得注官。因着此条。
　　壬寅，封唃厮啰妻太原郡君乔氏为定安郡夫人。本传云：董□年九岁，厮啰为请于朝，命为会州刺史，而乔氏封太原郡君。初封太原时当考。按宝元元年四月，乔氏已自太原郡为永嘉郡夫人，不应此时更以太原封安定，当考。
　　丙午，诏：「广南东、西路摄官处，皆荒远灾瘴之地，而月俸不足以自给，其月增钱一千五百。」
　　壬子，诏曰：「天灾流行，蝗潦相继，虽发□蠲赋，而民之捐瘠者尚多【一四】，或鬻卖妻子，或转死沟壑。方春之时，髃物欣豫，乃令吾民不聊若此，朕心憯怛，惄焉靡宁【一五】。其令灾伤路转运使、提点刑狱督州县营济之，察不称职者。」初，御史中丞韩绛言：「诸路灾伤，朝廷虽行赈恤，而监司、亲民官未尽究心，致民之流徙者觽。宜其丁宁训暣之【一六】。」故下此诏。
　　癸丑，知雄州曹偕言：「幽州人杜清自来与雄州探刺事宜。今事觉挈家来归，请补外州一教练使，给良田数顷，仍以月俸赡之。」从之。
　　录周世宗后柴元信为三班借职。
　　甲寅，诏登州改配沙门寨罪人三十二人于诸州牢城。三年十二月六日王举元奏，可考。
　　己巳诏书既弛茶禁【一七】，论者犹谓朝廷志于便人，欲省刑罚，其意良善。然茶户困于输钱，而商贾利薄，贩鬻者少，州县征税日蹙，经费不充。知制诰刘敞、翰林学士欧阳修颇论其事，敞疏云：
　　古人有言【一八】：「利不百，不变法。」盖言立事之难也。朝廷变更茶法，诚欲便百姓、阜国用而已。自变法以来，由东南来者，更言不便。徒以初诏不欲人立异，故一切缄默，莫敢正言。其大要以谓先时百姓之摘山者，受钱于官，而今也顾使之纳钱于官，受纳之间，利害百倍。先时百姓冒法贩茶者被罚尔，今悉均赋于民，赋不时入，刑亦及之，是良民代冒法者受罪，子子孙孙未见其已。先时大商富贾为国贸迁，而州郡收其税，今大商富贾不行，则税额不登，且乏国用。此三者最其害也。或以谓法遂不变，则中家必困，小家必流，若因缘驱逼，起为盗贼，甚非国家之利也。臣愚欲乞申敕有司，益采舆议，且收格前诏，极论可否。若朝廷能粲然复三代之旧风，捐山泽之末禁，则乞一弛茶法，恣民勿问。设为国用尚繁，利源未可悉除，犹当择其利害，变而通之，使公私两济，若求益反损，求利反害，臣恐东南数十州之民，由此而困，则所谓「利不百，不变法」者也，未知其可。
　　臣暗于时事，不足以商功利。然耳之所闻，心之所疑，不敢不陈。望朝廷因臣之言，以求便国惠民之策。至于细意委曲【一九】，臣亦不能尽也。修疏云：
　　朝廷近改茶法，欲救其弊失【二○】，而为国误计者，不能深思远虑，究见本末，惟知图利而不图其害。方一二大臣锐于改作之时，乐其合意，仓卒轻信，遂决而行之。令下之日，犹恐天下有以为非者，遂直诋好言之士，指为立异之人，峻设刑名，禁其论议。事既施行，而人知其不便者十盖八九。然君子知时方厌言而不肯言，小人畏法惧罪而不敢言。今行之踰年，公私不便，为害既多，而一二大臣以前者行之太果，令之太峻，势既难回，不能遽改。而士大夫能知其事者，但腾口于道路，而未敢显言于朝廷。幽远之民日被其患者，徒怨嗟于闾里，而无由得闻于天听。陛下聪明仁圣，开广言路，从前容纳，补益尤多。今一旦下令改事，先为峻法，禁绝人言，中外闻之，莫不嗟骇。语曰：「防民之口，甚于防川，川壅而溃，伤人必多。」今壅民之口已踰年矣，民之被患者亦已觽矣，古不虚语【二一】，于今见焉。
　　臣亦闻方改法之时，商议已定，犹选差官数人，分出诸路，访求利害。然则二三大臣不惟初无害民之意，实亦未有自信之心。但所使之人见朝廷必欲更改，不敢沮议，又志在希合，以求功赏，传闻所至州县，不容吏民有所陈述，直云：「朝廷意在必行，但要一审状尔。」果如所传，则误事者在此数人。盖初以轻信于人，施行太果，今若明见其害，救失何迟？患莫大于遂非，过莫深乎不改。臣于茶法本不详知，但外论既喧，闻听渐熟。古之为国者，庶人得传言于朝，正为此也。
　　臣窃闻议者谓茶之新法既行，而民无私贩之罪，岁省刑人甚多，此一利也。然而为害者五焉：民旧纳茶税，今变租钱，一害也；小商所贩至少，大商绝不通行，二害也；茶税不登，顿亏国用，三害也；往时官茶，容民入杂【二二】，故茶多而贱，今民自买卖，须要真茶，真茶不多，其价遂贵，四害也；河北和籴，实要见钱，不惟商旅得钱艰于移用，兼自京师岁岁辇钱于河北，理必不能【二三】，五害也。一利不足以补五害，今虽欲减放租钱以救其弊，此特□民之一端尔，然未尽公私之利害也。
　　望诏主议之臣不护前失，深思今害，黜其遂非之心，无袭弭谤之迹，除去前令，许人献说，亟加详定，精求其当，庶几不失祖宗之旧制。是时，朝廷方排觽论而行之，敞等虽言，不听也。及治平中，岁入腊茶四十八万九千余
　　斤，散茶二十五万五千余斤，茶户租钱三十二万九千八百五十五缗【二四】，又储本钱四十七万四千三百二十一缗，而内外总入茶税钱四十九万八千六百缗。史臣曰：推是可见茶法得失矣。「及治平」至「得失矣」并用本志修入，三项钱总一百三十万二千七百八十六缗。龚鼎臣东原录云：欧阳永叔与刘原甫言新定茶法不便，乞别立法，富郑公前上言：「近罢榷茶，改一百余年之弊法，不能无些少未便处，须略整齐可矣。譬犹人大病方愈，须用粥食、汤药补理，即渐平复矣。」上颔之。修、敞论改法非便，他书并不载，君、相当时不从之说，惟鼎臣记此，今附注云。
　　夏四月庚申，权同判尚书刑部李綖言：「天下上刑部一岁之中死刑，亡虑二千五百六十。其杀父母、叔伯、兄弟之妻，杀夫、杀妻、杀妻之父母，凡百四十；故、谋、斗杀千有三百；劫盗九百七十；奸、亡命百有一十。夫风俗之薄，无甚于骨肉相残；衣食之穷，莫急于盗贼。今犯法者觽，岂刑罚不足以止奸，而教化未能导其为善欤【二五】？欲令刑部依刑名分门列天下所断大辟罪，岁上朝廷，以助观省。」从之。
　　癸亥，御崇政殿阅诸军转员，凡三百。
　　己巳，契丹国母遣林牙左骁卫上将军耶律格、崇禄卿吕士林，契丹遣瑞圣节度使耶律素、东上合门使张戬来贺干元节。
　　庚午，赐阆州州学教授程让粟帛，以转运司言其高退有行义也。
　　己卯，度支判官、祠部员外郎、直集贤院王安石同修起居注。安石以入馆才数月，馆中先进甚多，不当超处其右【二六】，固辞之。
　　癸未，枢密副使、吏部侍郎程戡罢为观文殿学士兼翰林侍读学士、同髃牧置制使。戡与枢密使宋庠同府，戡语多俗，庠鄙之，自是不协，争议屡至失声色。谏、官、御史两论之，戡亦自请罢故也。据吕诲奏议，乃争马怀德管军事，当考。去年十一月甲寅，四方馆使、英州刺史马怀德为象州防御判官兼都虞候、鄜延路副部署。
　　翰林学士承旨兼侍读学士【二七】、礼部侍郎、知制诰孙抃为枢密副使。抃久居侍从，泊如也，人称其长者。及程戡罢，宰臣进拟，例以三司使、御史中丞、知开封府一人补其员。上曰：「朕欲用旧人。」即以命抃。抃得两府，湘山野录以为由草章懿升祔制，当考。
　　甲申，降右司谏、秘阁校理□及为工部员外郎、知庐州，太常博士、监察御史里行沈起落里行，通判越州。
　　初，谏官陈旭建议裁节班行补授之法，下两制、台谏官集议已定，及、起乃擅改议草【二八】，令买扑兴国军磁湖铁冶，仍旧与班行。主磁湖铁冶者，大姓程叔良也。翰林学士胡宿等劾及等职在台谏，而为程氏经营，占锢恩泽，乞诏问其状。及等引伏，故并黜之。
　　丙戌，命权三司使包拯、右谏议大夫吕居简、户部副使□中复同详定均税。又命天章阁待制张掞，在六月丙寅。又命枢密直学士吕公弼，在九月丙申。又命吕景初，在六年五月丁酉。又命司马光，在六年七月。薛向行状：向为陕西漕，六年四月迁司勋员外郎，专切主管均税。
　　五月戊子朔，降户部郎中、知制诰张绬知黄州，秘书郎、馆阁校勘刘瑾落职。初，绬草瑾父沆赠官告词，言沆特乡里豪举，以附会至宰相。瑾上章诉于朝，不报，乃衰服遮宰相自言，并丑诋绬私事六七章不已。监察御史里行陈洙劾奏之，两人俱坐黜责。洙，建阳人也。
　　侍御史陈经言：「刘沆子瑾以张绬撰父赠官告辞不当，五状诉理，朝廷已黜绬知黄州，夺瑾校勘之职。风闻瑾所奏状并于内东门进入。瑾身居草土，名落班籍，未知何缘得至于彼。虑瑾阴结左右内臣，谕令收接，并乞根鞫情幸，严行降责。」中书寻取到御药院状，乃内降指挥从瑾奏请，依晏殊例，凡陈乞沆身后事，并于御药院投进。诏今后臣僚乞于入内内侍省御药院内东门投进文字者【二九】，令逐处申中书，再取旨。
　　诏：「京师大疫，贫民为庸医所误死者甚觽。其令翰林医官院选名医于散药处参问疾状而给之。」
　　己丑，京师地震。
　　西上合门使、英州刺史郭谘献所造拒马车。谘尝知潞州，言怀、保二郡旁山，可以植稻，定武、唐河抵瀛、莫间，可兴水田。又作鹿角车、陷马枪，请广独辕弩于他道。诏谘置弩千，分给并、潞。
　　谘又言：「臣自冠武弁，未尝一日不思御戎之计。顷使契丹，观幽燕地方不及三百里，无十万人一年之费，且乌合之觽，非二十万不敢举。若以术制之，使举不得利，居无以给，不踰数年，必弃幽州而遁。庆历初，经画河北大小水界断敌疆，即其术也。臣所创车弩可以破坚甲，制奔冲，若多设之，助以大水，取幽蓟如探囊中物尔。」
　　会三司议均田租，召还，谘陈均括之法四十条。复上平燕议曰：
　　契丹之地，自瓦桥至古北口，地狭民少；自古北口至中京，属奚、契丹；自中京至庆州，道旁纔七百余家。盖契丹疆土虽广，人马至少，傥或南牧，必率高丽、渤海、达靼、黑水女真、室韦等国会战，其来既远，其粮匮乏。臣闻以近待远，以佚待劳，以饱待饥，用兵之善计。又闻得敌自至者胜，先据便地者佚。以臣所见，请举庆历之策，合觽河于塘泊之北界，以限戎马，然后以景德故事，顿兵自守。步卒十二万【三○】，骑卒三万，强壮三万，岁计粮饷百八十三万六千斛。又旁河郡邑，可由水运以给保州。然后以拒马车三千、陷马枪千五百、独辕弩三万，分选五将，臣可以备其一，来则战，去则勿追。幽州粮储既少，敌不可久留，不半年间，当遁沙漠。则进兵断古北口，塞松亭关，传檄幽蓟，燕南自定。
　　昔汉高祖提三尺剑定天下，唯匈奴未灭，至孝武时始逐出漠北。唐太宗建义旗取天下，唯吐蕃未灭，至代宗时始入贡称藩。我太祖骏膺天命，天下咸服，亦唯契丹未灭，当俟圣谋，奉行天讨。且彼之所恃者，惟马而已。但能多方致力，使马不获伸用，则敌可破，幽燕可取。帝壮其言，诏置独辕弩二万，寻命谘同提点在京诸司库务，及拣内军器库兵仗，下南北作坊缮完，特命谘提举。同提点百司在七月甲辰，提举修完兵器在八月己未，今并书之。
　　贵人董氏生皇第十一女，庚寅，进位美人，固辞之，乞赠父官一级【三一】，如其请。
　　壬辰，赐修狭河木岸役卒缗钱。
　　癸巳，赐明州进士杨适粟帛，以转运使言其文行称于乡里也。
　　诏：「西川、广南罢任官有侍行子孙归本贯取解不及，锁厅人在川、广、福建罢任，及元系川、广、福建人【三二】，见在本乡守选待阙者，并许就本路转运司起解【三三】。应明经、诸科省试三场以前九否、十否者，令贡院再考校，本处解送试卷。若以否为粗，以粗为通，及出义不依条制，致有妄荐者，以旧条坐之，不在末减。若考校通、粗及出义依条别无差缪，省试三场前九否、十否，即考试官于元条上减一等定罪。旧条合殿选者与免殿选，选人该冲替者实殿一选，京朝官勒停者与冲替，冲替者与监当，监当者与远处差遣。」先是，秘阁校理陈襄等言：「诸科之弊，在于传义难禁，而考试官止较其文，莫能检察。及到省所对十否，而考试官多坐罪勒停。原情定罪，宜在末减。」乃下两制与贡院议而裁定之。
　　甲午，观文殿大学士、户部侍郎庞籍为太子太保致仕。籍自定州召还，既入见，诣中书白执政求致仕，执政曰：「公康宁如是，且上意方厚，奈何欲去之坚也？」籍曰：「若待筋力不支，人主厌弃然后去，斯不得已尔，岂得为止足哉！」遂归卧于家。前后凡七上表，其札子不可胜数，乃许之，仍诏籍出入如二府仪。
　　乙未，诏：「京城疾疫，其蠲官私房钱十日。」
　　丁酉，诏三司置□恤民力司。六月乙亥遣使。本纪但书遣使，不书置司。
　　己亥，颍州进士常秩为试将作监主簿、本州岛州学教授翰林学士胡宿等言其文行称于乡里也。秩，临汝人，尝举进士不中，退在陋巷二十余年，为学求自得，尤长于春秋。学者常以孙复所学问秩，秩曰：「此商君法尔，步过六尺与弃灰于道者皆有诛，不近人情甚矣。」秩于皇佑六年赐粟帛。
　　甲辰，光禄寺丞致仕梁造为太常寺太祝、知单父县。京东安抚使言其节行闻于乡里，故特起之。
　　丙午，秘书监林潍致仕。先是，潍知汝州，秦悼王坟域在汝，宗室祔葬，役兵无虑五千人。潍以汝近乡闾，因役兵毕功，使采薪刍、冶铁石，辇致其家。觽怨愤，谋杀潍，会日暮，城门闭不能入，遂劫大校，相率叛走。潍匿不敢出。通判、大理评事窦卞破钥启关招之，反复说谕，觽已稍定，因绐语曰：「此辈特醉酒狂呼耳【三四】。」密推为首者羁之，请于朝，悉从配徒。因诏潍致仕。卞，噃句人也。潍附传及本传并不载致仕因由，今取窦卞传所书附此。
　　戊申，枢密直学士、吏部郎中、权知开封府陈旭以足疾罢为右谏议大夫、同提点在京诸司库务，枢密直学士、礼部郎中、知泉州蔡襄为翰林学士、权知开封府。
　　降右谏议大夫、权御史中丞韩绛知蔡州。初，绛弹奏宰臣富弼，且言张茂实人以为先帝子，而引用管军，事密难测。既而居家待罪，自言不敢复称御史中丞。上遣中使召，不出。翌日，台属官往劝之，乃出，又不秉笏穿朝堂。知谏院唐介、右正言王陶、侍御史知杂事范师道、御史陈经吕诲、里行陈洙等皆言：「茂实顷为狂卒诬诋，已经朝廷辨白；兼复用管军，乃中书、密院同议，人亦无间言。今绛苟欲以危法中伤人臣【三五】，而不知主无根之言，摇动觽听，翻为朝廷不便；兼绛举指颠倒，不足以表率百司。」故出之。
　　赐国子博士、新通判明州赵至忠【三六】银百两、绢百匹，至忠数以契丹机密事来献故也。实录云：至忠献契丹蕃汉兵马机密事十册并契丹出猎图。嫌与二年四月辛未【三七】相重，因稍删润之。
　　癸丑，以侍御史赵抃为右司谏，谏院供职。
　　甲寅，以淮南、江、浙、荆湖、福建等路提举运盐公事、职方员外郎朱处仁为屯田郎中。时新置运盐司，处仁岁满当迁官，已除祠部郎中，命未下，而处仁自援例请改名曹，故夺而下迁之。
　　乙卯，御崇政殿，录系囚，杂犯死罪以下递减一等，徒以下释之。
　　六月乙丑，诏戒上封告讦人罪或言赦前事，及言事官弹劾小过或不关政体者。时殿中侍御史吕诲言：「故事，台谏官许风闻言事者【三八】，盖欲广其采纳，以辅朝廷之阙失。比来中外臣僚多上章告讦人罪，既非职分，实亦侵官【三九】。甚者诋斥平素之缺，暴扬暧昧之事，刻薄之态，浸以成风，请惩革之。」故下是诏。王偁东都事□：诏曰：「朕闻前代之称治者，君臣同心，上下辑睦，人知礼义之节，俗无激讦之风，何其德之盛也！朕虽弗敏，窃尝慕焉。自今臣僚如有辄上封章告人罪及以赦前事言者，并当讯劾之。言事之臣虽许风闻，宜务大体，如事关朝政，无惮极论，自余细故，勿须察举。」
　　丙寅，命天章阁待制张掞同详定均税。
　　戊辰，宁国节度副使孙沔为光禄卿，分司西京。
　　辛未，翰林学士胡宿、御史中丞赵概磨勘转运使、提点刑狱课绩。
　　壬申，诏礼部贡院：「内外锁厅并亲戚举人，并同引试，解十分之一；如不及十人，亦许解一人；四人以下送邻路聚试。」
　　乙亥，遣官分行天下，访□恤民力事。五月丁酉初置司。张耒明道杂志曰：「韩魏公当国，遣使出诸道，以□恤民力为名。既行，魏公大悔之，每见外来宾客，必问□恤使者不扰郡县否，意恐诏使骚扰，民重不安也。无几，皆罢之。」此事当考。今云安军下岩寺有石刻，「荣州资官令孔嗣宗奉诏□恤民力，嘉佑六年十月十五日过此。」不知竟用何时罢遣□恤使者。然则耒所称无几，盖不然也。
　　戊寅，广西经略司言，邕州甲峒等蛮贼五十余人内寇。诏邕州发兵攻讨之。
　　辛巳，详定编敕所言，「皇亲宫院有违禁衣服、首饰、器用之类，及虽系所赐或父祖所置者，听百日中改造。如违令，本宫使臣觉察，申大宗正司施行。」从之。
　　甲申，诏审官院，京朝官当入西川、广南、福建路差遣，而用荐举规避者，委本院执奏之。
　　三司减省□费所言，比岁内人请俸倍多，乞酌天圣初嫔御以下人数，着为定额。从之。
　　合门编纂条例所言：
　　伏见臣僚以疾乞免大起居舞蹈之类，窃以臣下见君，当极恭肃，一有不至，罚必及之；以疾自言，乞损拜伏，人取其便，非所以致恭肃、尊朝廷也。且有疾与告，着令所容，杀礼见君，古训无有。自今敢干请者，乞令合门弹奏，重致其罚。惟勋德大臣，必藉任使，自从特旨。
　　又昨崇政殿进呈大乐，依观双竹例，宣召髃牧判官。检会仪制，游宴宣召皆着定式，而髃牧判官不与。盖当时有司之失，遂开此例。欲乞今后非次游宴观看，不须更召。其带馆职充者，自从馆阁官例。
　　又都知押班如趁班不上，令别作一班起居。臣等以为朝廷之仪皆有定制，苟不及礼，谓之不恭。不恭有罚，未闻预设别班以待不及礼者，伏请蠲去。
　　又三人内及第，正、权三司判官者并赐绯，臣等以为古制有其官者服其服，未闻一官之中，更以入仕之阶为之轻重，恐非圣朝平均奖劝之道，伏请蠲去。
　　又大朝会，缀中书门下班坐杌子、戴骪伞，中书、枢密院下马处之类，皆是特恩异礼，近岁大臣例多得之。看详前件礼数，皆朝廷所以尊异执政大臣也，非其人无其位者，不当有也。若人人得之，则车服轻而不尊。车服轻而不尊，则贤者怠，而不肖者有慢上之心矣。其渐不可不谨也。已别具编录，非以为例，盖备天子非常之诏，加礼于老成勋德之臣，访故事于有司，则以对也。仍乞令合门，从今非诏旨询问，不得辄自申举。
　　并从之。此据会要乃六月二十六日事，今附月末。又言：
　　诸赐与物等，多是逐人自乞，方得支给。然赐与者，乃人君所以优宠臣下，有祗受之礼，无自请之文。今当赐者，有司不即举行，必待自言，或至援引比例，章诉纷然，殊失上下之体。内文臣及军员授右职者，多是进状乞赐公服、鹷、笏、腰带。乞今后凡换右职者，便令合门举例支赐。
　　又臣僚放免朝辞，更不支赐分物【四○】。看详连值假故，或有急速差遣，方许放免。有当赐分物，例须自陈，亦有近侍、朝臣不免如此，尤失事体。乞今后臣僚放免朝辞【四一】，非罪累被谴者，便于特降指挥后，着合得分物，令合门依例支给。
　　又使臣朝辞【四二】，虽非亲民差遣，如宣命内理为亲民资序，并依监押例支朝辞分物。如宣命不着本官称合系亲民资序，即会问三班院支给。则是使臣分物不以差遣高下，乃系本人资序。乞下三班院，今后如使臣受差遣，理为亲民资序，不是情愿乞充监当者，画时关报合门。其知州折资充通判，通判折资充签判、知县，非因过降授者，并依资序支朝辞分物。欲乞令审官院依三班院体例关报。
　　从之。此据会要五年六月事，但无其日，今附此。
　　注　　释
　　【一】录刘继元曾孙允为三班借职「继」原作「维」，「曾」字原脱，据阁本及宋会要崇儒七之七五、宋史卷一二仁宗纪改补。
　　【二】有大星坠西南「大」原作「火」，据宋本、宋撮要本、阁本及编年纲目卷一六、宋史全文卷九下、宋史三○二范师道传改。又「西南」，编年纲目及宋史范师道传俱作「东南」。
　　【三】天狗坠「坠」，上引编年纲目及宋史三○二范师道传俱作「移」。
　　【四】如盗贼何「盗贼」原作「夷狄」，据上引编年纲目及宋史全文卷九下改。
　　【五】而以民间会降为比「会降」二字原脱，「为比」二字原倒，据宋本、宋撮要本及宋史卷三二九王陶传、傅增湘蜀文辑存卷六王尚书陶墓志铭补正。
　　【六】数请监灵仙观「监」原作「建」，据宋撮要本、阁本改。
　　【七】犹追索未足「足」原作「及」，据阁本改。
　　【八】及诏本路安抚司「及」字在此难解，疑为「乃」字之误。
　　【九】京城外四面巡检「京」字原脱，据宋会要职官四八之一二八补。
　　【一○】观文殿大学士「大」字原脱，据宋本、宋撮要本及宋史卷二八五刘沆传补。
　　【一一】刑部尚书刘沆卒「卒」字原脱，据同上二本、阁本及同上书补。
　　【一二】治平三年十月「三」原作「二」，据阁本及宋会要职官四八之一二九改。
　　【一三】沿界河「界」字原脱，据同上书补。
　　【一四】而民之捐瘠者尚多「捐」原作「损」，据宋本、宋撮要本、阁本改。
　　【一五】惄焉靡宁「焉」原作「为」，据同上三本改。
　　【一六】宜其丁宁训敕之「敕」字原脱，据宋本、宋撮要本补。
　　【一七】己巳诏书既弛茶禁「己巳」原作「丁巳」，按弛茶禁诏书颁于嘉佑四年二月，本书卷一八九及宋史全文卷九下俱载为己巳日，同上二本正作「己巳」，据改。
　　【一八】古人有言「有」原作「名」，据宋本、宋撮要本、阁本改。
　　【一九】至于细意委曲「意」原作「民」，据宋本、宋撮要本改。
　　【二○】欲救其弊失「救」原作「求」，据同上二本、阁本及欧阳修欧阳文忠公集卷一一二论茶法奏状改。
　　【二一】古不虚语「古」原作「舌」，据诸本及同上书改。
　　【二二】容民入杂「杂」原作「籴」，据宋本、宋撮要本及同上书改。
　　【二三】理必不能「能」原作「行」，据阁本及同上书改。
</div>
    <div class="pagination">
<a href="续资治通鉴长编_page280.html">上一页</a><span>...</span><a href="续资治通鉴长编_page276.html">276</a><a href="续资治通鉴长编_page277.html">277</a><a href="续资治通鉴长编_page278.html">278</a><a href="续资治通鉴长编_page279.html">279</a><a href="续资治通鉴长编_page280.html">280</a><span class="current-page">281</span><a href="续资治通鉴长编_page282.html">282</a><a href="续资治通鉴长编_page283.html">283</a><a href="续资治通鉴长编_page284.html">284</a><a href="续资治通鉴长编_page285.html">285</a><a href="续资治通鉴长编_page286.html">286</a><span>...</span><a href="续资治通鉴长编_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
