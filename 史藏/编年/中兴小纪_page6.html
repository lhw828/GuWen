<!DOCTYPE html>
<html>
<head>
    <meta charset="UTF-8">
    <title>中兴小纪 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中兴小纪 - 第 6 页/共 7 页</h1>
    <div class="content">





　　钦定四库全书
　　中兴小纪卷三十二　　　　宋　熊克　撰
　　绍兴十五年【嵗在乙丑】春正月丁未朔上御大庆殿行大朝防之礼　初四川宣抚副使郑刚中于阶成二州开营田抵秦州界凡三千余顷嵗收十八万石至是刚中言川路军兴以来人户赋外对籴米惟成都最多臣今欲以营田所积对减三之一并本司激赏犒钱一百八十万贯外更减二十万贯丁卯诏从之上曰累年民力已觉少寛此皆休兵之效也　三月宰执奏歩军司乞换手射弓事上曰朕顷在京见内库弓箭皆太宗真宗所制经歴百年记识如新盖其制造之精故也　知举右谏议大夫何若上合格进士林机等己巳上御集英殿试所问略曰朕所赖以济惟真贤实能而徳行或同于乡原智略或专于谋身从政而茍趣办摛文而徒华藻平居则肆贪得临事则蔑首公上谓宰执曰防题盖欲入仕者知趋向之正秦桧曰士人趋向不正久矣愿陛下力变此风上曰朕观五十年前人材皆自仁宗时涵养为累朝之用以此知人材正湏养育成就既遂赐刘章以下三百人及第出身机侯官人章龙游人也初主司拟章第三及进呈上亲擢为首　夏四月彗出东方上谕宰执曰彗星见朕甚惧焉卿等可图所以消弭之道秦桧因奏太宗真宗朝尝縁彗星疎决等事上曰可且降诏以四事为主癸未诏略曰朕征科苛扰狱繋淹延致伤和气上干垂象令监司郡守条上便民之事务在必行以施实徳　丁亥大赦天下　五月壬戌宰执奏湖北帅司放散迎神百姓事秦桧曰臣观其意似欲以此邀功希赏上曰古人所以不赏边功盖有深意也大理寺丞周彬请复置六部架阁官是日诏从之
　　秋七月初皇后尝临兰亭帖逸在人间太傅醴泉观使咸宁郡王韩世忠以钱百万得之识者以为真修禊所书世忠表而献之上除验玺文乃知为中宫异时临本是月以赐保康军节度使吴益益刋之于石　时金国境内大旱飞蝗蔽日是月诏蠲民税　八月自南渡以来六曹长贰防皆未知壁记至是户部侍郎王铁始攷建炎逮今一十九载凡任常伯亚旅者三十余人列其姓名刋于石九月戊午本部郎官边知白为之作序略曰六官之设凡以为民而地官独称民部盖于民为最亲故献其数则王拜而受有负版则圣人式之不已重哉铁南昌人知白吴县人是时他部亦未有继为之者自建炎初省诸路提举常平官并其职于提刑司次
　　年朝议复置且讨论其非书成未颁而上南渡继而言者谓常平之法不可行遂寝中间常平之职尝发运司亦经制司已而复提刑司至是王铁言常平一司钱谷敛散宜専使领之乞复置诸路提举官己未诏以诸路提举茶盐官为提举茶盐常平公事川广以宪臣兼领　知和州刘将乞展免夏税一年壬戌上谓宰执曰言事与行事不同若此行事便有实利及民秦桧曰儒者所陈王道不过爱民而已上曰然　上御书一徳格天之阁赐太师左仆射秦桧又以金渡银洗锣唾盂照匣等物赐之　时防梅及福建剧盗有号管天下五黒龙满山红之属其徒稍众攻刼县镇乡民多作山嵒自保先是福建帅臣莫将言漳泉汀劒四州接江西广东之境縁游手辈从贼熟识山路引其直冲县镇如入无人之境官军不习人险多染瘴疠艰于掩捕乞委四州守臣募强壮游手每州一千人为效用时统制官张渊措置本路盗贼有防委渊同措置渊请逐州先招五百人既而将改帅广东以知防州集英殿修撰薛弼为福建帅是月弼入闽境冦方盛道上客劝弼改途避之及迓兵至弼趣队伍扬金鼓分道并进声言新帅以防兵全将至矣贼无敢近者　十月癸未以翰林学士承防秦熺为知枢宻院熺力请依李淑故事避亲而罢庚寅以为资政殿学士提举万夀观恩数视执政　主管马军司事田晟乞支军器上谕宰执曰戒器不用则蠧宜令善防之又奏镇江府御前统制王胜秋教武艺出格人上曰自教习以来军人之武艺颇精师固不可不素练也　侍御史汪勃请置四川总领四川宣抚司钱粮为名既而上谓秦桧曰卿前日所论置四川总领甚当如此方与诸军一体【上谕桧在是月癸亥今聫书之】　是月以承事郎刘章为秘书省正字章今春廷试首擢不待一任回便除馆职盖用往嵗陈诚之例也　十一月戊午以右谏议大夫何若为御史中丞　先是司封郎中李涧言端拱之初固当亲耕帝耤以先天下乞讲求故事既而礼官讨论元丰中度地国南以合先王之制而政和新书品式具载今可行之既而宰执奏将来耤田降诏上曰先帝耤田亦不每嵗常讲惟务勤农只葢席屋事毕撤去庶不至扰秦桧曰陛下绍述先朝劝农之意戒谕如此忧民深矣己未乃诏以来嵗之春亲耕耤田闰月秘书省请下诸路访遗书及先贤墨迹戊寅上谓宰执曰所访图书迩来所得甚多非时平无事安能及此今欲访臣寮藏书之家从本所説谕闗借仍令所在州军送秘书省抄毕给还　十二月太尉醴泉观使郭仲荀卒于台州　初建康府御前都统制王徳以清河郡王张俊之侄子盖及俊亲将马立顾晖并为统制官至是俊解兵柄已久徳乃背俊不礼子盖等而罢之俊怒每防诸朝左仆射秦桧亦忌其勇诏乃罢徳为浙东总管以统制官王权代之　时福建羣冦未平本路钤辖李贵领兵讨管天下贵失利为贼生得有统官张渊在本路措置盗贼自为一所或语帅臣薛弼事恶二三盍请以措置所帅司弼不从曰惟和则可以济事先是旧帅莫将尝乞招游手为效用及将移镇而转运司以军湏浩汗申枢宻院言闽中人勇于私鬬怯于公战此等游手易聚难散虑贼平之日官军既还或能作过亦未为便遂下安抚司共议弼以谓广东总管韩京每出必捷正以所部多土人今本路素无此等故连年受弼又谓前守赣上有武翼郎周虎臣成忠郎陈敏各有家丁数百人皆能战比之官军一可当十遂辟虎臣为本路将官敏为汀漳廵检皆从所请弼又拣取二人家丁日给钱米责以捕贼期于必灭与漕司合奏选一千人号竒兵诏可自此嵗费钱三万六千缗米九千石而草冦遂平虎臣开封人敏石城人也　时监司郡守多献羡余以希进袁州虽小是年帑廪适充溢或谓知州事王师心盍献诸朝师心不欲诸县民有逋租乃悉为代输之　福建措置盗贼张渊所部统领官邵宏渊性质直而喜功渊恶不用且恨其尝对众相折杖之百斥入卒伍宏渊之客蜀士钟鼎走行在上书为辨曲直左仆射秦桧怒始创听读之名覊鼎于福之郡学鼎祷帅臣薛弼求依所亲于永福县弼听之鼎复诣阙上书弼自劾降一秩
　　绍兴十六年【嵗在丙寅】春正月戊寅上谕宰执曰将来耤田降诏湏语简意足使民晓然知劝农之意如汉文帝每嵗亲耕诏当时民知务农遂致富庶也　壬辰上亲飨先农行耤田之礼三推毕耕耤使秦桧请以耒耜授有司上不从遂推至九癸巳桧乞付史馆从之甲午桧又奏曰陛下耕耤过三推之数少劳圣躬上曰朕本欲终畆以卿屡奏乃止佥书枢宻院李若谷奏曰父老观陛下躬耕极感悦上曰太宗朝每驾出城必宣集父老访以民间利病况耕耤为农之劝朕岂惮劳耶　丁酉宰执奏除直龙图阁髙世定浙西提刑上因谕曰监司郡守若奉职宜加擢若不恤民奉法郡守令监司按劾监司令御史弹劾如此上下有纪纲不至委靡也　二月辛亥初史馆修日厯凡藩邸旧事与帅府建置本末人无能知者时庆州观察使提举佑神观开封韩公裔悉省忆上送书成论者谓尚多放逸时杨愿为史官左仆射秦桧请遣愿质之公裔所记皆实桧欲赏公裔摘使来情【按四字疑有讹脱】防除公裔保康军承宣使桧疑公裔舍已而自求于上是月言者因论公裔罪谓与愿往来诏罢之　初建炎间复置新科明法自绍兴十一年礼部始定本科中选人将来廷试赐第次年遂得黄子淳一人至是礼部复言崇宁初此科已并进士额今有官人自许试法其新科明法欲罢己巳诏从之　上以文武之道不可偏废三月庚午朔诏兴武学养士其后以百人为额置博士员　新除资政殿学士秦梓卒癸酉诏依执政赠典仍令江东漕司为办事先是茶马司设买马两务一在成都府市于文叙黎珍等州号川马一在兴元府市于西和之嵒昌寨阶之峯贴峡号秦马凡马五十匹为一纲然渉数千里之逺故多毙于道至是眉州进士侯凤献马纲利害丁丑上谕宰执谓其言虽未足取然朕固知其未有一处无之每一纲到所损甚多皆縁部纲人作过卿等宜措置革之　初诏展皇城及创修外阙临安府守臣端明殿学士张澄以天府之力与漕臣分综其半及亲耕耤田所设灵坛御耦幄殿次舍仓廪什器澄悉先具至是除澄庆逺军节度使从官得旄钺本朝絶少中外荣之　自建炎中湖南猺人杨再兴父子占夺民田且招叛添寨栅意欲作过先是委帅臣刘昉审度措置遣属官谕以逆顺祸福之理许令改过自新再兴即散其徒且还侵地誓永不敢犯边失业之人遂获安处下本管宪司保明昉委有前绩夏四月壬寅上谓宰执曰猺人久侵省地今尽以归可见向化大抵猺人湏加存抚此既不扰彼亦岂敢为过诏除昉直寳文阁　先是宰执奏修圆坛诏付临安府上因曰昨所进礼器极精致制颇近古三礼图之谬诚无足取癸卯上又曰昨降祭服令礼官考古以制庶将来不阙也　知道州李佾言真宗御制七条仁宗庆厯中常再举行乞下诸路于守令防掲示己酉诏从之　庚戌上谓宰执曰近日全无事秦桧曰御前诸处奏到可见上曰前此文字极多朕有至夜分不寐顿减如此岂非和议之效盖上听览万机夙夜留心如此礼器局成鏄钟甲寅上曰湏声和而应律乃可用更令礼官审之　初再置诸路提举学事官通选本路监司之有出身者兼之至是有献言者乞于宪漕二司事専委其一下礼部既而国子监申请専司转运司有出身者兼领如俱有出身即从上一员五月壬申诏从之时临安府北关外河道堙塞漕舟往往卸于门外再搬入仓极为费力而商贩亦阻是日诏令开治　淮东盐课増羡丁未宰执奏推赏上曰法不足改只循其常若改而稍増次年必亏大抵民食盐每嵗止如此也　戊午宰执奏大理寺临安府决狱事上曰隆暑之际恐诸郡未能悉体朕懐逮系淹延可令监司徧诣所部决遣诏礼器局铸景钟故事学士撰铭宰臣书之己未上
　　谓秦桧曰卿一就撰铭以为万世不朽之传于是桧撰铭以进曰皇宋绍兴十六年中兴天子以好生大徳既定寰宇乃作乐畅天地之化以和神人惟兹景钟首出众乐天子専用诸禋祀有诏臣桧铭且书臣窃惟文徳武功犹隂阳之时而虞舜周文之用心世莫之识盖较胜则绩显兼懐则度宏不可使后世无传也夫铭天子令徳臣敢对扬休命谨拜手稽首而献铭曰徳纯懿兮舜文继跻夀域兮孰内外荐上帝兮伟兹器声应兮同久贻子孙兮弥万世既而上谓桧曰卿所进铭词翰甚美桧曰天子铭徳诸侯记功臣浅陋岂能形容盛徳【上语在七月甲午今聨书之】　乙丑监察御史石埭王鉴请建髙禖祠坛庶获圣嗣诏付礼部既而本部言祖宗以来未尝亲祠髙禖惟两制摄事诏用亲祠礼仍改大礼使为亲祠使　初春补就试者五千人遂分数场有改名冒试至于再三秋七月辛未中丞何若言今秋补试人数又多乞于贡院引试上曰士人进取之一至于此所系甚大不可不革今日之所养则他日之所为可见也　八月戊戌朔司封郎中边知白除将作监吏部郎中　初宣州有晋太守桓彛庙封忠显王其子温亦封宣威公至是请加封于是太常寺丞王湛主簿陈积中皆预讨论而中丞何若论奏拟封不当甲寅上曰桓温逆迹屡移晋祚頼大臣扶持不然晋不血食久矣昨推恩顔真卿子孙今推封温事属相戾执中与湛俱令外任　时临安府河道已濬通壬戌诏居民不得填塞舟船并令泊城外　兴化进士方子寳献所访遗书丙寅上曰昨较遗书至今献者尚少盖监司郡守视为不急可申严制　先是以湖南都钤辖戚方为歩军司统制九月己丑宰执奏方已到供职上曰自兵兴以来诸将出入若身之使臂无不如意兹为可喜也　初右朝请大夫无锡袁复一为广南提举市舶至是三佛齐国王寓书市舶官言近年商贩乳香颇亏直市舶遂以缴进壬辰上谓宰执曰市舶之利颇助国用宜循旧法招徕逺人于是镌复一官一等　时礼器新成十月戊戌太师左仆射秦桧言制作甚精上曰所用皆是今次大飨太庙一新　戊申上曰昨日三衙习射皆精宜加赏以激之秦桧曰今天下无事可见陛下之不忘武备也上又曰秘府求书进者未多宜加赏格以劝来者　己酉上曰今天下无事民事最急监司郡守湏是择人得人则为县首自不作过盖县官皆铨注难别贤否全在考察昏缪不任者别与差遣清强有才则宜擢用之　知临安府沈该乞展两淮起税之限庚戌上谓宰执曰财赋湏知取予之道如知取之为取不知予之为取非久利也淮南民若尽归业则其利甚广也　甲寅三省拟右朝奉大夫唐遵除淮南漕【按句下有脱文】别无事只不生事便了秦桧曰今天下无事第恐庸人扰之又曰若无庸人扰之天下自治　十一月言者乞以科举余分人数取经义庚午诏从之　甲戌朝献景灵宫乙亥飨太庙丙子合祀天地于南郊大赦天下　初上致斋而雪作及朝献则杲日丽空至郊夕微隂登坛即霁三台星见　时知南外宗正司士源将满甲寅上谕宰执曰士源可与合得恩数别选人替之宗司得人则宗室皆循理不得人则纪纲废至于扰州县宜谨择之也　初明槖宣谕广东荐洛阳遗民朱敦儒召至阙赐进士出身除馆职迁吏部郎中至是任浙东提刑而右谏议大夫汪勃言其疎缪辛卯上谓宰执曰爵禄所以励世如其可与则文臣便至待从武臣便至建节如其不可虽一命亦不容轻授乃诏罢之　初选人改京秩用举主五员数中之一必得转运副使或提防刑狱号为职司至是吏部侍郎林乂请待制以官师一路者其荐牍视此遂着为令故事告身书史不过一二人时大礼后奏补封赠填委又请择善书吏穷日力缮写且识其姓名以备稽考乂尤溪人与秦桧有旧引至侍从其才虽未协众望然颇勤于所职选人荐举应格未引騐而举主有故或差之一日则失之终身乂虽休日亦引于其私第以此人亦称之　十二月乙亥彗见越七日乃伏　进士章公奎上言今国家偃兵而未免有预借之税望即除之上曰此事有否朕与邻国通和正为百姓若预借以扰民失朕本意乃诏户部条上　丁巳上谓宰执曰诸寨屋令主帅措画给钱与之自盖不然恐劳民力也　庚申秦桧奏腊前已见三白上曰二麦可望又曰上殿官论捕获私贩茶盐往往枝蔓可令有司看详恐追逮无辜伤和气也　时秦桧以为时已太平日兴弥文讳言兵事深忌崇信军节度使万夀观使张浚初浚居长沙葢屋六十楹且为堂牓曰尽心葢以奉其母而言者论浚卜宅逾侈至拟五凤建楼上不以为然桧遣起居舍人吴秉信以使事至湖南有所案騐秉信造浚见其所居不过中人常产可办不觉叹息反以桧意宻告之归而被黜秉信鄞县人也至是浚因星变言今日事势譬如养成大疽于头目心腹之间不决不止决迟则害祸大而难测决速则祸轻而易治惟陛下断之以独谨察情伪豫备仓卒庶几社稷有安全之理不然日复一日后将噬脐异时以国与敌者反归正议此臣所以食不下咽而不能一夕安也于是中丞何若言浚也包藏祸心惟冀天下多事则侥幸再用乃诏浚落节以特进提举太平兴国宫连州居住浚之学尤深于易自至贬所精思大防述之于编以谓易有太极是生两仪太极一也两仪二之也分为二而七八六九之数成五行之象于是大着又曰天数二十有五地数三十凡天地之数五十有五此天地之中数也何以知其然葢一三五七九合为天数而天数不过五二四六八十合为地数而地数不过五天地竒耦合之为十总之为五十有五自然之数皆不离于中中故变变故其道不穷圣人神而明之用数之中故消息盈虚之妙阖辟造化之机皆在于我而动静不违焉中其全矣又尝论刚柔之义以示子侄曰君道主刚而动则用柔接下抚民莫非柔也故干动为坤臣道主柔而动则用刚犯顔正色莫非刚也故坤动为干故观于刚柔之中而究其所以用则可以类推矣　先是奉使金国者得自辟十人以从赏典既厚愿行者多纳金以请遂为故事时礼部侍郎周执羔为贺大金国生辰使始拒絶之　集英殿修撰郑望之上章告老从之时望之居上饶筑室名寓居葢取晋陶濳寓形宇宙之意后尝有诏落职复召上语近臣曰郑望之不特是君臣乃是故人望之时已八十一不复出矣
<史部,编年类,中兴小纪>钦定四库全书
　　中兴小纪卷三十三　　　　宋　熊克　撰
　　绍兴十七年【嵗在丁卯】春正月戸部侍郎尹椿年言两浙经界已毕者四十县其未行处若止令人户结甲虑形势之家尚有欺隠乞依旧画图造簿本所差官覈实若先了而民无争讼之烦则申朝廷推赏如守令慢而不职奏劾取防丁卯诏从之　诏令后孟飨诣景灵宫及皇太后皇后或时出入自支钱米不须临安应办恐扰及市民　癸巳资政殿学士提举万夀观兼侍读秦熺加大学士　二月乙未朔以右谏议大夫汪勃为御史中丞　临安府奏减定房钱辛丑上谕宰执曰官私须合均一秦桧曰臣有以知陛下无心应物而施政平也　丁未上亲祠髙禖少保殿帅杨存中奏诸军营昨用草葢嵗深已
　　坏乞造瓦屋辛亥上曰草屋经夏尤难处第令改造虽未即成可旋为之　壬子诏阵亡恩泽自今不须裁定可依祖宗法　言者论参知政事李若谷辛酉罢为资政殿学士提举太平观再论遂夺职令江西居住　三月丁卯以给事中段拂为翰林学士拂江宁人也　己卯宰执奏国信所乞裁减接伴北使官属事上因谕曰奉使边知白渡淮数日而尚未至恐滞于中路则从人不能无扰可降指挥今后计程赴行在夏四月辛亥上谓秦桧曰近来任满转官减半添给陈乞攀援者多可禁止之悉遵旧法犯者论以违制　戊午宰执奏殿前司申训练官董彦起复事上曰须见在中军不免从权若旋行窜名规免执防有害风教可禁止之　先是徽宗忌辰皇太后亲诣景灵宫少师昭庆军节度使充万寿观使平乐郡王韦渊因赴起居妄出辨语诋毁太后既而命殿中侍御史上饶余尧弼就其家鞫治具伏庚申责授散官袁州安置　六月癸巳朔上谕宰执曰临安居民皆汲西湖近来为人扑买作田种菱藕之类沃以粪秽岂得为便况诸库引而造酒用于祭祀尤非所宜可禁止之又曰防江石岸令速修失之迟则冲损害民费工必倍　乙未宰执奏放临安府房钱事上曰雨泽稍频细民不易秦桧曰昨蒙宣问常润及江东阙雨臣弟赴宣州新任近得报雨已霑足上曰秋成有望可喜也　殿中侍御史余尧弼论知上饶县韩晖非理贪求上谕宰执曰县令非人民受其弊若铨择则员多有所不暇第责之监司去其贪暴昏谬庻几百姓均被实惠尧弼上饶人也　秋七月初四川宣抚使郑刚中即利州置监铸小铁钱欲以救川引之敝遂就除资政殿学士刚中在蜀六年秦桧忌之而刚中服用亦或逾制四川总领赵不弃欲尽取刚中所储刚中不与至是不弃自四川回己巳上曰不弃深知四川财赋计今调度给足则军兴以来所敷并可蠲罢朕所以休兵讲好葢为苏民力尔如其不然殊失本意时不弃颇文致刚中事寻以不弃为工部侍郎　甲申提举太平观张扩投闲五载居于徳兴之先庐日从賔客以觞咏自娱至是疾革请老丙戌上谓宰执曰此吾中兴辞命之臣诏除敷文阁待制致仕　八月乙未宰执奏除临安府帅臣上因谕曰朝廷于临安不免时有所需如御膳未初日供今则月一取之庶几不敢縁此扰民也　九月乙丑宰执奏殿前招到海贼分隷诸军事上曰海贼若窜须立赏捕之仍常加恤毋使去为民患知大宗正主管濮祠士套赴行在供职也奏事乙亥上谓宰执曰南班有分处绍兴府者比之行在日奉朝谒劳佚不均祖宗待遇优恤问有朕汤药假【按此句疑有脱误】朕念宗子食贫者众时有以助其费秦桧曰向日郊赐加厚足见圣慈惇叙之意　是日户部具到诸路月桩钱以缗计者江东信州五万四千徽州五万八千宣州四万九千江西吉州六千七百抚州二万五千江州一万一千筠州六千九百建昌军二千三百临江军四千六百南安军六千六百上曰科敷之类富者犹不能堪下户何所从出若计诸州羡余以减月桩钱诚寛民力秦桧曰指挥之下百姓想皆欢欣鼓舞上曰朕备尝艰难知细民阙乏虽百钱亦不易得故寻常不欲妄费或有余财即命桩留以待缓急庻几时不至失措　言者论资政殿学士四川宣抚使郑刚中奢侈妄作丙子诏罢刚中仍于鄂渚候防既而落职责桂阳军居住其后又以在蜀日有盗过界偷马诏刚中捕捉而奉行不均又擅自鬻度僧牒及兴监铸以所收到直便支费且欲并都转运司入宣抚司又不喜朝廷置四川总领官却説谕统兵官云今为总领交去钱物无可送遗再为言者所论制勘狱成刚中累贬封州其子书冩机宜良嗣并官属张汉之皆除名编管　己卯宰执奏修太医局事上曰医官如王继先辈恐难有继者宜立法试选医生然须有自得处徒诵方书不能意解岂足为良医也人命所系诚不可忽　是日金国主亶出猎至隂山之北打围遂至云中府冬十月复归上京　十一月辛酉朔日当蚀隂云不见　初命刑部尚书周三畏等详定重修常平免役勅令格式至是书成丙寅太师左仆射秦桧上之　十二月辛卯朔上谓宰执曰昨日阅试殿前马歩诸军武艺皆精秦桧曰陛下以赏激之上曰引硬射新旧以二百人为率自后当增至三百人庻使递相教习缓急可用　癸巳宰执拟差左奉议郎呉质知容州上曰广东西阙官自来多是权摄如海外州军监司巡歴不到朕毎以为虑有愿就者宜早与差遣　自驻跸以来岁祀十神太一于时僧刹言者以为未称钦崇之意癸卯诏两浙转运司营太一宫　甲辰右正言巫伋请以前后诏书编成册付州县遵行上曰朕屡降寛恤指挥而守令不能奉承安得惠及百姓当使监司按劾警慢吏　壬子宰执奏四川命官因罪停降遇恩该叙复者元系宣抚司行令与还之省部上曰四川人多只官川中今可量与注拟东南庻使逺近人情无彼此之间初宣抚司得便宜补官皆预给勅牒至是会萃令吏部换给秦桧疑其未实多格不行吏部侍郎周执羔言于桧以谓朝廷本许以一切不宜失信乃从之【此据执羔行述修入权附此】殿中侍御史余尧弼论浙东提刑林师説敢为异议甲寅诏罢之上曰人心不同岂能尽知但当试用若肯协济国事自须进擢如意懐二三狙诈谋身者不免斥去以示之好恶庻革士风之偷薄也　建劔汀邵在闽中号上四郡毎嵗上供诸费皆仰盐以办时建之盐纲不集且官盐莫之售私盐莫之禁故公家之用匮守臣敷文阁待制林乂熟其弊葢盐纲非请托不行或纲未入手而本钱为之一空坐是故得而不行行而不至公私俱困乂乃选使臣皂之亷干者十余人以授之且犒劳良厚戒之毋借铢两至是损其宜鬻之故盐货流行郡以不乏　是嵗金国主亶遣使挟相士下两河诸路选民间室女年十三以上二十以下者凡得四千余人皆令入宫
　　绍兴十八年【嵗在戊辰】春正月庚申朔宰执奏淮南转运副使钱端礼乞将本路应副国信使宿食处并作一十二顿上曰此亦免官吏乘时扰民诏从之　甲子言者谓先朝春秋二仲以太常少卿荐献诸陵季秋则御史按视今永祐陵近在会稽一水之隔望举行旧制从之戊子上与宰执语及人材因谓秦桧曰士专谋身国家何赖厉世磨钝惟在进贤退不肖桧曰此乃致治之要上曰不须与较但审其贤否而进退则人自劝沮矣二月癸巳上谕宰执曰两浙漕司举人闻有势力之家行赂假手滥占解名甚喧士论今锁院在近可令礼部立赏许人捕甲子诏假手者许就试举人告获取防补官仍赐出身　殿中侍御史余尧弼右正言巫伋论参知政事叚拂天资隂邪不识亷耻建炎间金陵倅杨邦义仗节以死而尧弼摄倅恬不知耻何以躐居政府乙未诏除资政殿学士与宫祠再论遂落职　壬申监登闻检院徐琏言自昔帝王必有佐命之臣功铭鼎彛侑食清庙以劝万世国家逺稽三代肇建原庙凡在佐命辅弼皆绘象庙庭以示报功之意陛下绍开中兴复崇原庙如祖宗之制而累朝配飨辅弼不过十余人今其家之子孙必有绘像在焉望诏有司访求摹于景灵宫庭之两壁壬申诏礼部措置申省　三月礼部侍郎沈该奉使金国贺正面诏该兼宜学士院该归安人也壬申名行宫之南门曰丽正北门曰和宁　时殿前司招军多诱致乡民及负贩者上虑其失业丁丑乃谕宰执可令川中二大将吴璘杨政招流民之失所者发来填额　初建太乙宫期以半年至是告成辛巳诏许士民烧香三日既而上谓宰执曰太一宫亦不华靡朕自谒欵后有一食牛肉人至宫妄有毁訾抵暮遽卒自此都人莫不信向也【上语在五月辛酉今聨书之】　壬午资政殿大学士提举万夀观兼侍读秦熺再除知枢宻院事一日左仆射桧以问祠部郎官胡宁曰儿子近除外议如何宁曰外议以为公相必不袭蔡京之迹于是桧怒宁崇安人安国子也夏四月戊子朔太阳当蚀隂云不见　贡院考到博学宏辞科合格选人周麟之季南夀并与堂除麟之海陵人南夀龙泉人也知贡举吏部侍郎边知白上合格进士徐履等庚寅上御集英殿防试既遂赐王佐以下三百三十人及第出身履永嘉人佐山隂人也知枢宻院事秦熺自言父子共政理当避嫌庚子以
　　熺为观文殿学士提举袐书省立班左右仆射之次殿帅杨存中乞于平江府添葢牧马屋壬寅诏所费并令官给见缗不得科民　癸丑宰执奏除监司上因谕曰时暑旅中人不易凡到阙人早与差遣令去　殿中侍御史余尧弼论敷文阁宜学士知建康府晁咏之輙与赵鼎通书又尝与王庻辟客诏罢之　时京西谋帅以庆逺军节度使张澄为之是月澄至襄阳府襄阳地平当江汉之冲环以大堤嵗久为水所圯澄始相葺之度民不可劳而江夏诸将私田占籍境内者倍于编戸澄乃谕使出力修隄皆欣然听命既成比旧增髙周廻数十里民蒙其利　礼部下诸路转运司于祖宗配飨功臣之家访到赵普曹彬薛居正石熙载潘美李沆王旦李继隆王曾吕夷简曹宝臣韩琦曾公亮富弼司马光韩忠彦凡一十六人绘像五月乙丑诏并画于景灵宫廷之壁　初两浙漕司运米所差使臣押纲例皆参部有碍志在盗粜官物虽赏罚不能为之劝沮嵗久欠多有至数千石者至是言者请付铨曹选有心力使臣无欠而愿并押者听则官物不失亦赦之一端也诏送吏戸部其后逐部欲依所请从之　甲戍太常寺主簿林大鼎莆田人初为举子答防言今左仆射秦桧靖康忠义之节桧时闲居永嘉见其文默识之至是稍获荐用　先是自郑刚中罢利西路帅吴璘利东路帅杨政等元帯四川宣抚司都统制并已改为御前诸军都统制甲申又诏罢四川宣抚司就除知成都府徽猷阁宜学士开封李璆为四川安抚制置使　先是诸路毎岁决狱专委宪司而但遣属官代行徒为文具六月癸巳乃诏提刑须亲到所部决狱仍具申省　甲午上谕宰执曰郡守条上民事可委官详之有可采者即行庻不为虚文也　时有布衣上书言县令非理扰民己亥上谓宰执曰朝廷自和议以来未尝有取于民可令监司郡守察之庚子乃检前后约束行下上又曰自今有作事或过及老而昏谬者并与祠禄庻不为民害也丁未上谕宰执曰近者有布衣上书乞行三舎法恐未暇及此内有言民事宜送戸部可行者即行之　士民曹溥等一千三百余人进表乞上尊号戊申上谦抑不受令有司毋得复收　乙卯上谕宰执曰袐府见求遗书古迹四川不经兵乱可委诸司寻访仍令提举官毎月趣之　两浙漕司奏劾秀州添倅向子昌不法事秋七月辛酉诏本司取勘具奏上因谕宰执曰亲民之官莫如县令县令至众不能皆贤但得监司郡守纵有不法亦自知畏更须留意择人　乙丑宰执奏江西漕臣贾宜请乞于县官中选有出身者兼县学教谕事上曰令礼部检旧法申省　言者乞令诸州建阁以蔵宸翰上以劳民不许戊寅谕宰执曰治道贵清净治民惟在于不扰　知临安府汤鹏举言偃兵以来皇华交赞结辙于道而淮浙防流馆无虑二十所尚或未就望令賔至如归诏从之　时久旱而雨上曰前此朕甚忧之近来霑足秋成有望殊为可喜　八月丙戌朔上谓宰执曰知扬州向子固己丁忧去盱眙军毕良史又易守地郡今未得人颇以为虑于是就除淮南漕臣荣薿知扬州而良史复还旧任　端明殿学士佥书枢宻院事汪勃以亲老乞归养丙申诏仍旧职提举太平兴国宫丁酉以工部尚书詹大方为端明殿学士佥书枢宻院寻权参知政事　前知郢州赵叔涔言陛下即位以来用人多矣而竞持异议故投艰弭乱略无宁岁自专任一相坐致太平望以今日得人之效宣付史馆癸卯上可其奏因頋左仆射秦桧曰此卿之功也朕记卿初自敌中归尝对朕言如欲天下无事须是南自南北自北遂首建和议朕心固已判然而梗于众论久而方决今南北罢兵六年矣天下无事果如卿言桧顿首谢曰和议之谐断自宸衷臣奉行而已何功之有　侍御史余尧弼言刑部尚书周三畏由法吏以陞八座缙绅所鄙乃诏与外祠　初左太中大夫范同以前执政太平州秩满诏令再任而同治郡无政声通判陈良弼贪污恣横同不能制是月同卒始复资政殿学士　崇庆军节度使叶梦得卒于湖州　自绍兴改元以后每岁户部降本下江浙湖南和籴以助军储至是以两国通和户部财赋自足闰八月庚申宰执奏乞与蠲免上喜曰朕向在河朔见民以为苦朝廷所降本钱往往州县移用不即时给纵有给处又为吏多端乞取十不得一二今幸时和岁丰军储粗足朕岂得而不已也　甲子户部言今淮东西湖北三总领所收籴军储省般运之费民无科泒之患实为久利浙西产米浩澣欲令转运司于临安平江府处葢苍以行在省仓塲为名岁各籴二十万石又行在省仓三界亦立定岁额上界六万石中界五万石下界二十五万石三总领所各籴十五万石淮西加一万五千石从之　时江浙士人补中太学虽告假限而皆不除籍以此补试不行礼部侍郎陈诚之请入学五年不预荐及公试不入等者来岁终检校而除其籍戊辰诏从之　甲申宰执奏奉使大国礼物上曰朕观金国和意甚坚自讲好以来于今七年礼物之外未尝他有一毫邀求朕每遇遣使必再三戒饬毋得生事葢所以固两国之欢期于与民休息而已　御史台主簿陈防言常平着令岁给穷民起十月止三月送来所给之米或移他用请令监司察之癸未上谓宰执曰义仓所以备水旱而救民之艰食比年州县奉法不防穷民不被其非所以称朕矜恤之意令户部行下防永嘉人也　初福建自创竒兵而防梅草冦不复敢入境至是悉平帅司散遣将官周虎臣下众兵只留巡检陈敏所部四百人岁犹费钱一万四千缗米三千六百石至是有防敏下竒兵及漳州驻劄周浩卢真汀州驻劄翟臯温立下官兵并改充殿前司左翼军就擢敏为统制官专令弹压先尝遣殿前司选锋军统制官刘宝在本路遂诏宝回司【诏宝回司在明年今聨书之】　新知湖州赵叔涔言守令皆帯劝农而漫不加省望诏有司考其戸口增耗以陞黜之九月己丑上谓宰执曰淮南流民未尽复业建隆初以戸口增耗为守令岁课之法所以明示劝戒令吏部行下　甲辰以侍御史余尧弼为中丞丙午佥书枢宻院事詹大方卒　是月金国主亶遣
　　亷访使萧裕偏至诸路询民间自郡官以下皆究其治状而陞黜之时国嗣未立亶以故宋王宗干之子岐王亮为左丞相亮有包藏窥伺之意祚王元者乃故主太祖旻之孙地居嫡长以次当立亮欲先除去以为已计因河南叛兵有妄称皇弟者亮诬以语相符合实欲结连乃譛于亶寘之重法国人皆谓亶滛于用刑不知由亮之所陷也亮颇能矫情餙貎欺世盗名故窃弄权柄害其宗党如此【此据金国废亮诏修入】　冬十月丙辰以御史中丞余尧弼为端明殿学士佥书枢宻院事　乙丑上曰前日内教武艺极精挽强中者比去岁多百人更一二年愈精则中者益多上又曰招箭班始于何时似亦无用若箭发误中必致殒命以朕所见此宜罢却以一般班分处之　丁卯诏绍兴府守臣林待聘诞谩宜亟罢去其财赋令戸部经理　辛未宰执奏知婺州钱端礼劾知义乌县徐时敏不法事上曰知县乃铨注员多难辨真否但治行者优擢罪恶者重责则咸知劝惩因此可以得人材矣　壬申上谓宰执曰诸州月摏钱昨已例减当尽罢秦桧即谕戸部侍郎李椿年宋贶以经制钱赡军　先是荆南府阙帅宰执依防具上诸路副总管姓名秦桧曰其地非轻恐更有可选之人上曰徧询三衙生帅庻得其人也【此事在十月癸未】　是月以户部侍郎宋贶兼权吏部尚书　十一月壬辰上谕宰执曰荆南重地中兴以来多差武帅今疆埸安静宜依旧选文臣庻能举职于是以袐阁修撰知防州曾慥移知荆南初已诏米免税州县不得收力胜钱至是犹未能尽禁戸部再请乞许人越诉监官黜丁酉诏从之　皇太后明年七十戊戌上谕宰执令礼臣检会国朝庆典以正旦行之　先是绍兴府旱伤诏本府依实检放民税仍发义仓米赈之他郡有被灾处亦令戸部多方措置【此事在十一月丁未】　十二月乙卯朔上复谕宰执曰绍兴流民有过江者令临安府给路费遣还并令绍兴依已得防赈济无致失所乙丑又诏昨命提举常平官躬诣旱伤赈济尚虑阔逺稽迟许委属官分行将来春耕当借之种粮俾得及时则公私两济







　　钦定四库全书
　　中兴小纪卷三十四　　　　宋　熊克　撰
　　绍兴十九年【嵗在己巳】春正月时春教使臣踏射克敌弓己酉宰执奏乞依格推恩上曰克敌弓最为强劲虽被重甲亦须洞彻若得万人习熟何可当也　二月丁巳上谓宰执曰春雨利农农务种粮为急已诏被伤处令常平司给借更丁宁户部应副　上以王云奉使忠义而而死于絶塞甲子诏録其子奉议郎秬为六院官仍赐银绢各五百　乙丑上谓宰执曰昨令开河因以济饥民朝廷所给钱米虑公吏邀阻减尅或于诸县调夫反有搔扰可谕汤鹏举曹泳令体此意躬身察之毋致或戾时鹏举为临安守泳两浙漕臣也未几濬河工毕　丁卯上谓宰执曰近有监司郡守上殿所奏第应文书自今并奏民事　庚辰布衣刘勉之者建阳人少得易象之学于涪陵谯定又尝游南京故谏议大夫刘世安一见器重悉告以平日所得之要及出处大致遂归隠故山先是吕本中为中书舍人率从臣张致逺等五人合荐之召赴行在既至而本中等已去有司令求于后省试策勉之乃引疾而归十余年益昌所学是月卒勉之通经术识治体非拘儒曲士素隐之流也　三月己酉宰执因奏四川州县奉行经界赏罚上曰奉行如法其恩不限员数庶使人人知劝经界均税极为便民初行时有肆异议沮坏者益平江均税毕纷纷之议始息秦桧曰当时献议欲逐户自陈若使自陈岂无失实上曰李椿年通晓次第中间忧去领以别官便有失处时四川措置经界官郑克颇领责州县通判汉嘉杨承曰仁政而虐行之非法意也上不违令下不扰民则仁政得矣乃随事区处召诸县令曰平易近民美成在久吾侪其谨行之皆曰如奉使之檄何承曰忽上令而畏使檄此非诸君之罪风俗之罪也但行其无愧于心者虽罪何畏焉迄成独汉嘉为列郡最克开封人承临卭人也　五月壬午朔上谓宰执曰诸州禁军阙额可令招填卿等切宜留意癸未遂奏立招军赏罚格元法止及都监至是守臣赏罚欲与一体诏从之仍令月申枢宻院上又曰顷者程师回捕防贼皆用本处兵若招足而习武艺缓急可用也　户部郎中周庄仲言今礼文毕举宜因腊之日并行蜡祭乙酉诏从之庄仲浦城人武仲弟也　六月辛亥朔宰执奏前知南雄州朱同乞以千金等方治瘴气者集为一书颁之广南诏从之　新修吏部续降七司通用法成书戊午太师左仆射秦桧上之　己未诏略曰朕累下诏寛恤而劳来安集之政不闻于郡县是吏奉吾诏不防也比又诏监司守臣奏对非民事勿陈尚虑至意不周俾吾赤子不被其泽是用咨尔在位各扬乃职使主徳宣而民罔不获则予汝嘉其或诞谩不恭亦不汝赦赏信罚必钦哉　殿中侍御史曹筠言溧阳知县冯徳长洲知县尹机不法事癸酉上谕宰执二人罪颇大俟案重加责之上因曰知县能否朝廷亦难徧察须责之监司守察之如治状可嘉即与转官再任或陞擢之庶可劝也筠当涂人也　丙子上谓宰执曰福建盗已除惟海道间有作过只縁巡尉非人可令帅司察其不可倚仗者罢之　前知舒州杨惇乞修水利诏戸部修治　秋七月甲申诏时当大暑趣令诸路提刑诣所部决狱　辛卯镇江府预借民苗米为右谏议大夫巫伋所论癸卯诏守臣曾惇罢之　初广东羣盗尚多诏统兵官韩京戍循梅以弹压之久而未代秦桧意其难制令新广帅薛弼图京是月弼至南雄州京来谒弼即席谕京丐罢遣人送之出岭亟命别将驰入戍所统其军　初言者谓祖宗以来定公私贜三等之罪以紏天下之吏原其意未尝不在于保民向縁州县官率多不防而民被其害于是又立民事一罪在公私贜三等之外然有公罪虽轻而丽民事则遂为终身之累甚于私罪之极重者是以疑似之际吏肆其奸得以舞文而出入之不可不察望勑有司更加详议庶协于中事下勑令所既而本所奏谓民事被罪谓擅行科率及应害民之事以被罪者则不注知通及县令差遣縁民事被罪难与犯公罪者同欲乞依见条八月辛亥从之　华亭县盐戸诉请盐本钱戊辰上曰盐户宜恤不则逃去其害非细乃诏戸部措置　先是景灵宫配飨功臣绘像祖宗朝皆有副本在天章阁及袐阁兵乱不存甲戌诏各具副本藏之二阁　九月大理寺丞郭唐卿奏本寺取防未圆情节往往不以时报庚子上谓宰执曰縁道逺故缓乃诏申旧法令今后速报　时刘章以廷魁任馆职左仆射秦桧意其不附已而祠部郎官胡宁乃故相赵鼎之客是月言者谓鼎寓居衢州章为衢人故与宁交通俱罢之　冬十月己酉朔宰执奏太常寺申将来郊祀躬谢礼毕合诣太一宫行烧香之礼上曰此祖宗故事可行也　十一月庚寅朝献景灵宫　己亥言者谓淮南湖北宁靖民稍复业而旷土尚多惟县令亲民此未有赏格可以劝之乃下户部遂并立守令垦田增减赏罚之格　初诏于临安府西溪葢马军寨屋令戸部侍郎宋贶亲往观之无得侵民田至是未毕十二月壬子上曰天气寒凛可趣令毕工庻免军人暴露　著作佐郎林机言邪谋害正伪説汨真乃古今之通患然着迹于昭昭者易以见而匿形于者难以察陛下道徳言行无愧于古之哲王臣备员史馆预闻记注得以特书屡书垂示无穷然访闻有异意之人匿于近地作为私史集其邪谋伪説臣若不言则异日害正汨真之患臣实任其咎望宻加搜索严为禁絶庻几信史着而后世不为售私者所诬甲寅上谓执宰曰此事不应为乃诏许人告令州县觉察及监司按劾御史台弹奏并取防优加赏罚　己未宰执奏瑞雪应时诏给诸军雪寒钱　金国主亶立十五年矣平日嗜杀晚年性尤暴宗族大臣皆惧不免相与结约以伺其间是夜入亶寝所先收其兵械然后数亶罪杀之诘旦未知所立宗族大臣中惟左丞相岐王亮粗知书遂共立亮大赦境内除常所不原者文武官各转一秩放民租税一年降亶为东昏侯以谓刑余之人故不得入庙亮既立改元天徳　时四川部所招扈卫人到阙己巳宰执奏给赏赐上曰发来已满千人可令制置司今后嵗招三百庻几不至阙人　资政殿学士王次翁卒于明州　初朝廷委广西帅臣即横山寨市马于罗殿自【按宋史外国传作罗个纳溪】大理诸蛮岁捐金一百两银五万两锦二百匹絁四千匹及于亷州石康仓拨盐二十万斤皆资博马之宜岁额市一千五百匹五尺为最髙价银一百两下者四尺三寸三十一两四尺二寸二十六两以是为差良马三十匹为一纲常马五十匹为一纲遣使臣部送至行在建康镇江太平州五处不颠毙于道则有赏先是石康之盐分令钦横賔贵浔藤梧象栁容等州转至横州山仓然诸州科民则苦富戸差吏则杂私贩往往陷没留滞是月帅臣陈璹始令官支脚钱选委使臣给以续食若般及一十万斤即与押良马一纲至行在【此据陈璹家贡马须知修入】　左仆射秦桧与故给事中胡安国及其子徽猷阁宜学士寅皆厚善寅是年省其所生毋于建州复还湖南桧以白金助其行寅书谢之略曰愿公修政用贤勿替初志尊内攘外以开后功桧谓其讽已始大怒之　时前礼部侍郎张九成与前歩帅解潜居南安军一日潜病剧九成往省之曰太尉平日所懐亦有不足者否潜泣曰平生惟仗忠义誓与敌死以雪国耻而不肯议和遂为秦公所斥此心惟天知之九成曰无愧此心足矣何必令人知然人亦无不知者但有迟速耳濳曰闻此言心中豁然矣即逝九成因叹曰武人一念正气犹待人以决吾侪读圣贤书平日安可不正此心乎
　　绍兴二十年【岁在庚午】春正月丁亥左仆射秦桧趣朝忽有殿前司后军使臣施全者挟刅于道遮桧肩舆欲害之伤大程官数人一军校奋而前与之敌众夺其刅遂擒送大理寺狱具全招为所给微而累众不能活毎嵗牧马及招军劳而有费以此怨忿意欲用兵遂潜携刅伺桧出乞用兵因而鼓众作过若不从则害桧壬辰诏磔全于是　初言者论前参知政事李光在贬所尝撰私史其子右承务郎孟坚居绍兴府同郡人陆升之传闻所记皆非事实诏两浙漕臣曹泳差官究治申省取防至是送大理寺勘实孟坚招父光所作小史语渉讪谤丙午上谓宰执曰光初用时以和议为是朕意其气直甚喜之及得执政遂以和为非朕面质其反覆固知光小人平生踪迹于此扫地矣于是贬光昌化军孟坚编管峡州而龙图阁学士程瑀宝文阁学士张焘徽猷阁待制潘良贵新福建参议官贺允中新福建机宜吴元美并贬秩有差徽猷阁直学士胡寅落职皆縁与光通书之故元美侯官人也【光等贬在三月今聨书之】　二月壬子戸部言经界所以结絶其未行处委漕司及守臣依平江行之本所管干官四员与逐路覆实官并罢从之未几诏曰昨李椿年乞行经界初欲去民十害遂从其请今闻寝失本意可逐路委监司一员详其便民者行之其反为民害则日下改正【诏在三月二十一日今聨书之】　前广西提刑路彬奏静江府昭州折帛钱昨因张浚领督府毎匹增及两倍因诏戸部裁损戊午上谓宰执曰昨令监司郡守任满以民事奏彬乞免所增折帛钱可除职以示劝以彬为宜袐阁利州路提防刑狱　初奉使汤鹏举往贺大金生辰时朝廷未知前主亶已被杀至是鹏举奏见彼国接伴使言新主亮登位见报诸国乃下有司排办准备既而有司奏毎年大金贺正旦人使到阙朝见日依五礼新仪设黄麾角仗一千五十六人将来大金人使到日亦乞依新仪设黄麾角仗壬戌诏从之　三月庚辰大金国遣侍衞亲军都指挥使完顔思恭翰林学士翟永固来报登位贡金注椀二绫罗三百良马六　初金国故主亶之被杀也今主亮身预其谋至是亮得位而大事已定凡当时与之同谋者亮皆加以弑君之罪曹王宗敏乃故主太祖旻之子属最为尊亮忌其名重首加戮之又纳其妻于宫中梁王宗弼开国有勲惟有一子曰韩王亨亦以无罪见害是月亮诏中外臣庻皆令宜言朝廷阙失与军民利害如若可采自应听用其或不当弗加之罪茍能裨补公私别议铨赏　夏四月癸酉新知庐州吴逵请置力田之科募民就淮甸耕赏以官资四千补进武校尉三千补进义副尉下至七百亦补副尉作田力出身在武举之上得应转运司举从之逵崇安人也　五月丁丑宰执奏前知临江军彭合乞蠲清江县加耗米诏从之上曰合昨任县官常有监司列荐今可与监司　初起居舎人兼玉牒所检讨官王曮等言见修今上皇帝玊牒先修到今上圣徳乞以中兴圣统为名至是书成己丑奉安于天僖殿内圣祖天尊大帝之西先期隂雨连夕是日云霞绚防杲日丽天观文殿大学士万夀观使秦熺乞宣付史馆从之侍御史曹筠论前知太平州徐渥专利自恣壬辰诏今后不得与渥亲民其治郡有声者优擢之　袐书少监汤思退等言有防以师臣秦桧忠义大节付在史馆止有今来事迹及张邵所奉之书余则阙望诏令桧録奏宣付庻得广记甲辰上谓桧曰思退乞将卿靖康事记为别録以示天下后世可依其奏桧谦退久之上曰不然后代无以知卿忠义佥书枢宻院巫伋曰桧之大节天下共知要当令屡书不一庻使后世奸贼悚惧上然之　六月丁未是夏故相赵鼎之子汾奉鼎之防归葬于衢州常山县守臣章杰知中外士大夫平时与鼎有简牍往来至是又携酒会葬意可为竒货乃遣兵官下县同县尉翁防之以搜私酿为名驰往掩取复疑防之漏言潜戒左右伺察之蒙之书片纸走仆自后垣出宻以告汾趣令尽焚箧中书及弓刀之属比兵官至一无所得杰怒方深治蒙之而逮汾与故侍读范冲之子仲彪拘于兵官之所防之母诉于朝左仆射秦桧咎杰已甚诏移蒙之为婺州兰溪县尉下其事于浙东安抚司未几遂息时士气犹未泯所唁问鼎议论时事固非一家而集英殿修撰魏矼与鼎尤厚是日非蒙之则根株牵连当起大狱人谓防之初被委茍避免固足取名然虑更委小人则祸徧及善类故诡承而潜泄之忤杰弗頋鼎之家赖以纾祸防之虽微官而仁智勇皆可尚也时杰有馆客魏掞之见杰为此亦慨然以书谯之长揖而去防之崇安人掞之建阳人也　秋七月端明殿学士何若卒先是措置诸路递角所属官王彦融乞逐路提举马递铺官令转运司长官兼领事下兵部本部言若委之漕臣之长则桩办铺兵衣粮为便八月庚戌诏从之　资政殿学士韩肖胄尝帅浙东既奉祠则家于越与弟宜秘阁膺胄尤相友爱先是家藏书甚富散于南渡仅存家集肖胄刻意捜求迄复其旧且明习故典多识言辈言行至是卒初其祖忠彦之帅定武也【按此下文气不接疑有脱误】颇怏怏及忠彦入相擢为太学博士始愧服而肖胄荐士亦不以为己力人谓其有祖风烈　九月特进提举太平兴国宫责居连州张浚自去国二十年退然自修若无能为者而四方之士莫不倾心徤将悍卒见之者必咨嗟太息下至儿童亦知有张都督毎使者至金国其国必问浚今安在是月浚移永州浚旧居永人情相乐闻其归喜相与出迎见浚所养胜前皆贺之初故相赵鼎尝谓其客删定官方畴曰张徳逺建炎复辟之功岂可忘也上待臣下有恩想必讲求矣畴曰今日担子极重秦相欲独负之恐难也不知故相中谁可办者时李纲朱胜非尚存鼎曰伯纪一辈不济事惟徳逺可尔第恐不容复来至是浚果为桧为忌屏居湖外之久如鼎言也　建州瓯宁县有洞曰回源其地与建阳县接境乃建炎初剧冦范汝为窃发之地民性悍而习为暴小遇饥馑即羣起剽掠去嵗因旱凶民杜八子乗时啸聚首破建阳逐官吏杀居民是夏张大一李大二复于洞中作过本路帅臣仍率官军荡定进士魏掞之谓民之易动葢縁艰食乃请于提举常平官袁复一得米一千六百以贷乡民至冬而取遂置仓于邑之长滩铺自后再嵗散敛如常民得以济不复思乱而草冦遂熄人谓掞之所请乃社仓遗意使诸乡各有仓储粟则缓急可恃葢本朝自景祐中王琪引隋唐故事请复置义仓而石介著书亦谓随唐义仓最便若毎村立一仓委有年徳者主之遇饥馑量口而给则民不乏矣后以议者多同异而止熙宁初齐唐同三州守臣王广渊赵尚寛髙赋皆乞置义仓乃诏三州讲求且图经久之法而陈留知县苏涓亦言臣领畿邑请为天下倡戸五等自二石至一斗出粟有差毎社有仓各置守者耆为戍纳官为籍记嵗凶则出以赈民藏之久则又为立法使新陈相登即诏行之既而上与王安石论其法安石曰人有余粟蔵之于家何所害而固欲使之戍官非良法也安石意在青苗不主是法故一言而罢元丰初复诏行义仓府界提防蔡承禧言二石而戍一斗所取至轻然臣所领二十二邑其九已行几万石矣乞并行之乃令畿邑皆立仓而将作监主簿王右文言畿邑已试不扰请行于诸路遂诏京东西如畿县法仍听就县仓输自是义米入县仓元祐末御史黄庆基言比岁旱潦至使江湖运米济之然损重费以惠一时不若举良法以惠万世义仓良法也先帝元丰复行以为隋唐取之太重虑民不堪故纳苗一石者止输五升可谓薄矣夫乐岁虽多取之犹不为虐况取至少乎蓄之稍丰自足济民未几庆基去而仓竟不立绍圣着令诸县义仓米斗收五合即元丰旧法也大观初乃增令斗收一升以备赈荒至今行焉然义米不留诸乡而入县仓悉为官吏移用始也县仓于民犹近厥后上三等戸皆令输郡即义米帯入郡仓转充军食或资烦费岂复还民故毎遇防年无以救民之死今若以常岁所取义米令诸乡各建仓贮之县籍其数主以有年徳如掞之辈乃建阳已试之效遇饥馑还以赈民且不劳逺致推行于诸郡则斯民被实惠矣　右廸功郎安诚曾受故相朱胜非辟为江西帅司属官胜非之亡也诚于佛寺饭僧自撰防文讪及朝政为郡守所发刑寺鞫实冬十月戊辰诏停诚官惠州编管　庚午参知政事余尧弼佥书枢宻院巫伋乞今后朝退依典故权赴太师秦桧府聚议从之　十一月己丑言者谓昨縁军兴诸县教阅弓手尝添置将领今既宁息乞罢去从之十二月秦桧久患在告甲子始赴朝参二孙直宝文阁埙直显谟阁堪扶掖以入诏免拜上喜甚曰且得与卿相见桧顿首谢上曰瑞雪应时可喜又人使在涂并无须索足见省事









　　钦定四库全书
　　中兴小纪卷三十五　　　　宋　熊克　撰
　　绍兴二十一年【岁在辛未】春正月癸未宰执奏知庐州呉逵乞防养淮南复业之民未可起税乃诏下戸部与展年数上又曰还俗僧圆觉宗果撰圣者偈妙喜禅皆菑祥谤讟之语诞谩无礼鼓惑军民此最害事宜禁止之戊子上亲飨景灵宫既事而雨雪癸巳上以语宰执秦桧曰此陛下孝诚所格也　甲午宰执奏差衢州守臣上曰可差曹筠台諌无大过当假之初筠任侍御史以言失当至是复用也　礼部兼侍讲陈诚之奉使大金国初故主亶之存也本朝太后岁与亶妻礼物巨万至是亮代亶立遂辍此礼诚之入北境预为逊辞谕之彼国竟不敢言及还上嘉之　自左仆射秦桧用事士大夫平日少失其意輙祸不测集英殿修撰提举太平兴国宫魏矼当初讲和时与议不合桧尝欲除近郡矼逊辞不就奉祠凡四任寓衢之常山僧舍萧然一室迄免于祸是月卒士论伤之初故相赵鼎尝谓其客删定官方畴曰自鼎再相除政府外所引从官如常同胡寅张致逺张九成潘良贵吕本中魏矼皆有士望异日决可保其无他畴曰愿公徐观之鼎曰此等人材如何变得其后诸贤流落之乆皆壁立岩仭虽死不变至是畴始信鼎之能知人也　五月前知大安军张辅世言四川惟利路创义士于保丁内选充而文其手就令土豪官多率敛邀求役无虚月甚为民病今边燧无警望放归农田诏制置司申枢宻院　时利西路安抚使呉璘镇兴州已乆上乃亲御宸翰赐璘以守边安静加拜太尉璘尝自著书兵要大畧谓金人有四长我有四短当反我之短以制彼之长葢彼之所长曰骑兵曰坚忍曰甲重曰弓矢吾当集汉畨所长而兼用之故制其骑则有分队之法制其坚忍则有更休迭战之法制其甲曰劲弓彊弩制其弓矢曰以逺尅近以彊制弱其说甚备至于阵法有图而无书焉　大理寺丞谢邦彦乞给病囚药丙申诏从之邦彦侯官人也　上御书大学篇赐新第进士甲子上谓宰执曰赐宴日逼朕二十日早下笔食时已毕因言黄庭坚乐毅论墨本皆有渊源秦桧曰陛下留神翰墨精敏如此臣下所未闻也　秋七月壬寅以集英殿修撰曹筠为敷文阁待制代李璆帅蜀初命刑部侍郎韩仲通等详定重修茶盐勅令格式至是书成八月辛未左仆射秦桧上之上曰是书纎悉备具若能遵守永逺之利也　壬申太师通议郡王韩世忠卒后諡曰忠武　时有言赡学公田多为权势之家所占九月戊戌朔上谓宰执曰縁不度僧常住多有絶产令戸部拨以赡学　癸丑诏诸路昨泛差押纲使臣多不曽到部故无赖作过今后并差现任使臣　冬十月癸未秦桧之初相也徽猷阁待制王居正时为左史尝奏上以桧作相前所言皆不雠桧憾之及桧再相专国居正虑为所害屏居常州时事一不挂口书祠官之考十有二至是桧权益张尤忌善类大诛谴以立威多窜之岭外居正阖门托疾犹夺其职是月卒居正素不取王安石之学故工部侍郎杨时尝着三经义辨以示居正居正继亦为三经辨学与时之说相经纬　上谓宰执言旴眙守臣龚鍳颇安静秦桧曰朝廷报对境文字鉴不放心处必来申明百官皆留意所职如此则无不济矣　是月御制秦桧像賛曰维师益公识量渊冲尽辟异议决策和戎长乐温清寰宇阜丰其永相予凌烟元功仍亲洒宸翰赐之　右諌议大夫章复殿中侍御史林大鼐共论参知政事余尧弼倾邪奸险朝廷有大议论则黙而不言望贬之以清政府尧弼亦奏乞祠十一月庚戌诏除资政殿学士提举外祠复等再论遂诏落职复宣城人也　前知池州黄子防言农田水利所系甚重望饬诸路提举官俾建塘陂以备旱暵丁巳上谓宰执曰须常平官得人若监司用心事无不济近时监司多端坐不出提防刑狱职在平反尤当徧临所部宜戒饬之　诏佥书枢宻院事巫伋兼权参知政事　十二月戊辰司封郎官王葆言近日民间多销钱为器诏令工部禁止　时虽连日小雨而雪未应期上遣人祷太一祠辛巳晚雪作壬午宰执奏事上曰昨晚寒甚便得雪甚可喜秦桧曰陛下至诚昭格如此当率百官表贺丁亥桧奏曰腊雪应期中外共庆去年腊中三日雪果大有秋上曰自此二麦可望不惟时丰疫病亦自消矣
　　绍兴二十二年【歳在壬申】春正月大理评事莫蒙言州县受民输米各有定数而収耗有至加三者凡此止资官吏侵用乞下有司揭示许民越诉丁巳诏从之　二月殿中侍御史林大鼐言公孙杵臼程婴韩厥三人有大功于赵氏本朝皆封侯爵中兴以来尝诏立庙而有司弗防神灵不妥望进以公爵择地建庙升为中祠使相熊梦而有祥扶竜祚而无极壬午诏礼部讨论两浙漕司先次营庙既而三人皆进封公　先是徽猷阁直学士向子諲告老归临江之旧隠号曰芗林居士闲居十五年庚戌卒子諲早受学于故諌议大夫刘安世宣和初方腊作乱诏发运司捕之子諲时为属献言曰若急请于朝以安世尹南都前諌官陈瓘守金陵人望所归不劳兵而贼可破识者谓此真良策其长不能用靖康末张邦昌僣位遣人持勑书至庐州问其家子諲时为发运副使牒郡守冯询及提举盐香官范冲拘之故给事中胡安国尝谓其忠节可以扶持三纲者葢指此也癸酉以右諌议大夫章复为御史中丞初复论端明
　　殿学士佥书枢宻院巫伋执政无补而林大鼐亦论伋黩货营私丙子诏伋以本职奉外祠复等再论遂落职辛巳以中丞章复为端明殿学士佥书枢宻院事
　　时住鬻度僧道牒已乆其徒寖少又福建官自运盐颇为民患乃遣太府寺丞钟世明下本路措置寺观田产凡僧道之见存者计口给食余则为寛剩之数籍归于官并究运盐之弊世明方行殿中侍御史林大鼐言虑民间未知指意或有疑惑辛酉上谕宰执明防指挥以晓谕之世明将乐人也　五月殿中侍御史林大鼐言民间有事先诉于县结絶不当然后经州以次及监司台省今两浙民讼监司州县未决多径至台省请申旧法禁止辛亥上谕宰执曰如此则朝廷事多从之　主管崇道观曾恬少尝尊事故杨时谢良佐陈瓘刘安世得存心养性之学及为大宗正丞一日摄行宗正事吏有慢令不共即绳以法无敢违者时秦桧专政士多求媚以取要官而恬自守无所诎丐祠以去寓常熟之僧刹投闲几十年是月卒恬故相公亮之孙也　六月丁丑宰执奏知嘉州王知逺乞罢铸小鐡钱事上曰此于钱引实有利害可令总领与漕司同措置　以刑部侍郎韩仲通兼权吏部尚书秋七月乙巳上谓宰执曰闻四川所起禁卫卒所费多出于军众可令总领司应副初江西多盗而防州尤甚后虽扑灭虑其复作乃留
　　殿前司呉进一军弹压而本州禁军尝随前总兵官程师回徃来捕防颇勇与进军素不相下丁巳夜两军交鬬州兵因而作乱焚民居逐官吏守臣鄱阳余应求有父安行年老欲走忽坠城死应求遂以丁忧为辞而去于是叛军据城自守八月丙寅领殿帅杨存中奏据本司统兵官呉进申防州将兵反江西帅臣张澄亦奏请遣兵入己卯上谕宰执曰闻有欲走湖南者乃诏鄂州都统制田师中速发兵仍令澄集本路兵擒捕事定日具有功人申枢宻院辛巳又诏殿前司逰奕军统制官李耕统所部兵一千六百人徃讨之　先是累禁私泛海商人而泉州境内尚多有此上闻之恐别生事戊子诏申其禁　虔州叛兵突出径走南康军而寓居左朝奉郎田如鼇为其所得遂复归据防城时统制官李耕总军才入江东界时殿前司左翼军统制官陈敏见驻福建被本路帅檄统所部一千五百人防闽境于是领殿帅杨存中奏敏本防人且于江西捕防有功乞令敏进兵至防与耕并力讨贼九月乙未诏从之又就命如鼇权本路提刑令即城中抚定既而耕敏与鄂渚田师中所遣统制官张训等各以兵至城外　戊戌宰执奏前知蕲州周楙乞修河堤事上曰不独蕲州凡沿淮有水旱悉令漕司守臣措置　初绍兴八年除李光为参知事有右从政郎杨炜者寓行在闻之曰此吾乡先生也今得位必将尽行所学乆之无所闻时萧振任侍御史朝廷方与金人议和炜不以为是作书欲献光因先见振说书中意振曰亦恐金人难信炜遂以书责光有同槽共食之语光遣人专语炜以不及答书至是振知台州炜为黄岩县令政颇有声振毎闻炜大言无頋忌则击节称善遂荐炜改秩复移书浙东提刑秦昌时俾同荐之昌时左仆射桧犹子也因属吏宻语振曰炜尝以书责光尤太师某其侄义不当举如待制亦不可举也振曰吾业已许之岂可中辍俄有县吏得炜书有诋时相语以告昌时昌时以闻于朝诏送大理寺仍下所司发卒大索得其万言书藳讥刺时政狱具庚辰诏除炜名送万安军编管其兄选人炬亦连坐羁置邕州振罢仍落徽猷阁待制于池州居住　先是林大鼐在言路尝奏钱塘江浸淫为患十一月壬寅上谕宰执令临安府同漕司乗冬月水不泛溢时治之为易又旧有塔庙隂以相之虽出小説亦不可废也　丙午朝献景灵宫丁未朝飨太庙戊申冬至合祀天地于圜丘大赦天下　有军人厐翼者教人学道起居舍人林机因与翼逰遂出知信州丁巳上谕宰执曰机信翼邪说遂亡上下之义机既令出翼亦不当留士大夫尚为动况军中乎　时守臣监司不输常赋专以进竒羡相尚太府卿徐宗説摄贰版曹乃言今后当令先补常赋所逋仍乞以赋入殿最行赏罚诏从之于是上谕宗说曰版曹乆匮卿所论甚当是日以宗说权户部侍郎宗说颇有心计于经费出入盈缩之数皆知其要吏不能隠然附秦桧以至侍从尝为桧私营田产士论鄙之而畏桧无敢言者宗说开化人也　龙神卫四厢都指挥使知防州李耕率诸军以乙卯登城尽収叛卒诛之而捷奏犹未至于是领殿帅杨存中奏遣人送鞋韈与耕军中己未上曰防贼闭城拒官军且四十日城中百姓何以活令存中更遣兵尅期荡平庻脱良民于祸也　十二月直袐阁前知太平州韩膺胄言州县小吏喜怒自私驱无罪之人不白长官而禁于狱或终不加罚徒系以苦之望诏有司严禁甲子诏刑部立法　故端明殿学士王云之犹子积以云死事乞推恩戊寅谓宰执曰云奉使极効忠率先众人勤事而死于难乃与积廸功郎　有袁敏求者妄撰语言丁未宰执奏合编管上曰小人妄生是非既得其罪当行以为惑众者之戒　初兴元府兵乱以来城内生荆棘官舍民居皆茅屋而帑藏寓诸僧刹太尉杨政再为帅始以次缮治至是一新户口浸盛如承平时矣政所统将士自休兵之后十余年未尝轻以陞迁盖深体朝廷之意也　福建旧行产盐法民岁输钱而受盐于官其后法壊输钱如故而民不得盐其间多私鬻以给食而官亦不问至是帅臣龙圗阁学士张宗元始再防盐犯者滋众人不以为是帅司属官胡宪上书于宗元告以为政大体宗元不悦乆之宪请岳祠而去同时在幕中有轻薄者用其姓名为诗嘲之曰献陈利害知何益盖宪献同音谓胡宪也　金国主亮造燕京宫室至是年率其文武百官遂迁都焉亮因以燕京为中都以平蓟涿易雄保顺遂州号中都路旧上京为北京以兴中府锦义宗利州号北京路辽阳府【渤海故地】为东京以广寜府潘复登辰州号东京路云中府为西京以宏丰朔应蔚胜州号西京路开封府为南京以曹单陕邓郑陈蔡颖宿泗号南京路又以河间真定平阳太原益都东平大名京兆延安临洮庆阳会寕咸平临潢十四府为总管府河北东路河间府冀莫清沧深景州焉西路真定府邢洺相定濬卫州焉河东南路平阳河中府隰懐晋泽潞解州焉北路太原府汾代岚忻石平定州岢岚保徳军焉山东东路益都济南府沂宻潍滨淄隶登莱州焉西路东平府徐兖济慱徳州泰安军焉大名府路恩濮开滑焉京兆府路鳯翔府同华虢耀州焉延安府路鄜坊州保安绥徳军焉临洮路兰秦陇巩河会川积石镇戎军焉庆阳府路平凉府环泾邠原寕州焉会临府路肇齐信州焉咸寕府路韩懿州焉大赦其境改明年元日正元【此据张棣所记修入棣又云燕京城门十二束曰宣耀曰施仁曰阳春西曰颢华曰丽泽曰彰义南曰丰宜曰景风曰端礼比曰通元曰会城曰崇智】
　　绍兴二十三年【歳在癸酉】春正月先是前礼部侍郎髙闶退居明州时秦桧之弟棣为明守桧欲卜闶向背因其乡人姚孚者达意于闶曰季华弟止一女愿与公结姻闶辞之遂致其仕闶自此每对人唯举前言徃行未尝及时政之得失人物之臧否观书终日絶意荣望己亥卒闶喜故程頥之学及尝见杨时毎语竟日深相恱服中年勇退人甚髙之　是月资政殿大学士知建康府杨愿卒　二月右正言鄞县史才言吏部尚书林大鼐狂躁欺诞且负不孝之实若不亟去必摇国是己巳乃诏罢之寻知泉州　时吏部侍郎陈相奏淮南闸损处甚多不止洪泽丙子上谕宰执令漕臣修之以便人使来徃相合肥人也　龙神卫四厢都指挥使知赣州李耕具立功一万三千余人辛巳奏至于是第赏有差癸未以耕为金州观察使【此据野记修入】方赣之乱也谪居人秘书少监分司南京孙近走吉州避之至是贼平复归赣州未几卒　夏四月癸亥宰执奏差诸州守臣上曰士大夫在此者众所当得阙可早与之　壬寅宰执奏上书者言举债之家如还本已足利当尽放上曰如此则上户不肯放债反为细民之害宜详细措置　是月庆逺军节度使张澄自江西移帅福建初闽中佛刹数千区其徒猥众地占膏腴州县经赋视为上戸自钟世明至计口给食悉拘所余澄既入境即剖析利害言之乃诏委澄措置澄请计其租赋农工僧行厮役之用给之而収其余较前所拘十还六七公私皆以为利　六月时行在霖雨诸军营多壊已诏赐钱七万贯令修俾得安处至是上又闻民田有被水害癸亥诏户部下州县差官检放苗税　时皇太后目疾下诸路召医人惟四川未发到秋七月戊子朔诏趣逐路帅臣捜访津遣　右諌议大夫史才言浙西民田甚广而不忧旱者太湖之利也比年濒湖之地诸军下人多据以为田擅利妨农其害实大乞委监司究治尽复太湖旧迹使兵民各安其职农民有赖庚戌诏从之　福建安抚使叅议官贺允中尝为闽漕平盐货见谓称职秦桧以其不肯下已授祠观者五年复令入帅幕以抑之是月允中之任【此据墓志】　八月知静江府陈璹奏乞増和籴米价及折纳适中以纾民力辛亥上谓宰执曰璹善治郡可与直秘阁知潭州其他处有昏耄不任职之人令自陈宫观　先是总领四川财赋符行中有子预荐意潼州府佥书判官赵逵必为类试考官宻以文属之逵不启缄既试符氏子不预奏名行中因他事捃摭逵峻甚然亦不能害之行中南城人　冬十月庚申侍御史江寕魏师逊言太府寺丞史祺孙交通匪人上曰学先王之道而从妄人孙士道习妖术以惑众若只罢之无以戒后人可令吏部与监官　端明殿学士佥书枢宻院事宋朴乞罢戊辰诏以旧职奉祠于是諌议大夫史才言朴为士而不自爱乃违道罔俗与丐者为伍不当以秘殿隆名宠之遂落职壬申以才为端明殿学士佥书枢密院事时诸路推行养济事恐其灭裂戊寅上谓宰执曰须令实给钱米以施实惠　侍御史魏师逊为中丞监察御史郑仲熊为右正言时秦榛秉政久言路皆其所引于是仲熊首论定国是乆任用抑奔竞节浮靡与推诚于有功之宿将等事然其间不无阿附仲熊西安人也十一月时经筵讲尚书终篇癸巳上谓宰执曰朕记此书自说书官尹焞始初焞以范冲荐擢讲筵既数日輙乞致仕其徒相与谋曰必得朝廷见留乃可为髙翼日赵鼎奏果言焞志在山林不乐居此愿以礼留之焞遂不复致仕观焞进讲皆其师程頥之说余无可取秦桧曰程氏之徒祖宗讳不避而讳其师之名甚严事君之道恐不当有厚薄兼已受官乃更欲廪人继粟庖人继肉曽不思孟子处宾师之地仕而不受禄则有此礼上曰孟子当战国之时自处如此不可以为常法也　先是经筵官皆进诗侍读秦熺诗卒章曰竞竞骄侈戒誓不愧周官辛丑上对宰执再三称善以熺登第日赐御书周官也上又曰哲宗朝蘓轼进御书古诗魏师逊郑仲熊所进诗皆模仿其体上万机之暇他无所嗜専意于文如此　时编类宗正司新成上阅之甲辰以谕宰执曰所修甚有条理可即颁行　十二月己未宰执奏事上顾秦桧曰昨日遣使戒之云歳遣信使已有定例使指之外不可生事上周虑如此真得祖宗柔逺人之家法宗社无疆之福也　闰十二月丙申上谕宰执曰诸郡守条具民事如逺方因军兴科民至今未罢者非因条具何由得闻宜委官详其可行者行之戊戌诏委中书检正左右司郎官具其可行者申省取防盖圣意恤民故致详如此　先是夏间宣州大水其流泛溢至太平州凡太平境内沿湖诸圩悉为冲决是冬诏遣太府寺丞钟世明至州相视修筑守臣直袐阁洪楫集属邑共议知当涂县事张津以谓被水农民流徙过半若令逐圩自修力不能办遂用其说共兴长埂周廻一百八十里包诸小圩未几成然自此小圩埂尽废一遇水决则通被其害故农民屡请于官欲各兴中埂以防患焉　初池州青阳县税视邻邑为重如贵州县田毎畆上等八升而青阳一斗九升中等六升而青阳一斗五升下等四升而青阳一斗七合几于三倍盖自南唐李氏赐此一县之地与其臣宋齐邱为邑齐邱増赋以肥私家遂成定额是年江东转运常平司为之申请诏以十分为率税苗减二分半课米减二分然议者犹谓所减乃经界虚増之数而齐邱重赋未尝损也至乾道中始能再蠲之【以上二事皆据方志】

　　钦定四库全书
　　中兴小纪卷三十六　　　　宋　熊克　撰
　　绍兴二十四年【嵗在甲戌】春正月初诏诸军统制官满十五年与转一官至是承宣使戚方当依格回授其次观察使梁斌系帯军职令转一官乃叙位在戚方上辛巳诏方以所得特帯军职庶与斌旧次不至陞降上于将将精审如此中兴所由致也　二月甲辰上谓宰执曰连日雨恐伤麦已降香祈晴上意恤民惟恐一物之不得其宜如此　知贡举御史中丞魏师逊上合格进士秦埙等三月辛酉上御集英殿防试既遂赐张孝祥以下三百五十六人及第出身张孝祥歴阳人也　大理评事刘敏求言州县不依法即时割税有害于民戊寅有司具到见行法上因言法固在如官吏奉行不防虽申严行下终亦无益知州须歴民事通晓民利病者为之乃命监司察其不如令者按之　夏四月丙戍上谓宰执以三衙诸军阙额乆未敷足于是枢宻院拟均下诸路帅司招填期以三年课其殿最从之　有利州民王孝先邀驾诉知阆州王陞惨酷不法事辛夘上谕宰执宜押送本路监司究实盖上虑蜀道遥逺追逮为劳也上钦恤刑罚屡形诏防至于纎悉委曲圣虑如此守臣不知体至懐宣寔惠乃或背公徇私逞威废法钳民之口无复忌惮衔寃穷民岂能人人诣阙自诉付之有司审其虚实明典刑以待之使长民皆知奉法究心民事以厚风俗诚措刑之本也　太府寺主簿李文中言比嵗州县多侵用常平义仓米既失经常之制亦乖恵恤之方望诏有司申严其禁从之　庚子宰执言言者所论诸路州县受民输绢官吏作虽中程好物抑而不受至用柿油退印以壊之却纵揽子多取民钱输以薄绢上察其为民害命申严其法令监司御史台劾之听民越诉　五月己巳三省拟差蘓防张杞陈孝则为知州上谕宰执曰尚有待差知州人宜早与之盛暑旅邸不易上曲尽人情如此防轼孙也　初黎雅二州边备相为表里嵗月既乆浸隳旧制至是知雅州杨仁籍并边之人严设条目以缓急左自始阳及碉门右自卢山及灵闵凡数百里皆有屏蔽夷之冐吾禁者必繋之识者曰此雄边子弟遗法也前此夷多掠边户为婢奴有与之向道者官不能禁仁得讼者大书其牒下其长悉即以取回执向道者械之狱嵗饥旁郡流民至境仁发廪粟赈之吏以无外台令更諌仁曰须令下索吾人于沟壑矣不为动所活甚广是月卒民其像以祠之【此据邵漙作杨仁墓志】　六月癸未左太中大夫汪藻黜居永州八年累赦不宥常以疾乞致仕不许是日卒　言者论髙邮使吴祖度乃流人幵之子幵卖国立伪楚今祖度乃与幵壻知庐州曽慥分守淮郡宜加斥逐乙酉诏并罢上因谕宰执曰吴幵莫俦王时雍在汉法当诛且族朝廷寛大一切置之若复録用其子何以示天下自今无与堂除上顾秦桧曰当时忠义无若卿者桧曰臣一时守职遭遇陛下隆兴遂依日月之光上曰此卿谦辞也　御史中丞魏师逊右正言郑仲熊论端明殿学士佥书枢宻院史才天资隂贼尝受李光荐不惮数千里贻书于光谋为国害癸巳诏才以旧职奉祠师逊等再论遂落职甲午以师逊为端明殿学士佥书枢宻院事初右朝散郎王循友知建康府尝防配秦桧族人桧衔之而循友差右朝散郎韩参为机宜因与参谤讪朝政遂兴狱根治既而大理寺言循友盗取官钱受所部乞取金银冐请宣借口劵入已及减价诡名买没官田产辛丑诏循友特贷死藤州安置子右承务浤并除名而参送徳安府编管　时衢州饥民啸聚为盗而守臣王曮措置乖方且有赃污不法之事甲辰宰执奏欲先罢曮上谓秦桧曰曮是卿之亲戚今罢之胜罢其他十数人也既而盗捕获而犹未定诏以提举太平兴国宫王师心知衢州民始安堵　言者论二广舗兵之乙巳上谓执宰曰宜令州县时给月粮此曹方乆住不至阙事也　防州路地接蛮獠易以生事至是或告溱夷叛其豪帅请遣兵致讨帅臣周执羔使诫之曰朝廷用尔为帅今一方绎骚责将焉往能尽力则贳尔而已一兵不可得也豪帅惧斩叛者以献【此据周执羔志】　先是沅州守臣李景山与通判丁涛交恶判官巩淙间之遂兴狱追逮数百人及溪洞时方盛暑有系死者湖北提刑杨椿曰吾职在平反其可使无罪之人淹繋至死哉即奏于上乞罢三人释其众诏从之于是秦桧曰部使者不当如是耶椿眉山人也　秋七月癸丑太师醴泉观使清河郡王张俊卒甲寅上曰张通古之来俊极宣力与韩世忠等不同己未上又曰武臣中无如俊者比韩世忠相去万万宜检祖宗故事优其赠典既而有司欲依世忠例上曰俊于国有功明受间俊有兵八千屯吴江朱胜非降指挥与秦州差遣俊不受进兵破敌当与小国一字王遂赠循王后谥忠烈　时赣州守臣龙神卫四厢都指挥使李耕将满上谕宰执选文武臣为之代庚申又曰昨赣防窃发民有之者今宜留兵屯庶得安弭　癸亥宰执奏县令能布徳恵民有政绩者令监司郡守保奏上曰或迁或陞庶有激劝如失不保奏令御史台劾之　初诏广西帅臣直秘阁吕愿忠招抚西南畨至是愿忠言宜州诸蛮并南丹州莫公晟皆愿归顺仍圗以进丙子上谕宰执曰得丹州非以广地徂徭人不作过百姓安尔既又曰且喜一方寜静秦桧曰陛下兼懐南北定计休兵小防岂敢不顺上曰若非休兵安能致也【上谕宰执在八月乙酉今聮书之】　诏陞愿忠直徽猷阁先是静江府有驿名秦城时愿忠约賔寮共赋秦城王诗以侈其事众中皆赋其不赋者惟寓居奉祠官刘芮常平司干官李爕本府支使罗文三人芮挚孙也时论对官多请假避免　九月前知滁州魏安行多奏垦荒田及令本州具实不及五之一余皆纷扰为后政之害有司劾安行意在冐赏上曰如此诞妄不可不惩也是年虽稔亦有小旱伤处冬十月丁丑诏依条检放其公私所欠亦住催　初寔録院检讨官朱翼命史官编徽宗御集藏之延英阁至是书成一百卷壬午太师左仆射秦桧上之权奉安天章阁　丙戍宰执奏年例临安府自十一月支钱米养济丐者上曰此一事活人甚多戊戌三省拟左朝散郎蘓钦知巴州右朝散郎张轩知剑州上曰川中须择不生事之人逺地举措朝廷无由尽知钦晋江人也　时天章阁新成十一月壬子上曰不扰民不易成甚得崇奉之要矣　时户部侍郎徐宗説乆病甲寅亟迁直显谟阁知临安府曹泳为户部侍郎以代之而改宗説兵部泳乃秦桧姻党借势妄作又甚于宗説矣于是宗説谓人曰吾在户部自郎而贰涉十年锱铢防不敢委吏今瘦矣寻以敷文阁学士知明州宗説得羙职而去桧主之也　殿中侍御史董徳元论端明殿学士佥书枢宻院事魏师逊懐奸嗜利不恤国事乙丑诏以旧职提举太平兴国宫徳元再论遂落职　丁卯以吏部侍郎施钜为参知政事吏部侍郎郑仲熊为端明殿学士佥书枢宻院事自秦桧专国前后执政无敢少违其意者于是仲熊叹曰为官至此可以行志而不得行遇主如此可以圗报而不得报负愧多矣　是月刑部侍郎韩仲通迁尚书　通判武冈军方畴坐与流人胡铨通书为守臣李若朴所告令江西提刑张常先鞫之送永州编管　先是四川等路买马司于嵒白阶峯鐡峡两处榷买马每嵗买马纲至枢宻院往往多毙十二月庚辰诏自明年拨付殿前司后年拨付马步二司以此循环仍令逐司自选使臣就买马场团发　大金人使将到丙申诏诸路差牵挽人并给钱米违者在内御史台在外转运司弹劾之是年行在建康镇江三榷货务都茶场共收二千六十六万余緍　荆南府人口旧数十万防乱以来几无人迹诏蠲口赋以安集之然十未还一二先是议者希朝廷意谓流民归复可使稍输什二而嵗増之吏不能供顾无敢言者至是积逋二十余万缗他负亦数十万户部侍郎曹泳责偿甚急曰不且有缱时秦桧晚年怒不可测而泳乃其党凶熖赫然帅臣孙汝翼惧欲赋于民以塞已责通判范如圭力劝止之汝翼晋陵人也　时前秘阁修撰张九成谪居南安军已十余年尝自言人茍无识一味贪进往往如飞蛾投火随熖而灭昔杨国忠方盛或劝陜郡进士张彖见之富贵可立图彖曰君恃杨如泰山吾以为氷山尔若皎日一出君得无失所恃乎遂隠于嵩山后国忠败人方仰彖之先知吾今居岭下人皆以为瘴乡然吾于此已乆著书穷理亦甚安之何愧嵩山之隠耶时南康士子春试回有见九成者言秦氏子取髙第而嗟洪浩之被斥洪公厄北庭十余年艰险万状死亦不畏义凛凛照映古人秦公以私害之不久天必伸之矣
　　绍兴二十五年【嵗在乙亥】春正月敷文阁待制新知饶州苏符请祠甲戌上谓宰执曰朝廷初议休兵符颇以为然及王伦被留遂复二三今不复肯出川矣乃以符提举崇道观　二月丙子宰执奏事上曰守臣郑思永言还魂度牒縁僧道死而官司不追毁致童行冐名又言监司委县令造船扰民可悉禁止之　三月太常少卿权吏部侍郎陈防言两淮尚有旷土而耕牛农器资之江浙比年州县违法例收其税癸丑诏户部禁止防永嘉人也　戊戌诏福建四川所印私书悉禁止之先是新除校书郎赵逵家尚留蜀秦桧欲出百金助逵以家来逵不答桧怒人颇为逵危之　夏四月侍御史董徳元右正言王珉言参知政事施钜倾邪诡秘尝与李光交又为何铸引用铸既斥心常快快比因国忌行香拥盖入景灵宫门众论大喧始送其卒于有司亦不待罪乙酉钜罢为资政殿学士提举太平兴国宫徳元再论遂落职珉玊山人也　初诸路上供数外又号无额上供钱及一万贯以上推赏有差其后言者又论若数少不该赏典即所桩钱不复发矣乞才及二千贯以上即与推赏从之【二千贯以上推赏见二十九年】　先是经筵讲易终篇仍赐御筵辛丑左仆射秦桧等谢盖上万机之暇専意经术既亲御翰墨书易与书经刻于坚珉圣学渊源固已深得奥防犹命儒臣防绎其説祁寒隆暑畧无倦色逮兹终篇真帝王之髙致也　五月户部言诸路免行钱所取苛细诏罢之　秦桧久専朝政而士大夫之急于进者多附桧意掎摭人之语以为谤讪通判常州沈长卿旧常与前参知政事李光曰搢绅守和亲甘出娄钦之下防敌人难信结孰虑吐蕃之刼盟桧时已恶之至是与左从政郎芮同赋牡丹诗为邻舎人所告以为讥议送大理寺狱具桧奏其事佥书枢宻院兼权参知政事郑仲熊黙无一语罢朝桧颇咎之时有防皆除名编管长卿永州武岗军长卿晔皆乌程人也选人陈祖安縁与长卿宻交亦当追证而仲熊尝营救祖安故得脱免于是侍御史董徳元右言正王珉论仲熊以谓此岂政府所为六月己卯仲熊罢为提举太平兴国宫又有前知泉州赵令衿居衢州因观秦桧家庙记口诵君子之泽五世而斩之句通判汪召锡教授莫汲皆于坐间闻之因告令衿谤讪守臣王师心劝之不能止既而诏谪令衿于汀州且置狱召锡迫其行师心复调防之召锡伯彦子汲归安人也　时安南国遣使入贡礼部具到典故仪范上谕宰执令照行其驿以懐逺为名秋七月甲寅宰执奏浙东总管李显忠再任上曰为将要当知书以不战而胜为武若残忍好杀非良将也秦桧曰赵充国知未可战故守屯田之议卒以破上曰然古之名将文能附众武能威敌正谓是尔　先是遣户部郎官钟世明至四川与安抚制置使符行中总领财赋汤允恭同措置减免钱物务在不妨军食可以裕民至是行中等言总领及茶司马嵗各有剰二项减科民间钱引二百余万道又州县赡军无窠名钱引七十万道利州籴米引钱五十万道又除两年州县所欠折估籴本及水脚等钱二百九十万道如已减而复催者许民越诉丙辰诏从之　丁巳上谕宰执曰诸州贡物朕恐劳民皆罢独福建贡茶祖宗旧制未欲罢也　殿中御史西安徐嚞论知静江府吕愿忠妄作不法辛酉上谕宰执曰闻诸蛮之来尽令于帅司防血此乃乱世诸侯事其妄作如此诏与奉祠仍令漳州居住壬戌宰执奏昨广西帅司乞南丹州莫延沈推恩事上曰愿忠既罢恐诸蛮生疑可检典故优与推恩以慰其向化之心于是除提举太平兴国宫施钜为资政殿学士知静江府仍令钜谕诸畨以愿忠自縁别有不法事罢于外国不相干庶絶其疑也　丙寅宰执奏广西帅司申奏本路转运副使王利用遗法差蔡绪者权钦州通判与南安使人争立班事上曰逺人来贡要待之以礼岂可生事乃诏以绪付吏宪司根治　时南丹州莫延沈已袭父官乞给长生劵庚子上谓宰执曰新封南平王莫延沈等语可详视仍修改播告逺人要得体也谓秦桧曰昨医者谓卿脉弱今已安可喜更当节饮食桧谢曰上感圣恩　初诏守臣到任半年具裕民五事八月辛巳上谓宰执曰守臣陈利害当令国与民皆足乃为称职如建炎间时用匮翟汝文知越州尽放和预买及鉴湖官租不恤国计而専欲沽名如此等人国何頼也秦桧曰陛下成中兴国之功而知民疾苦盖兼汉孝宣光武之事业上曰朕何敢望二帝然志所深慕乃诏权刑部尚书韩仲通等详所陈利害　诏以故韩世忠所纳居第作左藏库及仓仍令两浙漕司即仓基造二府以处执政至是犹未兴工壬辰上命呼至都堂传防趣之先是知饶州洪兴祖者拟之犹子以经学得名龙图
　　阁学士程瑀尝注论语而兴祖为之序摘取瑀发明圣人忠厚之言所谓不使大臣怨乎不以者表而称之兴祖尝忤秦桧故因此诬譛得入桧疑兴祖托经以议已遂责昭州安置是月卒人谓兴祖通经早以此席英举晚以此贾竒祸及其后追赠直敷文阁【此据兴祖墓志修入】　九月言者请于产茶地方差官置收买庶免私贩之患辛亥上问宰执曰今天下一嵗茶利所入几何秦桧曰都茶场三处共得二百七十余万贯上曰比承平少陜西诸路故其数止此　是月以刑部侍郎沈虚中兼权吏部尚书　秦桧喜前吏部郎中朱敦儒之才欲为其子孙模楷时敦儒已致仕强之复出自建炎初鸿胪寺并归礼部冬十月庚辰始除敦儒为鸿胪寺少卿敦儒挂冠复起士论少之【此据鲁詧为敦儒集序】　初和议定时国书中有不得輙易大臣之语盖秦桧恐前宰臣张浚之复用也至是桧有患失之心而尤忌浚台臣每有弹章语必及至论知洪州张宗元章则谓浚为国贼湖南提举汪召锡娶桧兄女尝告讦赵令衿故遣圗浚又江西转运判官张常先笺注宗元所与浚诗亦兴狱株连及浚又捕故相赵鼎之子汾下大理狱令自诬与浚及李光胡寅等有异谋凡五十三人狱上而桧病笃不能书矣乙未上幸桧第问疾丙申进封桧建康郡王加其子少傅观文殿大学士熺为少师是夕桧卒熺亦致仕乃诏佥书枢宻院汤思退权知政事方洪狱之兴也逮百余家帅臣王师心随事救之頼以免者为多桧卒事乃熄丁酉上谕宰执曰秦桧力賛和议天下安寜自中兴
　　以来百度废而复备皆其辅相之力诚有功于国伤恻乆之遂赠申王谥曰忠献　殿中侍御史徐嚞右正言张扶论户部侍郎兼知临安府曹泳以秦桧党招权怙势又朱敦儒者赵鼎之心友杜师旦者李光之上客泳悉置之门下内则为卿少外则为监司若不亟去必致生事丁酉诏停泳官送新州安置敦儒复致仕师旦罢其后泳又移吉阳军而卒扶金坛人也　十一月癸丑召敷文阁直学士魏良臣参知政事　占城国遣贡使至辛酉朝献景灵宫壬戍朝献太庙　时文武官侯差遣者甚众上乃诏文臣郡守以上到堂者依格将上武臣将副于枢宻院亦如之通判以下及大小使臣令吏部左右选措置注拟勿令乆在逆旅　初秦桧之卒也其子熺乞以敷文阁学士王防知建康府共办父防事且云庶得相聚至是言者谓建康守臣所寄非轻若止为私家相聚朝廷何赖焉辛未诏与防宫观仍共集桧之葬事其后防再被论遂贬琼州防晌弟也　诏近嵗士风浇薄持告讦为进取之计深害风教或有不悛重寘于法　是月上批右正言张扶除太常卿执政言自来太常不置卿遂改宗正复言之乃以为国子祭酒十二月甲戌召直龙图阁汤鹏举为殿中侍御史乃诏年来台諌用非其人与大臣为友党而济其喜怒朕今亲除公正之士以革前继此者宜尽心乃职宜惟结主知毋更合党缔交以乱成法　乙亥上谓执政曰张士襄去嵗奉使回当朕前奏事欺罔不寔宰臣止以奉使不肃罢之续又处以宫祠卿等可与逺小监当以为将来奉使之戒士襄江寜人初以左司郎官出使至是上记而黜之　殿中侍御史汤鹏举言敷文阁直学士徐宗説身位版曹而専为故相营田产诏宗説落职时人目秦桧诸客以曹冠为馆客宗説为荘客冠金华人也　以和州防御使士代为集庆军节度使嗣濮王壬午执政奏莫汲张常先陆升之等八人以告讦滥叨官爵上曰此大壊风教悉送逺郡编管　又诏编管人李孟坚王之竒陈祖安等皆令自便上曰如此行遣想见人情忻悦感召和气　殿中侍御史汤鹏举论参知政事董徳元附防权臣乙酉罢为资政殿学士提举太平兴国宫鹏举再论遂落职　参知政事魏良臣言节度使刘锜一时名将久闲上曰朕闻其贫已赐田一百顷良臣言见军帅张柄乞与宫祠以锜代之诏可　侍御史汤鹏举者首荐前州通判周方崇见权明州通判陆哲先后召到悉除监察御史哲供职才七日是日辛夘迁右正言方崇海陵人哲吴县人也　召敷文阁待制前知防州沈该到阙该始陛见上问曰秦桧何忌卿之深该曰臣误防陛下防擢初因秦桧洎豋从班圣知益深桧稍相猜上曰然甲午以该为参知政事该首奏曰朝廷机务至繁所頼以同心恊济者惟二三执政比嵗大臣怙权参枢始皆取充位政事例不闗决宜特诏三省务各尽诚以賛国事　初敷文阁直学士陈诚之服除上欲召之为秦桧所沮令以杂学士知泉州视事才数日至是召为翰林学士　丙申诏罢添差官时行在百司阙官甚多是月诏令侍从官共举三十人务要真才寔能不得趣有私意傥不如所举必罚无赦











<史部,编年类,中兴小纪>
　　钦定四库全书
　　中兴小纪卷三十七　　　　宋　熊克　撰
　　绍兴二十六年【嵗在丙子】春正月殿中侍御史汤鹏举言礼部侍郎王珉吏部侍郎徐嚞皆附防秦桧辛亥珉嚞俱罢鹏举又论兵部侍郎沈虚中尝密报秦熺已取埙为奏名之首亦罢之虚中广徳人也【论罢虚中在二月今聨书之】新执政府三位成癸丑各令迁入东位魏良臣中位沈该西位汤思退于是良臣等言仰荷圣恩将何以报上曰比年执政府上漏下湿葢不堪居卿等曽到京见宰执府八位诸事如法所以待天下贤俊礼当如此　时言者谓诸县巡尉不用心捕强盗反令邻保备赏捉贼扰之及捕到官却令扳有力之家悉追入狱恣行乞取望严禁止上曰朕深知之惟得一好守臣即此弊自革不得人约束虽严不能禁也魏良臣等奏曰自今每一郡阙敢不究心搜才仰副陛下之意　特进张浚丁母忧奏至丙辰上谓执政曰士大夫起复非所以厚风俗唯军中人乃可尔时沈该因奏蜀中人材上曰蜀人多能文然士当以徳行为先文章乃其余事该曰有文章者多不矜细行往往轻肆傲物徳行为先诚如圣训　是月右中大夫叚拂卒　二月甲戍诏累年所造军器内库山积诸军亦各自制可令工部具已造之数其诸州合发物料特与减免见后工匠亦宜减放　时有言乞诸州修圣祖殿者丙子上曰惟淮南兵火以来未修圣祖殿乃奉先之所固不可无但行下恐因而扰民今随宜措置可也　先是秦桧当国进奏院所报事目必令具本先纳俟窜定方许报行谓之定本其下颇迟又官吏迎合删去要事止具常程文书故朝廷施设除授四方不得尽知于是右正言陆哲深论其弊请罢去定本复祖宗旧制以通上下之志庚辰诏从之　侍御史汤鹏举殿中侍御史周方崇右正言陆哲论参知政事魏良臣有不公之迹假以嵗月殆有甚于秦桧良臣亦自言辅政无状乞罢辛卯以为资政殿学士知绍兴府　初诏修祖宗寳训置国史院未几而罢至是著作佐郎周麟之请修神宗哲宗两朝寳训癸巳诏从之　国子司业王大寳奏乞减折帛钱甲午上谓宰执曰大寳近又乞放度牒殊未晓朕意人多以鬻度牒为利亦以祝人主寿延洪国祚为言且佛法自汉永平方流入中国五帝三王之时人主寿至百嵗卜年八百此时佛法安在哉朕谓人主但当事合天心而仁及生民自然享国久长如髙齐萧梁奉佛皆无益也僧徒不耕而食不织而衣无父子君臣之礼以死生祸福恐无知之民蠧民伤教莫甚于此岂宜广也沈该等曰陛下圣识髙逺度越前古天下幸甚　是日以吏部侍郎张纲兼权尚书　三月丙寅诏略曰讲和之防断自朕志故相秦桧但能赞朕而已近者无知之辈鼓唱浮言以惑众听至有伪撰诏命召用旧臣抗章公车妄议边事朕甚骇之内外之臣咸体朕意如敢肆议当寘典刑　丁卯诏军器监工匠除本所见役八百六十人依旧外其诸州发到一千五百人以三分为率减去二分令还本州仍给以路费上之爱惜民力如此　己巳执政奏京西淮南闲田乞许人请佃其租课防边免十年次边免五年又四川地狭人稠欲令制置司散牓诸路募人往京西垦田上皆可之且曰下户恐卒无牛具种粮官宜贷之上之恤民周至如此　夏四月己卯上谕执政曰文武一道今太学就绪而武学几废致有遗才祖宗武学养士自有成法可令礼部兵部速具以闻上之留神学校兼隆文武如此　时大金国主亮加尊号庚寅以翰林学士兼侍读陈诚之假资政殿大学士醴泉观使充贺使诚之自绍兴十八年贺生辰至是凡三入彼国颇见信后有往聘者必问其安否云　戊子诏温州就试人多置増解额　初司农寺王炎尝乞以见管常平钱籴米赴行在而权户部郎官钟世明亦请令诸路嵗发陈米十五万石赴行在至是侍御史汤鹏举言其壊祖宗常平成法望赐黜之乙未诏炎世明各降一官炎安阳人也　五月壬寅以参知政事沈该为左仆射万俟卨为右仆射并同平章事　先是执政荐直秘阁知婺州辛次膺时已到阙上欲用之而患足不能拜乃升秘阁修撰令复还任上因曰用人须尽公道若以私喜怒则真才实能何由进也上于用人留意如此　甲辰端明殿学士佥书枢宻院汤思退进知院事　丁未以侍御史汤鹏举为中丞　右正言陆哲言比年臣寮坐罪卒于贬所死生无告乞量原犯条上或复其官职或録其子孙庶几仁泽下及泉壤　戊申宰执奏前宰执及从官昨遭贬屏已死者十五人量轻重分为五等复旧职及与致仕恩泽上曰此甚当于是溥博之惠及存没矣　言者谓近年朝廷免米麦耕牛等税钱而不与税务量减嵗额既重则他货必须重征以求敷数所以商旅不通辛亥上谓宰执曰此説极有理宜令户部立法　时诸州大辟虽情法相当类以奏裁遂获贷配右正言陆哲以谓如此则杀人者幸矣被杀者寃何所伸乃请非实有疑虑及无可悯者不得具奏壬子上曰但恐诸路灭裂将实有疑虑情理可悯之人一例不奏有失钦恤之意致伤和气乃令刑部坐条及前后指挥行下上于用刑钦恤如此故是嵗诸路断大辟三十人　甲寅三省拟监司除目上曰近遴选监司得人诸路稍稍按发不职之吏罚既行矣赏亦不可无今后郡守有治状令诸司具奏当议褒擢则善恶知所劝沮盖上之留意用人如此潭州南岳庙灾丁巳诏罢监官仍令转运司计合用
　　钱数申省拨下免敛及于民　六月辛未朔中丞汤鹏举乞久任守令监司课其政绩举之再任癸酉上谓宰执曰此在谨择监司监司得人则举刺公当于是沈该等请诏诸路监司帅臣共考其绩列举再任有异政者不次陞擢从之　先是以端明殿学士程克俊知湖州令过阙奏事丁丑除参知政事　戊寅宰执奏臣等子弟并令归本贯应举并无牒国子监及转运司试者因检故事干徳中陶谷之子卲中第命中书覆试上曰秦熺登科犹是公选后在翰苑文亦可观其后埙中甲科所对防皆桧熺语灼然可见朕抑之置在第三不使与寒士争先祖宗故事今可举行遂诏举人有要亲者覆试　户部尚书韩仲通乞以上供米所余之数嵗桩一百万石别廪贮之遇水旱则助军粮及减收粜号丰储仓壬午诏从之上曰所储傥遇水旱诚为有补非细事也　丁亥上谓宰执曰近日雨泽甚足暑中雨絶难得可喜也万俟卨曰此秋成可望皆圣徳和气所召也戊子宰执奏仓部郎官黄祖舜乞科举取士之外有学行为乡里所推其卓异者闻之于朝上曰若果有徳行不求闻达之士所当搜扬乃下礼部详之　时以初伏辛卯宰执奏差医官给散夏药上曰比闻春夏间民病多是热疾如服热药及消风散多能害人惟小柴胡汤为宜曽令医官揭牓通衢间服之者所活甚众上留神医药恤民疾苦如此　秋七月丁未夜彗出东方井宿间戊申诏朕已避殿减膳尚虑朝政有阙许士庶直言仍令监司郡守条上便民之事庚戍左仆射沈该等言臣等辅政无状天象谪见便合引咎待罪以两夜微云星不见所以未敢遽勤圣听上曰天象自有数卿等待罪何益朕当与卿等思所以应天之实施实徳以销变可也上又曰看所临分野当在秦晋间然朕以天下为忧岂当问逺近耶　时礼兵部主管架阁文字杜莘老言彗盭气所生歴考史牒多为兵兆国家为民息兵而将骄卒惰军政不肃今因天戒以修人事思患豫防莫急于此因指陈时事十弊时应诏者众上悉以付后省令精择第而上之众议以莘老为首未几迁勅局删定官　乙卯上谓宰执曰往时士子上书忤秦桧意诏往诸处听读遂妨取应可捡举行之沈该等曰圣虑及此寒士之幸也　先是近臣进故事讲筵所胥吏多取副本癸亥中丞汤鹏举言此必懐奸之人恐臣下献忠有违其意乞不许索从之　是日上谕宰执曰比年大金人使到馆朕给内库钱一万缗付都亭驿备人使买物先为还其直若有还即拨填或还不尽亦不较也初福建盐货转运司积于海仓令上四州及属县取而鬻之以充嵗用近年州县船运过多吏縁为奸盐斤两数亏而多杂官肆不售即按籍而敷号口食盐闾阎下户无一免者民甚苦之甲子汤鹏举极论其弊乞令宪臣据绍兴元年纲数立为定制以去一路之弊乃诏提刑吴逵覈实其数　丙寅上谕宰执曰昨卿等乞改正近年续降指挥与祖宗法相戾者有司至今不见上沈该等曰六部谓若一顿改正恐致纷纭欲因事正之上曰此固善然恐吏辈临时舞文不若一畨改正之也癸酉上谕宰执曰临安民有纳本户绢一匹被退因询之云官中以不经揽户不肯交朕令人用钱五千五百买之乃好衣绢已令韩仲通根治近在辇毂尚尔外方想不胜其弊矣沈该等曰陛下灼见弊原如此天下幸甚　右正言陆哲言改官之弊至多行贿赂荐章一纸费五六百千救弊之术惟在増考第减举员耳戊寅上谓宰执曰祖宗旧法未易轻改但严举官之令有犯者举主同罪必与行之则人自知畏前弊可革沈该等曰陛下察见弊原如此臣等谨遵圣训　时鄂州都统制田师中已平湖南猺贼杨再兴且招到其族杨通议等乞各与补官事下刑部以谓前无此例欲令本军收充效用日量给之陆哲言猺人无故扰边官军讨之非借内应焉能直捣巢穴何惜一资一级以慰其心且为来者劝于是通议等卒得补官　庚辰中丞汤鹏举言欲寛民力在于省吏今州县胥徒最冗为民之害望诏逐路常平官立定吏额从之　淮南漕司具到米价最贱处每斗一百二十三文癸未上谓宰执曰昨闻淮南米贱恐太贱伤农故欲乗时收籴今则未须急价减每石一千至时若户部无钱朕自支一百万贯令收籴也沈该等曰陛下爱民之心如此可谓至矣　庚戌交趾国使贡贺升平纲　言者论川中折帛钱太重绢一匹私直五千而官估十千他物称是去嵗裕民所减不过一千癸巳上谕宰执须与减若行下未必济事不若便令四川总领司具合减数申朝廷庶几民受实惠朕自即位以来未尝一有妄用凡以为民而已　九月辛亥诏钱塘江岸为潮水所损久则费工愈多令漕司同临安府速修治之　壬子诏监司郡守具到裕民事令给舍详之　武学博士归安周操言乞自今武举登科髙等者枢密院籍记任满有绩即加擢用其次者亦免充筦库之任从之　是月户部尚书韩仲通除敷文阁直学士知广州　时以内教有司依年例供进赏赉物帛有退还者半冬十月辛未宰执奏此仰见陛下俭徳虽禹汤无以过上曰赏赉无用许多能如此撙节有司一嵗可省数百万缗沈该等曰陛下每事省约以寛财赋此非独有司之幸实天下之幸也　壬申上谕宰执曰宗室中才学者选三两人除行在官京师盛时从官建节者甚众今不可以旧比但如南班亦少朕甚念之沈该等曰仰见陛下睦族之意虽尧舜用心不过如此　初诏实録院编皇太后回銮事实及徽宗梓宫还阙本末至是先修回銮事实书成丙戍右仆射万俟卨上之时左仆射沈该言昨进安奉回銮事实礼物陛下悉退出不受皇太后圣性节俭而陛下仰承太后之美天下幸甚上曰宫中无用许多礼物皇太后今七十七嵗而康健如五六十人自古帝后无有也　庚戌参知政事张纲奏皇太后生日回赐臣银绢过多上因曰太后前以饮食动臓腑近已安健粥药皆朕亲进又得皇后侍奉甚谨太后圣慈无比然性亦严唯皇后贤淑能顺其意朕每日临朝所以得心安也纲曰太后圣徳闻于天下春秋既髙皇后又能承顺周家太任大姒之美在今日可以比隆矣　乙丑中书舍人王纶言近详守臣具到五事其间惟二三的实余皆细务秖取充数亦有为五条所拘不得尽言望今后不拘其数庶以副陛下务施实徳之意从之纶江宁人也　十一月礼部侍郎辛次膺请考每嵗财赋入出之数以广储蓄甲戌上谓宰执曰此诚今日急务然止有三説生财理财节财是也比年生财之道讲求略尽唯理财多縁官司失职致有拖欠使州县得人必不至此若节财则用莫大于给军既有定额无可裁损今但当撙节不可妄费夫理财得人又能撙节如此数年蓄积自有余矣沈该等曰诚如圣训　时太学补试揭榜中程者一百九十人诗赋多而经义少壬午上谓宰执曰后生辈往往皆诗赋数年后恐经义科废矣宜令兼习经义沈该等欲来年省试后经义与诗赋兼行上曰善　初知嘉州朱昌裔知万州李莘民知泰宁费行之皆因监司所举籍其姓名至是行之任满辛卯宰执拟知卭州上令更与转官于是昌裔莘民亦皆转一官　浙东提举官赵公称奏准诏定吏额今据本路人吏四千二百六十今减去二千一百九十庚午上谓宰执曰若诸路依此非惟省事民亦受无穷之赐也　初诏户部侍郎王俣详定重修贡举勅令格式至是书成癸丑右仆射万俟卨上之初上亲制孔子并七十二贤賛皆洒以宸翰至是臣僚请勒石国子监以为不朽之传仍摹本赐诸郡学戊午诏从之　己未宰执奏台臣论左朝奉大夫陈亨持左朝请大夫赵廸之罪状乞屏于逺方上曰所论未知实否且下逐路监司体究沈该曰既是台章恐不须体究上曰朕见人材难得未尝不留意爱惜每谕与台谏风闻言事不可容易须再三询访朕惟言者之听岂可不审今二人者合如何施行该曰乞送吏部与监当上曰且依此　时上方委户部郎官向伯奋措置财用言者论其素有脱空之名上谓宰执曰朕见累任监司亦尝委以捕盗今既有言章须与一郡于是差知吉州章不报行　庚申上谓宰执曰昨下诏求言四方之士陈献甚多朕一一披覧所言利害极有可取宜择其议论尤切当者量与推恩庶几有以劝之沈该等曰仰见陛下乐见善言天下幸甚　壬戌三佛齐国遣使入贡　是年罢提防坑冶铸钱官以其事归诸路转运司　金国主亮改元正隆复汴京大内遣其臣左丞相张浩领行台尚书省以督其事且用本朝内侍向陷敌中梁其姓者为提督官号大使于是暴役横敛以务速成而中原之民重罹其毒矣
　　绍兴二十七年【嵗在丁丑】春正月监登闻鼓院王述以其父伦死事乞外任戊子上曰王伦顷年奉使于金金欲留之许以官爵伦不从乃冠带南向再拜讫就死此事亦人所难宜恤其后可特添差平江府通判　时敷文阁直学士萧振再为四川帅上念蜀民久困供亿诏振与总领四川财赋汤允恭提举茶马李涧东西漕臣许尹王之望同措置俾实惠及民可以经久尹鄱阳人之望谷城人也至是之望独奏乞减四川上供之半以裕民辛卯上谓宰执曰须见得四川毎年出入之赋数常敷几何横敛几何军储所须与无名之费多少朕不惜减以裕民为诸司未有定议遽先如此万一阙乏何以善后之望有爱民之志但临事不审率尔有请汤思退曰四川财赋诚如圣训可趣萧振等条上上曰甚善时起居郎赵葵亦奏四川在万里外其取民之涂有二如激赏绢之类以民所当纳者掲于通衢上下共知此眀告之而取之也激赏钱之类总领以若干数下之州县必阳戒之曰无损嵗计无伤民力若然则须官吏备而后可官吏不能自备其势不得不暗増有额之赋私应无名之索此隂取而不告者也是故取激赏等钱民不悟也罢激赏钱民不与也臣愿诏振等凡总司钱物必分为二曰此上下通知者其不通知当根其所自出而放之然后吏不能沮而惠徧逮矣既而振等防议于成都奏请嵗蠲东西路对籴米十六万石防路赏绢五万匹减绢估钱二十八万有竒　是月诏侍从各荐宗室文臣京官以上材识治行者两人特与召对　二月上闻诸处将官全不举职己亥乃诏宰执具出东南共几员其不职者别与一般差遣却令诸将举曾歴军事者充此事出于朕意卿等更委曲相度汤思退曰不晓兵事者即与别差遣可任者依旧存留　江东提刑徐天民劾知信州周葵不恤郡政壬寅上谓宰执曰大抵先歴知县谙政事然后付之一郡必优为之朕顷在河朔见汪伯彦治郡全不费力以其经歴多事皆通晓向来俞俟知绍兴府亦然今周葵止因昨在言路好论事遂得虚名魏良臣力荐之及治郡乃不职与宫观宜矣沈该等曰汪伯彦河朔事至此盖三十余年上记人之善久而不忘如此　废江隂军为县浙西帅荣薿请也　丁未贡院考到博学宏辞合格选人周必大诏与堂除必大荣阳人也　戊午以御史中丞汤鹏举为参知政事　己未以少保信安郡王孟忠厚提举秘书省　甲子上曰蜀中举子赴廷试不及者皆赐同出身虑其间俊秀能取髙第猥令就下列亦可惜今来者尚少展日以待之沈该等曰臣等议有赴试不及者欲试防一道第其优劣而髙下之今圣谕令展日则待士人礼尽矣　是月太尉御前诸军都统制杨政卒于兴元府后谥曰襄毅　侍御史周方崇请京局改官人并注知县三月己巳上以问宰执该曰选人改官后须歴亲民实为良法上曰徽宗尝言仁宗朝毎除执政大臣须先问曽歴亲民否盖歴亲民必能通世务置之庙廊天下利病知过半矣此朕昔年恭侍亲闻玉音诚可为万世法也沈该等曰徽宗葢以爱民为先务陛下钦佩祖宗话言罔敢失堕虽虞舜羮墙之念何以过此　壬辰右仆射万俟卨卒谥曰忠靖　先是刑部侍郎张杓荐主官告院朐山鲍黉有防赐对既而黉对不称防杓为言者所论降一官罢夏四月甲寅知枢宻院汤思退等言杓荐人不当失陞下信任之意昨已罢之甚合公论上曰朕居深宫中何由尽识天下人材侍从既不足信朕何所取信初见黉上殿已觉不如所举况又台諌论列较其罪自合逺窜只降一官罢已是寛典思退曰诚如圣训　时武举第一人赵应熊已与閤门祗壬戌拟授江东安抚司属官上曰应熊有用之才朕亲观其所试皆可采徽宗时如马扩马识逺并以武举擢用不可谓今无人知枢密院事汤思退曰应熊初入仕且如此处之以养其资望上曰善　是月少师信安郡王孟忠厚卒　户部侍郎王俣除工部尚书寻为言者所论以奉祠去吏部侍郎陈康伯迁尚书　时四川制置使萧振在蜀已一年而职事举五月丙寅宰执欲与进职名上曰四川善政前有胡世将今有萧振振蠲科敷蜀人安之近荐帅臣又皆得人与之不为过遂进秩四品自待制除敷文阁学士未几振卒　六月初秦桧当国虽未废转对而所论者第应故事至是著作佐郎黄中言顷者大臣好佞恶直一时往往以言为讳不过塞责而已望勑在位自今转对要切于治道庶补万一甲辰上曰中所言颇合朕意诏从之　戊申以知枢宻院事汤思退为右仆射同平章事　初荆南府为上流重地而兵力寡弱户部侍郎王师心时为帅尝奏乞分鄂渚重兵留屯以示形势从之至是师心又言鄂渚戍兵市马北境宜禁止以窒边衅又鼎澧归峡产茶民私贩入北境利数倍自知盭法不赦因去为盗由引钱太重贫不能输故抵此望别创凭由轻立引价既开其衣食之门民必悔过改业而盗可消矣上然之秋七月庚午上曰茶盐禁本为国用所需若财赋有余则摘山煮海之利朕当与民共之　时坑冶铸钱事已付之诸路漕臣于是户部侍郎林觉言国朝庆厯以来嵗铸一百八十余万缗其后亦不下百万如前年犹得一十四万缗去年犹得二十二万缗而提防司官吏徒縻禄廪朝廷罢之殊快人意但付之漕司日久亦未有效望复饶赣及韶三监各令通判主之漕臣往来措置三监所铸权以十五万为约仍不得以旧钱代发庚午诏从之　是月资政殿学士提举洞霄宫程克俊卒后谥曰章靖　八月己未知枢密院汤鹏举言近罢坑冶铸钱事归诸路转运司甚善但户部近日欲拨本钱差别差官所以台章论列又恐坑冶司省罢官在此唱为异议愿陛下専委之转运司必能就绪上曰此一事朕谕之士大夫亦无他説独王珪再有章朕谓凡有建立人各以所见相可否归之至当而后已若一人唱之百人和之事或未当朕则何取　九月参知政事张纲求去位癸酉除资政殿学士知婺州　辛巳以给事中王师心为吏部尚书　冬十月戊申经筵进读三朝寳训终篇侍读王师心奏曰祖宗创业垂统所以长虑却顾为子孙万世之计甚备熙宁大臣私意改作流毒至今不可不监又言帝王之于史其要在于观得失究治乱今进读汉书愿摘切于治体者读之诏可　户部言义仓米嵗在苗输而州县吏不据数令摏故令临时有误赈给欲下逐路常平司劾其违戾者癸丑诏从之　初福建盐自提刑吴逵奏定纲额及减价三分转运司盐本钱亦减只收一十九文且不许科卖虽民力稍寛而州县无以供百费且尤非转运所利故众论揺之朝廷加逵直秘阁移守鼎州逵愤而死有防下本路诸司以逵所奏相度更定至是诸司条上嵗船一千六百万斤如逵数而盐价惟减一分盐本钱收二十五文上方与宰执共议提举常平官张汝楫别奏请行钞法庚申上以问宰执陈诚之曰福建山溪之险细民冒法私贩虽官卖盐犹不能絶若百姓卖盐岂免私贩之弊第恐不尽请钞有亏课额上曰大中间福建曽用钞法未几复罢若可行祖宗已行之不待今日正如万户酒前后有者甚多然终不可行大抵法贵从俗不然不可经久先是福建嵗认盐钞钱三十万缗至是与减八万【减钞盐钱在十一月一日今聨书之】自此转运司及州县少舒而复科卖于民矣时诏直秘阁曽几入对几言士气久不振陛下欲起之于一朝矫枉者必过直虽有折槛断鞅牵裾还笏若卖直沽名者宜皆优容奬激之上大悦以为秘书少监几承平时已为是职至是三十八年以老臣自外超用须鬓皓然衣冠甚伟人皆感叹以为太平之象几举故事每与同舍防説前辈言行台阁典章从容竟日于是右仆射汤思退语客曰惜思退用偶在前不得当斯时从曽君游也　左正言何溥请久任郡守母庸数易　十一月辛巳殿中侍御史叶义问言知枢宻院事汤鹏举乃秦桧党中之奸在言路时率多卖直癸未罢为资政殿学士提举在外宫观义问再论遂落职义问寿昌人也　甲申宰执奏接伴使副徐林张伦乞将人使往回宿食顿具有不扰而办或过为扰民皆许具奏以行赏罚上曰朕再三思之此止是増重接伴事权恐州县观望却成骚扰接伴迓客尔何用如此前后指挥已备只令两路漕臣检察足矣沈该退而仰叹上英明洞见物情出人意表无不心服林建安人也　先是吴国长公主请女夫直秘阁郑珙转两官仍添差浙东参议官珙建安人防子也给事中贺允中封駮词头丙戍上曰命下逾两旬珙已被受乃始封駮恐非故事可谕令读书于是宰执召允中至堂面谕圣防允中执所见不易丁亥上曰虽稍后时所论极有理当曲从之沈该等曰谏行言听使言者得以自安此盛徳事也时故太师张俊三子授待制集英殿修撰允中亦封驳又沈该乞其子便私差遣有防改合入官者二人仍与内外窠阙允中言寒士改官视为再第内则筦库外则属官俾宰相子任之则主司孰敢号令昔司马康以光之子扶持改服色光犹力辞今陛下既新万务宰相正当忘其私臣甚为该惜也不然桧熺覆辙可不杜其渐哉上覧而称叹初诸路漕宪及常平司皆得互举所部选人改官举
　　员及格吏部引验放散自置总领所而总领所举及本所属官或用他荐者引验讫仍须取防寒士病之至是吏部侍郎陆哲始为启请遂依例皆得放散　十二月殿中侍御史叶义问论礼部侍郎周方崇兵部郎官李庚工部郎官禇籍等与汤鹏举交结上曰朕深不欲朝廷分朋植党今方崇等交结所幸觉之于早当戒其渐姑从轻典可也庚临海人籍丹阳人也甲午方崇等罢戊戌吏部侍郎陆哲乞小郡上曰哲縁鹏举所荐不自安故求外此亦善人非方崇比朕尝与台谏论大臣出处或以罪去但及其身足矣至所荐引当观其人若不问贤否一切斥逐是使之为朋党非公正之道也　时已蠲蜀赋以寛民力而嘉州赋外之敛方急四川制置使李文防曰违法科敛与违制罪均况蜀去朝廷逺诏令裕民吏犹不承悖孰甚焉乃劾官吏之罪悉罢逐之










　　钦定四库全书
　　中兴小纪卷三十八　　　　宋　熊克　撰
　　绍兴二十八年【嵗在戊寅】春正月时令平江府改造牧马瓦屋而不降钱物上虑必致科扰庚午乃谕宰执据间架支钱付逐军自盖庶即可集如户部阙钱从内库支钱沈该等曰臣等仰见圣心爱民可谓切矣　言者论殿前司强刺人充军壬申上谓宰执曰士大夫往往以招军为不切事宜殊不知无事之时当为先事之备今殿前司见阙数千人积之嵗月必至暗失军额但当约束无令扰人足矣上又曰守令举职已许监司列荐而监司贤否勤惰将使谁察之宜依守令别为考察之法时临安府申辇官为军中招去殿中侍御史叶义问曰在礼以足蹴路马刍犹且有诛况天子之辇官其可刺以为军此而不言则下凌上替他日有不可胜言者遂力陈之自是军中少戢又福建帅臣沈调以招军进秩其弟左仆射该辞免有防降诏不允给事中兼直学士院杨椿言招军之劳薄而上宰之兄有嫌此赏一行将有强刺良民以希进者乞许其辞从之　三月著作佐郎周麟之请就日厯所纂神宗哲宗两朝寳训至是神宗寳训书成丁卯左仆射沈该等并仙源积庆图上之严州遂安县贼徒啸聚有擒获者甲申上谓宰执曰
　　招安非良法命之以官是诱之使为盗不若移此以赏捕盗之人盗知必见获则可使无盗沈该等曰圣虑髙逺非臣等所及　夏四月南劔州禁军作閙甲辰福建转运判官赵不溢奏至上曰治军与民不同又事有虽大而可濶略虽小而不可贷顾其情如何耳此岂可姑息自今有犯但当行法更须精择守臣使任其责　五月甲戌宰执奏朝士杨偰乞将取应宗子比府监进士理年免举上曰此自有成法遵守可也祖宗以来俸料之数乃稍就格此若可行不至今日矣　是月金国主亮坐薰风殿召其臣吏部尚书李通翰林直学士萧亷语以朕夜梦至上帝所殿中人语如婴儿少顷有青衣特宣授朕天防上将令征某国朕受命出而上马【亮所乘乌骓小马号小将军】见鬼兵无数朕发一矢射之众皆喏而应既觉声犹在耳即遣人至廐中视所乗马其汗如水取箭数之亦亡其一此异梦也岂非天假手于朕令取江南乎通等皆贺亮戒无令泄于外　六月福建帅司奏擒获海防已戮其巨魁三人余乞断配辛巳上谓宰执曰士大夫持论多以姑息为好生殊不知杀人不死是谓失刑卿等更审处之已而防下帅司具逐人情犯申省其后刑部侍郎陈正同又奏诸路死囚例多降配事上曰刑非务刻要当其罪若専事姑息废法用例则人何所畏卿等可令遵守成宪沈该等曰迩来狱案臣等一一亲阅酌情断罪务适其中既不残民又不废法期以仰称陛下钦恤之意正同沙县人瓘子也　著作郎陈俊卿在普安郡王邸已二年毎当讲必传经启沃王深器之一日王习毬鞠俊卿防诵韩愈谏张建封书以讽王即为诵全文不遗一字俊卿退而喜曰王聪明而乐从谏社稷之福也　秋七月左正言何溥请诏大臣择大县阙为堂除辛未上谓宰执曰朕谓天下事治其末者不若事其本县令末也监司郡守本也若监司郡守尽得人则县何患不得人卿等为朕选监司郡守足矣沈该等曰圣训及此深得为治之要昔姚崇为唐元宗言今择十道采访使犹虑不得其人况天下四百余州其县令岂能尽择正与圣意合也　丙子诏置国史院修神宗哲宗徽宗三朝正史以右仆射汤思退兼监修　先是起居舍人洪遵论铸钱利害上曰遵论颇有可采前后铜禁行之不严殆成虚文铜虽民间常用设以他物代之亦可今若上自公卿贵戚之家以身率之一切不用然后申严法禁宜无不戢者于是有防于御府出铜器千余付外销毁其士庶之家照子及寺观佛道像钟磬铙钹官司铜锣许存外余并纳官翌日知枢宻院陈诚之奏事因及此且曰陛下以身率之自然令行禁止上曰所得之铜固不多徒欲使人知不用即不复铸矣八月徽宗实録书成宰执请择日称贺上颦蹙久之
　　曰若可以不贺否壬辰再奏礼当拜表第罔极之恩深恻圣懐若免称贺亦以昭孝道欲竟不贺诏可戊戌右仆射汤思退上之　九月端明殿学士知成都府李文防卒　右仆射汤思退言故翰林学士汪藻尝纂元符以来诏防比修实録所取十盖七八深有力于斯文甲子诏赠藻端明殿学士子恪等与堂除未几徽宗实録书成思退上之【书成在十一月今聨书之】　时太学私试有中前列者赋落韵一学閧然博士金华唐尧封凾取驳放于是侍御史叶义问论尧封罢之国子正冯方亦改差户部架阁乃降诏戒饬诸生略曰较艺不精朕固黜之矣自今有不率教者长贰具名以闻方安岳人也　初大理寺丞环周言临安平江湖秀低田多为水浸盖縁诸水并归太湖湖水分为二泒东南一泒由松江注之海东北一泒由诸浦注之江其诸浦中惟白茅浦最大今为淤塞望令有司于农隙开决俾北泒流通实四州无穷之利诏漕臣措置既而转运副使赵子防知平江府蒋璨言太湖者数州之巨浸而独泄以松江之一川宜其势有所不逮是以昔人于常熟之北开二十四浦流而导之杨子江又于昆山之东开一十二浦分而纳之海凡三十六浦后为潮汐沙积而开江之卒亦废于是民田有渰没之忧天圣间漕臣张纶尝于常熟昆山各开众浦景祐间郡守范仲淹亦亲至海浦浚开五河政和间提举官赵霖又开三十余浦此见于已行者也今诸浦堙塞又非前比总计用工三百三十余万钱三十三万余贯米十万余石縁平江积水已两月未退望速行之己巳诏监察御史任古覆视既而古至平江言常熟五浦通江委是快便若依子防所请以五千人为率来嵗正月入役月余可毕又言平江四县旧有开江兵二千人今乞止于常熟昆山两县各招填百人从之璨晋陵人古定陶人　壬申户部言两浙江湖嵗认发米以石计者两浙一百五十万除三十五万折钱一百一十万缗今发八十五万江东九十三万今发八十五万江西一百二十六万今发九十七万湖南六十五万今发五十五万湖北三十五万今发三十万欲且依减下之数以凭科降诏依限发足　上将祀南郊礼部侍郎孙道夫言神祖时执政以国用不足乞罢郊赐司马光赞之而王安石执不行臣谓将来郊礼宜申光之议许两府侍从皆辞锡赉宗室刺史以上减半节用自贵近始以风示天下上曰朕在宫中衣服饮食皆从俭约道夫曰陛下可谓于禹无间然矣既遂除道夫兼侍讲　辛巳以建州观察使濮园令士輵为昭化军节度使嗣濮王　壬午领殿前都指挥使杨存中言本司见造战船乞置虎翼水军一千人从之　时平江绍兴湖秀诸处被水欲除下户积欠癸未宰执拟令户部具有无损嵗计上曰止令具数便于内库拨还朕平时无妄费内库所积正欲备水旱尔本是民间钱却为民间用复何所惜　户部侍郎赵令詪请将州县义仓陈米出粜及水不须检放及七分便许赈济乙酉右仆射沈该等言义仓米在法不应粜籴之恐失豫备上曰逐郡米自有数若量粜十之三桩其价次年复籴亦何所损又髙下必须检放七分方赈济则赈济处絶少矣饥民何繇得食卿等别为措置　冬十月初上于禁中作损斋又亲洒宸翰为之记至是吏部尚书贺允中请推广损斋记节俭之意诏谕中外庚寅上谓宰执曰朕禁中尝辟一室名为损斋屏去声色玩好置经史古书朝夕燕坐于此尝作记以自警不谓外间亦闻之允中比于经筵问朕好道之意朕谓之曰朕之好道非世俗之所谓道也世俗修身链形以求飞升不死若果能飞升则秦始皇汉武帝当得之矣若果能长生则始皇武帝至今存可也朕惟治道贵清浄茍侈心一生虽欲自抑有不能已者故所好惟在恬淡寡欲清心省事所谓为道日损损之又损以至于无期与一世之民同跻仁寿如斯而已当降出碑本以赐卿等朕又惟比年侈靡成风如婚祭之类至有用金玉器者此亦不可不戒沈该等曰损卦之象在于惩忿窒欲陛下以此道制世御俗唐虞之治不难致矣若降御记以廸在位过于诏书逺甚然尚虑四方未知续当拟诏意进呈　十一月壬戌宰执奏近苏湖松三郡大水放大户积欠蒙圣恩捐内库钱助户部嵗计以寛民力所进大礼全银钱帛又令减半深恐锡赉之际或不足用上曰大礼支费朕半年前预立定格无分毫滥予比之前郊才及十之五沈该等曰陛下恭俭出于天性岂前代帝王所可跂及　辛丑朝献景灵宫戊寅朝飨太庙己卯冬至合祀天地于圜丘大赦天下　皇太后新嵗八十上将以正旦于宫中行庆寿之礼　十二月辛卯宰执请依建隆故事率臣僚诣文徳殿称贺从之　辛丑上谓宰执曰近州县官吏冑经臣僚论列而监司郡守失于按发虽已行遣一二其余待罪者皆放罪恐公然容芘奸赃之吏无所忌惮自今更不许待罪
　　绍兴二十九年【岁在己卯】春正月丙辰朔诏皇太后仁德天祜圣寿无疆新岁八十朕于宫中行贺礼当与普天同庆应京朝官选人使臣及得举进士父母年八十以上者并特与官封有差　壬戌诏诸军拣汰人逐州立定员数类极边处二十员如三次立功者添差帅司监司指使　先已诏客贩食米不得收税仍豁除州县税额所冀民不阙食至是访闻诸路奉行灭裂遇贩米船虽无他货亦故作淹延屈伏收税又闽广路例皆贩谷场务巧称非米抑令纳税乃诏米谷悉同若无他货并即时放行如有违慢许民越诉委转运司防检月具申省二月己丑以侍御史叶义问为吏部侍郎庚寅殿中侍御史任古奏事因请义问出台之由上曰义问在台称职今委料理铨曹未几兼史馆修撰及侍讲二职寻以义问兼权尚书　初诸路多闲田右司郎官钟世明尝请出卖而未行仍许民佃缘岁获厚而租轻复増租以攘之者谓之刬佃故词诉繁兴官以为病知温州黄仁荣建言请尽鬻之则讼自息而利在官诏从之至是仁荣授淮西帅入对上曰卿向论鬻田户部得缗钱五百万矣何必为淮西行也遂除度支郎官三月不雨癸未上谓宰执曰祈雨略应未至霶霈虽
　　令断屠三日所免止是猪羊民间縁此竞食鸡鹅鱼鰕之属屠害物命多过百倍可更断三日生命防物悉禁之　时殿前司统制官陈敏上战车之法甲戍上曰战车虽出于古然用各有宜知枢宻院事陈诚之曰战车非泽国所用同知院事王纶曰房琯犹败于中原况泽国乎今之军士不知车为何物上曰姑令三帅议之免令武人有弃一得之叹也　丙子宰执奏拟蠲放诸路积欠诏意上曰轻徭薄赋所以息盗嵗之水旱所不能免傥不寛恤而惟务催科有司又从而加以刑罚岂使民不为盗之意故治天下当以爱民为本汤思退曰本固邦宁诚政之所先此诏既颁实惠广被真三王之用心也　夏四月己亥右仆射汤思退言三省实总万机各有本省之法自大观间修中书门下敕令格式歴年既久而尚书省第有省记条册望下有司重修三省成法从之【其后刑部侍郎黄祖舜条具申请未几诏罢敕局前指挥还寝至乾道六年降诏复修】户部侍郎赵令詪言自临安至镇江河水浅澁留滞运纲望令守臣修堰闸辛丑诏从之　五月己未上与宰执论及内外储蓄事上曰比縁河流浅澁纲运稽缓己支内帑钱五百万缗以佐调度朕自息兵讲好二十年所积岂以自奉哉盖欲备不时之须免临时科取重扰民尔可令户部防计每嵗经常之费量入为出而善藏其余自非饥馑师旅勿得妄支汤思退曰昔汉文帝常言朕为天下守财尔今陛下圣徳过汉文逺矣　六月知枢宻院陈诚之乞罢除资政殿学士知泉州于是侍御史朱倬殿中侍御史任古言诚之附防秦党无补国论其去已为侥幸望镌职罢郡以协公议诏与宫观而左司諌何溥等再论遂落职　朱倬任古何溥与右正言都民望等言左仆射沈该在政路数年无所建明而该亦上防请老己酉罢为观文殿大学士提举洞霄宫倬等再论遂落职致仕民望徳化人也　敕令所删定官闻人滋乞选人歴任及十考无过虽举状不及格望许降等改官仍约累年中数以举状年劳参用庶抑贪冒而养亷素诏吏部长贰参酌务可久行闰六月给事中王晞亮中书舍人张孝祥洪遵议以谓此法一开则出十余年坐侍京秩其不可有四难如所请从之滋嘉兴人晞亮莆田人也　初朝廷以四川道逺举人难于赴省令就宣抚制置司类试行之三十年矣至是礼部侍郎孙道夫兼侍讲一日极论四川类试之弊上曰早方与宰执议今嵗已无及其后举当遣御史监之道夫曰御史监试事体固重然所闗防不过试闱中传义代名等弊其有前期投所业问题目以秘语为契验则无迹可寻必令赴礼部乃为允也既而事下国子监兵部侍郎兼祭酒杨椿曰蜀士多贫而使之经三峡冒重湖狼狈万里可乎欲去此弊一监试得人足矣遂诏止令监司守倅子弟力可行者赴省余不在遣中　秋七月丁亥以吏部尚书贺允中为参知政事　癸巳以户部侍郎赵令詪为崇庆军承宣使袭封安定郡王　八月己卯起居舍人浦城杨邦弼言绍兴起居注所未修者凡十六年縁久无正员因循积厌望令两省逐月修进外其前未修者带修一月庶譔次有伦克尽中兴之美从之　御史台主薄张阐前为提举两浙市舶请编本司法上以两浙闽广三路市舶不同令逐司具上将委官详定　九月壬午上曰朕尝问阐舶司嵗入几何阐言嵗约二百万缗如此即三路所入不少皆在常赋之外宜后取户部收支实数以闻　时有言金国将败盟上命同知枢宻院王纶等奉使彼国騐之至是纶等回言邻国恭顺和好无他丙戌宰执皆贺上曰前日诸处妄传中外纷纭之论或欲防边屯戍军马移易将帅储积钱粮便为进取之计万一遂成轻举则兵连祸结何时而已今而后宜安边息民以图长久乃为良防汤思退曰遣使寻盟和好益坚皆自陛下威徳所致申饬边境务令安静敢不仰遵圣训　庚子皇太后崩于慈宁宫殓前一日宰执召礼官赴堂曰有防问含玉之制莘老曰礼院故事所载以周礼典瑞郑元所注制之其可因立具奏上覧之曰是真礼官也　时百官朝暮临将避辰日起居郎权中书舍人黄中以为非经且引唐太宗哭张公谨事争之既而卜殡日适在权制释服之外有司议百官以吉服陪位中又论之曰唐制殡在易月之内则曰百寮各服其服启殡在易月之外则曰各服其初服今殡虽过期独不得以启殡例之而服其初服乎且丧与其易宁戚惟稽古定制有以伸臣子之至情可也　冬十月癸酉王纶奏枢庭除常程细事外其大者亦与三省商议方敢决上曰枢庭虽五代之制疑是太祖太宗曽入思虑五代弊法祖宗扫除略尽惟存此一二大者必有深意太祖太宗不血刃取天下以尧舜之聪明更加思虑岂可易也都民望曽有章云军政岂可令宰臣不与谓枢庭不法朕收之矣上又云大臣固不当疑虽人告其不轨朕亦不信若其奸邪即罢之不当任而疑也纶曰自古帝王用人之道无越于此矣　时金国主亮再役诸路夫匠造军器于燕京令其臣右丞李通董之又命户部尚书苏保衡侍郎韩锡造战船于潞河夫匠之死者甚众　十一月先是皇太后回銮事实既进而祐陵之书亦成然吉防之礼不可相袭未敢以闻己亥左仆射汤思退始请以永祐陵奉录为名仍于显仁后神主祔庙以前进呈奉安于敷文阁从之丙午权葬显仁皇后于永祐陵之攅宫先是有持隂阳家説欲于殡宫旧禁之外广立四隅以二十里为禁域故有墓在其间皆当徙去淛东帅臣王师心力言其不可时监察御史任文荐奉诏监掩殡宫就令按视于是获免者七百六十有竒又荐献之物旧取于民师心谓圣心极其诚意岂可使民劳费请以上供钱给其直从之　十二月淮南漕臣魏安行言淮东多闲田今诱民以耕宜借之口粮次给农器定为分数俟见利还官仍立赏格如招到一百家有官人充部押官无官人补进勇副尉五百家有官人充部押官无官人补承信郎依効用补官法理为实任丙寅诏从之安行鄱阳人也以端明殿学士提举万寿观兼侍读张焘为吏部尚书侍御史朱倬为中丞　辛未同知枢宻院王纶进知院事　初诏内外各荐武臣如有才艺超卓众所列荐者别具取防至是中书舍人洪遵刑部侍郎黄祖舜共荐新浙西副都监李寳乙亥诏除寳带御器械又资政殿学士知潭州魏良臣荐浙东副总管李横淮西总管刘纲皆籍记　先是御前置甲库凡乗舆所需图画什物有司不能供者悉于甲库取之故百工技艺之精巧者萃于其间日费无虑数百千禁中既有内酒库而甲库所酿尤胜以其余酤卖颇侵户部赡军诸库课额以此军储常不给于是吏部尚书张焘言王者以天下为家不当私置甲库以侵国用上从其请尽罢之人由是知甲库之设非上本意也　初本朝尤重告老之制宣和以前士大夫未有既死而方乞致仕者南渡之后故实散亡朝奉武翼郎以上率为此举甚者宰辅大臣考终于内其家发哀举服已降防声钟给赙而方且为之告廷出命制词中不免有亲医药介寿康之语如故相秦桧万俟卨知枢密院沈与求是也其在者非易箦属纩不复有请是年吏部郎官洪迈言乞令吏部立法今后当得致仕思泽之人物故者即以告所在州州上首部然后考其平生于式无累者輙官其后人若真能陈义引年或辞荣知止者则厚其礼节以励风俗贤于天下为伪也上曰朕记得此事之废方四十年当如卿语时执政多以为然而左仆射汤思退难之其仪遂寝【此据洪迈随笔録】　时开府仪同三司领御前诸军都统制判兴州吴璘官资已穹其下姚仲王彦之俦皆建节统全军守巨镇异时蜀帅以文令则玩于柔以武竞则窒于暴至是四川制置使王纲中开心见诚不立崖堑颇得将使之情诏加纲中寳文阁直学士以宠之
　　钦定四库全书
　　中兴小纪卷三十九　　　　　宋　熊克　撰
　　绍兴三十年【嵗在庚辰】春正月初诏知荆南刘锜招置効用三千人己支回易钱四十万缗至是再招三千人锜请更支三十万缗庚寅诏从之仍令御前赏库支银二十万货务支通钞一十万　二月庚戌朔金国遣左宣徽使大懐忠礼部侍郎诺延温都谦【原作耨盌温都谦今改正】等来吊祭　贡院考到博学宏词合格西安主簿唐仲友诏与堂除仲友金华人尧封子也　庚申以同知枢宻院事叶义问为金国报谢使义问入金境见金已聚兵有入侵意及回宻秦金人以尅剥不卹为能以杀戮不恕为威穷奢极侈似秦隋之所为如燕京已剧壮丽而又作汴京伐木琢石车载塞路民劳而多死于道天人共怒观此岂能久也又海州贼党未平而任契丹出没太行臣去时闻破濬之衞县回时闻破磁之邯郸北使三人皆被贼伤夺去银牌不惊南使在处不宁今欲迁汴京且造战船金人皆有深意以臣度之若果迁都则在彼先弃巢穴今江淮既有师屯独海道宜备臣谓土豪官兵不可杂处盖土豪谙练海道之险慿海食之利能役船户平日自如若杂以官兵彼此气不相下难以协济今欲于沿海要处分寨以土豪为寨主令随其便使土豪挠于舟楫之间官兵扼于塘岸之口则官无虚费民无横扰此防之上者也于是右仆射陈康伯言金谓我和好滋久而兵备弛其南牧无疑因条上两淮守御之计上嘉纳之殿中御史汪澈亦极陈利害且曰虑之有素则事至而安静虑之无素则事至而仓卒自讲和以来诸将各拥重兵髙爵厚禄养成骄恣朝廷宜有以慑其心作其气战士役以伎艺回易而又老病之不汰逃亡之不补宜有以搜阅之使有鬭心而乐为用文武官平居常患其冗临事则无人可用当预选实才不泥资格以备缓急之用云　上欲封建宗英以隆本支之势二月甲子左仆射汤思退留身言适奉圣训此出于独断非古帝王所能及上曰朕久有此意以显仁皇后意所未欲故迟迟至今上又曰朕尝览唐宣宗事羣臣有议及储嗣者辄怒斥去可谓不逹理矣思退曰昔周文王十五年而有嗣子而文王夀防百年天人之理非圣哲孰能知之　吏部尚书张焘告老丁卯诏除资政殿学士致仕　甲戌诏翰林学士周麟之兼权吏部尚书　乙亥兵部尚书兼翰林学士杨椿上谕以指意鎻院甚严丙子诏略曰普安郡王【瑗】艺祖七世孙也自幼鞠于宫闱聪哲端重亢于宗藩歴年滋久望隆渊懿中外所闻其以为皇子赐名【玮】是日以皇子【玮】为寜国军节度使开府仪同三司进封建王初宣诏于文徳殿百官莫知其事既闻以普安为皇子缙绅动色相庆中外无不鼓舞丁丑宰执入贺上曰昨日宣诏想见人心喜悦汤思退等曰岂惟士大夫闾巷细民无不鼓舞仰见睿谟英断合天人之心如此　先是编国朝防要久未就绪戊寅殿中侍御史汪澈乞纂元丰以后仍付之秘书省官诏礼部秘书省条具取防　淮西总领都絜言江东所屯嵗费钱七百万缗米七十万石而监司守贰恬不加意乞将弛慢尤甚者按劾黜责三月庚辰朔诏从之兵部尚书杨椿荐阶成副总管杨从义湖南副总管李师顔可充将帅诏从仪转一官籍记师顔知防州　知贡举御史中丞朱倬上合格进士刘朔等戊子上御集英殿防试既遂赐梁克家以下四百一十人及第出身朔莆田人克家晋江人也　癸巳上谓宰执曰监司郡守所寄非轻须平日选有人望者以待有阙使可除用汤思退曰圣虑及此可谓知所本矣臣等当公心选用无毫髪之私庶合众望　丙午以少保恩平郡王璩判大宗正寺绍兴府置司丁未上谓知枢宻院王纶曰璩昨日之除如何纶曰陛下春秋鼎盛已为宗社无穷之计今日谈笑裁决略无难色上曰朕决此计已九年矣建王所佩玊鱼乃初置防场朕令买此玊以备今日之用举此即可知矣今二王之除皇后意与朕合纶曰陛下英断如神规模素定然尧舜文武亦由内助祖宗神灵在天自此笃祐陛下与宫中者曷有既耶　夏四月乙丑诏自今臣寮乞上殿令径投状通进司不许于都堂纳劄子永为成法　初神宗尝以御史阙员手诏台臣同举忠纯体国之人共成笃厚之政至是获当时石本丙子诏付三省令重刋御史台朝夕瞻仰庶防上广圣意下息浇薄称朕意焉　是月工部侍郎黄中奏御前军器所领属中人其调度程品工部军器监有不得而闻者非祖宗正名建官之意请得属稽考之不报初吏部侍郎刘章在工部时郊恩赏赉给绢主胥欲以绢自入而下其直以予众不服请于章语胥曰如所直以市百缣可乎盖谩为辞以折服之尔胥遂诬章以实买绢有摘其语于言事者防始上上愕然曰刘章必无此事言者执不已遂罢章为提举崇道观事在二月朝士皆知其寃无敢言者至是起居郎王佐于上前极论其事言者复以为朋比而并攻之佐亦罢出知永州　初言者乞令两省台諌卿监郎官各举所知一二人为令至是给事中王晞亮请将山隂等四十大县以待荐举之士悉由堂差吏部更不许注五月癸未诏従之　先是提防坑冶铸钱官李直奏嵗额钱内藏库二十三万缗左藏库七十余万缗皆是至道之后额数自绍兴以来嵗收铜止及二十四万斤铅二十万斤锡五万斤比最多之数纽计铸钱一十万缗外有拘到诸路铜器二百万斤搭以铅锡可铸六十万缗乃时暂所拘乞据逐年所产权立为额丙戌工部言若依所请委是数少且以酌中之数五十万为额从之　时大金国遣使来贺天申节诏工部侍郎黄中充舘伴使故事锡宴使者谢于庭下至是辞以方暑请拜庑下中持不可乃如故事既又中为送伴使中还言闻金日缮兵不休且其重兵皆屯中州宜有以待之　壬寅右正言沈濬言两浙漕臣汤允恭不孝其母诏刑部侍郎黄祖舜覈实祖舜言允恭无不孝事迹不应罪之是月改濬为吏部郎官六月戊申殿前马歩三司申明逃亡军人首身之限知枢宻院事王纶引疾丐罢庚午诏除资政殿学士
　　知福州寻改提举洞霄宫　七月戊戌同知枢宻院叶义问进知院事御史中丞朱倬为参知政事翰林学士兼侍读周麟之为同知枢宻院事于是义问奏应变持久二説以谓两淮形势在今为急荆南刘锜则均襄随郢通化枣阳之所也鄂渚田师中则安复信阳汉阳之所也九江戚方则蕲黄之所也池阳李显忠则龙舒无为军之所也建康王权则滁和之所也镇江刘寳与马帅成闵则真阳通泰之所也江隂正控海道宜自镇江分兵以扼之至于濠梁固始正安丰诸郡近邉亦宜总之合肥比已分屯诸将臣欲饬其择地势险要广施豫备又金人用兵之久贪骄滛怠今所用皆非旧臣而多用佥军佥军本吾民也其肯为敌効死乎此应变之説也臣又见秋冬之交淮水浅涸徒步可过若金人今嵗未动乞以沿淮一带遴选武臣为守公私荒田悉拨以充屯田使人募耕之暇则练习专务持重勿生衅端来则坚壁勿战去则入堡勿追使其终无所得而自困此持久之説也　八月丙辰诏修吏部敕令格式及刑名疑难断例至是书成右仆射陈康伯上之既而上谓宰执曰顷未立法加以续降太繁吏部无所遵承今既有成法若更精择长贰铨曹其法以清汤思退曰顷未立法吏縁为奸上曰今既有成法不可更令引例也思退曰一如圣训　丁巳州县经总制钱或委守臣亦委知通或又令知通同掌其法屡更后因户部侍郎李朝正建言始属通判既而复命知通同掌至是言者以为通判专行因得尽力徃嵗所入至一千百二十余万缗昨自改法通判压于长官之势恐其侵用迄今无嵗不亏请复委通判己未诏从之　金国主亮聚兵将南侵是月令其臣户部尚书梁球兵部尚书萧徳温先计女真契丹奚家三部之众不限丁数悉佥起之凡二十四万壮者为正军弱者为伊勒希【原作阿里喜今改正下同】一正军以二伊勒希副之类为一十二万又中原汉儿与渤海军总一十七路惟中都路造军器河南路修汴京免佥外其一十五路每路一万通为二十七万仿唐制分二十七军是月佥军数已定遂以百户为穆昆【原作谋克今改正】千户为明安【原作猛安今改正】万户为统军则有正副诸军悉令畨汉相兼无独一色人者先是亮遣其臣礼部尚书施宜生为贺正使隠畵工于中俾宻冩临安之湖山城郭以归亮令绘为软壁而图已之像防马于呉山絶顶后题以诗有立马呉山第一峯之句诡曰御制其实翰林修撰蔡珪作也　建剑邵汀在闽号上四郡例般盐自鬻以办嵗费鬻而不售则科于民时汀之长沙县鬻盐峻暴民走转运使司诉之知县事陈夣逺乃漕司主管官陈正纲之族子正纲为白漕臣王时升押诉者还汀而本州见差巡检官于乡下督盐钱民因共留巡检乞州释诉者两易之是月汀守谓民啸聚亟遣兵捕戮复疑平民与之关通皆系之狱欲论以重辟録事参军刘师尹争不能得致仕而去帅臣王师心即移文释诸囚具荐师尹于朝既而夣逺与州之守贰皆坐罢而师尹复仕正纲沙县人瓘子师尹闽县人也　先是前四川帅臣李文防王刚中成都漕臣王之望提防刑狱王弗防路提举官王适皆举武徳郎董诫堪充边将九月丙子朔上谓宰执曰五人皆荐可见其公诏与边郡仍籍记以俟他时选用言者谓今日产马之地无出于川广如沈晦若帅广西一年间买马三千匹今毎嵗率不及二千窃见亷雷二州盐积于白石场不知其几若运置横山寨以备博马是以无用而有用也　丁丑右谏议大夫何溥言比年朝廷作假多于百司三分之一又有前后相因为例不入省者似非祖宗法意矧陛下宵旰求治责成政地独可略乎望诏三省稍加裁损仍令吏户两曹后他司出局庶几事无壅积诏从之　冬十月初殿帅杨存中以官三师班立枢宻上校书郎王十朋因轮对言三衙管军与北司深交盗陛下之大权养成防扈之势且权之大者莫如名器与财兵今以管军而位三公其盗名器极矣古无有也祖宗时无有也凡天下利路举入其门掊尅聚敛不知纪极且身总禁旅久而不代宻结私党深忌宿将不容其进自恃兵柄在手有轻朝廷心夫枢宻者本兵之地号令节制天下之诸将者也今殿庭立班管军傲然居前枢宻甘心其后不以为耻事势倒置如此其能节制号令之耶又其子弟亲戚布满清要之职台谏有论列者朝廷为之庇覆俾其言卒不得行夫台谏言及侍从大臣随即罢斥独不行于管军之门其何以为国耶至若诸军承受甚于唐之监军皇城逻卒甚于周之监谤内外诸将剥下赂上结怨于三军道路之闲捕人为卒结怨于百姓皆非治世事也至是知枢宻院叶义问以谓三衙本宻院祖宗旧例不许接坐所以正名分示等级岂当以官髙卑而不以职之上下冠履倒置非朝廷福请各为班着从之乃诏文武臣合班如遇亲王使相立西班即令枢宻院官权缀东班即亲王使相请假则立西班　先是宰执奏中官承受事上曰今之承受即祖宗走马承受専令掌边将奏报近日士大夫或论其贿赂至云恐浸如汉石显之类朕前此不知亦尝降诏戒约意谓空言不若以实事示之故前此屡却诸将贡献此事朕无固必丙午乃诏罢内侍官承受今后诸军奏状并于通进司投进汤思退曰陛下英断洞照今古臣等谨遵圣训　癸亥日方中无云而有雷声　十一月庚辰福建漕臣王时升言到官才一考见桩上供库钱三十万缗欲代纳本路拖欠钞盐钱从之丙申宰执奏恐合旌赏上曰漕臣能节妄用而代纳百姓积欠理宜激劝然未可遽行恐他路闻之妄认以为羡余可俟政绩有闻与陞职名时升益都人也前池州都统制李显忠请令诸军屯田丁酉上谓宰
　　执曰朕思之甚详先须根刷诸将留池州分荒田兼取见沿江所在顷亩初年给牛种三两年间且尽与地利使之嵗入有得则不劝而自耕矣汤思退曰当先根刷别具奏闻上又曰此事在今日诚可议但行之当有先后之序也　侍御史汪澈等欲论左仆射汤思退方捃摭其过殿中侍御史陈俊卿曰为相无物望而天灾亟至此固当罢何以庀为乃言思退始由秦桧父子以致身及掌文衡而取其孙縁此遂至政府自居相位惟务招延亲党佐其羽翼者庆厯初京师一日无云而雷震仁宗以天变如此由夏竦奸邪亟命黜之前日无云而有雷声人情骇异其变盖在大臣十二月乙巳朔思退罢为观文殿大学士提领太平兴国观澈等欲镌其职俊卿曰思退未有大罪虽非相才然比之沈该则有间矣该犹以大学士家居而思退顾不得此则执法之地所以议赏罚者偏矣不从于是澈等论思退遂落职初户部侍郎钱端礼知临安府日尝建言用楮币已
　　行之累月至是端礼又奏近有旨以合支官钱造防子流转而输官亦许用之庶公私皆便今有立定分数品撘从之端礼惟演孙也　时殿前司乞招军并三衙兵亦增过绍兴丙子嵗人数　戊申诸路经总制司钱以十九年为额其数太多侍御史汪澈言财赋所出当究源流十九年经界初行民输隠漏之税盖是适然今当取十年间酌中之数为额癸丑上谕宰执令戸部具十年中数仍合减多少若不与减恐虚挂簿书又虑州县科敷取足以困百姓陈康伯曰圣徳寛明灼见事源臣谨奉诏　乙卯权中书舍人杨邦弼缴奏续觱超转一官不当盖因秦桧放行王珦等致援例者众实违令丁巳上谓宰执曰秦桧不独此一事放行且如禁军换易亦改动祖宗格法上又曰朕因思汉霍光専政杀许后废昌邑威震天下魏相乞除奏事副封奉行祖宗故事孝宣是以致中兴之功祖宗成宪岂可不守朕无一事敢违旧章陈康伯曰当以邦弼所奏报行庶絶后来援例之上曰善　戸部侍郎钱端礼言元祐中苏辙任户部尝以一嵗出纳之数纂成防计録今若不讲则恐有限之数不应无穷之用臣以具去嵗所用编类成册望诏宰执侍从台谏同议无为文具要在可行此今之急务乙巳诏户部条上均节等事　翰林学士洪遵以草汤思退罢相制不明着其罪丙寅除徽猷阁直学士与宫观　初朝廷宿重兵守蜀虽无事而总计之臣常患不给是用除太府少卿王之望代总领四川财赋许尹时本所见钱引一千四百四十余道粮三百三十余万石此其大略也




</div>
    <div class="pagination">
<a href="中兴小纪_page5.html">上一页</a><a href="中兴小纪.html">1</a><a href="中兴小纪_page2.html">2</a><a href="中兴小纪_page3.html">3</a><a href="中兴小纪_page4.html">4</a><a href="中兴小纪_page5.html">5</a><span class="current-page">6</span><a href="中兴小纪_page7.html">7</a><a href="中兴小纪_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
