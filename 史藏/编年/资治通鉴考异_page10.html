<!DOCTYPE html>
<html>
<head>
    <meta charset="UTF-8">
    <title>资治通鉴考异 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴考异 - 第 10 页/共 29 页</h1>
    <div class="content">　　二年正月魏人围曹泥【北齐书典略皆云周文围泥周书不言故但云魏人】二月东魏以髙澄为尚书令加领军京畿大都督【魏帝纪为尚书令大行台大都督北齐文襄纪天平元年为尚书令大行台并州刺史入辅朝政加鎭军左右京畿大都督按尚书令不在外大行台不在内今两舍之】
　　东魏孙搴卒陈元康为功曹【典略孙搴卒在大同十年四月按搴卒然后陈元康为功曹髙愼叛髙澄已令元康救崔暹邙山之战元康又劝髙欢追宇文泰事竝在九年北史元康传又云草刘蠡升军书按蠡升灭在元年孙搴二年犹存今不取然则搴卒宜置于澄入辅之下】
　　五月魏万俟普犇东魏【普降东魏事北齐书帝纪在三月甲午典略在六月北史齐纪在六月甲午周书帝纪北史魏纪齐纪在五月今从之】
　　十二月东魏清河王亶卒【国典云亶为髙欢所酖典略周太祖数欢罪亦云杀亶魏书北史皆无亶传而帝纪皆云亶薨今从之】
　　三年闰九月髙欢自蒲津济河【北齐帝纪十一月壬辰神武自蒲津济魏帝纪十月壬辰败于沙苑按长厯十月壬辰朔北齐纪误也】
　　四年二月东魏矦景攻广州降之【典略矦景克广州在十一月按北史魏文帝纪二月东魏陷南汾頴豫广四州今从之】
　　三月髙欢解大丞相顷之复故【比齐帝纪止有髙祖解丞相年月而无复故之文按兴和元年议厯有丞相田曹参军信都芳盖因邙山之防而复也】
　　五月东魏郑伯猷来聘【魏帝纪在二月丙辰盖始受命时也今从梁帝纪】七年正月宕昌王梁弥定立【梁帝纪作弥泰今从典略】
　　十二月刘敬躬以妖术惑众【北史作敬宫今从梁书】
　　八年十二月东魏杨斐来聘【典略作阳斐今从魏书纪】
　　九年三月东魏大破魏兵斩首三万余级【北齐书云俘斩六万计今从北史彭乐传】
　　东魏尉兴庆战死【典略作尉兴敬今从北齐书北史】
　　东魏军士逃犇魏者告以髙欢所在【周贺拔胜传云太祖见齐神武旗皷识之今从典略】
　　十一年六月杨防陈覇先至交州【典略作十二月癸丑至交州姚思亷陈书帝纪在六月今从之】
　　中大同元年正月癸丑杨防等克嘉宁城【典略作乙未今从梁帝纪】三月幸同泰寺讲经【典略云癸卯诏以今月八日于同泰寺设无遮大会舍朕身及以宫人并所王境土供养三宝四月丙戌公卿以钱一亿万奉赎按韩愈佛骨表云三度舍身为寺家奴若并此则四矣今从梁书】
　　九月李贲屯典澈湖【典略云渡武平江据新安村今从陈帝纪】
　　十月髙欢攻玉壁五十日士卒死者七万人【北史韦孝寛传云苦战六旬伤及病死者什四五今从北齐书】
　　太清元年三月矦景请以十三州内附【梁书景传云与豫州刺史髙成广州刺史暴显頴州刺史司马世云荆州刺史郎椿襄州刺史李密兖州刺史邢子才南兖州刺史石长宣济州刺史许季良东豫州刺史丘元征洛州刺史尓朱浑愿州刺史乐恂北荆州刺史梅季昌北州刺史元神和等阴结私图尅相影会萧韶太清纪又有兖州刺史胡延豫州刺史傅士哲州刺史可足浑洛无邢子才典略有荆州刺史库狄畅无髙成暴显许季良尓朱浑愿乐恂梅季昌今依梁书而太清纪有两豫州盖前官也】
　　是嵗正月乙卯帝梦中原牧守皆降【典略云去年十二月夜梦今从梁书】四月东魏李系来聘【魏帝纪作李纬今从本传】
　　六月东魏韩轨等围颍川闻魏李弼等将至引还【周书帝纪三月李弼救矦景今从典畧】
　　髙澄使髙德政佐弟洋【北史作德正今从北齐书】
　　十二月乙亥以元贞为咸阳王【梁帝纪作戊辰遣贞今从典略】
　　二年正月矦景众溃昼夜兼行追军不敢逼【典略云昼息夜行追军渐逼今从梁书】
　　羊鸦仁弃悬瓠羊思达弃项城【典略在六月今从梁帝纪】
　　三月屈獠洞斩李贲【陈髙祖纪云太清元年盖谓破贲之年今从梁帝纪】
　　八月矦景啓请戮羊鸦仁【梁书南史皆云竝抑不奏典略朱异拒之云云今从太清纪】
　　矦景反西攻马头【梁书云执太守刘神茂按神茂素附于景无烦攻执今从太清纪典略】十月庚寅景陷谯州【太清纪云十三日陷谯城下又云十三日以王质巡江遏防典略上作庚戌下作庚子按此月戊子朔盖三日庚寅也】
　　太子戎服入见上禀受方略【太清纪云太宗见事急乃入面啓髙祖曰请以军事竝以垂付愿不劳圣心南史云帝曰此自汝事何更问为今从典略】
　　十一月陈昕説范桃棒降【太清纪南史皆云桃棒求以甲士二千人来降以景首应购今从典略】
　　乙酉邵陵王纶进军武湖侧【太清纪云二十九日典略云壬午今从梁帝纪】景擒庄丘慧霍俊等【典略作广陵令崔俊南史作直阁将军胡子约广陵令霍儁今从太清纪】
　　鄱阳世子嗣军于蔡州【梁帝纪作张公洲今从太清纪】
　　湘东王绎遣王僧辩将舟师万人东下【太清纪云僧辩将精卒二万今从梁书】
　　十二月宣猛将军李孝钦【梁帝纪作李迁仕今从太清纪】
　　三年正月庚申朱忌卒【梁帝纪作乙丑今从太清纪典略】
　　甲子湘东世子方等军至【梁帝纪作戊辰今从太清纪】
　　二月庚子南康王会理等众三万至马卬洲【梁帝纪作丁未今从太清纪典略典略云至于琅邪今从太清纪梁帝纪】
　　移军江潭苑【梁帝纪作兰亭今从太清纪典略】
　　三月初闭城之日擐甲者二万余人【南史作三万今从典略】南安矦骏説邵陵王纶【典略云纶以下咸説柳仲礼如此今从太清纪】
　　柳津言邵陵仲礼不忠不孝【典略云柳仲礼族兄晖谓仲礼曰天下事势如此何不自取富贵仲礼曰兄今若为取之晖曰正当坚营不战使贼平台城囚天子徐而纵兵既破之后复挟天子合诸矦也仲礼纳之按景既克城则人情皆去援军自散仲礼安能帅以破景仲礼闭壁不出自为重伤而惧耳非用晖计也今从太清纪及南史太清纪又云景甞登朱雀门楼与之语又遗以金自是以后闭壁不战典略云遗以金镮亦似近诬今不取】
　　景矫诏大赦自加官【梁帝纪无赦加景官在庚午今从太清纪】
　　己巳景以诏解外援军【典略在庚午梁帝纪在辛未今从太清纪】
　　北青州刺史王奉伯降东魏【典略作南冀州今从太清纪】
　　明少遐等弃城走【梁帝纪在四月今从太清纪】
　　五月甲申景遣李贤明攻宣城不克【典略在四月今从太清纪】六月丙戌以南康王会理为司空【梁帝纪作戊戌今从太清纪】丁亥立宣城王大器为太子【太清纪云七日今从梁帝纪及典略】
　　壬辰封皇子大心等为王【太清纪典略竝与立太子同日今从梁帝纪】上甲矦韶徴兵江陵【梁帝纪在五月今从太清纪】
　　丙午吴盗陆缉【典略作戊子陆黯今从太清纪南史】
　　癸丑矦景杀临贺王正德【典略五月正德死今从太清纪南史】
　　景封元罗等十余人皆为王【太清纪在八月二十八日今从典略】
　　景杀永安矦确【太清纪确死在九月今从典略】
　　湘东王绎使世子方等讨河东王誉【太清纪云初上遣谘议参军周直往湘州报河东王誉云矦景既须扑灭今欲遣荆州兵力使汝东往但使诸萧有一人能匡国难吾无所惜誉对直攘袂云身始至鎭百度俱阙征伐之任便未能行又遣舍人虞预至誉所曰周直还知汝必不能自出师吾今便长驱席卷还望三湘兵粮以相资给誉又拒絶意色殊愤上又遣録事参军刘瑴徃雍宣防于岳阳王詧曰吾舟舰足乗唯粮仗阙少湘州有米已就誉求雍部精兵必能分遣行留之计尔自择之詧荅曰兵马蕃扞所须非敢减撤襄阳形胜之地岂可蹔虚瑴出谓雍州别驾甄成曰观殿下辞色曽无匡复之意卿是股肱所寄可相毗賛邪荅曰樊沔冲要皇业所基人情骁勇山川险固君其雅识宁俟多言瑴曰本论东讨共征獯逆义异西伯非敢闻命于是湘雍二藩成乱谋矣是月上遣世子方等往湘州具陈军国之计诫方等曰吾近累遣使往湘竝未相唇齿今故令汝至彼必望申吾意若能得相随下可留王冲权知州事誉遂不受命潜图搆逆此皆萧韶为元帝隠恶饰辞耳今从梁书南史】
　　七月陈覇先擒兰裕等【太清纪擒裕在八月今从陈书】
　　丁卯鲍泉伐湘州【太清纪作八日或者八日受命丁卯乃行也】
　　庚午以南康王会理兼尚书令【太清纪在八月二十六日今从典略】八月东魏髙澄以兰京为善奴【陈元康传作兰固成今从北齐帝纪】九月岳阳王詧伐江陵兵败守者杀张纉【太清纪云詧使制文檄纉曰吾防朝廷不世之荣又荷湘东王国士之眷今日虽死义无操笔及军败将杀之纉曰若使南师必振北贼将亡吾虽死无所恨遂杀之弃尸于江陵北湖又云诸将竝欲追蹑上以如子之情情所未忍曰彼不应来而来明其为逆我应逐不逐见我之此盖亦萧韶之虚美今从南史】
　　十一月乙卯葬武帝【太清纪云十四日梓宫达于脩陵今从梁书】
　　邵陵王纶犇鄱阳【南史云东土皆附纶临城公大连惧将害已乃图之纶觉之乃去今从典略】
　　十二月庚寅宋子仙执南郡王大连【典略云十二月庚子朔擒大连按是月壬午朔今从太清纪】
　　太宗大宝元年正月陈覇先进军南康【太清纪在二月今从陈帝纪】南康王恪推邵陵王纶承制置百官【太清纪云三月纶逼夺恪州徙恪于郡廨今从梁书典略】
　　魏杨忠败柳仲礼于漴头【太清纪作潼头在去年十二月今从典略】
　　二月矦子鉴克广陵城中无少长皆杀之【太清纪曰城中数百人典略曰死者八千人今从南史】
　　五月乙卯鄱阳王范卒【典略作己酉卒今从太清纪】
　　丙辰东魏主禅位于齐【北齐书北史髙德政传云五月六日留咸阳王坦等七日司马子如等至邺九日文宣至城南顿按后魏书北史帝纪皆云辛亥王如邺甲寅加九锡丙辰魏主逊位戊午王即帝位典略辛亥王还邺以长厯推之此月己酉朔皆不与德政传日相应盖辛亥始自晋阳如邺非到邺之日也】
　　武陵王纪使世子圆照帅兵东下【南史云六月辛酉纪遣圆照东下按六月己卯朔无辛酉典略在五月或者五月辛酉欤】
　　六月丁亥齐主立李后【典略在五月乙丑今从北齐帝纪】
　　庚子羊鸦仁犇江西盗杀之【太清纪在十月今从梁帝纪典略】
　　髙凉洗氏【典略作沈氏今从隋书】
　　七月矦景以矦瑱为湘州刺史【太清纪在十一月今从典略】
　　八月甲午湘东王绎遣王僧辩等趣江郢【典略云九月戊申朔绎遣僧辩按太清纪事在八月末今从梁简文帝纪】
　　九月任约据西阳武昌【梁帝纪在十一月今从太清纪】
　　任约擒衡阳王献送建康杀之【梁帝纪在十一月今从太清纪】
　　十月立皇子大钧等为王【太清纪在十一月十四日今从梁帝纪】
　　十一月武陵王纪帅诸军成都【南史云十一月壬寅按是月壬子朔无壬寅】
　　矦景自出屯晋熈【典略七月景军次濡须使梁仲宣知留府事按典略九月景请梁妃主同宴梁帝纪十月乙未景逼太宗幸西州不容七月已在濡须今因南康王会理事见之太清纪梁书典略晋熈皆作皖口今从南史】
　　王伟杀南康王会理【典略云十二月癸未建安矦贲等告会理梁帝纪十月壬寅景害会理今从太清纪】
　　矦景杀武林矦谘【太清纪在会理死前今从南史】
　　二年正月湘东王绎遣尹悦等将兵趣武昌【典略在去年十一月今从太清纪】
　　张彪将赵棱孙凤败走【典略去年十一月彪自围钱塘与赵伯超战败于临平死者八万余人走还剡伯超兄子棱在彪军中谋杀彪伪请与彪盟引小刀披心出血自防彪信之亦取刀刺血报之刀适至心棱以手按之刀斜入不深彪顿絶棱谓已死出外告彪诸将云彪已死当共求富贵彪左右韩武入视之彪已苏细声谓曰我尚活可与乎武遂诛棱彪复奉表于湘东王绎今从太清纪】
　　二月魏杨忠执邵陵王纶【太清纪云宇文泰遣忠袭纶诈称来相礼接纶白服与相见执而害之今从梁书南史】
　　齐遣曹文皎使于江陵【典略在正月丙午朔今从太清纪】
　　陈霸先擒李迁仕斩之【太清纪在四月云迁仕追霸先于雩都县连营相持百余日是月广州刺史萧勃遣欧阳隗水步万余人来援隗与战大破之斩迁仕首余党悉降霸先引军前进今从陈书】闰月矦景建康【梁帝纪三月丁未景京师典略云闰三月丁未按乙卯徐文盛克武昌不容丁未景已建康闰三月甲戌朔无丁未盖字误也】
　　四月壬戌景众济江【梁帝纪作甲子今从太清纪】
　　六月景别将支化仁鎭鲁山【梁帝纪作魏司徒张化仁按魏司徒安得为景守城今从典略】
　　范希荣行江州事【典略云江州刺史今从太清纪】
　　余孝顷遣兵救鄱阳于庆走【长厯六月癸卯朔太清纪一曰庆走二曰擒任约三曰景走今从梁帝纪】
　　七月丁亥矦景还至建康【典略作六月壬戌太清纪作七月二十日今从梁帝纪】八月壬戌豫章王栋即帝位【典略作壬辰今从太清纪】
　　景杀南郡王大连于姑熟【太清纪云于九江今从梁书】
　　十月宜丰矦循【南史作脩今从梁书】
　　丙辰王僧辩等啓湘东王绎上尊号【典略作乙邜今从太清纪】十一月戊寅绎以安南矦方矩为中卫将军【梁书在八月辛亥今从太清纪】
　　世祖承圣元年正月己卯矦子鉴等帅兵至合肥【典略二月庚子子鉴等围合肥克其罗城今从太清纪】
　　突厥子弟谓之特勒【诸书或作特勤今从刘昫旧唐书及宋祁新唐书】
　　三月矦子鉴以鸼防千艘载战士【典略作乌鹊舫千艘今从梁书】庚辰王僧辩督诸军至张公洲【典略作戊寅今从太清纪】
　　陈霸先于石头西落星山筑栅【陈书云横陇立栅今从典略】
　　己丑僧辩等上表劝进【梁帝纪戊子王以贼平告明堂太社己丑僧辩等奉表按表文云众军以戊子緫集建康岂是日告防即能达江陵乎盖僧辩等以己丑日发表劝进耳】
　　四月僧辩啓陈霸先鎭京口【陈纪髙祖应接郭元建还僧辩啓髙祖鎭京口按是时徐嗣徽为南徐州刺史盖霸先但领兵戌京口耳未为刺史也】
　　羊鲲叱海师向京口【典略曰舟人李横文绐景向南徐州今从梁书】
　　溧阳公主亦预食焉【典略云复烹溧阳公主今从南史】
　　五月遣侍中丰城矦泰等谒山陵【梁书在四月官为司空太清纪在此月官太宰今从典略】
　　九月魏宇文泰遣西丰矦循还江陵【典略云十月乙未朔太祖谓循云云按太清纪是月循至江陵今从之】
　　十一月李洪雅保空云城【典略作空零城今从梁书】
　　二年二月突厥科罗立号乙息记可汗【顔师古隋书突厥传云弟逸可汗立今从周书及北史】
　　三月柔然又立邓叔子为可汗【魏书北史蠕蠕传皆云立铁伐为可汗突厥传皆云立邓叔子为可汗盖部落分散各有所立也】
</div>
    <div class="pagination">
<a href="资治通鉴考异_page9.html">上一页</a><span>...</span><a href="资治通鉴考异_page5.html">5</a><a href="资治通鉴考异_page6.html">6</a><a href="资治通鉴考异_page7.html">7</a><a href="资治通鉴考异_page8.html">8</a><a href="资治通鉴考异_page9.html">9</a><span class="current-page">10</span><a href="资治通鉴考异_page11.html">11</a><a href="资治通鉴考异_page12.html">12</a><a href="资治通鉴考异_page13.html">13</a><a href="资治通鉴考异_page14.html">14</a><a href="资治通鉴考异_page15.html">15</a><span>...</span><a href="资治通鉴考异_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
