<!DOCTYPE html>
<html>
<head>
    <meta charset="UTF-8">
    <title>皇王大纪 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 16 页/共 20 页</h1>
    <div class="content">　　钦定四库全书
　　皇王大纪卷五十六　　　　宋　胡宏　撰三王纪
　　景王
　　五年晋侯使韩起聘于鲁且告为政焉观书于太史氏见易象与鲁春秋曰周礼尽在鲁矣吾乃今知周公之徳与周之所以王也公享之既享宴于季氏遂如齐晋公族大夫韩须逆女齐上大夫陈无宇送女致少姜少姜有宠晋侯谓之少齐谓无宇非卿执诸中都少姜曰送从逆班畏大国也犹有所易是以乱作鲁叔弓聘于晋郑驷黒欲去游氏而代其位伤疾作而不果其族与诸大夫欲杀之子产在鄙乗遽而至使吏数之曰良霄之乱以大国之事而未尔讨也尔有乱心无厌国不女堪专伐良霄而罪一也昆弟争室而罪二也薫隧之盟女矫君位而罪三也有死罪三何以堪之不速死司冦将至缢而尸诸周氏之衢加木焉晋少姜卒鲁侯如晋及河晋侯使伯瑕来辞曰非伉俪也请君无辱公还季孙宿遂致服焉叔向言陈无宇之无罪也晋侯归之晋侯怠于政事叔向忧曰肹闻公室将卑其宗族枝叶先落则公从之肹之宗十一族惟羊舌氏在而已戎马不驾卿无军行公乗无人列卒无长庶民罢敝而宫室滋侈道殣相望而女富溢尤民闻公命如逃冦讐栾郤胥原狐续庆伯降在皂政在家门民无所依君日不悛以乐慆忧公室之卑其何日之有陈无宇有宠于齐侯晏婴曰齐其为陈氏乎公弃其民而归于陈氏齐旧四量豆区釡钟四升为豆各自其四以登于釡釡十为钟陈氏三量皆登一焉钟乃大矣以家量贷而以公量収之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水箕伯直柄虞遂伯戏其相胡公大姬已在齐矣经曰二年春晋侯使韩起来聘夏叔弓如晋秋郑杀其大夫公孙黑【黒则有罪而郑人初畏其强不之讨也因其疾而幸胜之则亦云殆矣故称国以杀累乎上矣】冬公如晋至河乃复季孙宿如晋【举动人君之大节贤哲量之以行藏其道奸邪窥之以作止其恶四邻视之以厚薄其情故有国者必谨于礼而后动此守身之本保国之基也礼虽自卑而尊人亦不妄悦人以自辱昭公既不能据经守正失礼而妄动又不能从权适变无故而轻复经书公如晋至河乃复季孙宿如晋而昭公失国之因季氏逐君之渐晋人下比之迹不行贬絶而皆见矣】
　　六年冬滕侯薨子宁嗣滕其君鲁叔弓如滕孟椒为介及郊为椒叔父之忌不入椒曰政也不可以己私不将公事遂入小邾子朝于鲁季孙欲卑之穆叔曰是逆羣好也不可其如旧而加敬焉志曰能敬无灾宿从之鲁旱大雩北燕伯款多嬖宠欲去诸大夫而立其宠人燕大夫比以杀公之外嬖燕伯惧奔齐燕人立悼公经曰三年春王正月丁未滕子原卒夏叔弓如滕五月滕成公秋小邾子来朝八月大雩冬大雨雹北燕伯款出奔齐【罪之也君虽不君臣不可以不臣燕伯欲去诸大夫固不君矣而大夫相与比以杀其外嬖是威胁其主而出之矣与鬻拳之以兵谏无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直道驭之而不可辱也否则是忽其陪贰以自危此有国之大戒也春秋凡见逐于臣者皆以自奔为文正其本之意也而垂戒逺矣】
　　七年冬十一月鲁大雨雹季孙宿问于申丰曰雹可御乎对曰圣人在上无雹古者日在北陆而藏氷西陆朝觌而出之其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹疠疾不降民不夭札今藏川池之氷弃而不用风不越而杀雷不发而震雹之为菑谁能御之楚王卜曰余尚得天下不吉投诟天而呼曰是区区者而不余畀余必自取之乃使椒举如晋求诸侯曰日君有惠赐盟于宋曰晋楚之从交相见也君若茍无四方之虞则愿假宠以请于诸侯晋侯欲勿许司马侯曰君其许之晋侯曰晋国险而多马齐楚多难吾何向而不济对曰四岳三涂阳城大室荆山中南九州之险也是不一姓冀之北土马之所生无兴国焉自古或多难以固其国启其疆土或无难以丧其国失其守宇若何虞难楚王方侈君其许之而修徳以待其归乃许楚使举遂请昏晋侯亦许之楚王问于子产曰晋其许我诸侯乎对曰晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来曹畏宋邾畏鲁鲁衞偪于齐而亲于晋惟是不来其余君之所及也诸侯会楚王于申椒举曰诸侯无归礼以为归始得诸侯其慎礼矣楚王遂以诸侯灭赖迁于鄢王欲迁许于赖使鬭韦与公子弃疾城之而还申无宇曰祸在此矣召诸侯而来伐国而克城竟莫校王心不违民其居乎莒子不抚鄫鄫叛归于鲁郑子产作丘赋国人谤之浑罕以告子产曰茍利社稷死生以之吾闻为善者不改其度故能有济也民不可逞度不可改诗曰礼义不愆何恤于人言浑罕曰作法于凉其獘犹贪作法于贪獘将若之何吴伐楚入棘栎麻鲁叔孙豹之竖牛譛孟丙杀之譛仲任逐之豹疾病欲食不得饿而死是为穆子仲壬归牛又譛于季孙杀之而立婼婼即位朝其家众曰牛祸叔孙氏使乱大从杀适立庶罪莫大焉必速杀之牛惧奔齐孟仲之子杀之孔子曰叔孙昭子之不劳不可能也周任有言曰为政者不赏私劳不罚私怨诗云有觉徳行四国顺之经曰四年春王正月大雨雹【隂阳之气和而散则为霜雪雨露不和而散则为戾气曀霾雹戾气也隂胁阳臣侵君之象当是时季孙宿袭位世卿将毁中军専执兵权以弱公室故数月之间再有大变意者昭公遇灾而惧以礼为国行其政令无失其民雹之灾也庶可御也不然虽得藏氷之道合于豳风七月之诗其将能乎】夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申【申之防楚子为主而不殊淮夷是防之诸侯皆狄也其意也何楚防弑麋以立而求诸侯于晋晋人许之中国从之至使穷凶极恶师溃訾梁身窜棘里而缢于申亥人不致讨而天自封之是贲命于天而以人事为无益而弗为也而可乎弑君之贼在春秋时有臣子讨之有四邻讨之臣子不能讨之于内四邻不能讨之于外有与之防以定其位有受其赂以免于讨然至此极矣则未有不以为贼而又推为盟主相与朝事之以顺其所为而不敢忤者也故申之防不殊淮夷者以在防诸侯皆为夷狄之行皆王法所当讨而不使夏变于夷之意也或曰晋叔向郑子产宋向戍皆诸侯之良也谋其国至变于夷而不校何哉圣人以天自处贤者聼天所命春秋之法以人合天不任于天以义立命不委于命而宇宙在其手者也故楚麋书卒不革其伪赴于前诸侯防申与淮夷累数于后此以恕待人而责备贤者之意其垂训之义大矣】楚人执徐子秋七月楚子蔡侯陈侯许男顿子胡子沈子淮夷伐吴执齐庆封杀之遂灭赖九月取鄫冬十有二月乙卯叔孙豹卒
　　八年冬鲁舎中军四分公室季氏择二二子各一皆尽征之而贡于公楚王以屈申为贰于吴杀之鲁侯朝于晋自郊劳至于赠贿无失礼晋侯谓司马侯曰鲁侯不亦善于礼乎对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎楚令尹逆后于晋晋韩起叔向送女楚王曰晋讐敌也吾将以起为阍以肹为司宫足以辱晋矣防启疆曰昔者圣王朝聘有珪享頫有璋小有述职大有巡功设机而不倚爵盈而不饮宴有好货飱有陪鼎入有郊劳出有赠贿务行礼焉失是道则祸乱兴且耻匹夫不可以无备自鄢以来晋不失备楚不能报而求亲焉今将以亲易怨实无礼以速冦而未有其备使羣臣徃遗之禽以逞君心何不可之有王乃厚礼而归之莒牟夷以牟娄防兹奔鲁莒人愬于晋晋侯欲止鲁侯范鞅曰不可人朝而执之诱也讨不以师而诱以成之惰也请归之间而以师讨焉九月莒人伐鲁师于蚡泉不设备鲁叔弓败之秦伯薨子某嗣楚王以诸侯伐吴不设备吴人败之鹊岸楚王乘驿赴之济于罗汭吴王使其弟蹶由犒师楚王执之进及汝清吴不可入而还楚王惧吴使沈尹射待命于巢防启疆待命于雩娄秦公子鍼归经曰五年春王正月舎中军【公室益卑而鲁国之兵权悉归于季氏矣兵权有国之司命三纲兵政之本原书其作舍而公孙于齐薨于干侯定公舞正必至之理也已则不臣三纲沦替南遗叛阳虎専季斯囚而三桓之子孙防矣亦能免乎】楚杀其大夫屈申公如晋夏莒牟夷以牟娄及防兹来奔【邾莒之大夫名姓不登于史册防也牟夷莒大夫曷为以姓氏通重地也以地叛虽贱必书地以名其人终为不义弗可灭矣其书来奔是接我以利而我入其利两讥之也为国以义不以利如以利则上下交征而国必危矣为己以义不以利如以利则患得患失亦无所不至矣春秋于三叛人虽贱特书其名以惩不义惧滛人为后戒也邑而言及者公羊所谓不以私邑累公邑是也】秋七月公至自晋戊辰叔弓帅师败莒师于蚡泉秦伯卒冬楚子蔡侯陈侯许男顿子沈子徐人越人伐吴【越始见经而与徐皆得称人何也吴以朱方处齐庆封而富于其蕉崇恶也楚围朱方执齐庆封杀之讨罪也吴不顾义入棘栎麻以报朱方之役狄道也楚于是以诸侯伐吴则比吴为善而师亦有名其从之者进而称人可也吴大伯之后也楚祝融之后也徐伯益之后也越大禹之后也其上世皆为元徳显功通于周室与中国冠带之君无以异王非诸侯所当称也故春秋比诸夷狄虽然犹不欲絶其类是以上不使与中国等下不使与夷狄均推之可逺引之可来此圣人愼絶人亦春秋之意也】
　　九年冬杞伯薨弟有厘嗣鲁季孙宿如晋拜不讨受牟夷之田也晋侯待之礼有加焉宋寺人桞有宠世子佐恶之华合比曰我杀之桞闻之乃坎用牲埋书而告公曰合比将纳华臣之族既盟于北郭矣公使视之有焉遂逐合比于是华亥欲代右师乃与桞比从为之徴曰闻之乆矣公使代之鲁旱大雩徐仪楚聘于楚楚王执之逃归惧其叛也使防泄伐徐吴人救之令尹防罢帅师伐吴师于豫章吴人败其师于房钟获宫廏尹罢归罪于泄而杀之鲁叔弓聘于楚齐侯如晋请伐北燕纳北燕伯款晋侯许之晏婴曰燕有君矣民不贰吾君贿左右谄谀作大事不以信未尝可也郑铸刑书叔向诒子产书曰昔夏有乱政而作禹刑商有乱政而作汤刑周有乱政而作九刑今吾子相郑不能临之以敬诲之以忠闲之以义行之以礼而制参辟铸刑书民将弃礼而徴于书锥刀之末将尽争之乱狱滋丰贿赂并行终子之世郑其败乎肹闻之国将亡必多制其此之谓乎子产报曰侨不才不能及子孙吾以救世也既不承命敢忘大惠楚公子弃疾如晋过郑伯如见王禁刍牧不樵树不采蓺郑人皆知其将为王也初楚人弗逆韩起晋侯将如之叔向曰楚辟我衷从我而已焉用效人之辟无宁以善为则而则人之辟乎晋侯从之经曰六年春正月杞伯益姑卒秦景公夏季孙宿如晋塟杞文公宋华合比出奔衞【宋公宠信阉寺杀世适瘗而父子之恩絶逐华合比而君臣之义暌刑人之能败国亡家亦可畏矣犹有任赵髙以亡秦信防显十常侍以亡汉宠王守澄田令孜以亡唐而不知鉴覆车之辙者不亦悲夫凡此类直书而义自见矣】秋九月大雩楚防罢帅师伐吴冬叔弓如楚齐侯伐北燕
　　十年齐侯将伐北燕求成于鲁鲁侯许之齐侯伐北燕次于虢燕人行成曰敝邑知罪敢不听命先君之敝器请以谢罪齐侯许之盟于濡上取燕姬瑶瓮玉椟斚耳而还楚王为章华之宫纳亡人以实之芋尹无宇之阍入焉无宇执之有司执无宇谒诸王王将饮酒无宇辞曰天子经略诸侯正封天有十日人有十等下所以事上上所以共神也周文王之法曰有亡荒阅所以得天下也吾先君文王作仆区之法曰盗所隐器与盗同罪所以封汝也逃而舎之是无陪台也王事无乃阙乎王赦之曰取而臣以徃章华台成王与伍举升焉曰台美夫对曰先君庄王为匏居之台髙不过望国氛大不过容宴豆先君以是除乱克敌而无恶于诸侯今此台也民罢而财尽未知其为美也楚王愿与诸侯落之使防启疆召鲁侯曰昔先君成公命我先大夫婴齐曰吾不忘先君之好将使衡父照临楚国镇抚其社稷婴齐受命于蜀奉承以来弗敢失殒而嘉惠未至今君若步玉趾辱见寡君宠灵楚国以信蜀之役致君之嘉惠是寡君既受贶矣何蜀之敢望鲁侯遂如楚夏六月甲辰朔日有食之晋侯问于伯瑕曰谁当之对曰去衞地如鲁地二国恶之公曰诗云彼日而食于何不臧者何也对曰国无政不用善则自取谪于日月之灾故政不可不慎也务三而已一曰择人二曰因民三曰从时衞侯薨夫人姜氏无子嬖人婤姶生孟絷及元孟絷之足不良弱行孔烝鉏奉元为嗣晋大夫言于范鞅曰衞事晋为睦晋庇其贼人而取其地故诸侯贰今又不礼于其孤卫必叛我是絶诸侯也鞅説如卫吊反戚田焉鲁季孙宿卒是为武子孙意如代为政晋侯谓伯瑕曰信矣可常乎对曰不可六物不同民心不一胡可常也公曰何谓六物对曰歳时日月星辰也公曰何谓辰对曰日月之防是谓辰故以配日经曰七年春王正月暨齐平【我所欲曰及不得已日暨当时昭公结昏强吴外附荆楚其与齐平无汲汲之意乃齐求于鲁而许之平也故曰暨至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵然或以贿赂而结平或以臣下而擅平或以附夷狄而得平或以侵犯大国而急于平则皆罪也攷其事而轻重见矣】三月公如楚叔孙舎如齐涖盟夏四月甲辰朔日有食之秋八月戊辰卫侯恶卒九月公至自楚冬十有一月癸未季孙宿卒十有二月癸亥卫襄公十一年冬陈侯元妃郑姬生悼世子偃师二妃生留下妃生胜二妃嬖留有宠公属诸弟司徒招与公子过公有废疾招杀偃师而立留春二月陈侯缢晋筑虒祁之宫民力雕尽怨讟并作鲁叔弓如晋郑伯如晋贺宫成也史赵曰甚哉其相防也可吊也而又贺之陈人使干徴师赴于楚且告有立君公子胜愬之楚人杀干徴师留奔郑鲁大搜于红自根牟至于商卫革车千乘陈公子招归罪于过而杀之鲁大雩楚公子弃疾帅师奉偃师之子吴围陈曰将定而国陈人听命遂县陈使楚穿封戍为公放招于越杀孔奂鲁孔丘字仲尼为儿时虽嬉戏必陈俎豆设礼容及长愽学洽闻强记无所不通仲孙貜见之曰孔丘正考父之后也臧孙纥有言曰圣人有明徳者若不当世其后必有达人今其将在孔丘乎乃属其二子説与何忌使学礼焉自是名闻日昭学者推尊焉是年娶于宋丌官氏明年生子鲁君适赐之鲤因以为名居处穷约尝为委吏曰防计当而已矣为乘田曰牛羊茁壮长而已矣经曰八年春陈侯之弟招杀陈世子偃师【此公子招特以弟称者着招冯宠稔恶而陈侯失亲亲之道也招以公子为师徒乃贵戚之卿亲则介弟尊则叔父号令废立自己而出莫敢干之者也不能援立嫡冢安静国家而逢君之恶戕杀偃师以致大冦宗社覆没罪固大矣陈侯信爱其弟何以为失亲亲乎尊贤者亲亲之本不能择亲之贤者厚加尊宠以表仪公族而徇其私爱施于不令之人以至亡国败家岂不失亲亲之道乎其曰陈侯之弟招杀陈世子偃师交贬之也】夏四月辛丑陈侯溺卒叔弓如晋楚人执陈行人干徴师杀之陈公子留出奔郑秋搜于红【搜春事也秋兴之则违天时有常所矣其于红则易地利三家专行公不与焉而兵权在臣下则悖人理此亦直书其事不待贬絶而自见者也凡乱臣欲窃国命必先为非礼以动民而后上及于君父昭公至是民食于它不恤其所昧于履霜之戒甚矣】陈人杀其大夫公子过大雩冬十一月壬午楚师灭陈执陈公子招放之于越杀陈孔奂陈哀公
　　十二年甲申宋华亥鲁叔弓郑游吉卫赵黡防楚王于陈楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许周甘人与晋阎嘉争阎田晋梁丙张趯以隂戎伐颍王使詹桓伯辞于晋曰先王建母弟以藩屏周亦其废坠是为岂如弁髦而因以敝之伯父惠公诱允姓之奸自瓜州入我郊甸后稷封殖天下今戎有中国谁之咎也我在伯父犹衣服之有冠冕木水之有本原也伯父若裂冠毁冕防本塞原虽戎狄其何有予一人晋人遂致阎田而反颍俘晋荀盈卒未晋侯饮酒师旷李调侍鼓钟杜蒯自外来闻声曰安在曰在寝杜蒯入寝歴阶而升酌曰旷饮斯又酌曰调饮斯又酌堂上北面坐饮之降趋而出晋侯呼而问之曰蒯曩者尔心或开予是以不与尔言尔饮旷何也曰子夘疾日君彻宴乐学人舍业知悼子在堂斯其为子夘也大矣旷也太师也不以诏是以饮之也尔饮调何也曰调也君之防臣也为一饮一食而忘君之疾是以饮之也尔饮何也曰蒯也宰夫也惟刀匕是共又敢与知防是以饮之也晋侯曰寡人亦有过焉酌而饮寡人杜蒯洗而扬觯遂命彻酒鲁仲孙貜如齐鲁筑郎囿季孙意如欲速成叔孙婼曰经始勿亟庶民子来焉用速成其以勦民也无囿犹可无民其可乎经曰九年春叔弓会楚子于陈许迁于夷夏四月陈灾【凡外灾告则书今楚以威陈夷于属县使穿封戍为公矣必不遣使告于诸侯言亡国之有天灾也何以书于鲁国之防乎当是时叔弓与楚子防于陈则目击其事鲁史遂书之尔或曰国史所书必承赴告岂有冯使人之言而载之于史者曰周景王崩有尹单猛朝之变国无赴告矣叔鞅至自京师言王室之乱也春秋承其言遂书于策亦此类尔仲尼作经存而弗革者盖兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天徳也谷梁以为存陈得其防矣】秋仲孙貜如齐冬筑郎囿
　　皇王大纪卷五十六
　　钦定四库全书
　　皇王大纪卷五十七　　　　宋　胡宏　撰三王纪
　　景王
　　十三年冬十一月有星出于女郑禆灶曰晋君将死矣齐栾髙氏皆嗜酒信内多怨彊于陈鲍氏而恶之或告陈无宇曰栾施髙彊将攻陈鲍无宇授甲见鲍国使视二子则皆将饮酒无宇曰彼虽不信闻我授甲则必逐我及其饮酒也伐诸遂伐栾髙栾髙谋曰先得公陈鲍焉徃遂伐虎门晏婴端委立于虎门之外四族召之无所徃公召之而后入四族战于稷栾髙败国人追之又败诸鹿门施彊奔鲁陈鲍分其室晏婴曰必致诸公无宇从之因请老于莒凡公子公孙之无禄者私分之邑国之贫约孤寡者私与之粟陈氏益大九月鲁季孙意如伐莒取郠献俘始用人于亳社晋侯薨諡曰平公子夷嗣晋其君齐国弱宋华定鲁叔孙婼卫北宫喜郑罕虎许人曹人莒人邾人滕人薛人杞人小邾人会事毕欲见新君叔向辞曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见初罕虎将以币行子产曰丧焉用币币必百两百两必千人千人至将不行必尽用之几千人而国不亡不从既尽用其币悔之曰书云欲败度纵败礼我之谓矣宋公薨子佐嗣初佐恶寺人栁欲杀之及丧栁炽炭于位将至而去之比又有宠经曰十年春王正月齐栾施来奔秋七月季孙意如叔弓仲孙貜帅师伐莒【前已舍中军矣曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副则三军固在其曰舍之者特欲中分鲁国之众为己私尔以为复古则误矣】戊子晋侯彪卒九月叔孙婼如晋晋平公十有二月甲子宋公成卒
　　十四年春二月楚王在申召蔡侯将徃大夫曰王贪而无信币重而言甘诱我也蔡侯不可楚王伏甲享之醉而执之明日杀之刑其士七十人公子弃疾帅师围蔡韩起问于叔向曰楚其克乎对曰蔡侯获罪于其君天将假手以毙之何故不克然肹闻之不信以幸不可再也昔年诳陈今又诱蔡虽幸而克必受其咎弗能乆矣桀克緍以丧其国纣克东夷而陨其身天之假助不善非祚之也厚其防恶以降之罚也鲁夫人薨鲁大搜鲁仲孙会邾子盟于祲祥晋荀吴谓韩起曰不能救陈又不能救蔡物以无亲晋之不能亦可知也已为盟主而不防亡国将焉用之于是韩起会诸侯之大夫谋救蔡子产曰蔡小而不顺楚大而不徳天将弃蔡以壅楚盈而罚之蔡必亡矣且丧君而能守者鲜矣美恶周必复王恶周矣晋人使狐父请蔡于楚弗许遂还鲁葬齐归公不慼叔向曰鲁公室其卑乎君有大丧国不废搜有三年之丧而无一日之慼国不防丧不忌君也君无慼容不顾亲也国不忌君君不顾亲能无卑乎殆其失国楚王灭蔡执世子有用之于冈山申无宇曰不祥五牲不相为用况用诸侯乎王城陈蔡不羮赋皆千乘使弃疾为蔡公问无宇曰如何对曰择子莫若父择臣莫若君郑庄公城栎而寘子元焉使昭公不立齐桓公城谷而寘管仲焉至于今赖之臣闻五大不在边五细不在庭亲不在外羁不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠丘实杀无知卫蒲戚实出献公末大必折尾大不掉君所知也王又迁胡沈道房申于荆焉经曰十有一年春王二月叔弓如宋葬宋平公夏四月丁巳楚子防诱蔡侯般杀之于申楚公子弃疾帅师围蔡【此讨贼也虽杀之若无罪春秋深恶楚子贬而称名何也世子般杀其君诸侯与通防盟十有三年矣是中国变为夷狄而莫之觉也楚子若以大义倡天下奉词致讨讨其弑父之罪而在宫者无赦焉讨其弑君之罪而在官者无赦焉残其身潴其宫室谋于蔡众置君而去虽古之征暴乱者不越此矣又何恶乎今防本心欲图其国不为讨贼举也而又挟欺毁信重币甘言诈诱其君执而杀之肆行无道贪得一时流毒于后倾危成俗天下大乱刘项之际死者十九圣人深恶楚防而名之也其虑达矣】五月甲申夫人归氏薨大搜于比蒲【其曰大搜越礼也君有重丧国不废搜不忌君也三纲军政之本君执此以御其下臣执此以事其上政之大本于是乎在君有三年之戚而国不废一日之搜则无本矣有门庭之冦而宗庙社稷之存亡系焉必从权制而无避矣伯禽丧服徐夷并兴至于东郊出战之师与筑城之役同日并举度缓急轻重盖有不得已焉者矣晋王克用薨梁兵压境而荘宗决胜于夹寨周太祖殂契丹入冦而世宗接战于髙平若此类者君行为显亲非不顾也臣行为爱君非不忌也惟审于缓急轻重之宜斯可矣】仲孙貜防邾子盟于祲祥秋季孙意如防晋韩起齐国弱宋华亥卫北宫佗郑罕虎曹人杞人于厥憗【楚将灭蔡请于楚而弗许晋之不能亦可知矣曷为诸国犹序而大夫无贬乎扈之盟晋侯受赂弗克而还诸侯畧而不序亡义利之分也澶渊之防谋救宋灾而不讨蔡罪大夫贬而称人鲁卿讳而不书失重轻之别也亡义利之分为不仁失轻重之别为不智今晋舆诸侯心欲救蔡而力弗加焉则无恶也凡此见春秋明义利审重轻以恕待人而不求其备矣】九月乙亥我小君齐归冬十有一月丁酉楚师灭蔡执蔡世子有以归用之【内入国而以其君来外灭国而以其君归皆服而以之易词也既书灭蔡矣又书执蔡世子有者世子无降服之状强以归而虐用之也父母之仇不与共天下与民守国効死不降至于力屈就擒虐用其身而不顾也则有之为世子之道得矣】
　　十五年齐师纳北燕伯款于阳因其众也郑伯薨子宁嗣宋华定聘于鲁取郠之役莒人愬鲁于晋晋有平公之丧未之治也鲁侯如晋晋人辞之至河而归公子慭如晋齐侯卫侯郑伯朝于晋晋侯享诸侯子产相郑伯辞于享请免丧而后听命晋人许之晋侯以齐侯宴荀吴相投壶晋侯先吴曰有酒如淮有肉如坻寡君中此为诸侯师中之齐侯曰有酒如渑有肉如陵寡人中此与君代兴亦中之伯瑕谓吴曰子失辞吾固师诸侯矣壸何为焉其以中隽也齐侯弱吾君归弗来矣公孙傁趋进曰日旰君勤可以出矣以齐侯出或譛成熊于楚王熊知之而不能行王谓熊若敖氏之余也遂杀之晋荀吴伪会齐师者假道于鲜虞遂入昔阳灭肥以肥子绵臯归鲁季孙意如不礼于南蒯蒯谓公子慭吾出季氏而归其室于公子更其位我以费为公臣慭许之以告公而遂从公如晋蒯不克以费叛如齐慭自晋还及卫闻乱逃介而先及郊闻费叛遂奔齐楚王狩于州来使五大夫帅师围徐以惧吴次于干谿以为之援经曰十有二年春齐髙偃帅师纳北燕伯于阳三月壬申郑伯嘉卒夏宋公使华定来聘公如晋至河乃复五月郑简公楚杀其大夫成熊秋七月冬十月公子慭出奔齐楚子伐徐晋伐鲜虞【献公假道于虞以灭虢因执虞公则以师与人称之今晋虽为谖固可罪也而狄之不亦过乎楚奉孙吴讨陈因以灭陈诱蔡般杀之因以灭蔡晋人视其残虐莫能救则亦已矣而效其所为以伐人国是中国居而夷狄行也人之所以为人中国之所以为中国信义而已矣一失则为夷狄再失则为禽兽禽兽逼人人将相食自春秋末世至于六国亡秦变诈竝兴倾危成俗河决鱼烂不可壅而之皆失信弃义之明验也春秋谨严于此制治未乱拔本塞源之意岂曰过乎】
　　十六年鲁叔弓围费弗克败焉意如怒令见费人执之以为囚俘冶区夫曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也意如从之费人叛南氏楚王虐既杀防掩又夺防居田而不礼许围蔡洧蔓成然白公子张骤谏王曰不谷虽不能用慭寘之于耳子复语对曰赖君用之也故言不然巴浦之犀犛兕象其可尽乎其又以规为瑱也遂趋而退于是防氏许氏蔡氏鬭氏因羣丧职之族作乱观从闻之谓朝吴曰今不封蔡蔡不封矣我请试之以弃疾命召公子比公子黒肱于晋及郊而告之情强与之盟入袭蔡弃疾将食见之而逃观从使比食坎用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝吴曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟帅陈蔡不羮许叶之师因四族之徒以入楚杀太子禄及公子罢敌比为王黒肱为令尹次于鱼陂弃疾为司马先除王宫使观从师于干豁而遂告之且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎余杀人子多矣能无及此乎右尹郑丹曰请待于郊以听国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再只取辱焉防夏将入鄢缢于芋尹申亥氏观从谓比曰不杀弃疾虽得国犹受祸也曰余不忍也曰人将忍子吾不忍俟也乃行国每夜骇曰王入矣弃疾使周走而呼曰王至矣告比及黒肱曰君若早自图也可以无辱众怒如水火焉不可为谋二子自杀弃疾为王更名熊居比于訾杀囚衣之王服而流诸汉取而塟之以靖国人他年申亥以防柩告乃改之諡曰灵王比之归也晋韩起问叔向曰济乎对曰难起曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无徳五也比在晋十三年矣晋楚之从不闻达者族尽亲叛无衅而动为羇终世亡无爱徴涉五难以弑旧君谁能济之有楚国者弃疾乎君陈蔡苛慝不作盗贼隐伏私欲不违民无怨心芈姓有乱必季实立楚之常也谁能害之起曰齐桓晋文不亦是乎对曰齐桓卫姬之子有宠于僖从善如流下善齐肃不藏贿不从欲求善不厌有三士以为辅佐外主莒卫内主国髙有国不亦宜乎文公狐季姬之子有宠于献好学不贰生十七年有士五人以为腹心股肱亡十九年守志弥笃外主齐宋秦楚内主栾郤狐先天方相晋何以代文晋叔向言于诸大夫曰诸侯贰矣不可以不示威乃并徴会治兵于邾南甲车四千乘夏刘子及诸侯防晋侯于平丘将寻盟齐人曰诸侯讨贰则有寻盟若皆用命何盟之寻叔向曰明王之制使诸侯岁聘以志业间朝以讲礼再朝而防以示威再会而盟以显昭明奉承齐犠求终事也君曰余必废之何齐之有惟君图之寡君闻命矣齐人听命叔向曰诸侯有间矣不可以不示众六月辛未治兵建而不斾壬申复斾之诸侯畏之邾人莒人愬于晋曰鲁朝夕伐我几亡矣我之不共鲁故之以晋侯不见鲁侯使叔向辞之曰诸侯将盟寡君知不得事君矣请君无勤孟椒对曰君信蛮夷之愬以絶兄弟之国弃周公之后亦惟君叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死南蒯公子憖之忧其庸可弃乎若奉晋之众用诸侯之师因邾莒杞鄫之怒以讨鲁罪间其二忧何求而弗克鲁人听命甲戌同盟于平丘郑子产争承曰昔天子班贡轻重以列列尊贡重周制也卑而贡重者甸服也郑伯男也而使从诸侯之贡惧弗给也敢以为请自日中以争至于昏晋人许之既盟罕虎咎之曰诸侯若讨其可渎乎对曰晋政多门贰偷之不暇何暇讨国不竞亦陵何国之为晋人执季孙意如以幕防之使狄人守之以归孟椒从楚王归蔡世子有之子庐于蔡陈悼世子偃师之子吴于陈尽复迁邑致羣赂鲁侯如晋荀吴谓韩起曰诸侯相朝讲旧好也执其卿而朝其君有不好焉不如辞之使士弥牟辞公于河吴灭州来令尹鬭成然请伐吴王曰吾未抚民人未事神未修守备未定国家而用民力败不可悔州来在吴犹在楚也子姑待之鲁孔丘之母顔氏卒孔子少孤不知叔梁纥之墓乃殡其母于五父之衢人之见之者皆以为也其慎也盖殡也问于鄹曼父之母然后得合于防曰吾闻之古也墓而不坟今丘也东西南北之人也不可以弗识也于是封之崇四尺孔子先反门人后雨甚至孔子问焉曰尔来何迟也曰防墓崩孔子不应三孔子然流涕曰吾闻之古不修墓经曰十有三年春叔弓帅师围费【费内邑也命正卿为主将举大众围其城若敌国然者家臣强大夫弱也季孙意如所以恶于下者事其上而不忠于其君以所恶于上者使其下而不礼于其臣出乎尔者反乎尔宜南蒯之及此也春秋之法不书内叛反求诸己而已矣其书围实欲着其实不没之也】夏四月楚公子比自晋归于楚弑其君防于干谿【或曰昭元年楚防弑立比出奔晋十三年比归而防缢于棘围则比未甞一日北靣事防为之臣防又弑立固非比之君也而书曰比弑其君防何也曰去国虽乆而爵禄有列于朝出入有诏于国不扫其坟墓不收其田里不系累其宗族即君臣之分犹在也比虽奔晋而晋人以羇待比以国底禄固楚之亡公子也楚又未甞锢之如晋之于栾盈比又未甞不向楚而坐如子鲜之于卫安得以为比非楚臣而防非比之君乎春秋书比弑其君防明于君臣之义也或曰防弑郏敖以立比之获罪岂其无讨贼之心而徒贪夫位与曰春秋罪比不明乎君臣之义不责其无讨贼之心夫比虽当次及之序而弃疾亦居楚国之常以取国言之比具五难而弃疾有五利此事之变也为比者宜乎効死不立若国有归为曹子臧鲁叔肹不亦善乎不然身居令尹贵戚之卿为社稷镇乱不自己亦可也今乃胁于势而忘其守怵其利而忘其义被之大恶欲辞而不可得矣为人臣而不知春秋守经事而不知其宜遭变事而不知其权者若此类是也悲夫圣人垂戒之意明矣】楚公子弃疾杀公子比【宜书曰弃疾弑其君比而曰杀公子比何也初子干归自晋观从假弃疾之命而召之来则来坎牲加书而强之盟则盟帅四族众而使之入楚则入杀太子禄而立之为王则王周走而使于国中谓众怒如水火而逼之自杀则自杀其行止迟速去就死生皆观从与国人所为而比未甞可否之也则宜书曰楚人杀比而春秋变文归狱弃疾者诛其本意在于代比而非讨之也所谓轻重之权衡曲直之绳墨而懐恶者亦无所隐其情矣】秋公会刘子晋侯齐侯宋公卫侯郑伯曹伯莒子邾子滕子薛伯伯小邾子于平丘【按左氏晋成虒祁诸侯朝而归者皆有贰心方是时楚人暴横陵蔑中华在宋之盟争晋先防及虢之防仍读旧书遂召诸侯为申之防迁赖于鄢县陈灭蔡此乃敌国外患临深履薄恐惧省戒之时其君当倚于法家弼士以徳脩国政其臣当急于责难陈善以礼格君心内结夏盟外攘夷狄复悼公之业若弗暇也今乃施施然安于不竞无愤耻自强之志惟宫室台榭是崇是饰及诸侯皆贰顾欲示威征防而以兵甲防之不亦末乎春秋之法制治于未乱保安于未危贵事之预耻以茍成而不要诸道者也是以深恶此防如下文所贬云明其义者然后知仲尼作经于一台囿之筑一宫室门观之作必谨而书以重民力其弭乱持危固结人心之虑逺矣】八月甲戌同盟于平丘【其书同盟者刘子与盟同惧楚也防与盟同地再书平丘者书之重词之复其中必有美恶者见行事之深切着明故词繁而不杀也是盟盖或善之而以为恶何哉盟虽衰世之事然有定人道之大伦者矣有备天子之明禁者矣有束牲不防相命而信自喻者矣有纳斥侯禁侵掠诚格而不复叛者矣其次犹以载书词命相争约于大神而不敢越者则未闻主盟中国奉承齐牺而矜其威力恐迫诸侯又信蛮夷之诉絶兄弟之欢求逞私愤问其忧疑如此盟者流及战国强众相夸恫疑恐喝恣行而陵暴死者十九积习所致有自来矣春秋礼义之大宗也曽是以为善乎词繁而不杀则恶其竞力不道为后世鉴矣】公不与盟【晋主此盟徳则不竞而矜兵甲之威肆胁持之术以诸侯上要天子之老而防血以中国惴惴夷狄簒逆之主而结盟无礼义忠信诚慤之心而以威诈涖之备此五不韪者得不与焉幸也圣人笔削春秋凡鲁君可耻者必为之隐讳至防于沙随而公不得见盟于平丘而公不得与自众人常情必深沮丧以为辱矣仲尼推明其故自反而缩虽晋国之严不可及也彼以其威我以其理彼以其势我以其义夫何慊乎哉直书其事示后世立身行己之道也其垂训之用大矣】晋人执季孙意如以归【称人以执非伯讨也晋人若按邾莒所讨有无之状究南蒯子仲奔叛之因告于诸侯以其罪执之请于天子以大义废之选于鲁卿更意如之位收敛私邑为公室之民使政令在君三家臣顺则方伯之职矣今鲁兴邾通好亦不朝夕伐莒而郓郠之故又非昭公之意也徒以邾莒之言曰我之不共鲁故之以遂辞鲁君而执意如则是意在货物而不责其无君臣之义也何得为伯讨乎称人以执罪晋之偷也】公至自防蔡侯庐归于蔡陈侯吴归于陈【曰归者顺词也陈蔡昔皆灭矣不称复归者不与楚防之得灭也其称归于者国其所宜归也庐与吴皆亡世子之子也而弃疾封之可谓有奉矣不言自楚者不与楚子之得封也其称侯者位其所固有也陈列圣之后蔡王室之亲见灭于楚防而诸侯不能救复封于弃疾而诸侯不能与是以夷狄制诸夏也圣人至是惧之甚盖有不得已焉制春秋为后法大要皆天子之事也其义则以公天下为心兴灭国继絶世异于自私其身欲擅而有之者也故书法如此为天下国家而不封建欲望先王之冶难矣】冬十月蔡灵公公如晋至河乃复吴灭州来
　　十七年鲁孟椒私于荀吴曰鲁事晋何以不如夷之小国且兄弟也土地犹大所命能具若为夷弃之使事齐楚其何瘳于防亲亲与大赏共罚否所以为盟主也谚曰臣一主二吾岂无大国吴以告韩起乃归季孙椒曰寡君未知其罪合诸侯而执其老若犹有罪死命可也若曰无罪而惠免之诸侯不闻是逃命也何免之为请从君惠于会起患之以语叔向对曰鲋也能归之鲋见季孙曰昔鲋得罪于晋君自归于鲁君防武子之赐不至于今敢不尽情归子而不归鲋也闻诸吏将为子除馆于西河其若之何且泣意如惧先归孟椒待礼曹伯薨子须嗣费人司徒老祁虑癸因民之欲叛遂刼南蒯曰羣臣不忘其君子若弗图费人不忍其君将不能畏子矣何所不逞欲请送子蒯遂奔齐莒子薨諡曰着丘公子狂不慼国人弗顺欲立弟庚舆蒲余侯恶公子意恢而善于庚舆狂恶羣公子铎而善意恢铎因与蒲余侯杀意恢出狂于齐而纳庚舆楚鬭成然有徳于王而不知度与养氏比而求无厌杀成然灭养氏使鬬申居郧以无忘旧勲晋邢侯与雍子争鄐田乐王鲋摄理罪在雍子雍子纳女于鲋鲋蔽罪邢侯邢侯怒杀二子于朝韩起问于叔向叔向曰买直鬻狱专杀其罪一也已恶而掠美为昏贪以败官为墨杀人不忌为贼夏书曰昏墨贼杀臯陶之刑也乃施邢侯而尸二子于市仲尼曰叔向古之遗直也经曰十有四年春意如至自晋【其始执之为乏邾莒之供而非有扶弱击强之义也其终归之为土地犹大所命能其而非有不能救蔡为夷执亲之悔也然则晋人喜怒皆以利发其劝沮皆以利行违遒甚矣故平丘之防深加贬斥自是而后诸侯不合二十余年至于召陵又以贿败十有八国之诸侯而书侵楚以讥之于是晋日益衰外携内叛不复振矣利之能败人国家乃如此春秋之深戒也】三月曹伯榺卒夏四月秋曹武公八月莒子去疾卒【卒自外録者也莒人来赴故鲁史书其卒自内録者也鲁人不徃是以阙其自昭公以来虽薛纪防国无不防其者何独于莒则不徃乎方是时意如専政莒甞诉其疆郓取鄄之罪于方伯而见执矣为是怒莒故独不防其塟也若意如者其傲狠修怨敢施于昭公与莒子及其在晋闻除馆西河则恐惧逃归如一匹夫何也小人无礼喜怒勇怯不中节皆若是尔茍不逺之其能国乎】冬莒杀其公子意恢
　　十八年吴王夷末薨授国于季札札迯去吴人立夷末之子僚鲁禘于武宫叔弓涖事籥入而卒去乐卒事楚费无极害朝吴之在蔡也欲去之乃谓之曰王惟信子故处子于蔡子亦长矣而在下位辱也必求之吾助子请又谓其上之人曰王惟信吴故处诸蔡二三子在其上不亦难乎弗图必及于难蔡人逐朝吴出奔郑王怒曰余惟信吴故置诸蔡且防吴不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以剪其翼也四月乙丑太子寿卒六月戊寅王后崩晋荀吴伐鲜虞围鼓鼓人或请以城叛吴弗许左右曰何故曰吾闻诸叔向曰好恶不愆民知所适事无不济或以吾城叛吾所甚恶也赏所甚恶若所好何若其弗赏是失信也何以庇民使民知义有死命而无二心不亦可乎鼓人告食竭力尽而后取之不戮一人以鼔子鸢鞮归鲁侯如晋平丘之防故也晋人止之王后諡曰穆晋荀跞会籍谈为介既除丧以跞宴尊以鲁壶王曰伯氏诸侯皆有以镇抚王室晋独无有何也跞揖谈对曰晋居深山王灵不及拜戎不暇其何以献器王曰密须之鼓阙巩之甲襄之二路鏚钺秬鬯彤弓虎贲非分而何昔而髙祖孙伯黡司晋之典籍故曰籍氏何故忘之谈不能对归以语叔向叔向曰王其不终乎吾闻所乐必卒焉今王乐忧若卒以忧不可谓终王一歳而有三年之丧二焉于是乎以丧賔晏又求彞器乐忧甚矣且非礼也彞器之来嘉功之由非由丧也三年之丧虽贵遂服礼也王虽弗遂宴乐以早亦非礼也一动而失二礼无大经矣鲁孔丘既除丧五日弹琴而不成声十日而成笙歌言在不称徴言徴不称在经曰十有五年春王正月吴子夷末卒二月癸酉有事于武宫籥入叔弓卒去乐卒事【按曾子问君在祭不得成礼者夫子语之详矣而无有及大臣者是知去乐不可也有事于宗庙遭大夫之变则以闻可乎按礼卫有太史柳庄寝疾君曰若疾革虽当祭必告是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隐恤之意于大臣是两得之也然则有事于宗庙大臣涖事籥入而卒于其所则如之何礼虽未之有可以义起也有事于宗庙大臣莅事籥入而卒于其所去乐卒事其可也缘先祖之心见大臣之卒必闻乐不乐縁孝子之心视已设之馔必不忍轻彻故去乐卒事其可也宗庙合礼者常事不书茍以为可则春秋何书乎此记礼之变而书之者也】夏蔡朝吴出奔郑【朝吴蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则曷出奔费无极害其宠也无极楚之谗人去朝吴出蔡侯朱丧太子建杀连尹奢屏王耳目使不聪明卒使吴师入郢辱及宗庙谗人为乱可不畏乎为国有九经而尊贤为上劝贤有四事而去谗为首志朝吴出奔而入郢之师兆矣然朝吴身居旧国处危疑之地荀有譛之者则王不能无动也能以忠信自任而杜谗谄之谋则善矣而费无极乃语之曰子亦长矣而在下位辱也欲为之请以名利累其心而莫之觉不智亦甚矣故特书其出奔以罪吴为后戒也】六月丁巳朔日有食之秋晋荀吴帅师伐鲜虞【灭潞氏甲氏乃再伐鲜虞皆用大夫为主将而或称人或称国或称其名氏何也以殄灭为期而无矜恻之意则称人见利忘义而以狄道欺诈行之则称国以正兵加敌而不纳其叛臣则称名氏夫称其名氏非褒之也才免于贬尔而春秋用兵御敌之畧咸见矣】冬公如晋

　　皇王大纪卷五十七
　　钦定四库全书
　　皇王大纪卷五十八　　　　宋　胡宏　撰三王纪
　　景王
　　十九年齐侯伐徐师于蒲隧徐子及郯人莒人防齐侯盟赂以甲父之鼎鲁叔孙婼曰诸侯无害哉齐君之无道也兴师而伐逺方会之有成而还莫之亢也晋韩起聘于郑郑伯享之孔张后至失位客笑之富子諌子产曰非子之耻乎子产曰发命之不出令之不信刑之颇类狱之放纷会朝之不敬使命之不听取陵于大国罢民而无功罪及而弗知侨之耻也孔张执政之嗣世守其业而忘其所侨焉得耻之韩起有环其一在郑商起谒诸郑伯子产曰非官府之守器也寡君不知公孙挥谓子产曰晋国韩子未可偷也若属有谗人交鬭其间神而助之以兴其防怒悔之何及吾子何爱于一环子产曰吾非偷晋而有二心将终事之是以弗与大国之人皆获其求将何以给之一共一否为罪滋大无礼以斥之何厌之有吾且为鄙邑出一玉而失吾位韩子成贪将焉用之起私觐于子产以玉与马曰子命起舍夫玉是赐我玉而免吾死也敢不借手以拜楚王闻蛮氏之乱也与蛮子之无质也使郑丹诱戎蛮子嘉杀之遂取蛮氏既而复立其子焉晋归鲁侯子服回语季孙曰晋公室将遂卑矣君幼弱六卿强而奢傲将因是以习习实为常能无卑乎晋侯薨子去疾嗣鲁大雩郑大旱晋其君鲁季孙意如如晋防归语人曰子服回之言犹信子服氏有子哉经曰十有六年春齐侯伐徐楚子诱戎蛮子杀之【楚子之诱一也或名或不名者防欲灭中国而弃疾讨蛮氏谨夷华之辨也蔡侯与蛮子之见杀一也或名或不名者蔡般弑父与君蛮氏乱而无质其罪之轻重差矣】夏公至自晋【左氏曰公如晋平丘之防故也至是始归者晋人止公其不书讳之也昭公数朝于晋三至于河而不得入两得见晋侯又欲讨其罪而止旃其困辱大甚矣在易之困曰困亨者因困穷而至亨也夫困于心衡于虑而后作征于色发于声而后喻此正愤悱自强之时而夏少康卫文公越勾践燕昭王四君子者由此其选也今昭公安于危辱无激昻勉励之志所谓自暴自弃不可与有为而人亦莫之告矣不亦悲乎讳而不书深贬之也】秋八月己亥晋侯夷卒九月大雩季孙意如如晋冬十月晋昭公
　　二十年小邾子朝于鲁四月甲戍朔日有食之鲁祝史请所用币叔孙婼曰日食天子不举伐鼓于社诸侯用币于社伐鼓于朝季孙意如曰惟正月朔慝未作日有食之于是乎有伐鼓用币其余则否太史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰弗集于房瞽奏鼓啬夫驰庶人走此月朔之谓也当夏四月是谓孟夏意如弗从婼退曰夫子将有异志不君君矣郯子朝于鲁鲁侯与之宴叔孙婼问焉曰少皥氏鸟名官何故郯子曰我髙祖少皥挚之立也凤鸟适至故纪于鸟为鸟师而鸟名孔丘闻之见郯子而学焉既而告人曰吾闻之天子失官学在四夷犹信诸戎自轘辕之东在河南山北者其种滋广甚睦于楚晋侯使屠蒯来聘请有事于洛与三涂苌曰客容猛非祭也其伐戎乎荀吴帅师涉自棘津使祭史先用牲于洛潜师从之遂灭陆浑之戎数之以其贰于楚也陆浑子奔楚其众奔甘鹿有星孛入于大辰西及汉鲁申须曰彗所以除旧布新也天事恒象今除于火火出必布焉诸侯其有火灾乎梓慎曰若火其宋卫陈郑乎宋大辰之虚也陈太皥之虗也郑祝融之虗也皆火房也星孛及汉汉水祥也卫颛顼之虗故为帝丘其星为大水水火之牡也郑禆灶言于子产曰宋卫陈郑将同日火若我用瓘斚玉瓉郑必不火子产弗与吴伐楚阳匄为令尹卜战不吉司马鲂曰我得上流何故不吉战于长岸鲂先死楚师继之大败吴师获其乘舟余皇吴公子光曰丧先王之乗舟岂惟光之罪众亦有焉乃使长鬛者三人潜伏舟侧曰我呼余皇则对师夜从之三呼皆迭对楚师乱吴人大败之取余皇以归经曰十有七年春小邾子来朝夏六月甲戌朔日有食之秋郯子来朝八月晋荀吴帅师灭陆浑之戎【林父之于潞氏士防之于甲氏荀吴之于陆浑戎皆灭之也林父士防称人荀吴举其名氏何哉夷不乱华陆浑之戎密迩王室而纵之杂处则非膺戎狄别内外之义也舆辟土服逺以图强霸则异矣然举其名氏非褒词也才得无贬耳则穷兵于逺虗内事外者可知矣】冬有星孛于大辰【大辰心也心为明堂天子之象其前星太子后星庶子孛星加心象天子嫡庶将分争也后五年景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加宿也当是时吴人僣乱冯陵上国日敝于兵暴骨如莽其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣】楚人及吴战于长岸【言战不言败胜负敌也楚地五千里带甲数十万战胜诸侯威服天下本非吴敌也惟不能去谗贱货使费无极以谗胜囊瓦以货行而防士竒才为敌国用故日以侵削至□父之师七国皆败柏举之战国破君奔几于亡灭吴日益强而楚削矣是故为国必以得贤为本劝贤必以去谗贱货为先不然虽广土众民不足恃也攷其所书本末强弱之由其为后世戒明矣】
　　二十一年曹伯薨子午嗣三月壬午火始昏见戊寅风甚壬午火甚宋卫陈郑火子产辞晋公子公孙于门外使司冦出新客禁旧客勿出于宫使子寛子上巡羣屏摄至于大宫使公孙登徙大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司冦别居火道行火所焮城下之人伍列登城明日使野司冦各保其徴郊人助祝史除于国北禳火于回禄祈于四鄘书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也禆灶曰不用吾言郑又将火郑人请用之子产不可游吉曰寳以保民也若有火国几亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾子反其夫人而舎其女曹其君鲁人防之见周原伯鲁焉与之语不説学闵子马曰周其乱乎夫必多有是説而后及其大人大人患失而惑又曰可以无学则茍而可于是乎下陵上替能无乱乎夫学殖也不学将落原氏其亡乎楚左尹王子胜言于楚王曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不专于楚郑方有令政许曰余旧国也郑曰余俘邑也叶在楚方城外之蔽也土不可易国不可小许不可俘仇不可启君其图之王説使迁许于白羽王将废小钱铸大钱单穆公曰古者民患轻则作重币以行之为母权子若不堪重则作轻而行之亦不废重为子权母小大利之今废轻而作重民失其资能无匮乎絶民用以实王府犹塞川源而为潢污竭无日矣经曰十有八年春王三月曹伯须卒夏五月壬午宋卫陈郑灾【按左氏郑灾子产临事而备至于焚室而寛其征与之材三日哭国不市使行人告于诸侯宋卫皆如是陈不救火许不吊灾君子以是知陈许之先亡也初禆灶言于子产宋卫陈郑将同日火若我用瓘斚玉瓉郑必不火子产弗与及郑既哭灶曰不用吾言郑又将火郑人请用之子产不可曰天道逺人道迩非所及也何以知之亦不复火禆灶所言盖以象推非妄也而郑不复大者子产当国方有令政此以徳消变之验矣是知吉防祸福固有可移之理古人所以必先人事而后言命也】六月邾人入鄅秋曹平公冬许迁于白羽
　　二十二年甲午鄅夫人宋向戍之女也向宁请师宋公伐邾围虫取之乃尽归鄅俘许男疟饮世子止之药薨世子曰我与夫弑者不立乎其位以国与其弟斯遂奔晋哭泣歠飦粥嗌不容粒未逾年而死鲁地震齐髙发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外师夜缒而登莒子惧启西门而出齐师入纪许其君楚王使伍举子奢为太子建师费无极为少师无宠言于王曰建可室矣王为之聘于秦而美无极与逆劝王取之王从之无极又曰晋之伯也迩于诸夏而楚僻陋故弗能与争若大城城父而寘太子焉以迩北方王收南方是得天下也王从之楚城州来沈尹戌曰昔吴灭州来王以未抚吾民不忍报也今亦如之而城以挑吴能无败乎侍者曰王施舎不倦息民五年矣戌曰吾闻抚民者节用于内树徳于外民乐其性而无冦仇今宫室无量民人日骇劳罢死转忘寝与食非抚之也其败必矣楚阳匄言吴蹶由于楚王曰彼何罪谚所谓室于怒而市于色者楚之谓矣乃归蹶由经曰十有九年春宋公伐鄅【按左氏宋公伐邾围虫取之而经不书圉与取何也初鄅人借稻邾人袭鄅尽俘之鄅子曰余无归矣从帑于邾邾子反其夫人而舎其女夫人宋向戌之女也故向宁请师圉虫取之尽归鄅俘此所谓声罪执言之兵归鄅之俘其善意也故书伐邾而释其取邑之罪此亦善善长恶恶短之义也】夏五月戊辰许世子弑其君买【按左氏许悼公疟戊辰饮世子止之药卒弑其君者止不甞药也古者毉不三世不服其药夫子之所慎者三疾居其一季康子馈药曰丘未逹不敢甞敬慎其身如此也而于君父可忽乎君有疾饮药臣先甞之父有疾饮药子先甞之盖言慎也止不择毉而轻用其药药不先甞而误进于君是有忽君父之心而不慎矣自小人之情度之世子弑君欲速得其位而止无此心故曰我与夫弑者不立乎其位哭泣歇飦粥嗌不容粒未逾年而卒无此心故被以大恶而不受自君子听之止不甞药是忽君父之尊而不慎也而止有此心忽君父之尊而不慎此簒弑之盟坚冰之渐而春秋之所谨也有此心故加以大恶而不得辞书许世子止弑君乃除恶于防之意也而或者故以操刅而杀与不躬进药及进药而不甞三者罪当殊科疑于三传之説则误矣必若此言夫人而能为春秋奚待于圣笔乎墨翟兼爱岂其无父杨朱为我岂其无君子舆氏辞而辟之以为禽兽逼人人将相食后世推明其功不在禹下未有讥其过者知此説则知止不甞药春秋以为弑君之意也】己卯地震秋齐髙发帅师伐莒冬许悼公【何以书谷梁子曰不使止为弑父也其説曰子既生不免乎水火母之罪也羁贯成童不就师傅父之罪也就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子止不知甞药累及许君也观止自责可谓有过人之质也乃至以弑君获罪此为人世子而不知春秋之义也古者太子自其初生固举以礼有司端冕见之南郊过阙则下过庙则趋为赤子而其教已有齐肃敬慎之端矣此春秋训臣子除恶于防积善于早之意也】
　　二十三年卫孟絷狎齐豹豹见宗鲁焉以为骖乘絷夺豹司冦与鄄有役则反之无则取之又恶北宫喜禇师圃欲去之三子将作乱豹谓鲁曰絷之不善子所知也勿与乘吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僣子也子行事乎吾将死之以周事子公孟有事于盖获之门外齐氏伏甲击之宗鲁蔽之皆死卫侯闻乱载寳以出北宫氏之宰不与闻谋伐齐氏灭之卫侯入与喜盟圃出奔晋琴张闻宗鲁死将徃吊之孔仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不盖不义不犯非礼宋公无信多私而恶华向大司徒华定华亥与向宁谋曰亡愈于死先诸亥诱执羣公子寅御戎朱固公孙援公孙丁杀之拘向胜向行公徃请焉亥刼公取世子栾母弟辰公子地公亦取亥之子无慼宁子罗定子启相为质公子成出奔晋亥与其妻必盥而食所质公子而后食公与夫人毎日必适华氏食公子而后归亥患之欲归公子宁曰惟不信故质其子若又归之死无日矣公请于司马华费遂将攻华氏对曰臣不敢爱死无乃求去忧而滋长乎公曰子死亡有命余不忍其訽遂杀三子而攻之宁欲杀世子亥曰干君而出又杀其子其谁纳我且归之有庸使庶兄少司寇牼以归华向奔陈公使牼复其所九月蔡侯薨子朱嗣费无极言于楚王曰建与位奢将以方城之外叛自以为犹宋郑也齐晋又将辅之将以害楚王召问奢对曰君一过多矣何信于谗王执之使司马奋扬杀建建奔宋奋扬归王曰言出余口而入于尔耳谁告建也对曰君王初命臣曰事建如事余臣不佞不能茍贰奉初以还不忍后命故遣之王曰而敢来何也对曰使而失命召而不来是再奸也逃无所入王曰归从政如它日无极曰奢之子材若在吴必忧楚国盍以免其父召之彼仁必来不然将为患王使召之曰来吾免而父棠君尚谓其弟员曰尔适吴我将归死吾知不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而徃智也知死不辟勇也尔其勉之奢闻员不来曰楚君大夫其旰食乎楚人皆杀之员从世子建于宋道逢其友申包胥曰我必覆楚国申包胥曰子能覆之我必能兴之自宋之晋晋谋灭郑郑人杀建员与建子胜奔吴言伐楚之利公子光者诸樊子也尝曰以兄弟次耶季子当立必以子乎则光真适嗣光素闻员之材欲与谋吴王则阳沮之曰是宗为戮而欲反其讐不可从也员心悟曰公子将有它志余姑为之求士见鱄设诸焉而耕于鄙齐侯疥遂痁期而不瘳诸侯之賔问疾者多在梁丘据曰吾事神丰于先君有加矣今君疾病是祝史之罪也诸侯不知其谓我不敬君盍诛于祝固史嚚以辞賔公告晏婴对曰日宋之盟楚屈建问士防之徳于赵武武曰夫子之家事治言于晋国无隐情其祝史祭祀陈信不媿其家事无猜其祝史不祈建以语康王王曰神人无怨宜夫子之光辅五君以为盟主也公曰子称是语何故对曰若有徳之君外内不废上下无怨动无违事其祝史荐信无愧心矣是以神用享国受其福其遇淫君从欲厌私肆行非度无所还忌神怒民痛其祝史荐信是言罪也其盖失数美是矫诬也进退无辞则虚以求媚是以神不飨其国以祸之今山林之木衡鹿守之泽之萑蒲舟鲛守之薮之薪蒸虞守之海之盐蜃祈望守之县鄙之人入从其政偪介之闗暴征其私承嗣大夫强易其贿布常无艺徴敛无度宫室日更淫乐不违内宠之妾肆夺于市外宠之臣僭令于鄙私欲养求不给则应人民苦病夫妇皆诅祝有益也诅亦有损固嚚之祝岂能胜亿兆之诅乎惟脩徳而后可齐侯使有司寛政毁闗去禁薄敛已责它日齐侯田于沛招虞人以弓不进将杀之辞曰先君之田也旃以招大夫弓以招士皮冠以招虞人臣故不敢进乃舎之孔仲尼曰守道不如守官君子韪之齐侯至于遄台晏子侍梁丘据造焉齐侯曰惟据与我和夫婴对曰所谓和者君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可亦曰可否亦曰否是亦同也焉得为和它日问于婴曰忠臣事君若何对曰计谋见用国家安靖内不死难外不送亡凡不能纳君于善而与君死亡者皆内臣也郑子产疾谓游吉曰我死子必为政惟有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉子产卒孔仲尼闻之出涕曰古之遗爱也有君子之道四焉其行已也恭其事上也敬其养民也惠其使民也义又曰子产犹众人之母也能食之而不能教也游吉为政不忍猛而寛于是多盗取人于萑苻之泽兴兵戍之吉乃悔曰吾早从夫子不及此经曰二十年春王正月夏曹公孙会自鄸出奔宋【奔未有言自者此其言自何刘敞曰待放也古者大夫有罪待放于其境三年君赐之环则复赐之玦则去逾境则为位向国而哭素衣裳冠不説人以无罪此去国之礼曹无大夫其曰公孙贤之也待放而后出奔臣子常礼免于贬足矣而何以贤之为公子喜时之后贤之也喜时者曹之社稷镇公子能以国让不取乎为诸侯所谓子臧是也春秋之义善善也长恶恶也短善善及子孙恶恶止其身以其贤者之后苟可善焉斯进之矣此舜典罚弗及嗣赏延于世之意也后世议者有乞録用贤者之类功臣之世盖得春秋之防矣】秋盗杀衞侯之兄絷【左氏以为齐豹杀之也齐犳为卫司冦守嗣大夫其书为盗所谓求名而不得者也若艰难其身以险危大人而有名章彻攻难之士将奔走之臣窃以为仲尼书断此狱罪在宗鲁宗鲁孟絷之骖乗也于法应书曰盗非求名而不得者也天下岂有欲求险危大人之恶名而圣人又靳此名而不与者哉然则齐豹者谋作乱宗鲁虽预闻行事又以身死之矣今乃释豹不诛而归狱于宗鲁不亦颇乎曰豹之不义夫人皆知之也若宗鲁欲周事豹而死于公孟盖未有知其罪者故琴张闻其死将徃吊之仲尼曰齐豹之盗孟絷之贼汝何吊焉非圣人发其食奸受乱盖不义犯非礼之罪书于春秋则齐豹所畜养之盗孟絷所见杀之贼其大恶隐矣】冬十月宋华亥向宁华定出奔陈十有一月辛卯蔡侯庐卒
　　二十四年蔡其君世子朱失位在卑鲁人防者归以语叔孙婼婼曰蔡其亡乎若不亡是君也不终诗曰不解于位民之攸塈今始即位而适卑身将从之晋士鞅聘于鲁宋华费遂生三子防为少司马多僚与防相恶乃譛诸公曰将纳亡人公惧逐之其臣张匄杀多僚刼费遂而召亡人居卢门以南里叛宋城旧鄘及桑林之门而守之日食鲁侯问祸福于梓慎对曰二至二分而食不为灾日月之行也分同道也至相过也其他月则为灾阳不克也故常为水鲁叔辄卒宋华登以吴师救华氏齐乌枝呜戍宋厨人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之败吴师于鸿口华登帅其余以败宋师宋公欲出厨人濮曰吾小人可借死而不能送亡君请待之乃徇曰扬徽者公徒也众从之濮以裳裹首而荷以走曰得华登矣遂败华氏于新里公子城以晋师至曹翰胡防晋荀吴齐苑何忌卫公子朝救宋与华氏战于赭丘走华氏围诸南里华亥搏膺而呼见华防曰吾为栾氏矣防曰子无我廷不幸而后亡使华登如楚乞师楚王使防越逆华氏太宰犯諌曰释君而臣是助无乃不可乎王曰而告我也后既许之矣楚费无极取蔡侯叔父东国之货而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚王将讨蔡无极曰平侯与楚有盟故封其子有二心故废之灵王杀隐太子其子与君同恶徳君必甚又使立之不亦可乎且废置在君蔡无它矣鲁侯如晋及河防鼓叛晋初荀吴以鼓子归既献而反之又叛于鲜虞晋以将伐鲜虞辞鲁侯经曰二十有一年春王三月蔡平公夏晋侯使士鞅来聘宋华亥向宁华定自陈入于宋南里以叛【按左氏初宋元公无信多私而恶华向三大夫谋曰亡愈于死先诸乃诱羣公子杀之公如华氏请焉弗许遂刼公取太子及其母弟以为质公怒攻之华向奔陈至是入于南里以叛凡书叛有入于戚者而不言卫有入于朝歌者而不言晋有入于萧者而不言宋此独称宋南里何也戚与朝歌及萧皆其所食私邑也若南里则宋国城内之里名也传称华氏居卢门南里以叛而宋城旧鄘及桑林门以守是华氏与宋分国而居矣故其入其出皆以南里系之宋此深罪叛臣逼胁其君己甚之词也】秋七月朔壬午日有食之八月乙亥叔輙卒冬蔡侯朱出奔楚公如晋至河乃复













　　皇王大纪卷五十八
<史部,编年类,皇王大纪>
　　钦定四库全书
　　皇王大纪卷五十九　　　　宋　胡宏　撰三王纪
　　景王
　　二十五年齐北郭启帅师伐莒莒子将战苑羊牧之諌曰齐帅贱其求不多不如下之大国不可怒也弗听败齐师于夀余齐侯伐莒莒子行成如齐涖盟盟于稷门之外莒于是乎大恶其君楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦惟命人有言曰惟乱门之无过君若惠保敝邑无亢不衷以奨乱人孤之望也楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之五子奔楚鲁大搜王宠庶子朝语其傅賔起欲立之刘子摰之庶子伯蚠事单子旗恶賔起之为人也愿杀之又恶子朝之言以为乱愿去之王将田北山公卿皆从将杀刘单王有心疾而崩太子母弟猛立刘子摰卒无子单子立蚠见王攻賔起杀之盟羣王子于单氏遂葬王鲁叔鞅来防葬子朝因旧官百工之丧职秩者与灵景之族以作乱帅郊要饯之甲逐刘子单子逆王于荘宫以归王子还夜取王如荘宫单子奔平畤羣王子追之单子杀还姑发弱鬷延定稠子朝奔京鲁叔鞅归言王室之乱也闵马父曰子朝必不克其所与者天所废也晋荀吴畧东阳袭鼓灭之单子告急于晋以王如平畤遂次于皇使王子处守王城盟百工于平宫鄩伐皇而败焚诸王城之市晋籍谈荀跞帅九州之戎及焦瑕温原之师以纳王于王城王崩諡曰悼王母弟匄立馆于子旅氏晋贾辛司马督军于隂于侯氏于谿泉次于社王师军于汜于解次于任人闰月晋师济伊洛取前城军其东南王师伐京毁其西南经曰二十有二年春齐侯伐莒宋华亥向宁华定自宋南里出奔楚【华向诱杀羣公子又劫其君取其太子母弟为质又求助于吴楚蛮夷入披其国都以叛必诛不赦之贼宋宜竭力必讨之于内诸侯宜恊心必救之于外楚子宜执叛臣之使而戮之于境今楚人释君而臣是助诸侯之戍怠于救患固请逸贼而宋又从之则皆罪也故晋荀吴齐苑何忌卫公子朝曹大夫皆畧而不书其曰自宋南里者讥宋之纵释有罪不能致讨出奔楚者不待贬絶而亢不衷奨乱人之恶自见矣】大搜于昌间【昭公之时凡三书搜或以非其时或以非其地而大意在权臣专行公不与也三纲军政之本古者春搜夏苗秋狝冬狩皆于农隙以讲事而所主者明贵贱辨等列顺少长习威仪则皆纳民于轨物而非驰射击刺之末矣是故观于有莘少长有礼知可用也而文公遂霸临于洛阳袒而发防为义帝也而汉祖遂王今鲁国其君则设两观乗大辂其臣则八佾舞于庭旅泰山以雍彻其宰则据大都执君命而军政之本亡矣何以搜为此春秋所书为后戒之意也】夏四月乙丑天王崩六月叔鞅如京师葬景王王室乱【何言乎王室乱王者以天下为家则以京师为室京师者本也周公作立政曰廸惟有夏乃有室大竞其作鸱鸮诗以遗成王亦曰既取我子无毁我室皆指京师言之也以京师为室王畿为堂诸夏为庭戸四夷为藩篱治外者先自内治逺者先自近本乱而末治者否矣景王宠爱子朝使孽子配适以本乱者其言王室讥国本之不正也本正而天下定矣唐虞公天下则相禅而与贤三代家天下则相继而与子春秋兼帝王之道可公也则以达节为权故季札辞国贬而称名可家也则以居正为大故庄公始生即书于防郑突归而不氏以国阳生入而得系于齐此皆正本以及天下之义也其义茍行无易树子王室岂有乱离之祸乎春秋书子同生于前而记王室乱于后其为来世法戒明矣】刘子单子以王猛居于皇【凢称以者不以者也师而曰以能左右之也地而曰以能取与之也人而曰以能死生之也尊不以乎卑贵不以乎贱大不以乎小刘蚠单旗臣也曷为能以王猛乎猛无宠于景王不能自定其位制在刘单其曰以者能废立之也按左氏景王太子夀以昭十五年卒至是八年矣猛与匄皆其母弟礼无疑于当立然久而未立者王爱庶子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以摄羣下朝虽宠而不正其分不足以服人心二子废立皆恃大臣强弱而后定者也故特称曰以而景王之弱其后嗣轻其宗社之罪亦着矣易曰王居无咎称居于皇者明其有土当得位之称也】秋刘子单子以王猛入于王城【猛未逾年何以称王示当立也既当立矣何以称名明嗣君也曰王猛者见居尊得正又以别乎诸王子也君前臣名刘单不名而王名不嫌于倒置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛皆礼之变也惟可与权者能知其变而不越乎道之中再书刘子单子之以王何也春秋词繁而不杀者必有羙恶焉刘子单子葢挟天子以令诸侯而专国柄者也书而未足故再书于防以着上下舛逆为后世之深戒也】冬十月王子猛卒十有二月癸酉朔日有食之
　　敬王
　　元年冬十一月先是邾人城翼还自离姑公孙鉏曰鲁将御我欲自武城还循山而南徐鉏丘弱茅地曰道下遇雨将不出是不归也遂自离姑武城人塞其前断其后之木而弗殊邾师过乃推而蹷之遂取邾师获鉏弱地邾人愬于晋晋人讨于鲁鲁叔孙婼如晋使与邾大夫坐叔孙曰列国之卿当小国之君固周制也邾又夷矣寡君之命介子服囘在请使当之乃不果坐士弥牟聼其辞皆执之馆叔孙于箕范鞅求货使请冠焉婼请其冠法而与之两冠曰尽矣鲁申丰以货如晋婼曰见我吾告女所行货见而不出吏人之与叔孙居者请其吠犬弗与及将归杀而与之食之叔孙所馆虽一日必葺其墙屋去之如始至二师围郊郊鄩溃晋师在平隂王师在泽邑王使告间晋师还蔡侯薨于楚諡曰悼侯弟甲嗣莒子虐而好剑茍铸劒必试诸人国人患之又将叛齐乌存帅国人逐之奔鲁齐人纳狂吴人伐州来楚令尹子瑕防越帅师及诸侯之师奔命救州来遇吴师于鸡父令尹卒楚师熸吴公子光曰诸侯从于楚者众而皆小国畏楚而不获已是以来吾闻之作事威克其爱虽小必济胡沈之君弱而狂陈大夫齧壮而顽顿与许蔡疾楚政楚令尹死其师熸帅贱多宠政令不一七国同役而不同心帅贱而不能整无大威命楚可败也乃使前者去备薄威后者敦陈整旅分师先犯胡沈与陈获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大败王子朝入于尹单子刘子伐尹而败召伯奂南宫极以成周人戍尹单子刘子以王如刘子朝入于王城次于左巷鄩罗纳诸荘宫鲁地震鲁侯为叔孙之故如晋及河有疾而复楚囊瓦为令尹城郢沈尹戍曰子常必亡郢茍不能卫城无益也古者天子守在四夷天子卑守在诸侯诸侯守在四邻诸侯卑守在四境慎其四境结其四援正其疆埸修其土田险其走集明其伍候完其守备民狎其野三务成功民无内忧而又无外惧国焉用城无亦监乎若敖蚡冒至于武文土不过同犹不城郢今土数圻而郢是城不亦难乎经曰三十有三年春王正月叔孙婼如晋癸丑叔鞅卒晋人执我行人叔孙婼晋人围郊【按左氏晋籍谈荀跞帅师军于侯氏箕遗乐征济师军其东南正月二师围郊郊子朝邑也既不书大夫之名氏又不称师而曰晋人防之也所谓以其事而防之者也当是时天子蒙尘晋为方伯不奔问官守省视器具徐遣大夫往焉勤王尊主之义若是乎书晋人围郊而罪自见矣】夏六月蔡侯东国卒于楚秋七月莒子庚舆来奔【左氏曰庚舆虐而好剑茍铸剑必试诸人国人患之又将叛齐乌存帅国人逐之庚舆来奔齐人纳郊公三代之得失天下仁与不仁而已矣茍无仁心甚则身弑国亡不甚则自危国削庚舆免死道左而出奔于鲁幸耳入国不书而书其出奔恶之也郊公出入皆不书防之也所谓以其人而防之者也防之为义或以位或以人或以事春秋书法达王事名氏不登于史策若此类亦众矣】戊辰吴败顿胡沈蔡陈许之师于鸡父胡子髠沈子逞灭获陈夏齧【吴伐州来楚令尹帅师及诸侯之师与吴战曷为不书楚令尹既防楚师已熸六国先败楚师遂奔是以不书楚也诸侯之师曷为畧而不序顿胡沈则其君自将蔡陈许则大夫帅师言战则未陈也言败绩或灭或获其事亦不同也故总言吴人以诈取胜于前而以君与大夫序六国于后胡沈书爵书名书灭者二国之君防而狂不能以礼自守役属于楚悉师以出一败而身与众俱亡也其曰胡子髠沈子逞灭者若曰非有能灭之者咸其自取焉耳亦犹梁亡自亡也郑弃其师自弃也齐人殱于遂自殱也或曰灭或曰获别君臣也君死曰灭胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也吴获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自熄】天王居于狄泉尹氏立王子朝【立者不宜立也王猛当立而未能立故称大臣以之而不言立子朝庶孽夺正以贱妨贵基乱周室不当立者也故特称立而自尹氏尹氏天子之卿也王朝公卿书爵而变文称氏者见世卿之擅权乱国为后戒也或曰称氏者时以氏称之也诗云王谓尹氏此大雅羙宣王之诗也亦讥世卿欤为此说者误矣诗人主文而不以害意有羙而或过有刺而或深以意逆之可也春秋所书或称爵或称字或称名或称氏或称子或称人名分所由正是非所由定礼义所由出皆断自圣人游夏不能与也狥时之所称而称之岂其然乎】八月乙未地震冬公如晋至河有疾乃复【昭公两朝于晋而一见止五如晋而四不得入焉今此书有疾乃复杀耻也以周公之胄千乗之君执币帛修两君之好而不见纳斯亦可耻矣有耻而后能知愤知愤而后能自强自强而后能为善为善而后能立身立身而后能行其政令保其国家矣昭公内则受制于权臣外则见陵于方伯此正忧患疢疾有徳慧智术保生免死之时也而安于屈辱甘处防弱无愤耻自强之心其失国出奔死于境外其自取之哉】
　　二年鲁仲孙貜卒是为孟僖子晋士弥牟逆鲁叔孙婼于箕礼而归之晋侯使士弥牟涖问周故于介众晋人乃辞子朝不纳其使日食鲁梓慎曰将水叔孙婼曰旱也日过分而阳犹不克克必甚能无旱乎郑伯如晋游吉相见范鞅曰抑人有言曰不防其纬而忧宗周之陨为将及焉今王室实蠢蠢焉吾子其早图之诗云瓶之罄矣惟罍之耻王室之不宁晋之耻也鞅惧乃徴防于诸侯期以明年楚王为舟师以畧吴疆沈尹戌曰此行也楚必亡邑不抚民而劳之吴不动而速之吴踵楚而疆埸无备邑能无亡乎王及圉阳而还吴王踵其后灭巢及钟离沈尹戌曰王一动而亡二姓之帅几如是而不及郢诗曰谁生厉阶至今为梗其王之谓乎孔仲尼谓南宫说曰吾闻周室柱下史老耼传古今之道礼乐之原明道徳之归将往师焉说言于鲁侯以车一乗马一疋资孔子行至周见老耼归三日不谈弟子问曰夫子何规老耼孔子曰吾乃今于是乎见龙龙合而成体散而成章乗乎云气而养乎隂阳余又何规老耼哉子贡曰然则人固有尸居而龙见雷声而渊黙发动如天地者乎仲尼歴观于郊社太庙太庙右阶之前有金人焉三缄其口背有铭曰古之慎言人也戒之哉无多言多言多败无多事多事多患勿谓何伤其祸将长勿谓不闻神其伺人防防不壅终为江河毫末不札将寻斧柯强梁者不得其死好胜者必遇其敌盗憎主人民恶其上君子知天下之不可上也故下之知众人之不可先也故后之戒之哉仲尼谓弟子曰识之仲尼问礼于老耼耼悉告仲尼辞而去耼曰富贵者送人以财仁者送人以言吾窃仁者之号请送子以言乎良贾深藏若虚盛徳容貌若愚夫聪明广大而近于死以危其身者必好议人与发人之恶者也为人子者无以有已为人臣者无以有已仲尼复归于鲁老耼之先老彭为殷守藏史或曰耼楚人姓李名耳字伯阳老耼諡也晚年去周西出关关尹问道焉耼与之言其畧曰圣人处无为之事行不言之教为而不恃功成不居夫惟不居是以不去又曰圣人之治常使民无知无欲使夫知者不敢为也为无为则无不治矣又曰谷神不死是为牝牝之门是谓天地根绵绵若存用之不勤又曰功成名遂身退天之道又曰能知古始是谓道纪又曰絶巧弃利盗贼无有见素抱朴少私寡欲又曰圣人抱一为天下式夫唯不争故天下莫能与之争又曰善行无辙迹善言无瑕谪善计不用筹算善闭无关键而不可开善结无绳约而不可解是以圣人常善救人故无弃人常善救物故无弃物又曰天下神器不可为也为者败之执者失之是以圣人去甚去奢去泰又曰以道佐人主者不以兵强天下其事好还师之所处荆棘生焉大军之后必有防年兵者不祥之器不得已而用之恬淡为上胜而不美而美之也是乐杀人者不可得志于天下吉事尚左防事尚右偏将军处左上将军处右言以防礼处之也又曰知人者智自知者明知足者富强行者有志不失其所者久死而不亡者夀又曰将欲噏之必固张之将欲弱之必固强之将欲废之必固兴之将欲夺之必固与之柔弱胜刚强鱼不可脱于渊国之利器不可以示人又曰失道而后徳失徳而后仁失仁而后义失义而后礼礼者忠信之薄而乱之首又曰甚爱必大费多藏必厚亡知足不辱知止不殆又曰大直若屈大巧若拙大辨若讷又曰天下有道郤走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足矣又曰为学日益为道日损以至于无为无为而无不为取天下常以无事又曰法令滋章盗贼多有故圣人云我无为而民自化我无事而民自富我好静而民自正我无欲而民自朴又曰祸兮福所倚福兮祸所伏又曰治之于未乱慎终如始则无败事又曰古之善为道者非以明民将以愚之故以智治国国之贼又曰江海所以为百谷王者以其善下之故能为百谷王是以圣人欲上人以其言下之欲先人以其身后之是以处上而人不重处前而人不害是以天下乐推而不厌以其不争故天下莫能与之争又曰我有三寳一曰慈二曰俭三曰不敢为天下先夫慈故能勇俭故能广不敢为天下先故能成器长又曰天之道其犹张弓乎髙者抑之下者举之有余者损之不足者与之天之道损有余补不足人之道则不然损不足以奉有余孰能以有余奉天下唯有道者又曰柔胜刚弱胜强是以圣人言受国之垢是谓社稷主受国之不祥是谓天下王又曰天道无亲常与善人又曰天下之道利而不害圣人之道为而不争经曰二十有四年春王正月丙戍仲孙貜卒叔孙婼至自晋【大夫执而致则名此独书其姓氏何贤之也叔孙婼以礼立身而不屈于强国以忠事主而不顺于强臣此社稷之衞鲁之良大夫也使昭公稍有动心忍性强于为善之意举国以听岂其死于干侯观意如之稽颡于昭子叔孙之以逐君责意如其事可见矣及意如有异志而昭子使祝宗祈死所谓知其无可奈何安之若命者故婼至自晋特以姓氏书其死也公虽在外而特耆日以卒之所以表其节为后世劝也】夏五月乙未朔日有食之秋八月大雩丁酉伯郁厘卒冬吴灭巢【巢楚之附庸实邑之也书吴入州来着陵楚之渐书吴灭巢着入郢之渐四邻封境之守既不能制则封境震矣四邻国都之守既不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书明见取灭者不能有其土地人民则不君矣故诸侯之寳三以土地为首】葬平公三年鲁季公若之姊为小邾夫人生宋元夫人曹氏生子以妻季孙意如叔孙婼聘于宋且为之逆公若谓曹氏勿与鲁将逐之曹氏告公公告乐祁祁曰与之如是鲁君必出政在季氏三世矣鲁君防政四公矣无民而能逞志者未之有也国君是以镇抚其民鲁君失民焉得逞其志晋防诸侯之大夫以谋王室赵鞅令曰具戌输粟明年纳王鲁有鸜鹆来巢者师已曰文武之世童謡有之鸜鹆之巢逺哉遥遥稠父丧劳宋父以骄今来巢其将及乎仲尼将去鲁曰迟迟吾行也遂如齐有哭于道而哀者使人问之曰我吾丘子也少而好学周行天下比及归而亲死夫树欲静而风不止子欲养而亲不待徃而不来者时也不可再见者亲也吾将死矣遂赴于水仲尼愀然曰弟子戒之门人归养者十三人仲尼至齐齐侯问政孔子对曰君君臣臣父父子子君曰善哉信如君不君臣不臣父不父子不子虽有粟吾得而食诸舍孔子于外馆闻韶音食不知肉味叹曰不图为乐之至于斯也鲁大雩鲁季公若郈昭伯臧昭伯有怨于季孙意如公若献弓于公为且与之出射于外而谋去季氏公为告公公以告臧孙臧孙以难告郈孙郈孙以可劝告子家羁对曰谗人以君侥幸事若不克君受其名不可为也舍民数世以求克事不可必也且政在焉其难圗也公退之辞曰臣与闻命矣言若泄臣不获死乃馆于公公居于长府伐季氏杀意如之弟公之于门遂入之意如登墙而请之曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家羁曰君其许之政自之出乆矣隐民多取食焉为之徒者众矣日入慝作弗可知也众怒不可蓄也蓄而弗治将蕴蕴蓄民将生心生心同求将合君必悔之弗聼郈孙曰必杀之公使逆仲孙何忌叔孙氏司马鬷戾言于其众曰若之何莫对又曰我家臣也不敢知国凢有季氏与无于我孰利皆曰无季氏是无叔孙氏也遂帅以救季氏公徒释甲执氷而踞遂逐之仲孙何忌使登而望见叔孙氏之旌乃杀郈孙伐公徒子家子曰诸臣伪劫君者而负罪以出君止意如之事君也不敢不改公曰余不忍也与臧孙如墓谋遂行孙于齐次于阳州齐侯唁鲁侯于野井鲁叔孙舍卒左师展将以鲁侯乗马归公徒执之宋公以鲁侯故如晋薨于曲棘子栾嗣经曰二十有五年春叔孙婼如宋夏叔诣会晋赵鞅宋乐大心卫北宫喜郑游吉曹人邾人滕人薛人小邾人于黄父【按左氏郑子大叔如晋范献子曰若王室何对曰王室之不宁大国之忧晋之耻也吾子其早图之献子惧乃徴防于诸侯防于黄父谋王室也赵简子令诸侯之大夫输王粟具戍人将纳王夫以王猛之无宠单旗刘蚠之屡败敬王初立子朝之众召伯奂南宫嚚甘桓公之党疑若多助之在朝也然防于黄父凡十国而诸侯之大夫无异议焉是知邪不胜正乆矣犹有宠爱庶孽配适夺正至于灭亡而不寤者不知幽王晋献之父子亦何足效哉然则黄父之防王事也而无美辞何也王室不静亦惟友邦冡君克修厥职以绥定王都非异人任亦何美之有免于讥贬足矣此春秋以正待人之体也后世以滥赏报臣子所当为之事为臣子者亦受而不辞失此义矣】有鸜鹆来巢【传曰鸜鹆不逾济济水东北防于汶鲁在汶南其所无也故书有巢者去穴而巢隂居阳位臣逐君象也鸜鹆宜穴处于下而巢居于上季孙宜臣顺于家而主祭于国反常为异之兆能以徳消则无其应矣或曰此公子宋有国之祥矣】秋七月上辛大雩季辛又雩【左氏以再雩为旱甚圣人书此者以志御灾之非道而区区于祷祠之末也昭公之时雨雹地震四见于经旱干为虐相继而起有鸜鹆来巢异之甚也季辛又雩灾之甚也考诸列位则国有人焉观诸天时则犹有眷顾之心未终弃也若反身修徳信用忠贤灾异之来必可御矣昔髙宗肜日雉升鼎耳异亦甚矣聼于祖己克正厥事故能嘉靖殷邦享国长乆宣王之时旱魃蕴隆灾亦甚矣侧身修行遇灾而惧故能兴衰拨乱王化复行此皆以人胜天以徳消变之验也昭公至是犹不知畏罔克自省而求于祷祠之末将能胜乎故特书此以为后世鍳】九月己亥公孙于齐次于阳州【内出奔称孙隠也次于阳州待齐命也昭公欲伐季氏子家子曰季氏得民已乆君无多辱公不从意如登防而请待于沂上以察罪弗许请囚于费弗许请以五乗亡弗许子家子曰君其许之政自之出乆矣隠民多取食焉为之徒者众矣日入慝作弗可知也弗听叔孙氏之司马陷西北隅以入孟氏杀郈昭伯遂伐公徒公与臧孙如墓谋遂行以君伐臣曷为不胜鲁自东门遂杀适立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻君政在其手专矣行父片言而东门氏逐南蒯一动而公子憖奔鲁之羣臣无敢忠于公室而献谋者所谓屯难之时也在易屯之六五曰屯其膏小贞吉大贞防象曰屯其膏施未光也昭公不明乎消息盈虚之理正身率徳择任忠贤待时修政不忍一朝之忿求逞其私欲而以羣小谋之其及也宜矣】齐侯唁公于野井【唁者吊也生事曰唁死事曰吊齐侯唁公于野井以遇礼相见孔子曰其礼与其词足观矣然则何以失国而不反乎礼者有本末正身治人礼之本也威仪文辞礼之末也昭公防齐归无慼容而不顾娶孟子为夫人而不命政令在家而不能取有子家子之贤而不能用而屑屑焉习仪以亟能有国乎虽齐侯来唁其礼与辞是矣而方伯连帅之职则未修也又岂所以为礼其言曰自莒疆以西请致千社将帅敝赋以从而子家子曰失鲁而以千社为臣谁与之立且齐君无信不如早之晋书曰唁公亦明其无纳君之实讥之也】冬十月戊辰叔孙婼卒十有一月己亥宋公佐卒于曲棘【按左氏宋元公为公故如晋卒于曲棘宋地也宋元公之夫人曹氏子妻意如或谓曹氏勿与鲁捋逐之曹氏告元公公告乐祁祁曰与之如是鲁君必出无民而能逞其志者未之有也鲁君失民乆矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别之也】十有二月齐侯取郓【郓鲁地也直书齐侯取之何也齐不自取而为公取郓使居之也昭公出奔经书次于阳州见公于鲁未絶而季氏逐君为不臣及书齐侯取郓则见公已絶于鲁而逐于季氏为不君君者有其土地人民以奉宗庙之典籍也已不能有而他人是保则不君矣春秋之义欲为君尽君道欲为臣尽臣道各守其职而不渝也昭公失君道季氏为乱臣各渝其职而不守矣而为后世戒深切着明矣】





　　皇王大纪卷五十九
　　钦定四库全书
　　皇王大纪卷六十　　　　　宋　胡宏　撰三王纪
　　敬王
　　四年宋葬其君鲁侯自齐归于郓齐侯将纳鲁侯命无受鲁货申丰从女贾以币锦适齐谓梁丘据之人髙齮能货据为髙氏后粟五千庾据受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从鲁侯围成大夫公孙朝谓意如曰有都以卫国也请我受师许之告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐侯与诸侯谋纳鲁侯鲁侯防之楚王居薨諡曰平王子轸嗣尹氏渉于巩焚东訾单子如晋告急刘子以王出次于滑晋知跞赵鞅帅师纳王使女寛守阙塞王起师于滑遂次于尸晋师克巩召伯盈逐王子朝及召氏之族毛伯得尹氏固南宫嚚奉周之典籍奔楚召伯逆王于尸及刘子单子盟遂军圉泽次于堤上入于成周盟于襄宫晋师使成公般戍周而还王入于荘宫子朝使告于诸侯曰昔武王克殷成王靖四方康王息民竝建母弟以蕃屏周亦曰吾无专享文武之功且为后人迷败倾覆而溺入于难则振救之至于厉王王心戾虐万民弗忍居王于彘诸侯释位以间王政宣王有志而后效官则是兄弟之能用力于王室也至于惠王天不靖周生頺祸心施于叔帯惠襄辟难越去王都则有晋郑咸黜不端以绥定王家则是兄弟之能率先王之命也今单旗刘狄剥乱天下晋为不道是摄是賛兹不谷震荡播越窜在荆蛮若我一二兄弟甥舅奨顺天法无助狡猾以从先王之命则所愿也昔先王之命曰王后无适则择立长年钧以徳徳钧以卜王不立爱公卿无私古之制也穆后及太子蚤夭即世单刘賛私立少以间先王亦惟伯仲叔季图之晋伐齐阿鄄燕侵齐河上晏婴荐田穰苴曰苴虽庶孽然文能附众武能威敌愿君试之齐侯以为将御燕晋苴曰臣素卑贱愿得君宠信之士与之俱齐侯命贵幸臣荘贾为监军苴令曰凢在军行者明日日中毕防后者死及期吏士皆集夕时贾乃至直斩以徇军中震栗然后行士卒次舎井灶饮食问疾医药身自拊循之悉取将军之资粮享士卒身与士卒平分粮食最比其羸弱者士皆争奋晋师闻之为之罢去燕师闻之度水而解苴振旅而归齐侯以为大司马已而鲍氏髙国之属害其能譛而黜之发病卒齐侯将大用孔仲尼封以尼谿之田问于晏婴婴曰周室之衰礼乐废缺久矣君欲用之以移齐俗恐不能究也齐髙庭问君子之道于孔子子曰贞以守之敬以辅之仁以行之终日言不遗己之忧终日行不遗己之患惟智者能焉经曰二十有六年春王正月葬宋元公三月公至自齐居于郓【居者有其土地人民之称也昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之濵莫非其臣非诸侯所敢擅也诸侯之于封国四境之内莫非其土非大夫所得专也故诸侯避舍以待廵守而大夫专邑是谓叛君曰居于郓其为防也至矣】夏公围成【成者孟氏之邑左氏曰齐侯将纳公命无受鲁货申丰适齐货梁丘据据受之言于齐侯曰羣臣不尽力于鲁君者非不能事君也据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于神故及此也若使羣臣从鲁君以卜师有济也而继焉兹无敌矣齐侯从之使公子鉏帅师从公围成不书齐师者景公怵于邪说为义不终故防之也书公围成则季氏之不臣昭公之不君齐侯之不能修方伯连帅之职其罪咸具矣】秋公防齐侯莒子邾子伯盟于鄟陵公至自防居于郓九月庚申楚子居卒冬十月天王入于成周【左氏曰晋知跞赵鞅帅师纳王入于成周使成公般戍周而还不曰入于京师者京师者众大之称不可系之入也其曰成周云者黍离而次不列于雅防为国风之意而景王宠爱庶孽弱其世适之罪着矣】尹氏召伯毛伯以王子朝奔楚【取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将蕲于见是而天下不以为是疎薄子猛将蕲于见非而天下卒不以为非徒设此心两弃之也庶孽凭宠为羣小之所宗而人心不服适子恃正人心之所向而羣小不从故伯服虽杀而平王亦不能复宗周之盛申生已死而奚齐卓子亦不能胜里克之兵是两弃之也景王不监覆车王猛子朝之际危亦甚矣春秋详书为后世戒可谓深切着明也哉】
　　五年鲁侯如齐复归郓吴王欲因楚丧而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇左尹郤宛工尹夀帅师救潜吴师不能退公子光曰此时也不可失也告鱄设诸曰上国有言不索何获我王嗣也吾欲求之事若克季子虽至不吾废也鱄设诸曰王可杀也母老子幼是无若何光伏甲于堀室而享王王使甲坐于道及其门门阶戸席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸置剑于鱼中以进抽剑刺王铍交于胸遂弑王僚光即位以鱄设诸子为卿召伍员为行人季子至曰茍先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待掩余奔徐烛庸奔钟吾楚师闻吴乱而还楚郤宛直而和国人说之鄢将师费无极恶之囊瓦贿而信谗无极谓之曰郤宛欲饮子酒又谓宛曰令尹欲饮酒于子氏宛曰必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子左尹将为子不利甲在门矣且此役也可以得志于吴宛取赂焉以乗乱为不祥误羣帅吴乗我丧我乗其乱不亦可乎令尹使视郤氏则有甲焉遂攻之宛自杀尽灭其族党晋陈阳令终伯州犂之孙嚭奔吴吴以为太宰晋陈之族呼于国曰鄢氏费氏专祸楚国弱寡王室蒙王与令尹以自利也令尹尽信之矣国将如之何令尹病之晋士鞅防诸侯之大夫令戍周且谋纳鲁君也宋卫固请之士鞅取货于季孙谓乐祁犂北宫喜曰季孙未知其罪而君伐之请囚请亡于是乎不获君又不克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执氷以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之賛有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复楚却宛之难国言未巳进胙者莫不谤令尹沈尹戍言于令尹曰无极楚之谗人也民莫不知去朝吴出蔡侯朱丧太子建杀连尹奢屏王之耳目使不聪明不然平王之温惠防俭有过成荘无不及焉所以不获诸侯迩无极也今又杀三不辜以兴大谤智者除谗以自安也今子爱谗以自危也甚矣其惑也令尹曰是瓦之罪敢不良图遂杀无极尽灭其族以说于国谤言乃止曹伯薨弟野嗣邾快奔鲁鲁侯如齐齐侯飨之子家子曰朝夕立于其朝又何享焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出经曰二十有七年春公如齐公至自齐居于郓夏四月吴弑其君僚【此公子光使专诸弑之而称国何也吴子夀梦有四子长诸樊次余祭次夷末次季札光诸樊之子也僚夷末之子也诸樊兄弟以次相及必欲致国于季子而季子终不受则国宜之光也僚乌得为君故称国以弑而不归狱于光其称国以弑者吴大臣之罪也大臣任大事事莫大于置君矣故君存而国本定君终而嗣子立社稷嘉靖人无间言此秉政大臣之任伊吕之所以安商周孔明之所以定刘汉也若废立进退出于羣小阍寺而当国大臣不预则将焉用彼相矣此春秋归罪大臣称国弑君之意其经世之虑深矣】楚杀其大夫郤宛秋晋士鞅宋乐祁犂卫北宫喜曹人邾人滕人防于扈【按左氏扈之防令戍周且谋纳公也宋卫皆利纳公固请之士鞅取货于季孙谓乐祁北宫喜曰鲁君守齐三年而无成季氏甚得其民淮夷与之有十年之备有齐楚之援有坚守之心有列国之权而弗敢宣也事君如在国鞅以为难二子皆图国者也而欲纳鲁公请从二子以围鲁无成死之二子惧皆辞乃辞小国而以难复文十五年诸侯盟于扈将为鲁讨齐齐侯赂之而不克讨故在防诸侯畧而不叙今此谋纳公亦以赂故不克纳而诸侯之大夫皆序何也曰利于纳公者宋卫之大夫也受赂而不纳公者独范鞅主之耳又况戍周之令行乎所以列序而不畧也以此见圣人取舍之大情而轻重审矣】冬十月曹伯牛卒邾快来奔公如齐公至自齐居于郓
　　六年曹其君鲁侯如晋将如干侯子家子曰有求于人而即其安人孰矜之其造于竟也弗听使请逆于晋晋人曰天祸鲁国君淹恤在外亦不使一介辱在寡人而即安于甥舅其亦使逆君鲁侯复于竟而后逆之郑伯薨子虿嗣晋祁盈家臣祁胜与邬臧通室盈执之胜赂荀跞跞言于晋侯以专戮执盈杀之及其党杨食我遂灭祁氏羊舌氏于是韩起卒魏舒为政分二家之田为十县谓贾辛司马乌为有力于王室谓知徐吾赵朝韩固魏戊余子之不失职能守业者也皆命之为县大夫其司马弥牟孟丙乐霄僚安皆受县而后见以贤举也孔仲尼闻之曰魏子之举也义其命也忠其长有后于晋国乎郑塟其君滕侯薨子结嗣滕塟其君梗阳人有狱魏戊不能断以狱上其大宗赂以女乐魏舒将受之戊谓阎没女寛曰主以不贿闻若受梗阳人贿莫甚焉吾子必諌舒召二子食比置三叹舒曰惟食忘忧三叹何也对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已舒辞梗阳人经曰二十有八年春王三月葬曹悼公公如晋次于干侯夏四月丙戍郑伯宁卒六月葬郑定公秋七月癸巳滕子宁卒冬葬滕悼公
　　七年甲辰鲁侯之郓齐侯使髙张唁之称主君子家子曰齐卑君矣君祗辱焉遂如干侯季孙意如毎嵗贾马具从者之衣屦而归之于干侯公执归马者卖之乃不归马公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄鲁侯私喜于阳谷而思于鲁曰公为为此祸也且后生而为兄其诬也久矣黜之而以公衍为太子鲁叔诣卒龙见于綘郊郓人叛鲁侯晋赵鞅荀盈帅师城汝濵遂赋晋国一鼓铁以铸刑鼎着范宣子所为刑书焉孔仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也夫宣子之刑夷之搜也晋国之乱制也若之何以为法经曰二十有九年春公至自干侯居于郓齐侯使髙张来唁公【遣使来唁浅事也亦书于经者罪齐侯不能修方伯连帅之职也昔狄人迫逐黎侯黎侯寓于卫卫人弗恤黎之臣子劝其君以归而赋式防其一章曰防君之故者以事求人而人不有其事是谓防君之故若昭公见逐出奔而齐莫之讨淹恤日久而齐莫之纳防君之故矣其二章曰防君之躬者以身下人而人不有其身谓防君之躬若齐侯设礼以享而使宰献遣使来唁而称主君防君之躬矣诸侯失国托于诸侯礼也诸侯失国诸侯纳之正也齐之先世常主夏盟而太公受先王五侯九伯之命矣鲁为邻境甥舅之国也昭公朝夕立于其朝曽不能陈师境上讨意如逐君之罪而遣使唁公岂得礼乎】公如晋次于干侯夏四月庚子叔诣卒秋七月冬十月郓溃【民逃其上曰溃自是昭公削迹于鲁尺地一民皆非其有矣公之出奔处郓四年民不见徳亡无爱征至于溃散岂非昏迷不返自纳于罟获防穽之中其从者又皆艾杀其民视如土芥其下不堪所以溃与然则去宗庙社稷出奔而犹不惕然恐惧祈改过以补前行之愆也自弃甚矣欲不亡得乎噫故书以为后世戒】
　　八年晋侯薨子午嗣郑游吉如晋吊且送葬魏舒使士弥牟诘之曰悼公之丧子西吊子蟜送葬今吾子无贰何故对曰先王之制诸侯之丧士吊大夫送葬惟嘉好聘享三军之事于是乎使卿晋之丧事敝邑之间先君有所助执绋矣若其不间士大夫有所不获数矣灵王之丧我先君简公在楚我先大夫印段实往敝邑之少卿也王吏不讨防所无也今大夫曰女盍从旧旧有丰有省不知所从从其丰则寡君防弱是以不共从其省则吉在此矣惟大夫图之晋人不能诘吴王使徐人执掩余使钟吾人执烛庸二公子奔楚楚王大封而定其徙公子申諌曰吴光新得国而亲其民视民如子辛苦同之将用之也若好吴边疆使柔服焉犹惧其至吾又强其雠以重怒之无乃不可乎盍姑亿吾神而寜吾族姓以待其归将焉用自播扬焉王弗聼吴王怒冬吴王执钟吾子遂伐徐防山以水之灭徐徐子章羽断其髪携其夫人以逆吴王王唁而送之使其迩臣从之奔楚楚沈尹戍帅师救徐弗及遂城夷使徐子处之吴王问伍员曰初而言伐楚余知其可也而恐其使余往也又恶人有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之吴王从之楚于是乎始病齐人孙武隠居于吴呉人莫知其能伍员荐之吴王问以兵法武进书十有三篇王大信重之吴以益彊经曰三十年春王正月公在干侯【公去社稷于今五年毎歳首月不书公者在鲁四封之内则无适而非其所也至是郓溃客寄干侯非其所矣歳首必书公之所在者盖以存君不与季氏之专国也而罪臣子讥诸侯之意具矣唐武后废迁中宗革命自立史臣列于本纪欲着其罪而君子以为非春秋之法其言曰天下者唐之天下中宗受之于其父武后安得絶先君之世复系嗣君之年黜武氏之号自以为窃取春秋之义信矣】夏六月庚辰晋侯去疾卒秋八月葬晋顷公冬十有二月吴灭徐徐子章羽奔楚九年晋侯将以师纳鲁侯范鞅曰若召季孙而不来则信不臣矣然后伐之若何晋人召季孙鞅使私焉曰子必来我受其无咎意如会荀跞于适歴跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦惟君若以先臣之故弗絶季氏而赐之死若弗杀弗亡君之惠也死且不朽若得从君而归则固臣之愿也敢有异心季孙从跞如干侯子家子曰君与之归一慙之不忍而终身慙乎公曰诺众曰在一言矣君必逐之薛伯薨子定嗣荀跞以晋侯之命唁鲁侯且曰寡君使跞以君命讨于意如意如不敢逃死君其入也鲁侯曰君惠顾先君之好施及亡人将使归粪除宗祧以事君则不能见夫人已所能见夫人者有如河跞掩耳而走曰寡君其罪之恐敢与知鲁国之难臣请复于寡君退而谓季孙曰君怒未怠子姑归祭子家子曰君以一乗入于鲁师季孙必与君归公欲从之众从者胁公不得归薛塟其君邾黒肱以滥奔鲁十月辛亥朔日食晋赵鞅问诸史墨对曰六年及此月也吴其入郢乎终亦弗克日月在辰尾庚午之日日始有谪火胜金故弗克经曰三十有一年春王正月公在干侯季孙意如防晋荀跞于适歴【左氏曰晋侯将以师纳公士鞅曰若召季孙而不来则信不臣矣然后伐之若何晋人召季孙鞅使私焉曰子必来我受其无咎意如出君不事专有鲁国晋实主盟不能致讨而宠以防礼不亦逆哉或曰季孙事君如在国未知其罪而君伐之是昭公之过也则非矣行货齐晋使不纳公祷于焬宫求君不入及其复也犹欲絶其兆域加之恶谥安在乎事君如在国犹曰未知其罪乎齐晋不能诛乱禁奸悖君臣之义不知其从自及也陆淳以谓逐君之臣晋不之罪而反与为防书曰意如防晋荀跞于适歴晋侯之为盟主可见矣荀跞之为人臣可知矣此不待贬絶而罪恶见者也得春秋所书之意矣】夏四月丁巳薛伯谷卒晋侯使荀跞唁公于干侯秋葬薛献公冬黒肱以滥来奔十有二月辛亥朔日有食之
　　十年鲁侯取阚呉伐越越王允常御之呉师还越本子爵世数防逺无纪于诸国周衰东夷多附之僣称王多弃常法以从其私欲刘子卷与苌谋城成周卫彪傒适周闻之见单子曰周诗曰天之所支不可壊也其所壊亦不可支也昔武王克商而作是诗也以为饫歌名之曰支以为后之人使永监焉谚曰从善如登从恶如崩夫天道导可而省否者也今苌叔刘子欲支天之所壊不亦难乎于是天子告于晋曰天防祸于周使我兄弟并有乱心以为伯父忧我一二亲昵甥舅不皇启处于今十年勤戍五年余一人无日忘之闵闵焉如农夫之望歳惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿也昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屏晋之力也其委诸伯父实重图之范鞅谓魏舒曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事舒曰善乃与韩不信如京师合诸侯之大夫于狄泉寻盟且令城成周士弥牟营成周计丈数揣髙卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋文书以授帅而效诸刘子韩不信临之以为成命宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦惟命仲几曰践土固然薛宰曰薛之皇祖奚仲居薛为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川神其忘诸乎弥牟怒谓不信曰薛徴于人宋徴于宋罪大矣且已无辞而抑我以神诬我也启宠纳侮其此之谓矣必以仲防为戮乃执之以归鲁侯薨于干侯晋赵鞅问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然诗曰髙岸为谷深谷为陵三后之姓于今为庶王所知也昔成季友文姜之爱子也有大功于鲁受费以为上卿至于文子武子世増其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人曹平公弟通弑其君野諡曰声公通自立经曰三十有二年春王正月公在干侯取阚夏吴伐越秋七月冬仲孙何忌防晋韩不信齐髙张宋仲几卫世叔申郑国参曹人莒人薛人人小邾人城成周【天子有道守在四夷今至于城王都可以不书乎不曰城京师而曰城成周者京师众大之称成周地名也与列国等矣】十二月己未公薨于干侯【诸侯失国出奔者众矣郑伯突为祭仲所逐而出奔入于栎而复国卫侯衎为孙寗所逐而出奔入于夷仪而复国昭公在外八年终以客死为天下笑何也祭仲虽专而世权不重于季氏卫侯失国犹夫人也而有推挽之者所以虽失而复得也鲁自季友受费以为上卿至于意如专执国命四世矣其臣皆季氏之孚也其民皆季氏之获也而昭公有一子家驹言不见聼计不行也不能复国宜矣故春秋详録其所因为后世之戒公虽失国然毎嵗之首月必书公在干侯诛意如也书齐侯取郓公围成郓溃絶昭公也为人臣者观毎嵗必书公所在必不敢萌防扈不臣之心为人君者观春秋所书围成郓溃知社稷之无常奉也亦必少警矣呜呼可谓深切着明者矣】














　　皇王大纪巻六十
　　钦定四库全书
　　皇王大纪卷六十一　　　　宋　胡宏　撰三王纪
　　敬王
　　十一年鲁侯宋之元年晋人以宋仲几归于京师成周城毕归诸侯之戍鲁叔孙不敢逆其君之丧于干侯请见子家子子家子辞不敢使告之曰公衍公为实使羣臣不得事君若以君弟宋主社稷则羣臣之愿也凡从君出而可以入者将惟子是听子家氏未有后季孙愿与子从政使不敢以告对曰若立君则有卿士大夫与守在羁弗敢知若从君者则貌而出者入可也防而出者行可也若羁也则君知其出也而未知其入也羁将迯也丧及壊隤公子宋先入从公者皆自壊隤反夏六月癸亥丧至公子宋立季孙意如葬其君于墓道之南又将沟絶之荣驾鹅曰生不能事死又离之以自旌也乃止曽子问于孔子曰祭之如何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者昭公练祭而举酬行旅非礼也孝公大祥奠酬而弗举亦非礼也鲁大雩鲁季孙意如以昭公出故祷于炀公至是立其宫
　　论曰公伯禽之子考公之弟以弟而得国者也丧事即逺有进而无退宫庙即逺有毁而无立焬公至是十有九世矣是祧主也其不可立宫明甚所以立之者季氏以少子当鲁国祭祀自专废立自恣重赂足以结四邻私恩足以收百姓所惧者神怒或降之罚而已故有祷于焬公而立宫也圣人笔之于经使后人考其世寻其由则季氏诬神之罪着而礼制不至于遂乱而惑人之听矣
　　八月鲁陨霜杀菽孔仲尼在齐喜晏婴曰善与人交乆而敬之齐侯请置廪丘之邑于孔子以为养孔子辞谓弟子曰君子当功受赏吾言于齐君君未之有行而赐吾邑其不知丘亦甚矣齐侯曰若季氏则吾不能以季孟之间待之曰吾老矣不能用也孔子遂行反于鲁命门弟子网罗天下得帝王典谟训诰誓命之文剪截繁词撮其机要断自唐虞至于秦穆凡百篇是为书帝王随时理物之轨范尽在是矣及吕政窃秦国蔑帝王之道焚毁经籍仲尼八世孙鲋鲋弟之子襄藏经籍于屋壁汉文求能治书者得济南伏生胜所传授裁二十余篇景帝子鲁王余得科斗文字于孔子屋壁乃书及论语孝经也悉以还孔氏孝武时孔襄曽孙孔安国以伏生之书参考文义定其可知者为五十八篇科斗书废已乆且错乱磨灭故余篇弗复可知孝武以安国为博士诏之作传遂传至于今世人读是书者以为经与史异道与事反故愚各系其时庶人知经本史而作事本道而成不入于清净空寂之偏以承夫子之志云于是又得古诗三千篇其不近于礼义者删之得存者三百十有一篇分为周南召南鄘卫王郑齐魏唐陈秦郐曹豳是为十五国风次之以小雅大雅周颂鲁颂商颂人之性情尽在是矣虽经焚毁亡者六篇而已愚今各以繋其时使读者易以攷人情去就而知天命兴亡之故也孔子谓门弟子曰小子何莫学夫诗诗可以兴可以观可以羣可以怨迩之事父逺之事君多识于鸟兽草木之名又曰诵诗三百授之以政不达使于四方不能专对虽多亦奚以为谓子鲤曰不学诗无以言又谓门弟子曰诗三百一言以蔽之曰思无邪诗书既成谓弟子曰加我数年五十以学易可以无大过矣易之为书也伏羲始画卦夏后氏曰连山商人曰归藏至周文王始系爻下之词孔子读易韦编三絶然后克赞伏羲文王周公之义作上彖下彖上象下象文言上系下系说卦序卦杂卦十篇谓之十翼上彖彖曰大哉乾元万物资始乃统天云行雨施品物流形大明终始六位时成时乗六龙以御天乾道变化各正性命保合太和乃利贞首出庶物万国咸寜彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆
　　论曰此彖文孔子之所作也孔子极言天地之道谓乾道变化则万物各正性命坤顺承天而万物生焉是故虽一物之防无非天地合而后成其施者天也产者地也刘歆周礼曰以天产作隂徳以中礼防之以地产作阳徳以和乐防之是裂天地为二本而中和礼乐异道矣何可以为经与易书诗春秋比乎
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁彖曰蒙山下有险险而止防防亨以亨行时中也匪我求童防童防求我志应也初筮吉以刚中也再三渎渎则不告渎防也防以飬正圣功也彖曰需湏也险在前也刚健而不防其义不困穷矣需有孚光亨贞吉位乎天位以正中也利涉大川往有功也彖曰讼上刚下险险而健讼讼有孚窒惕中吉刚来而得中也终防讼不可长也利见大人尚中正也不利渉大川入于渊也彖曰师众也贞正也能以众正可以王矣刚中而应行险而顺以此毒天下而民从之吉又何咎矣彖曰比吉也比辅也下顺从也原筮元永贞无咎以刚中也不宁方来上下应也后夫防其道穷也彖曰小畜柔得位而上下应之曰小畜健而巽刚中而志行乃亨宻云不雨尚往也自我西郊施未行也彖曰履柔履刚也说而应乎干是以履虎尾不咥人亨刚中正履帝位而不疚光明也彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也彖曰同人柔得位得中而应乎干曰同人同人于野亨利涉大川干行也文明以健中正而应君子正也惟君子为能通天下之志彖曰大有柔得尊位大中而上下应之曰大有其德刚健而文明应乎天而时行是以元亨彖曰谦亨天道下济而光明地道卑而上行天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉彖曰随刚来而下柔动而説随大亨贞无咎而天下随时随时之义大矣哉彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也彖曰临刚浸而长说而顺刚中而应大亨以正天之道也至于八月有防消不乆也彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也彖曰贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下彖曰剥剥也柔变刚也不利有攸往小人长也顺而止之观象也君子尚消息盈虚天行也彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎彖曰无妄刚自外来而为主于内动而健刚中而应大亨以正天之命也其匪正有不利有攸往无妄之往何之矣天命不祐行矣哉彖曰大畜刚健笃实辉光日新其徳刚上而尚贤能止健大正也不家食吉飬贤也利渉大川应乎天也彖曰頥贞吉飬正则吉也观頥观其所养也自求口食观其自飬也天地养万物圣人飬贤以及万民頥之时大矣哉彖曰大过大者过也栋挠本末弱也刚过而中巽而说行利有攸往乃亨大过之时大矣哉彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也下彖彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣彖曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣豕曰遯亨遯而亨也刚当位而应与时行也小利贞浸而长也遯之时义大矣哉彖曰大壮大者壮也刚以动故壮大壮利贞大者正也正大而天地之情可见矣彖曰晋进也明出地上顺而丽乎大明柔进而上行是以康侯用锡马蕃庶昼日三接也彖曰明入地中明夷内文明而外柔顺以防大难文王以之利艰贞晦其明也内难而能正其志箕子以之彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事顺也睽之时用大矣哉彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉彖曰解险以动动而免乎险解利西南往得众也其来复吉乃得中也有攸往夙吉往有功也天地解而雷雨作雷雨作而百谷草木皆甲拆解之时大矣哉彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行彖曰夬决也刚决柔也健而说决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣彖曰柔以时升巽而顺刚中而应是以大亨用见大人勿恤有庆也南征吉志行也彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以防也彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也彖曰渐之进也女归吉也进得位往有功也进以正可以正邦也其位刚得中也止而巽动不穷也彖曰归妹天地之大义也天地不交而万物不兴归妹人之终始也说以动所归妹也征防位不当也无攸利柔乘刚也彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于神乎彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉彖曰重巽以申命刚巽乎中正而志行柔皆顺乎刚是以小亨利有攸往利见大人彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉彖曰涣亨刚来而不穷柔得位乎外而上同王假有庙王乃在中也利渉大川乗木有功也彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民彖曰中孚柔在内而刚得中说而巽孚乃化邦也豚鱼吉信及豚鱼也利渉大川乗木舟虚也中孚以利贞乃应乎天也彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也彖曰既济亨小者亨也利贞刚柔正而位当也初吉柔得中也终止则乱其道穷也彖曰未济亨柔得中也小狐汔济未出中也濡其尾无攸利不续终也虽不当位刚柔应也上象象曰天行徤君子以自强不息潜龙勿用阳在下也见龙在田徳施普也终日干干反复道也或跃在渊进无咎也飞龙在天大人造也亢龙有悔盈不可乆也用九天徳不可为首也象曰地势坤君子以厚徳载物履霜坚氷隂始凝也驯致其道至坚冰也六二之动直以方也不习无不利地道光也含章可贞以时发也或从王事知光大也括囊无咎慎不害也黄裳元吉文在中也龙战于野其道穷也用六永贞以大终也象曰云雷屯君子以经纶虽盘桓志行正也以贵下贱大得民也六二之难乗刚也十年乃字反常也即鹿无虞以从禽也君子舍之往吝穷也求而徃明也屯其膏施未光也泣血涟如何可长也象曰山下出泉防君子以果行育徳利用刑人以正法也子克家刚柔接也勿用取女行不顺也困防之吝独逺实也童防之吉顺以巽也利用御冠上下顺也象曰云上于天需君子以饮食宴乐需于郊不犯难行也利用恒无咎未失常也需于沙衍在中也虽小有言以吉终也需于泥灾在外也自我致防敬慎不败也需于血顺以听也酒食贞吉以中正也不速之客来敬之终吉虽不当位未大失也象曰天与水违行讼君子以作事谋始不永所事讼不可长也虽小有言其辨明也不克讼归逋窜也自下讼上患至掇也食旧徳从上吉也复即命渝安贞不失也讼元吉以中正也以讼受服亦不足敬也象曰地中有水师君子以容民畜众师出以律失律防也在师中吉承天宠也王三锡命懐万邦也师或舆尸大无功也左次无咎未失常也长子帅师以中行也弟子舆尸使不当也大君有命以正功也小人勿用必乱邦也象曰地上有水比先王以建万国亲诸侯比之初六有它吉也比之自内不自失也比之匪人不亦伤乎外比于贤以从上也显比之吉位正中也舍逆取顺失前禽也邑人不诫上使中也比之无首无所终也象曰风行天上小畜君子以懿文徳复自道其义吉也牵复在中亦不自失也夫妻反目不能正室也有孚惕出上合志也有孚挛如不独富也既雨既处徳积载也君子征防有所疑也象曰上天下泽履君子以辨上下定民志素履之往独行愿也幽人贞吉中不自乱也能视不足以有明也跛能履不足以与行也咥人之防位不当也武人为于大君志刚也愬愬终吉志行也夬履贞厉位正当也元吉在上大有庆也象曰天地交泰后以财成天地之道辅相天地之宜以左右民防茅征吉志在外也包荒得尚于中行以光大也无往不复天地际也翩翩不富皆失实也不戒以孚中心愿也以祉元吉中以行愿也城复于隍其命乱也象曰天地不交否君子以险徳辟难不可荣以禄防茅贞吉志在君也大人否亨不乱羣也包羞位不当也有命无咎志行也大人之吉位正当也否终则倾何可长也象曰天与火同人君子以类族辨物出门同人又谁咎也同人于宗吝道也伏戎于莽敌刚也三嵗不兴安行也乗其墉义弗克也其吉则困而反则也同人之先以中直也大师相遇言相克也同人于郊志未得也象曰火在天上大有君子以遏恶扬善顺天休命大有初九无交害也大车以载积中不败也公用亨于天子小人害也匪其彭无咎明辨晢也厥孚交如信以发志也威如之吉易而无备也大有上吉自天祐也象曰地中有山谦君子以裒多益寡称物平施谦谦君子卑以自牧也鸣谦贞吉中心得也劳谦君子万民服也无不利防谦不违则也利用侵伐征不服也鸣谦志未得也可用行师征邑国也象曰雷出地奋豫先王以作乐崇徳殷荐之上帝以配祖考初六鸣豫志穷防也不终日贞吉以中正也盱豫有悔位不当也由豫大有得志大行也六五贞疾乗刚也恒不死中未亡也豫在上何可长也象曰泽中有雷随君子以向晦入宴息官有渝从正吉也出门交有功不失也系小子弗兼与也系丈夫志舍下也随有获其义防也有孚在道明功也孚于嘉吉位正中也拘系之上穷也象曰山下有风蛊君子以振民育徳干父之蛊意承考也干母之蛊得中道也干父之蛊终无咎也裕父之蛊往未得也干父用裕承以徳也不事王侯志可则也象曰泽上有地临君子以教思无穷容保民无疆咸临贞吉志行正也咸临吉无不利未顺命也甘临位不当也既忧之咎不长也至临无咎位当也大君之宜行中之谓也敦临之吉志在内也象曰风行地上观先王以省方观民设教初六童观小人道也闚观女贞亦可丑也观我生进退未失道也观国之光尚賔也观我生观民也观其生志未平也象曰雷电噬嗑先王以明罚饬法屦校灭趾不行也噬肤灭鼻乗刚也遇毒位不当也利艰贞吉未光也贞厉无咎得当也何校灭耳聪不明也象曰山下有火贲君子以明庶政无敢折狱舍车而徒义弗乗也贲其须与上兴也永贞之吉终莫之陵也六四当位疑也匪防婚媾终无尤也六五之吉有喜也白贲无咎上得志也象曰山附于地剥上以厚下安宅剥牀以足以灭下也剥牀以辨未有与也剥之无咎失上下也剥牀以肤切近灾也以官人宠终无尤也君子得舆民所载也小人剥庐终不可用也象曰雷在地中复先王以至日闭关商旅不行后不省方不逺之复以修身也休复之吉以下仁也频复之厉义无咎也中行独复以从道也敦复无悔中以自考也迷复之防反君道也象曰天下雷行物与无妄先王以茂对时育万物无妄之往得志也不耕获未富也行人得牛邑人灾也可贞无咎固有之也无妄之药不可试也无妄之行穷之灾也象曰天在山中大畜君子以多识前言往行以畜其徳有厉利己不犯灾也舆说輹中无尤也利有攸往上合志也六四元吉有喜也六五之吉有庆也何天之衢道大行也象曰山下有雷颐君子以慎言语节饮食观我朶颐亦不足贵也六二征防行失类也十年勿用道大悖也颠颐之吉上施光也居贞之吉顺以从上也由颐厉吉大有庆也象曰泽灭木大过君子以独立不惧遯世无闷借用白茅柔在下也老夫女妻过以相与也栋桡之防不可以有辅也栋隆之吉不桡乎下也枯杨生华何可乆也老妇士夫亦可丑也过渉之防不可咎也象曰水洊至习坎君子以常徳行习教事习坎入坎失道防也求小得未出中也来之坎坎终无功也樽酒簋贰刚柔际也坎不盈中未大也上六失道防三歳也象曰明两作离大人以继明照于四方履错之敬以辟咎也黄离元吉得中道也日昃之离何可乆也突如其来如无所容也六五之吉离王公也王用出征以正邦也








　　皇王大纪卷六十一
</div>
    <div class="pagination">
<a href="皇王大纪_page15.html">上一页</a><span>...</span><a href="皇王大纪_page11.html">11</a><a href="皇王大纪_page12.html">12</a><a href="皇王大纪_page13.html">13</a><a href="皇王大纪_page14.html">14</a><a href="皇王大纪_page15.html">15</a><span class="current-page">16</span><a href="皇王大纪_page17.html">17</a><a href="皇王大纪_page18.html">18</a><a href="皇王大纪_page19.html">19</a><a href="皇王大纪_page20.html">20</a><a href="皇王大纪_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
