<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 586 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 586 页/共 607 页</h1>
    <div class="content">　　【二七】贼马粮草可资「资」原作「卖」，据阁本改。
　　【二八】决取胜捷「取」原作「去」，据阁本改。
　　【二九】应本将有官而更添差者「者」字原脱，据阁本补。
　　【三○】奸臣乘时议置诉理所「诉理所」原作「理诉」，据阁本及宋会要职官三之七六改补。
　　【三一】内元状陈述及诉理所看详语言「诉理」原作「理诉」，据阁本乙正。
　　【三二】旧录以闻下云「下」原作「卞」，据阁本及文意改。
　　【三三】既而取索到诉理者「诉理」原作「理诉」，据阁本乙正。
　　【三四】皆因他人诉理「诉理」原作「理诉」，据阁本乙正。
　　【三五】元诉状词及诉理所文字语言「诉理」原作「理诉」，据阁本及宋会要职官三之七六乙正。
　　【三六】奏讫委官取元佑诉理所公案看详改正「讫」疑当作「乞」。
　　【三七】今须闭汴口一两月「闭」原作「闲」，据阁本改。
　　【三八】须用梢桩「梢」原作「稍」，按宋史卷九一河渠志：「凡伐山木榆柳枝叶谓之梢。」又按宋会要方域一六之一五有「河道甚有阔处，水行散漫，故多浅涩，……当用梢桩」，本书卷三○二元丰三年二月丙午条有「仍伐并河林木，以足梢桩之费」等语，今据改。
　　【三九】催督敷办祖额「祖」原作「租」，据阁本、活字本改。
　　【四○】知强盗及持杖窃盗之情而藏匿「杖」原作「伏」，据阁本改。
　　【四一】家产给半充赏「给半」原作「半给」，据阁本乙正。
　　【四二】二月十三日序辰云云阁本「二」下无「月」字。
　　【四三】遵守元丰四年条制施行「条」原作「修」，据阁本改。
　　【四四】却为路昌衡举王几作府推冲罢「冲」原作「衡」，按「冲罢」乃宋人公文用语，据阁本及本条下文改。
　　【四五】六月二十八日乙巳「二」字原脱，按元符元年六月戊寅朔，乙巳当为二十八日，今据阁本补。
　　【四六】须至权暂差那「至」原作「知」，据阁本改。
　　【四七】限七月半以前至泾原路「至」原作「致」，据阁本改。
　　【四八】令诸路帅相度扰耕「扰」原作「耰」，据阁本及上文辛丑条小字注改。
　　【四九】虽已逐旋那移马步军前去「旋」原作「施」，据阁本改。
　　【五○】前皇城使成州防御使折可适为正将「使成」两字原脱，据阁本及宋史卷二五三折可适传补。
续资治通鉴长编
卷五百
卷五百
　　起讫时间 起哲宗元符元年七月尽其月
　　卷　　名 续资治通鉴长编卷五百
　　帝　　号 宋哲宗
　　年　　号 元符元年（戊寅，1998）
　　全　　文
　　秋七月丁未朔，曾布以王斿事乞罢，不许。
　　戊申，三省、枢密院同呈泾原奏，降羌喝强山言，西人欲以今秋并兵寇一路，仍云更不与实，衮都宗托卜德言不攻城塞也，但觅便深入，杀掳人户。上深以为忧。觽亦言，羌人如此即是得策。曾布曰：「泾原鎫边，人物富庶，若贼马入境，所获不赀，为中国害不细，此诚不可忽，当更详戒边臣，为备御之计。」上亦然之。再对，上又及泾原报，布曰：「适指挥极草草，朝廷当更别降丁宁约束备御条件。」上曰：「边人遭杀戮，皆无辜。」布曰：「不惟杀戮无辜，兼于国威亏损不细。」（约束条件，合是初五日所载者。）
　　己酉，诏以今年十一月十二日有事于南郊。
　　东上合门使、勾当皇城司周宥再任。
　　诏：时气暑热，应在京工役，鎫给假三日。
　　又诏，学官岁一试。
　　泾原路经略司言：「收到部落子讹山等二十二人归汉。按讹化唱山乃妹勒都逋亲随得力背嵬，能率人归附，心甚明白，望特与补一殿侍名目。」从之。
　　泾原又奏，于没烟置二堡子。（布录己酉。）
　　熙河奏：遣王舜臣出界讨荡。（布录己酉。）
　　诏：刘混康茅山所居庵之旁，已营殿宇，可赐名元符观。
　　是日，御史蔡蹈上殿，曾布再对，因言蔡蹈曾向人说，密院人吏多不肃。臣谋谟德业无补朝廷，久妨贤路，臣所自知。若以密院职事言之，实不至有不整齐者。臣自备位以来，凡本院合用条格编类次序，无不全备明白，可以遵用，以至人吏行遣文字，有一字未安，亦臣亲笔刊改。至于边事，皆出臣等思虑，非人吏所能裁处，以此凡指挥之事，文字一一皆臣亲笔草定，虽送三省看详，其闲所增损者，百无一二。惟是昨探报王可权受赃事，皆是诈欺，悉已施行，今日见禁人吏，亦是因此干连彰露。其武臣与院吏饮食干请，乃是元佑六年事，今已七八年，非今日不肃。方今武德探报甚密，望更赐采察，若有不职，不敢逃责。上笑曰：「蹈云何？」布曰：「言人吏不肃。」上哂之而已。
　　庚戌，诏左司员外郎曾取与入内内侍一员，同共取索删修大礼令。（御集七月四日。）
　　辛亥，御史台言：「元丰官制朝参班序，有日参、六参、望参、朔参，已着为令。元佑五年改朔参官兼赴六参，有失先朝分别等差之意，请止依元丰仪令。」从之。
　　枢密院奏：虽已检会今年四月二十二日指挥，令诸路帅臣多方讲议应敌方略，及内有道路险隘，可以控扼得贼马之处，各选差兵官以劲兵利器伏截守把，使贼不能深入，凡百先事措置，过为备御，尚虑诸州帅臣不切逐一丁宁约束，先事措置，临时致有阙误，须至再行检举前后所降朝旨，及合行画一约束事件下项【一】。（四月二十二日指挥未见。）画一指挥七项：
　　一、应沿边有道路险隘，可以控扼贼马去处，多方博采觽议，子细审之，本路兵将官某人可以当得某处，各分定地分，责委逐人伏截守把，仍各令指挥合要得力战斗部队将、使臣、军员等，并合要兵马器械，逐一相度应副，无令阙事。
　　一、兵将官使臣等分定险隘地分，各要把截得贼马不能深入近里钞掠人户。如遇贼马侵犯，虽见有小利可乘，不得辄有那动兵马，抛离守把去处。如因此致透漏贼马入本地分作过，鎫从军法施行。
　　一、泾原路山前、山后堡寨不少【二】，及静边一带，最系人户庄园物业繁富之处，及德顺军等处，有自来不曾经贼马侵犯地分，除责委兵将官守把伏截外，尚虑不测透漏，深入近里，劫虏杀伤人畜财物，如至时，合先行回避，即仰更切相度稳当【三】，密行告谕人户，暂将财物之类，取便般移于贼马不可到处，权暂回避；其人口、孳畜，亦尝作迁移回避贼马之计，无令缓急枉遭掳掠。仍选委城寨官令密切告谕，无令先事张皇行遣，致人户惊疑，及差人前去催促，漤致骚扰人户。如密探得知，稍不依如此指挥，必定重行黜责。应陕西、河东其余路分管下有似此去处，亦仰详此指挥，相度施行。
　　一、逐路如有贼马并兵侵犯，除选委兵将官于要害险隘处守把伏截外，其余兵马仍相度分作头项，各于要害利便处驻札，务在持重。如遇贼马头重处，或见得闲隙有利可乘，即相度贼势厚薄，分头或并力前去掩击捍御。如辄敢逗遛观望，致失机会，鎫从军法施行。
　　一、选委有谋虑兵将官、统制、将佐，各据本路兵马多少，精选骑兵，分为部队，差使臣、将校管押，择利驻札。或分擘，或合力择便掩击；或俟惰归之时，即行追袭；或先于回路埋伏，等截邀击。其乘机应变，临时应接事件，鎫子细检详绍圣三年二月二十五日所降朝旨施行。
　　一、遇贼马并兵侵犯，依准今来指挥，分擘兵将于险隘要便处把截驻札，务要捍御障蔽得蕃汉人户不至横被劫掳。及把截驻札、乘便邀击、追逐摧败贼觽，其本路帅臣，不得广占得力将佐兵马，多于附近帅府处驻札，只为自保卫之计，致贼马于往来之际，猖獗自肆，无所忌惮。
　　一、贼马并兵一路，即仰各策应路分画时多差得力兵将前去应援，务要张大声势，足以沮挠贼计；或径趋贼马归路，扼其要害，邀击回归贼觽；或径趋贼后老小孳畜【四】、粮草辎重屯泊之处，痛行剿戮，使贼奔溃，自救不暇。其合牵制，即选择要害，可以捣虚获利之处，或于要害处进筑，又于有部族住坐处掩击讨荡，多方牵制贼势，使有回顾之患。如稍有逗遛观望，不切协力应援，及多方牵制，其帅臣合议根究策应牵制诣实出兵次第，重行窜黜。检举指挥九项：
　　一、应干捍守贼兵，及破贼方略，仰更切于本路有才略、熟边事将佐等画一讲议，务要临机应变，曾经筹划，不失准备，及伐谋出奇，决可取胜。
　　一、汉蕃士卒，常切训练，令事艺精熟，及才武出觽，勇悍敢战之人，因事优加赏激，令人知有所分别，临时奋励向前用命；又足以激劝觽人，各令向前习学事艺战斗，不致因循颓惰。
　　一、汉蕃兵将，常令教习战阵，出入次第，号令进退，务要严肃；及申明晓谕，令知军中纪律，免致缓急有误驱策。
　　一、应贼马来路有险隘之处，可以伏截邀击，或潜伏人马，出其左右，可以击其辎重老弱之类；或在鎫边屯聚人马未齐集闲，有可以掩击之势，亦仰常切讲究。务要令将佐各得通晓，缓急之际，易以驱策。
　　一、城寨守御人，须要知城上挂搭施放次第，仰于合守御处，逐一编排定合要人数，如阙人，即开具所阙人数，每于防伏之际，许于管下近里州军县镇壮城兵士内权暂抽差应副，仍优与添支钱米，候事宜息日遣还。
　　一、城寨使臣兵员，各令讲议城守次第，务要通晓习熟，无令仓卒措置乖方，致有误事。
　　一、应出战及守城器具，除见管外，有急阙之物，仰计会提刑司，依累降指挥，疾速添修了当。仍更于守御城寨内，多方广行修积大小癔石，准备使用，其余闲慢之物，不须一例制造，枉用工料。
　　一、汉蕃兵所养马，严切指挥将佐人员等，常切用心点检，勿令瘦损病弱，有误出人使唤。
　　一、粮草之类，除转运司计置外，更切公共擘画，及时籴买，广行收贮，及多方爱惜，无令枉有费用。
　　诏令诸路帅臣详此【五】，检会先降及今来指挥，密切依应讲议措置施行，其该说不尽应干边防合准事待敌方略，鎫仰逐一精加措置，并各具已措置施行方略事件，画一开坐闻奏。（布录辛亥同呈，近报西人恐今秋并兵攻掠一路，其为画一守备之策，诏诸路帅遵守施行。章楶奏议有此画一，今取附此，十八日云云。）
　　环庆走马李兑言：本路进筑兴平城及之字平等处，皆地狭无水，瘠卤不便。诏孙路更切具利害以闻。（布录辛亥。）
　　壬子，河东路经略司言：修筑第九寨毕工，仍遇贼，战斗胜捷，鎫乞推恩。诏：修筑人等第赐银绢，其战胜人，鎫依格推赏。
　　大理寺言：「博易籴买纲运官物者，计已分依贸易官物法，强者计利并赃，以不持仗强盗论，罪至死者减一等，皆配二千里。二十贯，为首绞，杀伤人者，依本杀伤法。或徒党者，仍以财产给赏，依重法地分劫盗法。如知情、停藏、附载者，减罪人罪一等。以上罪至徒者，运载船车畜产鎫没官。其被盗之人速随近官司【六】，即因被盗而受赃者，以凡盗论。博买官船钉板及随船所须之物，许人告，每获钉板等，估价不满一贯文，加五贯，至三十贯止。」从之。（新削。）
　　详定一司敕令所言，乞删去因强盗杀人者不用犯时不知律敕条。从之。（新削。）
　　又言：长举、顺政县津渡验察过往兵级，若透漏逃亡及下水船户附载，虽不知情者，各杖一百，鎫许人告，每名赏钱十贯；地分勾当人失觉察，减二等。从之。（新削。）
　　癸丑，瞎征凌占结结等辞，有旨令大小首领少留，上命中使宣谕及赐战袍一，内副使仍赐束带。又诏，瞎征进贡人为第一次遣首领赴阙，特添赐钱千缗，其进贡马，仍回赐钱帛。（五月九日，大小首领授官。）
　　左仆射章惇为南郊大礼使，权礼部尚书蹇序辰为礼仪使，御史中丞安惇为仪仗使，兵部侍郎黄裳为卤簿使，权知开封府路昌衡为桥道顿递使。（十九日。）
　　甲寅，以进筑没烟前、后峡两寨毕工，龙图阁直学士、知渭州章楶复枢密直学士，马军都虞候、信州团练使王恩，文思使种朴，皇城使、果州团练使秦贵，通直郎、陕西转运判官李譓，各迁一官，及赐银绢有差。（楶传云，五月筑通峡寨于没烟口，筑荡羌砦于峡中，实录于六月十四日赐名。）
　　先是，曾布言：章楶近以谘目抵臣云，天都未可进筑，其言颇有理。盖谓没烟峡以里，皆有山险可恃，贼马来路易于控扼，又后倚城寨为家计，故易于般运进筑。今天都去没烟六十里，既出峡则皆平原大川，四面皆是贼马来路，后去城寨远，声援不相及，般运材植粮饷百倍难于平夏。（没烟去平夏止二十里。）虽合三路兵马进筑，不惟粮运可忧，又虑西人以轻骑旁出，深入近里城寨侵掠，内无救援，势必受祸。兼城寨一扰，则军前人心亦摇矣。假令进筑已成功，四面无篱落可恃，何以固守？兼兵马数少，不免须索，恐无以应副，欲来日进呈，许将、蔡卞亦皆以为当进呈。（此段布录丁亥。）及进呈，上称楶谘目极有理。布曰：「前日已得旨，欲与复职。」上曰：「与复官。」布曰：「复官恐太薄。」上曰：「与复职不妨。」章惇言：「且休须复职，待天都了却，更与优转不妨。」布曰：「如此则又是督迫令进筑也。」上曰：「且与复职。」遂复枢密直学士。（布录云：泾原奏乞没烟峡统制及转运司官乞先次推恩，王恩、种朴、秦贵、李譓各一官，内王恩回授与有亲属两人各转一官。）
　　熙河奏：王舜臣出界，所获不多。上欲令勘责，曾布以为不须，但戒饬而已。寻有旨放罪，盖章惇闻上意欲罪张询，故为之请也。（此段布录癸丑，上欲罪张询、王舜臣，甲寅放罪。今并此。）
　　是日，秦州推勘官慕容将美言：「勘秦贵等虚上首级，问将司及使臣等，言秦凤兵获十五级，锺传谕意，令上一千三百余级，分摊与五部人，如经略统制司人吏亦有上两级兼重伤者。」（将美云云，在布录甲寅。不知差将美推勘是何月。八月二十一日可考。秦贵者，秦凤钤辖。事始具绍圣四年十二月二十一日。）
　　乙卯，诏：「户部郎中徐彦孚乘驿往秦州，与将美同鞫之，应有罪人不原赦；限五日先次上殿进发。」上深讶锺传敢尔欺罔，以十五级为一千三百级，乃百倍也，熙河想亦然，令彦孚并鞫之。（布录乙卯。绍圣四年十二月二十一日，锺传以熙秦两路兵出界获四千级，秦贵获一千三百二十一级。元符元年正月五日、九月十七日、六月十四日。布录丁巳同呈，令徐彦孚根究张询、巴宜体量锺传所奏首级【七】，令于案后声说知与不知妄冒事迹奏裁。又布录辛未同呈张询体量锺传事。）上谓辅臣曰：「秦凤欺罔事，乃因走马阮易简言。」曾布曰：「如此等人亦可赏。」上又曰：「唯走马多奏事，走马非内臣者亦不敢奏。」布曰：「诚如此，邠州配籴事，觽所共知，然士大夫来自关中者，无一人敢言，直至谢德方来乃敢说。士大夫见三省、枢密院方措置边事，孰敢以科率调发为非者，惟中人或敢言尔。如鄜延事非利珣亦莫得闻也。朝廷闻之，若更不施行，则人愈不敢言。如郭茂恂降两官，出自圣意，然犹轻典，此辈须罢差遣乃当也。」（八月二十一日，阮易简云云。）上深然之。布因与章惇议，用太府少卿齐谌代茂恂，却令茂恂往江东。及进呈，上乃不以为可。惇曰：「布知谌。」布曰：「谌亦平稳晓事，尝使江东，不屈于王安石，蔡卞知之。」卞曰：「诚如此。」上终未许。遂已。（布录己巳。）
　　御批：贤妃刘氏亲弟景年，可特补右班殿直。
　　诏增置太府丞一员。
　　福建路提点刑狱司言：汀州管下，乞添置清流一县。从之。
　　丙辰，右武卫大将军、开州团练使叔急，降领蜀州刺史，以增草价贷军人也。
　　丁巳，熙河奏：乞遣降羌于岷州住坐，令包顺主管。诏张询更切相度施行。（布录丁巳。）
　　诏：张询、巴宜体量锺传上奏首级，令于案后声说知与不知妄冒事迹奏裁。（布录丁巳。八月二十二日，上云张询须罢黜【八】，巴宜须与远小监当。询二十七日遂罢黜，宜责监当未见；宜添差陕西通判，在绍圣四年六月二十三日。）
　　戊午，内殿承制、合门祗候，环庆路第四副将王恩再任。
　　熙河奏：平西寨有西贼出没。（布录。）
　　己未，诏故观察留后李珣，以章懿皇后之后，遗表例外得子孙恩泽一名，特许回授亲侄女夫王京为郊社斋郎。
　　诏修将校补官隔下法。曾布言元佑改旧法不当故也。（布录己未合考。）
　　泾原举张翼充副将，曾布以杨畏尝言翼与王岩叟父子交通，诏令别举官【九】。（布录己未。）张翼何官当考，翼又别见。）
　　庚申，刑部言：「犯罪会赦合原而止，有离正停降还俗者。其同犯及干连人，非赦后有罪，不许首告，官司亦不得受理，仍于大理前一月检举晓谕。」从之。
　　永兴军路提点刑狱孙贲言：鄜延、环庆两路，去年各费籴本一千万，今延安又乞籴本五七百万，环庆乞七十万，应副夏籴。乞更降金帛数百万，以助收买。曾布因为上言，两路一岁各费千万，六路之费可知，而民力又不在数，如此何以枝梧边事！不早为收敛之计，则公私之力恐无以继。上深然之，仍令谕三省。
　　诏：差两都知为南郊都大提举管勾官。（布录庚申。）
　　枢密院言：「将校、军头、十将令转补者【一○】，委本将体量，不掩眼试五次，二十步见，若一次不同，减五步，掩一眼再试。但两眼共见二十步，或一眼全不见二十步，仍试上下马。如无病切，弓射五斗，弩踏一石五斗，枪刀、标牌手各不至生疏【一一】，并与转补。即有病切【一二】，精神□悴，或将校年六十九，或经转补后犯奸盗，枉法率敛、减刻恐喝、强乞取赃，或再犯余赃放债与本辖人及贷本辖人财物，或踰滥情重以上，虽该降，鎫隔下奏听旨。如差出者，勾赴本将体量，在别州者，报所在州体量。排连长行充承局押官者，先取年五十以下、有两次以上战功人填阙，六人以上，填阙不足，即取一次战功人一名，每阙六人，更取一名；余取年四十以下，武艺高强无病切人，试两眼各五次，二十步见者选补。内步军以阙六分为率，先取弓手一分，次取弩手三分【一三】，次取枪牌刀手二分【一四】，更有零分者，依六分为率，资次取拣，周而复始。长行犯徒经决及二年，或军人因犯移配杖罪经三年，徒罪经四年，或已升拣军分又经一年，各无过犯，鎫听排连。不应充军人，已投状后，审会取放逐便，虽未给公凭，其请给差使鎫罢，有违犯，加凡人二等。不应充军人，于法许逐便者，鎫追纳元请投军例物讫，报合属去处，给公凭放逐便。如非品官之家，无例物回纳，愿依旧充军者听。」从之【一五】。（新削。）
　　辛酉，朝献景灵宫，至于壬戌。
　　甲子，泾原、河东皆奏西贼杀边铺戍卒。秦凤陆师闵奏：近数有西贼出没，疑其来谂道路，万一并兵犯塞，无以枝梧。诏移那近里兵将过为备御，余如五日所降条画施行。
　　曾布对三省为上言：「边事累年未了，今泾原已逼天都，势不可已。然今秋见西贼举动，即可以知其强弱，若果困敝，有可以灭亡之理，亦须年岁闲便为殄灭之计。若西人未有殄灭之势，年岁闲未可殄灭，亦须随宜收敛，休兵息民，以图安静。今诸路进筑城寨，所据羌人地土已多，其势固已穷蹙，若容其纳款，必无不向顺。若分画疆界在我，则西人亦不敢不听，要之动息皆须在年岁闲了当则可。若一向贪嗜不已，恐所忧不在西戎也。北敌于宝元中固尝以兵压境，为挠我助彼之计，今日安知其不出此？但朝廷经营西夏有涯，彼必有以相挠。至于青唐唇齿之势，亦须观衅而动，但一方有警，即无以枝梧，此朝廷安危大计，岂可忽而不虑。若天都进筑了当，与西人约，以画河为界，此乃非常之功也。」章惇曰：「若此措置，则安可便望画河为界？」布曰：「臣尝言画河为界，章惇已大骂以为非计，前日臣反复诘难，惇乃以臣言须于年岁之闲了当为是。」惇曰：「曾布言臣欲取兴灵，是害心风。」布曰：「章惇言。臣云西人有灭亡之势乃可图，若未有灭亡之势何可强。惇云若无可取之势，又不害心风，须要取！臣惷直，实曾答之云，平时闻议论，亦有似心风处。」惇曰：「但得横山及天都一带，亦可结绝。」布曰：「若得横山、天都，亦非常不世之功也。朝廷出师常为西人所困者，以出界便入沙漠之地，七八程乃至灵州，既无水草，又无人烟，未及见敌，我师已困矣。西人之来，虽已涉沙碛，乃在其境内，每于横山聚兵就粮，因以犯塞，稍入吾境，必有所获，此西人所以常获利。今天都、横山尽为我有，则遂以沙漠为界，彼无聚兵就粮之地，其欲犯塞难矣，此所以为我之利不细，何必举兴州然后为快哉！」上及同列莫不然之。上屡顾执政曰：「民力已困。」觽皆曰然。布曰：「何止民力，公家之力且无以继矣。」（此据曾布甲子日所录附见。毕仲游志孙览墓云：章惇、曾布欲取灵武。今布独有此言，固不可信也。然其言则诚是，故存之。元符二年四月十七日，新筑洒水赐名天都寨，五月二十一日，章惇等贺进筑毕功。或移布所言附彼。）
　　是日，布又言邓棐论事不当。上曰：「然。」布遂言：「臣久尸素于此，日思引去以避贤路，昨以王斿事，义当待罪，以圣谕丁宁，不敢遽去。窃闻棐亦尝有言，臣于去就之际，粗知义理，亦不待棐等如此逼逐去。然棐与蹇序辰交通唱和，如此略不避嫌疑，如臣孤拙，何敢安位。臣于王斿事，不敢以为无罪，若其它果有罪，序辰辈必不为臣掩覆，其它大臣徇私玩法者不少，臣愚直自守，未尝能窥伺人短长，尝与林希道其一二，臣不敢悉陈，但有序辰所知者一二事，愿陛下试加采察，必知臣言不虚。吕安中乃嘉问之子，王雱之貋，序辰之妻弟，昨朝廷复水磨茶场，理当差使臣勾当，乃降旨令不依常例举官，遂举安中为监茶场。既而以职事非使臣不可办，又降旨，今后只举使臣见任文官，候界满日罢。又以安中界满方五考，未可改官，却降圣旨特许满三年。京师场务皆二年为一界，未有许满三年者，安中满三年改官，又以茶场酬奖改一官，遂升朝，然寻以病卒。」上云：「如何却令满三年？」布曰：「州县幕职官少一日亦磨勘不得，今特许满三年，无非降圣旨。」上颇有不平之色，布曰：「此事不容不知，必不肯为陛下道。又如史院人吏，自来多以馆阁书库官及久在史局知次第人充，臣亦曾在史院，凡检阅文字，实时检见，昨尽黜元佑所差旧人，止留一人知次第者在院，却以王安石随行指使及章惇门下使令人充，皆不知次第。林希云于职事极有妨废。序辰为史官，日夕所见，必亦不肯为陛下言，安石指使乃侍禁向希颜。昨章惇一子在此欲见蔡卞，乃以简先干希颜求通名，云『启上修史侍禁明公』，臣有子貋向子莘在臣家，持简者乃误送子莘处。」上再审问，云：「修史侍禁。」深哂之。「如此事皆徇私变法及妨废职事，皆臣所不敢为。史院中有押班、御药等勾当，乞一询之，可知虚实。其它非序辰所知者，臣亦不敢悉陈。」上云：「更有甚事？」布曰：「近日向縡引伴高丽，当得举一指使。惇随行指使张廉往干縡云：『相公已许。』縡欲白丞相，廉云不须，遂举上。惇寻判收，却令都司官押贴子告示向縡云：『已放归吏部，仰一面申吏部施行。』縡诉于臣云：『高丽一行，舟船事务极多，岂敢更望他管勾，但照管得他无言语，已为幸事。』」上曰：「向縡后族，宰相何以私事干之。」又云：「莫是得钱否？」布曰：「元丰中得五六百千，元佑才一二百千尔。然宰相举措如此，取笑中外。縡云：『押班御药辈亦多知之。』愿试询问，仍乞不漏臣语。」上云：「甚好，甚好！」
　　乙丑，诏：将来礼可自礼仪使以下改差执政官，仍着为令。以知枢密院事曾布为礼仪使，中书侍郎许将为仪仗使，尚书左丞蔡卞为卤簿使，尚书右丞黄履为桥道顿递使。
　　又诏：御史中丞安惇，举堪充台官二员以闻。
　　又诏：特赐承务郎李景夏赐进士出身，为正字【一六】。景夏初以六月戊子召对。（戊子，六月十一日。）曾布言：「陛下召对人材，不可不审择，凡进拟上殿人，须三省佥议以为可召乃可，今却但以执政所知，每人以三二人应召，故多不当。近闻召李景夏，乃定之子，眇小目，视不正，亦无他长。兼定既死，乃复还元职，用遗表得官，未经任使，觽颇骇其豫召也。先帝擢定为谏官，当时论者纷然。」上曰：「自选人除，论者皆贬，是谁？」布曰：「苏颂、李大临、宋敏求皆落职，是日定亦罢，后以为检正官，而不甚晓事，以不称职，罢为管勾国子监。其后吕惠卿、章惇引之，至为翰林学士、御史中丞。」上曰：「是章惇引？」布曰：「惠卿引为知制诰，惇引为中丞、学士，后既贬，及官制行，终先帝世，止为侍郎。」上屡颔之。布曰：「景夏乃惇所引者。又有毕仲愈者，语言容止殊可笑，陛下一见当自知之。」上问其详，布曰：「大抵人物可笑，见自知之，其它恐更有不足召者。」上颔之。既逾月，景夏乃有是命。
　　礼部言：讲议玉玺官：翰林学士蒋之奇与秘书省、御史台、少府将作监官十三员。诏之奇赐银绢各一百匹两，余各赐二十匹两。
　　御史中丞安惇言：太学补试所巡铺官，令兵士驱逐举人，损伤甚觽，及封弥人吏，稽滞试卷，乞赐施行。诏下大理寺勘劾以闻。
　　是日环庆报，西人大点集。上谓曾布曰：「章惇莫不以为然？」布曰：「惇昨晚坚不肯约束诸路为备，往复再三乃听。」方进呈时，惇曰：「此必虚声。」上曰：「安可测？」布又乘闲为上言：「朝廷承平无事百四十年，陛下方当与天下休息，共享太平之乐，乃日为可忧之事而不肯已，殆作非计。」上深然之。布又尝言，西人今秋必并兵一路作过。许将曰：「得他来则好。」上篃顾执政曰：「如何得他来却好？」将色沮。
</div>
    <div class="pagination">
<a href="续资治通鉴长编_page585.html">上一页</a><span>...</span><a href="续资治通鉴长编_page581.html">581</a><a href="续资治通鉴长编_page582.html">582</a><a href="续资治通鉴长编_page583.html">583</a><a href="续资治通鉴长编_page584.html">584</a><a href="续资治通鉴长编_page585.html">585</a><span class="current-page">586</span><a href="续资治通鉴长编_page587.html">587</a><a href="续资治通鉴长编_page588.html">588</a><a href="续资治通鉴长编_page589.html">589</a><a href="续资治通鉴长编_page590.html">590</a><a href="续资治通鉴长编_page591.html">591</a><span>...</span><a href="续资治通鉴长编_page587.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
