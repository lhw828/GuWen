<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 3 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 3 页/共 59 页
  </h1>
  <div class="content">
   吕公著恐上惑陶说，将复召之，即奏疏曰：“臣伏见自陛下即位以来，中外皆称圣明。昨因王陶渎乱天听，上下震骇，寻已黜守外藩，继一露奏表章，历诋近臣，及论大臣不轨，又漏泄上前密语。陛下以其宫邸之旧，尝加眷遇，兼谓出於一时狷忿，特赐含容，不加重谴，陛下之恩德可谓至矣！陶宜日夜循省咎愆，以答上仁。今闻复有章表，长恶不悛如此，乃是包藏祸心，非特出於一时之狷忿也。且以陛下之聪明，至其指执政之得失，数并臣之长短，固亦有然者矣。若遂以为大臣有不臣不轨之心，则陛下固不以为然，朝廷士大夫皆不以为然也。今议者咸以为陶虽在外，而眷念不衰，向后必须召用。臣窃恐奸邪小人，因奏对之际，必有希合上旨，蔽陶之罪，谓其能忠直敢言。伏望陛下割一人之私恩，采天下之公论，登用中立之士，杜绝阿党之原，毋为偏见邪说所惑，则天下幸甚！”（《纪事本末》卷五十七。案：毕氏通鉴：熙宁元年七月，知梓州何郯又乞召还王陶以迎合上意，帝薄之。后陶入为三司使，迁翰林学士；中丞吕公著复论：“陶赋性倾邪，当韩琦秉政，谄事无所不至；及为中丞，乃诬琦以不臣之迹，陷琦以灭族之祸。反覆如此，岂可信任！”乃出陶知蔡州。） 

　　４、甲辰，屯田员外郎张唐英为殿中侍御史悰行。唐英，双流人。初，英宗立，上《谨始书》言：“为人后者为之子，恐他日有引定陶故事以惑圣听者，愿杜其渐。”既而台谏官相次黜逐，故王珪、范镇谓唐英有先见之明，共荐之。（《纪事本末》卷五十五。案：邵伯温《闻见录》云：张唐英者，天觉丞相兄也，丞相少受学於唐英。唐英有史才，尝作《宋名臣传》、《蜀梼杌》行於世。熙宁元年春，以前御史服除还京。徐乾学《通鉴后编》云：唐英初调穀城令，县圃植千株杨柳，作柳亭於其中，闻者咨美。英宗初立，唐英上《谨始书》。） 

　　１、六月（案：钱大昕《四史朔闰考》：是月丁未朔。） 庚申，兵部员外郎、直龙图阁、兼侍读学士王广渊知齐州。

　　先是，司马光言：（案：《传家集言王广渊子劄凡》三篇，《第一劄子》上於六月三日，《纪事本末》所载，其第一劄子也，然前半已删节，今据《传家集》附注於此。据《传家集》所载云：臣闻明君之政，莫大於去奸；忠臣之志，莫先於去邪。陛下不知臣无似，使待罪宪府。受任以来，於今逾月。而寂无所纠，诚负大恩。伏见直龙图阁、兼侍读学士） ‘王广渊，以小人之质，有倾巧之材，（案：《传家集》此下有云：苟求进身，无所不至。） 外依政府，内结近习。（案：《传家集》此下有云：数年之间，致位清显。） 国家本以龙图阁宠贤彦，迩（案：此字原阙，据《传家集》补。） 英待儒雅，皆非广渊所宜滥处。（案：《传家集》此下有云：陛下即位以来，未闻放黜奸邪，以警群臣。广渊於朝列之中，为奸邪之尤者。） 伏望陛下奋发乾断，首加斥逐，夺去职名，除一远地监当，亦足以醒天下之耳目！”（案：《传家集》所载《言王广渊第二劄子》云：臣近曾上言，直龙图阁、兼侍读王广渊，倾巧奸邪，乞尽夺去职名，除一远地监当差遣，至今未闻指挥。臣窃闻，广渊所为，布闻海内。陛下昔在宫邸，岂不备知，何假微臣更有详述？《书》曰：“任贤勿贰，去邪勿疑。”此大舜所以成大功也。陛下若未知广渊之为贤与不肖，尚容致疑，若果知广渊奸邪之状，则岂可复置之左右而不速去之哉！夫佞人者，巧於求合，变故万端，虽圣贤所不能察。是以帝尧畏巧言令色孔壬，而孔子教颜渊以远佞人。夫尧与颜渊非不明也，苟不畏而远之，则有时而惑之矣。伏望陛下依臣前奏，其王广渊早赐黜逐。） 

　　御史蒋之奇亦言：“广渊人品庸凡，天资险谲，先帝拔自常僚，置之文馆，不思献纳忠规，而乃肆为奸佞。方擢用之际，司马光列章十上，事寝不行，愈自矜滉藩邸故旧。入则结高居简为内应，出则与孙固为死交。陛下大明初升，四海皆照，岂容魑魅尚在朝廷！”广渊亦自请郡，故有是命。既而光又言：（案：《传家集》此为《言王广渊第三劄子》也，《纪事本末》亦节去前后。据《集》中所载云：臣前两次上言王广渊倾巧奸邪，乞尽夺去职名，与远地监当。） “近闻广渊案：《传家集》作本人。带职知齐州，仍赐章服。如此乃是赏之，非黜之也。曏使广渊自改京官以来，谨身守分，不为奸谄，以至今日，不过作第二任通判。今所得乃如此，岂可谓为奸谄无益哉！（案：《传家集》此下有云：孔子称：“唯器与名不可以假人。”今之章服，所谓器也；职名，所谓名也。二者皆无用之物，然而天下贵之者，为其非贤才则不能得之故也。唐宣宗重惜章服，不轻以与人，有司制绯衣以备赐与，经年不过用三两领。故当时服绯紫者，人以为贵。夫名器者，譬如珠玉，若使之易得如瓦砾，尚安足贵乎？近岁两次覃恩，服绯紫者已为泛滥。今又如陈铸、王广渊辈皆赐章服，是使今后受赐章服者皆以为耻，不以为荣也。） 且陛下使广渊出补外官，必已知奸邪之迹也。今又复以职名章服宠之，是劝人使效广渊所为也。臣窃恐非国家之福。”（案：《传家集》此下有云：伏望圣断依臣前奏，尽夺去广渊职名并比来章服，与远地监当，使赏善罚恶，瞭然明白。） 不听。广渊入辞延和外殿，上哀恸久之，卫士皆感泣。（《纪事本末》卷五十八。案：王铚《默记》卷上云：王广渊识英宗於潜邸，及即位，欲大用之。不果。然中外之事，莫不以闻，又论宰执专权，须收主威。英、神二朝俱主其说，时宰患之，无如之何。乃反间谏官司马君实，力言其奸邪不可近。章至八九上，广渊竟外出。世徒知君实言广渊，而不知宰相之反间也。然则阴讽台谏，以逐人主亲臣，古今之所不免。其后神宗时，君实言杨绘不当言曾公亮事。神宗御批与滕元发，令谕绘云：“光醇儒少智，未必不为人阴使之耳。”盖广渊被逐，尝言君实纯直，受人风旨之诈而云尔。此说似诬。） 

　　２、辛未，（《长编》卷一百八十八，又卷二百四十六载增配沙门岛人数事，据原注均云治平四年六月二十五日李庆事，可考。案：原文已佚。《东都事略·马默传》：默除知登州。沙门岛旧制则有定额，溢数则投之海中。砦主李庆罢官，入谒，默遽问：“擅杀几何？”庆对：“一任杀七百馀人。”默诘之，则曰：“岛上地狭，徒隶猥众过数，官粮不足以赡，则取杀之。”默责其擅杀，欲按其罪，庆惶恐，即日自杀。默为奏请更定配岛法，凡二十条，溢额者，则选年深不作过人移徙登州。自是多全活者。其后苏轼起知登州，父老迎於路曰：“公为政爱民，得如马使君乎？”轼异之。王巩《甲申杂录》云：沙门岛旧制有定额，过额，取一人投之海中。马默处厚知登州，建言：“朝廷既贷其生矣，即投诸海中，非朝廷之本意。今后溢额，乞选年深自至配所不作过人移登州。”神宗深然之，即诏：“可著为定制。”） 诏曰：“农，天下之本也，祖宗以来，务加惠养。比下宽恤之令，赐蠲复之恩，然而历年於兹，未极富盛，间因水旱，颇致流离。深维其故，殆州县差役仍重，劳逸不均，喜为浮冗之名，不急之务，以夺其时，而害其财故也。愁痛亡聊之声上干和气，深可伤悯！其令逐路转运使，遍牒辖下州军，如官吏有知差役利害可以宽减者，实封条析以闻。”

　　先是，三司使韩绛言：“害农之弊，无甚差役之法。重者衙前，多致破产，次则州役，亦须重费。夫田产，人恃以为生，今竭力营为，稍致丰足，而役已及之，欲望农人之加多，旷土之加挌，岂可得乎？向闻京东有父子二丁将为衙前役者，其父告其子云：‘吾当求死，使汝曹免冻馁也。’遂自经死。又闻江南有嫁其祖母及与母析居以避役者，此大逆，人理所不忍闻。又有鬻田产於官户者，田归不役之家，而役并增於本等户。其馀戕贼农民，未易遽数，欲望以所陈，下哀痛之诏，令中外臣庶悉具差役利害以闻，委侍从台省集议，考验古制，裁定其当，使力役无篇重之害，则农民知为生之利，有乐业之心矣！”役法之议始於此。《纪事本末》卷七十。《续宋编年资治通鉴》：韩绛言京东民有父子二丁将为衙前役云云同。又云司马光亦言：自罢里正，置乡户衙前，而民户愈困，重至於破家。愿询谋以及天下，使民休息。遂诏逐路条具差条利害。案：再诏条具利害在七月戊寅，可考。又案《传家集》载治平四年九月所上《论衙前劄子》云：臣伏见近者陛下特下诏书，以州郡差役之烦，使民无敢力田积穀，求致厚产，至有遗亲背义，自求安全者，令中外臣庶条陈利害，委官详定以闻。此诚尧、舜之用心，生民之盛福也。臣窃见顷岁国家以民间苦里正之役，废罢里正，置乡户衙前。又以诸乡贫富不同，东乡上户家业千贯，亦为里正；西乡上户家业百贯，亦为里正，应副重难，劳逸不均，乃令立定衙前人数，每遇有阙，於一县诸乡选物力最高者一户补充。行之到今，已愈十年，民间贫困，愈甚於旧。议者以为一州一县利害各殊，今一立法，未能尽善。又里正止管催税，人所愿为。衙前所管官物，乃有破坏家产者。然则民之所苦，在於衙前，不在里正。今废里正而存衙前，是废其所乐而存其所苦也。又曏者每乡止有里正一人，借使有上等十户，一户应役，则九户休息，可以晏然无事，专意营生。其所以劳逸不均，盖由衙前一差遣，不以家业所直为准。若使直千贯者应副十分重难，直百贯者应副一分重难，则自然均平。今乃将一县诸乡混同为一，选物力最高者差充衙前，如此则有物力人户常充正役，自非家业沦落，则永无休息之期矣。有司但知选差富户，为抑彊扶弱，宽假贫民。殊不知富者既尽，赋役不归於贫者，将安适矣。借使今日家产直十万者充衙前，数年之后，十万者尽，则九万者必当之矣。九万者尽，则八万者必当之矣。自非磨灭消耗，至於穷困而为盗贼，无所止矣！故置乡户衙前以来，民益困乏而不敢营生，富者反不如贫，贫者不敢求富。日削月朘，有减无增，以此为富民之术，不亦疏乎！臣尝行於村落，见农民生具之微而问其故，皆言：“不敢为也。今欲多种一桑，多置一牛，蓄二年之粮，藏十匹之绵，邻里已目为富室，指抉以为衙前矣！况敢益田畴、葺庐舍乎？”臣闻其言惄焉伤心，安有圣帝在上，四方无事，而立法使民不敢为久生之计乎？凡为国者，患在见目前之利，不思永久之害。故初置乡户衙前之时，人未见其患，及今然后知之。若因循不改，日益久则患益深矣！臣愚欲望圣慈特降指挥下诸路州县，相度上件里正衙前与乡户衙前，各具利害闻奏，随其所便，别立条法，务令百姓敢营生计，则家给人足，庶可望矣！

　　３、陕西转运司薛向言：“知青涧城种谔招西人朱陵，最为横山得力酋长，已给田十顷宅一区。乞除一班行，使滉示诸羌，诱降横山之众。”诏增给田五顷。（案：吴广成《西夏书事》云：徙横山民於兴州，夏蕃酋令凌举众内附。夏国频年点集，众志乖离，横山羌益思内附。谅祚尽发其族帐，徙之兴州。诸部怀土顾望，知青涧城种谔招之，令凌举众降，谔上闻，给以田宅。此作朱陵，未详即其人否？） 向在英宗时，尝献《西陲利害》十五篇。去冬又上疏陈奭边五利：一曰选将帅以制其訩，二曰亟攻伐以罢其敌，三曰省戍兵以实其力，四曰绝利源以弊其国，五曰惜经费以固其本。选才谋居要害，任权变广招置，募乡导行反间，使其君臣携贰，自相屠戮。用智而不用力，所以制其訩也。设先举之策，行浅攻之术，诸路分据地势，犄角进兵，声援相及，若首应尾，使其备东北，则击西南，狃以岁月，劳於奔命，所以罢其敌也。东兵屯戍，去逸就劳，知虏情不习地势，坐縻廪食，欲战先北。今若省之，专任土兵，减费重威，所以实其力也。罢其赐予，禁其市易，绝其盐利，设官致命，杜衣食之源，所以弊其国也。今数道宿兵，调度弦急，稍失经画，则徒困良民，而无补国用。宜鉴康定之失，蠲仓卒之暴，任公实之谋，使府库充牣，而农桑不残，士饱气勇，以攻则克，以守则坚，所以固其本也。疏奏，英宗称善，常置左右，上见而奇之。会边臣多言横山族长可招纳者，是日即召薛向入对，密赐金五十两；及辞去，又赐金。凡向所陈计策，上皆令勿语两府，自以手诏指挥。枢密使文彦博等皆执不可，宰相曾公亮独赞之。上先以向所上疏并西陲利害付文彦博，令其可否，条例录进。彦博奏云：“观向之所陈，大要有五，（案：《潞公集》此下有云：向所谓任将帅者，朝廷何尝不慎择而重之？但所择或得或否耳！既得其人，固当如向所论，使久其任，必各成效，犹如前时屡迁数易，虽得贤才使为将帅，亦难责其成功。所谓亟攻伐以罢其敌者，一曰先举之策，以谓先发制人故胜，后发制於人故负，故欲亟肆以罢之，多方以误之。二曰数攻之策，其大旨欲招诱横山部族，团结熟户之兵及义勇，弓箭手之众，侵扰贼境，使不宁居，将自困弊。此皆朝廷素留意者。兼韩琦上言，庆历初，曾与范仲淹尝建此议，会西人输款而止。去岁枢密院遂与中书同议，悉有成算，寻已降付逐路，令录奏议进呈。兼逐路之兵自来未尝精较实数。去岁枢密院令编例官类聚得塙实人数，降下诸路，严切训练，至於部分亦有成法。并检康定中诸路出师牵制之术，并密封付边帅遵守。朝廷处置之详，殆无遗策。然此举动，必当其时。去岁十月，臣尝上奏於先帝，若谅祚果遂倔彊，自绝於朝廷，以讨伐凶渠，招纳降附，无所不可；若犹恭顺服过，即当含容，所谓羁縻不绝。况王者之师，非不得已，岂宜轻用？今向有云“若谅祚改图自新，复守诏誓，伏望廓天地之量，霁雷霆之怒，省费罢兵，安边息民，天下之幸。”斯言是矣。然於平时，不可不讲议精熟，一旦有隙，用之无疑。所谓省戍兵以实其力者，其要欲省东兵之疲輭，拣士兵之精勤，取实用损虚，为持久必胜之术。朝廷近以计较逐路之兵，去冗留精，皆有定数矣。向去春季依法科简，兼去岁不以亲卫兵戍边，此亦省兵实力之一端也。又曰绝利源以弊其国，谓朝廷岁赐并缘边和市亦宜绝之，贼势自窘矣。岁赐、和市，如谅祚阻命，自当绝之。） 上三策，不待议论而利害可知。所谓慎经费（案：《潞公集》此下有“以固其本”四字。） 者，此乃方今至切之务，最要讲求。（案：《潞公集》此下有云：盖经费若简，国财乃富，国富即兵彊，兵彊即蛮不敢内侮，而后制礼作乐，驯致太平，何欲不可？今之言者，不计国用之丰寡，而欲轻举妄动，为国生事者多矣！惟朝廷审用而慎行之。兵一用，其费不赀。苟力屈而财殚，虽有智力不能善其后。向又以调度兵费，一以康定为鉴，其言尤为切当。盖康定时兵久息不用，人未知战，上下骚然；暴取横用，莫知所极，天下困弊，终无尺寸之功，亦可鉴矣！） 向云自宝元初守官陕右，出入兵间，（案：《潞公集》此下有“今又主关中之漕”七字。） 首尾七年，目睹心计，固宜详悉。（案：《潞公集》此下有“其言诚有伦理”六字。） 然谋攻料敌，老将所难。兵者，大事，不可轻言。古人论兵至慎至重。（案：《潞公集》此下有云：如向之取横山如反掌，捕西贼若设置掩兔。） 向谋虽可采，言亦似轻，诚愿慎之重之。”（《纪事本末》卷八十三。） 

　　４、是月，内侍省押班、文思副使王昭明罢环庆路驻泊兵马钤辖，供备库副使、带御器械李若愚罢泾原路驻泊兵马钤辖，西京左藏库副使梁实罢秦凤路管句蕃部公事，韩则顺罢鄜延路管句蕃部公事。（《长编》卷二百三：元年十二月丙午载四人领边事命。原注：《实录》云：卒罢之。盖追记治平四年六月事，今不取。案：《长编》注既云四人罢领边事，命当载四年六月，今据原注附此。罢四人，盖因人不以为便，而从吕诲疏也。诲疏见《长编》、《九朝编年备要》六月罢陕西内钤辖。） 

　　《续宋编年资治通鉴》：六月，以赵抃知谏院。抃献疏言任道德、重辅弼、别邪正、去侈心、信号令、平赏罚、谨机密、备不虞、勿数赦、容谏诤十事，又言吕诲、傅尧俞、范纯仁、吕大防、赵瞻、赵鼎、马默皆骨鲠敢言，久谴不复。又论五费，谓宫掖、宗室、官滥、兵冗、土木之费，多见纳用。案：《太平治迹统类》云：龙图阁直学士、户部郎中赵抃知谏院、提举万寿观，既见，上谓：“卿匹马入川，以一琴一鹤自随，为政简易，称是邪？”人言独处室中，有一龟效其服气故也。前此，自蜀远归者，多历省府官，大臣以为言，上曰：“用抃为谏官，赖其言，何必两府乎？”抃乃献是疏。《续宋编年资治通鉴》於熙宁二年五月载抃自成都还，以龟、鹤自随云云，下又按上疏论吕诲、傅尧俞、范纯仁、吕大防、赵瞻、赵鼎、马默皆骨鲠云云，殊与此，今姑存此以备考。《宋史·本纪》九月：与张方平并参知政事。

　　１、七月（案：钱大昕《四史朔闰考》：是月丁丑朔。） 戊寅，上初即位，内臣以覃恩升朝者，皆罢内职，独勾当御药院高居简等四人留如故。天章阁待制孙思恭尝以为言，上曰：“居简有功。”思恭退询於人，云刘庠之建储也，居简觇见“太子”二字，急报上於颍邸。及英宗升遐，居简亟出，召二府，中宫闻之，怒诘居简曰：“召二府，谁之命也？”居简曰：“太子令召之。”又於怀中探黄衣以被上体。此上所谓有功者也。思恭复奏疏：“陛下，先帝之嫡长子，当为嗣者，非陛下而谁？居简当先帝大渐之时，已怀二心，私自结纳；又矫称太子之命召两府，以累陛下孝德。此皆当诛之罪，奈何反以为功？”上不听。司马光奏言：（案：《传家集·言高居简劄子》凡五篇，此《第一劄子》也，前半《纪事》节去，据《集》中所载云：臣闻古人有言：“堂上不粪，则郊草不瞻旷芸。”言近者不治，则不暇及远也。窃见勾当御药院） “高居简资性奸回，工谗善佞，久处近职，罪恶甚多。臣谨按祖宗旧制，勾当御药院官至内殿崇班以上，即须出外。盖以日月浸久，官资稍高，则防其凭恃威灵，窃弄权柄，远鉴汉唐之祸，深为子孙之虑故也。陛下即位之初，内臣以覃恩迁官者，尽补外职，独留御药院四人，天下首以此一事讥陛下之失。况居简於众人之中，最为狡猾。（案：传家集此下有云：陛下特加宠信，待以腹心，人皆指目，大玷圣德。臣职在纠绳，不敢不言。） 伏望遵祖宗旧典，应勾当御药院官至崇班以上者，尽授以向外差遣。其高居简，乞远加窜逐，以解天下之惑。”（案：《传家集·言高居简第二劄子》、《第三劄子》，《纪事》不载。据《集》中《第二劄子》云：臣近曾上言勾当御药院高居简工谗善佞，乞远加窜逐，未蒙施行。昔周公以立政戒成王，至虎贲、缀衣、趣马、小尹、左右携仆、百司庶府，亦皆择人。穆王命伯冏为太仆正，曰：“昔在文武，侍御仆从，罔匪正人。”又曰：“慎简乃僚，无以巧言令色，便辟侧媚，其惟吉士。仆臣正，厥后克正。仆臣谀，厥后自圣。”自古圣帝明王，虽左右小臣，未尝不谨择端良之人，以自防逸豫之生。况陛下嗣膺宝命，圣德惟新，善恶兴衰，於此乎分。而使谗佞如居简者，旦夕常在左右，又宠而信之，此乃异日祸乱之根，腹心之疾也。臣职在去邪，不敢不再三上言。伏望圣明依祖宗旧制，应勾当御药院官至崇班以上者，出外，其高居简仍乞远加窜逐。《第三上殿劄子》云：臣近曾两次上言勾当御药院高居简工谗善佞，乞远加窜逐，至今不蒙降出施行。居简顷在先朝已窃弄权柄，依凭城社，玷辱圣明。物论汹汹，切齿侧目。及陛下继统，必谓首行诛窜，以警邪臣。不意居简狡猾多端，先自结於陛下，使陛下宠爱信任，更过於先帝之时。朝廷公忠之士无不愤懑，深为陛下惜之。方今内侍之臣，小心谨慎可以备陛下左右使令者，何可胜数？陛下足以择而用之，何必违祖宗旧典，负天下讥谤，独保护居简坚如金石？臣窃惑之。伏望圣慈取台谏官前后所言居简文字，尽付所司治其罪，以彰至公之义，顺合众心。其馀勾当御药院者，亦乞遵旧制，官至内殿崇班以上，并授以向外差遣。） 又言：（案：此下《传家集》所载言《高居简第四劄子》也，《纪事》於前后亦均删节。据集中所载云：臣累日前上殿言勾当御药院高居简，自先帝时窃弄权柄，陛下复宠而信之，大为圣德之累，乞治其罪。陛下许臣送枢密院施行，至今未闻有指挥，不知居简以何道结陛下，能如此之深也！） “居简所能，止於谗佞。佞者不过巧言令色，希意迎合，快人主之欲，以市其权，使人主溺於荒晏而不自知也。谗者不过离人君臣，间人骨肉，惑人主之心，以固其恩，使人主陷於倾危而不自寤也。有是二者，又可近乎？（案：《传家集》此下有云：曏使陛下即位岁久，功业已成，而有谗佞之臣始得幸，天下有识者犹当寒心。何则？知其必为祸乱之阶也。况今初承大统，当锐精求治之时，而遽留居简於左右，仍加宠信，根蒂已牢，则异日之忧，可胜道哉！此臣所以不避死亡而必当力争者也。） 或闻陛下欲待居简自求引退，（案：《传家集》此下有云：然后遣去。） 臣诚戆愚，未晓所谓。若国之大臣，耆年有德，闻望素高，一旦偶有小失，未为外人所知，陛下务存终始，使自引去，以全其名则可矣。（案：传家集此下有云：其挟奸作慝者，犹宜明正典刑。若案：《传家集》作“况”。） 居简闺闼小臣，罪盈恶积，所宜肆诸市朝，宣示中外，以戒恁人，而尚足为之隐乎？”（《纪事本末》卷五十八。案：《传家集》此下有云：且居简奸邪播闻远近，陛下今日虽为之隐，天下耳目庸可蔽乎？凡居简所以能为恶者，以其自讬宫禁，譬如狐鼠，依凭城社。彼惟恐离去左右，岂肯自陈求退乎？伏望陛下尽出？臣前后所言居简事状，送居简付所司，明治其罪，以彰至公之道。《集》中又载《言高居简第五上殿劄子》云：臣闻邪正不可同朝，犹冰炭不可同器。陛下不知臣不肖，使待罪御史中丞。臣四次上言勾当御药院高居简工谗善佞，不宜宠信，置於左右。所言无取，不蒙省录。臣实无颜尚居风宪。若陛下以臣为拙直，则居简为奸邪；若以居简为忠良，则臣为谗慝。臣与居简势难两留。况臣守官京师十有一年，自先帝时累曾陈乞外任，伏望圣慈罢臣御史中丞，除一外任差遣。又案：《传家集》於《第一劄子》谓治平四年六月十一日上，《纪事》以《第一劄子》、《第四劄子》连载，而系於戊寅日。是月丁丑朔，戊寅乃初二日，两异，其日必有误。《集》中又於《第五劄子》下注云当日罢居简，除供备使。是此劄子乃癸巳日上也。今姑以五子子连缀於此，以备参考。又案：《续宋编年资治通鉴》於熙宁二年载：司马光论内臣高居简奸邪乞加远窜，章五上，上手诏问所从知。光曰：“臣得之宾客，非一人言，事之有无，惟陛下知之。若无，臣不敢避妄言之罪；万一有之，不可不察。”诏用宫邸官郭昭选等四人为邠门祗候，光言：“国初草创，天步尚艰，故即位之始，必以旧人为腹心耳目，谓之随龙，非平日之法也。邠门祗候，在文臣为馆职，岂可厮役为之乎？”考《编年资治通鉴》载於熙宁二年，殊误。弹劾高、郭，皆为御史中丞时。本集俱载於治平四年，本无可疑，《纪事本末》脱载弹郭昭选事，移注於此。《编年资治通鉴》於弹郭疏亦多删节，今据《传家集》附录之。《集》中《言郭昭选劄子》云：臣窃闻陛下曏时直省官郭昭选等四人，近有特旨？除邠门祗候。众言藉藉，颇谓侥忝。国初草创，天步尚艰，故祖宗即位之初，必拔擢左右之人以为腹心羽翼，岂以为永世之法哉？乃遭时不得已而然也。自后嗣君守承平之业，继圣考之位，亮阴未言之间，有司因循，踵为故事。凡东宫僚吏，一概超迁，谓之“随龙”。以此昭选之徒，得自厮役直除班行。其为幸已多矣。乃敢妄有攀援，邀求无已。曾不自省，有何功勋？小人之心，终无厌极，不可纵也。且邠门祗候，祖宗所以蓄养贤才以待任使之地。其班序、差遣，事事不同。譬诸文臣，则馆阁之流也，岂可厮役之人为之乎！况东宫其馀吏卒甚众，苟一人得之，则皆有冀望之心。此《书》所谓“启宠纳侮”者也。陛下既承大统，则率土之滨谁不为臣？而独私於东宫之人，则所与亲者至狭矣！臣昨除御史中丞初上殿之日，首以官人赏罚为言。诚以三者致治之本，自上世以来不易之道也。今昭选等以贱隶而叨美职，是官不择人也。无横草之劳，而数月之间恩命相继，是无功受赏也。奸慝明著如高居简等尚保而庇之，是有罪不罚也。陛下始初清明，方励精图治，而乃轻其官爵，慢其赏罚，如此将以兴太平之功，犹适楚而北辕也。今臣所以区区进言者，但为陛下惜此而已。所有昭选等新除邠门祗候，乞赐追寝。贴黄：或闻昭选等因告昌王入言得此特旨，未知虚的？审或如此，尤为不可。陛下之於昌王，但当极其友爱。至於官爵刑赏，乃陛下魁柄，须决之圣心，昌王亦不当关预，陛下亦不当听从。如此，则兄弟之恩全，君臣之分正。汉馆陶公主为子求郎，明帝不许，赐钱十万，曰：“郎官上应列宿，出宰百里。有非其人，民受其殃。”是以难之。彼为其子犹不可，况为他人乎？） 

　　２、诏中外臣庶限一月条陈差役利害以闻。（《纪事本末》卷七十。案：初诏在六月辛未，此诏又立一月限也。） 

　　３、壬午，司马光对延和殿，又极言高居简，上曰：“祔庙毕自当去。”光曰：“闺闼小臣，何系山陵先后！彼知当去而置肘腋，尤非所宜。舜去四凶，不为不忠；仁宗贬丁谓，不为不孝。”上命留劄子，光请以付枢密院，上从之。（《纪事本末》卷五十八。） 

　　癸巳，高居简为供备库使，罢御药院。司马光屡劾居简，上虽以章付枢密院，犹未施行。光言与居简难两留，求外郡。请对，吕公弼曰：“光今日必决去就。”时光立殿下，上指之曰：“已来矣。”公弼曰：“陛下欲留居简必逐光，欲留光必逐居简。居简内臣，光中丞，愿择其重者。”上曰：“今当如何？”公弼曰：“罢其御药，优迁一官可矣。”上命与供备，曰：“光得毋复争！”公弼曰：“待光上殿，但谕以居简已出矣，光必自止。”上从之。光因曰：“凡左右之人，不须才智，但令谨朴小心不为过，斯可矣。”（《纪事本末》卷五十八。案：《编年备要》云：既而又用王中正、李舜举勾当药院。《宋史高居简传》云：历领龙图天章宝文阁、内东门司，傒当御药院。神宗即位，御史张唐英言其资性恁巧，善迎合取容。中丞司马光亦言其“久处近职，罪恶已多。祖宗旧制，傒当御药”云云。於是罢为供备使。稍迁带御器械，进内侍押班，以文思使领忠州。） 

　　４、乙未，著作佐郎、三司检法官吕惠卿编校集贤院书籍。惠卿，南安人，与王安石雅相好，安石荐其才於曾公亮，公亮遂举惠卿馆职。《纪事本末》卷六十一。案：毕氏《通鉴》云：惠卿，晋江人也。

　　５、己丑，龙图阁直学士赵抃、天章阁待制陈荐，同详定中外臣庶所言差役利害。（《纪事本末》卷七十。） 

　　《续宋编年资治通鉴》：秋七月，诏明堂奉英宗祀。案：《宋史·本纪》：辛卯，告英宗宪文肃武宣孝皇帝谥於天地、宗庙、社稷。壬辰，上宝册於福宁殿。毕氏《通鉴》云：秋七月庚辰，翰林学士承旨张方平等言：“本朝典礼循唐之旧，真宗、仁宗皆祀於明堂，以配上帝。今季秋大飨明堂，伏请以大行皇帝配。”诏恭依。

　　又：宇文之邵致仕。先是，之邵为曲水县令，岁饥，转运司以转薄绢，高价使县配卖，之邵不可，拂转运使意，罢官而归。继又上书言事，不报，乃致其仕，屏居十五年而卒。司马光曰：吾闻志不行，故禄位如锱铢；道不同，视富贵如土芥。今於之邵见之。案：《宋史本纪》：七月丙午，文州曲水县令宇文之邵上书指陈得失。据《朔闰考》，是月丁丑朔，则上书日已在七月三十日。毕氏《通鉴》云：书奏不报，喟然曰：“吾不可仕矣。”遂以太子中允致仕。然则致仕非即此日，自不能在七月内矣。《续宋编年资治通鉴》误系之。然致仕不得其日，姑附此。之邵书见《宋文鉴》，其书云：陛下初即大位，念万世无疆之业，诏求阙失，开挌言路，可谓谊主矣。《易家人》之初九曰：“闲有家，悔亡。”九处家人之初，当端其本以保终吉。民之所以望而则效者，常在於人君继统之始。此安危之机，不可不慎也！昔成汤既没，伊尹奉太甲以见厥祖，戒之曰：“今王嗣厥德，罔不在初。”陛下新服厥命，惟以祖宗为念，以天人为畏，则大小之事不懈矣！宋之有国百有馀年，陛下一日南面而享之，固宜迹其所得之艰难，夙夜危栗，以勤负荷，永思太祖之武、太宗之文、真宗之畏天克己、仁宗之宽大慈仁、英宗之励精庶政，立则见五圣於前，行则见於侧，坐则见於堂，食则见於杯杅之间。《诗》曰：“天难谌。”斯言天不可不畏也。《书》曰：“民可近，不可下。”言民不可不畏也。去岁以来，千里不雨。近者畿甸，远者河北、京东，蝗螟蔽野，穀价贵，重以山陵之役，京西民力尤为彫敝。臣窃恐萑蒲之盗，或贻宵旰之忧。为今之计，不过多鬻爵以浊入仕之流，广度僧以夺可耕之民，终非计也。愿今被灭之郡，许富者举息於下户，官给以质验，待丰岁偿其所贷，逋者，官为治之，其息不过一倍。此有馀资者亦乐为，而滨死之众、沟壑之命可救矣！陛下又责躬引咎，宽狱讼、出宫女、斥裒敛之吏、蠲苛虐之政、罢无名之费、省剿民之役，凡所以蠹政而召乖怨之气者，举更革之。如此，则天？可塞，王化可兴也。京师者，诸夏之本也。今荐绅之士，不励名节而以势利离合，器皿衣服穷於侈丽，车马宫室过於轨制，奸声乱色盈溢耳目，衢巷之中，父子兄弟不敢肩随，孰谓王者之都而风俗一至於此哉？愿陛下思所以澄源之法，以礼节廉耻磨切臣下，崇奖敦厚，而都下亦少为之厉禁。涤去佻薄之弊。淫渎败教之具一加遏绝，凡侍从、辅弼，宜慎简修絜，方严之臣，俾宅其任，以允清议。古之求贤者，数路以取之：宠以好爵，厚其礼命，惟恐其去也；而犹有三聘而不顾者，有闭门而不纳者，有逾垣而避之者。臣谏於其君而三不听，则去之，其至於郊也，君必使人要之；年七十而致其事，君不听，则必以几杖锡之，犹有不脱冕而行者；有辞三公而为人灌园者。今日仕进之门，国家直患不能塞之耳。科防日增，格令日繁，来者日甚，拒之日峻，犹有假名字以窃官号，匿苫块之哀以干宠禄，少者增齿以希蚤仕，老者匿年以幸晚禄。譬之堤防之壤，塞其一穴，一穴又决，荡然莫之能止也。今限年致仕著於令矣，又患其去之不速，令於门阙以示百寮，而犹不知止者，甚可痛也！陛下盍稍补其弊，隆於待士之意，示之以至廉之实，使衣冠者人人自重，庶几风教之美，少近於古。去岁谅祚猖獗，七八万众突至大顺，庙堂无奇算，守边无良将，臣窃为朝廷忧之！庆历间，缘边之民不解带者七年，国用大窘，三将沦没而功不成者，陛下知其然乎？其患在於虏兵常合，而我兵常分也。六路兵亡虑二十万，而二十三州二百馀寨，分屯堡戍，则是我兵虽多而散在处处也。贼之来也，大则六监军衙头一时俱发，小则随处寇掠。边城一面受敌，则所与角战者无几，而城寨之兵又各有所守，不可会集，众寡不敌，则乞师告急，救兵叆至，贼又已去。今贼常以合兵击我散兵，而我常以不敌之众当其锋。此庆历之失也。今不改前辙，则后车又将覆也。观今之势，其能深入贺兰，收复十四州以为我有也乎？臣知其不能也。其能如先朝之举五路进军，直捣其巢穴乎？臣又知其不能也。计今之利，莫若诏诸道，分勒所部将卒伍，符尺籍而规画之，若干以为守，若干以为战，若干以为救兵，救兵必须与战兵相近，而驻於喉吭之地，则可应猝而不失机会也。唃氏尝为元昊所残，南徙历精，亦宜厚其种族，共为声援，以蛮夷攻蛮夷，计之上也。吐谷浑者，今之文扶羌是也，其俗随水草迁徙，食肉、衣皮毛、无坚甲利刃，临阵击刺之技不及於他夷，仰给我之泉茗缯帛，我与之通者，亦特以其马也。今阴平之民，岁苦重役者句马户也，凡羌马之来，则使之资给，费公私之财甚多，而所入之马不足以备国乘，不足以战也。边吏养羌非不厚也，而去岁反有安昌之变，塞上之民切齿。且安昌之羌与南路磨蓬罗多留罨林诸寨之羌一也。今闭安昌之路，禁其出入，而诸寨之马贸易如故，是何异一室而多门者，杜其前而挌其后乎？臣之县所管万户，而居民萧然者，其弊实在於羌也。至和讲解之后，约不敢犯边。而去岁火我三寨，驱杀士卒。国家以奉西北虏者，势不得已也；今又骄宠小羌，而足无厌之求乎。臣愚以为不若杜塞众路，使不得入，而绝市无用之马，益以一旅之兵，列置诸堡，则边民小安矣。为政所重，莫急於农。且耕则得食，不耕则不得食，系其身之损益也。长民者何与焉？夫各治其田以厚其生者，百姓之私节，授民事往而立官以劝课之者，人君之公也。《诗》曰：“曾孙来止，以其妇子。馌彼南亩，田畯至喜。”此天子之劝农也。又曰：“嗟嗟保介，惟莫之春，亦又何求，如何新畬？”此诸侯之劝农也。今监司、郡守皆以劝农为目，然而未尝省民。臣愿立考课之法，以农政为殿最。言之似迂，而富国之良术也。郡县之政，类多因循，而不甚治者。臣知其由也。上下牵制，不得尽其才固也。千里之郡，不能兴利除害，受制於监司也；百里之邑，不能兴利除害，受制於郡守也。郡县之吏，宁违天子之诏条，而不敢违按察之命。盖违天子之诏条，未必获咎；而违按察之命，其祸可立而待也。今一伍之长、一卒之正，以法治其所部，上不问其所为也。今为民守令，而其势顾不若卒伍之长，郡县之民，习知其势之弱，而不畏服其教令，此狱讼所以益多也。臣愿精选监司，必以清望，假守令之权，责其实效，庶循良之吏有闻焉。凡臣之所陈，明诏之所求也。然臣尚有至忠，不敢默默，又为陛下极言之。臣闻疾未兆而先治者，善医也。夫居忧而约，居乐而泰，人情之常也。今陛下处则谅闇，服则端襄，行则苴杖，无纷华之事交戟於前，诚能以此时远念将来之失，慎微杜渐，克己复礼，使其志一定，则他日虽有可欲之物，亦无以胜其习成之性也。伯益之戒舜曰：“罔游於逸，罔淫於乐。”傅说之戒高宗曰：“无以逸豫，惟以治民。”夫舜起於耕稼陶渔，高宗遯於荒野，极知小民之劳，而二臣犹或以此戒之，况陛下生长富贵，临御方始，则安可不豫为之防哉？愿陛下听政之间，则命通经之士讲明古训，究观败亡之主，以自创艾，尽孝两宫，咨谋故老，则恐惧修省，习而成性矣！臣诚私忧过计，三载变除之后，永厚陵土渐乾，而陛下忧悼之心又已衰杀，袭衮冕，凭玉几，目有靡曼之色，耳有要妙之声，凡所以娱意者，毕奏於前，自非信道之深孰得而奭哉？《老子》曰：“塞其兑，闭其门。”终身不勤，正在於今日也。

　　仁和张大昌辑注 

　
卷二

　

　　英宗

　　△治平四年（丁未，一○六七） 

　　１、八月（案：《宋史》：八月丁未朔，太白昼见。钱大昕《四史朔闰考》：丁未朔。同。） 甲辰，司马光言：“臣窃闻陛下好令内臣采访外事及问以？臣能否，臣愚窃以为非也。（案：《传家集》“非也”作“非宜”。陛下内有两府、两制、台谏，外有提、转、牧、守，皆腹心耳目股肱之臣也。陛下诚能精择其人，使之各举其职，荐举贤能，纠案奸慝，论政事得失，述民间利病，皆令列於奏牍，明白启陈。其有尸禄偷安及挟私欺罔者，小则罢黜，大则诛窜，谁敢不尽公竭诚以承休德。如此，则天下之事犹一堂之上，陛下何患於不知哉！今深处九重之内，询於近习之臣，采道听途说之言，纳曲躬附耳之奏，不验其虚实，即行赏罚，臣恐谗臣得以逞其爱憎，而陛下为之受其讥谤也。近闻王中正差往陕西勾当公事，有知泾州刘涣等曲加谄奉，鄜延路钤辖吴舜臣违失其意，俄而迁涣镇宁留后、知恩州，舜臣降华州钤辖，众人皆言中正所为，审或如是，中正弄权，已有明验。案：《传家集》此下有云：今陛下又置之肘腋，委以腹心，臣恐天下之人将重足一迹而畏之，舆金辇璧而奉之矣！外议又言山陵礼毕，韩琦必求引退，两府当有迁补。臣窃虑两制以上万一有无廉耻之人，或阴结此属，以求进用者，夫以尧之聪明，咨於四岳，众言佥同，然后用人，犹失之於鲧，况可决於近习之口乎！凡公忠正直之士，必不肯借誉左右，以求自售。齐威王所以赏即墨大夫而烹阿大夫，正谓此也。昔汉唐之衰，宦官所以能坏纲纪倾覆国家者，皆由人主与之谋议帷幄进退？臣故也。此乃治乱安危之本，不可不察。） 伏望圣慈详思臣言，凡欲知天下之事，当询访外廷之臣，其王中正不可令勾当御药院。或奸佞之臣豫设机谋以经营两府者，必不可用。”（案：《传家集》，此言王中正第二劄子也，不系日月。言王中正凡三劄子，其《第一劄子》上於治平四年七月二十七日，《第一劄子》，《纪事》不载，今附注於此。据《集》中《第一劄子》云：臣伏见陛下前者尽罢寄资内臣高居简等，令补外官，中外欣然，无不称颂圣德。寻闻复留陈承礼、刘有方二人，又以王中正勾当御药院，众颇失望。臣窃惟祖宗之意，以御药一职最为亲密。过供奉官以上，辄令罢去者，迺以防微杜渐，贻谋万世，忧深思远，诚自古帝王之所不及，子孙之所宜谨守不可失坠者也。近岁以来，左右之臣既恋权势，又贪禄位，遂求闇理资序，豫支俸给，名曰“寄资”，以欺诳外人，此岂祖宗之意邪？今陛下欲振举纪纲，一新治道，必当革去久弊，一遵正法。夫法如堤防，常应完固，乃得无患。一有蚁壤泄之，则渐致溃败，不可复救。近习之臣，朝夕在侧，因缘祈恩，无有穷极，不以祖宗旧法制之，恐陛下他日亦将厌之也。况王中正素闻奸猾，颇好招权，今处之要职，是去一居简，得一居简也。伏望陛下一依前降指挥，尽罢寄资者，令补外官，以成圣德之美。别择内供奉以下朴直廉谨者，使勾当御药院，以存祖宗之法。取进止。） 光疏早入，（案：此指《第二劄子》也。） 晡后，上以手诏问王中正事得之於何人，光即日具奏：（案：此《传家集》所载言《王中正第三劄子》也，亦不系日月，《纪事》摘取疏中数语，未详载其文，今附注前后，拾补其阙。据《集》中云：臣伏奉手诏节文，问“王中正事得之何人？可密奏来。”臣以非才，误受陛下圣知，擢为御史中丞，惟惧旷职，孤忝大恩，每与宾客语言，无不询访时事，稍有毫朆裨益盛德，率皆奏陈。此事臣得之於宾客，前后非止一人，诚恐玷累公朝，所以有此论述。） “中正有无此事，惟陛下可以知之。臣在阙门之外，何由知其虚实，若其果有此事，陛下得以为戒；若其无有，臣敢避妄言之罪。”（案：《传家集》此下有云：但外人有此议论，臣不敢不奏陛下知之。万一有益圣明，皆微臣之幸也。） 光盖得之孙永，永亦尝以为言。上曰：“舜臣本隶温成阁，先帝常言其不才，昨阅边臣姓名，舜臣在其中，朕自黜之，非缘中正也。”（《纪事本末》卷五十八。） 

　　《续宋编年资治通鉴》云：八月，京师地震，上谓辅臣曰：“地震何祥也？”曾公亮曰：“天裂，阳不足；地震，阴有馀。”上曰：“谁为阴？”公亮曰：“臣者君之阴，子者父之阴，小人者君子之阴，皆宜戒之。”吴奎曰：“但为小人党盛矣！”上不怿。案：《宋史·本纪》：八月己巳，京师地震。

　　又：葬英宗於永厚陵。案：《十朝纲要》、《宋史·本纪》：癸酉日。《十朝纲要》又云：八月二十七日，葬永厚陵，谥曰宪文肃武宣孝，庙号英宗。李攸《宋朝事实》卷十三云：英宗梓宫至永厚陵，馆於席屋，从韩公下视。宫有正殿，置龙輴，后置御座，影殿置御容。东幄卧神帛，后置御衣数事。斋殿旁皆守陵宫人所居，其东有浣濯院，有南厨，厨南陵使廨舍，殿西副使廨舍，都知石全育为陵使。灵驾至，仪仗转趋园西殿中，仪仗前导，御容大升舆、御龙輴、御前殿车辂，各就幕屋。方相、仪椁、漆梓宫等，置於茔外，各有方位，司天监处之。兵士各执仪仗，分屯巩县、偃师，承安命使臣董之。陵北有枯河，河北原合抱三陵，在青龙山下。其西白虎涧，青龙山西即太室也。少室西，俗谓之冠子山。陵前阔角，谓之鹊台门，侧台曰乳台，陵台三层，高五十三尺。上宫方百五十步，卷四重，共高八尺，厌木者二重。石椁高一丈，其凿长一丈二尺，深阔七尺，盖条石各长一丈，阔二尺，十四板。皇堂方三丈，深二丈三尺。麓巷长八十三尺，深阔一丈八尺，自平地至深六十三尺。隧道长四百七十尺。石人物六十事。韩公曰：“力士所得直及赐予，人不过七缗而已。”癸酉，黎明，设遣奠於幄殿，有牲牢祝文，馀皆如朝临礼。昌王及五使皆吉服、金带，导龙輴，降隧道，抵木阶。梓宫升石椁西首，御夷床，下不及地尺而止。巳时一刻，乃下，置珠网花结於上，布方木，及盖条石，及设御座於盖下。前置时果，及五十味食，别置五星十二辰，及祖思、祖明尊位於四壁。又设衣冠、剑佩、笔砚、弧矢、甲胄，凡平生玩好之物。又设缯帛、缗钱，然后设册宝，瞭然漆镫，闭柏门，置逍遥於麓巷，阖石门，阙其阈之中央，留人於内，搘掂毕，匍匐而出，锁其门，投钥於内。司徒复土九锸，立石柱於中央，萦以铁索，乃以都护排防，累石以塞门，实隧以土。五使乃易凶服，设掩皇堂祭於隧外，哭，又於陵哭。人易吉服，黑带，俟浴虞主毕，奏请降舆、升辂，即下宫。又奏进发，五使前步，导至下宫，奏降辂、升舆，设第一虞哭。据注云：仁宗之虞不哭，次道曰：“唐室请陵，但置香药，不设食，为臭腐故也。”吴曾《能改斋漫录》卷十三云：陕西之民，供英宗山陵之役，不比嘉祐十分之一。韩子华曰：“非上旨丁宁，不能如此。”欧阳文忠曰：“上云：‘朕成先帝之志，天下必以朕为不孝。’”

　　１、九月（案：钱大昕《四史朔闰考》：是月丙子朔。） 壬午，奉安八室帝后神主，奏告太庙，祧藏僖祖及文懿皇后神主西夹室。癸未，遍告天地、社稷、宗庙、宫观。甲申，上斋於垂拱殿。乙酉，祔英宗太庙，上步导神主出，至宣德门，并臣奉慰如典礼。罢僖祖讳及文懿皇后忌日。（《长编》卷二百十四：熙宁六年，从安石请，奉僖祖为太庙，迁顺祖夹室。原注：壬午，奉安八室云云，据以辑此。案：《续宋编年资治通鉴》云：九月，祔英宗，祧僖祖。《宋史·本纪》：乙酉祔英宗神主於太庙，乐曰《大英之舞》。《续宋编年资治通鉴》连书，故祔、祧先后异文。《长编》卷二百九：治平四年三月云：先是，礼部言：“准嘉祐诏书，定太庙七世八室之制，请以大行皇帝神主祔第八室，僖祖、文懿皇后主依唐故事，祧藏於西夹室，以待禘祫。自仁宗而上至顺祖以次升廷。”李攸《宋朝事实》卷十三云：乙酉，未明，百官序立集英殿下，上自东南来登殿哭奠，拜，降就幄。宗正卿告迁酌献毕，虞主乘腰舆，出两府前导，上步从，止宣德门，乘玉辂，上北面，再拜，辞。是日早，太祝浴栗主於庙门西幄，王禹玉题之。辂及庙门，百官拜迎於门外，虞主御腰舆，入就幄。辰时，百官又立於殿庭，内臣以腰舆迎栗主，置於中庭之褥子；又於褥西北面，俯伏兴，称英宗宪文肃武宣孝皇帝祔庙。内臣奉主於腰舆，升自阼阶，诣真宗室，祔坐於东壁下，少顷，诣本席褥位，公卿以下，行礼奏乐，如时享之仪。毕，以腰舆奉桑主，埋於席北，百官入慰。又《宋朝事实》卷六，太常礼院奏：僖祖文献睿和皇帝、文懿皇后神主祧藏於西夹室，今具合行典礼如右。臣等谨按：《礼记》檀弓云：“舍故而讳新。”注：“谓高祖之父，当迁者也。”《唐会要》：永徽二年，左仆射于志宁言：“依礼舍故而讳新，故谓亲尽之祖，今宏农府君神主上迁，请依礼不讳。”从之。） 

　　２、戊戌，知制诰、知江宁府王安石为翰林学士。安石既受命知江宁，上将复召用之，尝谓吴奎曰：“安石真翰林学士也。”奎曰：“安石文行，实高出於人。”上曰：“当事如何？”奎曰：“恐迂阔。”上勿信，於是卒召用之。（《纪事本末》卷五十九。案：奎论安石，见《长编》卷二百九闰三月。《太平治迹统类》作八月戊戌，误。八月无戊戌日，戊戌，九月二十三日也。《统类》载制略云：王安石学为世师，行为人表，廉於自进，优处於东藩。兹有佥言，宜还中禁，俾夫左右先后，以道义辅予，岂特专文墨，视草而已，可特授翰林学士。《临川集》谢翰林学士表云：臣闻人臣之事主，患在不知学术，而居宠有冒昧之心；人主之蓄臣，患在不察名实，而听言无恻怛之意。此有天下国家者，所以难於任使，而有道德者，亦所以难於进取也。学士职亲地要，而以讨论讽议为官，非夫远足以知先王，近足以见当世，忠厚笃实廉耻之操足以咨询而不疑，草创润色文章之才足以付讬而无负，则在此位为无以称。如臣不肖，涉道未优，初无荦荦过人之才，徒有区区自守之善。以至将顺建明之大体，则或疏阔浅陋而不知。加以忧伤疾病，久弃里闾，辞命之习，芜废积年。黾勉一州，已为忝冒，禁林之选，岂所堪任？伏惟皇帝陛下躬圣德，承圣绪，於群臣贤否已知考慎，而於其言也又能虚己以听之，故聪明睿知神武之实，已见於行事。日月未久，而天下翘首企踵，以望唐、虞、成周之太平。臣於此时，实被收召，所以许国，义当如何。敢不磨砺淬濯已衰之心，绎温寻久废之学，上以备顾问之所及，下以供职司之所守。） 

　　３、己亥，司马光上疏：（案：《传家集》治平四年九月二十四日上《横山疏》，《纪事》删节殊甚，今拾补附注。据《集》中云：臣闻王者之於夷狄，或怀之以德，或震之以威，要在使之不犯边境，中国获安则善矣！不必以逾葱岭诛大宛，绝沙漠禽颉利，然后为快也。） “窃闻边臣言赵谅祚部将轻呢&lt;口褱&gt;侧，（案：轻呢&lt;口褱&gt;侧於嘉祐八年内附，请兵延州，约取灵夏。会仁宗不豫，未报。谅祚闻，迁官抚定之事乃寝。是年内附者，乃凌举及嵬名山二人，轻呢&lt;口褱&gt;侧事无考。或凌、嵬二人名氏其时犹未明言也。据《行状》作嵬名山，不作轻呢&lt;口褱&gt;侧。） 欲以横山之众攻取谅祚，归命朝廷，已有指挥，许令招纳。（案：《传家集》此下有云：臣近者虽曾论列，以为非宜，尚惧语言疏略，未尽本末，不敢不再为陛下陈之。又案：此指治平四年九月十七日所上《言横山劄子》也。《纪事》不载《劄子》，故节此数语。据《集》中《劄子》云：臣窃闻陕西边臣有上言欲招纳赵谅祚国内人户渐图进取者。臣窃惟谅祚骄僣之罪，宜伏天诛，为日固久。今国家新遭大忧，陛下初承宝命，公私困匮，军政未讲，恐征伐四夷之事未易轻议也。况谅祚虽内怀桀骜而外存臣礼，方遣使者奉表吊祭，尚未还国。而遽令边臣诱其亡叛之民，臣恐未足以亏损谅祚而失王者之体多矣。伏望陛下且以拊循百姓为先，以征伐四夷为后，速诏边臣务敦大信，勿纳亡叛，专谨斥堠，防其侵轶而已。俟谅祚咎恶既熟，中国兵穀有馀，然后奉辞伐罪，不为晚也。） 今进谋者但言其利，不言其害，（案：《传家集》此下有云：臣请试言其害，虽逆盛意，愿陛下勿遽加弃置，略赐周览，与进谋者参校其是非焉。臣闻戎狄之俗，自为儿童则习骑射，父子兄弟相与群处，未尝讲仁义礼乐之言也，唯以诈谋攻战相尚而已。故其民习旅用兵，善忍饥渴，能受辛苦，乐斗死而耻病终。此中国之民所不能为也。是以圣王与之校德，则有天地之殊；与之校力，未能保其必胜也。以舜禹之圣，征三苗而三旬逆命；商高宗之贤，伐鬼方而三年乃克；汉高祖之雄杰，为冒顿所围，七日不火食。国朝以太宗之英武，北取河东，南收闽浙，若拾地芥。加之猛将如云，谋臣如雨，天下新平，民未忘战。当是之时，继迁背诞，太宗以郑文宝为陕西转运使，用其计策，假之威权以讨之，十有馀年，卒不能克。发关中之民，飞刍挽粟，以馈灵州及清远军，为虏所抄略。及经沙碛，饥渴死者什七八，白骨蔽野，号哭满道。长老至今言之，犹歔欷酸鼻。及真宗即位，会继迁为罗潘支所杀，真宗因洗涤其罪，吊抚其孤，赐之节钺，使长不毛之地，讫於天圣、明道四十馀年，为不侵不叛之臣。关中户口滋息，农桑丰富。由是观之，征伐之与怀柔，利害易见矣。及元昊背恩，国家发兵调赋，以供边役，关中既竭，延及四方。东自海岱，南逾江淮，占籍之民，无不萧然苦於科敛。自其始叛，以至纳款叆五年耳，且天下困敝，至今未复。仁宗屈己，赐以誓诰，册为国主，与之物凡二十五万，岂以其罪不足诛而功可赏哉！计不得已也。曏者谅祚虽时有偃蹇，礼节不备，或诱掠熟户，惊扰边民，然犹称臣奉贡，未敢显然自绝。今乃诱其叛臣以图之，纵使诚能枭谅祚之首，复灵夏之土，以王者之兵言之，犹可耻也，况其成败未可知乎！臣恐边事之兴，生民之苦，由此而始也。王者之於诸侯，叛则讨之，服则抚之。是以诸侯怀德畏讨，莫不率从。去岁谅祚攻大顺城，杀掠吏民，今春朝贡之使不以时至，当是时不能讨也；今朝廷既赦其罪，与其赐物，受其使者，纳其贡献，又从而诱其叛臣，激其忿心，是常欲其叛而不欲其服也。信义赏罚，将安在乎？议者或以为彼诱我民，我诱彼臣，何为不可？是特闾阎小人之语，非知国家大体者也。彼僻陋小羌，窃诱我民，以益其众，乃欲以天子亿兆之富而效其所为邪！譬如邻人窃己之财，己以正义责之可也，岂可复窃彼之财以相报邪？臣闻谅祚阴蓄奸谋，为日固久，招纳不逞之人，以为谋主；诱胁熟户，以撤中国之藩篱，常有据关中、窥河东之心，虽未必能，然纵其毒螫，亦足以为亭鄣之患，未可以小种之羌、孱弱之人待之也。国家不幸，比遭大忧，帑藏空竭。关中之民，自经西事以来，仍苦铁钱，财力彫弊。熟户屡经杀掠，亡失大半，纵其在者，亦怀二心，非复得如景祐、宝元之时也。当此之际，陛下深诏边吏，敦信誓，保分界，严守备，明斥堠以待之，犹惧谅祚狼子野心不识恩义，乘我衅隙，侵噬疆埸，又况彼不动而扰之，不来而召之乎？臣又闻虏中间谍所在甚多，中国动静，毫朆皆知。其&lt;口褱&gt;侧自程戡在鄜延时，已有声闻，云欲归降。自是至今，已经数年，朝廷屡召边臣与之谋议，外人往往知之。亦有邸吏传报四方，安有虏中独不觉寤，寂然无事，曾无诛讨之意乎？臣窃疑其内挟诈谋，未可信也。或者谅祚久怀逆计，以朝廷待之恩礼优厚，无因而发，故遣其部将诈降以卜之。若朝廷受之，则将归曲而责直，得以为背叛之名。或者使其部将诈言势孤力微，不能独制谅祚，乞朝廷遣将出师为助，阴设伏兵，以徼大利，此二者皆未可知也。万一有之，则今日受之，正堕其计中矣！纵使&lt;口褱&gt;侧实有降心，盖亦私有忿恨，或别负罪恶，反侧不安，欲倚大国之威，以逼其主。其所部之民，未必肯尽从也。虽其自言权势之彊，甲兵之盛，有谋善战，为民所附，盖欲自滉以求售耳，未必然也。藉令实能举兵以与谅祚为敌，战而胜之，则是灭一谅祚，生一谅祚也。若其不胜，必引其馀众南奔中国，谅祚悉其境内之兵以追之，怒气直辞，长驱入塞，非口舌文移所能解也。臣恐朝廷不惟失信於谅祚，又将失信於&lt;口褱&gt;侧也。若&lt;口褱&gt;侧馀众无几，犹可以缚而送之，以缓谅祚之兵，然形迹已露，谅祚必叛无疑也。若&lt;口褱&gt;侧馀众尚多，还北不可，入南不受，穷无所归，必不肯如土偶束手就死，将突据边城以救其命，更为中国之患，未有涯也。陛下不见侯景之事乎！臣闻羽翼未成，不可以高飞，近者未悦，不可以来远。自尧、舜、禹、汤、文、武之王，下至齐桓、晋文之霸，未有不先治其内而能立功於外者也。故孔子曰：“善人教民七年，亦可以即戎矣！”又曰：“以不教民战，是谓？之。”今陛下新即大位，尚未逾年，朝廷之政未尽修也，封域之中未尽治也。内郡无一年之蓄，左帑无累月之财，民间贫困，十室九空，小有水旱则化为流殍；承平日久，戎事不讲，将帅乏人，士卒骄惰，上下姑息，有如儿戏，教阅稍严，则愠怼怨望，给赐小稽，则扬言不逊，被甲行数十里，则喘汗不进，遇乡邑小盗，则望尘奔北，此乃众人所共知，非臣敢为欺罔也。兵法曰：“知彼知己，百战不殆。不知彼知己，一胜一负。不知彼不知己，每战必殆。”陛下视今天下如此，而欲谋境外之事，起兵革之端，挑陆梁之虏，冀难立之功，此臣所为寒心者也。） 为今之计，莫若收拔贤俊，随材受任，以举百职。有功必赏，有罪必罚，以修庶政。选择监司，澄清守令，以安百姓。屏绝浮费，沙汰？食，以实仓库。询谋智略，察验武勇，以选将帅。申明阶级，翦戮桀黠，以立军法。料简骁锐，罢去羸老，以练士卒。完整犀利，变更苦窳，以精器械。俟百职既举，庶政既修，百姓既安，仓库既实，将帅既选，军法既立，士卒既练，器械既精，然后为陛下之所欲，为复灵夏，取瓜沙，平幽蓟，收蔚朔》，无不可也。”（案：《传家集》此下有云：今八者未有其一，而欲纳边吏之狂谋，信黠虏之诡辞，臣恐不能得其降者数百，而虏骑大至，覆军杀将，边城昼闭，朝廷乃为之宵衣旰食，焦心劳思，兴兵运财，以救其急，使天下愁困如康定、庆历之时已而，卒无可奈何。然后忍耻以招之，卑辞以谕之，尊其名以悦之，增其赂以求之，其为损也，不已多乎！斯乃国家之大事，安危所系，非特边境之忧而已。愿陛下深留圣意，勿为后悔，乃天下之福也。彼进谋者，皆非实能为国家斩将搴旗，拓土挌境，建卫、霍、甘、陈之功。但以利口长舌，虚辞大言，一时诳惑圣聪，欲盗陛下之官职耳。他日国家有患，不预其忧，是岂可哉？凡边境有事，则将帅迁官，士卒受赏；无事则上下寂寂，无因徼徼倖。此乃人臣之利。非国家之利。陛下不可不察也！臣光昧死再拜上疏。） 疏奏，上责枢密使文彦博曰：“轻呢&lt;口褱&gt;侧事，司马光奚由知之？”且言光忿躁，欲加重责。始有复还翰林之议。《纪事本末》卷五十八，又卷八十三。（案：《传家集载治平四年九月二十四日，温国文正公自御史中丞改翰林学士敕。据《纪事》，改翰林学士在癸卯日，是月丙子朔，癸卯乃二十七日也，殆议始於二十四日，故是日即撰敕书，至二十七日乃行下也，敕书附注癸卯日下。） 

　　４、韩琦数因入对求罢相。（案：徐乾学《通鉴后编》云：琦立三朝，或言其专。自王陶论劾之后，曾公亮因力荐王安石以间琦，琦因称疾求去。帝不许，屡以诏书慰抚。琦又疏有四当去，复不许。厚陵复土，琦更不入中书，请甚坚。於是帝夜召张方平议，且曰：“琦志不可夺矣！”方平遂建议以两镇节钺，且虚府以示复用。又案：《安阳集·家传》云：九月，英宗山陵复土，公还至巩县，即上章乞罢相。寻诏诸处毋得受公章奏，公入对，面陈不已。时公意已决去，自此不复入中书视事。一日，上又召趣公视事，公亦力请如前。遂出四方一二士大夫劝退之书以进上，奏曰：“自有唐至於五代，首相之为山陵使者，事已求罢，例皆得请。昨仁宗皇帝昭陵复土，而先帝尚进药剂，其时臣上体国家，不得援此故事遽然引去。今先帝已安陵域，祔庙礼成，乃陛下发明新政，以恢太祖、太宗光烈之时，固当升用贤杰，共熙圣治，臣居二府一纪，禄位盈极。自近朝以来，凡在首相，未有如臣岁月之久者，妨贤之甚，夙夜不能自安，此臣当去之一也。中书事无不总，文字繁委，而臣故疾婴缠，日难牵彊，此臣之当去二也。宰政不举，谤议日兴，事业不著於时，闻望益衰於前，此臣当去之三也。前世为山陵使者，事讫而罢，载籍具存；今臣为山陵使，若恬然不能避位，则是为辅臣而不知典故，何以胜天下之责？此臣当去之四也。臣负此四当去，自知甚明，而陛下欲以私恩留臣，顾中外公议，且谓臣何？伏惟陛下聪明睿知，海内方瞻仰盛德，不可私一不才老病之臣，致犯公议而失海内之望。臣所以不避鈌钺，昧万死固请一郡，少安愚者之分，且使病躯，少谐休息，则陛下天地之造，何以为报？”此为丁未秋《乞罢相第一奏状》，取《安阳集》与《家传》参附之。《安阳集》载《第二奏状》云：臣近上表乞解相任，蒙降批答不允，今月十三日已再具劄子面奏，其叙当去之理不一，皆明白可信，非妄言也。必谓陛下哀而怜之，亟如所请。今乃再烦诏谕，殊未开纳。臣窃揣陛下之意，不过以臣历相三朝，攀附二圣，谓虽衰病不职，不可令其遽去，此陛下以为待臣之厚意，愚臣反以为薄也，臣请申其前说。且臣备位二府，行越一纪，妨贤之久，未有如臣之甚者而不去；身婴宿疹，日甚一日，万几之重，不可支持而不去；宰职隳旷，谤议丛起，人情皆欲其去而不去；昔之为山陵使者，事已即罢，而臣两为山陵使而不去。而陛下特欲矜其旧物以留之，则臣有此四不去之大责，仰而惭，俯而愧，何施面目於庙堂之上哉！若俟其职事愈废，病益不支，议者交章而肆攻，然后免而逐之，得不伤陛下所厚之恩？此臣所以为薄也。今陛下左右辅弼之臣，皆一时名世之贤；侍从亲近之官，皆一时可用之臣。当先帝祔庙礼成之后，宜升擢勷进，使交修众职，以悦服於天下，使无状老臣补外郡，以宁病躯，全陛下御臣终始之礼，保愚臣守道平生之节，则陛下之恩，至厚也，至重也，虽天地父母之道不能过矣。《第三奏状》云：臣近上表，乞解相任，蒙批答不允。今月十四日，再具劄子面奏，其所叙当去之理不一，事皆明白不欺。陛下哀其诚实，遂有开许之意。臣退而俟命，必谓俞旨旦夕而下，乃烦再遣中使，赐以手诏，训勉加厚，未容解去，非如前陛下所赐德音，既骇且疑，夙夜不能自处。伏惟陛下德业日隆，方以至仁至信，以御天下。既哀臣前请尽出至诚实，已面有垂可之谕，则望敦仁示信，深轸衰旧，早收相绂，俾其只守本官，外补一郡，覆载亭育，不过厚恩，终始保全，皆由圣造。臣今更不敢赴中书，即归私第，听候朝旨。《第四奏状》云：臣近上表及累具劄子，乞早罢免，归伏私第，旦夕以俟俞旨。昨晚复蒙差降中使宣召，孤诚忧迫，须至重烦圣听。臣今必当去者，盖以二府一纪，愚短尽以罄竭，妨贤之久，自顾难安，而又宿疹所婴，时在假告，职业隳斁，谤议丛起，兹陛下之所稔闻。仁庙、英宗山陵，两尘使领，事讫当罢，故事甚明，此臣所以确然请退而不已也。况陛下前赐面谕，已有开许之意，故臣粗举大概，更不敢详陈极论，喋喋於异宁之下。惟幸圣明哀察，早令补外，使人言顿息，贤隽汇升，病躯少休，得全骸骨，乃陛下示公断而存私恩也。） 上察琦不可留，赐手札曰：（案：《安阳集·家传》载手札云：朕以大臣进退，国家所重，矧卿勋力，光於三朝，朕之眷怀，未有涯也。比敕有司不通章奏，而卿数因入对求罢，复以宾友之言，袖书进见，图解机剧。朕中夕思念以见卿，岂不使卿少就安逸，以永康宁哉！） “今许卿暂临藩服，且虚上宰之位以待卿还。”（案：《家传》此下有云：“果能如旨，朕即有命，可密奏来。”公奏谢曰：“宰辅之任，朝有定制，老臣无状，不当虚位待之。愿亟进良弼，以光新政。”上卒虚此位。） 

　　５、辛丑，特授琦守司徒兼侍中、镇安武胜军节度使、判相州。（案：《家传》云：乃降制特授守司徒、检校太师、兼侍中、扬州大都督长史、淮南节度、扬州管内观察处置营田等使、判相州军州事、同群牧兼管内劝农使，加食邑一千户，实封四百户，仍改赐推诚保德崇仁宗正协恭赞治亮节翊戴功臣，散官勋封如故，仍令所司择日备礼册命，主者施行。又赐第一区於京师，擢忠彦为秘阁校理。） 是日，琦入对，上谕琦曰：“侍中必欲去，今日已降制矣。”上遂泣下，琦》亦感激称谢。（《纪事本末》卷六十三。案：《续宋编年资治通鉴》云：韩琦屡恳罢相，上曰：“侍中必欲去，今日已降制矣。”上遂泣，琦亦感泣。乃以琦守司徒兼侍中，出判相州。薛应旂《宋元通鉴》云：入对，帝泣曰：“侍中必欲去，今日已降制矣。然卿去，谁可属国者？王安石何如？”琦对曰：“安石为翰林则有馀，处辅弼之地则不可。”帝不答。张方平《乐全集》除韩琦守司徒兼侍中镇安武胜等军节度司制云：朕光宅万邦，肇新骏命，正权纲之远御，审名器之大防。眷予宗臣，特崇异数，以表图勋之重，用昭报礼之隆。爰揆刚辰，诞扬赞册，具官韩琦，宣昭贤业，熙亮天工，光翊三朝，咸有一德，材周五则之用，体备四时之和。社稷是经，文武惟宪，在成功而弗处，实有大以能谦，荐上奏封，恳辞政柄。顾倚毗之厚，诏谕数颁，而精恳之坚，辞诚难夺。增宠上阶之峻，特开两镇之崇，简自朕心，事非旧典。当盛辰之均逸，望故里以荣归，大业甚明，休灵殊渥，於戏！臣行其志，兹为自得之全；君笃於恩，深惜老臣之去。无安帅节之乐，犹待衮衣之还，乃情本朝，不遐谓矣！《名臣言行录》引《魏公遗事》云：公因衮衣待还之语，复进见，谓制语太过，臣不得安，乞改之。上不许。《安阳集《辞免使相第一表》云：臣某伏奉制命，特授臣淮南节度使、守司徒、检校太师兼侍中、判相州，加功臣食邑食实封者。冢司备位，屡陈恳去之宜；故里班条，重窃荣归之幸。顾便蕃之恩礼，骇中外之听闻，愧弗敢当，避期得请。臣某中谢，伏念臣忠虽自性，戆不兼材，久尘元宰之崇，盖辱累朝之遇。正途是挌，愚守难移。责自任於四来，谤不虞於三至；再幸攀鳞之际会，终逃积羽之湮沦；加疾疹之内攻，觉尫疲之日甚。荐形剡牍，力愬妨贤，果回天地之仁，获假麾符之守。然而敷五教而分治，领於外者几希，建六纛以临戎，兼为相者殊重，仍视帅臣之秩，俾充乡郡之行，仰君命之非常，质人言而可畏。伏望皇帝陛下，谨守成之法，推懋赏之公，谓失簪履者，虽不忘求旧之思，而上印绶者，岂可被无名之宠？亟停异数，免玷天猷，少宽忝冒之诛，更誓糜捐之报。《第二表》云：臣某言：伏奉制命，特授臣淮南节度、守司徒、检校太师兼侍中、判相州，加功臣食邑食实封。寻具表辞避，蒙降批答不允者。出守之恩，顾衰疲之幸甚；非常之命，徒震骇而莫当。辞恳虽勤，诏音未可，重兹干渎，必觊矜从。臣某中谢，窃以三公之崇，固非人而不授；五教所叙，惟处内而是宜。矧兼真相之荣，外领元戎之重，在昔臣邻之罢去，无闻宠异之及兹。虽曰殊私，岂容清议？伏念臣孤忠少与，椎直近愚。自升拜於冢司，倏再逾於闰惓，有尊主庇民之志，而才不逮心，负窃位素餐之讥，而久增其媿。屡殚诚请，求解机繁，终垂恻於上仁，得为藩於故里，不意曲加优遇，骈锡徽章。名器假人，必累惟新之政；负乘致寇，终伤恤旧之慈。伏望皇帝陛下，开博照之明，谅危悰之尽，亟寝告庭之误，以章驭贵之公。病宰乞骸，既免冒尘之逾分；劳臣任力，皆知劝赏之无私。《谢除使相判相州表》云：臣某言：近奉制命，特授臣淮南节度使、守司徒、检校太师兼侍中、判相州，加功臣食邑食实封。寻两具表辞免，蒙降批答不允，仍断来章者。宰职隳功，莫副宵衣之治；乡邦得请，重叨昼锦之行。被恩典之特优，顾人言而甚愧。伏念臣早繇科第，遂玷宠荣，不图翰墨之进身，自竭涓尘之报国。而备员谏诤，几不免於窜投；奋命疆陲，实荐罹於艰阻。独恃圣神之眷，谁闻援助之言。仁宗皇帝知其守以孤忠，谓可属之大事。庆历之始，已擢贰於枢机。嘉祐之中，乃进登於宰辅，俄膺冢任，益荷殊知。当英庙之承祧，逮圣人之嗣历，稠集遭会，罄竭愚庸。惟知社稷之安，岂顾家人之乐？然万微多务，一纪妨贤，为国持平，敢自私於轻重，裁人所欲，固难免於爱憎。加疾疹之婴缠，若形神之耗敝，勉讫因山之礼，陈上印之宜。伏蒙皇帝陛下，念犬马之力易衰，扩日月之明为照，不罪再三之请，亟垂开可之音，进秩地官，剖符松社。建高牙之重，既疏淮海之封；增故里之光，仍袭貂蝉之旧。叨尘之甚，今古畴偕。敢不思尽瘁於寝兴，泯寘怀於内外。在边在廷之责，惟驱策以当前；益坚益壮之心，至糜捐而后已。《免册命表》云：臣某言：伏奉制命，特授臣淮南节度使、守司徒、检校太师兼侍中，令所司备礼册命者。地官之拜，已过冒於宠私；册命之殊，愧重烦於优礼。臣某中谢。伏念臣素惟无状，久玷冢司，兹恳避於繁机，得出临於本郡。三公进秩，方深假器之讥；万乘居尊，敢屈临轩之礼。伏望皇帝陛下，念国容之良重，顾邦典之非常，申敕所司，亟停异数，庶少安於夙夜。惟知荷於矜全。） 

　　６、壬寅，司马光对延和殿，言赵谅祚称臣奉贡，不当诱其叛臣，以兴边事。（案：《传家集》载此奏疏，为《言西夏横山上殿劄子》。据《集》中乃治平四年九月二十七日，是月丙子朔，壬寅乃二十五日。《纪事》作壬寅，与《集》中差二日；且以“兴边事”句下有云：未审圣意以为如何。臣之所言，非谓谅祚无罪不可讨也，又非能保其不叛也，但以国家今日内政未修，不可遽谋外事故也。伏望陛下察臣所言八事：举百职、修庶政、安百姓、实仓库、选将帅、立军法、练士卒、精器械。然后观四夷之衅，乱者取之，亡者侮之，何患不能复大禹之故迹，雪祖宗之宿愤也。） 上曰：“此外人妄传耳，无之。”光曰：“外人言杨定、高遵裕、薛向、王种建是策。”上曰：“数人者，皆习边事，但使安集熟户耳。”光曰：“王种多诡诈，尝嗾羌叛而招之以为功，今以其策用之，正如赵之将括耳。且陛下知薛向之为人否？”上曰：“知之。”光曰：“以为端方，以为险巧？”上曰：“固非端方士也，但以其知钱穀及边事。”光曰：“钱穀诚知之，河朔见钱钞至今为利，边事则未可知也。”《纪事本末》卷五十八，又卷八十三。又言：（案：《传家集》此为《言张方平劄子》，亦九月二十七日上，与《纪事》均差二日，今据《集》中拾补之。《集》中有云：臣伏见陛下用翰林学士承旨张方平参知政事。） “方平文章之外，（案：《集》中此下有云：更无所长。） 奸邪贪猥。”（案：《集》中此下有云：众所共知，两府大臣，系国安危，苟非其人，为害不细。臣职在纠绳，不敢塞默。伏望圣慈追寝方平新命，以协舆论。） 上曰：“有何实状？”光曰：“言之但皆在赦前，又审谛者不敢言，请以臣所目见者。”上作色曰：“朝廷每有除拜，众言辄纷纷，非朝廷好事。”光曰：“此乃朝廷好事也。知人帝尧难之，况陛下新即位，万一用一奸邪，若台谏循默不言，陛下从何知之？此非为好事也。”上曰：“卿何不言郭逵？”光曰：“言者已多，何待於臣？若其才也，臣安敢与人朋党言事乎？”上曰：“逵内行不修。”光曰：“此谗人之言也。欲以暧昧之事中伤之，使人暗呜，无以自明，亦犹蒋之奇言欧阳修者。愿陛下但察逵之才不才而进退之，勿信谗言也。”上曰：“吴奎附宰相否？”光曰：“不知也。”上曰：“奎有罪否？”光曰：“奎以下原阙数字。但士论与奎而不与陶。”上曰：“结宰相与结人主孰为贤？”光曰：“结宰相为奸邪，然希意迎合，观人主趋而顺之者亦奸邪也。”上曰：“两府孰可留，孰可用？”光曰：“此乃陛下威权所当采择，小臣岂敢与闻！然居易以俟命者，君子也；由径以求进者，小人也。陛下用人当用君子，不当用小人也。”（《纪事本末》卷五十八。） 

　　７、癸卯，右谏议大夫、权御史中丞司马光为翰林学士兼侍读学士。《纪事本末》卷五十三，又卷五十八。（案：《传家集》卷首载自御史中丞改翰林学士兼侍读学士敕云：窃惟前代隆名之主，曷尝不尊礼儒术、讲论政理者乎？东京则开华光之筵，北朝则盛露门之学，逮至有唐，故事尤盛，而褚、马联进，道风茂焉。朕承列圣之后，夙夜惟念所以立治之法，思得通经蹈道之士，缉熙光明，未始云获。朝散大夫、权御史中丞、充点检使、上护军、河南郡开国侯、食邑一千三百户、赐紫金鱼袋司马光，体常守正，有求福不回之操，而深於史家之学，能知治乱兴坏之迹，可以增吾之明而发吾之未达也。而以尔久縻风宪之任，鲜克燕见，使朕不闻道术之启，而中甚慊然。今将敞延英之席，绍甘、盘之业是用，还尔禁林之职，复兼进读之选，亲侍帷幄，日谈谊训，倍朕之益，岂不大哉？往祗茂恩，宜体诚意。可特授依前右谏议大夫、充翰林学士、知制诰，散官勋封赐如故。） 滕甫为谏议大夫、权御史中丞。《纪事本末》卷五十三，又卷五十八。

　　８、是月，中书、枢密院议边事多不合，赵明与西人战，中书赏功而密院降约束。（案：赵明与西人战，见《长编》卷二百八治平三年九月，可考。） 郭逵修堡寨，密院方诘之，而中书已下襃诏。（案：《宋史·兵志》五：治平四年，郭逵言：“秦州青鸡川蕃部愿献地，请於州南牟谷口置城堡，募弓箭手，以通秦州、德顺二州之援，断贼入寇之路。”闰三月，收原州九砦。） 御史中丞滕甫言：“战守大事也，安危所寄。今中书欲战，密院欲守，何以令天下？愿敕大臣，凡战守除帅，议同而后下。”上善之。（《纪事本末》卷八十三。） 

　　先是，薛向、种谔言蕃部嵬名山有归附意。（案：《宋史种谔传》，嵬名山为谔所招降，与此异。而司马光《传》及《陆诜传》皆谓求内附，则与此同。） 及高遵裕还自夏州，又言若纳嵬名山则横山之民皆可招来。（《纪事本末》卷八十三。案：《太平治迹统类》云：上即位，谅祚即驰表谢罪，上赦其罪，答以优诏，且遣供备库使高遵裕押大行皇帝遗留物赐谅祚，亦遣使助山陵。《西夏书事》卷二十一云：遵裕抵宥州，馆於下宫。时谅祚以巡游至，不出见，遣王盥受命，吉服立，遵裕切责，乃易服跪。又云：夏国频年点集，众志乖离，横山羌益思内附，谅祚尽徙之兴州，诸部怀土顾望，知青涧城种谔招之。令凌举众降，谔上闻，给以田宅。谅祚索之，谔曰：“必欲令凌，当以景询来易。”乃止。此又招嵬名山内附。） 

　　《续宋编年资治通鉴》云：录周后。案：《宋史·本纪》：壬辰，录周世宗从曾孙贻廓为三班奉职。《长编》卷一百八十九嘉祐四年四月癸酉：诏有司取柴氏谱系，於诸房中推最长一人，令岁时亲奉周祀。仍封崇义公，与河南郑州合入差遣，给公田十顷，应缘祭享礼料；如至知州资序，即别与差遣，郤取近亲，袭爵授官，永为定式。陈桱《通鉴》：治平元年八月，书录周世宗后。

　　又：漳、泉、潮等州地震。案：《宋史·本纪》：九月壬寅，潮州地震。十月丙午朔，漳、泉诸州地震。戊申，建州、邵武、兴化军地震。此并附於九月。

　　１、十月丙午朔，司马光言：（案：此为《言张方平第二劄子》也。《纪事本末》不系日，接光为翰林学士兼侍读条下。今据《传家集》乃十月一日上，《纪事》连类附及，故不系日，今依本集。） “臣昨论张方平参知政事不协众望。臣识浅才下，其言固不足采。蔊者仁宗时，包拯最名公直，与台谏官共言方平奸邪贪猥。欲知方平为贤为不肖，乞尽令检取包拯等言方平章奏，及开封府陈升之两处推勘刘保衡公案，并方平在秦州所奏边上事宜状，即知臣所言，非一人私论也。（案：《传家集》此下有云：今所言之事，尚未蒙施行，寻闻除臣翰学士兼侍读学士。若臣所言果是，则方平当罢政事；若其非是，则臣为谮毁忠贤，亦当远贬。今两无所问，而臣复迁翰林，仍加美职。臣诚愚懵，未晓所谓。伏望圣慈察臣前言方平事为是为非，早赐施行。） 所有新命，臣未敢祗受。”先是，光等诰敕下通进银台司，吕公著具奏封驳。上手诏谕光曰：“适得卿奏，换卿禁林，复兼劝讲。傥谓因前日论奏张方平不当，故有是命，非朕本意也。朕以卿经术行义为世所推，今将开延英之席，得卿朝夕讨论，敷陈治道，以箴遗阙，故命进读《资治通鉴》，此朕之意。吕公著所以封还者，盖不知此意耳！”於是取诰敕直付邠门，趣光等令受。（案：《编年备要》云：取诰敕付光，光请先上殿，然后受诰敕，然后登对。《传家集》十月二日除兼侍读学士乞先上殿劄子云：臣近曾上殿论列张方平事，后来续闻除臣翰林学士兼侍读学士。臣智识顽闇，不达圣心，以为朝廷大政，必当辨是与非；人臣事君，不可辞难就易。是以不胜狂狷，复有奏陈。今蒙圣恩曲赐手诏，过加奖待，谕以至意，温密纤悉，提耳谆谆。臣虽木石，亦将开悟，况含气血，得为人类，自咎愚迷，九死难赎。伏地流汗，无所容入，愧感之极，涕泗滂沱。诚宜即时奔赴阙庭，祗受诏命。然臣尚有私恳，须当面陈。欲望圣恩先许上殿敷奏，禀取圣旨，然后退受敕告，不胜死生幸甚！） 光又奏：“臣愚暗不达圣旨，又恐累吕公著。”上言：“公著方正，朕使之掌银台，固虑诏令有失，欲其封驳耳，奈何罪之？”公著亦具奏：“近臣为降司马光等告敕以为不便，遂具封驳。窃知已直降付邠门，朝廷既以臣言不当，当显然黜责。其所降敕告，亦须经本司，盖臣虽可罪而此职终不废。若以臣一言不当，遂使今后封驳之司不能复举正其职，则是祖宗法度由臣而坏。”上手批公著：“奏可。一两日求对来，当谕朕意，以释卿惑。”他日登对，上顾公著谓曰：“朕以司马光道德学问，欲常在左右，非以其言事也。”又尝谓公著曰：“光方直，如迂阔何？”吕公著曰：“孔子上圣，子路犹谓之迂；孟轲大贤，时人亦谓之迂，况光岂免此名！大抵虑事深远则近於迂，愿陛下更察之！”先是，御史台门无故自坏，后十馀日而光罢。（《纪事本末》卷五十八。） 

　　丁未，诏翰林学士司马光权免著撰本院文字。又诏五日一直，修《资治通鉴》故也。（《纪事本末》卷五十二。案：《纪事本末》不系日，《宋史·本纪》亦未载此诏。今据《传家集》十月二日所上《乞免翰林学士劄子》，附二日丁未下。《乞免翰林学士劄子》云：臣今日上殿，曾有敷奏，以圣旨令读《资治通鉴》，其书卷帙尚少，须至日逐接续编修，史籍烦多，恐难以应副禁林文字，乞免翰林学士一职。伏蒙圣恩宣谕，但令权免学士院文字。臣退自惟念，若取学士之名以自荣，而不供学士之职，窃位素餐，孰甚於此？在臣愚分，深不自安。况侍读学士与翰林学士，资序一同，俸给仍优。伏望圣慈俯赐矜察，许臣只以侍读学士专修《资治通鉴》。如此，则材器稍宜，职业无旷，遂其私愿，粗免愧心，不胜幸甚。取进止。） 

　　富弼判河阳，从所乞也。（《纪事本末》卷六十三。案：《纪事本末》作甲午，《宋史·本纪》作丁未日，薛氏、毕氏同《宋史》。据《朔闰考》，是月丙午朔，无甲午日，从《本纪》编次。又案：此弼再判河阳也。初判河阳，见《长编》卷二百五治平二年七月癸亥日可考。《富韩国文忠公神道碑》云：“公恳辞机务，章二十上，以使相判河阳。复五上章辞使相。且言真宗以前，不轻以授人，仁宗即位之初，执政欲自为地，故开此例。仁宗之位宰相，皆除使相，至不称职者亦然。今陛下初即位，愿立法自臣始，不从宋四六选。”王珪行《富弼除使相判河阳兼西京留守仍赐功臣制》云：“三台处中，以载万物之化；四岳总外，以牧黎民之蕃。如山河之经九州，如股肱之卫一体。出处之际，朕无閒然。具官某，复贯有元，蹈中弗勉，学戒圣而独至，识造物之未形。贵名起於三朝，盛德仪於百辟，卿召从於列屏，俾进翊於冢司。为日尚新，何恙靡已。未及经邦之务，遽陈避位之辞。诏虽屡而莫回，章甫卻而复至。朕怃然自念，嗟莫能胜。既闵劳於政机，其听遂於私秩。建彼除节，以殿东郊；守兹洛符，以保西宅。仍位鸿钧之贵，尚优黄朆之行。於戏！不处功尊，老氏劳名之畏；其旋元吉，羲经履道之终，虽弗从於吾游，亦自保於尔福。”） 

　　癸丑，诏将作监主簿常秩赴阙，便殿引见。令颍州长吏敦遣，仍赐装钱百千，无得受秩辞避章表。（《纪事本末》卷六十五。案：《宋史·常秩传》：秩字夷甫，颍州汝阴人。举进士不中，屏居里巷，以经术著称。嘉祐中，赐束帛，为颍州教授，除国子直讲，又以为大理评事。治平中，授忠武军节度推官、知长葛县，皆不受。神宗即位，三使往聘辞。熙宁三年，诏郡“以礼敦遣，毋听秩辞”。明年，始诣阙。又案：熙宁三年六月丁未，吕公著言诏遣赴阙可考。此言将作监主簿与《宋史》本传异官。） 

　　２、甲寅，司马光》初读《资治通鉴》。（案：《纪事本末》卷五十三《经筵》条下，又《编修通鉴》条下同。） 上亲制《序》面赐光，赐名《资治通鉴》，令候书成日写入，又赐颍邸旧书二千四百二卷。（《纪事本末》卷五十三。原注：赐旧书不在此时，今从帝学并书之。新纪书赐翰林学士司马光《资治通鉴序》，此固当时书也，冬十月初开经筵。案：《宋史·本纪》：己酉，初御迩英殿，诏侍臣讲读经史。《玉海》卷四十七：治平四年己酉十月，初御迩英。甲寅二十三日，初进读，赐名《资治通鉴》。神宗亲制《序》面赐光。序略曰：“此亦古人述作造端立意之所繇也。其所载明君、良臣，切磨治道，议论之精语，德刑之善制，天人相与之际，休咎庶徵之原，威福盛衰之本，规模利害之效，良将之方略，循吏之条教，断以邪正，要於治忽，辞令渊厚之体，箴谏深切之义，良谓备焉。凡十六代，博而得其要，简而周於事，是亦典刑之总会，册读之渊林矣。”《名臣言行录》引《日录》云：上自书《通鉴序》以授光，光受读再拜。读《三家为诸侯论，上顾禹玉等称美久之。） 

　　３、先是，六月，种谔奏：“谅祚累年用兵，人心离贰，尝欲发横山族帐尽过兴州，族帐皆怀土重迁，以首领嵬名山者，结绥、银州人数万，共谋归顺。”既以直奏，且申经略司陆诜报谔，先诘嵬名山，自能捍奭夏虏则受之；若欲入居寨内则勿受也。谔言当令於绥、银住坐至七月。诏下谔奏付诜，乃令薛向至延州，召谔赴经略司审实密议措置以闻。诜等共画三策：使名山直取谅祚；不能取，则守其地以拒之；最下，乃退係两界不折地。遣张穆之入奏，诜意朝廷必不从也。已而向与穆之偕行，令穆之盛言招纳之利。寻有诏从诜等所画策。谔遂遣谍者与嵬名山约日会绥、银，不复告诜。诜累戒谔毋深入应抵，时谔已先诺嵬名山，度诜必不许发兵，丙辰，悉已所部兵与折继世先发。戊午，会於怀宁寨。庚申，入绥州，（案：《宋史》载复绥州在癸酉，盖据奏入日书也。） 遂兴版筑。壬戌，继世入银州，嵬名山所部族帐悉降，酋首三百、户一万五千、口四万五千一百、精兵万人，孳畜十馀万，分处族帐於茭村及怀宁寨。诜始得谔状，大惊，即劾谔擅兴兵，贻书文彦博曰：开挌以来，未有此也。嵬名山本熟户，自幼被虏为银、夏、绥州军司，有小帅三千馀人。牙头吏屈子者狡狯，为众贷谅祚息钱，不能偿。时大饥，谅祚数点兵，屈子乃说诸小帅，密谋内附，假讬名山。谔即奏之，募熟户韩轻持蜡弹与名山以诱纳之。轻独与屈子语，名山实不知也。及轻报谔，如期发兵，折继世卒会，直抵名山帐，名山惊起，屈子及小帅胁之曰：“宋兵十万至矣。”名山遂降。（案：王偁《东都事略》所载与此大略相同。《宋史·种谔传》：名山弟夷山，潜入青涧城，请降於种谔。谔使诱名山，赂以金盂，名山小吏李文喜受之，阴许纳款，而名山未之知也。谔悉起所部猝围名山帐。名山惊起，援枪欲斗，夷山呼曰：“兄已约降，何为复尔？”文喜出金盂示之，名山投枪大哭，举众从谔而南。《西夏书事》云：吴积言名山弟亡在折继世所，继世与种谔夜引兵抵其居土，而屈中使其弟叩门呼曰：“官军大集，兄速降，否则族灭矣。”名山使纳其手，扪之少一指，信之，遂率兵数千、户一万馀降，已见官军少，大悔之。二说又与此少异。毕氏《通鉴考异》已辨之。） 谔初城绥州，缚毯为楼橹状，贼望见惊，以为兵始至而城守已具，若有神助，乃引去。八日之间，贼兵三至，谔辄击卻之。其后，诏遣中使安边帅，召谔议事，贼盛兵入寇，谔回宿怀宁，使嵬名山率其属八百人挑战，踵以正兵。至吾祠谷，升据其险，谔曰：“贼失此利，吾胜必矣。”既而望见贼中指呼，若将驰突状，乃分禆将燕达、刘甫为两翼，谔居中，为三军令：“听吾鼓声，缓则徐进，急则疾战。”又使寨中人老幼悉持梃乘城张布囊为疑兵。谔手剑不介而驰之，城中上下皆鼓躁，贼众方披靡惊视，三军已萃於阵中央，贼益纷乱，其腹心皆溃，我军所向訩击，追奔二十馀里，斩首七百馀级，获驼马戈甲万计。绥州既城，议者以为孤城深寄贼境难守，不如弃之，谔独谓此扼三大川口。虏人号曰“李王心”，古者上郡，言其地形高，下视诸郡也。且其旁多沃壤，诚分处属国，置弓箭手万人，可减屯戍，省馈饷，边足以彊。因请乘势大举尽复河南，陈五可取之策。谔寻得罪去，权发遣秦州李师中言：“夏人方入贡，叛状未明，恐后得以藉口，徒起衅端，无益於事。”（《纪事本末》卷八十三。案：《续宋编年资治通鉴》云：种谔复绥州，嵬名山降。初夏谅祚迫迁横山种落於兴州，有嵬名山者，因众不乐，以所统横山部族内附。谔时知青涧城，不俟报，即间道通蜡书，且言乘衅可复河南地。鄜延经略使陆诜难之，独转运使薛向主谔。司马光上疏极谏，以为：“横山之众若能胜谅祚，是灭一谅祚，又生一谅祚；若其不胜，必引众突塞，不知何以待之？”文彦博亦谓谅祚称臣奉贡，今或袭取其地无名。上不听，遣谔及向迎之。《东都事略·陈荐传》：薛向首谋取横山而功不成，荐引王恢事，请正向罪。《续宋编年资治通鉴》又云：取绥州，凡费六十万，西方用兵盖始於此。然“取绥州，凡费六十万”二句本於《司马温公行状》，故毕氏《通鉴》及《名臣言行后录》均取之，皆与上疏极谏云云相接。《续宋编年资治通鉴》别为书之，恐谬。） 

　　１、十一月，（案：钱大昕《四史朔闰考》：是月乙亥朔。） 鄜延经略司言：“夏国宥州谍：蕃部嵬名山等五百户内附，折马山将兵入界招收，乞以嵬名山等还本国及诛马山。”马山即继世蕃名也。枢密使文彦博以为谅祚称臣奉贡，今忽袭取其地无名，请归之。御史中丞滕甫、知谏院陈荐杨绘皆请治薛向、种谔罪以安西夏。不听。丙戌，韩琦判相州，上谕以嵬名山事，（案：《韩魏公家传》云：公以辞免恩数久之，至此方入谢。既升殿，上谕曰：“青涧城种谔已领夏国投来蕃部及本城熟户，直入西界夏州以来，其帅陆诜、薛向佚不预知。”） 欲令卿暂往相州，卻来永兴，经抚西边。琦退而上疏曰：“臣元不知朝廷措事本末，不审投来蕃族得其壮兵几人，种谔所领熟户又复若干，（案：《家传》此下有云：而不令大帅知委，必无合用钱帛粮草随行，即种谔到西界内，作何施设。且横山一带蕃部，自延州东路青涧城至西路保平军及环、庆、原州一带绵亘数百里，其间甚有大族酋豪未必皆背谅祚而投我。今种谔乃一城寨小臣，不容朝廷逐路帅臣通谋协心营置，俟其横山众族皆有顺汉之心，然更须逐路兵将、夫力、钱帛、粮草、版筑之具百事毕备，溇日齐发，方为得计。今当陕西连岁旱灭，兼闻沿途弓箭手蕃部等穀食既已不收，荞麦又为早霜所害，比户正此疲困，谔乃引数族投来人户，深入西界，欲成大事。朝廷若不深谋远虑，欲因其狂易邀功，擅兴不受节制之举，遂令逐路应接彼界亡殁之人，奈何？） 朝廷又不曾与逐路帅臣预谋。及新经优赏之后，灭旱民困之时，未有大段钱帛、粮草、兵力、战具准备及开展兴修城寨，控扼要害，捍卫投汉蕃族次第。”（案：《家传》此下有云：又鄜延、环庆、秦凤三路帅臣皆是权官，转运使例亦新差，势力不加，是将劳扰关中亿万生灵，以至天下受敝，只就种谔小子一时狂易之失。兼谅祚既闻彼边蕃族叛己，大怒边臣招纳，以为曲在朝廷，复乘我素无预备，必大集平夏诸兵收讨，更於我之诸路，更互訩突，则是西边用兵，战奭未有已时，臣大为朝廷忧之。兼蒙陛下谕臣，候到相州三两月间就移永兴，臣当国家急难之际，岂敢辞避？致彼，朝廷必以边事责臣，缘有上件阙备，利害甚多，若只以空身而往，安能少济国家！欲望陛下与两府大臣熟图胜策及广出钱帛兵力以济之，免成国家大患，不可收拾。） 是日，（原注：十二日丙戌。） 改命琦判永兴军兼陕府西路经略安抚使，（案：陈桱《通鉴》系琦知永兴军经略陕西於熙宁二年十二月，恐误。） 赐手劄取令治装，并封示蔡挺、李肃之所奏事。（案：《家传》云：上以手劄付公曰：“今封蔡挺、李肃之奏去，可见即今彼中处置事次第。卿若行装已办，或三两日引道前去甚好，盖为此际最要经画。”） 公即奏曰：“薛向始议招诱横山一带蕃族，已而种谔擅取绥州，启此衅端，朝廷急遣向往，至，遂主谔谋，檄诸路举兵牵制，环庆李肃之领兵七千，破荡族帐，乃是举无名之兵，反杀戮横山老弱，岂招诱邪？泾原蔡挺又欲合环庆兵直趋兴、灵，帅臣肆意妄作，自弃誓约，取怨戎狄，以开祸乱之原。臣朝夕引道非难，边事倒错如此，须禀朝廷定议。愿召二府大臣早决成算。”（《纪事本末》卷八十三。案：《家传》云：翌日公辞，二府方奏事未决，曾公亮等奏曰：“今日韩琦朝辞在门外，乞与之同议。”上亟召之，公既对，即奏曰：“臣前日备员政府，自当参议，今日蕃臣也，惟奉朝廷命令耳，决不敢预闻。”上视公意确，遂罢议。公未辞之前，先请对曰：“比蒙陛下屡次宣谕以延州事宜，欲令臣西去，忠义感激，岂敢遽拒圣意？然再思之，昨王陶斥臣彊臣跋扈，又谓六卿分晋三家，弱鲁之事，人臣岂可当此？今乃以陕西五路兵柄付臣，虽自顾无他，虑复有效陶语以相倾者。臣族诛奚惮，恐於国事有害，愿更熟虑，未行闻尚可改议。”上曰：“侍中犹未知朕岂有是理邪？”《安阳集》又载《知永兴军谢表》云：臣某言，奉敕差判永兴军府充陕府西路经略安抚使、兵马都总管，已於今月十一日上讫，避贤而罢，方获典於乡邦，改帅以行，复误膺於圣寄，易昼锦还家之乐，为夕冰将命之忧，虽已见吏民，惧不胜责任。臣某中谢，窃以自陕而右，惟雍处中。昔日用兵，尝并制於诸路，平时无事，遂分总於中权，然而势不相维，事难克协，或左有防虞，而右弗思於援助；或彼专严戢，而此姑尚於因循，致边备之浸隳，实议臣之同病，欲正元戎之法，式廑睿算之精。恭维皇帝陛下，禀大舜之聪明，迈成汤之勇智，谓堂上之兵必胜，犹贵任人，而阃外之制不专，胡能制众？俾悉归於节度，当谨择於材雄。臣久冒冢司，积成衰沴，适恳章之屡渎，得本郡以荣归；不图乘障之臣，骤有邀功之举。一开边隙，上轸旰朝命，更领於麾符，敢幸安於桑梓！慨然就道，遽尔之藩。心目所经，颇谙详於旧事；精神之用，已耗竭於当年。惟仗国威灵，挺身忠义，导天声之震怒，宣上德之宽仁。外以图疆埸之亟宁，内以务编齐之无扰。关中安堵，苟粗底於小康；邺下养疴，愿祗还於故府，荷谕言之无戏，期病质之少休。） 

　　２、诏敕二府荐士。（《长编》卷三百七十五原注。案：十朝纲要：丙戌，诏二府初拜，各举所知，自今各言其人才业所长、堪任何事。《宋史·本纪》：丙戌，诏二府各举所知。徐乾学《后编》：丙戌，诏曰：“比年因请谒於参荐者不公，其令中书、枢密院举人皆明言才业所长、堪任何事。”） 

　　３、丁亥，夏人欲执景珣（案：宋史“珣”作“询”。） 来献，以易嵬名山，判延州郭逵言：“夏人诈谋不可信，若纳珣而拒名山，则弃前恩生后怨。”朝廷乃拒之。（《纪事本末》卷八十三。案：景珣，陕西人，於治平二年以罪投夏，夏使为学士。英宗令捕系，勿以赦原。《宋史郭逵传》：夏人求以亡命景询易名山，逵曰：“询，庸人也，於事何所轻重！受之则不得不还名山，恐自是蕃酋无复向化矣。”） 

　　４、先是，环庆经略李肃之、鄜延陆诜、陕西制置李师锡，并言本路无系草官地，又密迩西界，难以兴置马监。诏陕西监牧司广市善种，务令蕃息。唐介知太原，请於交城县置马监；比部员外郎崔台符相视得汾州故牧地三千馀顷，其千二百馀顷民已租佃者，令实租以给寒月刍豆。乃从介请置监，自沙苑发牝马五百匹往交城。上谓文彦博曰：“马政未尽善，繇群牧判官非其人，且不久任，无以责成效。”令中书择人充使卿、举判官，冀国马蕃息以给骑兵。戊子，台符权群牧判官。台符，蒲阴人也。寻诏台符及刘航删修《群牧司敕令》，以唐令及本朝故事增损删定，并奏取旨。（《纪事本末》卷七十五。案：《宋史·本纪》：戊子，置马监於河东交城县。《玉海》卷一百四十九：治平四年十一月辛丑二十七日，命群牧判官崔台符、刘航删修《群牧司敕令》。一本作《条贯敕令》。据此，是十一月戊子十四日置马监，辛丑二十七日删修敕令也，《纪事》不系日，连类附此。《玉海》又云：治平四年八月，上谓枢臣文彦博曰：“群牧司判官不久任，无以成效。”令中书择於河北、河东、陕西度地置监。十一月十四日，以陕西无在官牧地，不置，而河东於太原交城县置。先是崔台符按汾州得牧地三千二百顷，明年春，移沙苑马五百往牧。） 

　　５、丁酉，以嵬名山为右千卫上将军。（《纪事本末》卷八十三。案：《宋史·本纪》：熙宁二年十月戊戌，左监门卫将军嵬名山为供备库使，仍赐姓名赵怀顺》。《涑水纪闻卷十一云：除名山为诸司使。） 

　　癸卯，鄜延路经略司言：“知保安军杨定、都巡检侍其臻、顺宁寨张时庸，与西人界首议榷场事被诱过界，并为所杀。”杨定每奉使至谅祚所，常私见谅祚，称臣拜谒，许以缘边熟户归之。及种谔取绥州，谅祚以定为卖己，故并臻及时庸诱杀之。《纪事本末》卷八十三。（案：陈桱《通鉴》系夏人杀杨定等於熙宁二年十二月，恐误。） 

　　１、十二月（案：钱大昕《朔闰考》：是月乙巳朔。） 壬子，枢密院言：“西事方兴，用兵有渐，欲预戒励诸将帅凡十四条：（案：文潞公集载此奏议，注云熙宁元年，是为明年事，与此异年。又《潞公集》仅十二条，此作十四条，《潞公集》所无第十三条、十四条，或《集》中误为钞夺。此文简约，今据《潞公集》所有，详注逐条下，以备参考。） 一，协心讲求兵政，各务周知利害；（案：《潞公集》云：将佐逐日，公共协心，讲求兵政边事，各务周知利害，蕴蓄有素，临事不惑，则鲜有败事。） 二，躬亲训练士卒，令武艺习熟；（案：《潞公集》云：将佐依时躬亲训练士卒，务令事业习熟，人情相谙，免仓卒误事。） 三，熟知山川险夷、道路远近、敌人情伪；（案：《潞公集》云：将佐须各熟知山川险易、道路远近、敌人情状，所贵用兵料敌，不失机会。） 四，鉴康定用兵失策；（案：《潞公集》云：将佐须熟询康定中用兵次第，鉴当日之失策，则可以致今日之得计。） 五，熟议战守之兵，各有定数，兵有定将，量力应敌；（案：《潞公集》云：兵分势弱，取胜必难。仰本路经略、总管熟议战守之兵，各有定数，兵有定将，量力应敌，必求全胜，无若康定中累为诱兵所陷。） 六，缘边小堡，若遇大敌，并入大寨；（案：《潞公集》云：沿边小堡寨，若遇大寇，不能以支吾，即检详前后，处置临时，或须并入大寨，不致落贼奸便。） 七，贼寇大入，赴救牵制，毋得观望及轻举动；（案：《潞公集》云：贼寇大入，更相赴救，或逐路牵制，仰细详前后指挥处置，不得至时观望不进有误大事，及不得轻有举动，致蹈败衄。） 八，精选间谍，候贼动息；（案：《潞公集》云：常切选得力勾当事人探候贼中事宜，如所报得实，及致官军胜捷，一依前后赏格施行。） 九，详行军赏罚，仓猝易以处分；（案：《潞公集》云：行军赏罚，常须检详所贵仓猝易为处置。） 十，爱惜边储，毋得妄用；（案：《文潞公集》云：所须财粮，常计会运司计置有备，仍须体认边储，难得丰备，不得非理妄用。） 十一，机宜官常须编排检详处置；（案：《文潞公集》云：经略司机宜官常须编排检详本司前后文书，务要习熟整齐，缓急处置，报应有所依据，不致差失稽迟，有误大事。） 十二，机宜官不得与兵官过从结纳；（案：《文潞公集》云：机宜官不得与本路兵官过从结纳及赴筵宴，有妨行遣文字。） 十三，毋得冗占兵士，妨训练战守；十四，约束未尽，续条列利害以闻。”从之。（《纪事本末》卷八十三。）
  </div>
  <div class="pagination">
   <a href="续资治通鉴长编拾补_page2.html">
    上一页
   </a>
   <a href="续资治通鉴长编拾补.html">
    1
   </a>
   <a href="续资治通鉴长编拾补_page2.html">
    2
   </a>
   <span class="current-page">
    3
   </span>
   <a href="续资治通鉴长编拾补_page4.html">
    4
   </a>
   <a href="续资治通鉴长编拾补_page5.html">
    5
   </a>
   <a href="续资治通鉴长编拾补_page6.html">
    6
   </a>
   <a href="续资治通鉴长编拾补_page7.html">
    7
   </a>
   <a href="续资治通鉴长编拾补_page8.html">
    8
   </a>
   <span>
    ...
   </span>
   <a href="续资治通鉴长编拾补_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
