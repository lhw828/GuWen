<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 334 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 334 页/共 607 页</h1>
    <div class="content">　　戊戌，以归明人黄全谏为三班奉职、辰州指挥使，仍赐银绢、袍带。初，洽州蛮李光全等欲连富州村囤为乱，全谏执送官，故赏之。其后章惇言赏全谏太优，恐难继，其次三人止乞与殿侍。上以问王安石，安石曰：「不然则安能使人人踊跃有趋赏之心，而懿、洽不敢出而求助。陛下每恐赏轻重不等即有人觖望。如汉高祖功臣未有受封者，先封赵子弟四人。若畏功臣觖望，即不敢如此，不敢如此，即何以收赵人心？今赏全谏，正是封赵子弟之意。人主作威福，若使人臣各自较量厚薄，操券以责人主，恐人主不可胜责。故太祖责川班援例求赏，尽诛之，所以销人臣悖慢之气，而长人主威权。若能如汉高祖收赵子弟，即人臣有觖望为乱者，厚赏令觽诛之而已。」上极以为然。此事见实录【一六】五月三日，今移附于此。
　　己亥，诏荆湖北路提举司，拨昨常平本度僧牒五百与转运司充军费。
　　权判司农寺李承之言，常平法并宜作一料给散，诏司农寺令诸路具利害以闻。
　　辛丑，权度支副使、刑部郎中、集贤殿修撰沈起为天章阁待制、知桂州，代萧注也。注在桂州，自特磨至田冻州酋长远近狎至，注问其山川曲折、老幼存亡，甚得其欢心，故李干德动息必知之。然有献策平交州者，辄火其书。会起言交州小丑无不可取之理，乃罢注归。此据注本传。十一月甲子，用注遗表推恩，当并此【一七】。其后起更为征讨计，卒以此败。
　　初，议用起，冯京言起前为陕西转运使，庆州兵乱，起闭长安城不敢出，人疑其怯。上曰：「贼到城下，城中又无人守备，安可不闭城？此非起过也。」王安石曰：「起在陕西诚无大过。去江宁时，臣尝奏以为可留，觽论所以攻起尤切者，盖以起尝辨正王韶、李师中曲直，故为人所恶，陛下牵于觽毁，故不欲留起耳。」
　　诏开封府界提点司：「昨引见保丁该免春夫一月，如当时免夫日分不及一月，即候将来差夫各与通计免之。」
　　检正刑房公事李承之言：「自今试刑法人，如经再试当推恩者，惟上等依例升擢外，余并比较前得恩例并计施行，或昔重今轻者，更不推恩。」从之。
　　先是，起居舍人、直集贤院章衡等使契丹还，言罢河北沿边乡巡弓手非便。于是提点刑狱孔嗣宗复以为言，上曰：「此失之在初也。今若复置，彼必益兵相临，遂至生事不已，不可不谨。」既而王安石因嗣宗之议修滹沱河枉费，且坏塘泊，忤安石意，遂历指嗣宗怀奸，曰：「嗣宗前论巡马过河云：『敌骄蹇，须得奋不顾身，以忠许国，敢与敌抗之人，乃能了边事。』此盖专为张利一游说也。昨见同时奉使者言罢乡巡非便，故嗣宗亦言其非便。陛下试思：近岁使契丹人亦尝有连状言边事者否？如章衡是忧国好言事者否？天下事又岂特此一事可言耶【一八】？此陛下当深察人臣情态也。」元佑史官云孔嗣宗、章衡等使还言此，绍圣史官因之，又云嗣宗奉使契丹，与章衡等连状。按：嗣宗未尝为北使也，亦未尝与章衡等连状也，但相先后有言，二史官俱失之。王安石日录于六年五月二十二日载此事甚详，绍圣史官专以日录为主，其笔削乃如此抵牾，亦太簄矣。今仍采日录删修，庶不失事实也。
　　延州言：「顺宁寨蕃部逃入西界，蕃官刘绍能【一九】以兵袭逐不及，反捕西人为质。」上曰：「自许夏国修贡以来，近边逃背生口皆送还，意极恭顺。今绍能即以兵出界，人情必须愤激，可严戒边吏，自今毋或生事。」
　　壬寅，知许州、观文殿学士、吏部侍郎韩绛为大学士、知大名府，仍诏入觐，遇大朝会，缀中书门下班，出入如二府仪。诏乃二月十一日，今并书之。
　　判大名府、淮南节度使、守司徒兼侍中韩琦判相州，从所乞也。琦乞解旄钺，不许。
　　诏两浙路提举盐事司未得劾诸州军亏失盐课，且以课利增亏及违法重轻分三等以闻。
　　先是，王安石以病谒告弥旬，乃求解机务，且入对，上面还其章，安石固求罢，上不许曰：「卿每求罢，朕寝食不安。朕必有待遇卿不至处，且恕朕，岂宣德门事否？」安石曰：「臣所以辨宣德门事，正恐小人更以臣为骄僭，事既明白，又复何言。」上曰：「令子细推究，实无人使。」安石曰：「臣初岂能无疑，既已推究，复何所疑。」上曰：「卿如此，必是以朕终不能有成功，久留无补，所以决去。」安石曰：「陛下圣德日跻，非臣所能仰望。后来贤俊自有足用者，臣久妨贤路，又病，所以求罢，非有它。」上曰：「朕置卿为相，事事赖卿以济。后来可使者何人？孰可以为相者？卿所见也。」安石曰：「岂可谓无其人，但陛下未试用尔。」上曰：「卿频求出，于四方观听不美。」又引古君臣相终始者晓譬安石。安石曰：「臣前所以求罢，皆以陛下因事有疑心，义不敢不求罢。今求罢真以病故，非有他。且古今事异，久任事，积怨怒觽，一旦有负败，亦累陛下知人之明。且又病，若昧冒，必致旷败。」上再三晓譬，安石乃乞告将理。既而上又召安石子雱再三问劳，又令冯京、王珪喻旨，于是安石复入视事。留身，上谓安石曰：「必一成安好。」安石白上：「犹病昏暗烦愦，后来有可用者，陛下宜早甄擢，臣恐必难久任忧责。」上曰：「雱说卿意似不专为病，朕亦为雱说，必为在位久，度朕终不足与有为，故欲去耳。」安石曰：「陛下至仁圣，臣岂有他，但后世风俗皆以势利事君，臣久冒权位，不知避贤，即无以异势利之人。况又病，必恐有旷败，致累陛下知人之明，所以力求罢也。」陈瓘论曰：雱圣其父，父贤其子，而谓在廷之人皆小人也。君子小人自有公论，无足辨者，至于造神考之言曰「度朕终不足与有为」，则是托圣训以薄君父也【二○】，可不辨乎！御集上批：夔州路平荡夷贼了当，遣入内东头供奉官、勾当【二一】内东门司刘惟简往彼传宣抚问，及赐得功臣官吏、将校、军兵、土丁等特支茶药。此据御集乃二月事，但无实日。又云：孙构以下支赐茶药，将校、军兵、土丁等特支依早来处分。按：孙构五年闰七月移湖北漕，九月改知荆南，寻复故，此时不在夔路。又所称夔路夷贼，当是李光吉等三族，然三族于四年三月已安集，不应踰一年后方有此指挥，或恐御集编次偶不详，姑存之，待考。
　　废果州流溪县为镇。
　　注　　释
　　【一】督工作止加职「职」，阁本作「赐」。
　　【二】杂卖场「卖」原作「买」，据宋史卷一六五职官志、宋史全文卷一二、通考卷一六一职官考、合璧事类后集卷四九改。
　　【三】孰不共知陛下不殖货利「孰不共知」，阁本及宋会要食货三七之一六作「孰不以此知」，长编纪事本末卷七二市易务作「孰不以此共知」。
　　【四】实录阁本作「日录」。
　　【五】孙构「构」原作「桷」，李焘避宋高宗赵构讳改。今据宋史卷三三一本传改回。下同。
　　【六】缘陛下切见真卿罪状「切」原作「初」，据阁本改。
　　【七】先内侍喝都知以下「喝」，宋史卷一一六礼志作「唱」。
　　【八】次亲王使相以下至刺史十班入「入」字原脱，据同上书补。
　　【九】立定方引两省官入「立定方」三字原脱，据同上书补。
　　【一○】候百官出绝「候」字原脱，据同上书补。
　　【一一】常参官同上书「官」下有「今独使相以下曲为分别虚占时刻」十四字。
　　【一二】梅山洞口「梅」原作「海」，据武经总要前集卷二○及下文改。
　　【一三】杨光僭宋史卷四九四蛮夷传同，东轩录卷六、治迹统类卷一七神宗开南江俱作「杨光潜」。
　　【一四】纳器甲归朝「朝」，阁本作「明」。
　　【一五】河州「州」原作「洲」，据阁本及宋史卷三二八王韶传、宋史全文卷一二、治迹统类卷一六神宗开熙河改。
　　【一六】实录阁本作「日录」。
　　【一七】当并此「并」下原衍「入于」二字，据阁本删。
　　【一八】天下事又岂特此一事可言耶「言」原作「信」，据阁本及上文改。
　　【一九】刘绍能「能」原作「龙」，据阁本及下文、宋会要兵二八之一三、本书卷二四四改。
　　【二○】则是托圣训以薄君父也「圣」字原无，据长编纪事本末卷六○王安石事迹下引陈瓘论曰补。
　　【二一】勾当原作「司当」，据阁本改。
续资治通鉴长编
卷二百四十三
卷二百四十三
　　起讫时间 起神宗熙宁六年三月尽其月
　　卷　　名 续资治通鉴长编卷二百四十三
　　帝　　号 宋神宗
　　年　　号 熙宁六年（癸丑，1073）
　　全　　文
　　三月甲辰朔，诏：秦凤路效用进士窦长裕、窦解招纳蕃部有劳，贡院考试不中格，宜依特奏名人例就试。
　　丁未，权知开封府、翰林学士兼侍读元绛兼侍读学士、提举在京诸司库务。御史刘孝孙言绛决狱多徇私情，乞改除散局，而绛亦恳求罢府事故也。
　　知瀛州、龙图阁直学士孙永为枢密直学士、权知开封府。永在瀛州凡二年，于是召入。
　　白沟界河常患北人绝河捕鱼，巡检赵用擅引兵北渡，焚族帐，故敌数侵略境上。上遣中使密访虚实，因奏：南北通好久，但缘赵用起耲，若罪之则无事矣。顷之，敌聚兵连珠等寨亘四十里，邀边臣会议，永遣使谕以：「边吏冒禁已系狱矣，何至是耶？」敌曰：「若罪人已治，能以醪糒犒师，则当归。」永令霸州遗而遣之。责赵用在五年闰七月十三日。
　　熙河路经略司言：「二月丙申，二十二日。克复河州，斩千余级，木征遁走，生擒其妻子。是日，守香子城钤辖奚起言：蕃贼数千犯城，掠辎重粮草，侍禁田琼部弓箭手七百余人救援，至牛精谷，及其子永吉皆战死。丁酉，二十三日。遣苗授等领骑至香子城，杀退蕃贼，臣等以大军继之，进讨牛精诸谷，助击蕃部，焚荡族帐，获千余级，即日回香子城，经度版筑。以道路尚阻，戊戌二十四日。又遣景思立、王君万通路，斩三千级，复得所掠及获牛羊、粮斛等不可胜数。」于是辅臣皆贺，上谓王安石曰：「非卿主谋于内，无以成此。」绍圣二年九月，苗授传：授，上党人。从韩琦辟为陕西经略司准备差使，累迁供备库副使。熙宁五年，朝廷新复镇洮，明年，授以兵从王韶为先锋，破香子城，进拔河州。贼退围香子城，以迎归师，韶遣裨将田琼救之，斗死，乃以五百骑属授夜驰往，授勒所部令曰：「晨当击贼！」士卒皆贾勇，大败之。休卒二日，贼犹要我于架麻平，注矢如雨，觽惧，授声言曰：「第进无恐！毡排数日且至。」前驱者传呼，贼惊乱，力战数十里，斩首四千级。居数月，又破贼牛精谷，斩首三百级，遂取河西诸城城之，赐号定羌，又城香子，赐号宁河寨，始尽得河湟故地。徙知德顺军。授知德顺，在五月四日。黄琮、刘舜卿荐授，四月二十七日可考。
　　时河、洮、岷州虽共为一路，而实未复。韶方图进兵，上手诏令所议不须申覆，及上奏亦不必过为详谨妨事。韶以香子城为大军来往根本地，乃先令城守，然后领兵由此讨定河州，木征战败，弃城跃去。会降羌反变，复围香子，而诸羌结集，屯积庆寺以应之。韶回军欲击诸羌，而木征已复入河州，韶兵首尾不相及，乃止解香子围，破积庆寺诸羌而还。
　　诏赠田琼礼宾使，妻封县君，父普、弟祥各迁一官，赐银绢各三百，录其子孙三人，永吉子一人，仍令厚抚其家。已而王韶奏，琼所部兵亦获三百余级，然失主将，欲不与赏。蔡挺以为非亲兵，当赏。王安石曰：「明告谕以有功特放罪，更不赏，则足以明法。」又议琼亲兵，文彦博曰：「前后行遣不得，政缘事干觽尔。」挺曰：「李宪欲俱不与赏。」安石曰：「将死事，若左右前后力可以救助之人不能救助而不诛，即令后将官难保首领；兼将官御士卒尚严，若将死而左右前后之人可以无诛，即因兵交之际害其主将，主将被贼杀者有矣。以此，宜须惩其左右前后力可以救助而失于救助者。若本不在左右前后而力战有功，反以失主将不赏，又或加罪，即不为允。缘兵事左右有局，各司其局，势不能相及，即无缘任其罪责。虽复杀之，于后何所惩艾？臣以谓须下王韶令推问琼左右前后兵级，力能救琼死者，禁奏听裁，其余有功者，令依例疾速保明闻奏。」或以为当密，或以为动觽，上卒从安石议。安石又论琼父子死事，一子又伤，宜以琼所合迁官，于例外更迁其子官。上以为然。上连日悼痛琼不已也。
　　熙河路副都总管高遵裕言：「臣初欲同领兵收复河州，以牒知夏国点集甚盛，遂议留臣为熙州声援。甲午，二十日。大军行后三日告捷，会牒报西兵至，不知其数，见已过黄河，在天都山、芦子川，去本州岛裁三驿，又马衔山后康古见有人马五七千出没巡绰。臣已报王韶等请分率已胜兵马数千回赴本州岛，以威示夏人，使知已复河州，以折其内侵之谋，为熙州根本之固。」上批：「恐遵裕以不得预河州之行，故张大夏国声势，希功生事，可严诫约，但令谨备，毋得小有侵犯。」已而上令止用「可严诫约」以下批语付之。
　　初，议取河州，遵裕曰：「古渭【一】举事先建堡寨，以渐进取，故一举拔武胜。今兵未足，粮未充，一旦越数舍图人之地，使贼能阻要害，我军进无所获，退不得旋，殆矣！」王韶与李宪笑曰：「公何遽相异耶？」檄遵裕守镇洮。韶既行，或传贼且至，熙人大恐，遵裕单骑宿城外，觽恃以安。此据遵裕本传，今附见。诏遵裕「谨备」后「觽恃以安」等语当考。
　　上既阅河州奏，曰：「闻外间纷纭，以为王韶全军覆没，此必高遵裕唱之。」王安石曰：「造作如此语言者觽，恐非因遵裕唱之也。遵裕但不能料夏国不敢来尔，如王韶即从初便料知夏国不敢来。」上曰：「若不能料，即不敢往河州矣。」
　　初，河州未闻吉语，蔡延庆牒张守约令留千兵守二堡，以三千赴救王韶，开道路。守约奏：「准催促军须所牒如前，臣以为二堡不足守，今韶以精兵万人尚为贼所扼，臣以三千人往必恐败事，臣以此不敢依军须所牒，尽领五千人往【二】。」蔡挺言：「守约当黜，事与高涣相类，才见贼便逗遛避事，不黜无以御将帅。」安石曰：「守约但不从军须所牒留人，非避事不往。」挺曰：「军须所牒固不当从，缘与高遵裕商量，高遵裕即合节制守约者。」文彦博曰：「但言与高遵裕商量，却无遵裕牒。」挺固言守约当黜，上笑曰：「守约非不行，第要尽将兵去耳。」挺及冯京皆言守约不合多要兵，安石曰：「若如所闻，韶以精兵万人往而见扼，即守约以三千人为少，不足怪。」挺又争曰：「经略使被围，三百人亦当往，三千人乃不肯往？」安石曰：「军须所牒，守约恐不当遵禀。」上曰：「固也。」
　　既而枢密院乞下王韶相度，如经略总管不在本州岛，合令何人权节制。上曰：「自是蔡延庆不合干预节制，高遵裕当节制分明。」安石曰：「朝廷置官，各有职分，今不当旋问王韶。」挺言：「经略使出，副总管一面指挥兵马，从来有此例。」安石曰：「只为近年无经略使出外，副总管在内事，然不妨副总管节制得兵官。」挺又言：「臣巡边时，副总管亦不敢行文书。」安石曰：「从来副总管不敢干帅府权柄，又经略使虽出，实无事可施行，故不敢行文书耳。若经略使围闭隔绝，即副总管指挥偏裨会合，孰敢不从？且孰以为越职？」彦博因言：「高遵裕怀奸，若通远军空虚，致夏国兵来簄虞，即以为蔡延庆罪。」安石曰：「通远军簄虞，则高遵裕亦不容委罪蔡延庆。」上曰：「或是忽遽如此，无它意否，但令高遵裕分析如何不行遣，却令军须所移牒。」冯京曰：「蔡延庆等得此，疑朝廷责怒，必惶扰。」上曰：「无妨。」蔡挺又言：「恐王韶既往康乐城，高遵裕未知所领职分。」安石曰：「但下指挥问：经略使在河州，副总管自合节制，因何却令军须所行遣军事？令分析闻奏，即遵裕自知职分。」上以为然。□充等又言：「恐韶不欲以节制付遵裕，故令相度。」安石曰：「若韶疑遵裕害事，自当奏乞移却，如未移却，当各守职分。」上曰：「除移却即可，若不移却，自合还彼职分。」
　　已而蔡延庆自劾：「擅指挥军事，以仓猝故，乞上坐臣罪。」佥谓延庆无可罪，安石曰：「延庆终以为都总管不在，故无人可指挥军事，高遵裕亦习见目前事，不谓可以节制诸将。固当分明说与，令知职分。」佥欲立条，安石曰：「不用更立条，但云都总管既出，即副总管自合节制以次官指挥军事。」佥以为须事干机速，申禀不及者乃听如此。□充曰：「恐邻路难关牒。」上曰：「若军须所关牒，邻路亦自可承禀。」安石曰：「新条邻路事应出兵不出兵致阙误，即有责，虽一使臣行文书，若合出兵，即无不肯出兵之理。」蔡挺又曰：「事干机速，若高遵裕要讨岷州，王韶不在本司，便用此指挥出兵，如何？」安石曰：「若出兵应机会不致阙误，即奚伤？但恐不应出兵而妄举动，即自不可。」文彦博亦以为然。乃诏：「诸路都总管，遇出入本司兵马机速事，申禀不及者，副总管听专行。」诏下乃四月十八日辛卯，今并书于此。
　　诏提点秦凤等路刑狱张穆之与熙州官吏制置市易条约以闻。初，王安石议遣穆之，上曰：「蔡延庆已自任责，更遣穆之，恐非延庆所乐。」安石曰：「市易事，穆之经画颇有序，欲令穆之往彼助王韶勾当。」上曰：「第恐韶未暇。」安石曰：「固为韶未暇，所以遣穆之。若穆之勾当，即都不妨韶经画边事，而市易事亦渐成立。」上曰：「善。」
　　戊申，河北都转运使、天章阁待制韩缜知瀛州。中书始欲用缜知许州，上曰：「缜可惜令闲。」乃召孙永，而使缜代之。
　　太子中舍、权发遣开封府界提点诸县镇公事赵子几权发遣河东路转运副使。时子几副曾孝□察访河北未还也。日录此时欲令子几察访河北，今乃除河东漕，不知何故，兼子几副曾孝□使河北此时亦未还，当考。
　　己酉，御集英殿试礼部奏名进士。
　　庚戌，试特奏名进士。上以特奏名人阘茸，而多与官害治。又言学校法终当革。王安石曰：「此余事，恐久远须立法。」
　　命知制诰吕惠卿兼修撰国子监经义，太子中允、崇政殿说书王雱兼同修撰。先是，上谕执政曰：「今岁南省所取多知名举人，士皆趋义理之学，极为美事。」王安石曰：「民未知义，则未可用，况士大夫乎！」上曰：「举人对策，多欲朝廷早修经义，使义理归一。」乃命惠卿及雱，而安石以判国子监沈季长亲嫌，固辞雱命，上弗许。已而又命安石提举，安石又辞，亦弗许。丁卯，旧纪书诏王安石设局置官，训释诗、书、周礼义，即此事也，今不别出。
　　辛亥，试奏名、特奏名明经诸科。
　　甲寅，中书言：「御药院误以义由散通礼张簨等五人作义题，欲簨等别试诸中书。」从之，令御药院具析以闻。不知究竟如何，当考。若无它，即当削。
　　诏熙、河州效顺蕃部首领厚加抚赐，令三司以银带三百付本路。
　　端明殿学士、工部尚书致仕、谥懿敏王素卒。
　　丙辰，宣徽南院使、检校太尉、西太一宫使、赠太尉、谥惠穆吕公弼卒。
　　司天监言，四月朔，日当食九分。诏：「自十四日，易服，避正殿，减常膳。仍内出德音，降天下死罪囚，流以下释之。」先是，三日，上批：「时雨应祈，稼穑是赖，获此嘉应，非朕敢任，其赦天下，与民均福。」王安石曰：「民每欲雨，陛下辄一祈未尝不辄应，此陛下至诚感天之效。然今岁日食正阳之月，恐宜以此降德音。」上从之。
　　枢密都承旨曾孝□等言，定武臣睳法，诏依所定施行。先是，武臣犯赃，经赦□复旧官后，更立年考升迁。上曰：「若此，何以戒贪吏？」故命改法。至是，孝宽等议定，大略仿中书文臣□法，而少有增损，比枢密院旧□例为□。「比旧□例为□」，朱史削去。不知改法初欲戒贪吏后乃从□何故，当考。
　　己未，太常丞、集贤校理、检正中书刑房公事李承之察访永兴、秦凤两路常平等事，大理寺丞、京西北路提举司勾当公事李察副之。承之本传云：转运判官杨蟠恃势不法，承之悉按以闻。旧纪载二人察访，新纪削去。
　　诏诸路学官并委中书选京朝官、选人或举人充。又诏诸路择举人最多州军，依五路法，各置教授一员；委国子监询考通经品官，及新及第出身进士，可为诸路学官，即具所著事业以闻。新、旧纪于己未书置诸州学官。
　　供备库副使苗授为西京左藏库使，内殿崇班、合门祗候王存为内藏库副使，西头供奉官、合门祗候王君万为崇仪副使，左侍禁韩存宝为供备库副使，左班殿直魏奇为内殿崇班，三班借职刘普为左侍禁，披带班殿侍赵简为左班殿直，左班殿直缴顺为东头供奉官，右班殿直郝贵为西头供奉官，三班借职毛政为右侍禁，三班差使孟志、王维新为左班殿直，三班借差赵亶、下班殿直吉庆并为右班殿直，凡十四人，皆以河州功最，经略司请先行赏故也。后又第有功人为六等，自三官至一官及递减磨勘年限有差。
　　上初阅河州奏，亟令下王韶速具功状，谕以当厚赏。王安石曰：「但如下熙州时为复加厚。」上曰：「熙州已厚。」既而曰：「熙州时许以厚赏，后乃不如侬智高时，人失望。」安石曰：「谕以比下熙州时更优加酬奖可也。」上又曰：「河州战，人已屡胜，自计各有功，更令复往，恐疲苦，须更代。」佥以为太宗取河东遂，取幽州无功，正为如此。安石曰：「人情或未可知，但合问愿往者且留，愿归者即听归，据数于泾原选代可也。」上曰：「善。」先是，王韶与李宪连奏河州事，于是蔡挺白上：「功状只下王韶定，或并下李宪？」上令只下王韶曰：「韶正立事，必不肯为私。」安石曰：「王韶是大帅，自合委韶，何用更委李宪？」上从之。此据日录系初八日事，今附见。
　　它日，安石又论李宪独奏边事及与王韶连奏经略司事皆非体，文彦博亦以以为韶不当如此。上令指挥宪勿书经略司事及独奏。蔡挺曰：「如此，即宪却要奏事不得。」上曰：「宪自要奏事无妨，但不当独奏及连书经略司兵事尔。」然指挥竟不批出。此据日录二十四日事，今附见，王安石以为蔡挺作奸也。安石又白上曰：「陛下赏功不当倦。人臣用命甚难，人君出爵禄甚易，陛下出爵禄尚倦，则人臣用命岂能无倦？」又曰：「凡军赏不厌厚，初虽费财，及其士勇胜敌，四夷率服，会当櫜鞭而治，岂复患军赏费财？」此见日录二十日，今附此。
　　庚申，诏春试出官人，上等赐进士出身，中等以上升一季名次。四年十月改立铨试法，六年三月始书春试恩例，八年亦但书春试，九年、十年则春秋并书。大抵实录初无义例，今亦因之。
　　辛酉，夔州路勾当公事、著作佐郎曾阜为太子中允、权发遣夔州路转运判官。先是，阜将命措置保甲，还朝得对，遂擢用之。
　　侍御史刘孝孙言：「龙图阁直学士张焘不奉诏条，不忠先帝，当官贪墨，临事暗狠。在成都日，有部吏李孝□尝作忠孝书责之，焘不能答。今具缴进，乞出焘守闲郡。」诏成都府路转运司考实以闻。竟无闻。明年正月丙辰，张焘知河中，或因此。
　　壬戌，御集英殿赐正奏名进士、明经诸科余中以下及第、出身、同出身、同学究出身，总五百九十六人。中，常州人也。赐新及第进士钱三千缗，诸科七百缗，为期集费。进士、诸科，旧以甲次高下率钱期集，贫者或称贷于人，至是，始赐之。
　　右正言、直集贤院兼天章阁侍讲、知谏院、管勾国子监常秩罢天章阁侍讲及谏院，从所请也。
　　秩初免修起居注，未几，复面乞罢去，上惊曰：「方赖卿德义，何遽求去也？」于是又以疾求归，上遣内侍就第谕旨，秩固称疾，诏赐告，仍听免二职。王安石白上曰：「风俗患不忠信、无廉耻至甚，如秩美行，宜加崇奖。留之在朝，足以表励风俗。如诸葛亮以许靖有人望，使为三公。此已是不情，非所以率人为忠信。」上曰：「乡者，秩人望极甚，曾公亮尝言，召出必坏却。」安石曰：「人各有所用，如秩安贫守节，在朝不为无用也。」
　　诏：「改环州通远县尉为主簿，仍减罢弓手。其州界盗贼，责管界都同巡检；镇寨等处盗贼，责管地分巡检。」从知州种诊所请也。
　　癸亥，御集英殿，赐特奏名进士、明经诸科同学究出身试将作监主簿、州长史、文学助教，总六百九十一人。
　　太子中允、集贤校理、同修起居注、直舍人院、知谏院张琥为集贤殿修撰、知蔡州。
　　先是，知制诰阙，中书拟用琥，上不许，曰：「琥脱空，又无能，问时事都不对，乃言它事。」王安石曰：「以人望言，琥行义岂不及蔡延庆？」上曰：「延庆行义亦有何所阙？」安石曰：「如此，则难使在职，陛下当明着其反复罪状罢之。」上又以为罪难名，安石曰：「陛下若以言语前后不复放废人，即左右前后虚位宜多。陛下固有明见其诞谩，而都不以为非者。」上曰：「见即更不进用也。」于是琥三上章乞出，上谓安石曰：「前议琥得无漏乎？」安石曰：「虽不漏，琥岂容不觉？」故有是命。张琥事，见日录五年十一月十八日。
　　是日，上谓王安石曰：「宿卫亲事官有击指挥使伤首者，而主名未立，宿卫法不可不急变革。」安石曰：「臣固尝论此，此固易变，但要措置有方，使见在人无苦，而来者有以制见在人，则虽变革无患。」陈瓘论曰：安石欲变宿卫之法，先于经义创立新说，然后造为神考圣训，谓当急变其法。盖托于先训，则可以必圣主遵行；文以经术，则可以禁士大夫之窃议。二者行于前，三卫作于后，渐危根本，忠义寒心。人皆独罪于卞、京，安知谋发于私史？若非陛下守艺祖之宏规，循累朝之成宪，使彼二书之说以□行之，今日不知其如何矣。又陈瓘上书曰：臣又望陛下特垂圣问，问洵仁等曰：「日录书神考之言曰：『宿卫亲事官有击指挥使伤首，而主名不立，宿卫法不可不急变。』国家自有宿卫法以来，果有卫士击伤指挥使，而捕捉不得者乎？」呜呼！安石欲变宿卫之法也，久矣。先于经义创立新说，然后矫托圣训，书于日录，二书行于前，三位作于后，摇动大法，忠义寒心。卞等继安石之志，昂等述蔡卞之事【三】，而执此动摇之计以为国是，岂不误朝廷之继述乎！臣道之专强，可不辨哉！又陈瓘封事，别奏蔡卞等倾摇大法曰：臣窃惟大法者，宿卫之法也。改为三卫，卞倡之也。新经有张本之议，日录有包藏之迹，违神考畏惮不改之训，行安石果断速改之请。按书定计，以使厥兄当面赞成，退而匿迹，京由之而不悟，它人岂测其用心？运筹于手足之间，睥睨我爪牙之地。呜呼！昨者若非陛下圣断不惑，则其倾摇未遂止也。人皆独罪于卞、京，而新经之诡说，日录之匿论，反复详密，累数千万言，皆巧摇之策也，孰为陛下略陈之乎？按王安石欲变宿卫法，二年闰十一月十九日及十二月十三日，自后累尝致意矣。经义创立新说，当考。兵志第一卷云：元丰中，义勇、保甲逐上番以代禁兵，其巡检、县尉司所省募兵亦数万。诏阙额弗补者，会其财费储之，专以待武备之用。自后民兵数遂踰募兵，而国用亦省。又议欲择民之材武者，若唐府兵法，番上以备宿卫。事虽未行，然其规模宏远矣。要见宿卫法卒不果变，因附注此。
　　甲子，交州李干德遣使贡方物。
　　乙丑，太子中允、史馆检讨沈括为集贤校理。
　　丁卯，髃臣再上表请御殿、复膳，不许。
　　诏：「自今进士、诸科同出身及授试监簿人，并令试律令、大义或断案，与注官。如累试不中或不能就试，候二年注官。曾应明法举人，遇科场，愿试断案、大义者听，如中格，排于本科本等人之上。」四月二十六日可考。
　　诏别试所考试官馆阁校勘蒲宗孟、黄履各展磨勘三年，点检试卷官蒋夔、范祖禹并降远小处差遣，坐进士李士雍对义犯仁宗藩邸名，误以为合格故也。
　　秦凤路经略司言：「二月丁亥，十三日。熙河通远军西路蕃汉都巡检、文思副使刘惟吉领兵及永宁等寨兵五百，策应滔山等寨；己丑，十五日。至滔山；庚寅，十六日。又得临江寨报，有蕃寇攻围，惟吉即率所部潜由实卜沙谷，辛卯，十七日。至临江，有蕃贼约二千余，惟吉力战，追奔过江。」诏经略司速具将士战守功状以闻，其陷贼人口，优给赗□，所焚庐舍，给修造钱。已而经略司言，贼攻二寨，诸将互战有功。诏惟吉迁西京左藏库使，余推恩有差。
　　先是，朝廷以临江寨兵止三百人，而蕃贼攻围者甚觽，诏王韶分兵救应，而韶奏：「今方修筑康乐城，贼欲牵制，故攻围临江，若辍兵以往，则贼计得行，不如委临江与攻弗救，万一有败事，俟城康乐毕工，回兵荡除未晚。」王安石曰：「韶奏甚当，且以临江委贼攻之，未必能破。」文彦博曰：「此岂可不救？向王韶料河州必不用兵，乃过河杀六七千人，韶所计未必是。」安石曰：「韶若不领泾原精兵往，为贼所败，即是失计。既领精兵八九千自随，即是防贼旅拒，非乖本谋也。」安石又曰：「将帅居常未有敢言委城寨与贼攻而不救、以败事为不足恤者，王韶独能如此，亦恃陛下知故也。若非陛下知，则必以簄阔得罪朝廷矣。」上曰：「自来将帅非尽不能，诚不敢尔。已上见日录此月二十日，朱史并书之。然将来修筑次序如何？」安石曰：「韶已有奏，必是先修康乐毕，即修香子，最后修河州也。」上曰：「蕃户既未定，香子如何可守？」安石曰：「蕃人既已屡经讨荡，所存余觽固已气索，就令作过围城，若城中有五百精兵，岂易攻破？况城外尽是蕃户，又未须官军保护，加以去熙州救援止五十里，岂复难守【四】？」已上见三月二十二日。安石又白上【五】：「今将校、士卒见杀贼易以得功【六】，则人人且欲以讨荡为事，恐韶难于逆觽，遂至多杀。今兵威已振，宜施恩德，手诏王韶招抚。」上以为然，已上见二十二日。因论庆历边事，安石言：「大臣以门客、故人之故，开方略之科，因此缪及京师，市井间富人买策求得官者甚觽。方仁宗旰食、边人肝脑涂地之时，乃更营不急之私。如此，则其不忧边计可见，何由胜敌乎？」上曰：「此所以书称『难任人，蛮夷率服』也。」已上见二十日。新、旧录并称今月丁亥，盖误也。丁亥，二月十三日。今改之。
　　戊辰，大理寺丞、京西北路提举司勾当公事李察同管勾本路常平等事。
　　置诸路提点刑狱司检法官各一员，从检正中书五房公事吕惠卿请也。
　　赐西界归明人李崇贵开封府界屋租钱，日五百。初，上批赐崇贵田十顷，后复改之【七】。
　　己巳，诏：「试中刑法莫君陈迁一官，为刑法官；次四人送法寺试断案，或充提刑司检法官；次五百人各循二资，十一人各循一资；余各不依名次路分指射差遣一次；次止免试注官。京朝官比类酬奖。仍自今试法官断案刑名约七件以上，十件以下。」
　　庚午，制授李干德静海军节度使、安南都护、交址郡王。
　　权江淮等路发运副使、度支郎中皮公弼权永兴军等路转运使，职方员外郎张颉权发遣江淮等路发运副使。颉首议开梅山，及章惇往经制，颉时居忧鼎之桃源，数遗京师书，言南江杀戮过当，非辜者十八九，以至浮尸蔽江，下流之人不敢食鱼者数月。惇病之，欲弭其谤，乃言今成功乃因颉谋，诏赐绢三百疋。执政犹恐其异论，会颉服阕，亟移公弼陕西，以颉代之，令便道赴江淮，于是不敢食鱼之谤遂息。此据魏泰东轩录。七年十一月四日，又赐银、绢。
　　常州团练推官吕升卿为馆阁校勘、提举详定修撰经义所检讨。升卿，惠卿弟也，王安石极称之，故有是命。
</div>
    <div class="pagination">
<a href="续资治通鉴长编_page333.html">上一页</a><span>...</span><a href="续资治通鉴长编_page329.html">329</a><a href="续资治通鉴长编_page330.html">330</a><a href="续资治通鉴长编_page331.html">331</a><a href="续资治通鉴长编_page332.html">332</a><a href="续资治通鉴长编_page333.html">333</a><span class="current-page">334</span><a href="续资治通鉴长编_page335.html">335</a><a href="续资治通鉴长编_page336.html">336</a><a href="续资治通鉴长编_page337.html">337</a><a href="续资治通鉴长编_page338.html">338</a><a href="续资治通鉴长编_page339.html">339</a><span>...</span><a href="续资治通鉴长编_page335.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
