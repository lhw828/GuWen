<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 287 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 287 页/共 607 页
  </h1>
  <div class="content">
   【七】夫岂以此为不辱哉「为」字原脱，据上引永乐大典及温国文正司马公文集同卷页补。
　　【八】志存生民故也「存」原作「在」，据同上二书改。
　　【九】臣皆不得而知也「得」原作「能」，据宋撮要本、阁本及上引永乐大典、温国文正司马公文集卷二○建储改。
　　【一○】洙为监祭「祭」原作「察」，据宋本、宋撮要本及上引永乐大典改。
　　【一一】恨不以所言送中书「所」字原脱，据宋本、宋撮要本及上引永乐大典、长编纪事本末卷五一英宗册立始末补。
　　【一二】即曰送中书「曰」原作「日」，据阁本及上引永乐大典、长编纪事本末、宋史全文卷九下、编年纲目卷一六改。
　　【一三】洙卒在九月十五日「九」原作「十」，据阁本及上引长编纪事本末改。
　　【一四】遏未然之乱「未」原作「末」，据宋本、宋撮要本及永乐大典卷一二四二九改。
　　【一五】斯阴盛之征同上二本及宋史卷三二一吕诲传俱作「斯阴盛之沴」。
　　【一六】未建元良「良」原作「年」，据同上二本改。
　　【一七】万一奸臣阴有附会「臣」原作「民」，据同上二本及宋史卷三二一吕诲传改。
　　【一八】及孝冲之际「冲」原作「安」。按后汉书卷六冲帝纪、卷三四梁冀传、卷六三李固传，冲帝死后，梁太后与梁冀定策，舍清河王蒜而立乐安王子缵为帝。「孝安」当系「孝冲」之误，据改。下文同。
　　【一九】神宗原作「仁宗」，据宋本、宋撮要本、阁本及永乐大典卷一二四二九改。
　　【二○】用英宗知宗正寺「正」字原脱，据阁本及同上书、长编纪事本末卷五一英宗册立始末补。
　　【二一】奏听旨宋本、宋撮要本无「奏」字。
　　【二二】右卫大将军「右」原作「左」，据阁本及下文十一月丁巳条，宋史卷一二仁宗纪、卷一三英宗纪改。
　　【二三】范镇原脱，据宋本、宋撮要本及长编纪事本末卷五一英宗册立始末、宋史全文卷九下补。
　　【二四】包拯此时犹在江宁「犹」原作「留」，据宋本、宋撮要本及上引长编纪事本末改。
　　【二五】正平县阁本及永乐大典卷一二四二九皆作「咸平县」。
　　【二六】天章阁侍讲吕公着「侍讲」原作「侍读」，据宋本、宋撮要本、阁本及上引永乐大典、琬琰集删存卷三吕正献公公着传改。
　　【二七】更候一年与转官「更」字原脱，据阁本及上引永乐大典补。
　　【二八】今臧否不分「臧」原作「藏」，据上引永乐大典、司马光温国文正司马公文集卷一九论张叔詹知蔡州状改。
　　【二九】州民及三寨蕃族尽为所虏「州」字原脱，据温国文正司马公文集卷二一论复置丰州札子补。
　　【三○】遭时承平「承」字原脱，据宋史卷三二四许怀德传补。
　　【三一】即崇文院赐宴「院」原作「殿」，据宋本、宋撮要本改。按：宋初，三馆总名崇文院，秘阁在崇文院中，见宋史卷一六四职官志。
续资治通鉴长编
卷一百九十六
卷一百九十六
　　起讫时间 起仁宗嘉佑七年正月尽是年六月
　　卷　　名 续资治通鉴长编卷一百九十六
　　帝　　号 宋仁宗
　　年　　号 嘉佑七年（壬寅，1062）
　　全　　文
　　春正月己酉朔，大庆殿受朝。
　　乙卯，文思使、带御器械李继和为内侍押班。两省都知、押班，并选年五十以上及有边功者参用。去年继和当次补，而年四十九，至是始命之。
　　御史中丞王畴等言：「闻纠察在京刑狱司尝奏：『府司及两军巡皆省府所属，其录大辟之翻异者，请下御史台。』窃惟府县之政，各存官司，台局所领，自有故事【一】。若每因一囚翻异，即用御史推劾，是风宪之职，下与府司、军巡共治京狱也，恐不可遽行。」从之。刘敞尝建言，乞别差官劾两军巡大辟翻异者。王畴所争或由此。敞奏已附四年七月末。
　　壬戌，御宣德门观灯，顾从臣曰：「此因岁时与万姓同乐尔，非朕独肆游观也。」先是，谏官杨畋、司马光等以去年水灾，乞罢上元观灯，故特宣谕之。
　　乙亥，诏太常礼院，自今南郊以太祖皇帝定配，改温成皇后庙为祠殿，岁时令宫臣以常馔致祭。
　　初，谏官杨畋上言：「洪范五行传曰：『简宗庙则水不润下。』又曰：『听之不聪，厥罚常水。』去年夏秋之交，久雨伤稼，澶州河决，东南数路大水为灾。陛下临御以来，容受直谏，非听之不聪也；以孝事亲，非简于宗庙也。然而灾异数见，臣愚殆以为万几之听，必有失于当者；七庙之享，必有失于顺者。惟陛下精思而矫正之。」于是诏太常礼院检详郊庙未顺之事。乃言：「按孝经曰：『郊祀后稷以配天。』春秋曰：『自外至者，无主不止。』然则天地之理，必有所配者，皆侑神作主之意也。且祖一而已，始受命也；宗无豫数，待有德也。自宗而下，功德显著，自可崇庙祏之制，百世不迁，垂之无穷。至于对越天地，则神无二主，所以奉上帝之尊，示不敢渎。唐垂拱中，始用三祖同配，至开元十一年，明堂亲享遂罢之。皇佑五年诏书：『今南郊且奉三圣并侑，后复迭配如旧礼。』未几，复降诏：『三圣并侑为定制。』虽出孝思，然其事颇违经礼。又温成皇后立庙城南，四时祭奠，以待制、舍人摄事，玉帛祼献，登歌设乐，并同太庙之礼，盖当时有司失于讲求。昔高宗遭变，饰己思咎，祖己训以祀无丰于昵，而况以嬖宠列于秩礼，非所以享天心，奉祖宗之意也。」复下两制议，而翰林学士王珪等议曰：「追尊尊以享帝，义之至；推亲亲以享亲，仁之极。尊尊不可以渎，故郊无二主；亲亲不可以僭，故庙止其先。今三后并侑，欲以致孝也，而适所以渎乎享帝；后宫有庙，欲以广恩也，而适所以渎乎飨亲【二】。请如礼官所议。」故降是诏。
　　二月辛巳，按正月自己酉朔至辛巳，已三十三日，则此当书二月，原本脱误。知蕲州、屯田员外郎张田提举荆湖南路刑狱。谏官司马光再疏言田倾邪险薄，不可任以监司，寻改知湖州。
　　初，江、湖漕盐既杂恶，又官估高，故百姓利食私盐，而并海民以鱼盐为业，用工省而得利厚，由是盗贩者觽。又贩者皆不逞无赖，捕之急则起为盗贼。而江、淮间虽衣冠士人，狃于厚利，或以贩盐为事。江西则虔州地连广南，而福建之汀州亦与虔接，盐既弗善，汀故不产盐，二州民多盗贩广南盐以射利。每岁秋冬，田事既毕，往往数十百为髃，持甲兵、旗鼓，往来虔、汀、漳、潮【三】、循、梅、惠、广八州之地。所至劫人谷帛，掠人妇女，与巡捕吏卒斗格，至杀伤吏卒，则起为盗，依阻险要，捕不能得，或赦其罪招之。岁月浸淫滋多。而虔州官粜盐【四】，岁纔及百万斤【五】，朝廷以为患。
　　自庆历中，广东转运使李敷、王繇请运广州盐于南雄州，以给虔、吉【六】。敷等即运四百余万斤于南雄州，而江南转运使初以为非便，不往取。其后户部判官周湛等八人复请运广盐入虔州，江西亦请自具本钱取之。皇佑五年，始诏屯田员外郎施元长【七】乘驿会江西、广东转运使司议利害。至和初，元长与转运使阎询【八】、元绛皆请如湛等议，而发运使许元以为不可，三司是元言，遂止。
　　嘉佑中，知连州曾奉先请商人贩广南盐入虔、汀州，所过州县收其算。知汀州林东乔请放虔、汀、漳、循、梅、潮、惠七州盐通商。通判真州阮士龙请毋运岭外盐入虔州，第岁运淮南盐七百万斤至虔，二万斤【九】至汀，使民间足盐，寇盗自息。虞部员外郎朱泌请令虔州增散蚕盐钱。知潮州吕籂、知梅州王叔亦皆论其利害。或者又请官自置铺【一○】，役兵卒运广南、福建盐至虔州。或请榷虔州官盐价以平其直。论者不一。
　　朝廷尝遣职方员外郎黄炳乘驿会所属监司及知州军、通判议。于是炳等合议，以谓虔州食淮南盐已久，不可改。第损近岁所增官估，斤为钱四十，以十县五等户夏税率百钱令籴盐二斤，随夏税入钱偿官。继命提点铸钱沈扶覆视可否。扶及江西福建广东转运使、虔州官吏，又请选江西漕船，团为十纲，以三班使臣部之，直取通、泰、楚都仓盐。既又命比部员外郎曾楷诣广南，与监司复议通广南盐，而转运判官陈从益【一一】请即惠、循、梅、潮置五都仓贮盐，令虔州募盐铺户入钱二州，趋五仓受盐，还三州贸易。所谓变私盐为官盐，易盗贼为商旅。朝廷难之，卒用炳、扶等策，然岁纔增粜六十余万斤【一二】。
　　先是，屯田员外郎蔡挺知南安军，常条奏利害。至是，擢挺权提点江西刑狱，使之制置。挺令民首纳私藏兵械，以给巡捕吏卒。令贩黄鱼笼挟盐不及二十斤【一三】，徒不及五人，不以甲兵自随者，止输算，勿捕。淮南既团新纲漕盐，挺增为十二纲，纲二十五艘，□袱至州乃发。输官有余，则以畀漕舟吏卒，官复以半贾取之。由是减侵盗之弊，盐遂差善。又损粜价，岁课视旧额增至三百余万斤，乃罢扶等所率籴盐钱【一四】。异时汀州人欲贩盐，辄先伐鼓山谷中，召愿从者与期日，率常得数百人已上与俱行。至是【一五】，州县督责耆保，有伐鼓者辄捕送，盗贩者稍稍畏缩。朝廷以挺为能，留之江西，积数年乃徙。久之【一六】，江西盐皆团纲运致如虔州焉。挺以二月辛巳权江西宪，九月丙寅落权字；治平元年四月庚寅，理转运使资序；二年三月丙寅，改陕西运副。熙宁三年七月，张颉论蔡挺措置，视此略不同，今两存之。按宋史载二月己卯朔，更江西盐法，与此不合。
　　癸卯，诏□国公主入内，安州观察使、驸马都尉李玮知卫州，玮所生母杨氏归其兄璋，公主乳母韩氏出居外，公主宅勾当内臣梁怀吉归前省，诸色祗应人皆散遣之。
　　玮貌陋性朴，公主常佣奴视之，韩氏复相离间。公主尝与怀吉饮，杨氏窥之，公主怒，殴杨氏，夜开禁门，诉于帝所。言者皆咎公主。怀吉等既坐责，公主恚怼，欲自尽，或纵火欲焚第，以邀上必召怀吉等还。上不得已，亦为召之。谏官杨畋、司马光、龚鼎臣等皆力谏，上弗听。光又言：「太宗时，姚坦为□王翌善，有过必谏。左右教王诈疾，踰月，太宗召王乳母入，问起居状，乳母曰：『王无疾，以姚坦故，皟皟成疾尔。』太宗怒曰：『王年少，不知为此，汝辈教之。』杖乳母数十，召坦慰勉之。齐国献穆大长公主，太宗之子，真宗之妹，陛下之姑，而谦恭率礼，天下称其贤。愿陛下教子以太宗为法，公主事夫以献穆为法。」然公主意终恶玮，不肯复入中合，状若狂易，欲自尽者数矣。苗贤妃与俞充仪谋，使内臣王务滋管勾驸马宅，以伺玮过。玮素谨，务滋不得其过，乃告苗、俞曰：「但得上旨，务滋请以卮酒了之。」苗、俞白上，上不答。顷之，上与皇后同坐，俞又白之，皇后曰：「陛下念章懿皇后，故玮得尚主。今奈何欲为此！」都知任守忠在旁曰：「皇后言是也。」务滋谋讫不行，寻有是命。此据司马氏记闻及奏议。怀吉先配西京洒埽班，在五年十月庚申。其复召不得时月。
　　权陕西转运副使薛向言：「陕西之兵，厢、禁军凡二十五万。其间老弱、病患、伎巧占破数乃过半，请下诸路，拣其不任征役者汰之，敢占伎巧者论如法。」从之。
　　学士院言：「臣僚上表并札子陈请事，唯宰臣、亲王、枢密使方降手诏、手书，自参知政事、枢密副使已下，即无体例。去年三月，因枢密副使陈旭请郡，内批令降不允手诏。当直学士胡宿论奏，以手诏体重，乞依故事，不从。窃恐成例，隳废旧典，乞自今除宰相、亲王、枢密使有所陈请，依例或降手诏、手书，自余臣僚更不降手诏、手书，许从本院执奏。」从之。此据会要增入。上以手诏召旭事，见去年四月庚辰。
　　三月辛亥，按：据宋史本纪，辛亥当系于三月，此本盖有脱误，今增入。诏礼部贡举。
　　壬子，□国公主降封沂国公主，安州观察使李玮为建州观察使，落驸马都尉。自公主入禁中，玮兄璋上言：「玮愚騃，不足以承天恩，乞赐离绝。」上将许之，司马光又言：「陛下始者追念章懿太后，故使玮尚主，欲以申固姻戚，常贵其家。今玮母子离析，家事流落，大小忧愁，殆不聊生，岂陛下初意哉！近者章懿太后忌日，陛下阅奁中故物，思平生居处，独能无雨露之戚、凄怆之心乎！玮既蒙斥，公主亦不得无罪。」上感悟，遂并责公主，待李氏恩礼不衰，且赐玮黄金二百两，谓曰：「凡人富贵，亦不必为主貋也。」此亦据司马光记闻。
　　癸丑，大宗正司言右卫大将军【一七】、岳州团练使宗实乞还泰州防御使、知宗正寺告敕。不许。
　　乙卯，礼部侍郎、参知政事孙抃为观文殿学士兼翰林侍读学士、同髃牧制置使。
　　抃居两府，年益耄，颓惰无所可否，又善忘，语言举止多可笑，好事者至传以为口实。性不便骑马，或惊，虽通逵必下而趋。时枢密使张□【一八】请老，朝论以抃当次补，必不胜任。殿中侍御史韩缜因进见，极言抃不才，虽无显过，保身持禄，实怀奸之大者，乞置诸散地。监察御史里行傅尧俞亦言：「抃望实俱轻，徒以高科，久居清列。荐更二府，积有岁时，当万几之繁，无一毫之助。昏塞之语，日以流闻，传笑士民，取轻夷狄。每进趋轩陛，百僚具瞻，劳力之臣，为之解体。宜赐罢免，少抑贪幸。」后数日，辅臣朝退，韩琦、曾公亮独留，抃下殿谓欧阳修曰：「丞相留身何也？」修曰：「得非奏君耶？」抃曰：「抃有何事？」修曰：「韩御史言君，君不知耶？」抃乃顿足摘耳曰：「殊不知也！」遂移疾求免，上许之。
　　枢密副使、礼部侍郎赵概为参知政事，翰林学士、右司郎中、知制诰、权知开封府□奎为右谏议大夫、枢密副使。
　　丙辰，召右正言、知蔡州王陶赴谏院供职。陶言：「臣与唐介、范师道、吕诲、赵抃同出为郡，今独召臣与师道，非是。请还介等职任。」时师道亦自福州召为盐铁副使，诲、抃及介皆未迁故也。
　　丁巳，诏审官院【一九】奏补京朝官初该磨勘者，自今须有举主一员，方听改官。
　　庚申，龙图阁直学士、左司郎中兼侍讲钱象先为右谏议大夫、知蔡州。象先善讲说，语约而义明。上间有所顾问，必依经以对，因讽谕政事，遂及时务，有启迪之益，号知经术。留侍经筵前后十五年，时被恩礼。故事，讲官分日迭讲。象先已得请补外，上曰：「大夫行有日，可独彻所讲秩【二○】。」于是同列罢讲者十日。
　　刑部郎中、天章阁侍讲、崇文院检讨吕公着为天章阁待制兼侍讲。公着初召试中书，将除知制诰，三辞不就，故有是命。
　　辛酉，参知政事欧阳修提举三馆、秘阁写校书籍。
　　壬申【二一】，徐州言彭城县白鹤乡地生□，凡十余顷，民皆取食。上遣内侍窦承秀往视之。占曰：「地生□，民将饥也。」既而濠州亦言锺离县地生□，民取食之。
　　丁亥，按三月已有辛亥，此不应复有丁亥，必有错篅。作凝机殿于禁中。
　　夏四月，按：四月下脱去干支，查宋史，颁编敕系壬午日。宰相韩琦等上所修嘉佑编敕，起庆历四年，尽嘉佑三年，凡十二卷。其元降敕但行约束而不立刑名者，又析为续附，合帙凡五卷。视庆历敕，大辟增六，流减五十，徒增六十有一，杖增七十三，笞增三十有八，配隶增三十，大辟而下奏裁听旨增四十五云。
　　壬申，按宋史，五月系丁未朔，壬申距丁未三十六日，不应在四月也，此处亦篅。改命起居舍人、知制诰兼侍讲司马光为天章阁待制。先是，光与吕公着并召试中书，光已试而公着终辞。及除知制诰【二二】，光乃自言：「拙于文辞，本当辞召，初疑朝廷不许，故黾勉从命。继闻公着终辞得请，臣始悔恨向之不辞【二三】，而妄意朝廷决不许也。」章九上，卒改他官。
　　己丑，夏国主谅祚上表求太宗御制诗草、隶书石本【二四】，欲建书阁宝藏之，且进马五十疋，求九经、唐史、册府元龟及本朝正至朝贺仪。诏赐九经，还其马。谅祚又求尚主，诏答以昔尝赐姓，不许。
　　五月丁未朔，命起居舍人、天章阁待制兼侍讲司马光仍知谏院。
　　光上疏曰：
　　臣以驽蹇之质，再为谏官，荷陛下宠禄之优，责任之重，夙夜震恐，不遑宁处。每思竭愚忠以报塞万一，顾琐琐细务，皆不足以烦渎圣听。窃以国家之治乱本于礼，而风俗之善恶系于习。赤子之啼，无有五方，其声一也。及其长，则言语不通，饮食不同，有至死莫能相为者。是无他焉，所习异也。至于古今亦然。有服古之衣冠于今之世，则骇于州里矣；服今之衣冠于古之世，则僇于有司矣。衣冠焉有是非哉？习与不习而已矣。夫民朝夕见之，其心安焉，以为天下之事，正应如此，一旦驱之使去此就彼，则无不忧疑而莫肯从矣。昔秦废井田而民愁怨，王莽复井田而民亦愁怨。赵武灵王变华俗效胡服而髃下不悦【二五】，后魏孝文帝变胡服效华俗而髃下亦不悦。由此观之，世俗之情，安于所习，骇所未见，固其常也。是故上行下效谓之风，熏烝渐渍谓之化，沦胥委靡谓之流，觽心安定谓之俗。及夫风化已失，流俗已成，则虽有辨智弗能谕也，强毅不能制也，重赏不能劝也，严刑不能止也，自非圣人得位而临之，积百年之功，莫之能变也。
　　周易履之象曰：「君子以辨上下，定民志。」故天子之令，必行于庶人，使天下之势如身之使臂，臂之使指，莫不率从。诗曰：「勉勉我王，纲纪四方。」此礼之本也。昔三代之王皆习民以礼，故子孙数百年享天之禄。及其衰也，虽以晋、楚、齐、秦之强，不敢暴蔑王室，岂有力不足哉？知天下之不已与也。于是乎翼戴王命以威怀诸侯，而诸侯莫敢不从，所以然者，犹有先王之遗风余俗未绝于民故也。其后日以衰薄，下陵上替。晋平公之世，鲁子服回如晋，还，谓季孙意如曰：「晋之公室将遂卑矣。六卿强而傲，将因是以习。习实为常，能无卑乎！」其后赵、魏、韩氏卒分晋国，习于君臣之分不明故也。
　　降及汉氏，虽不能若三代之盛王，然犹尊君卑臣，敦尚名节，以行义取士，以儒术化民。是以王莽之乱，民思刘氏而卒复之。赤眉虽髃盗，犹立宗室以从民望；王郎矫托名氏，而燕、赵响应。董卓之乱，袁绍以诛卓为名，而州郡云合。曹操挟献帝以令诸侯，而天下莫能与之敌。操之心岂不欲废汉而自立哉！然没身不敢为者，畏天下之人疾之也。
　　自魏、晋以降，人主始贵通才而贱守节，人臣始尚浮华而薄儒术，以先王之礼为糟粕而不行，以纯固之士为鄙朴而不用。于是风俗日坏，入于偷薄，叛君不以为耻，犯上不以为非，惟利是从，不顾名节。至于有唐之衰，麾下之士有屠逐元帅者，朝廷不能讨，因而抚之，拔于行伍，授以旄钺。其始也，取偷安一时而已，及其久也，则觽庶习于闻见，以为事理当然，不为非礼，不为无义。是以在上者惴惴焉畏其下，在下者暌暌焉伺其上。平居则酒肉金帛，甘言屈体，以相媚悦；得间则铦锋利饻，狼心诡计，以相屠脍。成者为贤，败者为愚，不复论尊卑之序，是非之理。陵夷至于五代，天下荡然，莫知礼义为何物矣。是以世祚不永，远者十余年，近者四五年【二六】，败亡相属，生民涂炭。
　　及大宋受命，太祖、太宗知天下之祸生于无礼也，于是以神武聪明，躬勤万几，征伐刑赏，断于圣志，然后人主之势重，而髃臣慑服矣。于是翦削藩镇，齐以法度，择文吏为之佐，以夺其杀生之柄，揽其金谷之富；选其麾下精锐之士，聚诸京师，以备宿卫，制其腹心，落其爪牙，使不得陆梁，然后天子诸侯之分明，而悖乱之原塞矣。于是节度使之权归于州，镇将之权归于县。又分天下为十余路，各置转运使，以察州县百吏之臧否，复汉部刺史之职，使朝廷之令必行于转运使，转运使之令必行于州，州之令必行于县，县之令必行于吏民，然后上下之叙正【二七】，而纪纲立矣。于是申明军法，使自押官以上，各有阶级，以相临统，小有违犯，罪皆殊死，然后行伍之政肃，而士用命矣。此皆礼之大节也，故能四征不庭，莫不率服，汛埽九州岛，以涉禹之迹。至于真宗，重之以明德，继二圣之志，夙夜孜孜，宣布善化，销铄恶俗，以至于今，治平百年，顽民殄绝，觽心咸安。此乃旷世难成之业，陛下当战战栗栗，守而勿失者也。
　　臣窃见陛下有中宗之严恭，文王之小心，而小大之政多谦让不决，委之臣下。诚所委之人常得忠贤则可矣，万一有奸邪在焉，岂不危甚矣哉！古人所谓委任而责成功者，择人而授之职业，丛脞之务，不身亲之也。至于爵禄废置，杀生予夺，不由己出不可也。洪范曰：「惟辟作威，惟辟作福。臣之有作威作福，害于而家，凶于而国。」威福之柄失于人，而习以为常，则不可复收矣。此明主之所谨也。
　　又顷以西鄙用兵，权置经略安抚使，一路之兵，得以便宜从事。及西事已平，因而不废，其河东一路【二八】，总二十二州、军，向时节度使之权，不能及矣。唐始置沿边八节度，亦如是而已，以其权任太重，故后世有跋扈之臣。洛诰曰：「毋若火始焰焰，厥攸灼□，弗其绝。」言谨其微也。
　　又将相大臣典诸州者，多以贵倨自恃，转运使欲振举职业，往往故违戾而不肯从。夫将相大臣在朝廷之时，则转运使名位固相远矣。及在外为知州，则转运使统诸州职也，焉得以一身之贵，庇一州之事，转运使不得问哉！汉刺史以六百石吏督察二千石，岂以名位之贵贱哉！
　　又自景佑以来，国家怠于久安，乐因循而务省事，执事之臣颇行姑息之政。于是胥吏讙哗而斥逐御史中丞，辇官悖慢【二九】而废退宰相。卫士凶逆，其狱不穷奸，泽加于旧。军人骂三司使，而法官以为非犯阶级，疑于用法，朝廷虽特诛其人，而已停之卒复收养之。其余有一夫流言于道路，而为之变令推恩者多矣。凡此数者，殊非所以习民于上下之分也。夫朝廷者，四方之表仪也。朝廷之政如是，则四方必有甚矣。于是元帅畏偏裨，偏裨畏将校，将校畏士卒。奸邪怯懦之臣，至有简省教阅，使之骄惰；保庇羸老，使之繁冗；屈挠正法，使之纵恣；诋訾粟帛，使之愤惋；甘言谄笑，靡所不至。于是士卒翕然誉之，而归怨于上矣。彼既为之，则此效之；下既言之，则上从之；前既行之，则后袭之。苟彼为而此不效，下言而上不从，前行而后不袭，则怨怒聚于其身，而祸乱生矣。长此不已，日滋月益，民之耳目，习而安之，此有以异唐之季世乎？后魏孝明帝时，征西将军张彝子仲瑀上封事，欲抑损武人，不预清品，羽林、虎贲千余人焚彝第，杀彝父子，官为收捕凶强者八人斩之，其余大赦以安之。怀朔镇人高欢，时奉使至洛阳见之，归而散家财以结客，曰：「朝政如此，事可知矣。」于是始有飞扬之志。由是观之，纪纲不立，则奸雄生心矣。夫祖宗苦身焦思，以变衰唐之俗，而陛下高拱熟视，以成后魏之风，此臣之所为陛下痛惜也。
　　臣愚以为陛下当奋刚健之志，宣明神之德，凡髃臣奏事，皆察其邪正，辨其臧否，熟问深思，求合于道，然后赏罚黜陟，断而行之，则天下孰不旷然悦喜！诗曰：「君子如怒，乱庶遄沮；君子如祉，乱庶遄已。」盖言无所臧否之为患大也。经略安抚使，有征讨之事则置之，无事则当废之。傥未能废，则军事迫急，不暇奏知者，使专之可也。其余民事，皆委之州县，一断于法，或法重情轻，情重法轻，可杀可徒，可宥可赦，并听本州岛申奏，决之朝廷，何必出于经略安抚使哉！转运使规画号令，行下诸州，违戾不从者，朝廷当辨其曲直。若事理实可施行，而州将恃贵势故违之者，当罪州将，勿罪转运使。将校士卒之于州县及所统之官或公卿大臣，有悖慢无礼者，明着阶级之法【三○】，使断者不疑。将帅之官，废法违道，以取悦于下，归怨于上者，当随其轻重，诛窜废黜。公正无私，御觽严整者，当量其才能，擢用褎赏。如是则上之人难动而下用命矣。上之人难动而下用命，此所以尊朝廷也。上下已明，纲纪已定，然后修儒术，隆教化，进敦笃，退浮华，使礼义兴行，风俗纯美，则国家万世无疆之休，犹倚南山坐平原也。又上疏论财利曰：
　　古之王者，藏之于民，降而不能，乃藏之于仓廪府库。故上不足则取之于下，下不足则资之于上，此上下所以相保也。今民既困矣，而仓廪府库又虚，陛下傥不深以为忧，而早为之谋，臣恐国家异日之患，不在于他，在于财力屈竭而已矣。今朝廷不循其本而救其末【三一】，措置□恤民力之官【三二】，分命使者，旁午四出，争言便宜，以变更旧制。米盐靡密之事，皆非朝廷所当预者，张设科条，不可数纪。或不如其旧，益为民患；或朝三暮四，移左于右。其间果能利民者，不过放散县官之物以予民尔。是诚损上益下，王者之仁政也。然臣闻古之圣王，养之有道，用之有节，上有余财，然后推以予民，是以上下交足，而颂声作矣。今入者日寡，出者日滋，是所谓厌其原，开其渎，其竭可立而待也。公家既竭，不取诸民，将焉取之？是徒有利民之名，而无利民之实，果何益哉！夫□恤民力，在于择人，不在立法。若守令得人，则民力虽欲毋□，其可得乎？守令非其人，而徒立苛法，适所以扰民尔。自置此官以来，于今累年，臣访之民间，未闻其困弊小廖于前也。然则为今之术奈何？曰：在随材用人而久任之，在养其本原而徐取之，在减损浮冗而省用之。
　　何谓随材用人而久任之？夫人之材性，各有所宜，虽周、孔之材，不能篃为人之所为，况其下乎！固当就其所长而用之。今朝廷用人则不然，顾其出身资□何如耳，不复问其材之所堪也。故在两禁，则欲其为严助、司马相如；任将帅，则欲其为卫青、霍去病；典州郡【三三】，则欲其为龚遂、黄霸；尹京邑，则欲其为张敞、赵广汉；司财利，则欲其为孔仅、桑宏羊，世岂有如此人哉！故财用之所以匮乏者【三四】，由朝廷不择专晓钱谷之人为之故也。国初，三司使或以诸卫将军、诸司使为之，判官则朝士晓钱谷者皆得为之，不必用文辞之士也。先朝以数路用人，文辞之士寘之馆阁，晓钱谷者为三司判官，晓刑狱者为开封府推、判官，三者职业不同，趣舍各异，莫相涉也。然后人主以时引对，访问以察之，使令以试之，积久以观之，核其真伪，辨其臧否，考其功效，然后进之退之。未必历其职者，皆须进用，不可复退也。故髃臣各宣其用，而万事交举矣。夫官久于其业而后明，功久于其事而后成。是以古者世官相承，以为氏姓。先朝陈恕领三司十余年，至今称能治财赋者，以恕为首。岂恕之材智独异于人哉【三五】？盖得久从事于其职故也。至于副使、判官，堪其事者，亦未数易也。是以先帝屡行大礼，东封西祀，广修宫观，而财用有余者，用人专而任之久故也。近岁三司使、副使、判官，大率用文辞之士为之，以为进用之资涂，不复问其习与不习于钱谷也。彼文辞之士，习钱谷者固有之矣，然不能专也。于是乎有以簿书为烦而不省，以钱谷为鄙而不问者矣。又居官者出入迁徙，有如邮舍，或未能尽识吏人之面，知职业之所主，已舍去矣。臣顷者判度支勾院甫三年尔【三六】，自三司使下至检法官，改易皆篃，甚者或更历数人。虽有恪勤之人，夙夜尽心，以治其职，人情稍通，纲纪麤立，则舍之而去。后来者意见各殊，则向之所为，一皆废坏。况怠惰之人，因循苟且，惟思便身，不顾公家者！如此而望太仓有红腐之粟，水衡有贯朽之钱，臣未知其可也【三七】。
　　凡有司官莫不欲久于其任，而食货为甚。何则？二十七年耕，然后有九年之食。今居官者不满三岁，安得有二十七年之效乎？臣愚以为朝廷宜精选朝士之晓练钱谷者，不问其始所以进，或进士，或诸科，或门荫，先使之治钱谷小事，有功则使之权发遣三司判官事。及三年而察之，实效显著，然后得权三司判官事。又三年更有实效，然后得为正三司判官。其无实效者，皆退归常调，勿复收用。其诸路转运使，不复以路分相压，使之久于其任，有实效者，或自权为正，自转运副使为转运使。无实效者，亦退归常调，勿复收用。每三司副使阙，则选三司判官及诸路转运使功效尤著者以补之。三司使阙，亦选于副使以补之。三司使久于其任，能使用度丰衍，公私富实者，增其秩，使与两府同，而勿改其职。如此则异日财用之丰耗不离于己，不得诿之他人，必务为永久之规矣。其文辞之士，则自有资涂，不必使为钱谷之吏以轻之也。
　　何谓养其本原而徐取之？善治财者，养其所自来，而取其所有余，故用之不竭，而上下交足也【三八】。不善治财者，反此。夫农、工、商贾者，财之所自来也。农尽力，则田善收而谷有余矣。工尽巧，则器斯坚而用有余矣。商贾流通，则有无交而货有余矣。彼有余而我取之，虽多不病矣。今之有司自谓能治财者，臣见之矣，冻馁其民而丰积聚者也，埽土以市禄位而不恤后人者也，捃拾麻麦而丧邱山者也，保惜一钱而费万金者也，不操白刃而为寇攘者也，奸巧簿书而罔君上者也。必曰养其所自来而收其所有余，则闻者以为笑矣。夫使稼穑者饶乐，而游惰者困苦，则农尽力矣。坚好便用者获利，浮伪侈靡者不售【三九】，则工尽巧矣。公家之利，舍其细而取其大，散诸近而取诸远，则商贾流通矣。农、工、商贾皆乐其业而安其富，则公家何求而不获乎？
　　夫农，天下之首务也，古人之所重，而今人之所轻【四○】。岂独轻之，又困苦莫先焉！何以言之？彼农者，苦身劳力，衣麤食粝，官之百赋出焉，百役归焉，岁丰贱贸其谷，以应官私之求，岁凶则流离冻馁，先觽人填沟壑。如此而望浮食之民转而缘南亩，难矣！彼直生而不知市井之乐尔，苟或知之，则去而不返矣。故以今天下之民度之，农者不过二三，而浮食者常七八矣，欲仓廪之实，其可得乎？臣愚以为凡农民租税之外，宜无有所预，衙前当募人为之，以优重相补，不足则以坊郭上户为之。彼坊郭之民，部送纲运，典领仓库，不费二三，而农民常费八九。何则？儇利戆愚之性不同故也。其余轻役，则以农民为之。岁丰则官为平籴，使谷有所归；岁凶则先案籍以赡农民，而后及浮食者。民有能自耕种积谷多者【四一】，不籍以为家资之数。如此则谷重而农劝矣。彼百工者，以时俗为心者也。时俗贵用物而贱浮伪，则百工变而从之矣。时俗者，以在上之人为心者也。在上好朴素而恶淫侈，则时俗变而从之矣。其百工在官者，亦当择人而监之，功致为上，华靡为下，物勒工名，谨考其良苦而诛赏之，取其用不取其数，则器用无不精矣【四二】。彼商贾者，志于利而已矣。今县官数以一切之计，变法更令，弃信而夺之，彼无利则弃业而从他，县官安能止之哉！是以茶盐弃捐，征税耗损，凡以此也。然则县官之利何得哉！善治财者不然，将取之必予之，将敛之必散之，故曰计之不足，而岁计之有余。此乃白圭、猗顿之所知，岂国家选贤择能以治财，其用智顾不如白圭、猗顿邪？患在国家任之不久，责近效而遗远谋故也。
　　夫伐薪者，剖其条枚，养其本根，则薪不绝矣，若并根本而伐之，其得薪岂不多哉？后无继矣。是非难知之道也。然则有司不为者，彼其心曰：「吾居官不日而迁，不立效于目前以自显，顾养财以遗后之人使为功，吾何赖焉？」是非特有司之罪也，亦朝廷用人之法驱之使然也。
　　何谓减损浮冗而省用之？吾太祖初得天下之时【四三】，止有一百一十一州尔，江南、两浙、西川富饶之土，皆为异域，又承五代荒乱之余，府库空竭，豪杰澙布于海内，戎狄窥觎于边境，戎车岁驾，四方多虞。当是之时，内给百官，外奉军旅，诛除僭伪，赏赐巨万，未尝闻财用不足，如今日之汲汲也。陛下承祖宗之业，奄有四百余州，天下一统，戎狄□塞，富饶之土，贡赋相属，承平积久，百姓阜安，是宜财用羡溢，百倍于前。奈何竭府库之所蓄，罄率土之所有，当天下无事之时，遑遑焉专救经费而不足？万一有不可期之灾患【四四】，将何以待之乎！夫以国初之狭隘艰难，财用宜不足而有余；今日之广大安宁，财用宜有余而不足，陛下亦尝熟思其所以然之理乎？得非太祖所养者，皆有功有用之人，陛下所养者，未必尽有功用乎？
　　窃见陛下天性恭俭，不好侈靡，宫室苑囿，皆因祖宗之旧，无所更造，或隳顿荒翳，不加修治，饮膳衣服，器皿帷帐，适足供用，不极精华，或苦恶敝绽，亦不更易，虽唐、虞之土阶三尺，茅茨不翦，殆无以过。然左右侍御之人，宗戚贵臣之家，第宅园囿，服食器用，穷天下之珍怪，极一时之鲜明，惟意所欲，无复分限，以豪华相尚，以俭朴相訾，恶常而好新，月异而岁殊。是以费用不足，则求请无厌，□贷不耻。甚者或依凭诏令以发府库之财，假托供奉以靡县官之物，真伪莫辨，多少不会。陛下圣度□仁，不欲拒塞；恶闻人过，不加案诘。至于颁赐外廷之臣，亦皆踰溢常数，不循旧规。如向者皇女初生，所散包子之类【四五】，费用不可胜纪。臣尝闻耆旧之言，先朝公主在宫中，俸钱不过月五千，其余后宫，月给大抵仿此。非时未尝轻有赐予【四六】，赐予亦不甚丰。窃闻近日俸给赐予，比于先朝何啻数十倍矣。汉明帝曰：「我子岂宜与先帝子等乎！」夫等犹不可，又况过之！是以祖宗之积，穷于赐予，困于浮费，臣不能知其详，以外望度之，什耗七八矣，内藏已虚，而浸淫于左藏矣。夫府库者，聚天下之财以为民也，非以奉一人之私也。祖宗所为置内藏者，以备饥馑兵革非常之费，非以供陛下奉养赐予之具也。今内藏库专以内臣掌之，不领于三司，其出纳之多少，积蓄之虚实，簿书之是非，有司莫得而知也。若皆以奉养赐予而尽之，一旦有饥馑兵革之事，三司经费自不能周，内藏又无所仰，敛之于民，则民以困竭，得无狼狈而不支乎？此臣夙夜所懔懔也。今陛下所以有唐、虞之德，而无唐、虞之治者，其失在于不忍而好予。不忍则不诛有罪，好予则不待有功。不诛有罪，则奸邪欺罔而不忌；不待有功，则贪佞徼幸而无厌。治道之所以不格于上下者，凡以此也。昔韩昭侯有敝囐，命藏之，侍者曰：「君亦不仁矣！不赐左右而藏之。」昭侯曰：「吾闻明主爱一嚬一笑，嚬有为嚬，笑有为笑。今囐岂特嚬笑哉！吾必待有功者。」彼小国诸侯，犹能重赏如是，而国以富强，况以四海之主，不行无功徼幸之赏，杜塞甘言卑辞之请，则唐、虞之治，何远之有哉！夫府库金帛，皆生民之膏血，州县之吏鞭挞其丁壮，冻馁其老弱，铢铢寸寸而聚也。今以富大之州终岁之积，输之京师，适足以供陛下一朝恩泽之赐，贵臣一日燕饮之费，陛下何独不忍于目前之髃臣，而忍于天下之百姓乎！夫以陛下恭俭之德，拟于唐、虞，而百姓穷困之弊，钧于秦、汉。秦、汉竭天下之力以奉一身，陛下竭天下之力以资觽人，其用心虽殊，其病民一也。此臣之所以尤戚戚者也。
　　又宫掖者，风俗之源也；贵近者，觽庶之法也。故宫掖之所尚，则外必为之；贵近之所好，则下必效之，自然之势也。是以内自京师士大夫，外及远方之人，下及军中士伍，畎亩农民，其服食器用，比于数十年之前，皆华靡而不实矣。向之所有，今人见之，皆以为鄙陋而笑之矣。夫天地之产有常而人数日繁，耕者寖寡而游手日觽，嗜欲无极而风俗日奢，欲财力之无屈，得乎哉？又府史胥徒之属，居无廪禄，进无荣望，皆以啖民为生者也。上自公府省寺、诸路监司、州县、乡村、仓场、库务之吏，词讼追呼、租税繇役、出纳会计，凡有毫厘之事关其手者，非赂遗则不行。是以百姓破家坏产者，非县官赋役独能使之然也，大半尽于吏家矣。此民之所以重困者也。又国家比来政令□弛，百职隳废，在上者简倨而不加省察，在下者侵盗而恣为奸利。是以每有营造贸卖，其所费财物什倍于前，而所收功利曾不一二。此国用之所以尤不足者也。又自古百官皆有常员，而国家磨勘之法，满岁则迁，日滋月益【四七】，无复限极，是以一官至数百人，则俸禄有增而无损矣。又近岁养兵务多不务精，夫兵多而不精，则力用寡而衣粮费【四八】，衣粮费则府库耗，府库耗则赐赉稀。是以不足者岂惟民哉，兵亦贫矣。策之失者，无甚于此也。凡此数者，皆所以竭民财者也。陛下安得熟视而无所变更邪？
　　臣愚伏愿陛下观今日之弊，思将来之患，深自抑损，先由近始。凡宗室外戚，后宫内臣，以至外廷之臣，俸给赐予，皆循祖宗旧规，勿复得援用近岁侥幸之例。其踰越常分，妄有干求者，一皆塞绝，分毫不许。若祈请不已者，宜严加惩谴，以警其余。凡文思院、后苑作所为奇巧珍玩之物，不急而无用者，一皆罢省。内自妃嫔，外自宗戚、臣庶之家，敢以奢丽之物夸眩相高，及贡献赂遗以求悦媚者，亦明治其罪，而焚毁其物于四达之衢。专用朴素以率先天下，矫正风俗，然后登用廉良，诛退贪残，保佑公直，销除奸蠹，澄清庶官，选练战士，不禄无功，不食无用。如此行之久而不懈，臣见御府之财将朽蠹而无所容贮，太仓之粟将弥漫而不可盖藏，农夫弃粮于畎亩，商贾让财于道路矣！孰与今日汲汲以应目前之求，懔懔以忧将来之困乎！
　　夫食货者，天下之急务，今穷乏如是，而宰相不以为忧，意者以为非己之职故也。臣愿复置总计使之官，使宰相领之，凡天下之金帛钱谷，隶于三司及不隶三司如内藏、奉宸库之类【四九】，总计使皆统之。小事则官长专达，大事则谋于总计使而后行之，岁终则上其出入之数于总计使，量入以为出。若入寡而出多，则总计使察其所以然之理，求其费用之可省者以奏而省之，必使岁余三分之一以为储蓄，备御不虞。凡三司使、副使、判官，转运使及掌内藏、奉宸等库之官，皆委总计使察计能否，考其功状以奏而诛赏之。若总计使久试无效，则乞陛下罢退其人，更置之。议者必以为宰相论道经邦，燮理阴阳，不当领钱谷之职，是皆愚人不知治体者之言。昔舜举八恺，使主后土，奏庶艰食，贸迁有无，地平天成，九功惟叙；周礼冢宰以九职、九赋、九式、九贡之法治财用；唐制以宰相领盐铁、度支、户部；国初亦以宰相都提三司、水陆发运等使。是则钱谷自古及今皆宰相之职也。今译经润文，犹以宰相领之，岂有食货国之大政，而谓之非宰相之事乎！必若府库空竭，闾阎愁困，四方之民流转死亡，而曰我能论道经邦，燮理阴阳，非愚臣之所知也。治平元年十二月，更定三司判官久任法，或因光此疏也。
　　己酉，龙图阁直学士、吏部员外郎兼侍讲、知谏院杨畋卒，赠右谏议大夫。畋素谨畏，每奏事，必发封数四而后上之。及卒，家无余资。特赐黄金二百两。及端午赐讲读官御飞白书扇，亦遣使特赐，置其柩所。
　　己未，知荆南府、工部侍郎李参为髃牧使。执政初议，欲用参为三司使，孙抃独不可，曰：「此人若主计，外台承风刻削，则天下益困敝矣。」乃不果用。
　　庚申，大宗正司言，右卫大将军、岳州团练使宗实缴还泰州【五○】防御使、知宗正事敕告。诏不许。
　　庚午，枢密副使、给事中包拯卒，赠礼部尚书，谥孝肃。拯性峭直，然奏议平允，常恶俗吏苛刻，务为敦厚。虽疾恶甚至人情所不及，即推以忠恕【五一】。不为苟合，未尝伪色辞以悦人。不作私书，至于干请，无故人亲党一皆绝之。居家俭约，衣服器用饮食，虽贵，如初官时。
　　六月癸未，单州团练使刘永年为汝州团练使、知代州。
　　契丹取山木积十余里，辇载相属于路，前守惧生事，不敢遏。永年曰：「契丹伐木境中而不治，他日将不可复制。」遣人纵火，一夕尽焚之。上其事，帝称善。契丹移文代州，捕纵火盗，永年报曰：「盗固有罪，然在我境，何预汝事！」契丹不敢复言。
　　鄜延经略司言：「得宥州牒，夏国改西市监军司为保泰军，威州监军司为静塞军，绥州监军司为祥佑军，左厢监军司为神勇军。」且言：「谅祚举措，近岁多不循旧规，恐更僭拟朝廷名号，渐不可长。乞择一才臣下诏诘问，以杜奸萌。」从之。
　　于是遣供备库副使张宗道【五二】赐谅祚生辰礼物。宗道初入境，迎者至，欲先宗道行马，及就坐，又欲居东，宗道固争之。迎者曰：「主人居左，礼之常也，天使何疑焉？」宗道曰：「宗道与夏主比肩以事天子，夏主若自来，当为宾主。尔陪臣也，安得为主人！当循故事，宗道居上位。」争久不决，迎者曰：「君有几首，乃敢如是！」宗道大笑曰：「宗道有一首尔，来日已别家人。今日欲取宗道首则取之，宗道之死得其所矣！但夏国必不敢耳。」迎者曰：「译者失辞，某自谓无两首尔。」宗道曰：「译者失辞，何不斩译者？」乃先宗道。迎者曰：「二国之欢，有如鱼水。」宗道曰：「然。天朝，水也；夏国，鱼也。水可无鱼，鱼不可无水。」
　　丁亥，秘阁上补写御览书籍。先是，欧伤修言：「秘阁初为太宗藏书之府，并以黄绫装潢，号曰太清本。后因宣取入内，多留禁中，而书颇不完。请降旧本，令补写之。」遂诏龙图天章宝文阁、太清楼管勾内臣，检所阙书录上【五三】，于门下省补写【五四】。至是上之，赐判秘阁范镇及管勾补写官银绢有差。
　　注　　释
　　【一】自有故事「故」原作「事」，据宋本、宋撮要本改。
　　【二】而适所以渎乎飨亲「乎」字原脱，据同上二本、阁本及欧阳修太常因革礼卷九补。
  </div>
  <div class="pagination">
   <a href="续资治通鉴长编_page286.html">
    上一页
   </a>
   <span>
    ...
   </span>
   <a href="续资治通鉴长编_page282.html">
    282
   </a>
   <a href="续资治通鉴长编_page283.html">
    283
   </a>
   <a href="续资治通鉴长编_page284.html">
    284
   </a>
   <a href="续资治通鉴长编_page285.html">
    285
   </a>
   <a href="续资治通鉴长编_page286.html">
    286
   </a>
   <span class="current-page">
    287
   </span>
   <a href="续资治通鉴长编_page288.html">
    288
   </a>
   <a href="续资治通鉴长编_page289.html">
    289
   </a>
   <a href="续资治通鉴长编_page290.html">
    290
   </a>
   <a href="续资治通鉴长编_page291.html">
    291
   </a>
   <a href="续资治通鉴长编_page292.html">
    292
   </a>
   <span>
    ...
   </span>
   <a href="续资治通鉴长编_page288.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
