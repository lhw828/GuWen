<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 528 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 528 页/共 607 页</h1>
    <div class="content">　　臣辄沥血诚，仰□天听，事出迫切，无复文饰，惟圣慈留意省览。臣自去年四月初八日延和殿与左司谏韩川【三】同奏胡宗愈奸邪朋党，不堪大任，自后十九次上疏，条陈罪状，而五月中台臣亦有弹劾，迁延至此，未蒙施行。向者孙觉、杨康国相继辞职而去，独臣与川始终论列，未尝敢置。自十一月后，川见陛下未赐听纳，坚乞外补。臣本欲岁前上殿，更以公论开陈，而川别有除命，不复供职。臣以左右省并无谏官，拘碍文法，不敢独员乞对；同时言事之人，去之殆尽，臣若更顾身计，不为陛下亟辨邪正，则台谏之风日益衰替，奸慝之势日益盛强，实于圣朝所损不细，此臣所以愤懑感发，而不能自已也。
　　臣历观祖宗以来，言者弹击执政，未尝有是非不决，枉直两存之理。今御史中丞李常、侍御史盛陶迫于觽议，亦尝以宗愈为言，而依违观望，不敢深论。臣窃料其意，不过以谓陛下若逐宗愈，则常辈将欺罔搢绅曰：「朝廷用我之言，已罢执政矣。」若臣所论太过，忤旨获谴，则常辈初无切直之言，又可免责。进退无患，足以窃位。陛下用此等人为纲纪耳目之任，亦何补于圣德乎？臣非特患宗愈之污庙堂，又忧常等之坏风宪也。
　　臣伏观陛下即政之初，首开言路，擢用忠良，使在台谏，如刘挚、王岩叟等论蔡确、章惇之罪，则陛下为之罢蔡确宰相，罢章惇知枢密院；又论张璪奸邪，则璪罢中书侍郎；孙觉等论韩缜不协人望，陛下用缜为右仆射纔数月，遽令外补；傅尧俞等论李清臣无状，则清臣罢尚书左丞【四】。自是四海之内，莫不歌颂厌服，以为陛下用人纳谏，有仁宗之风，故三四年间，公议得行，大臣知畏，奸人敛迹，君子道长，岂非用此道欤？今宗愈自进用以来，其朋党之外，无一人以为可者。其怀奸为利，与璪辈何远；其昏缪无补，则又甚于缜与清臣。岂陛下前日去此数人之易，而今日去一宗愈为难哉？
　　臣读魏郑公之谏唐太宗曰：「贞观之初，恐人不言，导之使谏；三年以后，见人谏诤，悦而从之；一二年来，不悦人谏，虽勉强听受，终有难色。」臣窃谓太宗之烈足以比迹汤、武，庶几成、康，然责之以备，则有愧于三代之隆者，特在于不能终始如一而已。诗曰：「靡不有初，鲜克有终。」论语【五】曰：「有始有卒者，其惟圣人乎。」愿陛下以古圣之言为法，以唐太宗之事为戒，无使后之视今，犹今之视昔也。书曰：「有言逆于汝心，必求诸道；有言逊于汝志，必求诸非道。」臣之狂愚，逆陛下之心多矣，惟求诸道，则或有万一之补。伏望陛下以宗庙社稷为计，早罢宗愈，断之不疑；更择忠厚端正之人，置于言路，以代常等，庶几协力上裨圣治，天下幸甚！贴黄称：「臣叨被上恩，不次擢用，未能报塞万一，岂敢轻为去就？然自来论列执政，是非固难并立，言之悃愊，尽于此章。若圣意确然不回，则是臣言无补，须至援引故事，自求贬黜。况宗愈顾惜名位，不知廉耻，傥陛下务为优容，俟其自请，以理度之，必无是事。又虑君慈不欲出臣之奏，恐伤体貌，臣已一面申三省，乞奏请前后章疏付外施行去讫。伏乞早赐睿断，去邪勿疑，以慰天下之望。」
　　又以状申三省云：「安世自去年后来，凡二十次具状论列胡宗愈除尚书右丞不协公议，及以欺君冒进、奸邪贪猥之罪十二事，条列以闻，乞行罢免，至今未奉指挥。重虑上件章疏不曾降出，伏乞特赐奏请付外施行。」
　　又言：「臣伏惟前后二十次论奏胡宗愈罪状，乞行罢免，而圣德□厚，务全体貌，章皆留中，未蒙施行。宗愈幸累疏之不出，盗据丞辖，包羞儙年，辱国已甚。臣忝居言路，职在绳纠，遂举弹文之大略，以申三省。宗愈并不避位，视事自如，中外指目，无不鄙笑。近世辅弼，毁灭廉耻，未见如此之极也。臣窃伏思念：舆情之所以共恶者，不过责其无耻之一节；而臣之所以深疾者，特诛宗愈之意尔。臣闻国家设谏官、御史之职，本欲肃正纲纪，防察奸邪，故风采扬振，贵贱震恐，非一二小臣敢作威福，盖朝廷上下之体，待此而后严也。今宗愈知台谏之弹劾，而力排公议，若无所睹，惟其以言者为不足恤，是乃陵蔑陛下之风宪。为大臣而有轻视人主之心，陛下纵欲赦之，其如朝廷何，其如天下何！使宗愈实无它罪，止有此事，犹在谴诃之列，而况欺君乱法，奸邪贪猥，罪状显著，至于数十，尚安足以预庙堂之论，处具瞻之地乎？伏望圣慈深加省察，以臣前后章疏付之有司，公行推究。若宗愈之罪如臣所言，即乞特赐睿断，早令罢出，若臣所论无实，亦乞重行窜逐，庶分邪正，以服天下。」
　　己卯，尚书右丞胡宗愈为资政殿学士、知陈州。（刘安世言行录云：「安世申三省，凡二十次论胡宗愈，乞请章疏付外。翌旦，三省奏事罢，执政皆退，帘中有语云：『右丞且住。刘某有章疏言右丞，知否？』宗愈对：『不知言臣何事。』宣仁曰：『章疏更不降出，右丞宜自为去就。』遂罢政。」此事当考。）
　　详定制造水运浑仪所奏：「太史局直长赵齐良状：『伏睹宋以火德王天下，所造浑仪，其名水运，甚非吉兆，乞更水名，以避刑克火德之忌。』案张衡谓之刻漏仪，一行谓之水运俯视图，张思训所造，太宗皇帝赐名『太平浑仪』，名称并各不同。今新制备二器而通三用，乞特赐名，以称朝廷制作之意。」诏以「元佑浑天仪象」为名。（四年四月八日事，附许将等言前。）
　　翰林学士许将等言：「详定元佑浑天仪象所先被旨制造水运浑仪木样进呈，差官试验，如候天不差，即别造铜器。今周日严、苗景等昼夜校验，与天道已得参合，臣等试验，昼夜亦不差。」诏以铜造，仍以「元佑浑天仪象」为名。
　　其后本所又言：「前所谓浑天仪者，其外形如丸，其内则有玑有衡。其外形如丸，即可篃布星度【六】，大率若本所造浑象之制；其内有玑有衡，即可仰窥天象，大率若本所造浑仪之制。若浑天仪，则兼二器有之，同为一器。既言浑天，则其为象可知，然于浑象中设玑、衡，使人内窥天象，以占测为主【七】，故可总谓之浑天仪，其实兼仪、象而有之也。今所建浑仪、浑象，别为二器，而浑仪占测天度之真数，又以浑象置之密室，自为天运，与仪参合。若并为一器，即象为仪，以同正天度，则浑天仪、象两得之矣，此亦本朝备具典礼之一法也。乞更重作浑天仪。」从之。
　　诏罢石州葭芦寨监酒税官，其商税令寨主并监押轮监。
　　辛巳，诏上清储祥宫依图修盖，和雇工匠。（此据政目三月十一日所书增入。）
　　甲申，尚书省言京西北路蔡、颍州界近来惊劫贼盗稍多，人民不得安居。诏蔡、颍州今后强盗三人已上及窝藏人，并权依重法地分施行，候盗贼衰息取旨。
　　诏保甲出身使臣，昨添差充诸处指使，除合管职事外，不许别差权刑狱、钱谷、民政去处勾当。（编录册三月十三日圣旨。）
　　是日，中书侍郎刘挚上书曰：
　　臣待罪近辅，再历年所，日奏职事，亲闻德音，退伏思念：皇帝陛下以日跻之圣，上资慈训，而太皇太后陛下以□仁之德，勤邦俭家，四年之间，用人立政，施德布惠，所以绥养天下，上以昭祖宗之盛业，下以为社稷无穷之休，天下之幸，万臣之赖也。臣于此时，得依日月之末光，备位辅佐，念虽杀身，何以报称。然臣尝读西汉之书，观孝文皇帝承高、惠之后，人心思治，而上方躬仁履俭，克勤率下。当时民俗醇厚，府库充羡，四方无犬吠之惊，亦可谓治安之世，而贾谊之论，乃谓：「方今之势，如抱火厝于积薪之下，火未及然，因谓之安。」及其忠愤之所发，至于恸哭流涕，臣尝怪其论之过也。其后不数十年，而治乱之迹，若合符契。臣于是知居安虑危之心，唯圣智乃能有之，而私忧过计之论，亦未可以迂而弃也。
　　臣近与同列奏事延和殿，两蒙宣谕，大意今日朝廷之事，固已尽心，略有成法，唯以久远守之为念。又圣虑深远，因论及它日还政之后，任用左右，常得正人，则与今日用心无异，若万一奸邪复进，荧惑动摇，则反复可忧。然辨别邪正，全在一人，此乃持盈守成之大戒也，而皇帝陛下深加省领。臣退而叹息欢喜，以谓愚臣平日之所怀为国远虑者，正在此事，未及上达，而陛下先知之矣。区区之诚，虽殚千虑，何以及此？臣今因得敷陈本末，以毕其说，惟陛下□其罪，试一览之。恭惟先皇帝以聪明睿知，承累世丕平之业，思欲力致太平，复见三代之盛，以汉、唐为不足道也。当时之议，以谓非国富则无以为也，非兵强则无以为也，非人才足用则无以为也。是三者，图治之伟论也。而当时辅臣如王安石、吕惠卿辈，不能副先帝委任之意，乃奋其私智，肆为乖谬，大失先帝之本旨。其富国也，则助役、青苗变而为聚敛之法；其强兵也，则保马、保甲流而为残扰之政；其用人也，则进辩给轻捷之子，以为适时，退老成敦厚之人，以为无用。于是四海兴议，而先帝颇知其事，故罢退安石等不用。继而王珪、蔡确之徒，尤不能将顺主意，踵事增患，而先帝又知政令有未便于民者，方将改作，遽以弃天下。忠臣义士至今长为先帝惜之者，常在此也。
　　及皇帝陛下绍膺大历，太皇太后陛下同览万机，临御已来，法度之难久行者修完之，臣下之害政者改易之，正所以述成先帝之盛德美志【八】，传于无穷，可谓备矣。自改更之后，在陛下无所愧也；天下公议正论，以为当然也；天下百姓莫不安乐，以为当然也。然陛下亦知有以为不然者乎？臣虽至愚，尚能臆度知之。夫前日之事，乃前日之人所缘而进者也。政在则人存，政异则人息。今譬之芟草也，枝叶虽除，根株尚在，能保其不复生乎？前者，二三大臣之朋党，皆失意怏怏，自相结纳，睥睨正人，腹非新政，幸朝廷之失思，欲追还前日之人，恨不能攘臂于其间也。今布列内外搢绅之间，在职之吏，不与王安石、吕惠卿，则与蔡确、章惇者，率十有五六，此臣所以寝食寒心，独为朝廷忧也。
　　然臣之区区，非欲陛下苦治朋党也【九】，朋党之大，亦岂易治哉？但欲陛下知其事，常加防察，不使得行其术则可矣。臣亦常深计其术矣，不过日夜窥伺间隙，异日可以进说，则造眩惑之谋，文饰奸言，以感激圣意，动摇政事而已。其所进之说，臣窃料之，其大者必为离间之计，此最易入易听，而其祸亦最大，不可不防其渐而深察之。其次又有二说：其一曰，先朝造法为治，而皇帝陛下以子继父，一旦听臣民之言，有所更改；其二曰，先朝之臣多不任用，如蔡确等受顾命，有定策之功，亦弃于外。此二说者，自人情言之，则浅近而易听；自义理考之，则无所取也。
　　臣谨按：天下之治，有不可不因者，有不可不革者。可因者，虽乱世犹因之，故周武王克商，反商政，政由旧，是也。可革者，虽父道犹革之，故汉文除肉刑，至景帝改之；汉武造盐铁、榷酤，至昭帝罢之是也。自二圣临政，首进任司马光，其余辅臣继有出入者，天下之人晓然知道之所在，延颈跂踵，以望新政。而陛下又能虚己公心，开广言路，延纳忠谠于天下，无有远迩，上章论事，愿改政令者，莫知其数，而圣虑深远，犹再三谨重，有不获已，方取十之一二最大者，诏讲议施行之。如青苗、免役、保甲、保马、市易之类，敢不改乎？改之所以顺人心、救民命尔，岂喜变更哉？试考察今日百姓安与不安，便与不便，则改更是耶非耶，立可见矣。若谓凡继体之君，于先朝之政皆不可改，则古圣帝明王继政而有改者皆非耶？我祖宗之法，有久而不便者，先帝尝改之矣，亦可以为非邪？知所宜因，知所宜革，是先帝之志也。
　　至如臣僚之进退，盖法既有改，则昔日缘法而进者，非己之便，稍自引去，而圣恩□假，各尽礼数，独有一二奉法尤无状，如吕惠卿、□居厚辈者方罢斥之，天下之议莫不以为允。是时，蔡确身为上宰，自请补外，继以家人犯法，言者沸腾，遂坐左迁；章惇亦以悖慢忿戾，无礼于君父而罢之，此岂固欲不用父之臣哉？盖法者，天下万世之公也。陛下纵欲以功而屈法，如天下万世何！夫皇帝陛下乃先帝之正嗣，承继大统，实天下之至公大义也。方先帝违豫弥留之日，与太皇太后陛下已有定命，宣示大臣，则大臣奉行而已，何策之定哉？岂可贪以为己功，常诵于口，假以谋进哉？古之所谓定策者，谓遭变之际，未知所立，大臣能于此时挺身忘祸，有所择而立之，以安社稷，则是策计由此人定之，故曰定策。古之人则汉霍光是也，今之人则韩琦是也。然霍光死才三年，宗族犯法衰废，未闻古今之论以宣帝为忘功臣也。故曰：「法者，天下万世之公也。」然则二说者岂足取哉？
　　夫立政而违民，改之是也。而异论者非之，以谓改父之道【一○】，此岂公议哉？是谗间之说也。若昨者，陛下坐观政令未安，奸邪当路，生民咨怨，而恬不为虑，以避改易之小嫌，则得为孝乎？无乃负先帝所以传授皇帝陛下、顾托太皇太后陛下之心乎？而况不闻天下有此嫌也。
　　大抵自司马光不幸死亡之后，朝廷之事，肯不顾患祸，身任其责者少矣，此固不能逃陛下之圣鉴。传曰：「百年之计，莫如植人。」夫所与共守天下，传之永久，非有同心一德，守正不惑之人，将谁托之？呜呼！君子小人之辨，何其难耶！君子之进，未尝有心于害小人，但远之而已；若小人进，必欲尽覆君子。所以今日邪正之士，不可以不早辨也。观汉元帝之世，弘恭、石显用事，是时贤士如萧望之、刘向、周堪之徒，上雅知其才用之，而忤恭、显，终抵以罪，或至于死。此无他，正人之势不胜也。仁宗皇帝庆历中，韩琦、富弼、范仲淹辈当代名臣，一时并进，其后未久，皆不免为小人谗毁排陷，相继逐去。然上赖圣明，终得免大祸，复被收进，建立功业者，内外多正人，奸不能胜也。故君子在上，小人失志，必为倾害之计。今朝廷清明，幸无恭、显之患，而陛下圣哲，好正直而恶邪佞，臣之所忧者，恐正人之势，不得如庆历时能胜小人也。
　　小人之志，趋利而已。自二圣临御以来，开廓大度，并包同异，无所不容，宜皆得其尽心为用；而怏怏之人，尚敢阴怀二心，潜藏恚恨，投隙害政，依违观望者，彼诚见皇帝陛下渊默谦恭，未甚可否朝政，不知圣意他时所属，将谓天下之事未大定也。殊不知太皇太后陛下保佑辅翼之者，罔不备尽，而皇帝陛下虚心听纳，灼见是非者，盖已久矣。臣载念人主以一身临天下，其动止语默之微，上系宗社之重，下统生民之命，虽皇帝陛下仁圣之德，出于天禀，而修心正身之道，宜深有资于太皇太后陛下母仪之训也。
　　昔者，周公之辅成王，复辟之后，作立政以戒用人，故成王宜民宜人，见于假乐之诗；作无逸以戒逸豫，故成王持盈守成，见于凫鹥之诗，后世称三代之隆者必先焉。霍光有功于汉室，而奸臣上官桀与藩王等谋为奸变，上书诬光之罪。是时，孝昭帝年十四，察见忠之与诈，诛灭桀等，益信任光，于是汉室几危而复安。臣不胜愚恳，伏望太皇太后陛下深念周公所以戒成王之意，拥佑开导，以成就皇帝陛下之德；凡人之才如何为正，如何为邪，事之理如何为是，如何为非，日夕讲论，以立万世不拔之基。伏望皇帝陛下深鉴古事，体汉昭帝之明，以辨忠邪，使它日奸言异论，不可得而入；常思太皇太后陛下之言，无疑于心，无怠乎听，庶以永承祖宗之业，天下幸甚！臣孤外之臣，蒙陛下拔擢不次，由言路而进，不敢避怨，不敢希恩，唯期循守公道，以报万一。然前日失意之人，其党布满内外，皆与臣为雠也。身迹惴惴，危若累卵，非陛下洞照愚直，力赐保全，安有今日？故臣缘近日两蒙宣谕之旨，辄为此言，以推广圣意。若使涓尘有助海岳，则臣虽死无憾。贴黄：「臣奏此书，别无施行，止为昨蒙宣谕，故因而欲推广圣意。愿无疑无懈，常以辨别忠邪为心，坚守今日政事，庶免他日奸谀之言可以浸润动摇，臣书大意如此而已。伏乞留中省览，使蝼蚁之诚，或补万一。」
　　又贴黄：「今内外异议之人，日欲摇动陛下之政，不可不察者。昔时，王安石所行事，逆民而背理，然人不敢摇者，何谓也？盖有严刑峻责，言之者有罚，故人畏之，敢言者少也。今朝廷为政，顺民而循道，然人敢言者，何谓也？盖陛下□仁大度，招言纳谏，唯恐人之不言，言之者无罪，故奸人妄意而作也。故役法一事，自元佑元年改作差法，乃是将祖宗差役法及先帝雇役法参而用之，又令监司、州、县博访利害，逐旋申明，自后四方论列不一，虽小官贱士，肆口所言，以申其愤，今其法摇动改变者，十之六七矣，近日又将科场一事，摇动荧惑。昨元佑元年，两制、侍从、台省臣僚，讲议定夺，凡一年有余，又经圣览，方此施行，亦是将祖宗先帝之法，合诗赋、经义为一科，是万世有利无害可行之法。今人情已定，止是安石之党，力要用经义。臣愿陛下坚守已行之法，勿为浮议所动。」
　　又贴黄：「科场事，臣见与宰相已下参议，必为陛下坚守此良法，非久必须进呈。然为论列者不已，故先奏知，区区孤忠，惟冀省察。」（立进士试四场法【一一】，在四月十八日戊午。）
　　注　　释
　　【一】如辨黑白而无疑惑之心「如」原作「知」，据尽言集卷四论胡宗愈除右丞不当改。
　　【二】郭君「郭」原作「国」，据同上书改。
　　【三】左司谏韩川「左」原作「右」，据本书卷四○九元佑三年四月甲申条、太平治迹统类卷一八宣仁垂帘圣政、宋史全文卷一三上及同上书改。
　　【四】清臣罢尚书左丞「左」原作「右」，据尽言集卷四论胡宗愈除右丞不当、宋史卷二一二宰辅表、卷三二八李清臣传改。
　　【五】论语「论」字原脱，据论语子张补。
　　【六】即可篃布星度「篃」原作「偏」，据宋会要运历二之一三改。
　　【七】以占测为主「主」原作「言」，据阁本及同上书改。
　　【八】正所以述成先帝之盛德美志「之」原在「德」下，据阁本及长编纪事本末卷九四变新法改正。
　　【九】非欲陛下苦治朋党也「朋」字原脱，据阁本补。
　　【一○】以谓改父之道「道」原作「臣」，据长编纪事本末卷九四变新法改。
　　【一一】立进士试四场法「士」原作「七」，据阁本及本书卷四二五元佑四年四月戊午条改。
续资治通鉴长编
卷四百二十四
卷四百二十四
　　起讫时间 起哲宗元佑四年三月乙酉尽其月
　　卷　　名 续资治通鉴长编卷四百二十四
　　帝　　号 宋哲宗
　　年　　号 元佑四年（己巳，1089）
　　全　　文
　　三月乙酉，知广州、宝文阁待制蒋之奇为江、淮、荆、浙等路制置发运使，朝散郎、江、淮、荆、浙等路发运副使路昌衡为直秘阁、权知广州。右正言刘安世言：「窃惟南海之地，控制蛮獠，风俗轻悍，易动难安。祖宗以来，择帅尤重，必有绥怀之德，济以肃服之威，使之统临，乃能镇静。臣按昌衡人品鄙下，资性残刻，清议不齿，为日已久。方陛下嗣膺大宝，驱逐髃邪，昌衡与蹇周辅辈均号酷吏，在所废斥，素为蔡确鹰犬，极力主张，屡叨要官，觽谓幸免。今岭表之寄，事任非轻，岂兹小人，可称简拔。」
　　又言：「臣近尝论列路昌衡除知广州不当，初闻尚书省勾收告命，搢绅莫不欣悦，今日乃知却有指挥，令进奏院依例发下。三数日内，予夺反复，中外疑惑，实损国体。臣按昌衡天资峭刻，狡狯诞谩，昔熙宁中，知相州安阳县，不修士检，丑声流闻，本路监司将行按发，昌衡遽乞寻医，因得幸免。然而内疑指使刘龟年暴扬其事，后来陕西用兵，龟年适在秦州夕阳镇为监押，昌衡乃指名抽差部押粮草，欲缘军事，中以危法，而泄其私怒。是时，龟年具以因依诉于赵济，遂留而不遣，其事喧腾，无不知者。臣又闻昌衡执亲之丧，寓居南京，曾无哀戚之容，反为匪僻之行。有武人刘振孙者，候其微服步入倡家，遂痛殴之，为人所救，仅得逃逸。及昌衡为陕西转运副使，振孙又知宁州，挟其旧怨，勇于报复，乃用匿名之书，移振孙为原州都监。且匿名文字，于法不当受理，而昌衡违法受之。振孙事状甚轻，曾无免所居官之罪，借令当移，亦无降等之理。昌衡任情刺举，不畏公议，一路澄清之寄，将何赖焉？臣又闻昌衡治余行之狱，辄废录问，违经乱法，天下以为酷吏。然而行之旧游王珪之门，昌衡既于案牍之间隐落其事，又密告于王珪，以市私恩，仍与蔡确阴相交结，故珪、确用事之日，骎骎华要。陛下即政之初，澄汰奸慝，昌衡以死党在朝，独免废放。岁月未几，频易剧任，当时士论，固已上讥廊庙，下责台谏。今南海之地，控制百蛮，推择帅才，尤宜谨重。以昌衡之罪恶如彼，而朝廷之委付如此，臣恐豺狼之性，毒烈贪暴，必不能为陛下布宣惠泽，镇安远民，异日生事，悔将无及。伏望圣慈速降睿旨，收还昌衡误恩，别择良守，以式南国，岂胜幸甚！」（二十八日，昌衡改潭州。）
　　诏：「在京禅僧寺院，今后士庶之家妇人，非遇开寺，不许辄入游观[一]，及不得礼谒参请。其官员入寺，不得衣童行服，及于僧人坐下礼拜侍立。官员委御史台，余委开封府纠察以闻。」从殿中侍御史孙升奏请也。（升集有奏议。政目云：「诏在京禅僧寺院，非开寺，不许妇女辄入，官员不得衣童行衣拜僧。」新录削此。）
　　诏录孙甫男俦为郊社斋郎，以甫妻程氏叙甫遭遇仁宗，任侍读，本家无人食禄，故有是命。（政目云甫孙。）
　　三省、枢密院言，编排神宗皇帝御制所请圣制神宗皇帝文集序。从之。
　　右正言刘安世言：「臣伏见去冬迄春，雨雪愆期，夏苗将槁，秋种未布，虽陛下至诚恻怛，祈祷备尽，霈然之泽，终未告足。窃惟故事，春有大宴，方兹久旱，民忧阻饥，伏望圣慈深加轸恤，特罢宴乐，以示悯雨之意，庶几天人感悦，早获嘉应。」御史中丞李常亦请罢春燕，执政进呈，不行。（此据曾肇奏议。）
　　中书舍人彭汝砺同曾肇言：「臣伏见去年诸路灾歉，京西、陕西人至相食，冬间屡得嘉雪，宿麦甚茂，饥民嗷嗷，待此以济，而雨不时应，旱气以成，麦苗萎黄，势将槁死。虽收成之处，所得固已无多，若饥馑荐臻，公私受敝有不可言者。此正君臣侧身畏惧、忧□百姓之时，而恬然莫以为意，此臣之所未喻也。皇帝、太皇太后畏天爱民，海内所知，岂忍生灵转徙沟壑？恐是上下蒙蔽，苟□圣心，但云雨泽小愆，未至害事。九重深远，何繇尽知？臣等承乏从官，不敢雷同隐默，敢效小补，仰裨万一。伏见已定今月十七日春燕，臣愚窃谓天甾方作，民食未充，乃于此时君臣相与饮食燕乐，恐无以消复天变，导迎和气。伏望特降德音，为罢春燕，使百姓咸知陛下之意。人心既悦，天意亦顺，自有膏泽应声而至，犹足以捄垂死之苗，获丰登之望。盖辍一日之适，而成终岁之功，在于圣心，宜无难者。惟留神无忽，天下幸甚！」
　　贴黄称：「臣等非不知燕日已迫，言若后时，反复思念，自春亢旱，雨作辄止，岂非人事有所未至。累年饥馑，使今年麦复不收，则公私之忧有不可胜言者，故不能默然，以负陛下。罢一燕虽小事，然足以知二圣至诚恻怛，所以畏天忧民者无所不尽，天高听下，日监在兹。昔宋景公一言而荧惑退舍，况二圣盛德，其应宜不旋日。如蒙采听，伏乞出自圣断，即降指挥。」
　　丁亥，诏罢春燕。
　　翰林学士苏轼为龙图阁学士、知杭州，从轼请也。既踰月，轼言：「臣近以臂疾，坚乞一郡，已蒙圣恩差知杭州。臣初不知其它，但谓朝廷哀怜衰疾，许从私便，及出朝参，乃闻班列中纷然皆言近日台官论奏臣罪状甚多，而陛下曲庇小臣，不肯降出，故许臣外补。臣本畏满盈【二】，力求闲退，既获所欲，岂更区区自辨？但窃不平，数年以来，亲见陛下以至公无私治天下，今乃以臣之故，使人上议圣明，以谓抑塞台官，私庇近侍，其于君父所损不小，此臣之所以不得不辨也。臣平生愚拙，罪戾固多，至于非义之事，自保必无。只因任中书舍人日，行吕惠卿等告词，极数其凶慝，而弟辙为谏官，深论蔡确等奸回，确与惠卿之党，布列中外，共雠疾臣。近日复因臣言郓州教授周穜以小臣而为大奸，故党人共出死力，架造言语，无所不至。使臣诚有之，则朝廷何惜窜逐，以示至公；若其无之，臣亦安能以皎然之身，而受此暧昧之谤也！人主之职，在于察毁誉，辨邪正。夫毁誉既难察，邪正亦不易辨，惟有坦然虚心而听其言【三】，显然公行而考其实，则真伪自见，谗诬不行。若阴受其言而不考其实，献言者既不蒙听用，而被谤者亦不为辨明，则小人习知其然，利在阴中浸润肤受，日进日深，则公卿百官谁敢自保？惧者甚觽，岂惟小臣？此又非臣独为一身而言也。伏望圣慈尽将台谏官章疏降付有司，令尽理根治，依法施行。所贵天下晓然知臣有罪无罪，自有正法，不是陛下屈法庇臣，则虽死无所恨矣。夫君子之所重者，名节也。故有『舍生取义，杀身成仁』，『可杀不可辱』之语。而爵位利禄，盖古者有志之士所谓鸿毛敝屣也。人臣知此轻重，然后可与事君父，言忠孝矣。今陛下不肯降出台官章疏，不过为爱惜臣子，恐其万一实有此事，不免降黜；而不念臣元无一事，空受诬蔑，圣明在上，瘖呜无告，重坏臣爵位而轻坏名节，臣窃痛之。意切言尽，伏俟诛殛。」
　　贴黄称：「臣所闻台官论臣罪状，亦未知虚实，但以议及圣明，故不得不辨。若台官元无此疏，则臣妄言之罪，亦乞施行。」
　　又贴黄称：「臣今方远去阙廷，欲望圣慈察臣孤立，今后有言臣罪状者，必乞付外施行。」从之。（曾肇行轼杭州制云：「方冀纳忠于朝夕，遽祈养疾于东南，章却复来，告满辄赐，力固难强，义所重违。」）
　　诏新除太常少卿王子韶别与差遣，从刘安世之言也。（二月十二日，三月二十六日。）
　　诏：「诸军应排遣长行阙六人，以取阵教头系长行一人、上名一人，各年未五十充。应及五年者，依取武艺高强人法体量，仍滚同拍试。如得中，升在诸色武艺人上安排；如不中，但及本军第一等事艺，亦与额内从下收补。内上名即候再经排遣，依此。」（新本削去。）
　　熙河兰会路副总管姚兕徙环庆路，代曲珍也。（珍卒在三月五日。）
　　己丑，诏今后每遇大礼，更不上尊号。
　　承议郎、著作郎范祖禹为中书舍人，仍赐金紫。初，祖禹召试中书舍人，恳辞，有旨降诰免试，祖禹又辞曰：「辞记注而特召，辞召试而直除，则何以厌服人言，答扬圣选？」从之。（此月十四日，召试；五月二日，除右谏议大夫。）
　　辛卯，日中天晴，四方有云，午时有流星自东北方向西北方急流，入浊没【四】。（月末，刘安世云云可考。本纪云：「昼有星出东方。」志却不书此，当考。）
　　癸巳，簄决在京系囚，杂犯死罪以下递降一等，至杖释之，以时雨稍愆也。
　　诏以三佛齐进奉使皮袜为怀化将军。
　　乙未，左仆射吕大防为明堂大礼使，右仆射范纯仁为礼仪使，知枢密院事安焘为仪仗使，门下侍郎孙固为卤簿使，中书侍郎刘挚为桥道顿递使。（政目云：「差明堂五使，鎫执政官。」）
　　朝请郎、礼部员外郎□安诗为右司谏。（政目在十八日。）朝散郎、权发遣江南东路提点刑狱贾易为礼部员外郎。（贾易为礼部，在丁酉日，今并书之。）
　　罢幸琼林苑、金明池。
　　丁酉，龙图阁直学士、知太原府曾布知成德军，龙图阁直学士、知成德军滕元发知太原府，朝散大夫、太常少卿王子韶为卫尉卿。
　　右正言刘安世言：「臣前四具状论列王子韶差除不当，比闻已得指挥，别与差遣。今早伏睹除目，授卫尉正卿，反复思之，不得其说，须至辩析，上烦天听。臣累奏子韶罪状，皆天下之所共知，未尝有一语敢涉疑似，朝廷使之追改，则是不以臣言为妄。前日少常之命，既非所宜，今七寺正卿，又在太常少卿之上，岂可因人弹劾，更得超迁？予夺重轻，悉皆倒置，是非好恶，觽且何劝？开髃小侥幸之门，启大奸窥伺之隙，政事如此，臣窃忧之。伏望陛下总揽权纲，重惜名器，惩子韶之朋附，亟令外补。或谓即今若无显过，则乞依旧处以卫尉少卿。惟断自宸衷，无惑觽口，庶几公道不至沦废。」
　　又言：「臣闻主王子韶者，谓官制后来太常少卿最为清选，今若不容子韶冒处，七寺卿列乃是麤官，舍彼与此，别无侥幸。臣请有以折之。勘会太常少卿之美迁者【五】，或为侍郎，或为给谏，前日之李常、赵瞻、梁焘、鲜于侁、赵君锡是也。七寺卿则不然，崔台符、杨汲自大理，孔宗翰自鸿胪，韩宗道自太府，不作给谏，便拜侍郎，安得谓之麤官，而少贬于太常也？况太常少卿系从五品，诸寺正卿乃从四品。子韶自卫尉方及一年，才擢少常，又正卿列。平日不挂贬议之人，尚有骤迁之避【六】，以子韶之罪恶显著，而力排公论，必欲超擢，朝廷政事岂宜如此？臣自忝谏列，进言多矣，然未尝以决不可行之事，要君近名。惟是公道陵夷，小人浸盛，是以不避烦渎天听，须至再三论辨。况陛下励精求治，长育人才，去一老奸，无损于国，惟祈睿断，早赐施行。」（五月二十二日，子韶知沧州。）
　　前通判杨州王巩知海州。（此据政目二十六日事。六月八日，又改密州。六年六月八日，刘挚云云可考。）
　　诏诸路阙雨，中岳、西岳、江渎、河渎、淮渎委逐处长吏选日躬诣本庙，精洁祈祷。
　　戊戌，诏诸路监司，除近便州军躬亲外，余各于辖下选官分诣诸州军，将见禁公事与当职官逐一躬亲引问，除死罪于法合听旨及重伤守辜外，余鎫疾速放讫以闻。
　　己亥，朝议大夫、直秘阁、知潭州谢麟为直龙图阁、知广州，新除知广州、朝散郎、直秘阁路昌衡知潭州。
　　右正言刘安世言：臣近二次曾具状，论列昌衡除知广州不当，今日虽闻指挥，易守潭州，而贴职误恩，尚未追改，考之公议，咸谓未安，须至开陈，上渎天听。臣前章所奏昌衡罪恶，固已详悉，而情理之尤不堪者，莫甚于执亲之丧，而为匪僻之行。昔陈寿居父忧之中，使婢和药，当时士论，尚且鄙弃，岂若昌衡不念顾复之德，肆行邪秽之事？臣闻父子之道，天性也。事亲孝，则忠可移于君。今昌衡违犯名教，绝灭人理，于所厚者其薄如此，陛下亦安用之？况所贴职名，本为南海重寄，欲宠其行，前命既罢，即合追寝。兼长沙守臣从来亦无带馆职之制。使昌衡舍鞕瘴之远，得湘潭之便，又贴直阁【七】，坐制一方，天下奸慝，何所惩沮？惟陛下留神省察，速降睿旨，追还昌衡新命，别与闲慢差遣，庶几善恶明辨，少厉薄俗。」
　　朝奉郎、直龙图阁、知河阳邢恕为集英殿修撰、知沧州。恕时已遭丧去河阳矣。（邢恕孙绎录恕言行云：「吕公着欲复引恕作中书舍人，令门下侍郎孙固发端，公着从而赞之。独刘挚云：『恕到河阳亦未久，且除集撰作帅如何？』同列皆不答，遂罢。是日，宣仁亦有召恕意，挚不能夺，故姑以集撰塞诏。」此事盖饰说也，然移恕沧州且加官，必有故，合考。邵伯温辨诬云：「元佑三年春，申公辞相位，拜司空、平章军国事，吕大防自门下侍郎拜左仆射，范纯仁自同知枢密院拜右仆射。邢恕自襄州移知汝州，特往邓州见蔡确，再谋定策功。恕又移知河阳。次年春，吕申公薨，时知汉阳军□处厚得蔡确在安州日题车盖亭诗十首，笺注奏上，以为谤讪。盖处厚自寺监丞确辟为山陵司掌笺奏官，既罢，处厚欲确以故例除馆职，确不荐而出之，以此怨确。先是，温公之子康服除赴任，邢恕招之由河阳入朝。伯温素知恕之谋，乃谓康曰：『公休免丧未见君，不可枉道先见朋友。』康，纯德之士，以恕出温公门下，又同年登第，信之不疑，谓伯温曰：『已诺之矣。』伯温曰：『若事不可者，公休或从之，必为异日之悔。』康卒往。恕见康，盛称确策立大功不可掩，劝康作书称确之功，为它日全身保家之地。康果不能违，作书如恕之言，留恕所。盖恕意欲得司马温公之子尚得称确功，足以取信朝廷天下之士矣。是时，梁焘自温州以谏议大夫召，焘已取温县路赴任，恕亦使人要之出河阳。焘与恕有旧，焘既至，连日夜论说蔡确定策功不休，恕果以司马康与确书亦称其功为证，焘不悦。焘还朝，适会□处厚奏确诗至，遂与司谏吴安诗、正言刘安世、侍御史朱光庭等论确罪，亦言司马康与蔡确书事，朝廷下康分析，康方悔之。」此事当附邢恕责永州时。）
　　御史中丞李常言：
　　臣伏见今日政令之最大，而施设未安，致人情不和者，役法是也。役法之大，溥及四海，穷边远徼，山农野叟，无不系其利害休戚。今自改更以来，日见未便，户部虽巧为损益，以求可行，犹朽木粪土，本根不善，终不能必当。四海之人，形声靡和，嗷嗷莫诉，而陛下曾未之察也，执政大臣曾未之□也，观望百执事钳口奉行，曾莫之告也。然则陛下之明有所蔽，而不篃照乎四国矣，威刑狎玩而有所弗詟矣，号令差忒而施设失当矣。德泽不及乎黔黎，而欲时雨之应期，何可得邪？臣请详言力役之为民患，差与雇利病重轻之不同者。
　　夫耕农之人，傥身常在野，而不见官府、入城市，天下之情所同愿也。且自租庸调法废，版籍不明，役法寖敝。国朝因仍前代，虽加损益，不免就版籍，随重轻等第差科，然破家产，废农业，非一日之积矣。熙宁中，讲知差法之敝，天下州镇，凡因色役害民之事，例皆裁减，如衙前管勾厨库，承符、散从、手力充场库子、接送之类也。就其不可减者，悉使召雇，而赋钱平民。平民随力出钱，无事于公家之役，遂得以身常在野，不见官府、入城市，孰便于是邪？虽然，方是时，奉令之臣取民过多，务于赢积，遂有输钱不逮之叹，农民愈贫之忧，而不闻其免徭役而事农业于家为病也。
　　陛下即位之初，采纳髃言，念岁岁输钱为非农人之事，又不供力役以为非古道，一切罢之，复行差法。方诏旨初下，愚民未知被差之为害，臣于是时亦未能尽知其如此，四远之人，盖尝欢呼而相庆矣。行之既久，始觉其患有加于向日，何也？盖差法之废，十有余年，版籍愈更不明，宜重役者辄轻，宜轻役者反重，交相纠结，狱讼纷然；吏缘为奸，公行赇贿，乡□户多者，仅有休息之期，乡狭户窄者，频年在役。况今无限田之制，上等极力之人，昔输钱有岁百贯至三百贯者，今止差为弓手，岁雇弓手一名，以代身役，不过用钱三四十贯；中下人户，旧出钱不过三贯至二贯，而雇承符、散从、手力之类，不下三十贯。以是校之，劳逸苦乐，殊为不均，至相倍蓰矣。然则今所改法，能使上等人户优便安闲，而第三、第四等困苦日甚。诗云：「哿矣富人，哀此惸独。」正谓是也。
　　昔者，臣待罪户部，尝献议曰：「法无新陈，便民者良法也；论无彼此，可久者确论也。」既而典司邦宪，亦屡以此干冒圣聪，有司收格，曾莫之省。以臣料之，人情岂甚相远哉？不过谓业已施行，惮于改易，殊不知茫茫四国，仰诉无由，蚩蚩民命，相顾待敝，聚为不和之气，上动天鉴，岂国家之盛事邪？臣前所奏，尚欲令富者输钱，贫者出力，折衷二法而为书。今也博访舆言，详究民瘼，在上者既无□剩之求，则下户皆愿输钱矣。而又四方风俗或不同，利害或不一，当差而愿雇者有之，当雇而愿差者有之。诚使四方随俗以为法，不以一偏之好恶示四方官吏，四方官吏不得观上所好恶而讲法，其归主于□民便俗，上下均一，无有偏重而已。今示以一偏之意而为法，使四海沸腾，细民穷困，朝廷晏然不知虑，卿士大夫畏忌不敢言，况希合之人为监司与夫守、令者，持之不以介诸怀，使陛下致天怒于上，人怨于下，岂国家社稷计邪？
　　臣缪司典宪，陛下许其察利害、言得失，复有所顾避而不言，则臣上负朝廷，下辜百姓，罪不容诛矣。伏望圣慈悯民力之愈敝，察天意之甚微，特诏一二详练民事臣僚，使与贱臣就差雇二法取便百姓者修完之，无牵新书，无执旧说，吾民以为善斯善矣，庶乎灾变可消，和气可格，天下幸甚！天下幸甚！（常奏称四月。按：刘安世三月劾常请复行雇役，今移见安世劾章前，附之月末。然常请复行雇役，不但此一奏矣。）
　　是月，右正言刘安世言：
　　臣伏自去年胡宗愈窃据丞辖，不协人望，臣忝备言路，累具弹劾，而圣德□大，务全体貌，迁延经岁，未赐指挥。臣以公议不平，难于中辍，乃者上章极言论奏，并申三省，乞请留中之疏付之外廷，明辨曲直。虽发于忠愤，不敢爱身，而退循率易，方俟遣逐。今既半月，威命不至，继闻宗愈已罢政事，乃知陛下不特赦臣之罪，又能听臣之言，恩出望外，感极以泣。陛下仁厚容谏如此，而臣内怀区区未尽之意，若不披沥肝胆，上达天听，则于职事犹为有媿，是以愿终言之。
　　臣伏见御史中丞李常、侍御史盛陶得性柔邪，秉心不一，昔蔡确用事之日，阴相交结，故常自太常少卿擢为礼部侍郎，旋迁天官，遂拜户部尚书；陶自瀛州通判得替，用为太常博士，寻擢考功郎中，皆由闲□之中，置诸要剧之任，才能政事，无足称者。为确主张，人不敢论，以至今日，鎫居丞杂，而又相与连亲，不使回避，阿谀朋党，殊无公道。臣不敢广引细琐，上烦听览，止以近事之尤显著者，试为陛下陈之。
　　臣闻蔡硕【八】盗用官钱，事发下狱，当罪大辟，陛下以天地父母之德，赦而不诛，又免真决刺配，止送韶州编管；仅能周岁，确乞内徙，朝廷屈法申恩，移置黄州；曾不旋踵，确又陈乞颍昌。缘国朝故事，应左降官，虽曾任宰相，而未复职名，犹是谪籍，既系有罪之人，固无自便之理。确之冒昧陈请，御史即合纠弹，而常、陶身任台纲，阴借奸慝，目睹乱法，终无一言，其事一也。
　　按：谢景温系王安礼之妻兄，昨除刑部尚书，觽议以为不可，而常素与安礼兄弟亲善，陶及安礼昔尝同官于大名府，交契甚厚，是以见景温之误恩，鎫不论列，其事二也。
　　章惇在苏州，公违条法，强市田产，使无辜之民，被刑失业，故朱迎等四人不远数千里，赴愬省部。御史台明知上件事实，亦不惩治，假借奸豪，徼幸异日，其事三也。
　　王安石辅政累年，曾无善状，残民蠹国，未见其比。安石之死，人皆称贺，王汾无言责，而能上书陈述义理，乞赐恶谥，以为后来之戒。搢绅之论，莫不多汾有愤世嫉邪之意，而常等恶伤王氏，嫉之若雠，及汾除谏议大夫，遂率全台，肆为丑诋。然汾从来别无过恶，止言其口吃滑稽之类一二小事，乃令报罢，中外之论，至今不以为直。臣近日闻常等所以击汾之由，主于请王安石之谥，操心如此，岂复至公？其事四也。
　　陛下即政之初，知免役出钱为民之患，故复用祖宗差役之制。常在户部，不能讲究补完，而协助邪说，请复雇募；及为中丞，犹闻奏乞施行。怀奸徇私，大害圣政，其事五也。
　　先帝已知经术取士久而有弊，因欲复用词律。昨者有司请于经义之外，加以诗赋，朝廷采纳，已为定制，而安石之党，必欲沮挠。常以屡乞改用经义，其徒翕然誉之。赖陛下圣明，主执不轻变易，而常等言之不已，背公死党，其事六也。保甲之害，觽所共知，陛下变法以来，农民方遂休息，而陶乃建言，乞重编排。朝廷若行其说，天下岂不大骇？率情妄作，其事七也。
　　臣起于小官，误蒙擢用，非不知雷同钳默，足以取容，然而期年之中，历犯权贵，旁人为之忧恐，而臣处之自如者，实以陛下推至诚乐善之心，有舍己从人之德，是以不量力薄，思效涓埃。而况二圣临御以来，逮今五载，遵守祖宗之法，曾无毫发之累，谏臣之职，足以优为。惟是君子小人消长之机，实系天下国家治乱之本，故臣自拜命以迄于今，献纳之间，尤以人物为务。盖朝廷之有君子，如人体之有元气，元气盛实则肤革充盈，血脉荣畅，寒暑疫疠不能投间，以干阴阳之和，则为安强之人矣。至于真守不固，气血将败，内无以养根本，外不能谨起居，一日遘疾，虽和、扁再生，莫知所救。天下之势，何以异此？使君子觽多，小人勿用，然后纲纪振举，政教修明，奸邪阴贼，不能伺隙以乱圣人之治，成太平之功矣。其或听纳之间，不辨枉直，任用之际，不察忠邪，黑白混淆，是非杂揉，日复一日，浸生乱阶，虽尧、舜复起，亦不能治。
　　臣窃闻近日执政奏事之次，亲奉德音，思与大臣共为庙社长久之计，每患异日小人在侧，眩惑人主，败乱国政。忧深虑远，固非愚臣之所跂及。然臣夙夜寒心，而不敢以为无事者，正以风宪之地，乃有常等皆王安石、蔡确之党人，阴持两端，寖害正论。使渐引其类，鎫据要津，则陛下累年忧勤所立之政事，必将复坏于髃小之手，可不痛哉！臣恐陛下之所忧，不在异时，而其兆已见于今日也。况二人狭邪之迹，固已着明，久而不去，必有后悔。惟陛下以臣所陈七事，特赐详览，若非诬罔，必有实状，乞慎择忠厚端正之人，以代常等，不胜幸甚！安世又言：「臣伏见陛下即位以来，于今五载，承天顺地，仁民爱物，德泽洋溢，施乎方外，元元鼓舞，歌颂不暇，固宜阴阳顺序，风雨时若，诸福协应，百嘉蕃昌。而岁比不登，和气堙郁，饥馑流徙，灾伤颇觽。今春旱暵为虐，京畿、西洛二麦失望，农民嗷嗷，且有菜色。虽陛下恻然轸念，靡神不宗，疏决系囚，降从□典，而霈然之泽，终未告足。又陕西、河北屡闻地震，大星昼殒，其光烛地，旬月之间，巨异仍见。臣闻天人之际，精祲有以相荡，善恶有以相推者，事作乎下，象动乎上，阴阳之理，各应其感，阴变则静者动，阳蔽则明者掩，水旱灾异，谴告警惧，使之兢兢修省，而不至于失道之败也。臣窃谓上天之体，虽高而听卑；明主所应，恶文而尚实。与其为祈禳之小数，不若图消复之大方。臣愿陛下夙夜祗畏，侧身修行，特下明诏，以示罪己；又许中外臣民，极言政事之阙失，专委近臣，考求其当，以施有政，庶几下情不至壅塞。其诸路灾伤州县，流民所至，并委守、令多方赈济，无俾捐瘠。申敕沿边帅臣及捕盗官吏，常切警备，以戒不虞。今日已前内外营造土木之役，苟非要切，并乞停罢。分命监司按视留狱，公卿辅弼同寅协恭，以思天变。开觽正之路，杜髃枉之门，诚备灾之善经，应变之至务也。昔宋景公小国之诸侯尔【九】，有不忍移祸之诚，出人君之言三，荧惑为之退舍。以陛下之明圣，发以至诚，以精意感通，何求弗获？臣待罪谏列，日闻焦劳，辄暛愚衷，庶裨万一，惟冀圣慈少赐采纳，不胜幸甚！」（二十二日辛卯，日中天晴，四方有云，午时有流星出自东北方，向西北方急流，入浊没，即安世所指巨异之一也。地震未详。）校勘记
　　注　　释
　　【一】不许辄入游观「许」下原衍「妇女」二字，据阁本删。
　　【二】臣本畏满盈「畏」原作「谓」，据经进东坡文集事略卷三五乞将章疏付有司札子改。
　　【三】惟有坦然虚心而听其言「听」原作「定」，据同上书改。
</div>
    <div class="pagination">
<a href="续资治通鉴长编_page527.html">上一页</a><span>...</span><a href="续资治通鉴长编_page523.html">523</a><a href="续资治通鉴长编_page524.html">524</a><a href="续资治通鉴长编_page525.html">525</a><a href="续资治通鉴长编_page526.html">526</a><a href="续资治通鉴长编_page527.html">527</a><span class="current-page">528</span><a href="续资治通鉴长编_page529.html">529</a><a href="续资治通鉴长编_page530.html">530</a><a href="续资治通鉴长编_page531.html">531</a><a href="续资治通鉴长编_page532.html">532</a><a href="续资治通鉴长编_page533.html">533</a><span>...</span><a href="续资治通鉴长编_page529.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
