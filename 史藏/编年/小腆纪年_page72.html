<!DOCTYPE html>
<html>
<head>
    <meta charset="UTF-8">
    <title>小腆纪年 - 第 72 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 72 页/共 72 页</h1>
    <div class="content">
　　经之东徙也，周全斌以与黄廷不协，先后来降。李率泰尽徙诸岛遗民于内地，开界沟，筑界墙；五里设炮台、烟墩，二十里设营将守之。弁兵得贿纵出入，或睚眦杀人；失业流离之状，不可言矣。

　　十二月，我大清兵克川东，明东安王盛蒗（考曰：「世表」：『东安王英燧于万历二十四年袭封』。后无可考）及刘体仁、郝永忠、袁宗第、李来亨等先后败死，总督洪淯鳌死之。

　　时川东十三家分据夔、归、房、竹诸隘，犯巫山。我总督李国英奏：『蜀寇逋川、湖、陕边界，偏攻则易遁、小急则互援，请三省会剿』。于是以荆昌、宜昌兵剿远安、兴山、巴东、归州一路，以兴安、郧阳兵剿房县、竹山一路，以四川兵剿夔州、建始、巫山、大宁、大昌一路；伐山开径以入。于是年正月元旦，国英进夺羊耳山，宗第遁入茶园坪；寻走巴东。王师克巫山，众议移军守夔门。国英谓巫山虽地势卑狭，然驰骤不便；于是深沟高垒为固守计。俄而体仁、永忠合数万众来攻，战败退走，遇我陕西会剿军于陈家坡，狼狈入天地寨。我都统杜敏击之，体仁自缢死；追至黄草坪，永忠、宗第皆授首，生擒东安王盛蒗于小尖寨。是时川东略定，惟李来亨犹拥众茅麓山，地名通梁，羊肠悬绝；王师围之而不能攻。明年八月，乘雾夺通梁；来亨穷蹙，焚其妻子自缢死。于是十三镇之降明者尽矣。

　　洪淯鳌者，字六生，晋江拔贡生。谒隆武帝于闽，授衡州通判；督师何腾蛟奇之，请改知道州。体仁、永忠等之初降也，淯鳌迎说曰：『兵所以异贼者，畏法、受官节制；今纵劫，则依然贼耳』！诸将皆瞋目，独永忠曰：『子非百里才，行当佐吾军』！请于永历帝，擢御史；监诸镇军，驻湖南。腾蛟死，滇、黔道绝，淯鳌与诸军退入西山，屯田固守。久之，得安龙信间道上书，言『十三镇公忠无二，今扼险据冲，观衅而动』。议者多其功，加淯鳌总督粤、滇、黔、晋、楚、豫军务。诸军既溃，或曰：『子未可以去乎』？淯鳌曰：『师亡与亡，去将何之』！被执，谕降不从。临刑之日，神色不变；投尸巫山三峡中（考曰：洪淯鳌事见陈大莱「纪略」、「福建续志」）。

　　臣鼒曰：自刘体仁以下，皆盗也；系之明何？进之也。进之何？何腾蛟、堵胤锡受其降矣，朱天麟、文安之督其师矣，隆武、永历锡以官、封以爵矣，迹其窜伏楚、蜀、守死不降，有李万庆、刘国能之捐躯，无孙可望、狄三品之叛逆。而据成败众着之迹、沿官书盗贼之称，则彼高杰、李定国者，非皆闯、献部将哉？自乱其例，胡以劝惩！淯鳌之死，特书何？殊之于体仁辈也。

　　我大清康熙三年（甲辰、一六六四）秋七月，明兵部尚书张煌言被执至杭州，谕降不屈；死之。

　　悬山岙在海中，荒瘠无人烟；惟山南有港■〈氵义〉通舟楫。其北则峭壁巉岩，人不能及。煌言结茅以居，从者祗故参军罗子木、门生王居敬、侍者杨冠玉、将卒数人，舟子一人。我宁波提督张杰募得煌言故校，使投滃州之普陀寺伪为行脚僧以侦之；煌言告籴之人至，昵其故人，且为僧，不之忌。故校遽出刀胁之，杀数人；最后者乃告之曰：『虽然，公则不可得也。公蓄双猿觇动静，船在十里外，猿辄鸣树杪，公得为备矣』！故校乃夜半攀萝缘山背而入，暗中执煌言并子木、居敬、冠玉三人；时七月十七日也。越二日，至宁波；杰以肩舆迎，举酒属曰：『迟公久矣』！煌言曰：『父死不能葬、国亡不能救，死有余罪，求速死而已』！杰遣官护之入省。出宁波城，再拜曰：『某不肖，有负故乡父老二十年之望』。登舟危坐。夜半，篷下唱「苏武牧羊曲」者。煌言披衣起，扣舷和之；酌酒劳曰：『尔亦有心人也；吾志已定，尔无虑』！叩其姓名，则防卒史丙也。渡泉塘，舟中拾一笺，句云：『此行莫作黄冠想，静听先生正气歌』！煌言笑曰：『此王炎午后身耳』！比至杭州，供帐如上宾。旧时部曲许存问，官吏愿见亦弗禁；有赂守兵以一睹颜色为幸者。九月七日赴市，见凤皇山曰：『大好山色』！索笔赋绝命诗三首（考曰：「行朝录」载绝命词云：『义帜纵横二十年，岂知闰位在于阗；桐江空系严光钓，笠泽难回范蠡船！生比鸿毛犹负国，死留碧血欲支天；忠贞自是孤臣事，敢望千秋青史传』。『国亡家破欲何之？西子湖头有我师：日月双悬于氏墓，乾坤半壁岳家祠。惭将赤手分三席，特为丹心借一枝。他日素车东浙路，怒涛岂必尽鸱夷』。『何事孤臣竟息机？鲁戈不复挽斜晖。到来晚节惭松柏，此去清风笑蕨薇。双鬓难容五岳住，一帆仍向十洲归。迭山迟死、文山早，青史他年任是非』。又「南略」所载另有二首，诸书所无，备录之。诗曰：『揶揄一息尚图存，吞炭吞毡可共论。复望臣靡兴夏祀，祗凭帝眷答商孙。衣冠犹带云霞色，旌斾仍留日月痕。赢得孤臣同硕果，也留正气在乾坤』！『不堪百折播孤臣，一望苍茫九死身；独挽龙髯空问鼎，姑留螳臂强当轮。谋同曹社非无鬼，哭向秦庭那有人！可是红羊刚换劫，黄云白草未曾春』。按「行朝录」谓：『诗词贮一布囊，为罗卒所焚』。而「南疆绎史」「勘本」谓：『煌言所著有「奇零草」、「冰槎集」、「北征录」、「采薇吟」』。又谓：『诗文集皆防卒史丙所藏，有购之者；曰：『公之真迹，吾日夕焚香拜，安得付子』！或丙死后，遂无传欤），挺立受刃；年四十五。子木、冠玉同斩；一振臂，绑索俱断，尸不仆。行刑者跪而拜之。初，煌言之入海也，风飘至一荒岛，梦金甲神告曰：『赠君千年鹿，迟十九年还我』！果得一苍鹿，食一脔，积日不饥。比籴人未返，占课大凶；徘徊假寐，又梦金甲神来。方呼居敬告之，言未既而兵入，盖十九年云。浙人张文嘉、万斯大葬诸南屏山麓，子木等祔焉。子木，名纶，以字行。己亥，见煌言于江上。尝参朱成功军；不乐，奉父复就煌言。中道与王师遇，格斗坠水；比救起，则父已被缚去。思出奇计救之，不得；呕血濒死。煌言勉以立功报仇，遂相依；以及于死。冠玉，鄞人。制府以其年少，将脱之；固请从死。居敬，字畏斋，黄岩人；以计逸为僧。故校以诱执煌言功，授千户，奉令巡海；猝遇煌言旧将，愤其害主也，突刺杀之（考曰：『煌言久抗朝命，窜伏海隅。有谓己亥之役兵败，出赴官军曰：『我侍郎张煌言也，死当于明处』。遂遇害。李世熊「寒支集」「张元着先生传」则误以元着为定西侯张名振，所叙事迹亦误合名振、煌言为一人。传闻异词，谬误如是。赖黄宗羲、全祖望、万斯大诸人表章之，有功先生不浅）。

　　臣鼒曰：煌言仗剑起义，跋涉海隅；部卒仅三百人，历年几二十载。痛崖门之流离，私草文山之檄；愤钱镠之玩愒，再投罗隐之诗。迨至岙树鸣猿，信孚异类；荒岛赠鹿，诚格皇天。戍兵录零丁之诗，弟子志西台之恸：史传忠义，如公几人！纯皇帝之谕曰：『诸臣琐尾间关，有死无二；人臣忠于所事，实为无愧』！大哉王言，垂教万世。而「明史」不为煌言立传，谓非史臣之不职哉？

　　明广东文村守将虎贲将军广宁伯王兴自焚死（考曰：淡归「留须子传」谓：『桂王入缅后，兴负固逾十一年』。则兴自杀文村事当在康熙九年。然按陈恭尹「独漉堂集」「王将军挽歌」云：『始从戊戌夏，两及中秋期』。则兴死当在庚子、辛丑之间。是时王入缅不二、三年，何云十一年乎？细按「绎史」「摭遗」云：『于平粤后坚守文村十一年』。计王以辛卯春自粤入滇，十一年之逾，当是辛丑、癸卯；留须子入缅云云，盖入滇之讹。疑事毋质，姑次张煌言后。淡归者，金堡披缁后别名也）。

　　兴，漳州人。其先以勋臣裔开镇海疆，驻文村，为藩篱之臣。文村处万山中，左联戈壁、右挹大洋，惟鸟道一线略可通人；而灌木丛莽连阴翳天，虽健卒短兵不能入。当永历帝播迁，兴帅蛮部屡抗王师，晋爵广宁伯。及永历入缅，兴乃还守文村；且耕且屯，负固逾十一年。王师屡购之，终不得要领。我平南王尚可喜幕下客金光者，奇士也；兴闻其名，使将卒嫚骂曰：『若陈兵百万奚益！金某来，则我出矣』！金闻之请行，诸大吏诧曰：『此蛮语耳，乌乎信』！金请之坚，大吏欲以兵从；曰：『兵则吾岂敢？吾无生还矣』！乃呼老兵一，跨羸马为导。至村口，守者见之匆匆入。有顷，令易笋舆进；径数里，兴出迓，问：『骑几何』？曰：『一』；『从者几何』？曰：『一』。兴笑曰：『子何信之深也』！升堂开燕，欢若平生。酒半，兴挥涕曰：『吾累世受明恩，于今二百八十余年矣。曩者借兵雪故主仇，今天不祚明矣！然兴岂能为降将军邪』？语次，突一人启扉出，则故侍郎王应华也。金与有旧，携手载拜，于邑不能声。金留村饮凡三日，兴复举酒曰：『吾之所以必乞君莅兹土者，将以明吾不背故主之诚耳！子谨厚有胆，吾当践所说』。命其五子出拜，洗盏更酌；捻须裂眦大呼曰：『兴不能回天，命也；死而有灵，藉子以「大明虎贲将军王兴之墓」作十字碑，则幸矣』！乃召妻妾登楼，手爇连珠炮焚死。金携其五子，纳敕印、田土、户籍。其众愿降者，军前听用；然浮海去者盖大半焉（考曰：详「留须子传」）。

　　臣鼒曰：鼒书胜国忠义之士至虎贲将军王兴而止，此外无可录乎？稗官家所载儒林、隐逸、方外、独行之流，其行洁、其迹奇，其幽隐郁结之衷，可以召鬼神而泣风雨；大者辽东幼安之节、小亦西台皋羽之流。吾方欲搜彼井史光我灶觚，盖阙如也；胡云阐幽？夫「纪年」一书，本「春秋」依经立传之例，或大书特书、或连类而书；其连而不相及者则又不可胜书，不可胜书而不书之，不可也。史家编年纪传之书并行不废，「纪年」之不胜书者，吾将以「纪传」书之。

　　我大清康熙八年（己酉、一六六九）春，遣使招谕台湾。

　　康熙四年（一六六五），水师提督施琅会降将周全斌进讨，遇飓风，不克而归。朝命大臣明珠、蔡毓荣入闽，与靖南王耿继茂遣使招抚；加兴化知府慕天颜卿衔，偕都督佥事季佺赍诏往。郑经开明珠书函而不肯开诏，谓天颜曰：『本藩念生灵荼苦，远避海外；苟能仿朝鲜事例，不削发称臣，纳贡尽事大之义，则可耳』！遣其礼官叶亨、刑官柯平随使臣报命。复明珠书曰：『盖闻麟凤之姿，非藩樊所能囿；英雄之见，非游说所能惑。但属生民之主，宜以覆载为心，使跂行喙息咸润其泽；匹夫匹妇有不安其生者，君子耻之。顷自迁界以来，五省流离、万里邱墟；是以不榖不惮远引，建国东宁，庶几寝兵息民，相安无事。而贵朝尚未忘情于我，以致海滨之民流亡失所，心窃憾之。阁下衔命远来，欲为生灵造福、流亡复业，海宇奠安，为德建善；又陪使所传，有不削发登岸、置贸衣冠等语，言颇有绪。而台谕未曾详悉，惟谆谆以迎敕为辞。事必前定而后可以寡悔，言必前定而后可以践迹；大丈夫相信以心，披肝见胆，磊磊落落，何必游移其说！不榖躬承先训，恪守丕基，必不敢弃先人之业以图一时之利；惟是生民涂炭，恻焉在怀！倘贵朝果以爱民为心，不榖不难降心相从，遵事大之礼。至通好之后，巡啰兵哨自当调回；若夫沿海地方，俱属执事抚绥，非不榖所与焉。不尽之言，惟阁下教之』！我大臣欲令二使由角门入见。柯平、叶亨曰：『国有大小，使实一体』。执行客礼，数日不定。天颜乃议相见于圣庙；二使不得已，由角门入，终执朝鲜不薙发例。我大臣再遣天颜、季佺赍书，略曰：『圣天子明见万里，曲体人情；但以阁下为中国之人，不宜引朝鲜之例，以荒外自居。且君臣义犹父子，岂有父子而异其衣冠者』？经谓天颜曰：『朝鲜非箕子后乎？如朝鲜例，则敢从议；削发，则虽死不可』。复李率泰书曰：『盖闻佳兵不祥之器，其事好还。是以祸福无常倚，强弱无定势；恃德者昌，恃力者亡。曩岁思明之役，不佞深悯民生疾苦，暴露兵革，连年不休；故遂全师而退，远绝大海，建国东宁于版图疆域之外别立乾坤。自以为休兵息民，可相安于无事矣！不谓阁下犹有意督过之，欲驱我叛将再启兵端，岂未闻陈轸蛇足之喻与养甲基善息之说乎？夫苻坚寇晋，力非不强也；隋炀征辽，志非不勇也。此二事，阁下之所明知也。况我之叛将逃卒为先王抚养者二十余年，今其归贵朝者，非必尽忘旧恩而慕新荣也；不过惮波涛、恋乡土，为偷安计耳。阁下所以驱之东侵而不顾者，亦非必以才能为足恃、心迹为可信也；不过以若辈叵测，姑使前死，胜负无深论耳。今阁下待之之意，若辈亦习知之矣；而况大洋之中昼夜无期，风雷变态，波浪不测。阁下两载以来三举征帆，其劳费得失既已自知，岂非天意之昭昭者哉？所引夷、齐、田横等语，夷、齐千古高义，未易齿冷；即如田横，不过齐之一匹夫耳，犹知守义不屈。而况不佞世受国恩，恭承先王之训乎！倘以东宁不受羁縻，则海外列国如日本、琉球、吕宋、广南近接浙、粤，岂尽服属？若虞敝哨出没，实缘贵旅临江，不得不遣舟侦逻。至于休兵息民以免生灵涂炭，此仁人之言，敢不佩服！然衣冠吾所自有、爵禄亦吾所自有，而重爵厚禄、永世袭封之语，其可以动海外孤臣之心哉』？又复耿继茂曰：『日在鹭、铜，多荷指教。读「诚来诚往，延揽英雄」之语，虽不能从，然心异之。阁下中国名豪、天人合征，金戈铁马之雄，固自有在；然顷辱赐教，谆谆所言，尚袭游说之后谈，岂犹是不相知者之论乎？东宁偏隅，远在海外，与版图渺不相涉。虽夷落部曲日与为邻，正如张仲坚远绝扶余，以中土让太原公子；阁下亦曾知其意乎？所云贵朝宽仁无比，远者不问，以耳目所闻见之事论之，如方国安、孙可望，岂非竭诚贵朝者？今皆何在？往事可鉴，足为寒心！阁下倘能以延揽英雄、休兵息民为念，即静饬部曲慰安边陲；羊、陆故事，敢不勉承！若夫疆场之事，一彼一此，胜负之数自有天在，得失难易阁下自知之，毋庸赘也』。是时海内无事，我仁皇帝以台湾险远，释弗诛。经以其间踞步头互市，广集亡命，兴贩货物。辛亥（一六七一）秋，禾大熟；兵民相安，台湾日以盛焉。

　　我大清康熙二十二年（癸亥、一六八三）秋八月，王师取台湾，明故延平王朱成功之孙克塽以明宗室诸王降；宁靖王术桂死之，明朔始亡。

　　郑氏自东遁台湾，偷安愒日；甲兵钝敝，船不满百、军不满万，不敢内犯者十年。康熙十二年（一六七三）冬，我平西王吴三桂反；明年，靖南王耿精忠据福建反，告援于郑氏，许以漳、泉二府给之。经大喜，以陈永华为东宁留守，率侍卫冯锡范、左武卫薛进思、右武卫刘国轩（考曰：国轩降于成功之世；诸书以为此时与赵得胜同降，误也）、兵官陈绳武、吏官洪磊等奉永历二十八年正朔，渡海而西。而精忠见郑氏衰弱，不欲践漳、泉之约。经怒，攻同安，守将张学尧降。闽中故多郑氏旧部曲，海澄总兵赵得胜、潮州总兵刘进忠皆降于经；于是经自取泉、取漳、取潮。精忠惧，使张文韬入岛议和，以枫亭为界；始通好也。

　　十四年（一六七五）夏五月，刘国轩入潮，与何佑、刘进忠徇属邑之未下者。我平南王尚可喜帅兵十万，尽锐来攻；国轩食尽，议退保潮。可喜麾彀骑，晨掩佑军，战于鲎母山。佑以身先旗，矫尾属角直贯我骑兵出左右；国轩继之，大败官军，追奔四十余里，斩首二万有奇、捕虏七千，辚藉死者遍山谷。当是时，刘国轩、何佑之名震于南粤。六月，围漳州，我海澄公黄芳度之部将吴淑献城降；芳度投井死。经斵黄梧之棺，戮其尸；报海澄也。

　　十五年（一六七六）春，嗣平南王尚之信降于吴三桂。三桂檄之信割惠州与经连和；国轩入据之，与吴、尚画疆而守。经旋败盟，乘精忠与王师抗，尾其后，取汀州。始，精忠思与经并力；既不相能，我击其外、经击其内，前后跋疐，于是年九月复降于我王师。精忠既反正，怨经实深；导王师攻经。经将许耀雄声寡谋；王师问渡，方偃蹇醉淫尼庵。已而仓皇遁，弃军资铠仗无算。吴淑亦败于邵武。

　　十六年（一六七七）春正月，赵得胜、何佑拒王师于兴化。佑疑得胜贰于我，得胜指天自誓；佑不之信，登台以望赵师。师溃，得胜抽菆注射，应弦皆倒；既见佑军之不动也，唶曰：『吾不幸与若辈同事，死固宜也』！下马据胡床，挽强杀数十人以死。佑蓬发而奔，兴化遂陷。二月，泉、漳陷，经遁入厦门，国轩亦弃惠州去；凡七府一时俱溃。经既崩剥，不知所为，国事尽委之国轩。明年春，国轩复出，沿海州堡连下十数处。我总督郎廷相、嗣公黄芳世、都统胡兔按兵漳州，檄官军四路合剿；提督段应举自泉州，宁海将军喇哈达、都统穆赫林自福州，平南将军赖塔自潮州，先后并集。国轩及吴淑、何佑等兵仅数千，飘骤驰突，锋锐不可当；当事者委股咋舌，莫敢枝梧。闰三月，黄芳世、穆赫林败于湾腰树，胡兔败于镇北山，段应举败于祖山头；国轩遂取平和、漳平，进围海澄三匝，数堑星桩，飞鸟不能渡。城陷，段应举暨总兵黄蓝死之，官军死者三万余、马万余匹，郑氛益炽。诏逮郎廷相，以姚启圣代之；以吴兴祚为巡抚、杨捷为提督。时国轩乘胜下漳平、长泰、同安，略取南安、惠安、安溪、永春、德化诸邑；国轩自围漳，遣兵围泉而断漳州之江东桥及泉州之万安桥以拒王师。康亲王驻军福州，不敢进。已而杨捷复惠安，吴兴祚、赖塔复漳平；捷遣兵袭破陈山坝以出万安桥之背，夺其桥。而赖塔军之阻江涨者，亦得在籍学士李光地为乡道，由安溪间道出同安；泉州围解。国轩乃率二十八镇还漳州，筑十九寨；吴淑、何佑亦帅十一镇军于溪西。九月，战于龙虎山，精忠为右拒、赖塔为左拒，胡兔在前。战小却，姚启圣援之，亦不利；精忠故仇郑，拔剑斫地曰：『吾得与此贼俱歼，死不恨矣』！斩退者三人，大呼驰蹂；平西将军马某继之，阵斩郑英、吴正玺等，破营十六座，斩首四千、捕虏千二百人，亡溺以万数。国轩泅河，遁入海澄。海澄三面环海，其陆地一面，复掘濠引潮以阻我军；时出犯江东桥诸营、窥漳州，相持一年不决。

　　十八年（一六七九）冬十月，官军攻萧井寨；吴淑以墙坏压死。启圣乃大招抚，开第于漳州曰「修来馆」；以官爵、银币饵来归者，令华毂鲜服炫耀于漳、泉之郊相喧述，送款者无虚日。当是时，吴三桂死于湖南，水师破岳州；诏水师提督万正色督湖南、江、浙战艘三百由海赴闽，而姚启圣、吴兴祚新修三百艘亦告成。正色谋于兴祚曰：『子沿海与之上下，吾张水师以诸将之锐方船以逼海坛；子攻其陆、吾薄诸水，破之必矣』！

　　十九年（一六八○）正月，大集舟师伐岛；经命左武卫林升督援剿左镇陈谅、左虎卫江胜、楼船左镇朱天贵御之。升畏我军之众也，弃海坛，退守辽罗；天贵争之不得，乃率所部降，诸戈船望风而溃。国轩不得已，亦弃海澄遁入厦门；启圣乘胜复十九寨。国轩度厦门不可守，乃奉经遁入台湾；经之母董氏召经而数之曰：『冯、陈之业衰矣，犹有先君黄、洪之刃；若辈其庸可赦乎？不才子徒累维桑，则如勿往也』。是年，我贝子赖塔与经书曰：『自海上用兵以来，朝廷屡下招抚之令，而议终不成；皆由封疆诸臣执泥削发登岸，彼此龃龉。台湾本非中国版籍，足下父子自辟荆榛；且睠怀胜国，未尝如吴三桂之僭妄。本朝亦何惜海外一弹丸地，不听田横壮士逍遥其间乎？今三藩殄灭，中外一家；豪杰识时，必不复思嘘已灰之焰，毒疮痍之民。若能保境息兵，则从此不必登岸、不必薙发、不必易衣冠，称臣入贡可也；不称臣，不入贡，亦可也。以台湾为箕子之朝鲜、为徐市之日本，于世无患、于人无争，而沿海生灵永息涂炭。惟足下图之』！经报书请如约，惟欲留海澄为互市公所；姚启圣不可，议遂格。而经自兵败东归，潦倒抑郁，日近醇酒妇人；于二十年（一六八一）春正月壬午（二十八日）卒于台湾，台人所称永历三十五年也。年三十九，凡嗣位十九年。长子克■〈臧上土下〉，乳婢出也，或曰螟蛉子；经以陈永华女配之。经之西寇也，用永华言，命克■〈臧上土下〉监国；礼贤下士，谨法令，物望归之，而群小惮其明察。经诸弟亦不利其立也，侍卫冯锡范先以计罢永华兵柄，永华郁郁死；克■〈臧上土下〉失助，遂共谗诸董氏，收监国印而杀之。以次子克塽嗣为延平王，幼弱不能莅事，诸务皆决锡范，人心益离。方经在厦门时，姚启圣赂其嬖人施亥令擒经以自归；及克塽立，行人傅为霖密约十三镇同日发难：事泄，并不果。国轩居台而被刺者再，郑氏益惶骇不知所为。姚启圣奏：『郑经死，子少国乱，时不可失。水师提督施琅习海道可用』。内阁学士李光地奏亦同。

　　二十二年（癸亥、一六八三）六月，施琅以王师发铜山，窥澎湖。国轩帅兵屯风柜屿、牛心湾，而别遣林升等屯兵鸡笼屿；沿岸筑垒环二十余里，间垒列炮，星罗碁布。丁亥（十六日）质明，微风起，琅令蓝理、曾诚、吴启爵、张胜、许英、阮钦为、赵邦试等七船突入，纵火焚舟，风发潮涌，我前锋簸荡飘散；琅亲督■〈舟宗〉大冲围赴援。国轩分两翼夹击，矢集琅目，几殆；力战始解。越七日癸巳（二十二日），琅申严号令，分兵为三路：以五十艘出牛心湾、以五十艘出鸡笼屿为奇兵，分敌势；自督五十六艘分八队攻其中坚，以八十艘继后。每路中复各分三队，不列大阵；惟约以五艘攻其一艘，人自为战。酣鏖竟日，声闻数百里。国轩发火矢喷筒，毒焰涨天，降将朱天贵战死。我军士裹创力战，阵斩林升、邱辉、江胜、陈启明、吴潜、王隆等，兵士死者万余人，焚大小战舰三百余艘。国轩由吼门逸去。

　　先是，有道士黄性震自言能得国轩要领，启圣官以千户，使奉密书招之；国轩以书报，性震故泄之，于是上下解体。王师乘胜逼台湾，至鹿耳门，胶浅不得入，泊海中十有二日。忽大雾，潮高丈余，舟浮而过。台人骇曰：『先王得台湾，鹿耳门涨；今复然，天也』！七月，遣使赍延平王金印一、招讨大将军金印一、公侯伯将军银印五，籍土地、户口、府库军实诣军门降。其故明监国鲁王世子桓、泸溪王慈旷、巴东王江、乐安王俊、舒城王着、奉南王熺、益王宗室镐亦诣军门降。宁靖王术桂叹曰：『是吾归报高皇之日也』！具冠服，设宾礼于庭，北向再拜二祖、列宗，招台人别饮，舍所居为佛寺，从容投缳死；妾袁氏、王氏、秀姑、梅姐、荷姐殉之（考曰：「台湾府志」云：『术桂字天球，太祖九世孙，辽王后；长阳郡王次支也。初授辅国将军。流寇破荆州，术桂偕惠王避湖中。弘光时，晋镇国将军；令同长阳王守浙之宁海县。乙酉，我师平浙西，长阳王入闽，术桂留宁海。鲁监国之在绍兴也，传云长阳王死；监国以术桂袭封。闽中封亦如之；已闻其兄袭封辽王，术桂疏请以长阳之封让兄次子，隆武帝不许，改封宁靖王。尝监方国安、郑鸿逵军』。而黄宗羲「行朝录」「郑成功传」以为宁王权之裔，「台湾外纪」又以为宣宗九世孙。俱乱后传闻错误，附辨之）。

　　先十日，台湾有大星如斗，殒于东南。自成功初起，迄克塽奉永历正朔三十七年，而明朔始亡。越日，施琅刑牲告于延平王朱成功之庙曰：『自同安侯入台，台地始有居人；逮赐姓启土，始为岩疆，莫敢谁何！今琅赖天子威灵、将帅之力，克有兹土；不辞灭国之诛，所以忠朝廷而报父兄之职分也。独琅起卒伍，与赐姓有鱼水之欢；中间微嫌，酿成大戾。琅于赐姓，翦为仇雠，情犹臣主；芦中穷士，义所不为。公义私恩，如是则已』！语毕，投地大恸。疏请经略台湾。礼待克塽及诸将帅，归之京师；授克塽汉军公、锡范汉军伯、国轩天津总兵、何佑梧州副将。收其地，置台湾府，台湾、凤山、诸罗三县，西为澎湖厅。逮康熙三十九年（一七○○），仁皇帝诏曰：『朱成功系明室遗臣，非朕之乱臣贼子』。敕遣官护送成功及子经两柩归葬南安如田横故事；置守冢，建祠祀之（考曰：云归葬者，盖挈棺入京行献俘礼）。

　　臣鼒曰：「纪年」一书，纪福、唐、桂三王事也；终之以台湾事何？要其终也。桂藩之亡，二十余年矣；郑氏负嵎抗拒，久稽天诛，事亦何与于明乎？夫汉亡而孙、刘割据，唐亡而闽、蜀僭立；大统绝续之交，魁垒桀骜狡焉窃名位而擅正朔者，何代蔑有！朱成功凭赐姓之宠，王扶余之国，使刘渊以汉甥自许、尉佗假帝号自娱，夫谁得而禁之？而乃田横耻为亡虏、克用靡失臣节，彤弓之锡拜命遐荒、缟素之师洒泪宫阙；附共和之义，用天复之年：亡国逋臣，于义无愧！读仁皇帝『明室遗臣，非朕贼子』之谕，圣人大公无私之心，宣昭义问；盖以为万世为人臣者劝哉！经与克塽，俘馘之余耳！书曰：『明朱成功之子经、明朱成功之孙克塽』者，绝经、克塽之伪托而嘉成功之遗烈也。曰古有之乎？「春秋」终获麟之岁，而左氏附悼之四年；犹此志也。  
跋一

　　自来修史皆广延名宿，合数十人之见闻精力，才成一书。而先生以一人之力兼之，集诸稗史，博采诸家文集、各地志书，订讹求是，至博至精；成此巨制，以为修正史者之助。此绝大史才，又非马、郑所能兼矣。拜服拜服！泰顺林鹗谨跋。  
跋二

　　咸丰己未（九年、一八五九）先生奉命守温麻，宗善获游先生幕。公余之暇得读所著「小腆纪年」一书，覼缕甲申以后颠末正史所不及载者。先生独能博采海内遗书，订坠阐幽，汇众流而成巨浸；绝大手笔也。夫名节重则冠履严，廉耻亡则人心坏。观夫板荡黍离之际，或为疾风劲草、或为窃柄奸回，先生谆谆然严褒贬、慎予夺，正纲常而维风倘，此作书之微意也。先生通籍词垣，服官中秘，无书不读，经术渊深。惜戎马干戈，旧述半湮兵燹；莅闽行箧，仅存此本。因请急付剞劂，以示来者；盖有关世道之文也。后之论史者，当楷模奉之矣。福州谢宗善谨跋。  
　 
跋三

　　「小腆纪年」一书，详叙福、唐、桂三王始末，自南都立国、至台湾郑氏止；皆我朝定鼎以后事，有明史所未及载而其人、其事不容湮没而不彰者；固人人所欲目而睹之，而又不敢笔而书之者也。先生仰遵纯庙谕旨，独能搜罗野史，博采稗官诸家之说，实事求是，会萃而成此书；笔削本之「春秋」、褒贬衷诸「纲目」；而于每条后自为评语，华衮、鈇钺不爽毫厘：则刘友益之书法、尹起莘之发明，又兼而有之。煌煌巨制，实擅才、学、识三长。此书一传，必与河山并寿。盖所纪皆忠义节烈之事、贤奸劝惩之端，其有关于世道人心，正非浅鲜也。先生著作如林，文集、诗集外，「读书杂释」十四卷考据详明，洵堪羽翼经传。其「周易旧注」、「四书广义」、「度支辑略」、「务本论」若干卷，皆以卷帙繁多，未付剞劂。见刻者「小腆纪年」二十卷，「小腆纪传」卷倍之；指日合刻成书，允称全璧。后之秉笔修史者，将有所遵循而奉为指南之针也；岂第独出机杼，自成一家而已哉！镇宁宋光伯谨跋。  
跋四

　　癸丑（咸丰三年、一八五三）之春，粤匪窜距金陵，犯六合；夫子奉命团练，为桑梓卫。谓士民必知忠义而后可为国家用，登陴之暇，辄举所著「小腆纪年」中之忠义城守事及纯庙褒谥祠祀之典，慷慨陈说；众多感奋。书中寓褒贬、别善恶，俾孤忠不至以微贱没草莱、大憝不得假名号逃斧钺，自叙所谓「正人心」以「维世运之愚衷」也。紫阳踵事「春秋」，是书则又踵事「纲目」。范蔚宗曰：『体大思精，天下奇作』。是书殆无愧夫！同里受业汪达利谨跋。  

</div>
    <div class="pagination">
<a href="小腆纪年_page71.html">上一页</a><span>...</span><a href="小腆纪年_page67.html">67</a><a href="小腆纪年_page68.html">68</a><a href="小腆纪年_page69.html">69</a><a href="小腆纪年_page70.html">70</a><a href="小腆纪年_page71.html">71</a><span class="current-page">72</span>
    </div>
    <div class="pagination"><a href="index.html">返回目录</a></div>
</body>
</html>
