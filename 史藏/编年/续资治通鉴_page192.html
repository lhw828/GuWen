<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 192 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 192 页/共 372 页</h1>
    <div class="content">　　淮康军承宣使、熙、河、兰巩路经略安抚使、节制利、阆州屯驻行营右护军马孙渥卒于兴州。
　　丙寅，金以臣宋告中外。
　　丁卯，太常少卿施坰权尚书礼部侍郎。
　　戊辰，追封皇太后曾祖故郊社斋郎、赠太师、雍国公韦爱臣为惠王，祖赠太师、安康郡王子华为德王。先是后父安礼已追封鲁王，故有是命。
　　己巳，封婉仪吴氏为贵妃。
　　庚午，帝御射殿，引正奏名进士，唱名，有司定右通直郎、主管台州崇道观秦熺第一，举人陈诚之次之。秦桧引故事辞，乃降为第二人，特迁左朝奉郎、通判临安府，赐五品服。自诚之以下，赐第者二百五十三人。新科明法，得黄子淳一人而已。
　　金五凤、重明等殿成。
　　辛未，帝御射殿，放合格特奏名进士胡鼎才第二百四十八人，武举正奏名陈鄂等五人，特奏名潘璋等二人。是岁，始依在京旧制，分两日唱名，自是以为例。
　　戊寅，吏部侍郎魏良臣为接伴使，知閤门事蓝公佐副之。
　　辛巳，知盱眙县宋肇，言得泗州报，邢皇后已上仙。诏礼官讨论合行典礼。
　　甲申，起居舍人杨愿，请以临安府学增修为太学，从之。
　　己丑，为大行皇后发丧，即显肃皇后故几筵殿成服立重，不视朝。
　　诏升枣阳、盱眙县为军，废天长军为县，皆以便于沿边关报也。
　　五月，癸巳朔，金主不视朝。
　　金主自去年荒于酒，与群臣饮，或继以夜，宰相入谏，或饮以酒，曰：“知卿等意，明日当戒。”因复饮。
　　乙巳，军器临主薄沈该直秘阁、知盱眙军，措置榷场之法。商人资百千以下者，十人为保，留其货之半，赴泗州榷场博易，俟得北物，复易其半以往，大商悉拘之，以待北价之来。两边商人各处一廊，以货呈主管官，牙人往来评议，毋得相见。每交易千钱，各收五厘息钱入官。其后又置场于光州枣阳、安丰军花黡镇，而金人亦于蔡、泗、唐、邓、秦、巩、洮州、凤翔府置场，凡枣阳诸场，皆以盱眙为准。
　　丙午，增筑慈宁殿。
　　庚戌，权工部尚书莫将等议大行皇后谥曰懿节。
　　辛亥，权礼部侍郎施坰等请立别庙于太庙之内，从之。殿室三间，其南为霝星门，不立斋舍、神厨，以地隘故也。
　　徽猷阁待制、提举江州太平观程瑀试尚书兵部侍郎。
　　乙卯，诏：“礼部依旧制试教官，仍先纳所业经义、诗各三首，会刑寺无过，下国子监看详，礼部覆考，然后许试，附省试院兮两场，非取士之岁，附吏部铨院，不限人数，以文理优长为合格。”
　　诏资政殿学士、提举亳州明道观郑亿年赴行在奏事。
　　时签书枢密院事何铸等使还，宗弼因索亿年及张中孚与杜充、字文虚中、张孝纯、王进家属，且送前观文殿学士、东京留守孟庚、徽猷阁待制、前知陈州李正文、右迪功郎、前开封府推官毕良使还行在。正文，即正民也，避金主讳，改焉。
　　己未，言者论夔路有杀人祭鬼之事，请严禁之。帝谓宰执曰：“此必有大巫倡之，治巫则自止。”
　　辛酉，金主宴群臣于五云楼。左丞完颜勖进酒，金主起立，宰臣曰：“至尊为臣下屡起，礼未安。”金主曰：“朕屈己待臣下，亦何害？”是日，尽醉而罢。
　　六月，甲子，权工部尚书莫将等言：“奉诏，令待从、台谏、礼官赴尚书集议，梓宫既还，当修奉陵寝，或称攒宫。窃闻朝廷通使，见议陵寝地。兼据太史局称，今岁不宜大葬。欲遵景德故事，权行修奉攒宫，以俟定议。”从之。
　　戊辰，御史中丞万俟禼为攒宫按行使，入内内侍省副都知宋唐卿为副使。
　　戊辰，何铸还，金都元帅宗弼复求和尚、方山原地。会都统制吴璘图上形势，帝乃诏川陕宣抚副使郑刚中见发国书计议，不得擅便分画。
　　辛未，左通议大夫、提举临安洞霄宫王庶，责授向德军节度副使，道州安置。
　　庶罢政，行至江州，闻再夺职之命，乃买田于敷浅原之上，徙家居焉。至是殿中侍御史胡汝明，论“庶寄居德安，诡占逃田，强市民宅。其讥讪朝政之语，形于诗篇，殆未可悉数。望重行窜逐，以慰一方士民之心而为万世臣之子戒。”故有是命。
　　己卯，尚书省言金使明威将军、少府少监高居安扈从皇太后一行前来，诏容州观察使、知閤门事曹勋充接伴使。初，金主既许皇太后南归，乃遣居安及内侍二人扈从，又以御前左副都点检完颜宗贤、秘书监刘陶为使。宗贤，太宗子，时封沂王。
　　甲申，镇西军节度使、步军都虞候、秦凤路经略使、知秦州、兼行营右护军都统制、同节制陕西诸路军马吴璘检校少师，改充阶、秦、岷、凤四州经略使，仍以汉中田五十顷赐之。
　　秋，七月，癸巳，右谏议大夫罗汝楫言：“左奉议郎、签书武威军节度判官厅公事胡铨，文过饰非，益唱狂妄之说，横议纷纷，流布遐迩，若不惩艾，殆有甚焉者矣。望陛下重行窜逐，以申邦宪。”诏铨除名，新州编管。
　　甲午，皇太后回銮，自东平登舟，由清河至楚州境上。
　　回鹘遣使贡于金。
　　丙申，直秘阁、四川转运副使井度兼川陕宣抚司参议官，令再任。协忠大夫、郢州防御使、秦凤路马步军副总管、行营右护军左部同统制、知凤翔府兼管内安抚司公事、统制忠义军杨从仪，改知凤州。时将割和尚原，故有是命。
　　丁酉，祔懿节皇后神主于别庙。
　　金太傅宗弼乞致仕，不许，优诏答之，赐以金券，给人口牛马各千，驼百，羊万，仍每岁宋国进贡内给银绢二千两匹。
　　甲辰，按行使万俟禼等请卜攒宫于昭慈圣献皇后攒宫之西北。
　　己酉，命有司制常行仪仗。
　　自南渡，仪物草创；时以皇太后且至，将躬迎于郊，诸王宫大小学教授石延庆以仪卫为请，乃命工部尚书莫将、户部侍郎张澄与内侍邵谔、董治将等先造玉辂及黄麾仗，用二千二百六十五人，从之。
　　是月，金北京、广宁府蝗。
　　八月，辛酉朔，金国都元帅宗弼复以书来求商州及和尚、方山原地。于是川陕宣抚副使郑刚中，亦言和尚原自绍兴四年后便系刘豫管守，不系吴玠地分，合割还金，从之。
　　乙丑，靖州言盗破丰山寨，军民死者甚众。帝曰：“蛮夷但当绥抚，不可扰之。”乃诏湖北帅臣刘锜毋得生事。
　　丙寅，皇太后渡淮。时帝遣后弟平乐郡王韦渊往迓，遂扈从以归。
　　端明殿学士、签书枢密院事何铸，依旧职提举江州太平观。
　　时御史中丞万俟禼，右谏议大夫罗汝楫，交章论铸之罪，谓：“铸，胥吏之子，无闻望。初以廖刚荐为台属，与孙近、范同缔交；逮近、同之败，自是迹不遑安，乃益合党与，倾摇国是。去春淮甸警报，日与儇薄之徒张皇敌势，以为朝廷自当迁避。岳飞反状败露，铸首董其狱，亦无一言叙陈。偶因报聘乏人，陛下置之枢庭，命之出疆，临行，使亲旧誊播，以为议狱不合，遂致远行，广坐语人，以脱此自幸。飞之负国，天下所同嫉，铸长御史，乃党恶如此，罪将安逃！”章五上；铸亦累章求去，乃有是命。
　　右朝散大夫宇文师瑗直显谟阁，右奉议郎张汲直秘阁，并主管万寿观，以将北行也。右宣议郎、福建路提点刑狱司干办公事赵恬勒停。
　　先是宇文虚中因王伦使还附奏：“若金人来取家属，愿以没敌为言。”至是宗弼来索虚中家甚急，帝遣内侍许公彦往闽中迎之。恬，虚中子婿也，与其族谋，欲留师瑗一子为嗣，守臣显谟阁直学士程迈持不可。师瑗乃使恬以海舟夜载其属之温陵而身赴行在，迈遣通判州事二人入海邀之，言于朝，故有是命。汲先得衢州通判，旋罢之，至是复去。已而师瑗至行在，上疏恳留，秦桧不许。虚中妻安定郡夫人黎氏，请以所赐田易钱以行，乃赐黄金百两焉。
　　庚午，责授向德军节度使王庶卒于道州，许归葬。
　　辛未，权工部尚书莫将与侍从、两省官十一人，以皇太后回銮，同班上贺。诏吏部侍郎魏良臣就充馆伴使。
　　金复封太宗子呼鲁为王，镇陕西。
　　壬辰，命权工部尚书莫将，知閤门事曹勋接伴大金第二番人使。甲戌，御史中丞兼侍读万俟禼为参知政事，充大金报谢使。乙亥，荣州防御使、带御器械邢孝扬充报谢副使。
　　己卯，帝谓大臣曰：“比闻大金中宫颇恣，权不归其主，今所须者，无非真珠、靸靸之类，此朕所不顾而彼皆欲之，则侈靡之意可见矣。宜令有司悉与，以广其欲，侈心一开，则吾事济矣。”时金人又须白面猢狲及鹦鹉、孔雀、师子、猫儿，帝亦令搜访与之。帝曰：“敌使万里远来，所须如此，朕何忧哉！”帝又曰：“闻金皇后擅政，三省惟承后旨，其主所言，顾未必听。且后性侈靡，其珍珠装被，追集绣妇至数千人，后日更绣衣一袭，直数百缗，其风如此，岂能久耶！”
　　辛巳，帝奉迎皇太后于临平镇。
　　初，后既渡淮，帝命秦鲁国大长公主、吴国长公主迎于道。至是至临平奉迎，用黄麾半仗二千四百八十三人，普安郡王从。帝初见太后，喜极而泣。军卫欢呼，声振天地。时宰相秦桧、枢密使张俊、太傅、醴泉观使韩世忠及侍从、两省、三衙管军从帝行，皆班幄外。太后自北方闻世忠名，特召至帘前，曰：“此为韩相公邪？”慰问良久。其后饷赐无虚月。
　　壬午，皇太后还慈宁宫。
　　太后聪明有远虑，帝因夜侍慈宁，语久，冀以顺太后意。太后令帝早卧，且曰：“冬月宜早起，不然，恐妨万几。”帝不欲遽离左右，太后遂示以倦意，帝乃退。
　　诏扈从太后官属左武大夫、忠州防御使白谔等十二人皆迁官。癸未，百官诣常御殿门，拜表称贺。丙戌，以皇太后还宫，遣执政官奏告天地。
　　戊子，帝服黄袍，乘辇，诣临平奉迎梓宫，登舟，易缌服，百官皆如之。
　　己丑，徽宗皇帝、显肃皇后及懿节皇后梓宫皆至行在，寓于龙德别宫，以故待漏院为之，在行宫南门之东，帝后异殿。始议奉安梓宫之礼，或请姑寓僧坊，太常少卿王赏曰：“孝子之事亲，思其居处。宣和内禅，退居龙德，今宜绵蕝仿行殿以治丧仪。”又议百官制服，赏曰：“讣告始至，已成服矣；复服之，非是。特上与执事者当服，改葬，缌而已。”梓宫既入境，则承之以椁，命有司预置衮冕，翠衣以往。及是纳椁阝中，不改敛，用安陵故事也。
　　是日，朝廷答金都元帅宗弼书，许以陕西地界。
　　川陕宣抚副使郑刚中，遣选锋军统制兼知凤州杨从仪、鄜延经略使兼知成州王彦、閤门祗候、宣抚司干办公事范之宁偕割陕西馀地。金人遣直秘阁、朝奉郎、知彰化军节度使事贺景仁来分画，乃割商、秦之半，存上津、丰阳、天水三邑及陇西成纪馀地，弃和尚、方山原，以大散关为界。于关内得兴赵原，为控扼之所。
　　先是左武大夫、荣州防御使邵隆，在商州几十年，披荆棘，立官府，招徠离散，各得其心，自金人渝盟之后，与敌战，虽尝暂弃其城，俄即收复，终不肯去。至是割畀金人。以隆为陕西节制司统制。隆怏怏不已，尝密遣兵为盗以劫之。秦桧怒，久之，以隆知辰州。
　　自议和后，川陕宣抚司及右护军分屯三边与沿流十七郡。兴州，吴璘所部，仅五万人；兴元，杨政所部，仅二万人；金州，郭浩所部，仅万人；惟兴州屯兵最多，至二万有奇。兴元府、利州鱼关各万，金州六千，洋、阆各五千有奇，西和、剑三千而赢，绵、阶三千而弱，成州、大安军二千而赢，潼川千有奇，文、龙二郡与房州之竹山皆数百。马之籍万五千，计兴州境内为七千而弱，关外四州为二千而赢，此其大概也。自诸将所屯外，凡关外沿边待敌去处，则三都统司每春秋二仲遣兵更戍：成州四千六百三十人，照应秦州道路；凤州界九百二十五人，控扼熙、巩、秦之道路；凤州界三千八百五十人，控扼凤翔府一带道路；兴元府界千二百六十二人，洋州界千一百二十四人，并照应岐、雍一带道路；金州界一千六百人，控扼商州、永兴军一带道路；合兴州界戍卒，共万四千人。又置烽燧四路，凡一百六十二烽，早晚举火，传报平安。此其大略也。
　　九月，庚戍朔，帝行奠酹梓宫之礼。
　　壬辰，金主诏给天水郡王子、侄、婿、天水郡公子俸。
　　癸巳，有司具送金国礼物，常币外有金器，极精巧。帝谓宰执曰：“此上皇时所用，朕不欲飨之，交邻国以息兵养民，朕之志也。”帝又言：“徽宗、显肃之疾，皇太后躬亲伏侍。及启手足，又与渊圣呼当时御躬葬事之役者，待其毕集，然后启赞。其思虑深远如此。”
　　乙未，少保、镇潼军节度使、信安郡王孟忠厚为枢密使。时秦桧当为山陵使，而不欲行，故用忠厚。
　　金使殿前左副都点检完颜宗贤等朝辞，诏参知政事万俟禼就驿伴宴。
　　戊戌，诏奉慈宁宫钱二十万缗，帛二万一千匹，绵五千两，羊千有八十口，酒三十六硕。
　　辛丑，枢密院言：“昨降旨不得指斥大金，尚虑行移之间，或有违误，理宜饬诏中外官司常切遵守。”时金国都元帅宗弼又遣使来，言边吏以兵出塞，朝廷亦遣书报之。
　　壬寅，大赦天下。
　　乙巳，少保、尚书左仆射、同中书门下平章事兼枢密使、冀国公秦桧为太师，封魏国公。
　　金银青光禄大夫、中书侍郎刘筈、奉国上将军、礼部尚书完颜宗表来；丙午，入见。
　　戊申，新玉辂成。
　　诏金国誓书藏内侍省。
　　参知政事王次翁充大金报谢使，德庆军节度使、提点皇城司钱愐副之。
　　太常少卿兼实录院检讨王赏权尚书礼部侍郎。
　　甲寅，奉国军承宣使、永兴军路经略安抚使、知金州兼枢密院都统制郭浩，改金、房、开、达州经略安抚使。
　　中书舍人杨愿假户部尚书，左武大夫、宣州观察使、知閤门事何彦良假奉国军承宣使，贺金主正旦，器币视生辰之数，自是以为例。
　　先是金人求真珠、靸靸等物，秦桧以誓书不遣泛使，乃谕盱眙军令录事参军孙守信往泗州，谕守将周企令具奏达，俟遣彦良出使附行。皇太后岁遗金主之后礼物，亦以巨万计。
　　乙卯，懿节皇后灵驾发引，显肃皇后次之，徽宗皇帝又次之。是日，帝缌服祖奠于龙德宫，吉服还内。
　　冬，十月，乙丑，诏：“中外臣民，自今月丙寅后，并许用乐。”初以梓宫未还，故辍乐以待迎奉，至是太母还宫，将讲上寿之礼，故举行焉。
　　丙寅，权攒徽宗皇帝、显肃皇后于会稽永祐陵，懿节皇后祔陵，在昭慈圣献皇后攒宫西北五十步。周地二百二十亩并林木，为钱三千八百缗有奇。其后昭慈、永祐二攒宫，岁用祠祭钱八千四百馀缗，修缮钱五千缗，以绍兴府当输内帑钱供其费。
　　乙亥，翰林学士兼侍读、资善堂翊善程克俊充端明殿学士、签书枢密院事。
　　丁丑，太傅、枢密使、广国公张俊，进封益国公。
　　戊寅，追封皇太后曾祖赠太师、惠王韦顺臣为广王，祖赠太师、德王子华为福王，父赠太师、鲁王安礼为兗王，母秦越国夫人宋氏为陈鲁国夫人。
　　庚辰，省镇江府沿江安抚司。
　　壬午，太傅、醴泉观使、福国公韩世忠，进封潭国公；太保、万寿观使、雍国公刘光世，改封扬国公。
　　癸未，诏车辂院复置官吏。
　　甲申，皇太后生辰，燕于慈宁宫，始用乐，上寿。
　　是月，川陕宣抚副使郑刚中自河池移司利州。
　　旧宣抚司率居绵、阆之间，及胡世将代吴玠，就居河池，然馈饷不继，人以为病。至是已罢兵，刚中乃还居益昌以省费。既而刚中欲移屯一军，都统制杨政不从，刚中呼政语曰：“宣抚欲移军而都统制不肯，刚中虽书生，不畏死也。”声色俱厉。政即日听命。
　　十一月，己丑朔，检校少傅、崇信军节度使、万寿观使张浚，以赦恩封和国公。
　　癸巳，太傅、枢密使、益国公张俊为镇洮、宁武、秦宁军节度使，充醴泉观使，奉朝请，进封清河郡王。
　　初，太师秦桧与俊同主和议，约尽罢诸将，独以兵权归俊，故俊力助其谋。及诸将已罢，而俊居位岁馀，无请去之意，桧乃令殿中侍御史江邈论其罪。邈言：“俊据清河坊以应谶兆，占承天寺以为宅基，大男杨存中握兵于行在，小男田师中拥兵于上流，他日变生，祸不可测。”帝曰：“俊有复辟功，无谋反之事，皆不可言。”会枢密使孟忠厚竣事还朝，而邈又言俊之过，俊乃求去位，故有是命。
　　尚书户部侍郎张澄权本部尚书。
　　乙未，检校少保、保成军节度使、开府仪同三司兼殿前都指挥使职事杨存中为少保，录复土之劳也。宋故事，未有以保傅为管军者，有之自存中始。
　　侍卫亲军马军都虞候、保顺军承宣使、镇江府驻答刂御前诸军都统制解元为保顺军节度使，录迎扈之劳也。元不及拜而卒。
</div>
    <div class="pagination">
<a href="续资治通鉴_page191.html">上一页</a><span>...</span><a href="续资治通鉴_page187.html">187</a><a href="续资治通鉴_page188.html">188</a><a href="续资治通鉴_page189.html">189</a><a href="续资治通鉴_page190.html">190</a><a href="续资治通鉴_page191.html">191</a><span class="current-page">192</span><a href="续资治通鉴_page193.html">193</a><a href="续资治通鉴_page194.html">194</a><a href="续资治通鉴_page195.html">195</a><a href="续资治通鉴_page196.html">196</a><a href="续资治通鉴_page197.html">197</a><span>...</span><a href="续资治通鉴_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
