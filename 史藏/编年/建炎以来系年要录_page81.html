<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 81 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 81 页/共 115 页</h1>
    <div class="content">　　癸未敷文阁待制知婺州吴表臣知池州魏良臣皆乞奉祠上曰州郡之职懦弱者多不治事有才力者多妄作惟适中为难得于是二人并升敷文阁直学士提举江州太平观 

　　丙戌诏礼部立定天申节燕设则例下诸路遵守上以州县因缘扰民且多杀物命故有是旨 
　　丁亥右谏议大夫汪勃论内侍省押班赵辙强占民居诏与在外宫观戊子秦桧奏已行上曰逐一内侍则人自知畏矣 
　　己丑诏近免税米而所过尚收力胜钱其除之其余税则并与裁减上因言薪面亦宜免税商旅既通更平物价则小民不致失所矣熊克小历云户部米已免税而所经税务尚收力胜钱非朝廷＜宀十见＞民之意欲行下禁止从之按日历是月丁亥上宣谕宰执米税已免诸 


处却云力胜收税可令有司措置己丑户部状准圣旨措置云云盖此事乃出自上意非户部建请克实误也 
　　辛卯上谕大臣曰孟飨诣景灵宫及东朝中宫不时出入已给禁卫人钱米毋令临安应副恐扰及市民 左迪功郎陈介言国家颁降乡饮酒仪式而诸郡所行疏数不同望令三岁科举之年行之于庠序即古者三年大比饮酒于序之意也国子监言唐人亦止行于贡士之岁欲依介所请如愿每岁举行者听从其便从之 
　　壬辰端明殿学士签书枢密院事李若谷参知政事御史中丞何若为端明殿学士签书枢密院事 

　　癸巳资政殿学士提举万寿观兼侍读提举秘书省秦熺加大学士 
　　二月乙未朔右谏议大夫兼侍讲汪勃试御史中丞监察御史巫伋守右正言 左朝散郎符行中为尚书户部员外郎总领四川宣抚司钱粮初四川都转运司之废用宣抚副使郑刚中请也既而复以太府少卿赵不弃总领宣抚司钱粮刚中与之不协不弃颇求其阴事秦桧闻之乃奏以行中代不弃俟行中至利州令不弃赴行在行中南城人也李焘撰晁公武墓志云阶成岷凤四州并属利路为经略使者当更名有旨令安抚司仿雄州安抚司例措置申枢密院一府愕眙莫知其原公时在都转运司乃从旁为言此景德三年故事顾与今事不类宣抚使即 

用公言奏析利州路为东西俾先为经略使者分领之由此益重公而幕下士皆忌其后宣抚使缘它故重贬议者或咎公憾彼不相知有所报复盖非也公武仲之子此时为总领四川宣抚司钱粮所主管文字 
　　戊戌上谓大臣曰比闻州县折纳税绢每匹有至十千者恐伤民力可令户部措置 
　　庚子大理评事张棣面对论铨试之制惟以经义诗赋为榜首而有出身试律者遂居其下非所以右寒畯而左膏梁望令通融考校诏礼部立法 

　　辛丑宰执进呈临安府减定官私房缗上曰公私须令均一天下事皆当如此 
　　甲辰上斋于内殿时将祀高禖乃以太师尚书左仆射秦桧为亲祠使 
　　乙巳上亲祠青帝于东郊以伏牺高辛配普安郡王终献又祀简狄姜嫄于坛下牲用太牢玉用青币放其玉之色乐舞如南郊之制礼毕御端诚殿受贺 
　　己酉封才人刘氏为婕妤 

　　庚戌封感义郡夫人郭氏为和国夫人 
　　辛亥改造殿前司寨为瓦屋用领都指挥使职事杨存中奏也南渡初诸营皆覆茅结舍焮火屡惊故存中以为请 成州团练使韦谦为德庆军承宣使贵州剌史带御器械韦谠为庆远军承宣使并提举万寿观 
　　壬子上谓秦桧曰阵亡恩泽自今不须裁定可依祖宗法事祖未见 后宫刘氏为红霞帔 
　　甲寅皇叔扬州观察使同知大宗正事士夽为安德军承宣使以职事脩举特迁之也 

　丁巳御前军器所言岁中造军器三百四十四万余件诏赏之 
　　辛酉参知政事李若谷罢为资政殿学士提举江州太平观以御史中丞汪勃论其不忠不孝也 
　　三月按是月甲子朔丁卯给事中兼实录院修撰兼侍读兼直学士院叚拂为翰林学士 捧日天武四厢都指挥使宁国军承宣使鄂州驻劄御前左军统制牛皋卒前一日都统制田师中大会诸将皋遇毒而归知其必毙乃呼亲吏及家人嘱以后事至是卒或谓秦桧密令师中毒之闻者莫不叹恨 

　　己巳上谓秦桧曰人材难得惟在赏罚劝沮卿可选用所知若协济国事得三五人即庶僚胥化其不靖害治者显黜勿贷庶知惩畏桧曰仁宗皇帝时高若讷等在朝久相搅扰至嘉祐间韩琦欧阳修协恭赞助方成太平之治上曰仁宗皇帝即位之久灼见治道桧又曰陛下领元帅府日备见官僚情伪至如敌情亦是亲到其营尽得要领故应酬如神不差毫发当出身犯难之时乃宗庙社稷之托实天启圣衷非偶然也 辛尚权尚书刑部侍郎钱周材为中书舍人兼权直学士院 
　　乙亥端明殿学士签书枢密院事何若引疾罢提举江州太平观若执政才四十四日 

　　丁丑直秘阁知光州郑絪代还乞令国子监裒集上即位以来惠民爱物手诏编类刊印成书守令陛辞门谢日人赐一帙从之 
　　己卯翰林院学士叚拂参知政事 
　　辛巳秦桧奏州县和买率以二月起催非便上曰二月间蚕犹未生使民何以应办桧奏须依旧限上可之 诏自今使回并计程赴行在时权户部侍郎边知白贺金国正旦还已渡淮久之未至上虑其扰人乃有是命 
　　壬午御史台检法官余尧弼司农寺主簿宋敦朴宗正寺主簿张杞并为监察御史杞浮梁人也 

　　甲申中书舍人权直学士院钱周材兼实录院修撰 秘书省校书郎沈介面对言陛下勤恤民隐于郡邑近民之吏尤所注意守贰县令以民事抵罪者不复任以亲民圣恩宏覆天下幸甚臣愚窃谓郡邑之吏朝夕奉行莫匪民事一有诖误无复自新而又元降指挥罪无定名有司承用者不为之区别凡涉民讼一切坐之其于轻重之差公私之辨类或未尽欲望诏加刊定凡侵渔百姓以抵赃私者蔽以前令其或虽缘民事罪止公坐则自如常律庶几仰称陛下爱民慎罚之意事下刑部看详后不行 
　　乙酉太师尚书左仆射魏国公秦桧以郊恩徙封益国公自是建旄封国之在北者皆改命时有乞置益国公官属者桧虽不行亦不加罪 

焉此以赵甡之遗史附入当求他书考详 
　　丙戌上谓大臣曰闻物价翔贵居民不易宜谕版曹同府曹措置取旨 
　　丁亥权尚书吏部侍郎王循友提举成都府玉局观以右正言巫伋劾其迎劳使客所过受赂每与娼妓亵狎故也 中书舍人兼权直学士院兼实录院修撰钱周材兼侍讲监察御史王镃守尚书右司员外郎 
　　戊子安民靖难功臣太傅醴泉观使清河郡王张俊移节静江宁武靖海军扬武翊运功臣太傅醴泉观使咸安郡王韩世忠移节镇南武 

安宁国军 权尚书户部侍郎边知白移吏部侍郎 资政殿学士提举江州太平观李若谷落职江州居住以御史中丞汪勃论若谷谄事张邦昌之党又往宗泽处以伪楚年月改秩故也 直龙图阁主管台州崇道观高世定升秘阁修撰世定自通判明州累为部使者至是复迁之 诏诸军招置效用未有升进格法自今到军三年无过者与转一次带甲用一石弓力十二矢中半上垛者年虽未及准此八矢上垛者倍之至承信郎理磨勘年如常法 
　　庚寅权尚书吏部侍郎钱时敏充敷文阁待制提举江州太平观 

　　辛卯秦桧奏以敷文阁直学士林待聘知婺州上览除目曰士大夫有专于为已而不肯任事但当与之禄食使之不失所而已桧曰陛下处士大夫如此仕而不知许国得不少愧乎中兴圣政史臣曰不事其事虽夺之食不为过而圣人有不忍焉何也以为夺之则遂绝之也予之则所以幸其自新也爱惜士类当如此 权尚书工部侍郎徐琛乞补外罢为敷文阁待制知明州 直宝文阁主管台州崇道观钱端礼为淮南路转运副使兼淮南东路提点刑狱公事 
　　是月金人与蒙古始和岁遗牛羊米豆绵绢之属甚厚于是蒙酋鄂抡贝勒乃自称祖元皇帝改元天兴金人用兵连年卒不能讨但遣精 

兵分据要害而还此据王大观行程录按录称岁遗牛羊各五十万口米豆共五十万斛绢三十万匹绵三十万两恐未必如此之多今削去其数第云甚厚更俟详考 
　　夏四月按是月甲午朔丙申减诸路免行钱三分之一用户部请也 
　　丁酉权尚书吏部侍郎林乂充敷文阁待制知建州从所请也乂与秦桧有旧引至侍从不协物望然颇勤于所职人亦称之 
　　己亥御史中丞兼侍讲汪勃为端明殿学士签书枢密院事 

　　辛丑改筑万寿观前后殿掌观内侍二人道士十一人吏卒一百五十五人道士岁费钱七百九十二千米百二十石监察御史余尧弼进殿中侍御史右正言巫伋兼崇政殿说书自秦熺兼侍读每除言路必与经筵朝廷动息台谏常与之相表里焉吕中大事记人君起居动息之地曰内朝曰外朝曰经筵三者而已执政侍从台谏皆用私人则有以弥缝于外朝矣又阴结内侍及医师王继先闯微旨于内朝矣独经筵之地乃人主亲近儒生之时桧虑其有所浸润于是以熺兼侍读又以巫伋为说书除言路者必预经筵以察人主之动息讲官之进说而臣无复 

天子之臣矣 右朝奉郎苏策为福建转运判官 
　　庚戌上谓秦桧曰近览左迪功郎吴适所进大衍图辩证易中差误可令秘书省看详如或可采卿更审询其人当处以庠序之职 权刑部尚书周三畏落权字尚书比部员外郎王会试军器监 
　　甲寅皇太后朝景灵宫少师平乐郡王韦渊见后出言诋毁诏殿中侍御史余尧弼即其家鞫治渊具伏诬罔后六日责宁远军节度副使袁州安置二十年十一月渊复官 

　　丙辰敦武郎制造御前军器所监造官马元益特勒停送桂阳监编管元益上疏乞出秦桧奏其语言狂妄拟编置上曰真宗皇帝澶渊之盟敌人不犯边塞今者和议人多异论朕不晓所谓止是不恤国事耳若无赏罚望其为国实难自今用人宜求靖共之操如其不然在朝廷者与之外任外任者置之闲散闲散而又不靖者加以责罚庶几人知劝惩不至专为身计卿所进呈行遣马元益正得此意赏罚既行数年后可望风俗丕变矣 端明殿学士提举万寿观兼侍读何铸使北还以葬母乞去迁资政殿学士知徽州铸出使乃议天属事马元益上书当是因铸之还而有请但未见其书当更考详 直龙图阁新知衢州韩球都大提举四川茶马监牧公事左朝奉郎知衢州张嵲为敷文阁待制 

　　丁巳拱卫大夫忠州防御史殿前司左军统领邵宏渊为荆湖北路兵马钤辖以从军久愿罢军务也先是宏渊尝从后军统制张渊捕盗于闽中宏渊质直而喜功渊恶不用且恨其尝对众折已杖之百斥为士伍宏渊之客钟鼎走行在上书为辩曲直秦桧怒送鼎福州州学听读熊克小历云秦桧新创听读之名羁鼎于福之郡学按张浚当国时耿锡已坐伏阙上书送绍兴府学听读非桧所创克误也领都指挥使职事杨存中言于朝乃有是命鼎蜀人也 

　　己未诏责授清远军节度副使吉阳军安置赵鼎遇赦永不检举右修职郎石恮追毁出身以来文字除名勒停特免真决送浔州编管初鼎贬潮州守臣徐璋为之治第且馈饷之恮时为录事参军数与鼎相见及是恮代归而璋已卒守臣左朝散大夫翁子礼发其事下大理鞫实鼎坐不自省循请托州郡借人抄书因令干官顾湜嘱恮供给书写人于是恮违法大收人户盐钱节次应副使用又尝为子预恮公事改易情款又受璋馈送八百余缗璋又盗官钱为鼎盖造第宅通计一万余缗纽绢三千六百余匹故有是命此以日历本文修入胡铨＜叐＞戒 

谕和议诏书云是时王鈇吕应中经略二广皆望风捃摭恮以为奇货于是潮守徐某讦奏丞相赵鼎帅臣刘昉阴中丞相张浚云云按此时翁子礼实知潮州盖子礼讦其事铨误以为徐璋也 初右奉议郎通判处州宋汝为既渡海来归久之有告敌人汝为尝以蜡书来言敌中机事敌久捕不获会有知汝为已南遁者至是以姓名来求遣汝为时在绍兴知行必不免一夕遁去虽家人无知者一子南强数岁与其妻钱氏皆为有司所拘汝为即潜行入青城山中以医卜自给更姓名曰赵复前实录院检讨官邵博识而怜之青城令杨高为营庵于布金院之傍且授以官田数十亩汝为躬耕山下数赴人之急由是人多重之 

　　五月癸亥朔上谓大臣曰川广纲马至镇江军中宜令本府及淮南漕司拨官地美水草处牧养只数年间便见蕃息此军政所当留意 
　　甲子武经大夫达州剌史带御器械李珂为内侍省押班 
　　乙丑拱卫大夫利州观察使殿前司左军正将李怀等十四人并差诸路兵马都监至正将罢从军用主帅杨存中请也 是日雨雹 
　　丙寅上谓大臣曰近有布衣陈福建盐法利便朕惟祖宗成法利于民者自当永久遵行傥或未便须议损益也 

　　己巳徽猷阁直学士提举江州太平观洪皓责授濠州团练副使英州安置皓丁内艰既终丧复遂祠请于是直徽猷阁王洋知饶州而左奉议郎陈之渊添差通判二人与右承议郎通判州事李勤积不相能勤幸以讦进告皓有欺世飞语洋之渊皆与闻之殿中侍御史余尧弼即奏皓造为不根之言簧鼓众听几以动摇国是望窜遐裔洋之渊亦乞寘之典宪诏罢洋之渊而皓有是命 
　　辛未敷文阁待制新知宣州秦棣过阙入见癸酉升敷文阁直学士 中书请令军中拣退人耕江淮京西官逃田以自赡从之三十一年正月戊寅所书可参考 

　　乙亥秘书省校书郎兼提举秘书省编定书籍官沈介守尚书司勋员外郎秘书省正字兼提举秘书省编定书籍官汤思退守司封员外郎 
　　辛巳金主使龙虎卫上将军殿前右副都点检完颜卞宁远大将军东上合门使大圭来贺天申节卞金主兄弟行也 
　　辛卯宝文阁待制提举江州太平观赵思诚卒 
　　六月乙未诏金国使人见辞并设氊于庭下宰臣使臣亦如之 
　　丙申上谓秦桧曰雨泽稍频细民不易桧曰前日蒙宣问常润江南阙雨臣弟棣赴宣州新任近得本州申报雨已沾足上曰此时多雨陂 

塘有所潴蓄秋或旱乾可备灌溉农夫有丰稔之望甚可喜也 
　　丁酉中书舍人兼权直学士院兼实录院修撰兼侍讲钱周材罢殿中侍御史余尧弼论周材尝对众馆职有徽宗实录难修之语诋毁不恭故有是命 太常博士葛立方太学正孙仲鳌并为秘书省正字既而提举秘书省秦熺奏以二人并兼编定书籍官从之熺奏辟在是月辛亥 

　　己亥尚书右司员外郎王镃为中书舍人兼权直学士院 
　　乙巳殿中侍御史余尧弼奏权尚书工部侍郎严抑日游执政之门此时汪勃叚拂执政秘书省正字张本进不由道所校书籍悉皆舛误于是二人并罢 
　　戊申太学博士王之望面对论举人程文或纯用本朝人文集数百言或作歌颂及用佛书全句旧式皆不考建炎悉从删去故多犯者望申严行下从之 

　　甲寅左承议郎朱圯知德安府还入见乞将刑统律文内有犯本朝庙讳御名及音同者并易以他字诏礼部拟定 
　　乙卯宰执进呈眉州防御使殿前游奕军统制成闵招降到福建贼徒等第补官上曰销弭盗贼当为远虑若但招安补授恐此辈以啸聚为得计是启其为寇之心今已招到且依所乞可劄下诸路日后不许招安 
　　丙辰静江军承宣使提举江州太平观刘锡卒 
　　丁巳宗正少卿兼权兵部侍郎赵子厚罢以御史余尧弼言子厚往任小官荒于酒色今乃不自揆度每阅除目则不平之色形于面颜故 

也 
</div>
    <div class="pagination">
<a href="建炎以来系年要录_page80.html">上一页</a><span>...</span><a href="建炎以来系年要录_page76.html">76</a><a href="建炎以来系年要录_page77.html">77</a><a href="建炎以来系年要录_page78.html">78</a><a href="建炎以来系年要录_page79.html">79</a><a href="建炎以来系年要录_page80.html">80</a><span class="current-page">81</span><a href="建炎以来系年要录_page82.html">82</a><a href="建炎以来系年要录_page83.html">83</a><a href="建炎以来系年要录_page84.html">84</a><a href="建炎以来系年要录_page85.html">85</a><a href="建炎以来系年要录_page86.html">86</a><span>...</span><a href="建炎以来系年要录_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
