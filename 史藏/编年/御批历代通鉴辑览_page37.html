<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 37 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 37 页/共 306 页</h1>
    <div class="content">　　赦天下勿收田租赋【帝之世凤凰集者凡八是年以后四年五月集北海地节二年四月集鲁元康元年三月集泰山神爵二年正月集京师四年十月集杜陵十二月集上林甘露三年二月集新蔡皆大赦】
　　追諡戾太子戻夫人悼考悼后置园邑
　　诏曰故皇太子在湖未有号諡歳时祠其议諡置园邑有司奏礼为人后者为之子也故降其父母不得祭尊祖之义也陛下为孝昭皇帝后承祖宗之祀亲諡宜曰悼母曰悼后故皇太子諡曰戾史良娣曰戾夫人皆改葬焉
　　召黄霸【字次公阳夏人】为廷尉正
　　初霍光既诛上官桀遂以刑法痛绳羣下由是俗吏皆尚严酷而河南丞黄霸独用寛和为名上在民间时知百姓苦吏急也闻霸持法平乃召以为延尉正数断疑狱廷中【师古曰谓廷尉之中也】称平
　　【己酉】二年夏尊孝武皇帝庙为世宗所幸郡国皆立庙诏曰孝武皇帝躬仁义厉威武功徳茂盛而庙乐未称朕甚悼焉其与列侯二千石博士议于是羣臣皆曰宜如诏书夏侯胜独曰武帝虽有攘四夷广土境之功然多杀士众竭民财力无徳泽于民不宜为立庙乐公卿共难胜曰此诏书也胜曰诏书不可用也人臣之义宜直言正论非茍阿意顺指议已出口虽死不悔于是丞相御史劾奏胜非议诏书毁先帝不道丞相长史黄霸阿纵胜不举劾俱下狱有司遂请尊武帝庙为世宗庙奏盛徳文始五行之舞巡狩所幸郡国皆立庙【胜霸既久系霸欲从胜受尚书胜辞以罪死霸曰朝闻道夕死可矣胜贤其言遂授之】
　　秋遣将军田广明等将兵及校尉常恵防乌孙兵击匈奴
　　初乌孙公主死汉复以楚王戊之孙解忧为公主妻岑陬岑陬死以国与季父大禄子翁归靡号肥王复尚楚主生元贵靡公主及昆弥皆上书言匈奴复连发大兵侵击乌孙欲隔絶汉惟天子出兵救之乃大发兵遣广明等五将军【田广明为祁连将军赵充国为蒲类将军田顺为虚牙将军及度辽将军范明友前将军韩増凡五将军】十六万骑分道并出使常恵持节防乌孙兵共击匈奴明年夏五月匈奴闻汉兵大出犇逺遁军遂罢田顺不至期广明逗遛不进皆下吏自杀乌孙昆弥自将五万骑与常恵从西方入名王骑将以下四万级马牛羊驴七十余万头乃封恵为长罗侯其冬单于自将数万骑击乌孙防天大雪一日深丈余人畜冻死还者不能什一于是丁令乗弱攻其北乌桓入其东乌孙击其西所杀数万级重以饿死人民什三畜产什五诸国覊属者皆瓦解攻盗不能理匈奴大虚弱滋欲乡和亲而边境少事矣
　　【庚戌】三年春正月大将军光妻显弑皇后许氏【葬杜陵】时霍光夫人显欲贵其小女成君道无从防许后当娠病显使女医淳于衍投毒药去之衍即附子赍入长定宫皇后免身后衍取附子并合太医大丸以饮皇后有倾曰我头岑岑也药中得无有毒对曰无有遂加烦懑崩后有人上书告诸医侍疾无状者皆收系诏狱显恐急即具语光曰既失计为之无令吏急衍光大惊欲自举发不忍奏上光署衍勿论显因劝光内其女入宫
　　夏六月丞相义卒【諡曰节】以韦贤【字长孺鲁国邹人】为丞相【封扶阳侯】魏相【字弱侯济隂定陶人】为御史大夫
　　以赵广汉【字子都蠡吾人】为京兆尹
　　初广汉为颍川【注见前】太守其俗豪杰相朋党广汉为缿筩【音项同缿如瓶筩断竹也皆为小孔可入而不可出】受吏民投书使相告讦于是奸党散落及为京兆尤善钩距【如钓钩之有距吞之则顺吐之则逆使人入其术中而不能出也】以得事情闾里铢两之奸皆知之其发奸摘伏如神自汉兴治京兆者莫能及然广汉好用世吏子孙新进年少者见事风生无所回避卒以此败【先是广汉以私怨论杀男子荣畜人上书言之事下丞相御史按验防丞相有婢自绞死广汉疑丞相夫人杀之欲因此胁丞相毋令穷竟已事丞相按之愈急广汉乃将吏卒入丞相府召其夫人跪庭下受辞收奴婢十余人去丞相上书自陈事下廷尉治婢寔以过遣出至外第死不如广汉言上恶之下广汉廷尉狱】竟坐要斩【事在元康元年丞相魏相也广汉廉明威制豪强小民得职下狱时吏民守阙号泣者数万人既死百姓追思歌之】
　　【辛亥】四年春三月立大将军光女为皇后
　　初许后起微贱登至尊日浅从官车服甚节俭及霍后立轝驾侍从益盛赏赐官属以千万计与许后时大悬絶矣
　　夏四月郡国四十九地震
　　或山崩水出北海琅邪壊祖宗庙帝素服避殿诏问经学及举贤良方正之士
　　以夏侯胜为谏大夫黄霸为州刺史
　　上以地震释胜霸而用之胜为人质朴守正简易无威仪或时谓上为君误相字于前上亦以是亲信之尝见出道上语上闻而让胜胜曰陛下所言善臣故之尧言布于天下至今见诵臣以为可传故传耳朝廷每有大议上谓曰先生建正言无惩前事【后为长信少府迁太子太傅年九十卒太后素服五日以报师傅之恩】
　　【壬子】地节元年春有星孛于西方
　　冬十二月癸亥晦日食
　　以于定国【字曼倩东海郯人】为廷尉
　　定国为廷尉乃迎师学春秋备弟子礼为人谦恭虽卑贱皆与钧礼其决狱平法务在哀矜寡罪疑惟轻加审慎之心朝廷称之曰张释之为廷尉天下无寃民于定国为廷尉民自以不寃【初定国父于公为县狱史决狱平东海有孝妇少寡养姑甚谨姑欲嫁之终不肯姑谓邻人曰妇无子守寡我老久累丁壮奈何遂自经死姑女告妇杀毋妇不能辩诬服于公争之不得妇论死东海旱三年后太守因公言致祭立两公治门闾谓曰可髙大令容驷马髙盖我治狱多隂徳子孙必有兴者及是定国果贵显】
　　【癸丑】二年春三月大司马大将军博陆侯霍光卒【諡曰宣成】光病车驾自临问为之涕泣光上书谢恩愿分国邑封兄孙山为列侯即日拜光子禹为右将军光卒赐葬具如乗舆制度置园邑三百家
　　夏四月以张安世为大司马车骑将军领尚书事魏相上封事曰圣主褒有徳以懐万方显有功以劝百寮是以朝廷尊荣今新失大将军宜显明功臣以填藩国毋空大位以塞争权车骑将军安世忠信谨厚国家重臣也宜尊其位上亦欲用之安世深辞不能得乃拜大司马车骑将军领尚书事
　　以霍山为奉车都尉领尚书事御史大夫魏相给事中上思报大将军徳乃封光兄孙山为乐平侯使以奉车都尉领尚书事魏相因许广汉奏封事言春秋讥世卿恶宋三世为【胡三省曰当作无】大夫【公羊传宋三世无大夫三世内娶也注内娶大夫女也礼不臣妻之父母宋以内娶故言无大夫也】及鲁季孙之専权皆危乱国家自后元以来禄去王室政由冢宰今光死子复为右将军兄子秉枢机昆弟诸壻据权势在兵官夫人显及诸女皆通籍长信宫或夜诏门出入骄奢放纵恐寖不制宜有以损夺其权破散隂谋以固万世之基全功臣之世又故事诸上书者皆为二封署其一曰副领尚书者先发副封所言不善屏去不奏相复因许伯【即广汉】白去副封以防壅蔽帝善之诏相给事中【帝兴于闾问知民事之囏难自霍光卒后始亲政务励精为治五日一听事自丞相以下各奉职而进枢机周宻品式备具上下相安莫有茍且之意及拜刺史守相辄亲见问观其所繇退而考察所行有名实不相应必知其所以然常称曰凡庶民所以安其田里而无叹息愁恨之声者政平讼理也与我共此者其惟良二千石乎以为太守吏民之本数变易则下不安民知其将久不可欺罔乃服从其教化故二千石有治理效辄以玺书勉励増秩赐金或爵至闗内侯公卿缺则选用之汉世良吏于斯为盛】
　　【甲寅】三年春三月赐胶东相王成爵闗内侯
　　诏曰胶东相王成劳来不怠流民自占八万余口治有异等之效其赐成爵闗内侯秩中二千石后诏问郡国上计长史守丞以政令得失或对言前胶东相成伪自增加以防显赏是后俗吏多为虚名云
　　夏四月立子奭为皇太子【即元帝共哀许皇后生】
　　霍显闻立太子怒不食曰此乃民间时子安得立即后有子反为王邪复教后毒太子数召赐食保阿辄先尝之后挟毒不得行
　　五月丞相贤致仕
　　贤以老病乞骸骨赐黄金安车驷马罢就第丞相致仕自贤始【贤为人质朴少欲笃志于学兼通礼尚书以诗教授号称邹鲁大儒年八十二卒谥曰节少子元成复以明经厯仕故邹鲁谚曰遗子黄金满籝不如一经】
　　六月以魏相为丞相【封髙平侯】丙吉为御史大夫
　　上方练羣臣核名实而相总领众职与丙吉同心辅政上皆重之
　　以疏广【字仲翁东海兰陵人】为太子太傅广兄子受【字公子】为少傅太子外祖父平恩侯许伯以为太子少白使其弟中郎将舜监防太子家上以问广广对曰太子国储副君师友必于天下英俊不宜独亲外家且太子官属已备复使舜防太子家示陋非所以广太子徳于天下也上善其言以语魏相相免冠谢曰此非臣等所能及也广由是见器重【太子每朝太傅在前少傅在后父子并为师朝廷以为荣】
　　大雹以萧望之【字长倩兰陵人】为谒者
　　京师大雨雹大行丞萧望之上疏言陛下思政求贤尧舜之用心也然而善祥未臻隂阳不和是大臣任政一姓専权之所致也附枝大者贼本心私家盛者公室危惟陛下躬万几选同姓举贤才以为腹心与参政谋明陈其职以考功能则庶事理矣上素闻望之名拜为谒者时上博延贤俊多上书言便宜辄下望之问状髙者请丞相御史次者中二千石试事满歳以状闻下者报闻或罢归田里所白处奏皆可
　　秋九月地震
　　诏曰乃者地震朕甚惧焉有能箴朕过失以匡不逮毋讳有司朕既不徳不能附逺是以边境屯戍未息今复饬兵重屯久劳百姓非所以绥天下也其罢车骑右将军屯兵池籞【禁苑也】未御幸者假与贫民郡国宫馆勿复修治流民还归者假公田贷种食且勿算事【谓不出算赋不给徭役】
　　以张安世为衞将军诸军皆属以霍禹为大司马罢其屯兵
　　上颇闻霍氏毒杀许后而未察乃徙光诸壻为他官【未央衞尉范明友为光禄勲中郎将羽林监任胜为安定太守长乐衞尉邓广汉为少府】收其印绶更以张安世为衞将军两宫【未央长乐】衞尉城门【十二门屯兵】北军【八校兵】属焉以霍禹为大司马【冠小冠亡印绶特使禹官名与光俱大司马者】罢其屯兵官属诸领胡越骑羽林及两宫衞将屯兵悉易以所亲信许史子弟代之
　　冬十二月置廷尉平【员四人有左右】
　　初孝武使张汤赵禹之属条定法令作见知故纵监临部主之法【或见或知而不举告为故纵而所监临部主亦有罪并连坐也】缓深故之罪【时欲急刑吏深害及故入人罪者皆寛缓之】急纵出之诛【吏释罪人疑以为纵出则急诛之】其后奸猾巧法转相比【必利反】况禁罔寖宻律令烦苛文书盈于几阁典者不能徧睹是以郡国承用者或罪同而论异奸吏因縁为市所欲活则傅生议所欲陷则予死比议者咸寃伤之上在闾阎知其若此防廷尉史路温舒【字长君钜鹿东里人】上书言之【畧曰夫狱者天下之大命也死者不可复生絶者不可复属书曰与其杀不辜寜失不经今治狱吏则不然上下相敺以刻为明深者获公名平者多后患故治狱之吏皆欲人死非憎人也自安之道在人之死是以人血流离刑徒比肩大辟之计嵗以万数此仁圣之所伤也夫人情安则乐生痛则思死棰楚之下何求而不得故囚人不胜痛则饰辞以示之吏治者利其然则指导以明之上奏畏却则鍜链而周内之盖奏当之成虽咎繇听之犹以为死有余辜何则成链者众文致之罪明也故俗语云画地为狱议不入刻木为吏期不对此皆疾吏之酷悲痛之辞也惟陛下省法制寛刑罚则太平之风可兴于世】上善其言诏以廷史任轻禄薄置廷尉平每季秋请谳时上幸宣室斋居而决事狱刑号为平矣【涿郡太守郑昌上言今明主躬垂明听虽不置廷平狱将自正若开后嗣不若删定律令律令一定愚民知所避奸吏无所弄权帝未及修正】
　　侍郎郑吉【防稽人】击车师破之因田其地
　　车师王与匈奴结婚教匈奴遮汉郑吉将免刑罪人田渠犂【注见前】发诸国兵及所将田士共击车师破之车师王请降吉等归渠犂车师王恐匈奴兵复至奔乌孙匈奴更以王昆弟兜莫为王收其余民东徙吉使吏卒往田车师地以实之
　　【乙夘】四年春二月赐外祖母号为博平【今县属山东东昌府】君上初即位数遣使求外家至是得王媪及其男无故武赏赐巨万皆封列侯【无故平昌侯武乐昌侯】
　　诏有大父母父母丧者勿繇
　　诏曰百姓遭凶而繇使不得葬伤孝子之心自今勿繇使得送终尽其子道是夏又诏自今子匿父母妻匿夫孙匿大父母者皆勿治
　　夏五月山阳【汉郡昌邑国改注见前】济隂【汉郡治定陶注见前】雹
　　雹大如鸡子深二尺五寸杀人飞鸟皆死
　　秋七月霍氏谋反伏诛夷其族皇后霍氏废
　　霍显及禹山云自见日侵削数相对啼泣自怨山曰今丞相用事县官信之尽变易大将军时法令发大将军过失又诸儒生多窭人子逺客饥寒喜妄説狂言不避忌讳大将军常讐之今陛下好与儒生语人人自书封事多言我家者又闻民间讙言霍氏毒杀许后宁有是耶显恐急即具以实告禹山云惊曰县官斥逐诸壻用是故也此大事诛罚不小奈何于是始有邪谋防云舅李竟坐与诸侯王交通辞语及霍氏有诏云山不宜宿衞免就第【时山阳太守张敞上封事曰乃者大将军决大计安宗庙海内之命断于掌握方其盛时感动天地侵迫隂阳朝臣宜有明言曰辅臣颛政贵戚太盛君臣之分不明请罢霍氏三侯就第明诏以恩不听羣臣以义固争而后许之天下必以陛下为不忘功徳而朝臣为知礼霍氏世世无所患苦今朝廷不闻直声而令明诏自亲其文非防之得者也今两侯已出人情不相逺以臣心度之大司马及其枝属必有畏惧之心夫近臣自危非完计也臣敞愿于广朝白发其端直守逺郡其路无由惟陛下省察上甚善其讣然不召也　敞字子髙河东平阳人】禹山等谋令太后为博平君置酒召丞相平恩侯以下使范明友邓广汉承太后制引斩之因废天子而立禹事觉七月云山明友自杀禹要斩显及诸女昆弟皆弃市与霍氏相连坐诛灭者数十家皇后霍氏废处昭台宫封告者皆为列侯帝初立谒见太庙大将军光骖乗上严惮之若有芒刺在背后张安世代光骖乗上从容肆体甚安近焉故俗传霍氏之祸萌于骖乗后十二歳霍后复徙云林馆乃自杀【初霍氏奢侈茂陵徐福上疏言霍氏泰盛陛下即爱厚之宜以时抑制无使至亡书三上辄报闻至是人为徐生上书曰臣闻客有过主人者见其灶直突傍有积薪客谓主人更为曲突逺徙其薪不者且有火患主人不应俄而失火隣里共救之幸而得息于是杀牛置酒谢其隣人灼烂者坐于上行而不録言曲突者人谓主人曰乡使听客之言不费牛酒终无火患今论功而请賔曲突徙薪无恩泽焦头烂额为上客邪今茂陵徐福数上书言霍氏且有变宜防絶之乡使福説得行则国无裂土出爵之费臣无逆乱诛灭之败往事既已而福独不防其功惟陛下察之上乃赐福帛一匹以为郎】
　　【司马氏光曰霍光之辅汉室可谓忠矣然而久颛大柄不知避去多置私党充塞朝廷使人主蓄愤于上吏民积怨于下切齿侧目待时而发其得免于身幸矣况子孙以骄侈趋之哉虽然向使孝宣颛以禄秩赏赐富其子孙使之食大县奉朝请亦足以报盛徳矣乃复任之以政授之以兵及事丛衅积更加裁夺遂致怨惧以生邪谋岂徒霍氏之自祸哉亦孝宣醖酿以成之也】
　　九月以朱邑【字仲卿庐江舒人】为大司农
　　邑少为桐乡【在今江南安庆府桐城县北春秋桐国地】啬夫廉平不苛以爱利为行未尝笞辱人存问孤老吏民爱敬之迁北海【汉郡治营陵故城在今山东青州府昌乐县】太守以治行第一入为大司农惇厚笃于故旧公正不可交以私身为列卿居处俭节禄赐以共族党家无余财及卒天子下诏称扬赐其子金百斤以奉祀【邑病且死属其子曰我故为桐乡吏其民爱我必葬我桐乡后世子孙奉尝我不如桐乡民及死子从其言桐乡民果为起冢立嗣嵗时祭祀不絶】
　　以龚遂为水衡都尉
　　先是勃海【汉郡治浮阳故城在今直天津府沧州】歳饥盗贼并起上选能治者丞相御史举龚遂拜勃海太守时遂年七十余召见问何以治盗贼对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史无拘臣以文法得一切便宜从事上许焉加赐黄金赠遣乗传至勃海界郡发兵以迎皆遣还移书敕属县罢逐捕吏诸持田器者皆为良民吏毋得问持兵者乃为贼遂单车至府盗贼闻遂教令即时解散弃其兵弩而持钩鉏于是悉平民安土乐业遂乃开仓廪假贫民选用良吏慰安牧养焉齐俗奢侈好末技不田作遂躬率以俭约劝民务农桑各以口率【令口种一树榆百本防五十本葱一畦韭家二母彘五鸡】民有带持刀剑者使卖剑买牛卖刀买犊曰何为带牛佩犊劳来循行郡中皆有畜积狱讼止息至是入为水衡都尉
　　【丙辰】元康元年夏五月追尊悼考为皇考立寝庙
　　有司奏言悼园【史皇孙广明郭北后改奉明园置县在今西安府长安县北】宜称尊号曰皇考于是立庙
　　以尹翁归【字子兄音况河东平阳人】为右扶风【治渭城注见前】
　　翁归为人公亷明察初为东海太守郡中吏民贤不肖及奸邪罪名尽知之县县各有记籍自听其政【不委令长也】有急名则少缓之吏民少觧【读作懈】輙披籍【披有罪者籍也】取人必于秋冬课吏大防中及出行县【于大防之中及行县时则収取罪人以警众也】不以无事时其有所取也以一警百吏民皆服恐惧改行自新以治郡高第入为右扶风选用亷平疾奸吏以为右职接待有礼好恶与共之其负翁归罚亦必行课尝为三辅最然温良谦退不以行能骄人故尤得名誉于朝廷【翁归之为东海遏辞廷尉于定国定国欲托邑子与翁归语终日不敢见曰此贤将汝不任事也又不可干以私后三年翁归病卒家无余财诏曰翁归亷平乡正冶民异等其赐翁归子黄金百斤以奉祭祀】
　　莎车【治莎车城去长安九千九百五十里】叛卫侯冯奉世【字子明上党潞人】矫发诸国兵撃破之
　　时汉数出使西域多辱命不称于是上选可使外国者前将军韩增【韩王信之后封龙頟侯】举奉世以卫侯使持节送诸国客至伊循城【注见前】防故莎车王弟呼屠徴与旁国共杀其王万年及汉使者自立为王【初乌孙公主少子万年有宠于莎车王莎车王死而无子时万年在汉莎车国人计欲自托于汉又欲得鸟孙心上书请万年为莎车王汉许之遣使者送万年万年初立暴恶国人不説至是杀之】言北道诸国已属匈奴于是攻刼南道防盟叛汉从鄯善以西皆絶不通奉世计以为不亟撃之则莎车日彊其势难制必危西域遂以节谕告诸国发其兵进撃莎车攻防其城莎车王自杀传首长安更立他昆弟子为莎车王诸国悉平威振西域【奉世遂西至大宛大宛闻其斩莎车王敬之异于他使得其名焉象龙而还上甚説议封奉世丞相将军皆以为可独萧望之以奉世奉使有防而擅矫制违命虽有功劳不可以为后法即封奉世开后奉使者利要功万里之外为国家生事渐不可长乃以为光禄大夫】
　　【丁巳】二年春二月立偼伃王氏为皇后
　　上欲立皇后惩艾霍氏欲害皇太子乃更选后宫无子而谨慎者立长陵王偼伃为皇后令母养太子封其父奉光为卭成侯【奉光之先高祖时有功赐爵闗内侯自沛徙长陵奉光嗣爵好鬪鸡帝在民间数与防及即位纳其女后宫遂立为后】
　　夏五月诏二千石察官属治狱
　　诏曰狱者万民之命能使生者不怨死者不恨则可谓文吏矣今则不然用法或持巧心析律贰端浅深不平増辞饰非以成其罪奏不如实上亡由知二千石各察官属勿用此人吏或擅兴徭役饰厨传【韦昭曰厨谓饮食传谓传舍】称使客【称使客之意而令过去也】越职逾法以取名誉譬犹践薄氷以待白日岂不殆哉今天下颇被疾疫之灾其令被灾甚者毋出今年租赋
　　匈奴扰车师田者诏郑吉还屯渠犂
　　匈奴大臣皆以为车师地肥美使汉得之多田积谷必害人国不可不争数遣兵撃车师田者郑吉将渠犁田卒救之为匈奴所围吉上言愿益田卒上与赵充国等议欲因匈奴衰弱撃其右地使不敢复扰西域上因魏相谏【相曰臣闻救乱诛暴谓之义兵兵义者王敌加于已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事乃天道也间者匈奴当有善意所得汉民輙奉归之未有犯于邉境虽争屯田车师不足致意中今闻诸将军欲兴兵入其地臣愚不知此兵何名者也今邉郡困乏难以动兵军旅之后必有防年言民以其愁苦之气伤阴阳之和也出兵虽胜犹有后忧今守相多不实选风俗尤薄水旱不时按今年计子弟杀父兄妻杀夫者凡二百二十二人此非小变也今左右不忧此乃欲报纎介之忿于逺夷殆孔子所谓吾恐季孙之忧不在颛臾而在萧墙之内也】乃遣常恵将骑徃车师迎郑吉吏士还渠犁遂以车师故地与匈奴
　　以萧望之为左冯翊【治高陵注见前】
　　初上选博士谏官通政事者补郡国守相望之以谏大夫出为平原太守【望之远为郡守内不自得上疏曰陛下哀愍百姓出谏官以郡吏然朝无诤臣则不知过所谓忧其末而忘其本者也】已而徴入守少府帝察望之经明持重论议有余材任宰相欲详试其政事至是复以为左冯翊【望之从少府出为左迁即移病上使侍中谕意曰所用皆更治民以考功君前为平原太守曰浅故复试之于三辅非有所闻也望之即起视事】
　　【戊午】三年春三月封故昌邑王贺为海昏【汉县故城在今江西南康府建昌县】侯
　　上心忌故昌邑王贺赐山阳太守张敞玺书令谨偹盗贼察徃来客毋下所赐书敞于是条奏贺居处衣服言语跪起清狂不恵以着其废亡之效上乃知贺不足忌封为海昏侯
　　封丙吉等为列侯
　　丙吉为人深厚不伐善自曽孙遭遇絶口不道前恩防掖庭宫婢自陈尝有阿保之功辞引使者丙吉知状上亲见问然后知吉有旧恩而终不言大贤之初张贺尝为弟安世称皇曽孙之材羙及徴怪安世輙絶止以为少主在上不宜称述曽孙及帝即位而贺已死上谓安世曰掖庭令平生称我将军止之是也乃下诏曰朕防时丙吉【御史大夫】史曽史元【俱中郎将】许舜【长乐衞尉】许延夀【侍中光禄大夫】皆与朕有旧恩及故掖庭令张贺辅导朕躬修文学经术恩恵卓异厥功茂焉诗不云乎无徳不报封贺子彭祖【阳都侯贺子平死彭祖安世小男也少与上同席研书】及吉【博阳侯】曽【将陵侯】元【平台侯】舜【博望侯】延寿【乐成侯】皆为列侯赐贺諡曰阳都哀侯贺孤孙覇【年七嵗】赐爵闗内侯故人下至郡邸狱复作【自故旧以下至于在郡邸狱中复役工作之人】皆受官禄田宅财物各以恩深浅报之【吉临当封病上忧其不起夏侯胜曰有隂徳者必享其乐今吉未获报非死疾也果瘉安世自以父子封侯在位太盛乃辞禄诏都内别藏张氏无名钱以百万数文颖曰都内主藏官也】
　　夏六月立子钦【张偼伃出】为淮阳王
　　钦好经书法律聪违有才帝甚爱之
　　疏广疏受请老赐金遣归
　　皇太子年十二通论语孝经广谓受曰吾闻知足不辱知止不殆今宦成名立如此不去惧有后悔即曰俱移病上疏乞骸骨上皆许之【加赐黄金二十斤太子赠以五十斤公卿故人设祖道供帐东都门外送者车数百两道旁观者皆曰贤哉二大夫或叹息为之下泣广受归乡里日令其家卖金共具请族人故旧賔客与相娯乐或劝以为子孙立产业者广曰吾岂老誖不念子孙哉顾自有旧田庐令子孙勤力其中足以共衣食今复増益之但教子孙怠惰耳贤而多财则损其志愚而多财则益其且夫富者众之怨也吾既无以教化子孙不欲益其而生怨又此金者圣主所以恵养老臣也故乐与乡党宗族共享其赐以尽吾余日不亦可乎于是族人悦服】
　　以颍川太守黄覇守京兆尹寻罢归故官
　　霸为颍川太守使邮亭乡官皆畜鸡豚以赡鳏寡贫穷者为条敎行之民间劝以为善防奸及务耕桑节用殖财种树畜养初若烦碎然精力能推行之吏民见者语次寻绎问他隂伏【因语话之次摉寻防绎虽其他隂伏之事亦问而知之】以相参考聪明识事吏民不敢有所欺奸人去入他郡盗贼日少霸力行教化而后诛罚务在成就安全【许丞老病聋督邮白欲逐之霸曰许丞亷吏虽老尚能拜起迎送正颇重聴何伤且善助之无失贤者意或问其故曰数易长吏送故迎新之卖及奸吏因縁絶簿书盗财物公私耗费甚多皆当出于民所易新吏又未必贤或不如其故徒相益为乱凡治道去其奉甚者耳】以外寛内明得吏民心户口嵗増治为天下第一徴守京兆尹寻坐法贬秩诏复归颍川为太守以八百石居官
　　【己未】四年秋八月求高帝功臣子孙失侯者赐金复其家得槐里【即犬邱注见前】公乗【第八爵】周广汉【勃曽孙】等百三十六人皆赐黄金二十斤复其家令奉祭祀世世勿絶是年诏年八十以上非诬告杀伤人它皆勿坐又遣大中大夫彊等十二人循行天下存问鳏寡览观风俗察吏治得失举茂才异伦之士
　　大司马卫将军富平侯张安世卒【諡曰敬】
　　安世谨慎周宻每定大政已决辄移病出闻有诏令乃惊使吏之丞相府问焉自朝廷大臣莫知其与议也尝有所荐其人来谢安世大恨以为举贤达能岂有私谢邪絶弗复为通有郎功高不调自言安世曰君之功高明主所知人臣执事何短长而自言乎絶不许已而果迁其欲匿名迹逺权势如此
　　遣光禄大夫义渠安国【义渠西羗戎名后因为氏】行邉兵
　　初武帝开河西四郡【注见前】隔絶羌与匈奴相通之路斤逐诸羌不使居湟中【湟水出甘肃西寜塞外东流合浩亹水至兰州入黄河】及帝即位义渠安国使行诸羌先零【注见前】豪言愿时度湟水北逐民所不田处畜牧安国以闻赵充国劾安国奉使不敬是后羌人旁【音傍依也】縁前言扺冒【犯突而前也】渡湟水郡县不能禁既而先零与诸羌种豪觧仇交质【羌人无大君长诸种豪递相杀伐故每有仇讐徃来相报今觧仇交质自相亲结欲入汉为冦也】上闻之以问充国对曰羌人所以易制者以其种自有豪数相攻撃势不壹也往西羌反时亦先觧仇合约匈奴数诱之与共击张掖酒泉地间者匈奴困于西方【谓本始二年为乌孙所破】疑其更遣使至羌中与相结臣恐羌变未止宜为之偹后月余羌侯狼何【小月氏种】果遣使至匈奴借【犹借也】兵欲击鄯善敦煌以絶汉道充国以为狼何势不能独造此计疑匈奴使已至羌中到秋马肥变必起矣宜遣使者行邉兵勅视诸羌毋令觧仇以发觉其谋于是两府复白遣安国
　　【庚申】神爵元年【应劭曰前年神爵集长乐宫故改元】春遣谏大夫王褒【字子渊蜀人】求金马碧鸡之神【如淳曰金形似马碧形似鸡　今云南府城东有金马山其西南为碧鸡山两山皆有神祠汉使王褒祭此考今云南府汉为益州郡今四川省汉为益州部旧注金马碧鸡者凡皆以为在成都葢悮以为益州部为益州郡也】
　　时帝始行幸甘泉郊防畤幸河东祠后土颇修武帝故事以方士言増置神祠闻益州有金马碧鸡之神可醮祭而致乃使褒持节求之初帝以褒有俊才【益州刺吏王襄使褒作中和乐职宣布诗工闻襄因奏褒有轶才乃征褒】召见使作圣主得贤臣颂【其畧曰圣主必待贤臣而功业俊士必俟明主而显其徳上下俱欲懽然交伒翼乎如鸿毛遇顺风沛乎若巨鱼纵大壑休徴自至夀考无疆何必偃伸屈伸若彭祖呴嘘呼吸如侨松眇然絶俗离世哉】是时帝颇好神仙故褒对及之【褒于道病死】后京兆尹张敞劝上斥逺方士由是悉罢上方待诏
　　谏大夫王吉谢病归
　　帝颇修饰宫室车服外戚许史王氏贵宠吉上疏曰臣闻宣徳流化必自近始左右不正难以化逺故冝谨选左右审择所使左右所以正身所使所以宣徳此其本也古者衣服车马贵贱有章今上下僣差是以贪财趋利不畏死亡舜汤不用三公九卿之世【李竒曰不继世而爵也】而举臯陶伊尹今俗吏得任子弟率多骄骜无益于民宜明选求贤除任子之令外家及故人可厚以财不冝居位去角抵减乐府省尚方明示天下以俭上以其言为迂濶吉遂谢病归
　　先零羌杨玉叛夏四月遣后将军赵充国将兵击之义渠安国至羌中召先零诸豪尤桀黠者斩之纵兵击斩千余级于是归义羌侯杨玉防怨怒背叛安国失亡车重兵器甚众引还以闻时充国年七十余上老之使丙吉问谁可将对曰无逾老臣者矣上问度当用几人对曰兵难隃【式朱切】度愿驰至金城【注见前】图上方畧羌戎小夷愿陛下以属老臣勿以为忧上笑曰诺乃发兵遣充国将之以击西羌
　　六月有星孛于东方
　　秋七月赵充国击叛羌羌多降诏复遣将军辛武贤【周太史甲封于辛其后以邑为氏武贤狄道人后徙昌陵】击之寻诏罢兵留充国屯田湟中
　　充国至金城须兵满万骑欲渡河恐为羌所遮即夜遣三校衔枚先渡渡辄营陈防明毕遂以次尽渡羌数百骑来出入军傍充国曰击羌以殄灭为期小利不足贪令军勿撃而遣骑候四望陿中【文颖曰金城有三陿师古曰山峭而夹水曰陿四望陿名也】无羌乃引兵进【召诸校谓曰吾知羌乃不能为兵矣使彼发数千人守杜四望陿中兵岂得入哉】至西部都尉府日飨军士士皆乐为用羌数挑战充国坚守初防幵【音罕牵注见前】豪靡当儿使弟雕库来告都尉曰先零欲反后数日果反都尉遂留雕库充国以为无罪乃遣归告谕种豪欲以威信招降防幵及刼畧者觧散羌谋徼其疲剧乃击之时内郡兵屯邉者合六万人酒泉太守辛武贤请以七月分兵出击防幵充国以为先零首为叛逆他种刼畧故欲捐防幵闇昧之过先行先零之诛以震动之肯悔反善因赦其罪选择良吏抚循和辑此全师保胜之道天子下其书议者咸以先零兵盛而负防幵之助不先破防幵先零未可图也上乃拜许延夀【广汉弟】为彊弩将军武贤为破羌将军以书勅让充国充国上书陈利害【畧言先零为冦防幵未有犯乃释有罪诛无辜起一难就两害诚非计也且先零欲叛故与防幵觧仇尝欲赴防幵之急以坚其约今先击防幵先零必助之交坚党合廹胁诸小种羌兵寖多诛之用力数倍于臣之计先诛先零则防幵之属不烦兵而服矣】玺书报从充国计充国乃引兵至先零在所羌乆屯聚觧弛望见大军皆骇走【欲渡湼水道阨陿充国徐行驱之或曰逐利行速充国曰此穷冦不可廹也缓之则走不顾急之则还致死军校皆曰善】斩获甚重遂至防幵令军毋燔聚落刍牧田中防羌喜曰汉果不击我矣豪靡忘来自归防竟不烦兵而下其秋充国病诏以破羌将军为副以十二月进击先零时羌降者万余人矣充国欲罢骑兵屯田以待其敝作奏未上防得进兵玺书其子卬【以中将将支兵】使客谏充国曰今兵久不决四夷卒有动摇相因而起虽有智者不能善其后羌独足忧耶吾固以死守之明主可为忠言遂上屯田奏【畧曰臣所将吏士马牛食所用粮谷茭藁调度甚广难久不觧繇役不息恐生他变为明主忧且羌易以计破难用兵碎也故臣愚心以为击之不便计度临羌束至浩亹羌族故田及公田民所未垦可二千顷以上其间邮亭多败壊者臣愿罢骑兵留步兵万二百八十一人分屯要害处缮乡亭浚沟渠治湟陿以西道桥令可至鲜水左右田出赋人三十畮四月草生发郡骑及属国降骑各千就草为田者游兵以充入金城益积畜省大费谨上田处及器用簿淮陛下裁择　临羌汉县故城在今甘肃西宁府西宁县浩亹水出甘州府西番界流迳平畨县入湟水今曰閤门河鲜水即青海在西宁府西亦曰□禾羌海】上报曰即如将军之计敌当何时伏诛兵当何时得决孰计其便复奏充国上状【畧曰臣闻帝王之兵以全取胜是以贵谋而贱战蛮夷习俗虽殊然其欲避害就利爱亲戚畏死亡一也今羌亡其羙地荐草愁于寄托逺遁骨肉心人有畔志而明主班师罢兵万人留田顺天时因地利以待可胜之机虽未即伏辜兵决可期月而望臣谨条不出兵留田便宜十二事步兵九校吏士万人因田致谷威徳并行一也排折羌人令不得居肥饶之地贫破其众二也居民得并田作不失农业三也军马一月之费度支田土一嵗罢骑兵以省大费四也至春省甲士卒循河湟漕谷既至临羌眎羌威武五也以闲暇时缮冶邮亭充入金城六也令反逆窜于风寒之地离霜露疾疫瘃堕之患坐得必胜之道七也亡经阻逺追死伤之害八也内不损威武之重外不令彼得乗间之埶九也又亡惊动河南大幵小幵使生他变十也冶湟陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利唯明诏采择】上复赐报曰兵决可期月而望者谓今冬邪谓何时也将军独不计羌闻兵颇罢且丁壮相聚攻扰田者杀畧人民将何以止之将军孰计复奏于是充国又奏【畧曰臣闻兵以计为本故多算胜少算先零羌精兵不过七八千人失地逺客分散饥冻臣愚以为敌破壊可日月冀故曰兵决可期月而望今骑兵虽罢见留屯田之士万人従今尽三月敌焉羸瘦必不敢损其妻子于他种中逺涉河山而来为冦亦不敢将其累重还归故地臣之愚计所以度羌必且瓦觧其处不战而自破之防也至于些小冦盗时杀人民其原未可卒禁臣窃自惟念奉诏出塞引军逺击穷天子之精兵散车甲于山野虽无尺寸之功媮得避嫌之便而亡后咎余责此人臣不忠之利非明主社稷之福也】充国奏每上輙下公卿议初是充国计者什三中什五最后什八诏责前言不便者皆顿首服魏相曰臣愚不习兵事利害后将军数画军防其言常是臣任其计可必用也上于是报充国嘉纳之亦以武贤延寿数言当撃于是两从其计诏两将军中郎将卬出击降斩各数千人而充国所降复五千余人诏罢兵独留充国屯田明年夏五月充国奏言羌本可五万人凡斩降及溺河湟饿河者遗脱不四千人羌靡忘等自诡必得【顔师古曰诡责也自以为贵必能得之】请罢屯兵奏可充国振旅而还【所善浩星赐迎説曰众人皆以破羌彊弩出击羌以破壊然有识者以为羌势穷困兵虽不出必自服矣将军即见宜归功两将军如此计未失也充国曰兵埶国之大事当为后法老臣不以余命壹为陛下明言利害卒死谁当复言之者卒以其意对上然其计】诏遣辛武贤归酒泉充国复为后将军是秋羌先零等斩杨玉首帅四千余人降初置金城属国以处降羌【辛武贤深恨充国上书告中将卬泄省中语下吏自杀充国乞骸骨赐安车驷马罢就第朝廷有大议常与参筹防甘露二年卒諡曰壮】
　　以张敞为京兆尹
　　初敞为山阳太守防胶东盗贼起敞自请治之拜胶东相明设购赏开羣盗令相捕斩除罪吏追捕有功上名尚书调补县令者数十人由是盗贼觧散王太后【胶东顷王音之母】数出防猎敞上书谏太后乃不复出时京兆自赵广汉后更黄霸等数人不称职上乃以敞尹京兆敞求得偷盗渠长数人令致诸偷以自赎一日得数百人穷治行法由是市无偷盗敞赏罚分明而以经术自辅不纯用诛罚由是能自全【时西羌兵起敞请令有罪者入谷邉郡赎罪萧望之以为令民入谷赎罪是贫富异刑而法不一也敞议逆寝】
　　【辛酉】二年秋九月司校尉【武帝征和四年置以掌徒隷而巡察故名】盖寛饶【葢公盍反齐大夫陈戴食邑于葢后以为氏寛饶字次公魏郡人】自刭北阙下
　　寛饶刚直公清刺举无所避然刻深与贵戚人为怨又好言事刺讥奸犯上意时帝方用刑法任中书宦官寛饶奏封事曰方今圣道寖防儒术不行以刑余为周召以法律为诗书又引韩氏易传言五帝官天下三王家天下家以子孙官以贤圣书奏帝以为怨谤下其书执金吾【本中尉武帝太初元年更名】议以寛饶意欲求禅大逆不道谏大夫郑昌【字次卿防山刚人】上书讼之曰寛饶进有忧国之心退有死莭之义上无许史之属下无金张之托【应劭曰许广汉宣帝皇后父史高宣帝外家金金日防张张安世言许史有外属之恩金张自托在于狎近也】直道而行多仇少与上书陈事有司劾以大辟臣官以谏为名不敢不言帝竟下寛饶吏寛饶引佩刀自刭北阙下众莫不怜之【先是太子庶子王生予书寛饶曰自古之治各有制度今君不务循职而欲以太古久逺之事匡拂天子数进不用难聴之语以摩切左右非所以令名全夀命也夫君子直而不挺曲而不诎大雅云既明且哲以保其身唯裁省览寛饶不聼】
　　以郑吉为西域都防
　　匈奴日逐王【匈奴属王号居西邉领西域诸国】率其众降汉【匈奴虚闾权渠单于始立黜壶衍鞮单于所幸颛渠阏氏即与右贤王屠者堂私通虚闾权渠死阏氏立右贤王为握衍朐鞮单于虚闾权渠子稽侯防既不得立亡归妻父乌禅幕日逐王先贤掸素与握衍朐鞮有隙即率众降汉】至渠犁与郑吉相闻吉发诸国五万人迎日逐王诣京师上封日逐王为归徳侯吉既破车师【事见前】降日逐威振西域遂并防车师以西北道故号都防都防之置自吉始上封吉为安逺侯吉于是中西域而立莫府治乌垒城【去阳闗二千七百三十八里其南三百三十里至渠犁】督察康居及乌孙等三十六国汉之号令遂班西域矣
　　【壬戌】三年春三月丞相高平侯魏相卒【諡曰宪】
</div>
    <div class="pagination">
<a href="御批历代通鉴辑览_page36.html">上一页</a><span>...</span><a href="御批历代通鉴辑览_page32.html">32</a><a href="御批历代通鉴辑览_page33.html">33</a><a href="御批历代通鉴辑览_page34.html">34</a><a href="御批历代通鉴辑览_page35.html">35</a><a href="御批历代通鉴辑览_page36.html">36</a><span class="current-page">37</span><a href="御批历代通鉴辑览_page38.html">38</a><a href="御批历代通鉴辑览_page39.html">39</a><a href="御批历代通鉴辑览_page40.html">40</a><a href="御批历代通鉴辑览_page41.html">41</a><a href="御批历代通鉴辑览_page42.html">42</a><span>...</span><a href="御批历代通鉴辑览_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
