<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 94 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 94 页/共 334 页
  </h1>
  <div class="content">
   ④赵王虎以燕王皝不会赵兵攻段辽而自专其利，〔以皝掠段氏人民、畜产，不待赵师至而北归也。〕欲伐之。太史令赵揽谏曰：「岁星守燕分，师必无功。」〔天文志，岁星赢缩，以其舍命国；其所居久，其国有德厚，五谷丰昌，不可伐也。分，扶问翻。〕虎怒，鞭之。
皝闻之，严兵设备；罢六卿、纳言、常伯、赜骑常侍官。〔去年皝置六卿等官。赜，而陇翻。〕赵戎卒数十万，燕人震恐。皝谓内史高诩曰：「将若之何﹖」〔内史，燕国内史也。〕对曰：「赵兵虽强，然不足忧，但坚守以拒之，无能为也。」
虎遣使四出，招诱民夷，〔诱，音酉。〕燕成周内史崔焘、居就令游泓、武原令常霸、东夷校尉封抽、护军宋晃等皆应之，凡得三十六城。泓，邃之兄子也。冀阳流寓之士共杀太守宋烛以降于赵。烛，晃之从兄也。营丘内史鲜于屈亦遣使降赵；武宁令广平孙兴晓谕吏民共收屈，数其罪而杀之，闭城拒守。〔成周、冀阳、营丘郡，皆慕容廆所置，见八十九卷愍帝建兴二年。居就县，汉、晋属辽东郡。武原，盖亦慕容氏所置县也。武宁县，亦慕容氏所置，带营丘郡。游邃见八十八卷愍帝建兴元年。〕朝鲜令昌黎孙泳帅众拒赵。〔帅，读曰率。〕大姓王清等密谋应赵，泳收斩之；同谋数百人惶怖请罪，〔怖，普布翻。〕泳皆释之，与同拒守。乐浪太守鞠彭以境内皆叛，选乡里壮士二百余人共还棘城。〔乐浪，非汉古郡地也，慕容廆所置，见八十八卷愍帝建兴元年。以五代志考之，乐浪、冀阳、营丘郡、朝鲜、武宁等县，当尽在隋辽西郡柳城县界。鞠彭率乡人归燕，见九十卷元帝太兴二年。乐浪，音洛琅。〕
戊子，赵进逼棘城。燕王皝欲出亡，帐下将慕舆根谏曰：〔将，即亮翻。〕「赵强我弱，大王一举足则赵之气势遂成，使赵人收略国民，〔国民，谓燕国之民也。〕兵强谷足，不可复敌。〔复，扶又翻，〕窃意赵人正欲大王如此耳，柰何入其计中乎！今固守坚城，其势百倍，纵其急攻，犹足枝持，观形察变，间出求利；〔谓伺间出击赵以求利也。间，古苋翻。〕如事之不济，不失于走，柰何望风委去，为必亡之理乎！」皝乃止，然犹惧形于色。玄菟太守河间刘佩曰：「今强寇在外，众心恟惧，〔菟，同都翻。守，式又翻。恟，许拱翻。〕事之安危，系于一人。大王此际无所推委，〔推，吐雷翻。言难推此责以委人也。〕当自强以厉将士，不宜示弱。事急矣，臣请出击之，纵无大捷，足以安众。」乃将敢死数百骑出冲赵兵，所向披靡，〔披，普彼翻，开也，分也，散也。靡，偃也。〕斩获而还，〔还，从宣翻，又如字。〕于是士气自倍。皝问计于封奕，对曰：「石虎凶虐已甚，民神共疾，祸败之至，其何日之有！〔杜预曰：言今至。〕今空国远来，攻守势异，戎马虽强，无能为患；顿兵积日，衅隙自生，但坚守以俟之耳。」皝意乃安。或说皝降，皝曰：「孤方取天下，何谓降也！」〔说，输芮翻。降，户江翻。〕
赵兵四面蚁附缘城，〔言肉薄附城而上，若群蚁然。〕慕舆根等昼夜力战；凡十余日，赵兵不能克，壬辰，引退。皝遣其子恪帅二千骑追击之，〔帅，读曰率。〕赵兵大败，斩获三万余级。赵诸军皆弃甲逃溃，惟游击将军石闵一军独全。闵父瞻，内黄人，〔内黄县，属魏郡；以陈留有外黄，故加「内」。〕本姓冉，赵主勒破陈午，获之，命虎养以为子。闵骁勇善战，多策略，虎爱之，比于诸孙。〔冉闵始此。石勒养石虎以自灭其种，石虎养冉闵，并其种类而夷之，盖天道也。骁，坚尧翻。〕
虎还邺，以刘群为中书令，卢谌为中书侍郎。〔谌，是壬翻。〕蒲洪以功拜使持节、都督六夷诸军事、冠军大将军，封西平郡公。〔使，疏吏翻。冠，古玩翻。〕石闵言于虎曰：「蒲洪雄儁，得将士死力，诸子皆有非之才，且握强兵五万，屯据近畿，〔近畿，谓洪屯枋头，距邺为近。〕宜密除之，以安社稷。」虎曰：「吾方倚其父子以取吴、蜀，柰何杀之！」待之愈厚。〔石虎之不能杀蒲洪，犹苻坚之不能杀慕容垂、姚苌也。〕
燕王皝分兵讨诸叛城，皆下之。拓境至凡城，〔水经注：自卢龙东越青陉至凡城二百里，自凡城东北出趣平刚故城可百八十里，向黄龙城则五百里。〕崔焘、常霸奔邺，封抽、宋晃、游泓奔高句丽。皝赏鞠彭、慕舆根等而治诸叛者，诛灭甚众；〔治，直之翻。〕功曹刘翔为之申理，多所全活。〔为，于伪翻。〕
赵之攻棘城也，燕右司马李洪之弟普以为棘城必败，劝洪出避祸。洪曰：「天道幽远，人事难知，且当委任，勿轻动取悔！」普固请不已。洪流涕而诀。〔诀，别也。〕普遂降赵，〔降，户江翻。〕从赵军南归，死于丧乱。〔丧，息浪翻。〕洪由是以忠笃著名。
赵王虎遣渡辽将军曹伏将青州之众戍海岛，〔据载记，虎遣伏渡海戍蹋顿城，无水而还，因戍于海岛。〕运谷三百万斛以给之；又以船三百艘运谷三十万斛诣高丽，〔句，如字，又音驹。丽，力知翻。〕使典农中郎将王典帅众万余屯田海滨，又令青州造船千艘，以谋击燕。〔石虎忿棘城之败，再谋击燕而卒不能也。艘，苏遭翻。〕
⑤赵太子宣帅步骑二万击朔方鲜卑斛摩头，破之，斩首四万余级。〔帅，读曰率。骑，奇寄翻。〕
⑥冀州八郡大蝗，赵司隶请坐守宰。〔赵都邺，以冀州为司部。〕赵王虎曰：「此朕失政所致，而欲委咎守宰，岂罪己之意邪！司隶不进谠言，佐朕不逮，而欲妄陷无辜，可白衣领职！」〔黜其品秩，同于民庶，而仍领司隶之职。谠，音党。〕
虎使襄城公涉归、上庸公日归帅众戍长安。〔二归，亦石氏之族。〕二归告镇西将军石广私树恩泽，潜谋不轨；虎追广至邺，杀之。
⑦乙未，以司徒导为太傅，都督中外诸军事，郗鉴为太尉，〔郗，丑之翻。〕庾亮为司空。六月，以导为丞相，罢司徒官以井丞相府。〔东汉司徒，即丞相之职也。沈约曰：丞，奉也；相，助也。时以王导为丞相，罢司徒府并丞相府。导薨，罢丞相复为司徒府。宋世祖初以南郡王义宣为丞相，而司徒府如故。〕
导性宽厚，委任诸将赵胤、贾宁等，多不奉法，大臣患之。庾亮与郗鉴笺曰：「主上自八九岁以及成人，入则在宫人之手，出则唯武官、小人，读书无从受音句，顾问未尝遇君子。秦政欲愚其黔首，〔秦始皇名政，命民曰黔首，焚诗书以愚黔首。〕天下犹知不可，况欲愚其主哉！人主春秋既盛，宜复子明辟。不稽藐归政，〔稽，音启。〕甫居师傅之尊，〔甫，方也，始也。〕多养无赖之士；公与下官并荷托付之重，〔言受遣先帝，付以孤而托之也。荷，下可翻。〕大奸不扫，何以见先帝于地下乎！」欲共起兵废导，鉴不听。南蛮校尉陶称，〔南蛮校尉，武帝初置于襄阳，后治江陵。〕侃之子也。以亮谋语导。〔语，牛倨翻。〕或劝导密为之备，导曰：「吾与元规休戚是同，悠悠之谈，宜绝智者之口。〔言智者之口，不宜亦传道悠悠之谈。〕则如君言，元规若来，吾使角巾还第，复何惧哉！」〔复，扶又翻。〕又与称书，以为「庾公帝之元舅，宜善事之！」〔此导之识量所以为弘远也。〕征西参军孙盛密谏亮曰：「王公常有世外之怀，〔言导心常欲谢事，优游于人世之外。〕岂肯为凡人事邪！此必佞邪之徒欲间内外耳。」亮乃止。〔庾亮之谋，微郗鉴拒之于外，孙盛谏止于内，必再乱天下矣。间，古苋翻。〕盛，楚之孙也。〔孙楚，晋初名士。〕是时亮虽居外镇，而遥执朝廷之权，既据上流，拥强兵，趣势者多归之。〔趣，七喻翻。〕导内不能平，常遇西风尘起，〔常，当作尝。〕举扇自蔽，徐曰：「元规尘污人！」〔污，乌故翻。史言导不平之心不能自禁于言语之间者，惟此而已。〕
导以江夏李充为丞相掾。〔夏，户雅翻。掾，以绢翻。〕充以时俗崇尚浮虚，乃着学箴。以为老子云，「绝仁弃义，民复孝慈，」岂仁义之道绝，然后孝慈乃生哉﹖盖患乎情仁义者寡而利仁义者众，将寄责于圣人而遣累乎陈迹也。〔累，力瑞翻。〕凡人见形者众，及道者鲜，〔鲜，息浅翻。〕逐迹逾笃，离本逾远。〔离，力智翻。〕故作学箴以祛其蔽〔祛，丘于翻，攘却也。〕曰：「名之攸彰，道之攸废；及损所隆，乃崇所替。非仁无以长物，〔长，丁丈翻，今知两翻。〕非义无以齐耻，仁义固不可远，去其害仁义者而已。」〔远，于愿翻。去，羌吕翻。〕
⑧汉李奕从兄广汉太守干告大臣谋废立。〔从，才用翻。〕秋，七月，汉主寿使其子广与大臣盟于前殿，徙干为汉嘉太守；以李闳为荆州刺史，镇巴郡。闳、恭之子也。〔恭，李攀之弟，见八十四卷惠帝永宁元年。〕
八月，蜀中久雨，百姓饥疫。寿命群极言得失。龚壮上封事称：「陛下起兵之初，上指星辰，昭告天地，歃血盟众，举国称藩，〔谓将称藩于晋也。歃，色洽翻。〕天应人悦，大功克集；而论者未谕，权宜称制。〔谓寿即皇帝位也。〕今淫雨百日，饥疫并臻，天其或者将以监示陛下故也。〔监，古陷翻。〕愚谓宜遵前盟，推奉建康，彼必不爱高爵重位以报大功；虽降阶一等，〔王降皇帝一等。〕而子孙无穷，永保福祚，不亦休哉！论者或言二州附晋则荣，〔二州，谓梁、益也。〕六郡人事之不便。昔公孙述在蜀，羁客用事，〔荆邯、王元、田戎、延岑，皆羁客也。〕刘备在蜀，楚士多贵。〔庞统、黄忠、董和、刘巴、马良兄弟、吕乂、廖立、李严、杨仪、魏延、蒋琬、费祎、董允等，皆楚士也。〕及吴、邓西伐，〔吴、邓，吴汉、邓艾也。〕举国屠灭，宁分客主！论者不达安固之基，苟惜名住，以为刘氏守令方仕州郡；曾不知彼乃国亡主易，岂同今日义举，主荣臣显哉！〔举国奉晋为义举，晋加以宠秩，则主荣臣显。〕论者又谓臣当为法正。〔法正启刘备以取成都，壮亦教寿取李期，故论者以比之。〕臣蒙陛下大恩，恣臣所安；至于荣禄，无问汉、晋，臣皆不处，复何为效法正乎！」寿省书内惭，〔处，昌吕翻。复，扶又翻。省，悉景翻。〕秘而不宣。
⑨九月，汉仆射任颜谋反，诛。颜，任太后之弟也。汉主寿因尽诛成主雄诸子。〔任后，雄之正室也。寿以任颜之反，必以立诸甥为主，故尽诛雄诸子以绝人望。任，音壬。〕
⑩冬，十月，光禄动颜含以老逊位。〔引年致事也。〕论者以「王导帝之师傅，名位隆重，百僚宜为降礼；」〔降礼，谓拜之。为，于伪翻；下同。〕太常冯怀以问含。含曰：「王公虽贵重，理无偏敬。〔臣子惟拜君父，施之于导则为偏敬。偏，不正也。〕降礼之言，或是诸君事宜；鄙人老矣，不识时务。〕既而告人曰：「吾闻伐国不问仁人，〔董仲舒曰：昔者鲁君问柳下惠：「吾欲伐齐，何如﹖」柳下惠曰：「不可。」归而有忧色，曰：「吾闻伐国不问仁人，此言何为至于我哉！」〕冯祖思问佞于我，〔冯怀，字祖思。〕我岂有邪德乎！」郭璞尝遇含，欲为之筮。〔因含请老，并及辞郭璞事，以见其有识有守。〕含曰：「年在天，位在人。修己而天不与者，命也；守道而人不知者，性也；自有性命，无劳蓍龟。」〔蓍，升脂翻。〕致仕二十余年，年九十三而卒。
代王翳槐之弟什翼犍质于赵，〔为质见九十四卷咸和四年。犍，居言翻。质，音致。〕翳槐疾病，命诸大人立之。翳槐卒，诸大人盖等以新有大故，〔有大丧谓之大故。滕文公曰；今也不幸，至于大故。〕什翼犍在远，来未可必；比其至，恐有变乱，谋更立君。〔比，必寐翻。更，古衡翻。〕而翳槐次弟屈，刚猛多诈，不如屈弟孤仁厚，乃相与杀屈而立孤。孤不可，自诣邺迎什翼犍，请身留为质；〔质，音致。〕赵王虎义而俱遣之。十一月，什翼犍即代王位于繁畤北，〔繁畤县，属鴈门郡。畤，音止。〕改元曰建国；分国之半以与孤。
初，代王猗卢既卒，国多内难，部落离散，事见八十九卷愍帝建兴四年。难，乃旦翻。〕拓跋氏寖衰。及什翼犍立，雄勇有智略，能修祖业，国人附之；鈶置百官，分掌众务。以代人燕凤为长史，许谦为郎中令。始制反逆、杀人、奸盗之法，号令明白，政事清简，无系讯连逮之烦，百姓安之。于是东自濊貊，〔濊，音秽。貊，莫白翻。〕西及破落那，〔新唐书西域传曰：宁远者，本拔汗那，或曰泼汗，元魏时谓之破落那，去长安八千里，居西鞬城，在真珠河之北。〕南距阴山，北尽烫漠，率皆归服，有众数十万人。〔史言代复强。〕
十二月，段辽自密云山遣使求迎于赵；〔使，疏吏翻；下同。〕既而中悔，复遣使求迎于燕。〔复，扶又翻。〕
赵王虎遣征东将军麻秋帅众三万迎之，〔帅，读曰率；下同。〕敕秋曰：「受降如受敌，不可轻也！」〔降，户江翻。〕以尚书左丞阳裕，辽之故臣，使为秋司马。
燕王皝自帅诸将迎辽，〔帅，读曰率。〕辽密与燕谋覆赵军。皝遣慕容恪伏精骑七千于密云山，大败麻秋于三藏口，〔水经注：安州东有武列水，其水三川派合。西源曰西藏水，西南流，而东藏水注之。水出东溪，西南流出谷，与中藏水合；水导中溪，南流出谷，南注东藏水。东藏水又南右入西藏水。故目有川曰三藏川。魏收地形志曰：皇兴二年置安州，统密云等郡。隋废郡为密云县，唐为檀州治所。败，补迈翻。〕死者什六七。秋步走得免，阳裕为燕所执。
赵将军范阳鲜于亮失马，步缘山不能进，因止，端坐；燕兵环之，〔环，音宦。〕叱令起。亮曰「身是贵人，义不为小人所屈；汝曹能杀亟杀，不能则去！」亮仪观丰伟，〔观，古玩翻。〕声气雄厉，燕兵惮之，不敢杀，以白皝。皝以马迎之，与语，大悦，用为左常侍，〔晋制：诸王国，大国置左、右常侍。〕以崔毖之女妻之。〔妻，七细翻。〕
皝尽得段辽之众。待辽以上宾之礼，以阳裕为郎中令。
赵王虎闻麻秋败，怒，削其官爵。
②三月，乙丑，广州刺史邓岳将兵击汉宁州，汉建宁太守孟彦执其刺史霍彪以降。〔咸和八年，成取宁州，今复之。成以霍彪刺宁州，见上卷咸和九年。降，户江翻。〕
③征西将军庾亮欲开复中原，表桓宣为都督沔北前锋诸军事、司州刺史，镇襄阳；〔沔，弥兖翻。〕又表其弟临川太守怿为监梁．雍二州诸军事、梁州刺史，镇魏兴；〔自李矩以司州刺史退屯卒子鲁阳，居州己寄治荆州界；今始以司州治襄阳。周访领梁州，治襄阳；今司州既治襄阳，故梁州治魏兴。监，工衔翻；下同。〕西阳太守翼为南蛮校尉，领南邵太守，镇江陵；皆假节。又请解豫州，以授征虏将军毛宝。诏以宝监扬州之江西诸军事、豫州刺史，与西阳太守樊峻帅精兵万人戍邾城。〔邾城在江北，汉江夏郡邾县之故城也。楚宣王灭邾，徙其君于此，因以为名，今黄州城是也。杜佑曰：黄州东南百二十里，临江与武昌相对，有邾城，此言唐黄州治所也。西阳县，汉属江夏郡，魏分属弋阳郡，晋惠帝分弋阳为西阳国，江左废国为郡。帅，读曰率；下同。〕以建威将军陶称为南中郎将、江夏相，入沔中。称将二百人下见亮，〔亮镇武昌，称自上流下见之。相，息亮翻。将，即亮翻。〕亮素恶称轻狡，数称前后罪恶，收而斩之。〔亮素怨陶侃，而称又间亮于王导，盖以私忿杀之。素恶，乌路翻。数，所具翻。〕后以魏兴险远，命庾怿徙屯半洲；〔半洲在江州界，康帝时，褚裒为江州刺史，镇半洲。〕更以武昌太守陈嚣为梁州刺史，趣汉中。〔趣，七喻翻。〕遣参军李松攻汉巴郡、江阳。夏，四月，执汉荆州刺史李闳、巴郡太守黄植送建康。〔汉置荆州于巴郡。〕汉主寿以李奕为镇东将军，代闳守巴郡。
庾亮上疏，言「蜀甚弱而胡尚强，欲帅大众十万移镇石城，遣诸军罗布江、沔为伐赵之规。」帝下其议。〔下，遐稼翻。〕丞相导请许之。太尉鉴议，以为「资用未备，不可大举。」
太常蔡谟议，以为「时有否泰，〔否，部鄙翻。〕道有屈伸，苟不计强弱而轻动，则亡不终日，何功之有！为今之计，莫若养威以俟时。时之可否系胡之强弱，胡之强弱系石虎之能否。自石勒举事，虎常为爪牙，百战百胜，遂定中原，所据之地，同于魏世。勒死之后，虎挟嗣君，诛将相；〔谓杀石堪、程遐、徐光诸将相也。〕内难既平，〔难，乃旦翻。〕翦削外寇，一举而拔金墉，再战而禽石生，诛石聪如拾遣，取郭权如振槁，〔咸和八年，虎杀石聪，又拔金墉，进杀石生，九年，取郭权，事并见上卷。〕四境之内不失尺土。以是观之，虎为能乎，将不能也﹖论者以胡前攻襄阳不能拔，〔事见上卷咸康元年。〕谓之无能为。夫百战百胜之强而以不拔一城为劣，譬如射者百发百中而一失，可以谓之拙乎﹖〔中，竹仲翻。〕
且石遇，偏师也，桓平北，边将也，〔桓宣为平北将军。将，即亮翻；下同。〕所争者疆埸之士，【章：乙十一行本「士」作「土」；孔本同。】〔士，读曰事。〕利则进，否则退，非所急也。今征西以重镇名贤，自将大军欲席卷河南，虎必自帅一国之众来决胜负，〔卷，读曰卷。帅，读曰率。〕岂得以襄阳为比哉！今征西欲与之战，何如石生﹖若欲城守，何如金墉﹖欲阻沔水，何如大江﹖欲拒石虎，何如苏峻﹖凡此数者，宜详校之。
石生猛将，关中精兵，征西之战殆不能胜也！【章：十二行本「也」下有「金墉险固，刘曜十万众不能拔，征西之守殆不能胜也」二十一字；乙十一行本同；退斋校同；张校同，云无注本亦脱。】又当是时，洛阳、关中皆举兵击虎，今此三镇反为其用；〔洛阳、关中而曰三镇，并郭权据据上邽为三也。〕方之于前，倍半之势也；石生不能敌其半，而征西欲当其倍，愚所疑苏峻之强不及石虎、沔水之险不及大江；大江不能御苏峻而欲以沔水御石虎，又所疑也。昔祖士稚在谯，佃于城北界，〔佃，亭年翻。〕胡【张：「胡」上脱「虑」字。】来攻，豫置军屯以御其外。谷将熟，胡果至，丁夫战于外，老弱获于内，〔获，户郭翻。〕多持炬火，急则烧谷而走。如此数年，竟不得其利。当是时，胡唯据河北，方之于今，四分之一耳；〔言祖逖与石勒对境时，勒仅有河北之地，比之今来石虎据有之地，止四分之一也。〕士稚不能捍其一而征西欲以御其四，又所疑也。
然此但论征西既至之后耳，〔谓既至中原之后也。〕尚未论道路之虑也。自沔以西，水急岸高，鱼贯泝流，首尾百里。〔言水狭而急，舟不得骈为一列而进也。〕若胡无宋襄之义，〔左传：未襄公及楚人战于泓。宋人既成列，楚人未既济，司马子鱼请击之，公曰：「不可」。既济而未成列，又以告，公曰：「未可」。既陈而后击之，宋师败绩。国人皆咎公。公曰：「古之为军也，不以阻隘也；寡人虽亡国之余，不鼓不成列。」〕及我未阵而击之，将若之何﹖今王土与胡，水陵异势，便习不同；〔南便于用舟，北便于用马。〕胡若送死，则敌之有余，若弃江远进，以我所短击彼所长，惧非庙胜之算。」〔蔡谟之议，量彼量己，深切着明；后郗鉴之自代，盖有见乎此也。〕
朝议多与谟同。〔朝，直遥翻。〕乃诏亮不听移镇。
④燕前军师慕容评、广威将军慕容军、〔沈约志：广威将军，曹魏置。〕折冲将军慕舆根、荡寇将军慕舆难袭赵辽西，俘获千余家而去。赵镇远将军石成。〔镇远将军，盖石氏所置。积弩将军呼延晃、建威将军张支等追之，评等与战，斩晃、支首。
⑤段辽谋反于燕，燕人杀辽及其党与数十人，送辽首于赵。
⑥五月，代王什翼犍会诸大人于参合陂，〔参合县，前汉属代郡，后汉、晋省。东魏天平二年置梁城郡，参合县属焉。水经注：参合陉在县西北，俗谓之仓鹤陉。犍，居言翻。〕议都灅源川。其母王氏曰：「吾自先世以来，以迁徙为业；〔谓逐水草为行国，草尽水竭则徙而之他也。灅，力水翻；又作「争」。〕今国家多难，若城郭而居，一旦寇来，无所避之。」乃止。〔是后骒勿仑之谏秃发利鹿孤，其说不过如此。难，乃旦翻。〕
代人谓他国之民来附者皆为乌桓，什翼犍分之为二部，各置大人以监之。弟孤监其北，子寔君监其南。〔监，工衔翻。〕
什翼犍求昏于燕，燕王皝以其妹妻之。〔妻，七细翻。〕
⑦秋，七月，赵王虎以太子宣为大单于，建天子旌旗。〔单，音蝉。〕
⑧庚申，始兴文献公王导薨，丧葬之礼视汉博陆侯及安平献王故事，〔霍光事见二十五卷汉宣帝地节二年。安平王孚事见七十九卷武帝泰始八年。〕参用天子之礼。
导简素寡欲，善因事就功，虽无日用之益而岁计有余。辅相三世，〔庄子曰：日计之不足，岁计之有余。向秀注云：日计之不足，无旦夕小利也；岁计之有余，顺时而大穰也。三世，元、明、成。相，息亮翻。〕仓无储杸，衣不重帛。〔重，直龙翻。〕
初，导与庾亮共荐丹杨尹何充于帝，请以为己副，且曰：「臣死之日，愿引充内侍，则社稷无虞矣。」由是加吏部尚书。及导薨，征庾亮为丞相、扬州刺史、录尚书事；亮固辞。辛酉，以充为护军将军；亮弟会稽内史冰为中书监、扬州刺史，参录尚书事。〔会，工外翻。〕
冰既当重任，经纶时务，不舍昼夜，宾礼朝贤，升擢后进，由是朝野翕然称之，以为贤相。〔朝，直遥翻。相，息亮翻；下同。〕初，王导辅政，每从宽恕；冰颇任威刑，丹杨尹殷融谏之。冰曰：「前相之贤，犹不堪其弘，〔堪，任也；言过于宽弘而不任也。〕况如吾者哉！」范汪谓冰曰：「顷天文错度，〔七曜失行为错度。〕足下宜尽消御之道。」冰曰：「玄象岂吾所测，正当勤尽人事耳。」又隐实户口，料出无名万余人，以充军实。〔隐，度也。料，音聊。〕冰好为纠察，近于繁细，后益矫违，〔谓矫前之繁细而流于宽纵，愈违于正道也。好，呼到翻。〕复存宽纵，〔复，扶又翻；下同。〕疏密自由，律令无用矣。
⑨八月，壬午，复改丞相为司徒。〔去年省司徒，并丞相府。复，扶又翻。〕
⑩南昌文成公郗鉴疾笃，府事付长史刘遐，〔此又一刘遐也。〕上疏乞骸骨，且曰：「臣所统错杂，率多北人，或逼迁徙，〔谓中原之人有恋土不凯南渡者，以兵威逼迁之也。〕或是新附，百姓怀土，皆有归本之心；臣宣国恩，示以好恶，处与田宅，渐得少安。〔好，呼到翻。恶，乌路翻。处，昌吕翻。少，诗沼翻。〕闻臣疾笃，众情骇动，若当北渡，必启寇心。〔盖时议欲徙京口之镇，渡江而北，故鉴云然。〕太常臣谟，平简贞正，素望所归，谓烈以为都督、徐州刺史。」诏以蔡谟为太尉军司，加侍中。辛酉，鉴薨，即以谟为征北将军、都督徐．兖．青三州诸军事、徐【章：十二行本「徐」上有「领」字；乙十一行本同；孔本同。】州刺史，假节。
时左卫将军陈光请伐赵，诏遣光攻寿阳，〔寿阳，即寿春，晋避简文郑太后讳，改曰寿阳；自祖约之败，为赵所据。〕谟上疏曰：「寿阳城小而固。自寿阳至琅邪，城壁相望，〔此琅邪，谓古琅邪郡。赵既取谯郡、彭城、下邳，又得寿春，故自寿春至琅邪，城壁相望。南琅邪在江乘之蒲洲上，渡江而西，历历阳。合肥至寿春，皆晋境，赵未能置城壁也。〕一城见攻，众城必救。又，王师在路五十余日，前驱未至，声息久闻，〔闻，音问。〕贼之邮驿，一日千里，河北之骑，足以来赴。〔邮，音尤。骑，奇寄翻；下同。〕夫以白起、韩信、项籍之勇，犹发梁焚舟，背水而阵。〔战国策：白起曰：楚王恃其国大，城池不修，又无守备，故起得以引兵深入，多倍城邑，发梁焚舟以专民。当是之时，秦中士卒以军中为家，将为父母，不约而亲，不谋而信，一心同功，死不旋踵。楚人自战其地，咸顾其家，各有散心，莫有鬬志。是以能有功也。项羽焚舟，即湛船以救巨鹿事也，见八卷秦二世三年。韩信北水事见九卷高帝三年。北，蒲昧翻。〕今欲停船水渚，引兵造城，〔造，七到翻。〕前对坚敌，顾临归路，此兵法之所诫。若进攻未拔，胡骑卒至，〔卒，读曰猝。〕惧桓子不知所为而舟中之指可掬也。〔左传：晋中行桓子帅师与楚战于邲，楚人车驰卒奔，乘晋师。桓子不知所为，鼓于军中曰：「先济者有赏。」中军与下军争舟，舟中之指可掬也。〕今光所将皆殿中精兵，〔将，即亮翻。〕宜令所向有征无战。而顿之坚城之下，以国之爪士〔诗曰：祈父，予王之爪士。毛苌注曰：士，事也。今谟宜谓殿中兵为爪牙之士。〕击寇之下邑，得之则利薄而不足损敌，失之则害重而足以益寇，〔惧非策之长者也。」乃止。
初，陶侃在武昌，议者以江北有邾，宜分兵戍之；侃每不答，而言者不已。侃乃渡水猎，引将佐语之曰：「我所以设险而御寇者，正以长江耳。邾城隔在江北，内无所倚，外接群夷。〔接西阳诸蛮也。将，即亮翻。语，牛倨翻。〕夷中利深；晋人贪利，夷不堪命，必引虏入寇。此乃致祸之由，非以御寇也。且吴时戍此城用三万兵，〔吴都武昌，故屯重兵于邾城。〕今纵有兵守，亦无益于江南；若羯虏有可乘之会，此又非所资也。」〔羯，居谒翻。〕
及庾亮镇武昌，卒使毛宝、樊峻戍邾城。赵王虎恶之，〔卒，子恤翻。恶，乌路翻。〕以夔安为大都督，帅石鉴、石闵、李农、张貉、李菟等五将军、〔帅，读曰率。貉，音鹤。菟，同都翻。〕兵五万人寇荆、扬北鄙，二万骑攻邾城。毛宝求救于庾亮，亮以城固，不时遣兵。
九月，石闵败晋兵于沔阴，〔水南为阴，即沔南也。败，补迈翻；下同。〕杀将军蔡怀；夔安、李农陷沔南；〔晋人盖置戍于沔南以备津要。〕朱保败晋兵于白石，杀郑豹等五将军；〔水经注：栅水导源巢湖，东径南谯侨邵城南，又东左会清溪水，又东左会白石山水，水发源白石山西。〕张貉陷邾城，死者六千人，毛宝樊峻突围出走，赴江溺死。〔溺，奴狄翻。〕夔安进据胡亭，〔续汉志：汝南汝阴县西北有胡城，春秋胡子之国也。〕寇江夏；义阳将军黄冲、义阳太守郑进皆降于赵。〔夏，户雅翻。降，户江翻。〕安进围石城，〔贤曰：石城故城在今复州沔阳县东南。水经注：沔水径石城西，城因山为固，晋惠帝元康九年，分江夏西部置竟陵郡，治此。〕竟陵太守李阳拒战，破之，斩首五千余级，安乃退。遂掠汉东，拥七千余户迁于幽、冀。
是时庾亮犹上疏欲迁镇石城，闻邾城陷，乃止。上表陈谢，自贬三等，行安西将军；〔晋方伯带将军，有征、镇、安、平。亮本征西将军，乞自贬三等，行安西将军。上，时掌翻。〕有诏复位。以辅国将军庾怿为豫州刺史，监宣城、庐江、历阳、安丰四郡诸军事、假节，镇芜湖。〔监，工衔翻；下同。〕
赵王虎患贵戚豪恣，乃擢殿中御史李巨为御史中丞，〔曹魏之制，兰台遣二御史居殿中伺察非法，此殿中御史之始也。〕特加亲任，中外肃然。虎曰：「朕闻良臣如猛虎，高步旷野而豺狼避路，信哉！」
虎以抚军将军李农为使抾节、监西．北平诸军事、征东将军、营州牧，镇令支。〔赵置营州，统辽西、北平二郡。使，疏吏翻。令，音铃，又郎定翻。支，音祁。〕农帅众三万与征北大将军张举攻燕凡城。〔帅，读曰率。〕燕王皝以榼卢城大悦绾为御难将军，〔榼，苦盍翻。水经注曰：渝水南流东屈与一水会，世名之曰榼伦水。姓谱：悦性，傅说之后。难，乃旦翻。〕授兵一千，使守凡城。及赵兵至，将吏皆恐，欲弃城走。绾曰：「受命御寇，死生以之。且凭城坚守，一可敌百，敢有妄言惑众者斩！」众然后定。绾身先士卒，〔先，息荐翻。〕亲冒矢石；举等攻之经旬，不能克，乃退。虎以辽西迫近燕境，数音攻袭，〔近，其靳翻。数，所角翻。〕乃悉徙其民于州之南。
汉主寿疾病，罗恒、解思明复议奉晋；寿不从。李演复上书言之；〔恒，户登翻。解，户买翻。复，扶又翻。〕寿怒，杀演。
寿常慕汉武、魏明之为人，耻闻父兄时事，上书者不得言先世政教，自以胜之也。〔书无逸曰：相小，厥父母勤劳稼穑，厥子乃不知穑之艰难，乃逸乃谚，既诞；否则侮厥父母曰：「昔之人无闻知。」其李寿之谓乎！」舍人杜袭作诗十篇，托言应璩以讽谏。〔应璩，魏人，有文名。璩，求于翻。〕寿报曰：「省诗知意。〔省，悉景翻，视也。〕若今人所作，乃贤哲之话言；〔话言，善言也。〕若古人所作，则死鬼之常辞耳。」
燕王皝自以称王未受晋命，冬，遣长史刘翔、参军鞠运来献捷论功，且言权假之意，〔献赵捷也。权假，谓自称王也。皝，呼广翻。〕并请刻期大举，共平中原。
皝击高句丽，兵及新城，〔新城，高句丽之西鄙，西南傍山，东北接南苏木底等城。句，如字，又音驹。丽，力。〕
张骏立辟雍、明堂以行礼。十一月，以世子重华行凉州事。〔重，直龙翻。〕
十二月，丁丑，赵太保桃豹卒。
丙戌，以骠骑将军琅邪王岳为侍中、司徒。〔骠，匹妙翻。〕
汉李奕寇巴东，守将劳杨败死。〔将，即亮翻。劳，姓；杨，名。〕
六年〔（庾子、三四○）〕
①春，正月，庚子朔，都亭文康侯庾亮薨。以护军将军、录尚书何充为中书令。〔录尚书，即录尚书事。〕庚戌，以南郡太守庾翼为都督江．荆．司．雍．梁．益六州诸军事、安西将军、荆州刺史、假节，代亮武昌。〔雍，于用翻。〕时人疑翼年少，不能继其兄。〔少，诗照翻。〕翼悉心为治，戎政严明，数年之间，公私充实，人皆称其才。〔治，直吏翻。〕
②辛亥，以左光禄大夫陆玩为侍中、司空。
③宇文逸豆归忌慕容翰才名；翰乃阳狂酣饮，或卧自便利，〔便，毘连翻，溲也。利，下泄也。〕或被发歌呼，拜跪乞食。〔被，皮义翻。〕宇文举国贱之，不复省录，〔省，察也，视也。录，采也，收也，记也。省，悉景翻。〕以故得行来自遂，山川形便，皆默记之。〔行来，犹言往来也。〕燕王皝以翰初非叛乱，以猜嫌出奔，〔事见上卷咸和八年。〕虽在他国，常潜为燕计；〔如牛尾谷之战是也。〕乃遣商人王车通市于宇文部以窥翰。翰见车，无言，抚膺颔之而已。〔抚，击也。膺，胸也。〕皝曰：「翰欲来也。」复使车迎之。〔复，扶又翻；下同。〕翰弯弓三石余，矢尤长大，皝为之造可手弓矢，〔可手，便手也；言惟翰手可用耳。为，于伪翻。〕使车埋于道旁而密告之。二月，翰窃逸豆归名马，携其二子过取弓矢，逃归。逸豆归使骁骑百余追之。〔骁，坚尧翻。骑，奇寄翻。〕翰曰：「吾久客思归，既得上马，无复还理。吾向日阳愚以诳汝，〔上，时掌翻。诳，居况翻。〕吾之故艺犹在，无为相逼，自取死也！」追骑轻之，直突而前。翰曰：「吾居汝国久悢悢，【章：十二行本作「恨恨」；乙十一行本同；孔本同；熊校同。】〔李陵赠苏武诗：悢悢不能辞。吕向注曰：悢悢，相恋之情。〕不欲杀汝；汝去我百步立汝刀，吾射之，不一发中者汝可还，不中者可来前。」追骑解刀立之，一发，正中其环；〔孔颖达曰：礼，进剑者左首。首，剑拊镮也。少仪曰：泽剑首。郑云：泽，弄也。推寻剑刃利，不容可弄，正是剑镮也。又云：刀却刃授颖。郑云：颖，镮也。镮，与环同。射，而亦翻。中，竹仲翻。〕追骑散走。皝闻翰至，大喜，恩遇甚厚。
④庚辰，有星孛于太微。〔晋书天文志曰：太微，天子庭也，五帝坐也，十二诸侯府也。孛，蒲内翻。〕
⑤三月，丁卯，大赦。
⑥汉人攻拔丹川，守将孟彦、刘齐、李秋皆死。〔五年，孟彦以建宁降，丹川当建宁。〕
⑦代王什翼犍鈶都云中之盛乐宫。〔水经注：白渠水出云中塞外，西北径成乐固〔城〕北。魏土地记曰：云中城东八十里有成乐城，今云中郡治，一名石卢城。白渠水又西径魏云中宫南。魏土地记曰：云中宫在云中故城东四十里，魏之盛乐，即汉成乐县也。魏书曰：猗卢城盛乐以为北都。杜佑曰：云州云中郡治云中县，后魏道武自云中徙都平城，即此。今马邑郡北平城，即今郡，隋为云内郡恒安镇。县界有白登山、白登台、高柳城、参合陂；后魏盛乐县亦在今郡界；单于台在今县西北百余里。〕
⑧赵王虎遗汉主寿书，〔遗，于季翻。〕欲与之连兵入寇，约中分江南。寿大喜，遣散骑常侍王嘏、中常侍王广使于赵。〔散，悉亶翻。骑，奇寄翻。使，疏吏翻。〕龚壮谏，不听。寿大修舟舰，缮兵聚粮。〔舰，户黯翻。。〕秋，九月，以尚书令马当为六军都督，征集士卒七万余人为舟师，大阅于成都，鼓噪盈江；〔秦时，蜀守李冰穿二江成都中，皆可行舟。〕寿登城观之，有吞噬江南之志。解思明谏曰：「我国小兵弱，吴、会险远，图之未易。」〔易，以豉翻。〕寿乃命群臣大议利害。龚壮曰：「陛下与胡通，孰若与晋通﹖胡，豺狼也，既灭晋，不得不北面事之；若与之争天下，则强弱不敌，危亡之势也，虞、虢之事，已然之戒，〔左传，晋献公假道于虞以伐虢，既灭虢，遂灭虞。〕愿陛下熟虑之！」群臣皆以壮言为然，【章：十二行本「然」下有「叩头泣谏」四字；乙十一行本同；孔本同；张校同；退斋校同。】寿乃止。士卒咸称万岁。〔士无乐战之心，驱之而走死地，未有不败者。使李寿不用龚壮之言，固不待李势而蜀亡也。〕
龚壮以为人之行莫大于忠孝；既报父、叔之仇，〔谓假手于寿以夷李特之子孙也。行，下孟翻。〕又欲使寿事晋，寿不从。乃诈称耳聋，手不制物，〔手不制物，若病风缓然也。〕辞归，以文籍自娱，终身不复至成都。〔复，扶又翻。〕
赵尚书令夔安卒。
⑩赵王虎命司、冀、青、徐、幽、并、雍七州之民五丁取三，四丁取二，〔雍，于用翻。〕合邺城旧兵，汉五十万，具船万艘，〔艘，苏遭翻。〕运谷千一百万斛于桨安城。〔水经注：濡水东南过辽西海阳县，又径牧城南，分为二水；北水谓之小濡水，东径乐安亭北，东南入海。濡水东南流径乐安亭南，东与新河故渎合，魏太祖征蹋顿所导也。濡，乃官翻。〕徙辽西、北平、渔阳万余户于兖、豫、雍、洛四州之地。〔石虎置司州于邺，以晋之司州为洛州。雍，于用翻。〕自幽州以东至白狼，〔白狼县，汉属北平郡，晋省。水经注：白狼水出白狼县东南，北径白狼山，又东北径昌黎县故城西，又北径黄龙城东，又东北出，东流为二水，右水即渝水。地理志曰：渝水自塞南入海。一水东北芔塞，为白狼水，又东南流至房县，注于辽。〕大兴屯田。悉括取民马，有敢私匿者腰斩，凡得四万余匹。大阅于宛阳，〔水经注：漳水自西门豹祠北径赵阅马台西。台高五丈，列观其上；石虎讲武于其下，列观以望之。〕欲以击燕。
燕王皝谓诸将曰：「石虎自以乐安城防守重复，〔重，直龙翻。〕蓟城南北必不设备，今若跪路出其不意，可尽破也。」冬，十月，【章：十二行本无「十月」二字；乙十一行本同。】皝帅诸军入自蠮螉塞〔帅，读曰率。自龙城取西道入蠮螉塞。蠮，一结翻。螉，乌公翻。〕袭赵，戍将当道者皆禽之，直抵蓟城。〔将，即亮翻。蓟，音计。〕赵幽州刺史石光拥兵数万，闭城不敢出。燕兵进破武遂津，〔武遂县，前汉属河间国，后汉、晋属安平国，时属武邑郡。易水过其南，曰武遂津。〕入高阳，所至焚烧积聚，积，子赐翻。聚，才喻翻。〕略三万余家而去。〔考异曰：燕书云：「略燕、范阳二郡男女数千口而还。」今从后赵、燕载记。〕石光坐懦羽征还。〔懦，乃乱翻。〕
赵王虎以秦公韬为太尉，与太子宣迭日省可尚书奏事，〔迭日，更日也。省，悉景翻。〕专决赏刑，不复启白。〔复，扶又翻。〕司徒申锺谏曰：「赏刑者，人君之大柄，不可以假人，所以防微杜渐，消逆乱于未然也。太子职在视膳，不当豫政；庶人邃以豫政致败，〔事见上卷咸康三年。〕覆车未远也。且二政分权，鲜不阶祸。〔左传：辛伯谂周桓公曰：「并后匹嫡，两政耦国，乱之本也。」两政，即二政，此指宣、韬迭日决事。鲜，息浅翻。〕爱之不以道，适所以害之也。」虎不听。〔为宣杀韬张本。〕
中谒者令申扁〔中谒者令，宦官也。杨正衡曰：扁，芳莲翻。〕以慧悟辩给有宠于虎；宣亦昵之，〔昵，尼质翻。〕使典机密。虎既不省事，而宣、韬皆好酣饮、畋猎；〔好，呼到翻；下同。〕由是除拜、生杀皆决于扁，自九卿已下率皆望尘而拜。
太子詹事孙珍病目，求方于侍中崔约，约戏之曰：「溺中则愈。」〔戏言溺目中则病愈。溺，乃吊翻。〕珍曰：「目何可溺﹖」约曰：「卿目睕睕，正耐溺中。」〔杨正衡曰：睕睕，目深也，音一丸翻。耐，乃代翻。〕珍恨之，以白宣。宣于兄弟中最胡状目深，闻之怒，诛约父子。于是公卿以下畏珍侧目。
燕公斌督边州，〔斌与张贺度共事，盖督北边州也。斌，音彬。〕亦好畋猎，常悬管而入。〔管者，城门之管钥也；欲便于出，故常悬管。〕征北将军张贺度每裁谏之，斌怒，辱贺度。虎闻之，使主书礼仪持节监之。〔自东汉以来，尚书诸曹各有主书，盖吏职也；至齐、梁之间，其权任甚重。礼，姓也；仪，名也。春秋时，卫有大夫礼至。监，古衔翻。〕斌杀仪，又欲杀贺度，贺度严卫驰白之。虎遣尚书张离帅骑追斌，〔帅，读曰率。〕鞭之三百，免官归第，诛其亲信十余人。〔史言虎无令子。〕
张骏遣别驾马诜入贡于赵，表辞蹇傲；虎【章：十二行本「虎」上有「赵王」二字；乙十一本同；孔本同；退斋校同。】怒，欲斩诜。侍中石璞谏曰：「今国家所当先除者，遗晋也；河西僻陋，不足为意。今斩马诜，必征张骏，则兵力分而为二，建康复延数年之命矣。」〔复，扶又翻。〕乃止。璞，苞之曾孙也。〔不苞事晋文帝、武帝，功参佐命。〕
初，汉将李闳为晋所获，〔事见上年。〕逃奔于赵，汉主寿致书于赵王虎以请之，署曰「赵王石君。」虎不悦，付外议之。中书监王波曰：「令李闳以死自誓曰：『苟得归骨于蜀，当纠帅宗族，混同王化。』〔帅，读曰率。〕若其信也，则不烦一旅，〔古者行军，五百人为一旅。〕坐定梁、益；若有前、却，〔一前一却，犹今人言心怀进退也。〕一过失一亡命之人，于赵何损！李寿既僭大号，今以制诏与之，彼必酬返，〔酬，答也。返，还也。〕不若复为书与之。会挹娄国献楛矢石砮于赵，〔挹娄，古肃慎氏之国也。楛矢长尺有咫。其国东北有山出石，其利入铁，取以为砮。杜佑曰：挹娄国在不咸山北，夫余东北千余里，滨大海，南与北沃沮接，不知其北所极，广袤数千里。人众虽少而多勇力，处山险，善射。弓长四尺，力如弩；矢用楛，长尺八寸；青石为镞，所谓石砮也。其取石也，必先祈神。楛，侯古翻，木名，似蓍。砮，音奴，矢镞也。〕波因请以遗汉，〔遗，于季翻。〕曰：「使其知我能服远方也。」虎从之，遣李闳归，厚为之礼。闳至成都，寿下诏曰：「羯使来庭，贡其楛矢。」〔羯，居谒翻。使，疏吏翻。〕虎闻之，怒，黜王波，以白衣领职。
七年〔（辛丑、三四一）〕
①春，正月燕王皝使唐国内史阳裕等〔慕容廆置唐国郡。〕筑城于柳城之北，龙山之西，立宗庙、宫阙，命曰龙城。〔由此改柳城为龙城县。〕
②二月，甲子朔，日有食之。
③刘翔至建康，帝引见，〔见，贤遍翻。〕问慕容镇军平安。对曰：「臣受遣之日，朝服拜章。」〔言朝服南向拜发章表于庭。朝，直遥翻；下同。〕
翔为燕王皝求大将军、燕王章玺。〔玺，斯氏翻。〕朝议以为：「故事：大将军不处边；〔处，昌吕翻。〕自汉、魏以来，不封异姓为王；所求不可许。」翔曰：「自刘、石构乱，长江以北，翦为戎薮，〔薮，苏口翻。周礼注曰：泽无水曰薮。尔雅曰：翦，齐也。〕未闻中华公卿之冑有一人能攘臂挥戈，摧破凶逆者也。独慕容镇军父子竭力，心存本朝，以寡击众，屡殄敌，使石畏惧，悉徙边陲之民散居三魏，〔谓徙辽西之民也。魏郡、阳平、广平为三魏。〕蹙国千里，以苏城为北境。功烈如此，而惜海北之志杯以为封邑，何哉﹖昔汉高祖不爱王爵于韩、彭，故能成其帝业；项羽刓印不忍授，卒用危亡。〔事见汉高祖纪。卒，子恤翻。〕吾之至心，非苟欲尊其所事，窃惜圣朝疏忠义之国，使四海无所劝慕耳。」
尚书诸葛恢，翔之姊夫也，独主异议，以为：「夷相攻，中国之利；惟器与名，不可轻许。」乃谓翔曰：「借使慕容镇军能除石虎，乃是复得一石虎也。〔复，扶又翻。〕朝廷何赖焉！」翔曰：「嫠妇犹知恤宗周之陨。〔左传：郑子太叔见范献子曰：「嫠不恤忧宗周之陨，王室之不宁，晋之耻也。」嫠，陵之翻。〕今晋室阽危，〔阽，余廉翻。〕君位侔元、凯，曾无忧国之心邪﹖向使靡、鬲之功不立，则少康何以祀夏！桓、文之战不捷，则周人皆为左炮矣。〔左传：夏之方衰也，后羿因夏民以代夏政；其臣寒浞杀羿而灭夏后相。后缗逃归有仍，生少康焉。靡奔有鬲氏，自有鬲收众以灭浞而立少康，祀夏配天，不失旧物。齐桓公北伐山戎，南伐楚，晋文公胜楚于城濮，皆率诸侯以尊周室。孔子曰：微舌仲，吾其被发左炮矣。〕慕容镇军枕戈待旦，志殄凶逆，而君更唱邪惑之言，忌间忠臣。〔间，古苋翻。〕四海所以未台，良由君辈耳！」翔留建康岁余，众议终不决。
翔乃说中常侍彧弘曰：〔「彧」，通作「郁」，郁，姓也。姓谱有鲁相郁贡。说，输芮翻。〕「石虎苞八州之地，带甲百万，志吞江、汉，自索头、字文暨诸小国，无不臣服；〔索，昔各翻。〕惟慕容镇军翼戴天子，精贯白日，而更不获殊礼之命，窃恐天下移心解体，无复南向者矣。〔复，扶又翻。〕公孙渊无尺寸之益于吴，吴主封为燕王，加以九锡。〔事见七十二卷魏明帝青龙元年。〕今慕容镇军屡摧贼锋，威秦、陇，虎比遣重使，〔比，毘寐翻。〕甘言厚币，欲授以曜威大将军、辽西王；〔刘翔跪为是言耳，然当时将军必有曜威之号。〕慕容镇军恶其非正，却而不受。〔恶，乌路翻。〕今朝廷乃矜惜虚名，沮抑忠顺，岂社稷之长计乎！〔沮，在吕翻。〕后虽悔之，恐无及已。」弘为之入言于帝，〔为，于伪翻；下同。〕帝意亦欲许之。会皝上表，称「庾氏兄弟擅权召乱，〔以庾亮召苏峻、祖约之变，复据上流；庾亮死，弟翼握兵于外，弟冰专政于内也。上，时掌翻。〕宜加斥退，以安社稷；」又与庾冰书，责其当国秉权，不能为国雪耻。冰甚惧，以其绝远，非所能制，乃与何充奏从其请。乙卯，以慕容皝为使持节、大将军、都督河北诸军事、幽州牧、大单于、燕王，〔单，音蝉。〕备物、典策，皆从殊礼。〔师古曰：既有备物而加之策书也。杜预云：典策，春秋之制也。余谓车辂、旗章、弓矢、斧钺，皆可以言备物。周成王分鲁公以大路、大旗、封父之繁弱、夏后氏之璜，备物典策。典者，典法也；策者，策书也。〕又以其世子儁为假节、安北将军、东夷校尉、左贤王；赐军资器械以千万计。又封诸功臣百余人，以刘翔为代郡太守，封临泉卿侯，加员外散骑常侍；〔晋志曰：员外散骑常侍，魏末置。〕翔固辞不受。
翔疾江南士大夫以骄奢酣纵相尚，尝因朝贵宴集，〔酣，户甘翻。朝，宜遥翻。〕谓何充等曰：「四海板荡，奄踰三纪，〔板、荡，刺周厉王之诗也。板板，反也；言厉王为攻反先王与天之道，天下之民尽疾也。荡荡，法度废坏之貌；言天下荡荡无纲纪文章也。惠帝永兴元年，刘渊肇乱，至是三十六年矣。〕宗社为墟，黎民涂炭，斯乃庙堂焦虑之时，忠臣毕命之秋也。而诸君宴安江沱，〔沱，徒河翻。江水别为沱。〕肆情纵欲，以奢靡为荣，以傲诞为贤；謇谔之言不闻，征伐之功不立，将何以尊主济民乎！」充等甚惭。
诏遣兼大鸿胪郭怖持节诣棘城册命燕王，〔胪，陵如翻。怖，香衣翻。〕与翔等偕北。公卿饯于江上，翔谓诸公曰：「昔少康资一旅以灭有穷，〔左传：少康邑于纶，有田一成，有众一旅，能布其德而兆其谋，以收夏众，遂灭有穷。少，诗照翻。〕句践戚会稽以报强吴；〔越王句践栖于会稽，卧薪尝胆，卒以灭吴。句，音钩。〕蔓草犹宜早除，〔左传郑祭仲曰：「无使滋蔓，蔓难图也，蔓草犹不可除。」蔓，音万。〕况寇雠乎！今石虎、李寿，志相吞噬，王师纵未能澄清北方，且当从事巴、蜀。一旦石虎先人举事，〔先，悉荐翻。〕并寿而有之，据形便之地以临东南，虽有智者，不能善其后矣。」中护军谢广曰；「是吾心也！」
④三月，戊戌，皇后杜氏崩。夏，四月，丁卯，葬恭皇后于兴平陵。
⑤诏实王公以下至庶人皆正土断、白籍。〔时王公庶人多自北来，侨寓江左；今皆以土著为断，着之白藉也。白藉者，户口版藉也。宋、齐以下有黄籍。断，丁乱翻。〕
⑥秋，七月，郭悕、刘翔等至燕，燕王皝以翔为东夷护军、领大将军长史，以唐国内史阳裕为左司马，典书令李洪为右司马，〔晋制：王国置典书、典祠、典卫、学官令各一人。典书令，天朝吏部尚书之职。中朝制：典书令在常侍、侍郎上，及渡江则侍次常侍，而典书令居三军下。〕中尉郑林为军谘祭酒。
⑦八月，辛酉，东海哀冲薨。〔冲后东海王越，事见八十七卷怀帝永嘉五年。〕
⑧九月，代王什翼犍筑盛乐城于故城南八里。〔犍，居言翻。乐，音洛。〕
⑨代王妃慕容氏卒。
⑩冬，十月，匈奴刘虎寇代西部，代王什翼犍遣军击，大破之。虎卒，子务桓立，遣使求和于代，什翼犍以女妻之。〔妻，七细翻。〕务桓又朝贡于赵，〔朝，直遥翻。〕赵以务桓为平北将军、左贤王。
赵横海将军王华帅舟师自海道袭燕安平，破之。〔此辽东郡之西安平也。四年，华以青州之众戍海岛，故得袭破之。帅，读曰率。〕
燕王皝以慕容恪为渡辽将军，镇平郭。自慕容翰、慕容仁之后，诸将无能继者。及恪至平郭，抚旧怀新，屡破高句丽兵，高句丽畏之，不敢入境。
十二月，兴平康伯陆玩薨。
  </div>
  <div class="pagination">
   <a href="资治通鉴注_page93.html">
    上一页
   </a>
   <span>
    ...
   </span>
   <a href="资治通鉴注_page89.html">
    89
   </a>
   <a href="资治通鉴注_page90.html">
    90
   </a>
   <a href="资治通鉴注_page91.html">
    91
   </a>
   <a href="资治通鉴注_page92.html">
    92
   </a>
   <a href="资治通鉴注_page93.html">
    93
   </a>
   <span class="current-page">
    94
   </span>
   <a href="资治通鉴注_page95.html">
    95
   </a>
   <a href="资治通鉴注_page96.html">
    96
   </a>
   <a href="资治通鉴注_page97.html">
    97
   </a>
   <a href="资治通鉴注_page98.html">
    98
   </a>
   <a href="资治通鉴注_page99.html">
    99
   </a>
   <span>
    ...
   </span>
   <a href="资治通鉴注_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
