<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 336 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 336 页/共 607 页</h1>
    <div class="content">　　庚子，以才人宋氏为婕妤。二年十一月为才人，今年四月一日生皇子。
　　枢密院言：「河北等路副都总管以下兵官，衔位上带『驻泊』两字，理有未该，及尽列本路州军名额，尤为冗长。欲令在安抚、经略、钤辖司治所者，更不称『驻泊』，其所统地分职务止依旧。」从之。
　　诏诸路经略司，其尝立战功蕃官、羌人，引伴赴阙。
　　又诏熙河路，令所役义勇与免一次上番外，更免本户支移、折变物三石，如户下折变数少，即通于次年敷足。
　　诏降敕书奖谕权泾原路钤辖黄琮、河北缘边安抚副使刘升卿【一○】，以尝荐苗授可为主兵官，而授将先锋下河州城及救香子城，斩首四千余级故也。三月四日可考。
　　注　　释
　　【一】案一道「案」字原脱，据宋史卷一五七选举志、宋会要崇儒三之八补。
　　【二】义三道「三」，上引宋会要及通考卷四二学校考均作「二」。
　　【三】可累天德长编纪事本末卷八七讨交趾引陈瓘论曰作「何累大德」，疑是。
　　【四】当私罪流该德音特有是命「流该」二子原倒，据阁本、活字本乙正。
　　【五】进银百两「百」上原衍「三」字，据阁本及宋会要选举二之一一删。
　　【六】知泸州「州」原作「江」。按宋史卷八九地理志、九域志卷七，淯井监和江安县都属泸州；又下文及本书卷二四五、二四六均谓李曼知泸州。「江」显为「州」之误，故改。
　　【七】分往齐徐濠泗等十四州排定保甲「十四州」，阁本作「十二州」。
　　【八】新旧纪日录都阙按上文有「日录云授华州别驾」句，疑此处「日录」二字衍。
　　【九】蔡确「确」原作「雄」，据宋史卷一九八兵志、本书卷二六三熙宁八年闰四月乙未条改。
　　【一○】刘升卿本书卷二四三熙宁六年三月丁未条李焘注作「刘舜卿」。据宋会要职官四一之七九，景德三年置河北沿边安抚使，以雄州知州充，又有副使，以诸司副使以上充。宋史卷三四九刘舜卿传载，刘舜卿曾在神宗时以西上合门使知雄州六年。疑此处「刘升卿」当作「刘舜卿」。
续资治通鉴长编
卷二百四十五
卷二百四十五
　　起讫时间 起神宗熙宁六年五月尽是年六月
　　卷　　名 续资治通鉴长编卷二百四十五
　　帝　　号 宋神宗
　　年　　号 熙宁六年（癸丑，1073）
　　全　　文
　　五月癸卯朔，御文德殿。
　　夔州转运判官曾阜言，播州杨贵迁在夷人中最强盛，以老，遣子光震、光荣献鞍马、牛黄、麝香。诏补光震三班奉职，光荣借职。
　　甲辰，枢密使陈升之兼髃牧制置使。
　　诏：「文彦博尝受先朝顾命，今罢枢府，宜依曾公亮罢相例，与子孙推恩。」御集乃十二日事，今从实录。
　　乙巳，诏诸路察访官，河东、两浙路许奏选举人充京官、职官、县令十二人，余路十人，升陟不限员数。
　　丙午，东上合门使、河州刺史、知德顺军景思立知河州，西京左藏库使苗授知德顺军，专管辖泾原正兵、弓箭手，策应熙河、泾原路，都监王宁副之。时河州未复，豫除思立知州事兼洮西安抚使，治事于香子城。九月一日，王安石云云。
　　诏名熙河路阿纳城为定羌城，香子城为宁河寨，康乐城为康乐寨，刘家川堡为当川堡，并隶河州。
　　诏出常平钱万缗赈贷延州诸县阙乏户。
　　戊申，分命辅臣祈雨。
　　诏创水硙、碾、碓有妨灌溉民田者，以违制论，不以去官赦降原减，官司容纵亦如之。
　　己酉，诏熙河路建定羌、宁河、康乐等城寨及河州兴功防城器甲战具，令永兴军、秦凤两路转运司于近里州军应副。
　　庚戌，诏诸路经略司：「结队并依李靖法，三人为一小队，九人为一中队，赏罚候成序日取裁。其队伍及器甲之数，依泾原路牙教法。」十二月十一日庚辰、十八日丁亥当考。
　　又诏河州公使岁赐钱二千缗，仍权增千缗，候有杂收钱止。
　　诏永兴军等路转运司，给钱十万缗付秦凤路转运司，以助边费。
　　癸丑，岳州司户参军、崇文殿校书、编修三司敕式张谔为光禄寺丞、权检正中书户房公事。
　　命都官员外郎、检正中书户房公事熊本，察访梓州路常平等事并体量措置泸州淯井监夷事。新纪但云遣熊本措置泸州夷。
　　先是，本及蒲宗孟皆言：「讨淯井蛮不当发西川兵，既弱又远，当发戎州兵而已。」又言：「淯井蛮，不当盛兵讨之，蛮急则恃山林，官军不能入也。然有田以为生，若以兵扰之，使不得田，即亦自困。今不务扰之使不得田，而盛兵讨之，我罢则彼出，我往则彼藏，泸州粮食难继，我师必困。」上以为然，欲即选遣此两人。王安石曰：「臣欲更与计议，续取旨。」时李曼建议欲以王命抚甫望蜐恕及晏子，安石又白上：「此两人皆以为甫望蜐恕、晏子不可以王命崇奖，成其气势，后不可制。臣愚以谓此二族多不过万人，夷俗以王命为重，今宠以爵命，岁时稍加优赐，约以勿相侵扰，彼若怀惠，乃所以绝其兼并之谋。今纵为生夷，即彼自相兼并，非我所能制，何由禁其弥强？」上谓曼失策，安石曰：「曼奏亦但云各领本部，不得相侵扰而已。抚二酋以王命，恐当如此。」上乃以为然。既而安石言本子细，必能了事，遂独遣本，仍令谕本此意。
　　河北路察访副使赵子几言，深州安平县及永宁军、祁州界开滹沱新河，其侵凿民田，乞除其税，从之。
　　诏泾原路经略司，以官钱偿德顺军蕃部所买马，毋增备价钱。
　　诏名硖州新城为安江寨，富州新城为镇江寨，龚溪新寨为龚溪寨。据九域志，安江寨乃硖、中胜、云、鹤、蠞五州，即唐睳州龙标县之东境；镇江寨乃富、锦、圆三州，即唐龙标县地；龚溪寨后为铺，属沅州麻阳县。南江传以此为六月事，今从实录。
　　赐泸州军前出战及淯井监宁远寨戍兵特支钱有差。
　　甲寅，检正中书户房公事、秘书丞、集贤校理、同修起居注章惇改礼房。
　　检正中书刑房公事、太子中允沈括详定三司令敕。
　　管勾都水监丞侯叔献覆检计白沟河。八月十六日事与此相关，明年正月二十七日罢。
　　诏泾原、秦凤、环庆、鄜延、河东五路并依泾原总管司令就粮指挥，有室家兵级分造干粮麻饼，量给茶酒柴水钱。盖裹粮军行所须，阵前火食未办，主将下令乃得食。旧例以配坊郭户，人以为扰，今令军中自办，公私便之。
　　鄜延路经略司言，新刺弓箭手教阅武艺已精，乞更番赴巡检下代正兵归京师，诏赵□再相度道里远近、分番更替日月以闻。五年九月二十七日可考。
　　乙卯，斩两地供输人、北界探事百姓王千，家属送潭州编管。千坐放火燔日沟驿庙，诬北人以求赏也。
　　先是，雄州牒涿州捕贼，并指柴头、草秆、蜀黍为证，王安石言：「柴头、草秆、蜀黍岂独北界有之，纵非兵士失火，安知非本地分人与兵士及村耆有隙，故放火以累之乎？」及千事败，御史蔡确言：「放火罪重，千为钱三两千作此，恐非实。」上以语安石，安石曰：「幸于不败，故虽重法亦不惮。又报探一事实，即今后安抚司倚信，非特三两千之利而已。昨河东奏一报探人，尚云十数年前报探郭恩事得实，必可倚信。由此观之，即探报一事实所侥后利，非特三两千也。」放火事，日录差详，在五年十一月八日并十三日。又六年五月十五日或可删附。
　　上谓王安石曰：「东军近亦可使。」安石曰：「自陛下令训练，至今诚可使，向时即不然。臣未尝至西北，但见江宁屯驻虎翼、广勇，教之几及半年，都不能得成次第。在今日诚已可用，须更督责诸帅，各课其教阅殿最，不用意者与落职、降差遣。不过行遣一两人，自然各趋诏令，不患兵不精。又此事有数可考，非难知。苟不用心，无可逃罪。今边陲无事，将帅别无责，若教阅不能精，不知安用。」上以为然。上又曰：「近虽立教阅使臣赏罚，却未有兵士劝惩。」安石曰：「兵士即不过厚以银碗、楪子激劝，久教不能成就，即退作厢军而已。」上曰：「止当如此，若转资即可惜。」安石曰：「转资须留之，以赏战功也。」
　　丙辰，遣官谢雨。
　　诏降敕榜付察访熊本晓谕夷界，除元谋作过首领及手杀命官将校不赦外，余人如能自首归，并免罪。
　　审官东院请自今后殿引见京朝官差遣人，不限员数，从之。
　　丁巳，诏皇城司系教阅亲从官，比诸军例，支楪子教射。
　　梓州路转运司上泸州夷人作过因依，诏知州李曼具折勒夷人纳米以代柴茆事以闻。四月十三日张子瑾奏，可考。
　　太子少师李柬之卒。
　　庚申，开封府界提点司言，乞令监嵩、庆、懿三陵使臣兼监郭店镇税，省监税使官一员，诏以嵩、庆、懿三陵使臣专奉周朝陵寝弗许。
　　辛酉，河北路察访副使赵子几言：「自西山道口东至百济村二百余里，栽榆桑，科买桑椹，石数不少，种在民田，牛羊不敢牧。」察访使曾孝□亦言：「民诉植木占耕地，隔州借车牛载桑榆，甚扰。又科桑椹，及令村社监督浇灌，民甚苦之。」诏下程昉相度。先是，言者谓河北沿边可植桑榆杂木，以限敌骑，且给邦之材用。朝廷如其言，命文思副使霍舜封、供备库副使王鉴以彖□□杌栽种榆柳为名，置司于大名府，而昉实董其事。子几、孝□皆言其不便【一】，故再令相度以闻。元丰元年十月二十七日戊辰，乃罢舜封等。「彖□□」音「川」。朱史云其后曾孝□以为言。按子几副曾孝□察访，不应云其后，朱史误也。旧史既于此五月十九日书子几云云，下程昉相度，又于七月二十九日再书孝□云云，因改立法。旧史亦重复，失睳事之体。其实孝□、子几同时奉使，相先后各有言，其后立法，则或以孝□再请故也。今稍删润，令不相抵牾。
　　子几又言，程昉造镇州中渡浮桥不便，乞差监司体量。安石力主昉，谓不须体量，且曰：「奉使者本欲考察官吏情实，今李承之使两浙，乃特荐严君贶，君贶以不奉新法悦俗者也。赵子几使河北，专攻程昉，昉以营职奉公，为觽人所疾者也。奉使如此，则觽毁不至而觽誉归之，然非公家之利。此必由圣心未能不为游说所惑动，故人自为利害之计，辄出此涂，欲变俗使为忠实，此岂可长也！」
　　癸亥，太子中允、集贤校理、管勾国子监李定兼直舍人院。先是，上语王安石：「李定擢用先邓润甫辈，后别不除差遣，如此人盍收奖之。」安石曰：「方举天下言常平为百姓害，以欺陛下，独定缘孙觉所举至京师，具以道路所闻见直对，遂遭举朝诬罔。幸而得雪，后复起狱，其事情陛下必能具察。」上欲令判吏部铨，安石曰：「铨司今不阙人，如定吏能诚不过人，文字亦可取。」上曰：「何如张琥？」安石以为胜琥，故有是命。
　　枢密院言：「近立诸路勇敢、效用法，缘边诸路经略司勇敢、效用，皆以材勇应募从军，月给钱粮、战马、器甲，以时肄习，若无调发，皆听还家。其战斗劳效，依次迁补。凡四补至借职，比弓箭手有功迁转自押官至借职凡十四资，淹速特异，非朝廷第功均赏之意。先据泾原路经略司奏：『勇敢武艺，旧虽分等第，弓力多不中程，精□相参，疲弱几半。寻阅试，汰去□滥，粗为精勇。』今以河东、鄜延、秦凤、环庆、熙河路各三百人，泾原路五百人为额。第一等步射弓一石一斗，马射九斗，料钱千；第二等步射弓一石，马射八斗，料钱七百；第三等步射弓九斗，马射七斗，料钱五百。皆用入阵短箭，仍兼走马射頾桩，轮弄枪简。不刺手，不置营。每季首赴经略司阅试及本军注籍，遇有边事，追集给口食，借官马，给草料。其教习日，依甲分分射亲及野战中者有赏，全不中者减料钱，次季又不中勒停。遇战有功以八等定赏：一、给公据，二、甲头，三、守阙军将【二】，四、军将，五、殿侍，六、三班借差，七、差使，八、借职。其弓箭手有功，亦以八等定赏：一、押官，承局；二、将虞候，十将；三、副兵马使，军使；四、副指挥使；五、都虞候；六、都指挥使；七、三班差使；八、借职。其指挥遇阙排连【三】，即依旧单转。」从之，仍颁行诸路。本志与实录同，但稍删润其辞，今依实录。
　　诏自今郡、县主亡，陈乞有官亲属迁官，无得迁至内殿崇班。
　　章惇言：「权发遣荆湖南路转运副使蔡烨元奏梅山利害及措置梅山、武冈猺人，得主客万四千八百九户，丁七万九千八十九口【四】，田二十六万四百三十六亩，起税租及修筑武阳、关硖城寨，其提点刑狱孙颀、权发遣提点刑狱朱初平、管勾常平司乔执中、知潭州潘夙【五】并协力同议。」诏各迁一官，蔡烨仍直集贤院。
　　初，议赏，陈升之请烨转一官，余减年，上以为薄。王安石请烨更升一任，余转官。□充、冯京谓烨首议，赏未称，上曰：「朝廷已自有成议。」既而曰：「烨要可使，勿升任，即除馆职。」已而蔡挺辞烨恩命，安石因白上：「烨沮章惇，以为不可仓卒，又言梅山不可便取，陛下必能记忆。」上曰：「烨第恐功在章惇耳。」安石曰：「如此人既除馆职，则朝夕便望修起居注矣。」上良久曰：「烨与刘瑾不相远。」佥言烨心巧非瑾比，上曰：「烨差险也。」
　　熙河路经略司言，钤辖张守约领蕃部兵修筑康乐城，秦州通判陈纮应副军须有备。诏守约迁引进副使，纮迁一官，仍升一任；优等使臣转三资，第一等两资，第二等一资，第三等获首级者一资，余减磨勘三年。初，王韶乞优与陈纮酬奖，王安石曰：「纮曩修敕，修敕了日，自合酬奖。缘郭逵与诸属官沮挠韶事，故臣选纮往佐韶。」□充言：「纮内行不可道。」上以问安石，安石对不知，陈升之亦言不知，冯京曰：「臣闻之，然晻昧难明。」佥议纮转一官，上令更升一任。安石曰：「恐止合转官，俟有省府阙，以人望如纮，亦可进拟。」上曰：「此自当酬奖，既专遣往，更与升一任，无伤也。」
　　录故忠武军节度推官王回子汾为郊社斋郎。先是，右正言、同判国子监常秩言回学术行义：「臣自蒙召对，陛下尝问及回之为人，而臣亦恨回不及并升朝列。近又被旨进其遗文，在朝廷宜加旌劝。先王之法，善善及子孙，致仕者世禄，下逮汉、魏管宁之徒，盖一时之笃行，被召不至，而犹得拜子为郎，况回非特今之所谓贤者，不幸物故，今有子汾，望特赐甄录。」上曰：「秩素行为吕公着、程颢等所师仰，方公着等纷纷之时，秩乃出就禄，必其所见有异故也。比以言事多不听，故屡求去。今乞官回一子，回有文行，譬之常人，官至正郎，即可奏子，则以一官与之不为过。」故有是命。
　　甲子，上批：「常秩在病告已满百日，闻有司以例停俸。秩家素贫，父子卧病，僦居京师，复罢官俸，则遂绝粥药之资，甚无以称朝廷遇秩之意。可自停给月皆给之。」
　　王安石与上论塘泊，上以为王公设险守国，安石曰：「诚如此，周官亦有掌固之官，但多侵民田，恃以为国，亦非计也。太祖时未有塘泊，然契丹莫敢侵轶。」上曰：「与之和。」安石曰：「彼自求和，非求与之和也。周世宗即不曾与之和，然世宗能拓关南地，彼乃不能侵轶。」上又以为世宗胜契丹，适遭睡王，安石曰：「李景非常睡，亦为世宗取淮南。八年四月五日，安石又言睡王事，附注在萧禧入辞下。今契丹主岂必胜李景？其境内盗贼不禁，诸事废弛，若陛下异时有以胜之，然后乃可以言其无以胜李景尔。天锡圣质甚高，天相助陛下甚至，若陛下力行先王之政，以兼四夷、宁中国为己任，即强敌无不可制服者。」上又称世宗善驾驭，安石曰：「乘天下利势，岂有不可驾御之人臣、不可制服之强敌？世宗斩樊爱能等，则兵不得不强；选于觽，举李谷、王朴，则国不得不治。李谷、王朴虽不足方古人，然要之一时之选也。但此二事，足以成大业矣。」冯京言世宗酷暴，上曰：「闻世宗上僊，人皆恸哭。」安石曰：「告汝德之说，于罚之行。人悦德乃在于罚行，罚行则诞谩偷堕暴横之人畏戢，公忠趋事之人乃有所赴愬，有所托命，此世宗上僊，人所以哭也。」
　　皇城司乞增禄，行重法，冯京欲如内臣所奏，王安石以为不须尔。上从安石言，且曰：「此常人见之以为末事，然能使吏皆不敢受赇，奸雄以此观政。」安石曰：「宾至不求有司，前史所以称仲尼也。」上曰：「只恐因此有留滞事处。」京曰：「前言三班留滞事，案验乃都无一事留滞。」安石曰：「开封以不受赇故，乃更各要速了，不肯故作枝蔓，狱讼为之省。」三年八月二十七日有增禄都数，恐合附此，更详之。「宾至不求有司」，五年五月三日已尝言之，此又再言之，今仍两存之。安石云「不须尔」，当考。
　　乙丑，诏察访京东路常平等事邓润甫等，博访本路士人行义卓越，为乡党所服者以名闻。
　　梓、遂州走马承受张宗望等言，西京左藏库副使景思忠等攻烧夷囤，与夷贼战，路隘险，思忠及孙暠、潘信、傅表臣四人并军士二百九十四人皆死之。诏熊本考实以闻。后本以死事人名来上，录思忠子昌符等凡七人为三班奉职至殿侍，余军士各赐其家钱帛有差。思忠，普人，以遂州都监领卒五百，从钤辖张承佑为先锋。贼据险薄官军，思忠战不利，左右劝思忠逃去，思忠不听，奋剑疾战而死。旧无录子孙例，而本为思忠等陈乞，上怪其军行次第极狼狈，但各与一人恩泽。录思忠等乃十一月三日事，今并书之。
　　诏熊本速进发，本路见经制夷事官吏且案兵守御出入道路，未得轻进。
　　又诏差崇仪使、成都府利州路钤辖田諲权发遣泸州措置夷事，所须犒赏钱帛令转运司应副。又诏发阶、成、凤三州士兵权驻泸州。又诏李曼及转运、提点刑狱司与田諲从长措置。
　　提举两浙兴修水利郏亶追司农寺丞，送吏部流内铨，仍罢修两浙水利。
　　初，亶言苏州水利，具书与图，以为环湖之地稍低，常多水，沿海之地稍高，常多旱，故古人治水之迹，纵则有浦，横则有塘，又有门、堰、泾、沥而碁布之，亶能言者总二百六十余所。今欲略循古人之法，七里为一纵浦，十里为一横塘，又因出土以为堤岸，用二千万夫【六】，水治高田，旱治下泽，要以三年，而苏之田毕治矣。朝廷始得亶言，以为可行，遂真除司农寺丞，令提举兴修。然亶徒能言之尔，至苏兴役，民大以为扰，论议沸腾。会吕惠卿被召，言其措置乖方，又违先降朝旨，故有是命。上谓王安石曰：「亶似非妄作者，今乃如此。」又曰：「吕惠卿极以为不可修，言无土。」安石曰：「臣尝遍历苏州河，亲掘试，皆可取土，土如堑，极可用。臣始议至和塘可作，苏人皆以为笑，是时朝廷亦不施行。后来修成，约七八十里，高岸在深水之中，何尝以无土为患？」上又以为圩大不可成，车水难，安石曰：「今江南大圩至七八十里，不患难车水，但亶所为仓卒，又妄违条约尔。」郏亶受命在去年十一月八日，今年四月十八日，苏州云云。
　　丙寅，诏赐河州修城役兵作袄。
　　丁卯，遣带御器械王中正括麟府路旷闲侵冒地，募弓箭手及点阅番兵。上既令王宁策应熙河，已而追取前诏，欲用中正代宁。王安石曰：「中正与王韶不咸，不如且用宁。」上曰：「中正首宣力，今又欲自效，与韶亦无它。」遂改命中正。安石又白上：「中正不宜往。前中正欲往青唐助韶，数为臣言之，然闻中正与往熙州者言，乃极摇动韶事。缘中正初与韶协谋，一旦韶皆□之，事功皆为李宪所收，其怨韶宜出死力以报，且熙河新造，易以口语摇动，诚不可使中正往。」冯京、王珪又言：「策应六千人，恐中正不能将。」上曰：「但为与韶不咸，若将兵，则中正善抚士卒，非不能也。然中正亦止求边任，不专要将策应军。」于是复用宁如故。安石因言：「麟府事合经制，宜使中正往。」上亟召中正问状，中正请行，故有是命。
　　诏：「河东就粮马军四十七指挥，自今轮差七指挥赴鄜延路上番，岁一替。仍委鄜延路都总管司抽减屯泊马军内十指挥归。」
　　成都府路转运司言：「嘉、邛州罢铸钱累年，民间见钱阙乏。乞下三司详度，减半铸，与交子相权。」从之，仍令转运司岁终具所铸钱数，比较本息以闻。志有此，七月四日。
　　戊辰，手诏：「泾原路经略使王广渊近举官类多泛滥，或绮纨子弟，或府史胥徒，使主兵捍敌，必误国事。虽多已留中不下，尚虑广渊未体寄委之重，犹妄荐论，可坐此札子，令自今依公选择。」
　　详定行户利害条贯所奏：「应开封府委官监分财产，当官议定，或令探分，毋得辄差行人。官司下行买物，如时估所无，不得创立行户。今觽行愿出免行钱，乞从本所酌中裁定，均为逐处吏禄。」从之。新、旧纪诏：官市于民，吏辄抑而不受，求取百出，民以重困，其令民输免行钱，官自市。熙宁六年五月二十六日中书札子，详定行户利害条贯所奏，准中书札子节文：奉圣旨，详定到行户利害，先次闻奏。今先详定到下项节文数内一项，据行人徐中正等状，屠户中下户二十六户，每年共出免行钱六百贯文赴官，更不供逐处肉。今据觽行人状，定到下项中户一十三户，共出钱四百贯文，一年十二月分，乞逐月送纳，每户纳钱二贯七十文；下户一十三户，共出钱二百贯文，一年十二月分，乞逐月送纳，每户纳钱一贯二百九十文。右奉圣旨：宜令详定行户利害条贯所计会三司同共相度闻奏。札付详定行户利害条贯所。准此，于当年九月初三日中书省札子，奉圣旨：依奉。此据编录册宣和七年九月【七】二十一日讲议司札子内所载，今附注此。当时指挥盖据此也。绍圣元年十二月二十三日可考。
　　己巳，知制诰兼侍讲吕惠卿兼权知谏院。
　　庚午，提举在京市易务、殿中丞吕嘉问为国子博士，仍升一任；监上界、屯田员外郎刘佐为都官员外郎，仍减磨勘二年。并以市易务岁收息钱有羡也。初，议嘉问转一官，王安石以为宜更升一任，上曰：「嘉问功诚多。」遂更升一任。
　　辛未，西南龙蕃贡方物。四月二日，龙、罗、石来贡。
　　诏自今汉户典买夷人田土者，听之。先是，王安石论泸州夷事，因言：「汉户不得典买夷人田土，此条贯合废。」上曰：「自来有此条贯，何故？」安石曰：「必缘典买相混争，致开边隙，故立法禁止。苟能变夷为汉，则此非所恤也。又淯井两边地，若捐数万缗官钱市得，令汉户住佃，即淯井更无夷事矣。」上以为然，遂降此诏。此据王安石日录四月二十二日所载，朱史系之九月二十八日，非也。听典买夷田，据法册乃五月二十九日指挥。五年九月三日，初诏陕西缘边蕃部土地许典买租赁，九月二十八日，熊本云云。王安石日录：六年四月二十二日，呈中丞言李曼事，上曰：「邓绾颇为李曼分说，李曼致变，杀却许多人，恐不可无罪。」蔡挺曰：「彼言张荀龙私书，荀龙在远方，无所告诉，以书与臣，欲得上达，岂是私？今营救李曼，乃却是私。」安石曰：「曼措置边事，恐须有事。如荀龙言其受边户财利，因别奏恩泽，即恐是诬罔。据邓绾奏，即曼前未尝到泸州，曼既行义为觽所称，不容有此。」陈升之亦曰：「曼治民甚好，人极爱之。」上曰：「绾所言夷事多是。」乃令送熊本相度。安石曰：「汉户不得买夷户田土，条贯便合废。」上亦以为然，曰：「自来有此条贯，何故？」安石曰：「必是为因典买相混赖，致争斗起边事，故立此条贯。然若能变夷为汉，此事非所恤。又淯井两边地，若捐数万贯官钱买得，令汉户住佃，即久远淯井更无夷事。」上曰：「本带一罗才进随行，云夷人可以利开说其党，使为我用，内相攻击。果如此，最为上策。」
　　是月，废复州为景陵县，隶安州；仍以玉沙县为镇，隶江陵府监利县；省施州永兴寨，置夷平寨。
　　六月癸酉朔，诏自今提举在京诸司库务勾当公事止差一员。
　　诏永兴军、秦凤路转运司发北城兵二千付景思立。时将城河州，思立犹在宁河寨也。
　　乙亥，章惇言：「湖南已团成保甲。全、邵二州各□□馽溪洞，土丁、弩手人员等，乞并以旧职名兼都副保正、保长，习学武艺。」诏司农寺、兵部同详定以闻。其后听充保正、长，罢习学。
　　丙子，上谓执政曰：「昨洮西香子城之战，闻官军贪功，有斩巴毡角部蕃兵以效级者，人极嗟愤。此为害不细，不可不察。盖李靖阵法，以汉兵为一队，蕃兵为一队，用人如此，自无纷乱。可令王韶详度，具条约以闻。」王安石曰：「武王用庸、蜀、微、卢、彭、濮人，但为一法，今欲用夏变夷，则宜令蕃兵稍与汉同，与蕃贼异。」王珪言当别给衣为号，上疑别给衣费用，安石曰：「今欲用，必先用其豪杰，所谓『蕃敢勇』者。既收其用，岂可惜费？计比招军，其费亦不为多。蕃敢勇既乐为用，则其余渐皆慕向，乐为用矣。」
　　审刑院言：「登州沙门□罪人，以二百人为额，有余即移配过海，恐非禁奸之意。乞配沙门□罪人并配琼、崖、儋、万四州牢城，其见在人依例随赦量移。」诏自今以三百人为额。七月十八日，又治平四年六月二十五日李庆事可考。
　　丁丑，诏徙秦州茶场于熙州，以便新附诸羌市易故也。
　　提举在京市易务奏：「三班借职张吉甫为上界勾当公事，吉甫辞以见为李璋指使，璋方在降谪，一旦舍去，义所不安。」上叹曰：「十室之邑，必有忠信。吉甫虽小人，陈义甚高，贤于李清臣远矣，可遂其志。」王安石曰：「如闻吉甫极有干材，今所陈乃其私义，朝廷取用人正当用此耳。」初，韩绛宣抚，清臣从辟，会绛无成功被贬，清臣规自全，多毁绛，故上薄之。
　　中书礼房进相度事目，上批：「五房催促行下文字及参勘未圆未明事，自可拟进取旨，不必相度。」盖置条目时，兵房误也。上虽摘其误，不即以为罪。朱本削去，云小事不足书。新本从朱本。今仍存之，恐必有谓。
　　先是，章惇言：「冯宗道欲往新寨，为兵少，形势弱，恐蛮人窥见，遂止之。」枢密院具所遣兵，言不少，上曰：「或兵未到。」密院言已到，上嘿然，良久曰：「宗道都无一纸文字奏彼中事情，可怪也。」此据日录四月十九日事。王安石云：上盖察知密院沮章惇。今节取附见。宗道乃正月二十八日遣去。
　　是日，上谕王安石令惇勿轻易，盖宗道言惇所修寨不坚固，又点集丁夫，并不从州县，后无由知存亡数；又言狤狑与懿、洽合，元未归附，惇但令人告喻而已。安石言：「今告喻每斫蛮一级，即与绢五匹，能诱降亦然。懿、洽必无如此事力购募狤狑，狤狑又见官军盛，即必不敢为懿、洽出力。今以重兵临之，以精兵击之，以厚利诱降，其人必诱狤狑及归明人，所诛者元恶数人而已。官军按据要害，不妄动，即百全无害而坐取胜。」上曰：「若如此，即善。」安石曰：「已与熟议，李浩等意亦以为宜如此，必无虞也。」此日录六月四日、五日事，今附见。
　　己卯，诏：「自今灾伤年分，除于法应赈济外，更当救恤者，并豫计合兴农田水利工役人夫数及募夫工直，当赐常平钱谷，募饥民兴修。如系灾伤，辄不依前后敕赈济者，委司农寺点检奏劾以闻。」
</div>
    <div class="pagination">
<a href="续资治通鉴长编_page335.html">上一页</a><span>...</span><a href="续资治通鉴长编_page331.html">331</a><a href="续资治通鉴长编_page332.html">332</a><a href="续资治通鉴长编_page333.html">333</a><a href="续资治通鉴长编_page334.html">334</a><a href="续资治通鉴长编_page335.html">335</a><span class="current-page">336</span><a href="续资治通鉴长编_page337.html">337</a><a href="续资治通鉴长编_page338.html">338</a><a href="续资治通鉴长编_page339.html">339</a><a href="续资治通鉴长编_page340.html">340</a><a href="续资治通鉴长编_page341.html">341</a><span>...</span><a href="续资治通鉴长编_page337.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
