<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 290 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 290 页/共 334 页
  </h1>
  <div class="content">
   6戊寅，朱全忠出兵击朱瑄，遣其子友裕将兵前行，军于斗门。〔据旧书李师道传，斗门城在濮阳县界。〕
7李茂贞、王行瑜擅举兵击兴元。〔不以天子之命举兵，故曰擅。〕茂贞表求招讨使不已，遗杜让能西门君遂书，〔止，唯季翻。杜让能时为相，西门君遂时为神策中尉，此内外二大臣也。〕陵蔑朝廷。上意不能容，御延英，召宰相、谏官议之。时宦官有阴与二镇相表里者，宰相相顾不敢言，上不悦。给事中牛徽曰：「先朝多难，茂贞诚有翼卫之功；〔此谓僖宗再幸山南时也。难，乃旦翻。〕诸杨阻兵，亟出攻讨，其志亦在疾恶，但不当不俟诏命耳。比闻兵过山南，〔比，毗至翻。〕杀伤至多。陛下傥不以招讨使授之，使用国法约束，则山南之民尽矣！」上曰：「此言是也。」乃以茂贞为山南西道招讨使。〔牛徽之言，上所以诱掖其君，下所以弥缝悍将；若以之为国谋则未也。〕
8甲申，朱全忠至卫南，朱瑄将步骑万人袭上门，朱友裕弃营走，瑄据其营。全忠不知，乙酉，引兵趣斗门，〔趣，七喻翻。〕至者皆为郓人所杀。全忠退军瓠河，〔九域志：濮州雷泽县有瓠河镇。〕丁亥，瑄击全忠，大破之，全忠走。张归厚于后力战，全忠仅免，〔考异曰：归厚传云十一月，误也。今从梁纪。〕副使李璠等皆死。〔璠，音烦。〕
9朱全忠奏贬河阳节度使赵克裕，〔考异曰：实录在正月末，云「全忠欲全义得河阳，乃奏克裕有诬谤之言而贬。」新纪云，「己未，朱全忠陷孟州，逐河阳节度使赵克裕。」今从编遗录。〕以佑国节度使张全义兼河阳节度使。〔二镇时皆属朱全忠，或贬或兼，唯其所奏。〕
10孙儒围宣州。初，刘建锋为孙儒守常州，将兵从儒击杨行密甘露镇，使陈可言帅都兵千人据常州。〔润州城东角土山上有甘露寺，前对北固山，后枕大江。宝历中，李德裕建寺，适有甘露降，因以名之。孙儒盖因此寺而置甘露镇也。帅，读曰率。〕行密将张训引兵奄至城下，可言仓猝出迎，训手刃杀之，遂取常州。〔考异曰：新纪：「景福二年二月，杨行密陷常州。」按行密自宣归扬，过常州，己叹张训之功；新纪误也。今从十国纪年。〕行密别将又取润州。〔杨行密自此遂有润州，而与钱氏争常州矣。〕
11朱全忠连年攻时溥，〔光启三年，徐、汴始交兵。〕徐、泗、濠三州民不得耕获，兖、郓、河东兵救之，皆无功，复值水灾，〔复，扶又翻。〕人死者什六七。溥困甚，请和于全忠，全忠曰：「必移镇乃可。」溥许之。全忠乃奏请移溥他镇，仍命大臣镇徐州。诏以门下侍郎、同平章事刘崇望同平章事，充感化节度使，以溥为太子太师。溥恐全忠诈而杀之，据城不奉诏，崇望及华阴而还。〔华，户化翻。还，从宣翻，又如字。〕
12忠义节度使赵德諲薨，子匡凝代之。〔考异曰：实录，此月以前，忠义军节度使赵匡凝起复某官，不言德諲卒在何时。新传、薛史但云「匡凝为唐州刺史兼七州马步军都校；及德諲卒，自为襄州留后，朝廷即以旄钺授之。」亦不言年月。今附于此。〕
13范晖骄侈失众心，〔范晖据福州，见上卷上年。〕王潮以从弟彦复为都统，弟审知为都监，将兵攻福州。〔从，才用翻。监，古衔翻。〕民自请输米饷军，平湖洞及滨海蛮夷皆以兵船助之。〔平湖洞在泉州莆田县界外。九域志：曰今与化军大飞山，地柤平湖数顷，一夕风雨暴至，旦见此山耸峙，一名大飞。〕
14辛丑，王建遣族子嘉州刺史宗裕、雅州刺史王宗侃、威信都指挥使华洪、茂州刺史王宗瑶将兵五万攻彭州，〔按九域志：彭州距成都九十余里。此其壤地相接，烟火相望，所谓「卧榻之侧，岂容他人鼾睡」者也。王建安得而匚急攻之邪！〕杨晟逆战而败，宗裕等围之。杨守亮遣其将符昭救之，径趋成都，营三学山。〔趋，七喻翻。汉州金堂县东北十里有三学山。〕建亟召华洪还。洪疾驱而至，〔王建一时诸将唯华洪饶智略，建所倚也，故亟召之以御符昭华，户化翻。〕后军尚未集，以数百人夜去昭营数里，多击更鼓；招以为蜀军大至，引兵宵遁。〔更，工衡翻。更鼓，持更之鼓，官府及行军，每更击之以为节。更鼓多则敌人以为营寨多，故宵遁。〕
15三月，以户部尚书郑延昌为中书侍郎、同平章事。延昌，从谠之从兄弟也。〔僖宗干符间，郑从谠镇河东有声绩。之从，才用翻。〕
16左神策勇胜三都都指挥使杨子实、子迁、子钊，皆守亮之假子也，〔勇胜三都，亦神策五十二都之数。〕自渠州引兵救杨晟，知守亮必败，壬子，帅其众二万降于王建。〔帅，读曰率。〕
17李克用、王处存合兵攻王镕，癸丑，拔天长镇。〔天长镇，在滹沱河东北。〕戊午，镕与战于新市，大跛之，杀获三万余人；〔新市，汉古县，唐并入镇州九门县。〕辛酉，克用退屯栾城。诏和解河东及镇、定、幽四镇。
18杨晟遗杨守贞、杨守思、杨守厚书，〔遗，于季翻。〕使攻东川以解彭州之围，守贞等从之。神策督将窦行实戍梓州，守厚密诱之为内应；〔诱，音酉。〕守厚至涪城，行实事泄，顾彦晖斩。〔考异曰：实录：「明年正月，杨守厚攻东川，以窦行实为内应。事泄，行实死，守厚遁去。」因李茂贞与王建争东川，追叙今年事耳。今从十国纪年。〕守厚遁去。守贞、守忠军至，无所归，盘桓绵、剑间，〔绵、剑，二州名。宋白曰：绵州，汉涪城县地，西魏置潼州；隋置绵州，以绵水为称。九域志：绵州东北至剑州二百九十四里。〕王建遣其将吉谏袭守厚，破之。癸亥，西川将李简邀击守忠于锺阳，〔九域志：绵州巴西县有锺阳镇。〕斩获三千余人。夏，四月，简又破守厚于铜鉾，〔鉾，亡侯翻。〕斩获三千余人，降万五千人；守思、守厚皆走。
19乙酉，置武胜军于杭州，以钱镠为防御使。
20天威军使贾德晟，以李顺节之死，颇怨愤，〔李顺节死见上卷上年。〕西门君遂恶之，〔恶，乌路翻。〕奏而杀之。德晟麾下千余骑奔凤翔，李茂贞由是益强。
21李匡威出兵侵云、代，壬寅，李克用始引兵还。〔自镇州引还。〕
22时溥遣兵南侵，至楚州，杨密行将张训、李德诚败之于寿河，〔败，补迈翻；下同。〕遂取楚州，执其刺史刘瓒。〔朱全忠以刘瓒刺楚州，见二百五十七卷僖宗光启三年。张训等既破徐兵，乘胜遂取汴之楚州。考异曰：新纪，「三月乙巳，杨行密陷楚州，执刺史刘瓒。」十国纪年，「三月，时溥遣兵三万南侵至楚州；四月，杨行密将张训、李德诚败徐兵于寿河，俘斩三千级，取楚州，执瓒。」今从之。
23加〔【章：十二行本「加」上有「五月」二字；乙十一行本同；孔本同；张校同；退斋校同。】〕邠宁节度使王行瑜兼中书令。
24杨行密屡败孙儒兵，破其广德营，〔广德营，孙儒之兵营于广德者也。败，补迈翻。〕张训屯安吉，断其粮道。〔义宁二年，沈法兴分乌程置安吉县，唐因之，属湖州。九域志：在州西南百七十一里。断，音短。〕儒食尽，士卒大疫，遣其将刘建锋、马殷分兵掠诸县。六月，行密闻儒疾疟，〔疟，逆约翻，疾而寒热迭作，谓之疟。〕戊寅，纵兵击之。会大雨、晦冥，儒军大败，安仁义破儒五十余寨，田頵擒儒于陈，〔陈，读曰阵。〕斩之，传首京师，儒众多降于行密。〔光启三年，孙儒始与行密交兵，至是而败。孙儒以十倍之众攻行密，其智勇亦无以大相过，而卒毙于行密者，儒专务杀掠，人心不附，又后无根本。行密虽为儒所困，分遣张训、李德诚略淮、浙之地以自广，又斥余廪以饲饥民，既得人心，又有根本，所以胜也。〕刘建锋、马殷收余众七千，南走洪州，〔走，音奏。〕推建锋为帅，殷为先锋指挥使，张〔【章：十一行本「张」上有「以行军司马」五字；乙十一行本同；孔本同；张校同；退斋校同。】〕佶为谋主，比至江西，众十余万。〔帅，所类翻。比，必利翻，及也。〕
丁酉，杨行密帅众归扬州；〔帅，读曰率。考异曰：十国纪年，「行密过常州，谓左右曰：『常州大城也，张训以一剑下之，不亦壮哉！』旧纪：「大顺二年三月，淮南节度使孙儒为宣州观察使杨行密所杀。初，行密扬州失守，据宣州，孙儒以兵攻围三年。是春，淮南大饥，军中疫疠。是月，孙儒亦病，为帐下所执，降行密；行密乃并孙儒之众，复据广陵。」薛居正五代史行密传曰：「大顺元年，行密危蹙，出据宣州，儒复入扬州。二年，儒攻行密。属江、淮疾疫，师人多死，儒亦卧病，为部下所执，送于行密，杀之。行密自宣城长驱入于广陵。」唐补纪：「大顺二年六月，孙儒兵败于宛陵城下，杨行密进首级于西京。」吴录曰：「景福元年，六月六日，太祖尽率诸将晨出击儒，田頵临陈擒儒以献，斩儒于市，传首京师。」新纪、实录、十国纪年皆据此。旧纪、薛史、唐补纪皆误。〕秋，七月，丙辰，至广陵，表田頵守宣州，安仁义守润州。
先是，扬州富庶甲天下，〔先，悉荐翻。〕时人称扬一、益二，〔言扬州居一，益州为次也。〕及经秦、毕、孙、杨兵火之余，〔秦彦、毕师铎、孙儒、杨行密也。〕江、淮之间，东西千里扫地尽矣。
25王建围彭州，不久，民皆窜匿山谷；诸寨日出俘掠，谓之「淘虏」，都将先择其善者，余则士卒分之，以是为常。〔将，即亮翻。〕
有军士王先成者，新津人，本书生也，世乱，为兵，度诸将惟北寨王宗侃最贤，乃往说之曰：〔度，徒洛翻。说，式芮翻。〕「彭州本西川之巡属也，陈、田召杨晟，割四州以授之，〔见二百五十七卷文德元年，陈、田，谓陈敬瑄、田令孜。〕伪署观察使，与之共拒朝命。〔朝，直遥翻。〕今陈、田已平而晟犹据之，州民皆知西川乃其大府〔巡属诸州，以节度使府为大府，亦谓之会府。〕而司徒乃其主也，〔时朝命以王建检校司徒，故称之。〕故大军始至，民不入城而入山谷避之，以俟招安。今军至累月，未闻招安之命，军士复从而掠之，〔复，扶又翻。〕与盗贼无异，夺其赀财，驱其畜产，分其老弱妇女以为奴婢，使父子兄弟流离愁怨；其在山中者暴露于暑雨，残伤于蛇虎，孤危饥渴，无所归诉。彼始以杨晟非其主而不从，今司徒不加存恤，彼更思杨氏矣。」宗侃恻然，不觉屡移其床前，问之，先成曰：「又有甚于是者：今诸寨每日出六七百人，入山淘虏，薄暮乃返，〔薄，迫也。〕曾无守备之意。赖城中无人耳，万一有智者为之画策，〔为，于伪翻。〕使乘虚奔突，先伏精兵千人于门内，登城望淘虏者稍远，出弓弩手、禄手各百人，〔禄，与炮同，匹貌翻。〕攻寨之一面，随以役卒五百，负薪土填壕为道，然后出精兵奋击，且焚其寨；又于三面城下各出耀兵，〔耀兵者，以耀敌使不知所备。〕诸寨咸自备御，无暇相救，城中得以益兵继出，如此，能无败乎！」宗侃矍然曰：〔矍，居缚翻。〕「此诚有之，将若之何﹖」
先成请条列为状以白王建，宗侃即命先成草之，大指言：「今所白之事，须四面通共，时西川兵围彭州，四面下寨，宗裕、宗侃、华洪、宗瑶各当一面。〕宗侃所司止于北面，或所白可从，乞以牙举施行。」〔牙举，谓从使牙检举而见之施行。〕事凡七条：「其一，乞招安山中百姓。其二，乞禁诸寨军士及子弟无得一人辄出淘虏，仍表诸寨之旁七里内听樵牧，敢越表者斩。其三，乞置招安寨，中容数千人，以处所招百姓，〔处，昌吕翻。〕宗侃请选所部将校谨干者为招安将，使将三十人昼夜执兵巡卫。其四，招安之事须委一人总领，今牓帖既下，〔下，户嫁翻。〕诸寨必各遣军士入山招安，百姓见之无不惊疑，如鼠见狸，谁肯来者！〔狸，捕鼠者也。鼠见狸则知必死，特恨不可得而走耳，讵肯前就之哉！故以为喻。〕欲招之必有其术，愿降帖付宗侃专掌其事。其五，乞严勒四寨指挥使，悉索前日所虏彭州男女老幼集于营场，有父子、兄弟、夫妇自相认者即使相从，褋具人数，部送招安寨，有敢私匿一人者斩；仍乞勒府中诸营，亦令严索，〔府，谓成都府。索，山客翻。〕有自军前先寄归者，量给资粮，〔量，音良。〕悉部送归招安寨。其六，乞置九陇行县于招安寨中，〔彭州治九陇县，彭州未下，故乞置行县。九陇故汉繁县地，后魏改曰九陇，以州西有九陇山为名。九陇，一伏陇，二豆陇，三秋陇，四龙奔陇，五走马陇，六骆驼陇，七千秋陇，八较车陇，九横担陇。〕以前南郑令王丕摄县令，南郑，汉县，唐带兴元府。〕设置曹局，抚安百姓，择其子弟之壮者，给帖使自入山招其亲戚；彼知司徒严禁侵掠，前日为军士所虏者，皆获安堵，必欢呼踊跃，相帅下山，〔帅，读曰率。〕如子归母，不日尽出。其七，彭州土地宜麻，〔益州记：彭之地号小郫，言土地肥良，比之郫邑也。〕百姓未入山时多沤藏者，〔沤，乌候翻，久渍也。〕宜令县令晓谕，各归田里，出所沤麻鬻之，以为资粮，必渐复业。」建得之大喜，即行之，悉如所申。〔考异曰：张糀耆旧传曰：「五月二十日，诸军马步兵士到彭州城下。至七月初，已经五十余日，诸军兵士始到，刈麦充粮。至七月初，麦尽，并无颗粒。兵士但托求食，乃每日远去入山，虏劫逃避百姓。有一军士，本是儒生，乃往北面寨说于统帅」云云。十国纪年：「王先成谓王宗侃云云。先成上招携七事，建皆纳之。先成，蜀州新津人。」按十国纪年，王自二月辛丑遣王宗裕等击杨晟，遂围彭州。又晟遗杨守忠书云：「弊邑虽小，围守三年矣。」而张糀云五月二十日方围彭州，或者先围之不克而再往欤﹖糀但云有一军士，而十国纪年姓王名先成，不知其本出何书也。〕
明日，牓帖至，威令赫然，无敢犯者。三日：，山中民竞出，赴招安寨如归市，寨不能容，斥而广之；浸有市井，又出麻鬻之。民见村落无抄暴之患，〔抄，楚交翻。〕稍稍辞县令，复故业。月余，招安寨皆空。
26己巳，李茂贞克凤州，感义节度使满存奔兴元。〔僖宗光启二年，满存得凤州，至是而败。奔兴元，就杨守亮。〕茂贞又取兴、洋二州；皆表其子弟镇之。〔考异曰：薛居正五代史茂贞传曰：「大顺二年，杨复恭得罪奔山南，与杨守亮据兴元叛，茂贞与王行瑜讨平之。诏以徐彦若镇兴元。茂贞违诏，表其假子继徽为留后，坚请旄钺，昭宗不得已而授之。自是茂贞始萌问鼎之志。既而逐泾原节度使张球、洋州节度使杨守忠、凤州刺史满存，皆夺据其地。」云大顺二年，误也。今从新纪。〕
27八月，以杨行密为淮南节度使、同平章事，以田頵知宣州留后，安仁义为润州刺史。
孙儒降兵多蔡人，〔降，户江翻。〕行密选其尤勇健者五千人，厚其禀赐，以皁衣蒙甲，〔禀，笔锦翻，给也。皁，才早翻。〕号「黑云都」，每战，仗之先登陷陈，〔陈，读曰阵。〕四邻畏之。
行密以用度不足，欲以茶盐易民布帛，掌书记舒城高勖曰：「兵火之余，十室九空，又渔利以困之，〔记坊记：诸侯不下渔色。注曰：象捕鱼然，中网取之，是无所择。渔利之「渔」犹渔色之「渔」。〕将复离叛。〔复，扶又翻；下同。〕不若悉我所有易邻道所无，足以给军；选贤守令劝课农桑，数年之间，仓库自实。」行密从之。〔守，式又翻。令，力正翻。〕田頵闻之曰：「贤者之言，其利远哉！」行密驰射武伎，皆非所长，〔伎，渠绮翻。〕而宽简有智略，善抚御将士，与同甘苦，推心待物，无所猜忌。尝早出，从者断马秋，取其金，〔从，才用翻。断，音短。秋，七由翻，史照曰：马纣也。〕行密知而不问，他日，复早出如故，人服其度量。
淮南被兵六年，〔光启三年，毕师铎乱，淮南始被兵。被，皮义翻。〕士民转徙几尽；〔几，居依翻；下几复同。〕行密初至，赐与将吏，〔将，即亮翻。〕帛不过数尺，钱不过数百；而能以勤俭足用，非公宴，未尝举乐。招抚流散，轻傜薄敛，〔敛，力赡翻。〕未及数年，公私富庶，几复承平之旧。〔复，还也，读如字。〕
28克用北巡至天宁军，〔代州西有天安军，天宝十二载置。〕闻李匡威、赫连铎将兵八万寇云州，遣其将李君庆发兵于晋阳。克用潜入新城，伏兵于神堆，〔神堆在云州城南，新城又在神堆东南。神堆，即神武川之黄花堆，新城在其侧，盖克用祖执宜保黄花堆时所筑也。按薛史唐纪，李克用生于神武川之新城。宋白曰：云州西南至神堆栅九十里。〕擒吐谷浑逻骑三百；〔逻，郎佐翻。〕匡威等大惊。丙申，君庆以大军至，克用迁入云州。丁酉，出击匡威等，大破之。己亥，匡威等烧营而遁；追至天成军，〔蔚州东北有天成军。〕斩获不可胜计。〔胜，音升。〕
29辛丑，李茂贞攻拔兴元，杨复恭、杨守亮、杨守信、杨守贞、杨守忠、满存奔阆州。〔光启三年，杨守亮镇兴元至是而败。考异曰：旧纪：景福元年十一月辛丑，凤翔、邠宁之众攻兴元，陷之，节度使杨守亮、前中尉杨复恭、判官李巨川突围而遁。十二月，辛未，华州刺史韩建奏于干元县遇兴元散兵，击败之，斩杨守亮、杨复恭，传首。」实录：「干宁元年七月，凤翔、邠宁之兵攻兴元，陷之，杨守高、杨复恭突围而遁。」新纪：照福元年八月，茂贞寇兴元，守亮、满存奔阆州。干宁元年七月，茂贞陷阆州，八月，守亮伏诛。」新复恭传：「景福元年，茂贞攻兴元，破其城，复恭守亮、守信奔阆州。」十国纪年蜀史：「景福元年十月，行瑜、茂贞表守亮招纳叛臣，请讨之。感义节度使满存救守亮，为茂贞所败，奔兴元。十一月，邠、岐陷兴元，杨复恭帅守亮、守贞、守忠、满存同奔阆州。十二月，壬午，华洪败守亮等于州。」按实录，景福二年正月移茂贞山南，于时守亮不应犹在山南。今年月从新纪，事则参居诸书。〕茂贞表其子继密权知兴元府事。
30九月，加荆南节度使成汭同平章事。
31时溥迫监军奏称将士留己，〔是年二月，召时溥为太子太师。〕冬，十月，复以溥为侍中、感化节度。朱全忠奏请追溥新命；诏谕解之。
32初，邢、洺、磁州留后李存孝，与李存信俱为李克用假子，不相睦。存信有宠于克用存孝在邢州，欲立大功以胜之，乃建议取镇冀；〔见上卷大顺二年。〕存信从中沮之，不时听许。及王镕围尧山，存孝救之，不克。克用以存信为蕃、汉马步都指挥使，与存孝共击之，二人互相猜忌，逼留不进；克用更遣李嗣勋等击破之。〔事见上是年正月。〕存信还，谮存孝无心击贼，疑与之有私约。存孝闻之，自以有功于克用，而信任顾不及存信，〔顾，反也。〕愤怨，且惧及祸，乃潜结王镕及朱全忠，上表以三州自归于朝廷，〔考异：实录：「大顺元年十月，太原将邢州刺史李存孝自晋州帅行营兵据邢州。」旧纪：「十一月，癸丑朔，太原将邢州刺史李存孝自恃擒孙揆功，合为昭义帅，怨克用授康君立。存孝自晋州师行营兵归邢州，据城，上表归明，仍致书与张浚、王镕求援。」唐末见闻录：「十月二十四日，李存孝领兵打晋州，遁归邢州，背叛，与宰臣张浚状曰：『某自主三郡，已近二年。』又曰：『常思安知建在此之日，归顺朝廷之时。四邻不有保持，一家俄受涂炭，以此犹豫，莫敢申明，遂至去年遽绝邻好。岂是某之情愿。盖因李某之指挥。』又曰：『自今春战争之后，实愿休罢戈鋋。自九月十五日以来，有李芋之人，使促令某南面进军至赵州。牵胁李某，即土门路入，直届镇州。今月十四日，昭义军人百姓等众请某权知兵马留后，归顺朝廷。』大王闻存孝致逆，大震雄威，令下，先差大将进军，速至邢州，仍候指挥，不得辄有鬬敌，但围小垒，专俟大军。」据唐太祖纪年录、薛居正五代史纪、传、实录、新纪，皆云景福元年十月，存孝叛太原，归朝廷；而旧纪、唐末见闻录在大顺元年十月。旧纪恐是连言以后事。按二年三月，安知建方叛太原，而此书中已说知建。又云：「自主三郡，已近二年。」存孝大顺二年方为邢、洺、磁节度，至景福元年，乃二年也。然则实录云邢州刺史据邢州，亦因旧纪之误。见闻录所载存孝书，盖与王镕，误云与张浚也。〕乞赐旌节及会诸道兵讨李克用；诏以存孝为邢、洺、磁节度使，不许会兵。
33十一月，时溥濠州刺史张璲、泗州刺史张谏以州附于朱全忠。〕璲，徐醉翻。史言时溥巡属皆附于汴，溥仅保徐州。
34乙未，朱全忠遣其子友裕将兵十万攻濮州，拔之，执其刺史邵伦，〔濮州，朱瑄巡属。濮，博木翻。〕遂令友裕移兵击时溥。
35孙儒将王坛陷婺州，刺史蒋緕奔越州。〔中和四年，蒋緕据婺州。〕
36庐州刺史蔡俦发杨行密祖父墓，〔光启三年，杨行密留蔡俦守庐州；明年，俦以州附孙儒；儒既败，俦遂阻兵以拒行密。〕与舒州刺史倪章连兵，遣使送印于朱全忠以求救。全忠恶其反复，〔恶，乌路翻。〕纳其印，不救，且牒报行密；行密谢之。行密遣行营都指挥使李神福将兵讨俦。
37宣明历浸差，〔穆宗立，以为累世缵绪，必更历纪，乃诏日官改撰历术，名曰宣明。〔太子少詹事边冈造新历成，十二月，上之。命曰景福崇玄历。〔边冈与司天少监胡秀林、均州司马王墀改治新历，然术一出于冈。冈用算巧，能驰骋反复于乘除间，由是简捷超径等接之术兴，而经制远大衰序之法废矣。虽筹策便易，然皆冥于本原。上，时掌翻。〕
38壬午，王建遣其将华洪击杨守亮于阆州，破之。建遣节度押牙延陵郑顼使于朱全忠；〔延陵，汉曲阿县地，晋分置延陵郡，隋移治丹徒。武德三年，移于旧郡治，属润州。今丹阳县之延陵镇即其地。〕全忠问剑阁，顼极言其险。全忠不信，顼曰：「苟不以闻，恐误公军机。」全忠大笑。
39是岁，明州刺史锺文季卒，其将黄晟自称刺史。〔路振九国志：黄晟，明州鄞县人，历为将领，会刺史锺文季卒，遂据其郡。〕
二年〔（癸丑、八九三）〕
1春，正月，时溥遣兵攻宿州，刺史郭言战死。〔大顺二年，朱全忠取宿州，事见上卷。〕
2东川留后顾彦晖既与王建有隙，〔大顺二年，杨守亮攻东川王建遣兵救之，欲因而取之，不克，由是与顾彦晖有隙，事亦见上卷。〕李茂贞欲抚之使从己，奏请更赐彦晖节；〔大顺二年，朝廷遣中使赐顾彦晖节，杨守厚邀而夺之，故请更赐。〕诏以彦晖为东川节度使。〔申前命也。〕茂贞又奏遣知兴元府事李继密救梓州，〔梓州未受兵而救之，何也﹖非救之也，遣兵助顾彦晖以致西川之师耳。〕未几，建遣兵败东川、凤翔之兵于利州。〔几，居岂翻。败，补迈翻；下同。〕彦晖求和，请与茂贞绝；乃许之。
3凤翔节度使李茂贞自请镇兴元，诏以茂贞为山南西道兼武定节度使，以中书侍郎、同平章事徐彦若同平章事，充凤翔节度使，〔考异曰：旧纪在七月癸未。今从实录、新纪。〕又割果、阆二州隶武定军。茂贞欲兼得凤翔，不奉诏。
4二月，甲戍，加西川节度使王建同平章事。
5李克用引兵围邢州，王镕遣牙将王藏海致书解之。克用怒，斩藏海，进兵击镕，败镇兵于平山。〔平山，汉蒲吾县，隋为房山县，至德元年，改为平山县，属镇州。九域志：在州西六十五里。〕辛巳，攻天长镇，旬日不下。镕出兵三万救之，克用逆战于叱日岭下，大破之，斩首万余级，余众溃去。河东军无食，脯其尸而啖之。〔啖，徒滥翻。〕
6时溥求救于朱瑾，朱全忠遣其将霍存将骑兵三千军曹州以备之。瑾将兵二万救徐州，存引兵赴之，与朱友裕合击徐、兖兵于石佛山下，大破之，〔石佛山近彭城。薛史曰：石佛山在彭门南。述征记：彭城南有石佛山，顶方二丈二尺。〕瑾遁归兖州。辛卯，徐兵复出，存战死。〔霍存恃胜而不虞徐兵之复出，故战败而死。复，扶又翻。〕
7李克用进下井陉，李存孝将兵救王镕，遂入镇州，与镕计事。镕又乞师于朱全忠，全忠方与时溥相攻，不能救，但遗克用书，〔遗，唯季翻。〕言「邺下有十万精兵，抑而未进。」克用复书：「傥实屯军邺下，颙望降临；〔颙，鱼容翻，仰也。〕必欲真决雌雄，愿角逐于常山之尾。」甲午，李匡威引兵救镕，败河东兵于元氏，〔败，补迈翻。〕克用引还邢州。镕犒匡威于匡城，辇金帛二十万以酬之。
8朱友裕围彭城，时溥数出兵，友裕闭壁不战。〔去年十一月，朱全忠遗友裕攻彭城。此言其积时持之事。数，所角翻。〕朱瑾宵遁，友裕不追，〔谓石佛山下战时。〕都虞候朱友恭以书谮友裕于全忠，全忠怒，驿书下都指挥使庞师古，〔下，户嫁翻。〕使代之将，且按其事。书误达于友裕，友裕大惧，以二千骑逃入山中，〔按薛史元贞张后传作「二十骑」，朱友裕传作「数骑」。二千骑太多，当以二十骑为是。〕潜诣砀山，匿于伯父全昱之所。〔朱全忠兄弟本居砀山；全昱，全忠长兄也。砀，音唐。〕全忠夫人张氏闻之，使友裕单骑诣汴州见全忠，泣涕拜伏于庭；全忠命左右捽抑，将斩之，〔捽者，持其髻；抑者，按其颈。捽，昨没翻。〕夫人趋就抱之，泣曰：「汝舍兵众，束身归罪，无异志明矣。」全忠悟而舍之，使权知许州。友恭，寿春人李彦威也，幼为全忠家僮，〔考异曰：薛居正五代史高季兴传，以友恭为汴之贾人李七郎，十国纪年以为寿春贾人。友恭传云：「彦威艹角事太祖。」今从之。〕全忠养以为子。张夫人，砀山人，多智略，全忠敬惮之，虽军府事，时与之谋议；或将兵出，中涂，夫人以为不可，遣一介召之，全忠立为之返。〔为，于伪翻。〕
庞师古攻佛山寨，拔之；〔佛山寨，即石佛山寨。〕自是徐兵不敢出。
9李匡威之救王镕也，将发幽州，家人会别，〔家人悉会于使宅以送别。〕弟匡筹之妻美，匡威醉而淫之。二月，匡威自镇州还，至博野，匡筹据军府自称留后，以符追行营兵。匡威众溃归，但与亲近留深州，〔深州在博野东南一百五十里。〕进退无所之，遣判官李抱真〔【张：「抱真」作「正抱」。】〕入奏，请归京师。京师屡更大乱，〔更，工衡翻，经也。〕闻匡威来，坊市大恐，曰：「金头王来图社稷。」士民或窜匿山谷。王镕德其以己故致失地，〔德其救己以致失幽州。〕迎归镇州，为筑第，父事之。〔为，于伪翻。为李匡威劫王镕而死张本。薛史曰：镕馆匡威于宝寿佛寺。〕
10以渝州刺史柳玭为泸州刺史。〔九域志：渝州西至泸州七百六十里。玭，部田翻。考异曰：新传云：「玭坐事贬泸州刺史，卒。」北梦琐言亦云谪授泸州。新、旧书，玭贬官无年月。今据实录。此月玭自渝为泸州刺史，当是初贬渝州后移泸州；新传、北梦琐言误也。〕柳氏自公绰以来，世以孝悌礼法为士大夫所宗。〔言自元和以来为名家。〕玭为御史大夫，上欲以为相，宦官恶之，〔恶，乌路翻。〕故久谪于外。玭尝戒其子弟曰：「凡门地高，可畏不可恃也。立身行巴，一事有失，则得罪重于他人，死无以见先人于地下，此其所以可畏也。门高则骄心易生，族盛则为人所嫉；懿行实才，人未之信，〔行，下盉翻；下同。〕小有玼颣，〔玼，疾移翻。颣，卢对翻。玉病曰玼；丝节日颣。〕众皆指之：此其所以不可恃也。故膏粱子弟，学宜加勤，行宜加励，仅得比他人耳！」〔使柳氏子侄常能守玭之戒，各务修饬，虽至今为名家可也。〕
11王建屡请杀陈敬瑄、田令孜，朝廷不许。夏，四月，乙亥，建使人告敬瑄谋作乱，杀之新津。〔陈敬瑄居新津，见上亃大顺二年。〕又告令孜通凤翔书，下狱死。〔下，遐嫁翻。〕建使节度判官冯涓草表奏之曰：「开匣出虎，孔宣父不责他人；当路斩蛇，孙叔敖盖非利己。〔论语：孔子责冉有、季路曰：「虎兕出于柙，是谁之过欤！」楚孙叔敖为婴儿，出游而还，忧而不食。其母问其故；泣而对曰：「今日吾见两头蛇，恐去死无日矣。」母曰：「今蛇安在﹖」曰：「吾闻见两头蛇者死，吾恐他人复见，已埋之也。」母曰：「无忧，汝不死。吾闻之，有阴德者天报以福。」人闻之，皆谕其为仁也。〕专杀不行于阃外，先机恐失于彀中。」〔彀，古候翻。〕涓，宿之孙也。〔冯宿事见二百四十五卷开成元年。涓，圭渊翻。〕
12汴军攻徐州，累月不克。〔自去年十一月攻徐州，至是五月矣。〕通事官张涛以书白朱全忠云：「进军时日非良，故无功。」全忠以为然。敬翔曰：「今攻城累月，所费甚多，徐人已困，旦夕且下，使将士闻此言，则懈于攻取矣。」全忠乃焚其书。癸未，全忠自将如徐州；戊子，庞师古拔彭城，时溥举族登燕子楼自焚死。〔僖宗中和元年，时溥据徐州，至是而亡。张建封之镇徐也，有爱妓曰：盻盻。建封既殁，张氏旧第有子楼，名燕子，盻盻念旧爱而不嫁，居是楼十余年，幽独怅然。出白乐天集。考异曰：实录：「五月，汴州奏拔徐州。」旧纪：「四月，汴将王重师、牛存节陷徐州。」旧传：「溥求援于兖州朱瑾，出兵救之，值大雪，粮尽而还。汴将王重师、牛存节夜乘梯而入，溥与妻子登楼自焚而卒。景福二年也。」新纪：「四月，戊子，朱全忠陷徐州，时溥死之。」薛居正五代史梁纪：「丁亥，师古下彭门，枭溥首以献。」唐太祖纪年录：「四月，泽州李罕之上言：『怀孟降人报汴将庞师古于今月八日攻陷徐州，徐帅时溥举放皆没。』」温既下徐，方诈请朝廷命帅，昭宗乃以兵部尚书孙储为徐师，既而温以他词斥去，自以其将镇之。四月八日，盖河东传闻之误。今从编遗录、新纪。〕己丑，全忠入彭城，以宋州刺史张廷范知感化留后，奏乞朝廷除文臣为节度使。
13李匡威在镇州，为王镕完城堑，缮甲兵，〔【章：十二行本「兵」下有「训士卒」三字；乙十一行本同；孔本同；张校同。】〕视之如子。匡威以镕年少，且乐真定土风，〔为，于伪翻；下为之同。镇州，汉之真定国也。乐，音洛。〕潜谋夺之。李抱真自京师还，为之画策，阴以恩施悦其将士。〔施，式豉翻。〕王氏在镇久，镇人爱之，不徇匡威。匡威忌日，镕就弟吊之，〔父母终之日，子以为忌日。第者，李匡威寓第也。〕匡威素服衷甲，伏兵劫之，镕趋抱匡威曰：「镕为晋人所困，几亡矣，〔晋人，谓河东李克用之兵。几，居衣翻。〕赖公以有今日；公欲得四州，此固镕之愿也，〔镇、冀、深、赵四州。〕不若与公共归府，以位让公，则将士莫之拒矣。」匡威以为然，与镕骈马，〔骈马，并马也。〕陈兵入府。会大风雷雨，屋瓦皆震。匡威入东偏门，〔此镇州牙城之东偏门也。〕镇之亲军闭之，〔既入门而为镇兵所闭，绝其继至者。〕有屠者墨君和自缺垣跃出，拳殴匡威甲士，〔殴，乌口翻。〕挟镕于马上，负之登屋。镇人既得镕，攻匡威，杀之，并其族党。〔考异曰：实录，杀匡威在五月，恐约奏到。旧约：「六月乙卯，幽州李匡威谋害王镕，恒州三军攻匡威，杀之。」旧传、唐太祖纪年录皆云五月。新纪，四月丁亥。按匡筹奏云四月十九日。是月己巳朔，十九日，丁亥也。今从之。〕镕时年十七，体疏瘦，为君和所挟，颈痛头偏者累日。李匡筹奏镕杀其兄，请举兵复冤；诏不许。
14幽州将刘仁恭将兵戍蔚州，过期未代，士卒思归。会李匡筹立，戍卒奉仁恭为帅，还攻幽州，〔蔚，纡勿翻。帅，所类翻。〕至居庸关，为府兵所败。〔府兵，幽州节度使府之兵也。败，补迈翻。〕仁恭奔河东，李克用厚待之。〔为李克用取幽州张本。〕
15李神福围庐州；甲午，杨行密自将诣庐州，田頵自宣州引兵会之。初，蔡人张颢以骁勇事秦宗权，后从孙儒，儒败，归行密，行密厚待之，使将兵戍庐州。蔡俦叛，颢更为之用。及围急，颢踰城来降，〔降，户江翻。〕行密以隶银枪都使袁稹。〔使，疏吏翻。稹，止忍翻。〕稹以颢反复，白行密，请杀之，行密恐稹不能容，置之亲军。〔为张颢杀杨渥张本。〕稹，陈州人也。〔稹，止忍翻。〕
16王彦复、王审知攻福州，久不下。〔去年二月，王潮遣彦复等攻福州。〕范晖求救于威胜节度使董昌，〔僖宗中和三年，升浙东观察为义胜节度；光启三年，改为威胜节度。〕昌与陈岩婚姻，发温、台、婺州兵五千救之。彦复、审知以城坚，援兵且至，士卒死伤多，白王潮，欲罢兵更图后举，潮不许。请潮自临行营，潮报曰：「兵尽添兵，将尽添将，兵将俱尽，吾当自来。」〔将，即亮翻。〕彦复、审知惧，亲犯矢石急攻之。五月，城中食尽，晖知不能守，夜，以印授监军，弃城走，援兵亦还。庚子，彦复等入城。辛丑，晖亡抵沿海都，为将士所杀。〔文德二年，范晖据福州。〕潮入福州，自称留后，素服葬陈岩，以女妻其子延晦，厚抚其家。〔妻，七细翻。〕汀、建二州降，岭海间群盗二十余辈皆降溃。〔言群盗或降或溃也。王氏自此遂据有七闽矣。降，户江翻。〕
17闰月，以武胜防御使钱镠为苏杭观察使。〔钱镠以杭并苏，因以命之。〕又以扈跸都头曹诚为黔中节度使，耀德都头李鋋为镇海军节度使，宣威都头孙惟晟为荆南节度使，〔耀德、宣威，亦皆神策五十二都之数。黔，渠今翻。鋋，音蝉。〕六月，以奉日都头陈佩为岭南东道节度使，并同平章事。时李茂贞跋扈，上以武臣难制，欲用诸王代之，故诚等四人皆加恩，解兵柄，令赴镇。〔后四人不闻至镇，盖各有分据者，四人不得而赴也。考异曰：旧纪：「三月庚子，以陈佩为岭南东道节度使，曹诚为黔中节度使，李鋋为镇海节度使，孙惟晟为荆南节度使。时朝议以茂贞傲侮王命，武臣难制，故罢五将之权。」今从实录，止是四将。〕
18李匡筹出兵攻王镕之乐寿、武强，以报杀匡威之耻。
19秋，七月，王镕遣兵救邢州；李克用败之于平山，〔败，补迈翻。〕壬申，进击镇州。镕惧，请以兵粮二十万助攻邢州，克用许之。克用治兵于栾城，合镕兵三万进屯任县，〔任，汉古县，中废。唐之任，汉南辔县地。武德四年，置任县，治苑乡城，在邢州东南。治，直之翻。〕李存信屯琉璃陂。〔琉璃陂，在邢州龙冈县界。〕
20丁亥，杨行密克庐州，斩蔡俦。左右请发俦父母耱，行密曰：「俦以此得罪，吾何为效之！」〔蔡俦发行密祖父耱，见上年。〕
21加天雄节度使李茂壮同平章事。〔时以秦州为天雄军。〕
22钱镠发民夫二十万及十三都军士筑杭州罗城，周七十里。〔钱镠以八都兵起，后其众日盛，置十三都。今杭州罗城，镠所筑也。〕
23升州刺史张雄卒，〔考异曰：新纪八月庚子，盖约奏到之日。今从十国纪年。〕冯弘铎代之为刺史。
24李茂贞恃功骄横，上表及遗杜让能书，〔横，户孟翻。上，时掌翻。遗，唯季翻。〕辞语不逊。上怒，欲讨之。茂贞又上表，略曰：「陛下贵为万乘，不能庇元舅之一身；〔元舅，谓王緕，事见上卷大顺二年。〕尊极九州岛，不能戮复恭之一竖。」又曰：「今朝廷但观强弱，不计是非。」又曰：「约衰残而行法，随盛壮以加恩；〔李茂贞之表辞固慢，然当时之政事实亦如此。〕体物锱锺，〔言体物有锱锺之重，则待之亦重；有锱铢之轻，则待之亦轻。〕看人衡纩。」〔刘峻广绝交论曰：衡所以揣其轻重，纩所以属其鼻息。注云：谓操衡揣势之轻重，持纩量气之粗细。〕又曰：「军情易变，戎马难羁，唯虑甸服生灵，因兹受祸，〔古之王者，畿方千里以为甸服。〕未审乘舆播越，自此何之！」〔乘，绳证翻。〕上益怒，决讨茂贞，命杜让能专掌其事，让能谏曰：「陛下初临大宝，国步未夷，茂贞近在国门，〔按九域志，凤翔东距长安二百八十里耳。〕臣愚以为未宜与之构怨，万一不克，悔之无及。」上曰：「王室日卑，号令不出国门，此乃志士愤痛之秋。药佛瞑眩，厥疾弗廖。〔书说命之辞。注云：如服药，必瞑眩极，其病乃除。瞑，莫遍翻。眩，玄遍翻。瞑眩，困极也。〕朕不能甘心为孱懦之主，〔孱，鉏山翻。〕愔愔度日，〔愔，于禽翻。愔愔，深静貌。〕坐视陵夷。卿但为朕调兵食，〔为，于伪翻。调，徒钓翻。〕朕自委诸王用兵，成败不以责卿！」让能曰：「陛下必欲行之，则中外大臣共宜协力以成圣志，不当独以任臣。」上曰：「卿位居元辅，〔杜让能时为首相。〕与朕同休戚，无宜避事！」让能泣曰：「臣岂敢避事！况陛下所欲行者，宪宗之志也；顾时有所未可，势有所不能耳。但恐他日臣徒受晁错之诛，不能弭七国之祸也。〔晁错事见汉景帝纪。〕敢不奉诏，以死继之！」〔杜让能固已知必死矣。〕上乃命让能留中书，计划调度，月余不归。〔不归私第也。调，徒吊翻。〕崔昭纬阴结邠、岐，为之耳目，让能朝发一言，二镇夕必知之。李茂贞使其党纠合市人数百千人，拥观军容使西门君遂马诉曰：「岐帅无罪，〔岐帅，谓李茂贞。凤翔本岐州。帅，所类翻。〕不宜致讨，使百姓涂炭。」君遂曰：「此宰相事，非吾所及。」市人又邀崔昭纬、郑延昍肩舆诉之，〔旧制：朝臣入朝，皆乘马。宋建炎播迁，以扬州街路滑，始许朝士乘担子。观此，则唐末宰相亦有乘肩舆者矣。〕二相曰：「戡事主上专委杜太尉，吾曹不预知。」市人因乱投瓦石，二相下舆走匿民家，仅自免，丧堂印及朝服。上命捕其唱帅者诛之，〔丧，息浪翻。朝，直遥翻；下同。帅，读曰率。〕用兵之意益坚。京师民或亡匿山谷，严刑所不能禁。八月，以嗣覃王嗣周为京西招讨使，〔考异曰：按顺宗子经封郯王，嗣周当是其后。会昌后，避武宗讳，改「郯」作「覃」。按武宗讳瀍，后改讳炎。如考异所云，盖避「郯」字旁从「炎」字也。〕神策大将军李鐬副之。〔鐬，火外翻。〕
25丙辰，杨行密遣田頵将宣州兵二万攻歙州；歙州刺史裴枢城守，久不下。〔歙，书涉翻。〕时诸将为刺史者多贪暴，独池州团练使陶雅宽厚得民，歙人曰：「得陶雅为刺中史，请听命。」行密即以雅为歙州刺史，歙人纳之。雅尽礼见枢，送之还朝。枢，遵庆之曾孙也。〔裴遵庆见二百二十二卷肃宗上元二年。〕
26朱全忠命庞师古移兵攻兖州，与朱瑾战，屡破之。
27九月，丁卯，以钱镠为镇海节度使。〔升杭州武胜防御使为镇海节度使。唐本置镇海军于润州，今以命钱镠于杭州，至光化元年，镠遂请徙军于杭州。考异曰：今年五月，以李鋋为镇海节度使，今赴镇。今复除镠者，按是时安仁义已据润州，又孙惟晟除荆南，时成汭已据荆南，二人安得赴镇！盖但欲罢其军权，其实不至镇而返耳。实录云，仍徙镇海军额于杭州。按吴越备史，是岁镠初除镇海节度使，犹领润州刺史，至光化元年，始移镇海军于杭州。实录误也。〕
28李存孝夜犯李存信营，虏奉诚军使孙考老。李克用自引兵攻邢州，掘堑筑垒环之。〔环，音宦。〕存孝时出兵突击堑垒，不能成。河东牙将袁奉韬密使人谓存孝曰：「大王惟俟堑成即归晋阳，尚书所惮者独大王耳，〔李克用时封陇西郡王，存孝盖亦检校尚书。〕诸将非尚书敌也。大王若归，咫尺之堑，安能沮尚书之锋锐邪！」存孝以为然，按兵不出。旬日，堑垒成，飞走不能越，存孝由是遂穷。汴将邓季筠从克用攻邢州，轻骑逃归。〔邓季筠被擒，见上卷大顺元年。〕朱全忠大喜，使将亲军。〔将，即亮翻。〕
29乙亥，覃王嗣周帅禁军三万送凤翔节度使徐彦若赴镇，军于兴平。〔帅，读曰率。考异曰：旧纪：「覃王率扈驾五十四军进攻岐阳。」今从实录。〕李茂贞、王行瑜合兵近六万，军于盩厔以拒之。〔近，其靳翻。〕禁军皆新募市井少年，茂贞、行瑜所将皆边兵百战之余，壬午，茂贞等进逼兴平，禁军皆望风逃溃，茂贞等乘胜进攻三桥，京城大震，士民奔散，市人复守阙请诛首议用兵者。〔复，扶又翻。〕崔昭纬心害太尉、门下侍郎、同平章事杜让能，密遗茂贞书曰：「用兵非主上意，皆出于杜太尉耳。」〔遗，于季翻。〕甲申，茂贞陈于临皋驿，〔临皋驿，在长安城西。〕表让能罪，请诛之。让能言于上曰：「臣固先言之矣，请以臣为解。」〔言归罪于让能以解兵也。〕上涕下不自禁，〔禁，居吟翻。〕曰：「与卿诀矣！」是日，贬让能梧州刺史，〔梧州去京师五千五百里。宋白曰：汉武帝置苍梧郡，理广信县；隋置苍梧郡，理苍梧县；唐为梧州。〕制辞略曰：「弃卿士之成臧谋，构藩垣之深衅，咨询之际，证执弥坚。」又流观军容使西门君遂于儋州，内枢密使李周潼于崖州，段诩于驩州。乙酉，上御安福门，斩君遂、周潼、诩，再贬让能雷州司户。遣使谓茂贞曰：「惑朕举兵者，三人也，非让能之罪。」以内侍骆全瓘、刘景宣为右右军中尉。
壬辰，以东都留守韦昭度为司徒、门下侍郎、同平章事，御史中丞崔胤为户部侍郎、同平章事。胤，慎由之子也，〔崔慎由历事文、武、宣，大中间为相。〕外宽弘而内巧险，与崔昭纬深相结，故得为相。季父安潜谓所亲曰：「吾父兄刻苦以立门户，终为缁郎所坏！」〔坏，音怪。考异曰：旧传，胤初拜平章事，安潜有此言。按安潜去年卒，必先时尝有此言也。〕缁郎，胤小字也。
李茂贞勒兵不解，请诛杜让能然后还镇，崔昭纬复从而挤之。〔复，扶又翻；下同。挤，笺西翻，又子细翻。〕冬，十月，赐让能及其弟户部侍郎弘徽自尽。〔考异曰：续宝运录曰：「大顺二年，相国杜让能、孔纬值上京频婴离乱，朝纲紊坠，是时徇意诸道，扈驾兵五十四都，坊坊皆满，兼近藩连帅，要行征讨，便自统军。至如岐阳李茂贞，先朝封为太子，本姓未，洋州牧，先祖讨昭义刘从谏有功，子孙爵赏不绝。洎寿王登位后，遣礼部侍郎薛廷珪持玺书具礼，册为岐王。茂贞先中和年中，投判军容使田令孜作养男，姓田名彦宾，盖趋其势也。汴州朱温先朝册东平王，至今上，又遣薛廷珪为礼仪使，延王为册命使，封为梁王。且岐王与北司，人情方洽，宰相甚不和睦，累表章云：『臣今驻旆咸阳，未敢入中书问罪，杜让能等请置极法。』表奏，上不悦，遂诏孔、杜二相国令往咸阳谢过；及二相到咸阳见岐王，战不能言。岐王大怒，却令归中书省过。纔到中书，上又发遣，令祈谢岐王。如是往来三度。岐王又奏曰：『二相见臣，并不措一言。如此旷官，有辱圣代，请行朝典，别选英贤。』上不乐，敕罢知政事，不得已除孔纬荆南节度，杜让能河中节度；三日后，贬于岭表；出国门三十里，并赐自尽。时岐王率骁果五千人住咸阳，及贬二相，乃退。」此皆误谬之说。今从实录。〕复下诏布告中外，称「让能举枉错直，〔用论语孔子之言，谓枉者举之，直者错而不用也。衰乱之朝，安有公是非邪！错，千故翻。〕爱憎系于一时，鬻狱卖官，聚敛踰于巨万。」〔敛，力赡翻。〕自是朝廷动息皆禀于邠、岐，南、北司往往依附二镇以邀恩泽。有崔鋋、王超者，〔鋋，音蝉。〕为二镇判官，凡天子有所可否，其不逞者，辄诉于鋋、超，二人则教茂贞、行瑜上章论之，朝廷少有依违，其辞语已不逊。
制复以茂贞为凤翔节度使廉山南西道节度使、守中书令，于是茂贞尽有凤翔、兴元、洋、陇秦等十五州之地。〔凤翔本一镇，兴元山南西道又一镇，洋州武定军又一镇，秦陇天雄军又一镇；史言李茂贞兼有四镇之地。〕以徐彦若为御史大夫。
30戊戍，以泉州刺史王潮为福建观察使。
31舒州刺史倪章弃城走，〔倪章与蔡俦连兵，俦已败，故章走。〕杨行密以李神福为舒州刺史。
32邠宁节度使、守侍中兼中书令王行瑜求为尚书令；韦昭度密奏：「太宗以尚书令执政，遂登大位，自是不以授人臣。惟郭子仪以大功拜尚书令，终身避让。行瑜安可轻议！」十一月，以行瑜为太师，赐号尚父，仍赐铁券。
33十二月，朱全忠请徙盐铁于汴州以便供军；崔昭纬以为全忠新破徐、郓，兵力倍增，若更邻盐铁，不可复制，〔复，扶又翻。〕乃赐诏开谕之。
34汴将葛从周攻齐州刺史朱威，朱瑄、朱瑾，引兵救之。〔按方镇表，齐州时属平卢节度。以后干宁三年朱琼降汴之事观之，则齐州已为兖、郓所并也。考异曰：编遗录云十月乙未。今从薛居正五代史梁纪。
35初，武安节度使周岳杀闵勖，据潭州，〔见二百五十六卷僖宗光启二年。〕邵州刺史邓处讷闻而哭之，诸将入吊，处讷曰：「吾与公等咸受仆射大恩，〔闵勖检校尚书右仆射、钦化节度使，以处讷刺邵州，故言受恩。路振九国志，邓处讷自唐干符中，从闵勖征蛮于安南。勖帅潭，署处讷邵州兵马留后。处，昌吕翻。〕今周岳无状杀之，吾欲与公等竭一州之力，为仆射报仇，可乎﹖」〔为，于伪翻。〕皆曰：「善！」于是训卒厉兵，八年，乃结朗州刺史雷满〔雷满与周岳有争肉之仇。〕共攻潭州，克之，斩岳，自称留后。〔邓处讷甫得潭州，而刘建锋、马殷已拟其后矣。〕
干宁元年〔（甲寅、八九四）〕
1春，正月，乙丑朔，赦天下，改元。
2李茂贞入朝，大陈兵自卫，数日归镇。
3以李匡筹为卢龙节度使。
4二月，朱全忠自将击朱瑄军于鱼山。〔鱼山，在郓州须昌、东阿两县之间。〕瑄与朱瑾合兵攻之，兖、郓兵大败，死者万余人。
5以右散骑常侍郑綮为礼部侍郎、同平章事。〔綮，康礼翻。考异曰：旧传云「光化初为相」，恐误。北梦琐言曰：「綮虽有诗名，本无廊庙之望。尝典庐州，吴王杨行密为州步奏官，因有遗阙而笞责之；然其儒懦清慎，弘农常重之。昭宗时，吴王雄据淮海，朝廷务行姑息，因盛言郑公之德，由是登庸，中外惊骇。太原兵至渭北，天子震恐，渴于攘郄。相国奏对，请于文宣王谥号中加一『哲』字。其不究时病，率此类也。」按明年李克用举兵至渭北，綮已罢相。今从实录、新纪。〕綮好诙谐，〔好，呼到翻。〕多为歇后诗，讥嘲时事；〔歇后者，叙所以为诗而歇后语不发。〕上以为有所蕴，手注班簿，命以为相，〔班簿，着在朝者姓名。〕闻者大惊。堂吏往告之，綮笑曰：「诸君大误，使天下更无人，未至郑綮！」吏曰：「特出圣意。」綮曰：「果如是，柰人笑何！」既而贺客至，綮搔首言曰：「歇后郑五作宰相，〔郑綮第五，为歇后诗，时谓之歇后郑五体。〕时事可知矣！」
6以邵州刺史邓处讷为武安节度使。
7彰义节度使张钧薨，表其兄鐇为留后。〔时以泾州为彰义节度。鐇，甫袁翻。〕
8三月，黄州刺史吴讨举州降杨行密。〔黄州时隶鄂岳，武昌军也。按新书杜洪传，吴讨，鄂州永兴县民，以土团帅起，据黄州。〕
9邢州城中食尽，甲申，李存孝登城谓李克用曰：「儿蒙王恩得富贵，苟非困于谗慝，安肯舍父子而从仇雠乎！愿一见王，死不恨！」克用使刘夫人视之。夫人引存孝出见克用，存孝泥首谢罪曰：「儿粗立微劳，存信逼儿，失图至此！」〔粗，坐五翻。〕克用叱之曰：「汝遗朱全忠、王镕书，毁我万端，〔遗，唯季翻。〕亦存信教汝乎！」囚之，归于晋阳，车裂于牙门。〔考异曰：太祖纪年录：「先获汴将邓筠、安康八、军吏刘藕子、潞州所俘供奉官韩归范，皆与存孝连坐，同日诛之。骑将薛阿檀惧，自刺。」按旧纪，克用擒归范，寻遣归，因附表诉冤，不闻复往晋阳也。薛居正五代史邓季筠传，后复自邢州逃归汴。纪年录误也。存孝传曰：「武皇出井陉，将逼真定，存孝面见王镕，陈军机。武皇暴怒，诛先获汴将安康八耳。」〕存孝骁勇，克用军中皆莫及；常将骑兵为先锋，所向无敌，身被重铠，腰弓髀槊，独舞铁檛陷陈，万人辟易。〔被，皮义翻。重，直龙翻。檛，陟瓜翻。陈，读曰阵；下同。辟，读曰辟。易，如字。〕每以二马自随，马稍乏，〔言马稍疲而乏力也。〕就陈中易之，出入如飞。克用惜其才，意临刑诸将必为之请，〔为，不伪翻；下同。〕因而释之。既而诸将疾其能，竟无一人言者。既死，克用为之不视事者旬日，私恨诸将，而于李存信竟无所谴。又有薛阿檀者，其勇与存孝相侔，诸将疾之，常不得志，密与存孝通；存孝诛，恐事泄，遂自杀。自是克用兵势浸弱，而朱全忠独盛矣。〔史言克用自翦羽翼，故不竞于汴。〕克用表马师素为邢洺节度使。
10朱全忠遣军将张从晦慰抚寿州。从晦陵侮刺史江彦温而与诸将夜饮；彦温疑其谋己，明日，尽杀在席诸将，以书谢全忠而自杀。军中推其子从顼知军州事，全忠为之腰斩从晦。
11五月，加镇海节度使钱镠同平章事。
12刘建锋、马殷引兵至澧陵，〔「澧」，当作「醴」。醴陵，在汉临湘县界，后汉分为醴陵县，隋废；武德四年，分长沙置醴陵县，属潭州。九域志：在州东一百六十里。〕邓处讷遣邵州指挥使蒋勋、邓继崇将步骑三千守龙回关。殷先至关下，遣使诣勋，勋等以牛酒犒师。殷使说勋曰：「刘骧智勇兼人，〔观后姚彦章说马殷曰：「公与刘龙骧一体之人，」此必逸「龙」字。说，式芮翻。〕术家言当兴翼、轸间。〔翼、轸，楚荆州分；长沙入轸十六度。〕今将十万众，精锐无敌而君以乡兵数千拒之，难矣。〔按新书，蒋勋、邓继崇皆邵州土豪，所领之兵皆其士人，故谓之乡兵。〕不如先下之，取富贵，还乡里，不亦善乎！」勋等然之，谓众曰：「东军许吾属还。」〔刘建锋等兵从东来，故蒋勋等谓之东兵。〕士卒皆欢呼，弃旗帜铠仗遁去。建锋令前锋衣其甲，张其旗，趋潭州。〔衣，于既翻。趋，七喻翻。〕潭人以为邵州兵还，不为备。建锋径入府，处讷方宴，擒斩之。戊辰，建锋入潭州，自称留后。
13王建攻彭州，城中人相食，彭州内外都指挥使赵章出降。〔降，户江翻。〕王先成请筑龙尾道，属于女墙。〔自城外筑墱道，陂陀而上，属于城上短垣，其道前高后痹，后塌于地，若龙之垂尾然，故谓之龙尾道。属，之欲翻。女墙，即城上短垣，所谓陴也。〕丙子，西川兵登，杨晟犹帅众力战，〔帅，读曰率。〕刀子都虞候王茂权斩之。〔文德元年，杨晟得彭州。王建攻彭州，喻两期而后克，亦惫矣。〕获彭州马步使安师建，建欲使为将，师建泣谢曰：「师建誓与杨司徒同生死，不忍复戴日月，〔复，扶又翻。〕惟速死为惠。」再三谕之，不从，乃杀之，礼葬而祭之。更赵章姓名曰王宗勉，王茂权名曰宗训，又更王钊名曰宗谨，李绾姓名曰王宗绾。〔更，工衡翻。〕
14辛卯，中书侍郎、同平章事郑延昌罢为右仆射。
15朱瑄、朱瑾求救于河东，李克用遣骑将安福顺及弟福庆、福迁督精骑五百假道于魏，渡河应之。
16武昌节度使杜洪攻黄州，〔以吴讨叛附杨行密也。〕杨行密遣行营都指挥使朱延寿等救之。
17六月，甲午，以宋州刺史张廷范为武宁节度使，从朱全忠之请也。〔徐州先时改感化军，既属朱全忠，复为武宁军。〕
  </div>
  <div class="pagination">
   <a href="资治通鉴注_page289.html">
    上一页
   </a>
   <span>
    ...
   </span>
   <a href="资治通鉴注_page285.html">
    285
   </a>
   <a href="资治通鉴注_page286.html">
    286
   </a>
   <a href="资治通鉴注_page287.html">
    287
   </a>
   <a href="资治通鉴注_page288.html">
    288
   </a>
   <a href="资治通鉴注_page289.html">
    289
   </a>
   <span class="current-page">
    290
   </span>
   <a href="资治通鉴注_page291.html">
    291
   </a>
   <a href="资治通鉴注_page292.html">
    292
   </a>
   <a href="资治通鉴注_page293.html">
    293
   </a>
   <a href="资治通鉴注_page294.html">
    294
   </a>
   <a href="资治通鉴注_page295.html">
    295
   </a>
   <span>
    ...
   </span>
   <a href="资治通鉴注_page291.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
