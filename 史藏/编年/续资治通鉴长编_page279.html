<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 279 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 279 页/共 607 页
  </h1>
  <div class="content">
   帝　　号 宋仁宗
　　年　　号 嘉佑四年（己亥，1059）
　　全　　文
　　秋七月丙申，太子中允王陶为监察御史里行。初，诏中丞韩绛举御史而限以资任，屡举不应格。于是绛请举里行，以陶为之，诏可。陶辞不受，诏强之，乃就职。按景佑元年二月，中丞韩亿请复置殿中侍御史、监察御史里行，诏从之。是年五月，张宗谊、孙沔并为监察御史里行。庆历三年十一月，李京、包拯又并为监察御史里行。今实录云初以陶为里行，恐误也。会要亦同实录，今并不取。诏强陶使受，今从记闻。陶传云，时狄青罢枢密为使相，陶上言：「祖宗以来，未有军伍之人在此位者【一】，宜着为令，使后毋复然。」按青罢枢密为使相前此矣，今不取。
　　赠管勾邕州古万寨兵甲三班奉职李惟宾为内殿承制，以苏茂州蛮寇边而惟宾战死也。
　　甲辰，贬观文殿学士、礼部侍郎、知寿州孙沔为检校工部尚书、宁国军节度副使。初，台谏交论沔淫纵不法事，诏按其实。而使者奏：「沔在处州时，于游人中见女子白牡丹者，诱与奸，后数召会郡舍，至或踰城往来。及在杭州，尝从萧山民郑旻市纱，旻高其直，沔以为恨。会旻贸纱有隐而不税者，事觉，沔取其家簿记，积计不税者几万端，配隶旻他州。州人许明有大珠百，妻弟边珣以钱三万三千强市之。沔爱明所藏郭虔晖画鹰图，明不以献。初，明父祷水仙大王庙生明，故幼名大王儿。沔即捕案明僭称王，取其画鹰【二】，刺配之【三】。及沔罢去，明诣提点刑狱，断一臂自讼，乃得释。悦州人金氏女【四】，白昼使卒舆致，乱之。有赵氏女许嫁莘旦，沔见西湖上，令吏戒莘姥绝昏，弗许。又使官妓戒赵姥，赵姥以莘姥为解。沔闻有僧与莘氏私者，得从晓，并莘母鞫为奸，寘之法。遂取赵女至州宅，与饮食卧起。所刺配以百数，及罢，盗其案去，后有诉噃者多以无案，不能自解。在并州，私役使吏卒，往来青州、麟州市买纱、绢、纸、药物。官庭列大梃，或以暴怒击诉事者，常剔取盗足后筋【五】断之。」奏至，故贬。又降知忻州、四方馆使李中吉为东上合门使、汝州钤辖。中吉先自忻州载家妓至并州，与孙沔狎饮，又以妓遗沔，沔受之。并为言者所劾【六】，中吉坐是贬。
　　杖杀骁骑张玉。时河北都转运使李参简退诸军老羸者万余人，军士颇出怨言。玉素凶险，疑三司使包拯以祫享甫近，爱惜赏给，风参为此，因突入三司诟拯。拯使医诊验，谓有心疾，第送殿前司。皇城逻者具以闻，诏下开封案其事，玉实无心疾。台谏乃言玉骄悖，敢凌辱大臣，不可不诛。法官奏比附诸军犯阶级，罪当死，遂诛之。司马光七年五月奏疏云，军人骂三司使，而法官以为非犯阶级，疑于用法，朝廷虽诛其人，而已停之卒，复收养之。此事实录不详，当考。
　　初，泾卒以折支不给，出恶言慢通判，相纠欲为乱。其后斩二人，黥三人，乱意乃息。诏提举在京诸司库务胡宿，置狱劾三司吏不明计度。三司使包拯护吏不遣，宿言：「泾卒悖慢，诚当罪。然折支军情所系，积八十五日而不与，则三司岂得无罪？陛下以包拯近臣，不欲与吏一体置对，可谓曲法申慈。而拯不知省惧，公拒制命如此，则主威不行，纲纪益废矣！」拯皇恐遣吏就狱。此据胡宗愈所作胡宿行状。附见。
　　丙午，出后宫彭城县君刘氏【七】于洞真宫为法正虚妙大师，赐名道一。刘氏自民间入宫为司饰【八】，又尝掌供御膳，偶得进幸，恃上恩，多凌慢。一夕，遂在延福宫揭屏风纸自作奏，凡数百字，几感动上意，然卒逐之。后又坐罪，削发为妙法院尼。
　　丁未，又放宫人二百三十六人。初，刘氏在掖廷，通请谒为奸，御史中丞韩绛密以闻，上曰：「非卿言，朕不知此，当审验之。」后数日出刘氏及他不谨者，且诏中书召韩绛谕意。刘氏及黄氏，在十阁中尤骄恣者也，于是并黄氏皆出之。
　　己酉，诏殿前马步军司皆置检法官一人。先是，有禁卒妻男皆为人所杀，殿前副都指挥使许怀德以其夫为不能防闲，谪配下军。侍御史知杂事□中复言：「三衙用刑多不中理，请置检法官。」既从之，寻有言其非便者，复罢之。司马记闻云：朝土鲁有立上言非便，故罢之。当考。二年五月癸未，编敕刘敞【九】云云，并可参照。
　　甲寅，校书郎致仕孔旼为国子监直讲，扬州进士孙侔为试校书郎、本州岛州学教授，皆以近臣荐其行义也。两人卒辞不就。侔读书多自得，文甚奇古，尝举进士不中，母病革时以为恨。侔自誓不复求仕，客居江淮间，士大夫敬畏之。刘敞知扬州，尝荐侔曰：「侔居则孝弟，仕则忠信，足以矫俗扶世。求之朝廷，吕公着、王安石之流也。」及敞帅永兴，奏辟掌机宜，侔亦不就。先是，太学生郑叔雄者，善医，用王举正及□中复荐授校书郎。知谏院范师道因言：「山林有道之士，近臣屡荐辄不报，而方技援例必行，非所以示天下也。」于是旼等皆除官。
　　庚申，诏：「在京所造军器多不精利，其选朝臣、使臣各一员拣试之。」
　　有御营卒桑达数十人，酗酒斗呼，指斥乘舆，有司不之觉。皇城使以旨捕送开封府推鞫，案成，弃达市。
　　纠察刑狱刘敞移府问所以不经审讯之由，府报曰：「近例，凡圣旨、中书门下、枢密院所鞫狱，皆不虑问。」敞曰：「此岂可行耶？」遂奏请自今一准定格。枢密使以开封府有例，不复论可否进呈，报敞不行。敞争之曰：「先帝仁圣钦恤，以京师刑狱最繁，故建纠察一司，澄审真伪。自尔以来，每有大辟，倍加精审。此则先帝不敢兼于庶狱庶慎，惟有司之任。今乃曲忤圣旨，中书门下、枢密院所鞫公事，不复审察，未见所以尊朝廷，审刑罚，而适足启府县弛慢，狱吏侵侮，罪人衔噃不得告诉之弊【一○】。又朝廷旧法，不许用例破条，今顾于刑狱极谨、人命至重之际，而废条用例，此臣所不喻也。」上乃以敞章下开封府，着为令。此据敞行状，又奏议状以七月二十四日上，八月七月报可，今附七月末。
　　敞又言：「伏见先帝哀矜庶狱，开释无辜。以京师浩穰，狱讼烦多【一一】，创设纠察一司，辨理微枉，澄审缪误，诚不欲使吏得弄法。民陷非罪，设令侵噃，有所告诉也。臣伏见诸大辟公事，或具狱既上情涉可疑，或审问之际囚自翻变者，并皆移司推勘。左军则移右军，右军则移左军，府司亦然。然此三处形势既均【一二】，利害略同，更相顾望，自为地道，宁伸吏典，莫念民枉。以此治狱，恐非朝廷钦恤之意。臣谓诸大辟公事，其情理可疑及囚自变者，并委纠察司奏请别差官置勘，其司狱等仍须与原勘处不相干碍，方许抽差。如此则狱无衔冤之滥，吏无试法之幸【一三】，好生之德，洽于民心矣【一四】。」敞此奏不得其时，今附见。七年正月，有诏两军巡翻异者，送御史台推劾，恐或由此。
　　上始欲于景灵宫建郭皇后影殿，礼官言其不可，遂寝之。既而翰林侍讲学士杨安国，请建影殿于洪福院，再下礼院检详。礼官言：「影殿非古也。比年万寿观建温成皇后影殿，盖事出一时，未经礼官审订，不足以训于后。若谓郭皇后本无大过，今既牵复位号，则宜赐以谥册，祔于后庙，以正典礼。」
　　八月甲戌，知制诰刘敞言：「伏闻礼官倡议，欲祔郭氏于庙，臣窃惑之。昔春秋之义：『夫人不薨于寝，不赴于同，不反哭于庙，则不言夫人，不称小君。』徒以礼不足，故名号阙然。然则名号与礼非同物也【一五】，名号存而礼不足，因不敢正其称，况敢正其仪者乎【一六】！郭后之废，虽云无大罪，然亦既废矣。及其追复也，许其号而不许其礼且二十余年，今一旦欲治以嫡后之仪，致之于庙，然则郭后之殂也，为薨于寝乎，赴于同乎，反哭于庙乎，髃臣百姓亦尝以母之义为之齐衰乎？恐其未安于春秋也。春秋，夫人于彼三者一不备，则不正其称，而郭氏于三者无一焉，而欲正其礼，恐其未安于义也。『禘于太庙，用致夫人』，盖以致者不宜致也，不宜致者，以其不薨于寝，不祔于姑也。且传曰：『不有废也，君何以兴？』废兴之间，必有正与不正之理存焉。今欲扶所废以为正，亦将抑所兴以为不正。古者不二嫡，则万世之后，宗庙之礼，岂臣子所当擅轻重哉！谨案景佑诏书，本不许郭氏祔庙，议已决矣【一七】，无为复纷纭以乱大礼。议者或谓郭氏之追命也，诏书薄其过，既复其号，不得不异其礼；譬犹大臣坐非辜而贬者，苟明其非辜，则复用之，岂得遂不使为大臣！夫物有殊类异势未可以相准者，臣之与妻【一八】，其义虽均，然逐臣可以复归，放妻不可复合，臣觽而妻一也。故春秋公孙婴齐卒于狸脤，君曰：『吾固许之反为大夫。』此逐官可以复归也。□伯来逆叔姬之丧以归。夫无逆出妻之丧而为之者，此放妻不可复合也。今追祔郭氏，得无近于此乎！乞令诸儒博议，极其论难，以求折衷于礼为允。」诏下学士院详定。据苏颂所作孙抃行状，则倡议祔后庙乃孙抃也。又据汪藻所编诏旨、苏颂传，颂实倡议者。颂以至和元年十一月同知礼院。颂行状是曾肇作。抃行状云：初，仁宗追闵故后郭氏以微过废卒，久无祠所，诏于景灵宫【一九】建神御殿，岁时追享。上封者言神御殿不当建。或曰当祔于庙。诏下礼官，颂与僚属同执非是，献议曰：「先朝建神御殿已非礼，然犹尊奉祖考，不失孝思之义。今为后妃而置之，其于失礼又甚矣。倘陛下追念郭氏殂谢，既已追复位号，不若因而赐以谥册，祔于皇后庙，则恩意至而典礼存焉。」复下两制合议，久之不决，然卒罢神御不建。颂传云：「嘉佑初，诏礼院议立故郭皇后神御殿于景灵宫，颂以谓敕书云『向因忿郁，偶失谦恭』，则无可废之事。又云『朕念其自历长秋，仅周一纪，逮事先后，祗奉寝园』，此则有不当废之悔。又云『可追复皇后，其祔庙谥册并停』，此则有合祔庙谥册之议。请祔郭皇后于庙，以成追复之义【二○】，备荐享之礼。觽论未决，一日，白事都堂，曾公亮问曰：『学士议郭皇后事甚善。然郭后是上元妃，若祔庙，则事体重矣。』颂曰：『国朝祖宗三圣，贺、尹、潘皆元妃，事体正相类，今止祔后庙，则岂得有异同之言。』公亮曰：『议者以谓阴逼母后【二一】，是恐万岁后配祔之意。』颂曰：『若加一怀、愍、哀之谥，则不为逼矣。』公亮叹重久之。然事终不行。」
　　乙亥，御崇政殿，策试应才识兼茂明于体用科明州观察推官陈舜俞、贤良方正直言极谏旌德县尉钱藻汪辅之。舜俞、藻所对策并入第四等，授舜俞著作佐郎、签书忠正军节度判官事，藻试校书郎、无为军判官。辅之亦入等，监察御史里行沈起言其无行，罢之。辅之躁忿，因以书诮让富弼曰：「公为宰相，但奉行台谏风旨而已【二二】，天下何赖焉！」弼不能答。舜俞，乌程人。藻，璆五世孙也。辅之邑里未详。汪辅之与富弼书，见冯洁己御史台记。
　　戊寅，降知凤翔府、兵部郎中、直龙图阁宋禧知汝州，江南东路转运使、兵部郎中范□之知濠州，礼宾副使王知和为均州都监，并坐前为两浙转运使、提点刑狱而失按知杭州孙沔【二三】也。
　　庚辰，诏学士院趣上郭皇后祔庙议。先是，礼官祥符张洞驳刘敞议曰：「窃以郭氏正位中宫，母仪天下，逮事先后，亲奉寝园，案于礼法，无大过恶，不可绌废。所以名臣感慨，抗论于朝【二四】，中外迄今韪之。陛下闵其偶失谦恭，旋亦昭洗，乃复位号。位号既复，则谥册、祔庙，安得并停！盖当时执政大臣，护已然之失，乖正名之典。若以平昔之义为得，弥可骇惑。况引春秋『禘于太庙，用致夫人』之例，据左氏，则哀姜之恶所不忍道；考二传之说，复有非嫡之辞。以此证本朝之事，恐非其当。若曰『不薨于寝，不赴于同，不祔于姑』，则郭后之没，不得其所，责当归于朝廷，死者何罪，而始俪宸极，终不庙食邪？傥以□伯来逆叔姬之丧质之，讥其既弃而复逆，则天子之后，万方兆姓之母也，非有极恶，又可弃之乎？既追复曰皇后，可绝其享乎？议者欲用后汉、东晋故事，或祭于陵寝，或筑宫于外。稽考二史，皆称曰母后，况之于今，亦未见其合也【二五】。惟唐创立别庙，遇禘祫则奉以入享，于义为允。」敞复奏曰：「臣观洞之言，曼词饰说，似苟欲蔽前之失，而非忠信之道也。前世之君【二六】废斥后妃，皆溺于私爱，或嬖妾上谮，或谗诉妄及，此则髃臣当引大体，伏节死争【二七】。如陛下于郭后固未尝有此，盖于时圣虑在宗庙社稷之际，不得不然尔。昔汉光武起于布衣，绍复天位。郭氏其后也，正位十有六年，子强为太子，辅为中山王，可谓盛矣。然自见年长宠衰，数怀怨怼，光武由此废之为中山王太后。其后太子强亦自贬为东海王。然当时文武之臣，元功俊德，布于朝廷，不以光武为情有厚薄，亦不以郭氏为过不当废者，其意识深远，知事有不得已也。今陛下之虑，岂不然乎？光武虽废郭氏，然顾待其家，初不衰减，亦明退人以义，不缘于私故也。此又诏书所以追复郭氏之意矣。用平生之爱，故尊以虚名，顾礼义之正，故绝其祔庙，是范晔所谓使后世不见薄厚进退之源者也。至公至平，可谓折中。今洞之意，以追复郭氏，则出于天子，以停止庙谥，则出于大臣。共一诏书也，而论之异同，未知洞何从见之？若不幸而此言传于后，且归过君父，亏损圣德，此其一也。且臣前奏最要切者，以谓废兴不两立，而人君无二嫡，备万世之后，而礼分不明也。洞既不以此为辨，若不幸朝廷过听之，是虽自以能讦上起废为功，而犹且阴偪母后，妄□正礼【二八】，此其二也。臣以谓非臣子之义，忠信之道矣。伏乞并下臣章，令两制详议。臣诚愚，窃鯭圣朝无光武之臣，是以莫能推明上德，而反崇饰诽谤【二九】，营为非礼也。」洞复疏难敞说，其后学士院卒不上议。时集贤校理苏颂亦为礼官，所请与洞合。一日，白事都堂，曾公亮问曰：「郭后乃上元妃，若祔庙，则事体重矣。」颂曰：「国朝祖宗三圣，贺、尹、潘皆元妃，事体正相类。今止祔后庙，则岂得有异同之言？」公亮曰：「议者以谓阴逼母后，是恐万岁后配祔之意。」颂曰：「若加一『怀』、『愍』、『哀』之谥，则不为逼矣。」公亮称善。然议终格。
　　辛巳，赠知虔化县、卫尉寺丞赵枢为兵部员外郎。枢死事故也。
　　癸未，赐殿中丞致仕龙昌期五品服，绢百匹。昌期，陵州人。宝元中，韩琦使蜀，奏授试国子四门助教。文彦博知益州，召知州学【三○】，奏改校书郎。用明镐荐迁太子洗马致仕，又以明堂恩迁殿中丞。
　　先是，昌期上所著书百余卷，诏下两制看详，两制言：「昌期诡诞穿凿，指周公为大奸，不可以训。乞令益州毁弃所刻板本。」昌期年几九十，诣阙自辨。彦博少从昌期学，因力荐之，故有是赐。翰林学士欧阳修、知制诰刘敞等劾昌期异端害道，当伏少正卯之诛，不宜推奖。同知通进银台司、兼门下封驳事何郯，亦封还诏书，乃追夺昌期所赐，遣归。何郯传云：文彦博深恶郯言，自银台司徙判吏部铨。案郯徙判铨，乃明年九月，此时彦博不在中书，传误也。刘敞行状云：昌期惶恐不敢受赐。今从国史。
　　甲申，诏：「比者霖雨害稼，其遣官体量减放开封界【三一】及京东路民税以闻。」
　　乙酉，户部员外郎、天章阁待制唐介为契丹国母生辰使，六宅使、梅州刺史桑宗望副之。侍御史丁诩为契丹生辰使，左藏库副使刘建勋副之。开封府判官、工部郎中张中庸为契丹国母正旦使，左藏库副使冯文显副之。太常博士、集贤校理、判理欠凭由司沈遘为契丹正旦使，供备副使高继芳副之。遘，钱塘人也。
　　先是，礼官张洞、韩维言：「国朝每遇禘祫，奉别庙四后之主合食太庙。据唐郊祀志载禘祫祝文，自献祖至肃宗凡十一帝，所配皆一后，其间惟睿宗二后，盖昭成，明皇之母也。又续曲台礼有别庙皇后合食之文，盖未有本室，遇祫飨即祔祖姑之下，所以大顺中以三太后配列禘祭，博士商盈孙以误认曲台礼意，当时不能改正，议者讥其非礼。臣等伏思每室既有定配，则余后于礼不当升祔，遂从别庙之祭，而禘祫之日复来参列，与郊祀志、曲台礼相戾。今亲行盛礼，义当革正。其皇后庙，伏请依奉慈庙例遣官致祭。」诏待制以上议。而翰林学士承旨孙抃、学士胡宿、侍读学士李昭述、侍讲学士向传式【三二】、知制诰刘敞王畴、天章阁待制何郯等议曰：「春秋传曰：『大祫者何？合祭也。』『未毁庙之主，皆升合食于太祖。』且以国朝事宗庙百有余年，至祫之日，别庙后主皆升合食，遵用以为典制，非无据也。此圣祖神宗参用历代之法，因时施宜，以贻子孙者也，未易轻改。况大中祥符五年已曾定议，一时礼官着约中之论，而先帝有恭依之诏。且行之已久，祝嘏宗史既执守以为常，一旦轻议损益，恐神灵不安，亦未必当先帝意也。议者乃谓四后之主于合食则贵有所屈，于别飨则尊得以伸。然则不疑于黜远四后，而独丰于昵者乎？他年有司摄事，故四后皆预合食。今陛下甫欲躬斋戒奉祖祢，而四后见黜，不亦疑于以礼之烦也，而不能事其先妣乎？受命之君，以议礼制典为急；继体之君，以承志遵法为美。先帝议之制之，陛下承之遵之，臣曰可矣。宗庙之祭至重，苟未能尽祖宗之意，则莫若守其旧礼。疑文偏说未可尽据。传曰：『祭从先祖。』又曰：『有其举之，莫敢废也。』此之谓也。臣等以谓如其故便。」
　　翰林学士欧阳修□奎、枢密直学士陈旭包拯、权御史中丞韩绛、知制诰范镇、天章阁待制钱象先唐介卢士宗议曰：「古者宗庙之制，皆一帝一后，后世以有子贵者，始着并祔之文，其不当祔者，则又有别庙禘祫。有司摄事，乃以别庙之后列于配后之下，绝席而坐，非惟于古无文，于今为不可者，又有四焉：淑德皇后，太宗之元配也，列于元德之下，章怀皇后，真宗之元配也，列于章懿之下，其位序先后不伦，一也。升祔之后，统以帝乐，别庙诸后，则以本室乐章自随，二也。升祔之后，同牢而祭，牲器祝册亦统于帝，别庙诸后乃从专飨，三也。升祔之后，联席而坐，别庙诸后，位乃相绝，四也。号为合食，反绝席而坐，牲牢、祭器、乐章、祝册皆自别而不同，又位序颠错，殊非严事之意。伏况章献、章懿皇后在奉慈庙未升祔时，每遇禘祫，不从合食，只于本庙致飨，所以申其尊者，最为得礼也。若四后各祭于其庙，则其尊自申，而于礼文无参差不齐之失，又有章献、章懿之明证。而议者以为国朝行之已久，重于改作，则是失礼之举，无复是正也。向者有司摄事，失于讲求，而今行亲飨之礼，礼官举职而改正，乃理之当然也。臣等请从礼官议。」久之，不能决。
　　刘敞又独上奏曰：「九经所载祫祭制度，最明备者，莫如春秋公羊传。自汉以下，皆引为证，所谓未毁庙者，岂有帝后之限哉！此乃国朝所以依缘循守，行之已百年者也。今髃臣不务推原春秋之法，而独引后儒疑近之说；不务讲求本朝之故，而专倡异代难通之制；不务将顺主上广孝之心，而轻议宗庙久行之仪【三三】，欲摈隔四后，使亿万斯年，永不得合食于先帝，臣窃恨之。昔贡禹议罢园庙，匡衡议迁郊兆，髃臣和之者非一，自以谓周公、孔子复生，不可得变。元帝、成帝信之，然而通人未以为当，既而皆悔之，则无及矣。夫宗庙之礼，神灵之位，岂可使举措数有后悔哉！此自陛下所当留圣思也。」此据刘敞行状增入。
　　丁亥，诏曰：「朕惟春秋大事在于禘祫。前诏太常按求旧礼，以孟冬之吉，恭祠祖庙，庶因合食，圣灵相接，以广烝烝之孝。而一二礼官，于别庙四后有疑论焉，订之诸儒，议久未一。深惟宗庙之祭，至重至严。祖宗以来，有司摄事，行之旧矣。祥符中，复经圣考着定，明诏当时博士讲求，已云义不可废。矧兹眇末，甫崇孝飨，其敢废先妣之常祀，违先帝之圣志哉！孝惠、孝章、淑德、章怀皇后祫飨且依旧，须大礼毕，别加讨论。」刘攽作刘敞行状云：初，上春秋高，朝议或有恐劳上拜起者，而礼官承旨，遂造此议。上微闻之，又得敞奏，谓近臣曰：「朕初谓礼当然，苟以拜起为烦，吾犹能之，何惮也？」按建此议者张洞、韩维，维等必不然。敞缘议郭后祔庙事与洞有隙，攽云尔似诬洞也【三四】，今不取。
　　己丑，提点河北刑狱、屯田员外郎张问，提点开导莫州、顺安干宁军塘泊水口。初，河北屯田司言：「奉诏疏导缘边积水，而顺安军牙家港十洪桥石水限地近北界不可开。今欲调丁夫疏石冢等六口，以分边□诸淀夏秋涨水。干宁军自东明港至独流寨，凡有水口三十三，自可发泄水势。莫州会宾口、北堤口、泄水口、洛阳口并顺安军塘北护城堤，可令本处岁治之。其塘泊高仰之地，听人耕种夏田。」故命问专领之。问，襄人。尝为狄青掌鄜延机宜。六年七月己丑可考。
　　自郭谘均税之法罢，论者谓朝廷徒恤一时之劳，而失经远之虑。至皇佑中，天下垦田视景德增四十一万七千余顷，而岁入九谷乃减七十一万八千余石，盖赋不均，故其弊如此。其后田京知沧州，均无棣田，蔡挺知博州，均聊城、高唐田，岁增赋谷帛之类，无棣总千一百五十二，聊城、高唐总万四千八百四十七【三五】。既而或言沧州民不以为便，诏谕如旧。是日，复遣职方员外郎孙琳、都官员外郎林之纯、屯田员外郎席汝言、虞部员外郎李凤、秘书丞高本分往诸路均田，从中书门下奏请也。本独以为田税之制，其废已久，不可复均。朝廷亦不遽止，后虽均数郡田，其于天下不能尽行。实录在五年四月丙戌，今从会要及司马光记闻。按会要云四年八月二十七日，与记闻所书己丑相合也。
　　庚寅，降知河阳、龙图阁直学士、工部侍郎李柬之为给事中【三六】、知虢州，知苏州、工部郎中、知制诰王琪为度支员外郎、知饶州，并坐失保任也。
　　九月癸巳朔，御制祫享舞名。僖祖奏大基，顺祖奏大祚，翼祖奏大熙，宣祖奏大光，太祖奏大统，太宗奏大昌，真宗奏大治；孝惠皇后奏淑安，孝章皇后奏静安，淑德皇后奏柔安，章怀皇后奏和安；迎神、送神奏怀安，皇帝升降奏肃安，奠瓒奏顾安，捧俎、彻豆奏充安【三七】，饮福奏禧安，亚献、终献奏佑安，退文舞、迎武舞奏显安，皇帝归大次奏定安，登楼礼成奏圣安，驾回奏采茨。文舞曰化成治定，武舞曰崇功昭德。帝自制迎神、送神乐章，诏宰臣富弼等撰大祚至采茨曲词十八。
　　甲午，权发遣度支判官、太常博士张田知蕲州。田，澶渊人，初为广信军通判，夏竦与杨怀敏建议增广信等七州军塘水，诏田聚议，田独曰：「塘水不足以御边，而坏民良田，浸人冢墓，非便。」奏疏极言之，坐徙通判均州，又责监郢州税；久之，复通判翼州。中官张宗礼过郡【三八】，使酒自恣，郡将畏惮不敢发，田发之。诏置狱，配宗礼西京洒扫班。
　　三司使包拯荐田摄其属，执政难之。田乃贻富弼书，数其过失五事曰：「公负天下重望数十年，今为元宰，而举措如此，甚可惜也。」拯由是得请。五月甲辰，田权发遣度支判官。田因建议：「郊赉非古也，军赏或不可遽废，愿自执政而下小损之。」章五上。谏官唐介劾田资任至浅，幸得擢佐大计，内挟奸心，外夸敢言，阴附宗室、宦官，不敢裁减，而刻剥其余，使国家亏恩伤体，乞加贬黜，故有是命。
　　乙未，诏以内藏西库地还崇文院。
　　庚子，录故象州都监、六宅副使张立孙公弼为三班差使，以立与蛮贼斗死也。
　　甲辰，赠翰林学士□奎祖文佑为太子中允，祖母李氏为安邱县太君。初，奎将欲葬其祖，乃与父太常丞致仕怀德共请以祫享恩授一命，而奎又请纳所迁官，诏许之。
　　丙午，诏：「带合门祗候使臣、内殿崇班以上，太子率府率及正刺史以上，遭父母丧及嫡子孙承重者，并听解官行服；其元系军班出职及见管军若路分部署、钤辖、都监，极边知州军县、城寨主、都监、同巡检，并给假百日，追起之；供奉官以下仍旧制，愿行服者听。宗室解官给全俸。」先是，判三班院韩缜【三九】言，今武臣遭父母丧不得解官行服，非天下之通制。下台谏官详定，而具为令。
　　丁未，审官院言：「应京朝官磨勘在京者，例须引见。今冬及来春京朝官磨勘年限俱满，乞依外任人例，更不引见。」从之。先是，明堂覃恩，内外官同时改转。自是每及三年则同时岁满故也。会要九月十五日事。十五日，丁未也。当考此时覃恩有无隔磨勘兼何故一例止满三年【四○】。
　　戊申，提点广南西路刑狱李师中言：「知邕州萧注欲伐交趾，知宜州张师正欲取安化军，恐远人闻之不自安，请戒注等毋得为边生事。」从之。
　　注在邕州久，阴以利啖广源诸蛮，密缮甲兵，乃露奏曰：「交趾外奉朝贡，中包祸心，常以蚕食王土为事。天圣中，郑天益为转运使，尝责交州不当擅赋云河洞。今云河洞乃入蛮徼数百里，盖积岁月侵削以至于此。臣今尽得其腹心，周知要害之地，乘此时不取，他日为患不细，愿得驰至阙下，面陈方略。」论者以注且为国生事，不省也。
　　辛亥，赐滑州修鱼池埽役卒缗钱。
　　癸丑，翰林侍读学士、礼部郎中、知和州吕溱，落职分司南京【四一】。溱既夺两官，降知和州，李参等犹穷治溱在真定事，收捕指使张宗惠自杀。参等因言溱与宗惠共为奸利，前贬太轻。权御史中丞韩绛及知谏院唐介等又交论不已。翰林学士欧阳修等言，溱所犯法重情轻，宜在末减。绛曰：「两制有罪，两制营救，则天下之法屈于贵者矣！」台谏遂并劾修等。执政怜溱以忤监司意抵峻法，卒从轻坐。知制诰刘敞草溱谪辞，有「简直好节，推诚不疑」等语，台谏又引胡旦、李昌龄故事，乞加敞罪，不报。
　　又降鄜延路部署、四方馆使、光州刺史王德恭为西上合门使、荣州刺史、权永兴军都部署，坐前在真定假寺僧牛车赴鄜延也。
　　甲寅，户部郎中、直史馆、同修起居注张绬同判太常寺、兼礼仪使事。绬再上疏乞毁温成庙，皆不报。此据江氏杂志。本传无之，亦不载绬判寺事。
　　史馆修撰欧阳修言：「史之为书，以纪朝廷政事得失及臣下善恶功过，宜藏之有司。往时李淑以本朝正史进入禁中而焚其草，今史院但守空司而已。乞诏龙图阁别写一本下编修院，以备检阅故事。」从之。江氏杂志：陈相就史馆检先君传云：「尝为县小史，因此进本入内，至今史馆无国史。」与欧阳修所言不同，当考。会要载修言，但称史官，无李淑姓名，当考。
　　丙辰，又降礼部郎中、分司南京吕溱为兵部员外郎，以台谏言前责尚轻也。初，陕西用兵，朝廷多假借边帅，倚以集事，近臣出帅，或骄恣越法。及孙沔与溱相继得罪，自是守帅之权益微矣。
　　诏：「享景灵宫、太庙习仪，自今并于尚书省。」先是，度支员外郎、集贤校理邵必言：「周礼小宗伯之职，凡王之会同、甸役祷祠、肄仪为位。郑氏注云：『若今时肄仪司徒府。』今习宫庙仪而启室登殿，拜则小挹，奠则虚爵，乐举祝敔，舞备行缀，慢亵神灵，莫斯为甚。夫习仪者，本以防失礼而□神也。奈何天子未亲祠而有司先□之？宜移于尚书省，以比汉司徒府。」下礼院、两制定而从之。
　　冬十月癸亥，虔州巡检、左侍禁王咸孚除名，广南编管，坐不掩捕盐贼戴小八【四二】也。
　　甲子，百官赴尚书省习仪。尚书省门廷迫狭，仆马壅塞，自宰相、亲王以下，至日昳不能出。
　　壬申，朝飨景灵宫。实录云：辂车入景灵宫，雪骤作，及出行礼，雪乃止。明日五鼓，有黄云捧月。江休复云：祫祭行礼之际，雪寒特甚，上秉圭露腕。助祭诸臣见上恭虔，觽手执笏者惕然揎袖。二事当附或不必书，更详之。
　　癸酉，祫于太庙，大赦。男子百岁以上者特推恩命；民父母年八十以上复其一丁；士人有节行【四三】、学术为乡里所推者，委转运使、提点刑狱同加搜访，每路各三两人【四四】，仍与本处长吏具事实，连书结状以闻。委中书门下再行询察，特加试用；诸路解发有就试人多解额少处，今既并归土著，今礼部量添解额。本文有「今既并归土著」六字，实录删去，恐失事实，仍增之。本纪【四五】书云，诏诸路监司察士有学行，为乡里所推者，同长吏以闻。民父母年八十已上，复其一丁。
　　湖南郴道永州、桂阳监及衡州茶陵县夏秋二税外，每丁别纳钱、绢、米、豆、药物、箭簳者，令转运司检勘。无业者与除放，有业者特与减半，自今进丁更不添纳。广南东、西路【四六】自祥符中降御札免身丁钱，至今尚有送纳未了处，亦仰转运司具未放因依以闻。复命转运司裁定郴、永、桂阳监与道、衡二州所输丁米及钱绢杂物，无业者弛之，有业者减半，后虽进丁，勿复增取。时广南犹或输丁钱，亦命转运司条上。自是所输无几矣。此食货志第一卷所书，今附见【四七】。
　　益、梓、利、夔路州军进奉南郊、干元节银，自今止令进空表【四八】。漖州铸钱权住十年。诸路转运司如于二税上重迭科折【四九】，以困农民，并令逐州军画时以闻。仍不许更进羡余，若以本路钱帛密申三司取发上京者，必当黜降。诸县令佐兼监酒税等场务，其有羡剩，更不酬奖。
　　复以益州为成都府，并州为太原府。
　　始，中书进拟赦书，条目极多，专务惠泽及民，既宣赦毕，咸称前后赦恩未尝如此也。
　　韩琦之在太原也，乞复并州为节镇，诏两制议之。翰林学士胡宿以为：「尧迁阏伯于商邱主火，而商为宋星；迁实沈于大夏主水，而参为晋星。国家受命始于商邱，王以火德；又京师当宋之分野，而并为晋地。参商，仇绚之星，今欲崇晋，非国之利也。自宋兴，平僭伪，并最后服，太宗削之，不使列于方镇几八十年，谓宜如旧制。」上是宿议。及琦秉政，因祫享赦书，卒复之。宿又以为言，不报。
　　戊寅，文武百官并以祫享赦书加恩。枢密使、兵部尚书、同平章事宋庠封莒国公，判河南府、河阳三城节度使、同平章事文彦博封潞国公。宋、文封国，实录不记其时，今附此。
　　辛巳，内酒坊火。
　　甲申，内殿崇班柴咏为殿中丞，封崇义公，签书奉宁节度判官事。实录在十月戊辰，今从日记。
　　始，百官致斋于庙堂，翰林侍读学士、尚书左丞李昭述，暴得疾舆归，遣太医诊视，赐禁中药，存问甚厚。是日，卒，赠礼部尚书，谥恪。方李氏居城北崇庆里，凡七世不异爨，士大夫多推之。至昭述，稍自封殖，与其从子不相合，而家法颇衰。娶赠中书令曹璨女，其进用所从来，盖有凭籍云。
　　丁亥，大宴集英殿，以祫享礼成饮福也【五○】。
　　十一月甲午，知制诰刘敞、范镇同看详诸州编配罪人。
　　乙未，天章阁待制兼侍讲钱象先卢士宗、右司谏□及定夺该恩□雪人。自后每降赦，即命官定夺，事盖始此。
　　丙申，翰林学士王珪、御史中丞韩绛、同知谏院范师道同详定除放欠负。苏轼上蔡襄书云：「往年韩中丞详定放欠，以为赦书所放，必察其家业荡尽，以至于干系保人。亦无孑遗可偿者，又当计赦后月日，以为放数。如此则所及甚少，不称天子一切□贷之意。自今苟无所隐欺者，一切除免，不问其它。」此事当考。
　　录淮阳军驻泊捉贼、左侍禁王怀政子和为三班奉职，以怀政捕贼斗死也。
　　己亥，以河南处士邵雍为将作监主簿。本府以遗逸荐，故有是命。后再命为颍州团练推官，皆辞疾不起。
　　庚子，汝南郡王允让薨。
　　王性至孝，楚国太夫人感寒疾，方盛夏，犹屏处密室，欲凿牖为明，恐匠氏弗谨，以斤斸惊夫人，因自撤牖，始庀工。及夫人丧，过自哀毁。帝临奠，赙白金三千两，王伏廷下泣曰：「臣无劳，月享大国俸，财余于室，衔媿日久。今以亲丧受重赐，是为子终不能以己力办丧而负诚孝也。」固辞。葬日，徒跣攀柩行十余里，出顺天门。帝闻之，亟诏王就乘，再三，始奉诏。王始卧病，帝忧见于色，敕太医诊疗，日问疾增损，使者相望。既临奠，诏特屏桃茢祓涤，以示亲厚，赙恤加等，罢朝五日，赠太尉、中书令，追封濮王，谥安懿。命龙图阁直学士向传式、入内副都知任守忠护葬。王天资浑厚，内仁而外庄，虽左右未尝见喜愠之色；为大宗正二十年，宗族怀其恩而畏其严重。故事，内朝谒，宗妇不预。王曰：「托姻皇属，而不得一望禁闼，非所以显荣之也。」奏通其籍。又宗妇少丧夫，虽无子不许更嫁。曰：「此非人情。」乃为请使有归。宗妇得通籍及许改嫁二事，当检年月，今附见。凡郊祀天地，七为亚献，恭虔得礼。尝入朝，仆争道于门，折其鞭，左右执之。王释去，其恕如此。富弼为首相，濮王薨，不以例差龙图阁直学士向传式监护丧事，物论嗤鄙。盖弼之子与传式女结姻【五一】，鸿胪所贶，仅六十缗【五二】。既护葬归，即感疾，求典徐州，得请，至郡未及月，化去。噫！世之官爵金帛，安可妄图！得之祸不旋踵，士大夫得不为戒哉？此王陶谈渊所记也，当考。传式死，在嘉佑六年九月。
　　丙午，校书郎致仕孔旼为光禄寺丞致仕。初，旼被召为国子监直讲，辞疾不至，特迁之。
　　甲寅，宁远节度使张茂实为淮康节度使、马军副都指挥使。茂实前以嫌罢军职，出典藩踰四年。朝廷察其无他，故复任之。茂实本传云，仁宗终以其无他，故复召典军。今书此，为韩绛罢中丞张本。
　　乙卯，左龙武军大将军、深州防御使宗谔，为沂州防御使，进封虢国公。宗谔，允宁子，元份长孙也。濮王既薨，以本宫之长，特封之。
　　是月，赐果州草泽何髃安逸处士，益州草泽章纵【五三】冲退处士。转运使言其有行义也。据会要，二人赐号在此月【五四】。髃，西充人，嗜古学，喜激扬论议，虽业进士，非其好也。庆历中，石介在太学，四方诸生来学者数千人，髃亦自蜀至。方讲官会诸生讲，介曰：「生等知何髃乎【五五】？髃日思为仁义而已，不知寒饥之切己也。」觽皆注仰之。介因馆髃于其家，使弟子推以为学长。髃愈自刻厉，著书数十篇，与人言，未尝下意曲从。同舍人目髃为「白衣御史。」髃尝言：「今之士，语言侻易【五六】，举止惰肆者，其衣冠不如古之严。」因请复古衣冠。又上书言：「三代取士，皆本于乡里而先行义。后世专以文辞就，文辞中害道者莫甚于赋，请罢去。」介赞美其说。会谏官、御史亦言以赋取士无益治道，下两制议，皆以为进士科始隋历唐数百年，将相多出此，不为不得人，且祖宗行之已久，不可废也。髃闻其说不行，乃恸哭，取平生所为赋八百篇焚之。讲官视髃赋既多且工，以为不情，黜出太学。髃径归，遂不复举进士。何髃传云何郯荐纵。成都记云王素荐纵，授处士号。至和元年十一月，田况荐纵，授本州岛助教。
　　十二月壬戌朔，诏沿堂五院私名人自今以一百二十人为额。
　　初，右谏议大夫周湛知襄州。襄人不善陶瓦，率为竹屋，岁久，侵据官道，檐庑相逼，故火数为害。湛至，度其所侵，悉毁撤之，自是无火患。然豪姓不便，提点刑狱李穆奏：「湛所毁撤民屋千五百余间，老幼失业，相聚怨泣。湛素不才，又年踰七十，贪慕荣禄，不知进退，乞特行责降，或令致仕。」诏转运司察实。甲子，徙湛知相州。右司谏□及疏曰：「湛所为应科，不宜被责。穆听谗言，为权豪报怨。且朝廷风化，疾于影向，是欲教人苟简而枉道以干誉。转运司按湛伐木败民舍，意不直湛而为穆游说。然则百姓侵官而主司禁之，其职然尔。况闻湛先期告戒，明着律令，约民以信，未尝督迫，乃湛奉法行事，未有过也。百姓自知其咎不敢有诉。时故相夏竦邸店最广，而郡从事高直温乃竦子貋，谗之于穆。且谓湛伐木若干株者，昔之民居侵越官道，则木在道侧，及正其侵地，则正处中衢，固宜剪去。又湛种楸桐千余本，课户贮水，以严火禁。又于民居得觽汲旧井四，废而复兴，人赖其利【五七】。道旁之井，反在民居之下，其侵越岂不白乎？当今之弊，正在髃司不举职而务苟且，必使举职者有害，而苟且者有利，将何劝焉？望诏执政大臣辨正湛、穆是非，明行奖黜。若谓湛已行之命，惮于追改，则伤风败俗，贻患于后，不若一时追改之愈也。相、襄皆大郡，于湛不为轻重，但国家举措有所未安耳。」明年六月，湛卒于相州。湛附传云：转运使陈希亮言湛为民息灾，不为扰，与正传不同，今从正传。
　　乙丑，加赠皇长子曪王昉为魏王，次子豫王昕为越王【五八】，次子鄂王曦【五九】为陈王，皇第二女楚国公主为周国，第三女唐国为汉国，第四女越国为秦国，第五女郓国为魏国，第七女隋国为□国，第八女韩国为燕国，第六女未及封，于是追封鲁国。
　　戊辰，唃厮啰遣人贡方物。
　　诏合门：「自今唃厮啰进奉首领赴殿燕，升其坐近北一间。」初，秦凤路经略司言：唃厮啰首领每到阙，遇燕坐廊下，而见夏国【六○】使人坐□殿上，意颇不平。故特升之。
　　乙亥，知麟州王庆民上麟府二州图。
　　己卯，观文殿学士、兼翰林侍读学士、礼部尚书王举正为太子少傅致仕。举正在经筵二年【六一】，每进读及前代治乱之际，必再三熟复，以尽讽谕。
　　癸未，海州都监、昭宣使、果州防御使武继隆为京东西路钤辖，京东西路钤辖、北作防使、广州团练使阎士良为鄜延路都钤辖。同知通进银台司兼门下封驳事何郯封还诰敕，言：「二人前罪犯至重，遇恩复官，已为优厚，今于差遣各似未允。况继隆素非善良，早年不尽心于陛下，已降充江州监当，不可授以一道兵权。士良好作威福，昨又与边臣公行赂遗，今不可复委边任。伏望圣明上存国体，下慰人言，开至公之路，抑近幸之势，继隆改除一州钤辖，士良授与近里州军差遣。」又言：「觽议諠传，云向时保州之乱，因继隆本州岛官僚素有忿隙，尝以言语激发军心，致成后患。当时其事在远，朝廷不知，不曾推究其实，然觽口云云，自今未息，事深可疑。今授以一道兵权，尝被罪谪，必怀怨望。若旧恶不悛，又以一言摇觽逞憾，则为害非细。士良恣作威福，骚挠边臣，不可不虑也。」不知郯奏从违，姑附此，埙详考之。明年正月，士良乃以王陶言易任。继隆卒不见改移。
　　甲申，宰臣韩琦言：「向曾陈监牧之弊，乞逐路坊监并诸军牧地除留放牧外【六二】，其余田听下户请佃。河北一路诸军牧地剩田三千三百五十余顷，得岁课斛斗一十一万七千八百二石，绢万三千二百五十一匹，草十六万一千二百三十束。其管勾摽括职方员外郎高访望特与堂除，虞部员外郎张越与先次指射家便【六三】。」并从之。
　　丙戌，契丹国母遣归德军节度使耶律思宁、泰州观察留后韩造，契丹遣怀化军节度使耶律嘏、起居舍人知制诰史馆修撰王棠来贺元正。
　　丁亥，工部郎中、直龙图阁王逵提举□州仙源县景灵宫、太极观。初，逵自停废中起知金州，而知门下封驳事何郯还其制，且言逵贪酷虐民，不可复使为知州。故命改之。
　　宰相富弼自祫享礼成，以母老累章求退，上不许，仍断来章。弼又上札子，一留中，一封还。又称疾卧家，上遣中使召出之，乃复视事。
　　故事，节度使移镇及加恩，皆别上表再辞，每降批答，遣内侍赍赐，必有所遗。是岁，殿前都指挥使许怀德以祫享加恩，又自保宁移镇建雄，乃共为一表以辞。翰林学士欧阳修劾其慢朝命，诏以修章示之，且令依故事各以表再辞。怀德谢罪而已，亦不复别进表，其鄙吝如此。然论者以为臣下让官当出其志，非上之人所当强也【六四】。
　　知制诰刘敞言：「臣伏见故事，诸让官者，或一让，或再让，或三让，皆有品秩，非不欲人人让也【六五】。让之迹近名则容伪，而为礼者恶烦，烦近于亵，故设中制有所止之也。昔舜命九官，夔龙不让，其它伯益之徒一让而止，此则治世之法也。窃见顷来士大夫每有除命，不问高下，例辄累让。虽有出其至诚，恬于势利，然亦已逾典制，过夔、益矣。若习俗逐巧，流风稍敝，必且挟伪采名，要上迷觽，更以此为进取之快捷方式，奔兢之秘策，甚可恶也，岂独烦于礼哉！夫让虽美道，君子所有余，小人所不足，然非其真，则丑亦甚。昔郑公孙段辞为卿，退则又使太史命己，子产恶其为人。其后，卒为乱。故饬伪之弊至于此，非国家之福也。公孙段尚其小者尔！子之擅燕，王莽代汉，其始皆以善自名，已而稍入于邪也。臣谓贤者之节，难进而易退。难进而易退者，非苟让一官之谓也，谓其能择于义，不犯非礼也【六六】。故虽不多让，其节犹可见。觽人之情，好得而恶失。好得而恶失者，亦非勉受一职之谓也，谓其不择于义，越礼而动也。故虽复饬让，其情亦弥险。让与不让，一以故事旧典为准，无使钓利者要君，采名者售伪【六七】，不幸而不值子产之精识，则公孙段【六八】之徒，纷然竞于朝矣。臣言似迂而虑实远，望赐裁幸！」时士大夫稍矜虚名，每得官辄让，觽亦予其恬退之称。让不失始利而得名益高，让端无穷，或四五让，或至七八，天子常优容之。下至布衣陈烈等，初除官亦让，赐之粟帛亦让。敞以为此皆挟伪求名【六九】，要上迷觽，其渐不可长，乃奏此疏。此据刘攽所作敞行状及敞集，附见。其从违，当考。
　　注　　释
　　【一】未有军伍之人在此位者「伍」原作「佐」，据宋本、宋撮要本及东都事略卷八五王陶传改。
　　【二】取其画鹰「鹰」下原衍「图」字，据同上二本及宋史卷二八八孙沔传删。
　　【三】刺配之「刺配」二字原倒，据同上二本及同上书乙正。
　　【四】悦州人金氏女「氏」原作「生」，据同上二本、阁本及同上书改。
　　【五】常剔取盗足后筋「后」字原脱，据宋本、宋撮要本及宋史卷二八八孙沔传补。
　　【六】并为言者所劾「劾」原作「勘」，据阁本改。
　　【七】出后宫彭城县君刘氏「出」字原脱，据宋本、宋撮要本补。
　　【八】刘氏自民间入宫为司饰「司饰」，同上二本作「阃妇」。
　　【九】编敕刘敞「编」下原衍「修」字，据本书卷一八五嘉佑二年五月癸未条删。
　　【一○】罪人衔噃不得告诉之弊「诉」原作「讯」，据宋本、宋撮要本、阁本及刘攽彭城集卷三五刘公行状改。
  </div>
  <div class="pagination">
   <a href="续资治通鉴长编_page278.html">
    上一页
   </a>
   <span>
    ...
   </span>
   <a href="续资治通鉴长编_page274.html">
    274
   </a>
   <a href="续资治通鉴长编_page275.html">
    275
   </a>
   <a href="续资治通鉴长编_page276.html">
    276
   </a>
   <a href="续资治通鉴长编_page277.html">
    277
   </a>
   <a href="续资治通鉴长编_page278.html">
    278
   </a>
   <span class="current-page">
    279
   </span>
   <a href="续资治通鉴长编_page280.html">
    280
   </a>
   <a href="续资治通鉴长编_page281.html">
    281
   </a>
   <a href="续资治通鉴长编_page282.html">
    282
   </a>
   <a href="续资治通鉴长编_page283.html">
    283
   </a>
   <a href="续资治通鉴长编_page284.html">
    284
   </a>
   <span>
    ...
   </span>
   <a href="续资治通鉴长编_page280.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
