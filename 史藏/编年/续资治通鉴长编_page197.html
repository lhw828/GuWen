<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 197 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 197 页/共 607 页</h1>
    <div class="content">　　壬辰，降知同州、鄜州观察使魏昭□为郢州防御使、陕州部署，知鄜州、西上合门使、恩州刺史王德基为卢州都监，并坐领兵援延州后至也。正月二十七日，王德基以西上合门使除鄜延钤辖、知鄜州。二月十一日，王从德又自并代钤辖【一】。二月二十三日，张宗诲乃以知鄜州改永德军钤辖，不知德基知鄜州即代宗诲否也，又不知王从德亦为鄜延钤辖何故，当是鄜延钤辖不止一人，或兼知鄜州，或不兼知也。观张亢疏云：「诸路部署、钤辖、都监，各不过三两员，余官虽高【二】，止为一州部署、钤辖，不预本路事。」即鄜延路钤辖不止一人可知也。
　　癸巳，秦凤部署司言磨□角请遣使护讨西贼，从之。
　　诏诸军戍边者，令入内内侍省月遣内臣存问其家，有疾病者，官为致医药；死而无亲属者，官为敛葬之。
　　录司天监主簿蒋继宗二子。继宗死于军中故也。
　　甲午，度支副使、刑部郎中李昭述使陕西，提举计置粮草，并籍强壮以备边。
　　永兴军进士杨蓍、卢觊授渭州、坊州军事推官。蓍、觊皆上书陈方略，召试舍人院而命之。
　　初，契丹主【三】幽其母法天后于庆州，既改葬齐天后，或劝契丹主复迎之，且以觊中国岁聘之利。契丹主听讲报恩经，感悟，即遣使迎法天后，馆置中京门外【四】，筮日以见，母子如初，加号法天应运仁德章圣皇太后，然出入舍止，常相距十数里，阴为之备。
　　乙未，契丹母遣始平军节度使耶律元、方州观察使王惟吉，契丹主遣左千牛卫上将军萧迪、右谏议大夫知制诰刘三嘏来贺干元节。
　　丙申，秦凤路副都部署、同州观察使、知秦州曹琮同管勾泾原兵马事，寻加定国军留后。五月己卯又书，恐实录误，今姑两存之。
　　己亥，命知枢密院事宋绶同提举编修国朝会要。
　　陕西安抚使韩琦等言：「庆、鄜、泾三州调民修城，有妨农种，复少兵士以代夫役，请听富民自雇人夫修筑，三万工与太庙、斋郎【五】，五万工与试监簿或同学究出身，七万工与簿、尉，八万工与借职，十万工与奉职」【六】。从之。会要康定元年四月十五日事，十五日己亥。
　　庚子，重修祖宗玉牒成，既而修玉牒所言，请自今每岁一贴修，十岁一编录，仍以其副留中。奏可。
　　甲辰，六宅使、泾原秦凤路安抚都监张升复为度支员外郎、知绛州。升以母老求复文资而许之。
　　乙巳，录西头供奉官、合门祗候孟方子昭明为右班殿直，昭立为三班奉职，昭齐为借职，以方战没于延州特□之。戊申日，赠方单州团练使。
　　诏河北都转运使姚仲孙、河北缘边安抚使高志宁，密下诸州军添补强壮。初，知制诰王拱辰使契丹还，言见河北父老，皆云契丹不畏官军而畏土丁，鴜天资勇悍，乡关之地，人自为战，不费粮廪，坐得劲兵，宜速加招募而训练之，故降是诏。
　　文彦博等劾河中府狱，既得实，庞籍言黄德和退怯当诛，刘平等力战而没，子孙宜加赏□。韩琦亦言：「平以疲兵数千，敌贼十余万觽，昼夜力战，为德和所累，既被执，犹□贼不已，忠勇不愧于古人【七】。今坐诬言所惑，悯忠□孤之典未下，边臣岂不解体乎！」
　　丙午，腰斩东染院副使、鄜延路都监黄德和于河中府，仍枭首延州城下。王信者，亦杖杀之，坐诬告其主也。
　　丁未，赠步军副都指挥使、静江军留后刘平为忠武节度使、兼侍中，殿前都虞候、邕州观察使石元孙为忠正军节度使，兼太傅。仍赐平信陵坊第，封其妻赵氏为南阳郡太夫人，子孙及诸弟皆优迁，未官者录之，凡十五人。录元孙之子孙亦七人。
　　戊申，赠延州金明县都监、西头供奉官、合门祗候张异为潍州团练使，庆州东路都巡检、西头供奉官、合门祗候万俟政赠濮州团练使，延州都监、西头供奉官、合门祗候孟方赠单州团练使，鄜延路指使、三班奉职高守忠、张达并赠太子右司御率府率。自万俟政以下并据会要附见，韩琦疏可考。
　　泾原副都部署、龙神卫四厢都指挥使、眉州防御使葛怀敏为本路副都部署。
　　出左藏、内藏库缗钱各十万，下陕西给军须。
　　辛亥，降鄜延钤辖、左骐骥使、荣州防御使卢守懃为湖北都监，安抚都监、左侍禁、合门祇候李康伯为均州都监，通判延州、秘书丞计用章除名，配雷州本城。守懃坐昊贼围城，对范雍抚膺下泪，并易蕃官马【八】。用章坐诬告守懃，托病不出兵，又尝劝范雍弃城保鄜州。康伯坐雍欲遣使说贼而辞不行也。然议者以守懃之责犹薄云。朔历载此事详略差与实录及本传异，又云守懃多占军士，与实录及本传不同，今从实录及本传。
　　发陕西近里诸州役兵筑延州金明、栲栳寨。始议修复，帅臣拥兵不即进，转运使明镐止以百余骑自从，分督将士，一月而成之。
　　以邈川首领唃畼啰子董□为会州刺史。董□方九岁，其父为请之，乔氏所生也。乔氏有色，居历精城，所部可六七万人，号令明肃，人惮服之。方董□幼时，择蕃酋子年与董□相若者与董□游，衣服饮食如一，以此能附其觽。
　　壬子，拣诸路牢城及强盗、恶贼配军，年未四十壮健者，隶禁军。
　　范仲淹未至永兴，癸丑，改为陕西都转运使，刑部员外郎、兼侍御史知杂事高若纳为天章阁待制、知永兴军。谏官梁适言：「仲淹前责饶州，若讷实为谏官，尝诋仲淹谋事簄阔。今俾共事，理实有嫌，宜易以近任。」上曰：「朕方任仲淹、若讷以疆事，固当体朕所以委寄之意，安得以旧事为嫌也？宜诏谕之。」寻留若讷判吏部流内铨。
　　李淑等上新修合门仪制十二卷、客省条例七卷、四方馆条例一卷。景佑二年正月丙午，初修。
　　五月甲寅朔，以陕西都转运使、工部郎中、天章阁待制张存为龙图阁直学士、知延州。
　　诏前殿奏事毋过五班，余对后殿，命大官赐食。
　　乙卯，再赠六宅使、化州刺史、金明县都监李士彬为宿州观察使，仍以其从兄内殿承制士绍【九】为西京作坊副使、金明县都监、兼新寨解家河卢关巡检，又赠其子左班殿直怀宝为右千牛卫大将军，录其子怀义、怀矩并为左侍禁。士彬父子正月战死，未尝赠官也。此云再赠，疑实录或有脱阙也。
　　丁巳，复太常博士、知楚州孙沔为监察御史。景佑初，沔为监察御史里行，坐言事贬黜，逾六年乃复，寻召为右正言。召为右正言乃六月辛亥，今并书。
　　先是，诏御辇院拣下都辇官年四十以下为禁军，辇官千余人，携妻子遮宰相、枢密使喧诉，门下侍郎兼兵部尚书、平章事张士逊方朝，马惊坠地。李侩十朝纲要：诏斩二人【一○】，流二十余人。己未，御史中丞柳植等奏其事，请付有司治，诏枢密院推鞫以闻。
　　时军兴，机务填委，士逊位首相，无所补，谏官以为言。士逊不自安，七上章请老，又数面陈。壬戌，优诏拜太傅，进封邓国公致仕，听朔望、大朝会缀中书门下班，月给宰臣俸三之一，出入施伞，又与一子五品服。士逊乞免朝朔望，从之。本朝以宰相得谢者，自士逊始。士逊新传云：谏官韩琦上疏曰：「政事府岂养病坊耶？」士逊亦不安，七上章请老。按士逊致仕时，琦已知制诰矣。琦家传及他书「养病坊」等语亦不指士逊，附传又不载琦尝有言，新传必误，今不取。
　　镇安节度使、同平章事、判天雄军吕夷简行右仆射、兼门下侍郎、平章事。
　　资政殿大学士、户部尚书李迪为彰信节度使、知天雄军。自元昊反，武事久弛，守将或为他名以避兵任，迪愿守边，诏不许，然甚壮其意。吕夷简自天雄复入相，即使迪代之。
　　奉宁节度使夏竦为忠武节度使。
　　诏华州部送张源家属赴阙。二月戊申，初赐钱米。六月乙未，送房州。
　　以契丹归明人田玮为江陵尉，张珪为当涂尉，并录珪父永佐及弟□，仍赐其家衣服钱绢。
　　权三司使公事郑戬言：「国家所置诸道转运使副，即汉刺史、唐观察使之职，其权甚重。汉法，刺史许六条问事。唐校内外官，考定二十最，观察使在焉。是必责功过，明黜陟，吏勤其官【一一】，朝乃称治。今国家承平八十载，不用兵四十年，生齿之觽，山泽之利，当十倍其初。而近岁以来，天下货泉之数，公上输入之目，反益减耗，支调微屈，其故何哉？由法不举，吏不职，沮赏之格未立也。臣近取前一岁所谓铜、盐、茶、酒之课者以为比，凡亏祖额【一二】实钱数百万贯。且前之失既已数十百万，若今又恬然不较，则军国常须，将何以取办？臣故曰宜循汉、唐故事，行考课法，欲乞应诸道转运使副，今后得替到京，别差近上臣僚与审官院同共磨勘【一三】，将一任内本道诸处场务所收课利与祖额递年都大比较，除岁有凶荒别敕权阁不比外，其余悉取大数为十分，每亏五厘以下罚两月俸，一分以下罚三月俸，一分以上降差遣；若增及一分以上，亦别与升陟。」从之。会要五月九日事，九日，王戌也，今附本日。
　　甲子，诏以近降德音，更不簄决。此据朔历，更检故事详着之。
　　是日，元昊陷塞门寨，执寨主、内殿承制高延德，监押、左侍禁王继元死之。
　　戊辰，淮康节度使、同平章事、判郑州陈尧佐为太子太师致仕，大朝会缀中书门下班。
　　辛未，赐安远、塞门两寨戍卒缗钱。
　　壬申，五月十九日，此据会要。都官员外郎何白言：「乞选髃臣识理道、明抚绥、能制奸吏、善抚军旅者百余员，代陕西、河北、河东三路知州军不材者。苟一郡之内得一良吏，则万事皆集。」诏诸路转运司体量部下知州军，有年老昏昧、贪浊踰违及非干勤者，具事以闻。何白，未见。
　　癸酉，诏夏守赟，王守忠进屯鄜州。时大军驻河中踰三月矣。癸酉，五月二十日，进屯，必因韩琦疏，当考。
　　徙河中钤辖、四方馆使、恩州刺史王克基为潞州钤辖。
　　甲戌，陕西都转运使范仲淹言：「兵家之用，先观虚实之势，实则避之，虚则攻之。今缘边城寨有五七分之备，而关中之备无二三分。若昊贼知我虚实，必先胁边城。不出战，则深入乘关中之虚，小城可破，大城可围，或东沮潼关，隔两川贡赋，缘边懦将，不能坚守，则朝廷不得高枕矣。为今之计，莫若且严边城，使持久可守；实关内，使无虚可乘。西则邠州、凤翔为环、庆、仪、渭之声援，北则同州、河中府扼鄜、延之要害，东则陕府【一四】、华州据黄河、潼关之险，中则永兴为都会之府，各须屯兵三二万人。若寇至，使边城清野，不与大战，关中稍实，岂敢深入？复命五路修攻取之备，张其军声，分彼贼势，使弓马之劲无所施，牛羊之贷无所售。二三年闲，彼自困弱。待其觽心离叛，自有闲隙，则行天讨。此朝廷之上策也。又闻边臣多请五路入讨，臣窃计之，恐未可以轻举也。太宗朝以宿将精兵，北伐西讨，艰难岁月，终未收复。缘大军之行，粮车甲乘，动弥百里，敌骑轻捷，邀击前后，乘风扬沙，一日数战，进不可前，退不可息，水泉不得饮，沙漠无所获，此所以无功而有患也。况今承平岁久，中原无宿将、精兵，一旦兴深入之谋，系难制之敌，臣以为国之安危，未可知也。然则汉、唐之时，能拓疆万里者，鴜当时授任与今不同，既委之以兵，又与之税赋，而不求速效。故养猛士，延谋士，日练月计，以待其隙，进不俟朝廷之命，退不关有司之责，观变乘胜，如李牧之守边，可谓善破敌矣。惟陛下深计而缓图之。」
　　乙亥，延州言元昊陷安远寨。
　　戊寅，罢陕西都部署、经略安抚使、兼缘边招讨使夏守赟，都钤辖王守忠，都大管勾、走马承受黎用信张德明，并赴阙。
　　守赟性庸怯，寡方略，不为士卒所附，自河中徙屯鄜州，未及行，亟罢归。
　　徙知泾州、忠武节度使、泾原秦凤路缘边经略安抚使夏竦为陕西都部署、兼经略安抚使、缘边招讨使、知永兴军，龙神卫四厢都指挥使、泾原副都部署、兼泾原秦凤两路经略安抚副使、眉州防御使葛怀敏知泾州、兼管勾秦凤路军马事。夏竦还知永兴，以六月三十日到任，葛怀敏替夏竦，或因韩琦奏疏也，当考。
　　己卯，以起居舍人、知制诰韩琦为枢密直学士，陕西都转运使、吏部员外郎、天章阁待制范仲淹为龙图阁直学士，并为陕西经略安抚副使，同管勾都部署司事。
　　初，仲淹与吕夷简有隙，及议加职，夷简请超迁之。上悦，以夷简为长者。既而仲淹入谢，帝谕仲淹令释前憾，仲淹顿首曰：「臣向所论盖国事，于夷简何憾也！」
　　刑部员外郎、天章阁待制、知同州庞籍为陕西都转运使。籍尝上言：「连年灾异，天久不雨，臣谓弭灾消祸，在朝廷自修。比年费用奢广，出纳不严，内中须索既多，有司以凭由除破，无缘钩较虚实。臣窃谓凡乘舆所用，宫中所费，宜取先朝为则。今宿师西鄙，力战重伤，方获功赏，而内官、医官、乐官，无功时享丰赐，故天下指目，谓之三官。愿少裁抑，无厚赉予，专励战功，敌寇不足平也。」籍上疏不得月日，本传在为都转运使之后，今附见，更须考详。疏言天久不雨，其时亦可约也。
　　定国军留后、秦凤路副都部署、知秦州曹琮兼管勾泾原路军马事。琮兼管泾原军马，实录既于四月丙申日书之，又再书于此，不知何故。
　　耀州观察使夏元亨为陕西副都部署、兼缘边招讨副使，仍改赐名随，上以元亨旧名，与元昊有嫌故也。
　　庚辰，诏鄜延钤辖张亢、都监王达率兵趣金明塞门寨击贼，副都部署赵振以重兵继之。自金明破后，敌骑犹未退也。
　　太常博士、国子监直讲林瑀，殿中丞、史馆检讨、国子监直讲王洙并为天章阁侍讲。
　　景佑末，灾异数起，上忧之，深自贬损。瑀言【一五】灾异皆有常数，不足忧。又依周易推演五行阴阳【一六】之变，为书上之。上素喜方术，观瑀书异之，欲迁其官，参知政事程琳以为不可，止赐章服【一七】。时瑀兼诸王宫教授，琳因言瑀所挟书，多图纬之言，不宜与宗室游。罢其官职。上每读瑀书，有不解者，辄令御药院批问。瑀由御药院益得关说于上，大抵皆谄谀之词，缘饰以阴阳，上大好之。于是天章阁侍讲阙，端明殿学士李淑等荐洙，事在中书未行，一旦内批用瑀，执政皆怒瑀。吕夷简欲探上意坚否，乃曰：「瑀，上所用；洙，臣下所荐耳，不若并进二人，惟上所择。」乃以洙、瑀名进。上问洙何如，夷简言洙博学明经，上曰：「吾已用瑀矣。」夷简请并用二人，上许之。既而右正言梁适劾瑀于内降除官【一八】，请治其罪。上令以适章示之，卒不罪瑀。此据记闻，瑀为诸王宫教授未见，当考。
　　辛巳，赐张士逊以宣化门安重诲旧园，上尝御书飞白「千岁」字赐士逊，士逊因即第中建千岁堂。
　　壬午，斩辇官曹荣、陈吉于都市，倡率其徒遮宰相喧诉者也。从者二十四人，配远恶州军牢城，不能部辖者又二十人，配外州军牢城，卒拣辇官为禁军如初诏。
　　六月甲申朔，诏陕西转运使、提点刑狱司，察所部吏苛虐不能□民及老疾罢懦者，以名闻。
　　太子中允、权签书泾原秦凤经略安抚判官尹洙数上疏论兵事，请便殿召二府大臣议边事，及讲求开宝以前用兵故实，特出睿断，以重边计。又请减并栅垒，召募土军，省骑士，增步卒，并请鬻爵为土兵葺营房及所给物费。
　　其鬻爵之法，凡入粟五百斛为上爵，许以珠金为妇女服饰，得与本部七品官接坐，犯笞罪及诖误听赎；入粟百斛为下爵，许畜女使，以银为饮食器。非等第户减入粟之半。司封出空名爵牒下诸州军给之，愿移卖者勿禁。乡贡举人、牙前、职员、京百司补正名以上准下爵，士族勿拘此制。凡无爵僭有爵、下爵僭上爵，论如违制律，告者赏钱十万，告畜女使或银器者赏钱三万，告服珠、金者赏钱十五万，女使听自便，银器、珠、金没入官，妇人无子若夫、男子年十五以下不许告。如此行之，不益赋于农亩，不重敛于富人，所取至轻，所致甚觽。鬻爵之地，除陕西、河东、河北、川峡、广南外，计所入不减五百万斛。每斛定输钱三百，计一百五十万缗。
　　下三司使郑戬与翰林学士丁度、知制诰叶清臣参议以闻。戬等奏曰：「为国者礼义不可不立，法度不可不行，风俗不可不纯。今洙所言，是弃三者之益而困生民之本也。古设民爵以赏武功、赐耆艾，今则鬻爵以规货财，其编户产薄者，或子孙骄靡，希一爵因至贫窘，使父母妻子罹冻饥之患，此礼义不立也。先王之域民也，贵贱有差，器服有别，今使下愚之民咸得僭上所为，驱之忘本，欲不穷困，其可得乎？此法度不行也。游惰豪纵之徒，因输财得僭服以踰宪防，卒致浇漓之弊，此风俗不纯也。骮卖官之令，已出权宜，然行之寖久，今更为烦细，箕敛民财，书揭徼塞，使夷狄有轻中国之心。且先朝赐民爵不过公士，摄助教之名，非有阶品。若三等之上户，皆受爵号，即牙前、弓手、散从官、手力之类，悉出孤贫浮客。又近以真珠折马价，亏民已甚，若更设禁科则悉为弃物。今陕西所招马军安塞、清塞、拓边、蕃落、飞塞、保节、广锐，步军振武、神虎、保捷、定功、床子弩手，禁军清边弩手、捉生诸指挥，其募军例物，人不过十余千，募万人，所费财十万缗。陕西、河北营房大率覆以茨苫，关右产材木，计一舍费五七千，万人不过五七万缗。以四海之富，亦未至用度屈蹙如此。骮洙所募边民，不刺面，与官军素服习不同。取编户膏血之资，置新军乌合之觽，如与敌角，何异驱市人而战哉【一九】。臣以谓未能制胜于阃外，适足敛怨于天下。骮被边之俗，熟户杂处，若广募骁果，或参以奸细之人，则为患不浅。洙之计策，未见所长。」其议遂寝。
　　丙戌，诏自今假日御崇政殿视事如前殿。
　　丁亥，宣徽南院使、镇海节度使夏守赟同知枢密院事，侍御史赵及、右正言梁适皆言守赟经略西事无功，不可复处枢府，踰七旬乃罢。八月戊申，守赟罢。
　　诏国子监学官阙，本监官于外任州县、幕职内举实有文行者充，其天章阁侍讲、诸王府侍讲、诸王宫教授，自今罢兼国子监直讲。
　　癸巳，遣驾部员外郎卞咸相度自汴口至集津运粮利害以闻。卞咸，未见。
　　甲午，遣官簄决三京系囚，杂犯死罪降从流，流降从杖，徒以下释之。
　　鄜延副都部署、忻州团练使任福为环庆副都部署、兼知庆州【二○】。福上言：「庆州去蕃族不远，愿勒兵境上，按亭堡，谨斥候，因经度所过山川道路以为缓急攻守之备。」上善之，听便宜从事。福上言不即此时，今附见，当考。
　　乙未，陕西提举修筑城池、殿中侍御史陈洎兼催督市籴粮草。
　　南京言鸿庆宫神御殿火，侍御史方偕引汉罢原庙故事，请勿复修。诏罢修神御殿，即旧基葺斋殿，每醮则设三圣位而祠之，瘗旧像于宫侧。
　　诏军班以武艺中选者毋得为寨主，并令赴都部署司指挥。
　　诏陕西都部署司令张源弟侄张起、张秉彝、张仲经等往寨下诱接张源，候还日优与恩泽，寻皆送房州羁管，仍以秉彝为华州长史，仲经为文学。二月戊申，五月乙未。
　　丁酉，韩琦言：「庆州驻泊神卫军，昨随刘平救延州，战没者纔十一二。本军右厢都指挥使刘兴与觽皆遁归【二一】，比令分屯邠、宁。缘系近上禁军，不能力战，以致陷覆主将，若朝廷一切不问，则无以励觽心，且欲罢归，令枢密院处分。」从之。要见如何行遣。
　　己亥，省隰宪二州、宁化保德岢岚火山四军幕职官各一员，从转运使文彦博所请也。
　　庚子，废延州承平、南安、长宁三寨。
　　壬寅，天章阁待制高若讷为京西体量安抚使，西上合门副使符惟忠副之；侍御史知杂事张奎为京东体量安抚使，合门祗候杜赞仁副之。
　　初，上封者言：「用兵以来，诸州禁军多出戍边，列城武备不设【二二】，恐盗贼卒起，而腹心之患不可不虞。」故命若讷等，寻以礼宾副使耿从政代惟忠。改命从政在七月己巳。
　　陕西都转运使庞籍言：「近至延州【二三】，定夺所废诸寨，而边臣之议多欲固留。若诸寨居要害之地，首当羌戎入寇，将以饵贼，而自纾其患【二四】。正月中，贼自安远、塞门引兵入破栲栳寨、金明县，如践无人之境。昨塞门被围日久，而延州未尝发一人一骑往救。贼声言朝廷已弃此寨，于是觽皆溃走，粮草器甲，一无存者。近承平寨垂破，副都部署许怀德、兵马都监张建侯领兵赴敌，贼兵始退。若塞门少得援兵，亦未至屠荡。今已废并边小寨外，其所存皆在近里道路宽平之处。请严戒边吏，自今逐寨缓急有警，并令互为应援。」从之。
　　泾原部署司言：「诸堡寨有寨主、监押二员，请月遣一人行边。若斥候不明者，劾其罪。」从之。
　　甲辰，诏陕西、河北、河东、京东西等路，量州县户口，籍民为乡弓手、强壮，以备盗贼。河北、河东强壮，自咸平以来有之，承平岁久，州县不复阅习，多亡其数。于是诏二路选补增广其数，并及诸路焉。诏二路选补增广其数，据本志，并及诸路，则据事修入。实录云：陕西、河北、河东京东西路，其量州县户口，增置弓手以备盗贼。本纪但云增置陕西、河北、河东、京东西弓手。朔历同。实录皆无强壮字，惟稽古录、大事记有之，又掇取修入。盖河北、河东、陕西旧已有强壮之名，河东及陕西旧已有弓箭手，今并京东、西新招弓手，总得名强壮也。
　　乙巳，诏合门祗候及十年而官至内殿崇班者，与除通事舍人，若供奉官以下，不隔磨勘，与迁一资。
　　又诏臣僚再奏亲属，自今毋得过所得恩例。
　　丁未，陕西转运使明镐罢随军转运使。
　　诏殿前、马步军司择禁军将校武勇而愿效命者以名闻。
　　戊申，诏：「元昊刺事人自今获一人者，赏钱百万，补班行；其容匿者，家长斩，妻子配流；所在失觉者，重劾其罪。」
　　己酉，改殿前、马军备征为备军。
　　辛亥，复权武成军节度判官欧阳修为馆阁校勘。
　　始，范仲淹副夏竦为陕西经略安抚招讨，辟修掌书记，修以亲为辞，且曰：「今世所谓四六者，非修所好，兼此末事，有不待修而能者。」又曰：「古人所与成事者，必有国士共之。非惟在上者以知人为难，士虽贫贱，以身许人，固亦未易。欲其尽死【二五】，必深相知，知之不尽，士不为用。今奇□豪俊之士，往往已蒙收择，顾用之如何尔。然尚虑山林草莽有挺特知义、慷慨自重之士未得出门下也，宜少思焉。」
　　枢密院请下缘边部署司，应山险处，并沟堑以绝奸细出入之路，从之。
　　置岚、石州沿河都巡检使，以侍御史知杂事张奎言元昊于河东路伐林木，将乘□奔冲边郡也。
　　时西边日警，二府、三司虽旬假不休务【二六】。翰林学士丁度言：「苻坚以百万师寇晋，谢安命驾出游，以安人心。请休务如故，无使外夷窥朝廷浅深。」壬子，诏自今遇旬假，听休务如旧。
　　帝尝遣使问所以御戎之策，度奏曰：「今士气伤沮，若复穷追巢穴，馈粮千里，轻用人命，以快一朝之意，非计之得也。唐都长安，天宝后，河湟覆没，泾州西门不开，京师距寇境不五百里，屯兵严烽火，虽常有侵轶，然卒无事。太祖时，疆埸之任不用节将【二七】，但审擢材器，丰其廪赐，信其赏罚，方陲辑宁几二十年。且中国抗夷狄，可以智胜，不可以战斗【二八】，盖地形武技与中国异也。羌戎上下山阪，出入溪涧，中国之马不如也。隘险倾侧，且驰且射，中国之技不如也。风雨罢劳，饥渴不困，中国之人不如也。为今之计，莫若谨亭障，远斥候，控扼要害，为制御之全策。」因条上其策，名曰备边要览。
　　诏三司：「天下州县课利场务，自今逐处总计，大数十分亏五厘以下，其知州、通判、募职、知县各罚一月俸；一分以下，两月俸；二分以上，降差遣。其增二分以上，升陟之。」
　　注　　释
　　【一】王从德又自并代钤辖此句语意不全，联系下文，疑当作「王从德又自并代钤辖改鄜延钤辖」。
　　【二】余官虽高「虽」原作「惟」，据阁本及宋史卷三二四张亢传改。
　　【三】契丹主「主」字原脱，据宋本、宋撮要本补。
</div>
    <div class="pagination">
<a href="续资治通鉴长编_page196.html">上一页</a><span>...</span><a href="续资治通鉴长编_page192.html">192</a><a href="续资治通鉴长编_page193.html">193</a><a href="续资治通鉴长编_page194.html">194</a><a href="续资治通鉴长编_page195.html">195</a><a href="续资治通鉴长编_page196.html">196</a><span class="current-page">197</span><a href="续资治通鉴长编_page198.html">198</a><a href="续资治通鉴长编_page199.html">199</a><a href="续资治通鉴长编_page200.html">200</a><a href="续资治通鉴长编_page201.html">201</a><a href="续资治通鉴长编_page202.html">202</a><span>...</span><a href="续资治通鉴长编_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
