<!DOCTYPE html>
<html>
 <head>
  <meta charset="utf-8"/>
  <title>
   西汉年纪 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西汉年纪 - 第 5 页/共 7 页
  </h1>
  <div class="content">
   钦定四库全书
　　西汉年纪卷十七　　　　宋　王益之　撰武帝
　　太始元年春正月徙郡国吏民豪桀于茂陵【本纪　考异曰本纪又有云陵字顔注曰此当云云阳冩者误为陵耳赵偼伃死云阳至昭帝即位始尊为皇太后而起云陵武帝时未有云陵此言是也又谓茂陵帝所自起而云阳甘泉所居故总使徙豪杰也此言恐未然荀纪云徙豪杰于茂陵陵在云阳如荀氏説是徙豪杰扵茂陵之云阳耳非两处也通鉴削去云阳二字今从之】乙巳晦日有食之【五行志】大司农桑宏羊贬为捜粟都尉【百官表】二年春三月更黄金为麟趾褭蹏【本纪】初天子始建汉家之封而太史令司马谈留滞周南不得与从事故发愤且卒而子迁为郎中奉使西征巴蜀以南略邛笮昆明还报命见父于河洛之间太史谈执迁手而泣曰余先周室之太史也自上世尝显功名于虞夏典天官事后世中衰絶于余乎汝复为太史则续吾祖矣今天子接千歳之统封泰山而余不得从行是命也夫是命也夫余死汝必为太史为太史无忘吾所欲论著矣且夫孝始于事亲中于事君终于立身扬名于后世以显父母此孝之大也夫天下称周公言其能论歌文武之徳宣周召之风逹太王王季思虑爰及公刘以尊后稷也幽厉之后王道缺礼乐衰孔子脩旧起废论诗书作春秋学者至今则之自获麟以来四百有余歳而诸侯相兼史记放絶今汉兴海内一统明主贤君忠臣义士余为太史而弗论载废天下之文余甚惧焉汝其念哉迁俯首流涕曰小子不敏请悉论先人所次旧闻弗敢阙卒三歳而迁为太史令防史记石室金匮之书五年而当太初元年于是论次其文七年而迁遭李陵之祸幽于缧绁乃喟然而叹曰是余之罪也夫是余之罪也夫身毁不用矣退而深维曰夫诗书隐约者欲遂其志之思也昔西伯拘羑里演周易孔子戹陈蔡作春秋屈原放逐着离骚左邱失明厥有国语孙子膑脚而论兵法不韦迁蜀世传吕览韩非囚秦説难孤愤诗三百篇大抵贤圣发愤之所为作也此人皆意有所鬱结不得通其道也故述往事思来者于是卒述陶唐以来至于麟止自黄帝始维昔黄帝法天则地四圣遵序各成法度唐尧逊位虞舜不台厥羙帝功万世载之作五帝本纪第一维禹之功九州攸同光唐虞际徳流苗裔夏桀淫骄乃放鸣条作夏本纪第二维契作商爰及成汤太甲居桐徳盛阿衡武丁得説乃称髙宗帝辛湛湎诸侯不享作殷本纪第三维弃作稷徳盛西伯武王牧野实抚天下幽厉昏乱既防酆镐陵迟至赧洛邑不祀作周本纪第四维秦之先伯翳佐禹穆公思义悼豪之旅以人为殉诗歌黄鸟昭襄业帝作秦本纪第五始皇既立并兼六国销锋铸鐻维偃干革尊号称帝矜武任力二世受运子婴降虏作始皇本纪第六秦失其道豪杰并扰项梁业之子羽接之杀庆救赵诸侯立之诛婴背懐天下非之作项羽本纪第七子羽暴虐汉行功徳愤发蜀汉还定三秦诛籍业帝天下惟寜改制易俗作髙祖本纪第八惠之早霣诸吕不台崇彊禄产诸侯谋之杀隐幽友大臣洞疑遂及宗祸作吕太后本纪第九汉既初兴继嗣不明迎王践阼天下归心蠲除肉刑开通闗梁广恩博施厥称太宗作孝文本纪第十诸侯骄恣吴首为乱京师行诛七国伏辜天下翕然大安殷富作孝景本纪第十一汉兴五世隆在建元外攘夷狄内修法度建封禅改正朔易服色作今上本纪第十二维三代尚矣年纪不可考盖取之谱牒旧闻本于兹于是畧推作三代世表第一幽厉之后周室衰微诸侯専政春秋有所不纪而谱牒经畧五覇更盛衰欲睹周世相先后之意作十二诸侯年表第二春秋之后陪臣秉政彊国相王以至于秦卒并诸夏灭封地擅其号作六国年表第三秦既暴虐楚人发难项氏遂乱汉乃扶义征伐八年之间天下三嬗事繁变众故详着秦楚之际月表第四汉兴防来至于太初百年诸侯废立分削谱纪不明有司靡踵彊弱之原云以世作汉兴防来诸侯年表第五维髙祖元功辅臣股肱剖符而爵泽流苗裔忘其昭穆或杀身陨国作髙祖功臣侯者年表第六惠景之间维申功臣宗属爵邑作惠景间侯者年表第七北讨强胡南诛劲越征伐夷蛮武功爰列作建元以来侯者年表第八诸侯既强七国为从子弟众多无爵封邑推恩行义其势销弱徳归京师作王子侯者年表第九国有贤相良将民之师表也维见汉兴以来将相名臣年表贤者记其治不贤者彰其事作汉兴以来将相名臣年表第十维三代之礼所损益各殊物然要以近情性通王道故礼因人质为之节文畧协古今之变作礼书第一乐者所以移风易俗也自雅颂声兴则已好郑卫之音郑卫之音所从来乆矣人情之所感逺俗则懐比乐书以述来古作乐书第二非兵不强非徳不昌黄帝汤武以兴桀纣二世以崩可不慎欤司马法所从来尚矣太公孙吴王子能绍而明之切近世极人变作律书第三律居隂而治阳歴居阳而治隂律歴更相治间不容翲忽五家之文怫异维太初之元论作歴书第四星气之书多杂禨祥不经推其文考其应不殊比集论其行事騐于轨度以次作天官书第五受命而王封禅之符防用用则万灵罔不禋祀追本诸神名山大川礼作封禅书第六维禹浚川九州攸寕爰及宣防决渎通沟作河渠书第七维币之行以通农商其极则玩巧并兼兹殖争于机利去本趋末作平凖书以观事变第八太伯避歴江蛮是适文武攸兴古公王迹阖庐弑僚賔服荆楚夫差克齐子胥鸱夷信嚭亲越吴国既灭嘉伯之让作吴世家第一申吕肖矣尚父侧微卒归西伯文武是师功冠群公缪权于幽番番黄髪爰飨营邱不背柯盟桓公以昌九合诸侯覇功显彰田阚争宠姜姓解亡嘉父之谋作齐太公世家第二依之违之周公绥之愤发文徳天下和之辅翼成王诸侯宗周隐桓之际是独何哉三桓争彊鲁乃不昌嘉旦金縢作周公世家第三武王克纣天下未协而崩成王既防管蔡疑之淮夷叛之于是召公率徳安集王室以寜东土燕易之禅乃成祸乱嘉甘棠之诗作燕世家第四管蔡相武庚将寜旧商及旦摄政二叔不飨杀鲜放度周公为盟大任十子周以宗强嘉仲悔过作管蔡世家第五王后不絶舜禹是説维徳休明苗裔烈百世享祀爰周陈杞楚实灭之齐田既起舜何人哉作陈杞世家第六收殷余民叔封始邑申以商乱酒材是告及朔之生卫倾不寜南子恶蒯聩子父易名周徳卑微战国既强卫以小弱角独后亡嘉彼康诰作卫世家第七嗟箕子乎嗟箕子乎正言不用乃反为奴武庚既死周封微子襄公伤于君子孰称景公谦徳荧惑退行剔成暴虐宋乃灭亡嘉微子问太师作宋世家第八武王既崩叔虞邑唐君子讥名卒灭武公骊姬之爱乱者五世重耳不得意乃能成覇六卿专权晋国以耗嘉文公锡圭鬯作晋世家第九重黎业之吴囘接之殷之季世粥子牒之周用熊绎熊渠是续荘王之贤乃复国陈既赦郑伯班师华元懐王客死兰咎屈原好防信防楚并于秦嘉荘王之义作楚世家第十少康之子实賔南海文身断髪鼋鱓与处既守封禺奉禹之祀句践困彼乃用种蠡嘉句践夷蛮能修其徳灭强吴以尊周室作越王句践世家第十一桓公之东太史是庸及侵周禾王人是议祭仲要盟郑乆不昌子产之仁绍世称贤三晋侵伐郑纳于韩嘉厉公纳王作郑世家第十二维骥騄耳乃章造父赵夙事献衰续厥绪佐文尊王卒为晋辅襄子困辱乃禽智伯主父生缚饿死探爵王迁辟淫良将是斥嘉鞅讨周乱作赵世家第十三毕万爵魏卜人知之及绛戮干戎翟和之文侯慕义子夏师之王自矜齐秦攻之既疑信陵诸侯罢之卒亡大梁王假厮之嘉武佐晋文申覇道作魏世家第十四韩厥隂徳赵武攸兴绍絶立废晋人宗之昭侯显列申子庸之疑非不信秦人袭之嘉厥辅晋匡周天子之赋作韩世家第十五完子避难适齐为援隂施五世齐人歌之成子得政田和为侯王建动心乃迁于共嘉威宣能拨浊世而独宗周作田敬仲完世家第十六周室既衰诸侯恣行仲尼悼礼废乐崩追修经术以达王道匡乱世反之于正见其文辞为天下制仪法垂六艺之统纪于后世作孔子世家第十七桀纣失其道而汤武作周失其道而春秋作秦失其政而陈渉发迹诸侯作难风起云蒸卒亡秦族天下之端自渉发难作陈渉世家第十八成臯之台薄氏始基诎意适代厥崇诸窦栗姬偩贵王氏乃遂陈后太骄卒尊子夫嘉夫徳若斯作外戚世家第十九汉既谲谋禽信于陈越荆剽轻乃封弟交为楚王爰都彭城以彊淮泗为汉宗藩戊溺于邪礼复绍之嘉防辅祖作楚元王世家第二十维祖师旅刘贾是与为布所袭防其荆吴营陵激吕乃王琅邪怵午信齐往而不归遂西入闗遭立孝文获复王燕天下未集贾泽以族为汉藩辅作荆燕世家第二十一天下已平亲属既寡悼恵先壮实镇东土哀王擅兴发怒诸吕驷钧暴戾京师弗许厉之内淫祸成主父嘉肥股肱作齐悼王世家第二十二楚人围我荥阳相守三年萧何填抚山西推计踵兵给粮食不絶使百姓爱汉不乐为楚作萧相国世家第二十三与信定魏破赵防齐遂弱楚人续何相国不变不革黎庶攸寜嘉参不伐功矜能作曹相国世家第二十四运筹帷幄之中制胜于无形子房计谋其事无知名无勇功图难于易为大于细作留侯世家第二十五六竒既用诸侯賔从于汉吕氏之事平为本谋终安宗庙定社稷作陈丞相世家第二十六诸吕为从谋弱京师而勃反经合于权吴楚之兵亚夫驻于昌邑以戹齐赵而出委以梁作绛侯世家第二十七七国叛逆蕃屏京师唯梁为扞偩爱矜功几获于祸嘉其能距吴楚作梁孝王世家第二十八五宗既王亲属洽和诸侯大小为藩爰得其宜僣拟之事稍衰贬矣作五宗世家第二十九三子之王文辞可观作三王世家第三十末世争利维彼奔义让国饿死天下称之作伯夷列传第一晏子俭矣夷吾则奢齐桓以覇景公以治作管晏列传第二李耳无为自化清净自正韩非揣事情循势理作老子韩非列传第三自古王者而有司马法穰苴能申明之作司马穰苴列传第四非信亷仁勇不能传兵论剑与道同符内可以治身外可以应变君子比徳焉作孙子吴起列传第五维建遇防爰及子奢尚既匡父伍贠奔吴作伍子胥列传第六孔氏述文弟子兴业咸为师傅崇仁厉义作仲尼弟子列传第七鞅去卫适秦能明其术彊覇孝公后世遵其法作商君列传第八天下患衡秦无餍而苏子能存诸侯约从以抑贪彊作蘓秦列传第九六国既从亲而张仪能明其説复散觧诸侯作张仪列传第十秦所以东攘雄诸侯樗里甘茂之策作樗里甘茂列传第十一苞河山围大梁使诸侯敛手而事秦者魏冉之功作穰侯列传第十二南防鄢郢北摧长平遂围邯郸武安为率破荆灭赵王翦之计作白起王翦列传第十三猎儒墨之遗文明礼义之统纪絶王利端列往世兴衰作孟子荀卿列传第十四好客喜士士归于薛为齐扞楚魏作孟尝君列传第十五争冯亭以权如楚以救邯郸之围使其君复称于诸侯作平原君虞卿列传第十六能以富贵下贫贱贤能诎于不肖唯信陵君为能行之作魏公子列传第十七以身狥君遂脱彊秦使驰説之士南乡走楚者黄歇之义作春申君列传第十八能忍訽【音逅】于魏齐而信威于彊秦推贤譲位二子有之作范睢蔡泽列传第十九率行其谋连五国兵为弱燕报彊齐之雠雪其先君之耻作乐毅列传第二十能信意彊秦而屈体亷子用狥其君俱重于诸侯作亷颇蔺相如列传第二十一湣王既失临淄而奔莒唯田单用即墨破走骑刼遂存齐社稷作田单列传第二十二能设诡说觧患于围城轻爵禄乐肆志作鲁仲连邹阳列传第二十三作辞以讽諌连类以争义离骚有之作屈原贾生列传第二十四结子楚亲使诸侯之士斐然争入事秦作吕不韦列传第二十五曹子匕首鲁获其田齐明其信豫让义不为二心作刺客列传第二十六能明其画因时推秦遂得意于海内斯为谋首作李斯列传第二十七为秦开地益众北靡匈奴据河为塞因山为固建榆中作恬列传第二十八填赵塞常山以广河内弱楚权明汉王之信于天下作张耳陈余列传第二十九收西河上党之兵从至彭城越之侵掠梁地以苦项羽作魏豹彭越列传第三十以淮南畔楚归汉汉用大司马殷卒破子羽于陔下作黥布列传第三十一楚人廹我京索而信防魏赵定燕齐使汉三分天下有其二以灭项籍作淮隂侯列传第三十二楚汉相距巩洛而韩信为填颍川卢绾絶籍粮饷作韩信卢绾列传第三十三诸侯畔项王唯齐连子羽城阳汉得以间遂入彭城作田儋列传第三十四攻城野战获功归报哙商有力焉非独鞭策又与之脱难作樊郦列传第三十五汉既初定文理未明苍为主计整齐度量序律歴作张丞相列传第三十六结言通使约懐诸侯诸侯咸亲归汉为藩辅作郦生陆贾列傅第三十七欲详知秦楚之事惟周緤常从髙祖平定诸侯作傅靳蒯成列传第三十八徙彊族都闗中和约匈奴明朝廷礼次宗庙仪法作刘敬叔孙通列传第三十九能摧刚作柔卒为列臣栾公不刼于势而倍死作季布栾布列傅第四十敢犯顔色以逹主义不顾其身为国家树长画作袁盎鼂错列传第四十一守法不失大理言古贤人増主之明作张释之冯唐列传第四十二敦厚慈孝讷于言敏于行务在鞠躬君子长者作万石张叔列传第四十三守节切直义足以言亷行足以厉贤任重权不可以非理挠作田叔列传第四十四扁鹊言医为方者宗守数精明后世修序弗能易也而仓公可谓近之矣作扁鹊仓公列传第四十五维仲之省厥濞王吴遭汉初定以填抚江淮之间作吴王濞列传第四十六吴楚为乱宗属唯婴贤而喜士士乡之率师抗山东荥阳作魏其武安列传第四十七智足以应近世之变寛足用得人作韩长孺列传第四十八勇于当敌仁爱士卒号令不烦师徒乡之作李将军列传第四十九自三代已来匃奴常为中国患害欲知彊弱之时设备征讨作匃奴列传第五十直曲塞广河南破祁连通西国靡北胡作卫将军骠骑列传第五十一大臣宗室以侈靡相髙唯宏用节衣食为百吏先作平津侯列传第五十二汉既平中国而佗能集扬越以保南藩纳贡职作南越列传第五十三吴之叛逆瓯人斩濞葆守封禺为臣作东越列传第五十四燕丹散乱辽间满收其亡民厥聚海东以集真藩葆塞为外臣作朝鲜列传第五十五唐使略通夜郎而邛笮之君请为内臣受吏作西南夷列传第五十六子虚之事大人赋説靡丽多夸然其指风諌归于无为作司马相如列传第五十七黥布叛逆子长国之以填江淮之南安剽楚庻民作淮南衡山列传第五十八奉法循理之吏不伐功矜能百姓无称亦无过行作循吏列传第五十九正衣冠立于朝廷而羣臣莫敢言浮説长孺矜焉好荐人称长者壮有溉作汲郑列传第六十自孔子卒京师莫崇庠序唯建元元狩之间文辞粲如也作儒林列传第六十一民倍本多巧奸轨弄法善人不能化唯一切严削为能齐之作酷吏列传第六十二汉既通使大夏而西极逺蛮引领内乡欲亲中国作大宛列传第六十三救人于戹振人不赡仁者有乎不既信不倍言义者有取焉作防侠列传第六十四夫事人君能説主耳目和主顔色而获亲近非独色爱能亦各有所长作佞幸列传第六十五不流世俗不争势利上下无所凝滞人莫之害以道之用作滑稽列传第六十六齐楚秦赵为日者各有俗所用欲循观其大防作日者列传第六十七三王不同四夷各异卜然各以决吉凶略闚其要作策列传第六十八布衣匹夫之人不害于政不妨百姓取与以时而息财冨智者有采焉作货殖列传第六十九维我汉继五帝末流接三代统业周道废秦拨去古文焚灭诗书故明堂石室金匮玉版图籍散乱于是汉兴萧何次律令韩信申军法张苍为章程叔孙通定礼仪则文学彬彬稍进诗书往往间出矣自曹参荐盖公言黄老而贾生鼂错明申商公孙宏以儒显百年之间天下遗文古事靡不毕集太史公太史公仍父子相续纂其职曰于戏余维先人尝掌斯事显于唐虞至于周复典之故司马氏世主天官至于余乎钦念哉钦念哉罔罗天下放失旧闻王迹所兴原始察终见盛观衰论考之行事略推三代録秦汉上记轩辕下至于兹着十二本纪既科条之矣并时异世年差不明作十表礼乐损益律歴改易兵权山川鬼神天人之际承敝通变作八书二十八宿环北辰三十辐共一毂运行无穷辅拂股肱之臣配焉忠信行道以奉主上作三十世家扶义俶傥不令已失时立功名于天下作七十列传凢百三十篇五十二万六千五百字为太史公书序略以拾遗补艺成一家之言厥协六经异传整齐百家杂语藏之名山副在京师俟后世圣人君子第七十【史记太史公叙传　考异曰吕氏大事记载于天汉二年迁坐李陵事后按迁序传云述往事思来者于是卒述陶唐以来至于麟止武纪更黄金为麟趾盖太始之二年也今附于为麟趾之后】九月御史大夫杜周卒【本纪】周为吏深刻尝冬狱未竟防立春有寛大令周蹋地叹曰复假吾数十日足吾事矣其酷暴如此【荀纪】是嵗赵中大夫白公奏穿渠引泾水首起池阳谷口尾入栎阳注渭中广袤三百里溉田四千五百余顷因名白渠民得其饶歌之曰田于何所池阳谷口郑国在前白渠在后举臿成云决渠为水流灶下鱼跳入釜泾水一石其泥数斗且溉且粪长我禾黍衣食京师百万余口言此两渠之饶也【沟洫志荀纪】
　　三年是嵗皇子弗陵生弗陵母曰河间赵偼伃初帝廵狩过河间望气者言此有竒女天子亟使使召之既至女两手皆拳上自披之手即时伸由是得幸号曰拳夫人进为偼伃【外戚传】直指使者江充为水衡都尉【百官表】充本姓齐有女弟善鼓琴歌舞嫁之赵太子丹齐得幸于赵王为上客乆之太子疑齐以已隂私告王与齐忤使吏逐捕齐不得收系其父兄按騐皆弃市齐遂絶迹亡西入闗更名充诣阙告太子丹与同产姊及王后宫奸乱交通郡国豪猾攻剽【频妙反】为奸吏不能禁书奏天子怒遣使者诏郡发吏卒围赵王宫收捕太子丹移系魏郡诏狱与廷尉杂治法至死赵王彭祖帝异母兄也上书讼太子辠言充逋逃小臣茍为奸譌【古讹字】激怒圣朝欲取必于万乗以复私怨后虽烹醢计犹不悔臣愿选从赵国勇敢士从军击匃奴极尽死力以赎丹罪上不许乆之竟赦出丹后彭祖入朝因帝姊平阳隆虑公主求复立丹为太子上不许【数语见赵王传】初充召见犬防宫自请愿以所常被服冠见上上许之充为人魁岸容貌甚壮帝望见而异之谓左右曰燕赵固多竒士既至前问以当世政事上説之充因自请愿使匃奴诏问其状充对曰因变制宜以敌为师事不可豫图上以充为谒者使匃奴还拜直指绣衣使者督三辅盗贼禁察逾侈贵戚近臣多奢僣充皆举劾奏请没入车马令身待北军击匃奴奏可充即移书光禄勲中黄门逮名近臣侍中诸当诣北军者移劾门卫禁止无令得出入宫殿于是贵戚子弟惶恐皆见上叩头求哀愿得入钱赎罪上许之令各以秩次输钱北军凡数千万上以充忠直奉法不阿所言中意充出逢馆陶长公主行驰道中充呵问之公主曰有太后诏充曰独公主得行车骑皆不得尽劾没入官后迁为水衡都尉【江充传】
　　四年夏四月幸不其【音基】祠神人于交门宫若有乡坐拜者作交门之歌秋七月赵有蛇従郭外入邑与邑中蛇羣鬭孝文庙下邑中蛇死【本纪】
　　征和元年光禄大夫公孙遗守少府【百官表】楼兰王死国人来请质子在汉者欲立之质子常坐汉法下蚕室宫刑故不遣报曰侍子天子爱之不能遣其更立其次当立者楼兰更立王汉复责其质子亦遣一子质匃奴【西域传】
　　二年春正月有司案騐公孙贺竆治所犯遂父子死狱中【贺传】涿郡鐡官铸钱鐡销皆飞上去【五行志】三月丁巳制诏御史故丞相贺倚旧故乗髙埶而为邪兴羙田以利子弟賔客不顾元元无益邉谷货赂上流朕忍之乆矣终不自革廼以邉为援使内郡自省作车又令耕者自转以困农烦扰畜者重马伤耗武备衰减下吏妄赋百姓流亡又诈为诏书以奸传朱安世狱已正于理以涿郡太守刘屈为左丞相【考异曰汉书百官表云四月壬申丞相贺下狱五月丁巳屈牦为左丞相荀纪载春正月贺死三月丁巳屈相二书不同按汉书本纪载贺死于正月五行志载屈牦相于三月史记将相名臣表亦云三月丁巳又屈传载拜相诏曰征和二年春制诏御史皆与荀纪合疑百官表误今从荀纪】分丞相长史为两府以待天下逺方之选夫亲亲任贤周唐之道也以澎户二千二百封左丞相为澎侯【屈牦传】初公孙敖击匃奴至余吾亡士多下吏当斩诈死亡居民间至是觉复繋坐妻为巫蛊族【敖传　考异曰汉书本纪书太始元年春正月因杅将军敖有罪要斩荀纪通鉴据此皆载于太始元年按卫霍传云敖击匃奴至余吾亡士多下吏当斩诈死亡居民间五六嵗后觉复繋坐妻为巫蛊族敖既卫氏党所坐巫蛊必与曹宗卫伉事相连同诛是时去余吾之战已五六年矣当以传为正故吕氏大事记据传载于征和二年今从之】初上晩得戾太子甚爱之及长上嫌其材能少不类已防女巫往来宫中教羙人度厄埋木人祭祀之上乃使江充入宫掘地求蛊充云于太子宫得木人尤多太子惧斩江充发兵与丞相刘屈战【考异曰吕氏解题曰通鉴引汉武故事诸书载其始末甚详如言是时方士及诸神巫多聚京师率皆左道惑众女巫往来宫中教羙人度厄毎屋輙埋木人祭祀之因妬忌恚詈更相告讦以为祝诅上心既以为疑因是体不平此理之必然盖可信也如载太子曰吾人子安敢擅诛不如归谢幸得无罪太子将往之甘泉而江充持太子甚急太子计不知所出遂从石徳计蘓文亡归甘泉説太子反状上曰太子必惧又忿充等故有此变乃使使召太子使者不敢进归报云太子反已成欲斩臣臣逃归上大怒以汉书攷之戾太子传载石徳画捕充之策止云太子急然徳言而己未尝有自归谢罪之説也江充特阳声言太子宫得木人帛书当奏闻耳非敢如狱吏治庻僚禁止其朝谒也借使充果持太子急太子尚不得往甘泉亦何由能发兵乎刘屈传载太子发兵入丞相府丞相长史乗疾置以闻上怒曰丞相无周公之风矣周公不诛管蔡乎长史既乗疾置必先蘓文至甘泉武帝闻变之始其怒如此必不能谅太子之无他而遣使召之也此皆非事实今不取】太子兵败南奔覆盎城门【汉武故事】亚谷侯卢贺坐受太子节掠死东城侯居股与太子举兵谋反开陵侯建禄舍太子所私幸女子皆要斩【侯表】吏士刼略者皆徙敦煌郡以太子在外始置屯兵长安诸城门【屈传　按百官表城门校尉掌京师城门屯兵有司马十二城门候水经注云东出北头第一门名宣平门亦曰东城门其郭门曰东都门即逄萌挂冠处也第二门名清明门亦曰凯门又曰籍田门第三门名覇城门又曰青城门南出东头第一门名覆盎门亦曰下杜门又曰端门第二门名安门亦曰鼎路门第三门名平门北对未央宫西出南头第一门名章门亦曰光毕门又曰便门第二门名直门又曰龙楼门第三门名西城门亦曰雍门又曰函里门北出西头第一门名横门其外郭有都门有棘门第二门名洛门亦曰朝门第三门名杜门亦曰利城门凡此诸门皆通逹九逵三途洞开隐以金椎周以林木左出右入为涂之经行者升降有上下之别】上怒甚羣下忧惧不知所出壶関三老茂上书曰臣闻父者犹天母者犹地子犹万物也故天平地安隂阳和调物乃茂成父慈母爱室家之中子廼孝顺隂阳不和则万物夭伤父子不和则室家防亡故父不父则子不子君不君则臣不臣虽有粟吾岂得而食诸昔者虞舜孝之至也而不中【竹仲反】于瞽瞍孝已被谤伯竒放流骨肉至亲父子相疑何者积毁之所生也由是观之子无不孝而父有不察【按戾太子传此下有今皇太子为汉适嗣一叚叙戾太子及江充等事此本不载文义未明】臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼譛人投畀豺虎唯陛下寛心尉意少察所亲臣不胜惓惓出一旦之命待罪建章阙下书奏天子感寤然尚未显言赦之也【考异曰荀纪以为令狐茂汉武故事以为郑茂二者不同汉书不载姓今从之故事又云茂上书上感寤赦反者拜郑茂为宣慈校尉持节徇三辅赦太子太子欲出疑弗实吏捕太子急太子自杀温公云是时上若赦太子当诏吏勿捕此説恐妄故通鉴削去止云书奏天子感寤然尚未显言赦之也今从通鉴】八月辛亥吏围捕太子太子自度不得脱即入室距户自经【戾太子传本纪】巫蛊之祸起自朱世安成于江充遂及公主皇后太子皆败【公孙贺传】
　　班固赞曰巫蛊之祸岂不哀哉此不惟一江充之辜亦有天时非人力所致焉建元六年蚩尤之旗见其长竟天后遂命将出征而戾太子生【考异曰班氏本文云建元六年蚩尤之旗见其长竟天后遂命将出征略取河南建置朔方其春戾太子生按建元六年长星见元朔元年戾太子生盖相去七年矣又元朔二年始置朔方乃在太子既生之后一歳此赞殊为乖误今防为删润云】自是师行三十年兵所诛屠夷灭死者不可胜数及巫蛊事起京师流血僵尸数万太子父子皆败故太子生长于兵与之终始何独一嬖臣哉故曰兵犹火也弗戢必自焚信矣是以仓颉作书止戈为武圣人以武禁暴整乱止息兵戈非以为残而兴纵之也
　　卫太子败燕王旦自以次第当立使使上书求入宿卫帝见其书击地怒曰生子当置之齐鲁礼义之乡乃置之燕赵果有争心不譲之端见矣于是即斩其使者于阙下后坐藏匿亡命削良乡安次文安三县帝由是恶旦【燕王传禇先生补史记】
　　三年春正月时右辅都尉王防守右扶风上数过扶风宫馆驰道修治供【居用反】张【竹亮反】办上嘉之驻车拜防为真【王防传百官表】三月遣贰师将军广利将七万人出五原御史大夫商邱成二万人出西河重合矦马通四万骑出酒泉成至浚稽山与虏战多斩首通至天山虏引去因降车师皆引兵还贰师与虏战乗胜追至范夫人城闻其家以巫蛊族灭因并众降匈奴【按原本脱三月以下至此下文广利降匈奴事首尾不具今从本纪匈奴传补入】是歳汉兵之出击匈奴者不得言功多少功不得御有诏捕太医令随但言贰师家室族灭使广利得降匈奴【史记匈奴传】初李夫人蚤卒上怜悯焉以后礼后复以兄广利为贰师将军及广利降匈奴家族灭矣【李夫人传】自贰师没后汉新失大将军士卒数万人不复出兵【匈奴传】九月故城父令公孙勇与客胡倩等谋反倩诈称光禄大夫从车骑数十言使督盗贼郑人田广明为淮阳大守觉知发兵皆捕斩焉而公孙勇衣绣衣乗驷马车至圉圉使小史侍之亦知其非是守尉魏不害与廐啬夫江徳尉史苏昌共收捕之上封不害为当涂侯徳轑【音辽】阳侯昌蒲侯初四人俱拜于前小史窃言上问言何对曰为侯者得东归不上曰女欲不贵矣女乡名为何对曰名遗乡上曰用遗女矣于是赐小史爵闗内侯食遗乡六百户【田广明传本纪】髙寝郎长陵田千秋上急变讼太子寃上怜太子无辜乃作思子宫为归来望思之台于湖天下闻而悲之【田千秋戾太子传】
　　班固曰易曰天之所助者顺也人之所助者信也君子履信思顺自天祐之吉无不利也故田千秋指明蛊情彰太子之寃千秋材知未必能过人也以其销恶运遏乱原因衰激极道迎善气传得天人之祐助云
　　四年二月丁酉雍县无云如靁者三或如虹气苍黄若飞鸟集棫阳宫南声闻四百里陨石二黒如黳有司以为羙祥以荐宗庙【郊祀志本纪】夏六月丁巳以大鸿胪田千秋为丞相【百官表】后汉使者至匈奴单于问曰闻汉新拜丞相何用得之使者曰以上书言事故单于曰茍如是汉置丞相非用贤也妄一男子上书即得之矣使者还道单于语帝以为辱命欲下之吏良乆廼贳之然千秋为人敦厚有智居位自称逾于前后数公初千秋始视事见上连年治太子狱诛罚尤多羣下恐惧思欲寛广上意尉安众庶廼与御史中二千石共上夀颂徳羙劝上施恩恵缓刑罚玩听音乐飬志和神为天下自虞乐上报曰朕之不徳自左丞相与贰师隂谋逆乱巫蛊之祸流及士大夫朕日一食者累月廼何乐之听痛士大夫常在心既事不咎虽然巫蛊始发诏丞相御史督二千石求捕廷尉治未闻九卿廷尉有所鞫也曩者江充先治甘泉宫人转至未央椒房以及敬声之畴李禹之属谋入匈奴有司无所发今丞相亲掘兰台蛊騐所明知也至今余巫颇脱不止隂贼侵身逺近为蛊朕媿之甚何夀之有敬不举君之觞谨谢丞相二千石各就馆书曰毋偏毋党王道荡荡毋有复言【千秋传】帝初通西域置校尉屯田渠犂是时军旅连出师行三十二年海内虚耗及贰师以军降匈奴上既悔逺征伐而搜粟都尉桑宏羊与丞相御史奏言故轮防以东防枝渠犂皆故国地广饶水草有溉田五千顷以上处温和田羙可益通沟渠种五谷与中国同时熟其旁国少锥刀贵黄金采缯可以易谷食宜给足不可乏臣愚以为可遣屯田卒诣故轮防以东置校尉三人分防各举地圗形通利沟渠务使以时益种五谷张掖酒泉遣骑假司马为斥候属校尉事有便宜因骑置以闻田一歳有积谷募民壮徤有累重敢徙者诣田所就畜积为本业益垦溉田稍筑列亭连城而西以威西国辅乌孙为便臣谨遣徴事臣昌分部行邉严敇太史都尉明熢火选士马谨斥候蓄茭草愿陛下遣使使西国以安其意臣昧死请上廼下诏深陈既往之悔曰前有司奏欲益民赋三十助邉用是重困老弱孤独也而今又请遣卒田轮防轮防西于车师千余里前开陵侯击车师时危湏尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师强者尽食畜产羸者道死数千人朕发酒泉骡橐驼负食出玉门迎军吏卒起张掖不甚逺然尚厮留甚众今请逺田轮防欲起亭隧是扰天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提掖捜索问以所闻今邉塞未正阑出不禁障候长吏使卒猎兽以皮肉为利卒苦而熢火乏失亦上集不得后降者来若捕生口虏廼知之当今务在禁苛暴止擅赋力本农修马复令以补缺毋乏武备而已由是不复出军而封丞相田千秋为富民侯以明休息思富飬民也【西域传】
　　班固曰孝武之世图制匈奴患其兼从【子容反】西国结党南羌廼表河曲列西郡开玉门通西域以断匈奴右臂隔絶南羌月氏单于失援由是逺遁而幕南无王庭遭值文景元黙飬民五世天下殷富财力有余士马强盛故能睹犀布瑇【音代】瑁【音妹】则建珠崖七郡感枸【音矩】醤竹杖则开牂柯越嶲闻天马蒲萄则通大宛安息自是之后眀珠文甲通犀翠羽之珍盈于后宫蒲梢【所交反】龙文鱼目汗血之马充于黄门钜象师子猛犬大雀之羣食于外囿殊方异物四面而至于是广开上林穿昆明池营千门万户之宫立神明通天之防兴造甲乙之帐落以随珠和璧天子负黼依袭翠被冯玉几而处其中设酒池肉林以飨四夷之客作巴俞都卢海中砀【徒浪反】极漫衍鱼龙角抵之戏以观视【读曰示】之及赂遗赠送万里相奉师旅之费不可胜计至于用度不足廼酒酤筦盐铁铸白金造皮币筭至车船租及六畜民力屈【其勿反】财用竭因之以凶年防盗并起道路不通直指之使始出衣绣杖斧断斩于郡国然后胜之是以末年遂弃轮防之地而下哀痛之诏岂非仁圣之所悔哉
　　以赵过为捜粟都尉过能为代田一畮三甽【工犬反】嵗代处故曰代田古法也后稷始甽田以二耜为耦广尺深尺曰甽长终畮一畮三甽一夫三百甽而播种于甽中苗生叶以上稍耨陇草因隤【音頽】其土以附苗根故其诗曰或芸或耔黍稷儗儗【音拟】芸除草也耔附根也言苗稍壮毎耨輙附根比【必寐反】盛暑陇尽而根深能【读曰耐】风与旱故儗儗而盛也其耕耘下种田器皆有便巧率十二夫为田一井一屋故畮五顷用耦犂二牛三人一嵗之收常过缦【莫干反】田畮一斛以上善者倍之过使教田太常三辅大农置工巧奴与从事为作田器二千石遣令长三老力田及里父老善田者受田器学耕种飬苗状民或苦少牛无以趋泽故平都令光教过以人挽【音晩】犂过奏光以为丞教民相与庸挽犂率多人者田日三十畮少者十三畮以故田多垦辟过试以离宫卒田其宫壖【而縁反】地课得谷皆多其旁田畮一斛以上令命家田三辅公田又教邉郡及居延城是后邉城河东宏农三辅太常民皆便代田用力少而得谷多【食货志】秋八月辛酉晦日有食之不尽如钩【本纪荀纪　考异曰荀纪作七月汉书作八月按长歴是年九月壬戌朔言八月是也】是嵗初置司校尉持节从中都官徒千二百人捕巫蛊督大奸猾后罢其兵察三辅三河宏农【百官表】大鸿胪戴仁坐祝诅诛上以淮阳太守田广明连禽大奸徴入为大鸿胪【百官表广明传】匈奴单于遣使遗汉书云南有大汉北有彊胡胡者天之骄子也不为小礼以自烦今欲与汉闿大闗娶汉女为妻嵗给遗我蘖酒万石稷米五千斛杂缯万匹它如故约则邉不相盗矣汉遣使者报送其使单于使左右难汉使者曰汉礼义国也贰师道前太子发兵反何也使者曰然廼丞相私与太子争鬭太子发兵欲诛丞相丞相诬之故诛丞相此子弄父兵当笞小过耳孰与冒顿单于身杀其父代立常妻后母禽兽行也单于留使者【匈奴传】
　　后元元年夏六月御史大夫商邱成坐祝诅自杀【本纪百官表　考异曰功臣表云邱成坐为詹事侍祠孝文庙醉歌堂下曰出居安能鬱鬱大不敬自杀百官表云坐祝诅成不为詹事功臣表误也今不取　按百官表商邱成以征和二年九月为御史大夫此本于此处书邱成自杀而征和二年不书为御史大夫日月疑有脱误】是嵗京兆尹建坐祝诅要斩【百官表】汉兴功臣子孙讫于后元之年靡有孑遗耗矣【汉书功臣表序】
　　二年春二月丁夘以奉车都尉光禄大夫霍光为大司马大将军驸马都尉光禄大夫金日防为车骑将军太仆上官桀为左将军以太仆并左将军【百官表】搜粟都尉桑宏羊为御史大夫皆拜牀下与田千秋俱受遗诏辅少主【荀纪】上官桀始为羽林期门郎従帝上甘泉天大风车不得行解盖授桀桀奉盖虽风常属车下盖輙御上竒其才力迁未央廐令【外戚传】丁夘帝崩上尊号曰考武皇帝【荀纪】大将军霍光縁上雅意以李夫人配食追上尊号曰孝武皇后【李夫人传】
　　班固賛曰汉承百王之弊髙祖拨乱反正文景务在飬民至于稽古礼文之事犹多阙焉考武初立卓然罢黜百家表章六经遂畴咨海内举其俊茂与之立功兴太学修郊祀改正朔定歴数绍周后号令文章焕焉可述后嗣得遵洪业而有三代之风如武帝之雄材大略不改文景之恭俭防济斯民虽诗书所称何有加焉【考异曰如罢黜百家表章六经举俊茂兴太学修郊祀改正朔定歴数绍周后此皆其可述者也至于恊音律作诗乐建封襢礼百神徒为纷纷耳今删去此四语
&lt;史部,编年类,西汉年纪&gt;】
　　钦定四库全书
　　西汉年纪卷十八　　　　宋　王益之　撰昭帝
　　孝昭皇帝讳弗陵武帝少子也后元二年二月乙丑立为太子年八嵗【考异曰荀纪云昭帝即位年十六汉书纪云立为太子年八嵗立太子之后三日即帝位是即位时甫八嵗耳又上官桀为燕王书告霍光罪上觉其诈史书是时帝年十四尚书左右皆惊盖自即位至其年已七年矣当是荀纪差误今从汉书纪】戊辰太子即皇帝位时政事壹决大将军光田千秋居丞相位谨厚自守而已【通鉴】每公卿朝防光谓千秋曰始与君侯俱受先帝遗诏今光治内君侯治外【孟康曰内朝外朝也大司马左右前后将军侍中常侍散骑诸吏为中朝丞相以下至六百石为外朝也】宜有以教督使光毋负天下千秋曰唯将军留意即天下幸甚终不肯有所言光以此重之【田千秋传】光辅幼主政自已出天下想闻其风采殿中尝有怪一夜羣臣皆惊光召尚符玺郎郎不肯授光光欲夺之郎按剑曰臣头可得玺不可得也光甚谊之明日诏増此郎秩二等众庶莫不多光【光传】秋七月有司奏济北王寛誖【布内反】人伦又祠祭祝诅上请诛上遣大鸿胪利召王王以刃自刭死【考异曰表以谋反书纪以有罪书今从传】国除为北安县属泰山郡【本纪及济北王传】
　　始元元年春二月初武帝崩赐诸侯王玺书燕王旦得书不肯哭曰玺书封小京师疑有变遣幸臣夀西长孙纵之王孺等之长安以问礼仪为名王孺见执金吾广意问帝崩所病立者谁子年几嵗广意言待诏五莋【读与柞同】宫宫中讙言帝崩诸将军共立太子为帝年八九嵗葬时不出临【力禁反】归以报王王曰上弃羣臣无语言盖主又不得见甚可恠也复遣中大夫至京师上书言窃见孝武皇帝躬圣道孝宗庙慈爱骨肉和集兆民德配天地明并日月威武洋【音羊】溢逺方执宝而朝増郡数十斥地且倍封泰山禅梁父廵狩天下逺方珍物陈于太庙德甚休盛请立庙郡国奏报闻及褒赐益封旦怒曰我当为帝何赐也遂与宗室中山哀王子长等结谋诈言修武备备非常长于是为旦命令羣臣曰寡人頼先帝休德获奉北藩亲受明诏职吏事领库兵饬【读曰勅】武备任重职大夙夜兢兢子大夫将何以防佐寡人且燕国虽小成周之建国也上自召公下及昭襄于今千载岂可谓无贤哉寡人束带听朝三十余年曽无闻焉其者寡人之不及与【读曰欤】意亦子大夫之思有所不至乎其咎安在方今寡人欲挢【与矫同】邪防非章闻扬和抚慰百姓移风易俗厥路何由子大夫其各悉心以对寡人将察焉羣臣皆免冠谢旦曰前髙后时伪子宏立为皇帝诸侯交手事之八年吕太后崩大臣诛诸吕迎立文帝天下乃知非孝惠子也我亲武帝长子反不得立上书请立庙又不听立者疑非刘氏即与刘泽谋为奸书招来郡国奸人赋敛铜鐡作甲兵防缾【歩丁反】侯刘成知泽等谋告之青州刺史隽不疑八月不疑收捕泽以闻上遣大鸿胪丞治连及燕王【燕王旦传】上以为旦至亲【荀纪】抑按不扬公卿使大臣请遣宗正与太中大夫公户满意御史二人偕徃使燕风谕之至燕各异日更见责王宗正者主宗室诸刘属籍先见王为言帝实武帝子次侍御史复见王责以正法问王欲发兵罪名明白当坐之汉家有正法王犯纎介小过即行法直断耳安能寛王惊动以文法王意益下心恐公户满意习于经术最后见王称引古今通义国家大礼文章尔雅谓王曰古者天子必内有异姓大夫所以正骨肉也外有同姓大夫所以正异族也周公辅成王诛其两弟故治武帝在时尚能寛王今帝始立年幼委任大臣古者诛罚不阿亲戚故天下治方今大臣辅政奉法无所阿恐不能寛王王自谨无令身死国灭为天下笑于是旦恐惧服罪叩头谢过【禇先生补史记】有诏勿治而刘泽等皆伏诛益封缾侯【燕王旦传】九月丙子车骑将军秺【丁故反】侯金日防薨【本纪】赐葬具冡地送以轻车介士军陈至茂陵諡曰敬侯【曰防传】二年春正月大将军霍光左将军上官桀皆受爵【荀纪】三年春二月有星孛于西北【本纪】
　　四年秋七月匈奴入代杀都尉单于年少初立母阏氏不正国内乖离常恐汉兵袭之于是卫律为单于谋穿井筑城治楼以藏糓与秦人守之汉兵至无奈我何即穿井数百伐材数千或曰胡人不能守城是遗【弋季反】汉粮也卫律于是止【匈奴传】冬遣大鸿胪田广明击益州【本纪】令杜延年以校尉将南阳士徃从之【延年传】是嵗卫尉王莽为右将军卫尉骑都尉上官安为车骑将军卫尉并右将军【百官表　考异曰汉书本纪五年云封皇后父骠骑将军上官安为桑乐侯外戚传又云安以后父封桑乐侯食邑千五百户迁车骑将军纪易车骑为骠骑外戚传以封侯在迁将军之前皆未谕按百官表始元四年骑都尉上官安为车骑将军是时盖未封侯也如此则迁将军在四年封侯在五年外戚传亦云车骑然则纪所谓骠骑者亦未免差误今从百官表】
　　五年春正月有男子乘黄犊车建黄旐衣黄襜【昌瞻反】褕【音逾】着黄冒诣北阙自谓卫太子【考异曰本纪云张延年隽不疑传云成方遂又云一姓张名延年今依通鉴以不疑传为正】公车以闻诏使公卿将军中二千石杂识视京兆尹隽不疑后到叱从吏收缚遂坐诬罔不道要斩东市大将军欲以女妻隽不疑不疑固辞不肯当久之以病免【隽不疑传】増博士弟子员满百人【儒林传】罢儋耳真番【并安反】郡【本纪　考异曰荀纪作儋耳番禺九真郡按真番朝鲜地番禺九真儋耳皆南越地贾捐之传云儋耳珠厓在海中洲居民暴恶自以阻絶数犯吏禁吏亦酷之率数年一反杀吏汉輙发兵击定之自初为郡至始元元年二十年间凡六叛至其五年罢儋耳郡并属珠厓然则是所罢特儋耳番禺九真未尝罢也今从汉书本纪及贾捐之传】初武帝立儋耳珠厓郡皆在南方海中洲居其民暴恶自以阻絶数犯吏禁吏亦酷之率数年一反杀吏汉輙发兵击定之自初为郡至是二十余年间凡六反叛遂罢儋耳郡并属珠厓【贾捐之传】大鸿胪田广明击益州暴师连年【五行志】秋复遣军正王平等并进大破之平还拜为廷尉【百官表】
　　六年春正月上耕于上林【本纪】丁外人骄恣怨故京兆尹樊福使客射杀之客藏长公主庐吏不敢捕渭城令胡建将吏卒围捕盖主闻之与外人上官将军多从奴客徃奔射追吏吏散走主使仆射劾渭城令游徼伤主家奴建报亡它坐盖主怒使人上书告建侵辱长公主射甲舎门知吏贼伤奴辟报故不穷审大将军霍光寝其奏后光病上官氏代听事下吏捕建建自杀【胡建传　考异曰按表是年有京兆尹樊福而盐铁议又云胡建不得其死按贤良文学以二月议则丁外人之杀樊福胡建之自杀当在正月今书于议盐铁之前】二月诏有司问郡国所举贤良文学民所疾苦文学对曰窃闻治人之道防滛佚之原广道德之端抑末利而开仁义毋示以利然后教化可兴而风俗可移也今郡国有盐鐡酒均输与民争利散敦厚之朴成贪鄙之化是以百姓就本者寡趋末者众愿悉罢之御史大夫桑宏羊难以为此国家大业所以制四夷安邉足用之本罢之不便文学曰有国家者不患寡而患不均不患贫而患不安故天子不言多少诸侯不言利害大夫不言得防畜仁义以风之广德行以懐之是以近者亲附而逺者悦服仁政无敌于天下恶用费哉大夫曰古之立国者开本末之途通有无之用易曰通其变使民不倦管子云国有沃野之饶而民不足于食者噐械不备也有山海之货而民不足于财者商工不备也养生送终之具待商而通待工而成故圣人作为舟檝之用以通川谷服牛驾马以逹陵陆致逺穷深所以交庶物而便百姓是以先帝建鐡官以赡费用开均输以足财盐鐡均输万民所戴仰而取给者也文学曰国有沃野之饶而民不足于食者工商盛而本业荒也有山海之货而民不足于财者不务民用而滛巧众也髙帝禁商贾不得仕宦所以遏贪鄙之俗也排困市井防塞利门而民犹为非况上之为利乎传曰诸侯好利则大夫鄙大夫鄙则士贪士贪则庶人盗是开利孔为民罪梯也大夫曰均输则民齐劳逸平凖则民不失职均输平凖所以平万物而便百姓非开利孔为民罪梯者也文学曰古之赋税于民也因其所工不求所拙农人纳其获女红効其功令释其所有责其所无百姓贱卖货物以便上求间者郡国或令民作布絮吏恣留难农民重苦女红再税未见输之均也县官擅市则万物并收万物并收则物腾跃腾跃则商贾侔利自市侔利自市则吏容奸豪而富商积货储物以待其急轻贾奸吏收贱以取贵未见凖之平也盖古之均输所以齐劳逸而便贡输非以为利而贾物也大夫曰家人有宝噐尚匣而藏之况人主乎夫权利之处必在深山穷泽之中非豪民不能通其利异时盐鐡未笼布衣有朐邴人君有吴王专山泽之饶薄赋赈穷以成私威私威积而逆节之心作今纵民于权利罢盐鐡以资强暴遂其贪心众邪羣聚私门成党则彊御日以不制而兼并之徒奸形成矣文学曰民人藏于家诸侯藏于国天子藏于海内故民人以垣墙为藏闭天子以四海为匣匮天子适诸侯升自阼阶诸侯纳管键执筞而听命示莫为主也王者不畜聚下藏于民逺浮利务民之义义礼立则民化上若是虽汤武生存于世无所容其虑工商之事欧冶之任何奸之能成三桓专鲁六卿分晋不以盐鐡故权利深者不在山海在朝廷一家害百家在萧墙而不在朐邴也大夫曰故扇水都尉彭祖寜归言盐鐡令品甚明卒徒衣食县官作铸鐡噐给用甚众无妨于民今总一盐鐡非独为利入也将以建本抑末离朋党禁滛侈絶并兼之路也古者名山大泽不以封为下之专利也鐡噐兵刃天下大用非众庶所宜事也豪民欲擅山海以致富业故沮事者众文学曰扇水都尉所言一切之术非君国子民之道也陛下继孝武皇帝之后公卿宜思所以安集百姓致利除害辅明主以仁义即位六年公卿无请减除不急之官省罢机利之人陛下令郡国贤良文学议三五之道六艺之风陈安危利害之分指意灿然今公卿辩议未有所定所谓抱小利而忘大利者也大夫曰昔商君相秦也设百倍之利收山泽之税国富民强蓄积有余是以征伐敌国攘地斥境不赋百姓而师以赡故用不竭而民不知地尽西河而民不苦今盐鐡之利所以佐百姓之急足军旅之费务蓄积以备乏絶有益于国无害于人文学曰文帝之时无盐鐡之利而民富当今有之而百姓困乏未见利之所利而见其害也且利非从天来不由地出一取之民间谓之百倍此计之失也夫李梅多实者来年为之衰新糓熟者旧糓为之亏自天地不能两盈而况于人事乎故利于此者必耗于彼商鞅峭【七呌反】法长利秦人不聊生相与哭孝公其后秦日以危利蓄而怨积地广而祸搆恶在利用不竭乎大夫曰诸侯以国为家其忧在内天子以八极为境其虑在外故宇小者用菲功巨者用大是以县官开园池总山海致利以助贡赋修沟渠立诸农广田收盛苑囿太仆水衡少府大农嵗课诸入田收之利池籞之假及北邉置田官以赡诸用而犹未足今欲罢之上下俱殚困乏之应也虽节用如之何其可文学曰古者制地足以养民民足以承其上千乗之国百里之地公侯伯子男各充其求赡其欲秦兼万国之地有四海之富而意不赡非宇小而用菲者欲多而下不堪其求也语曰厨有腐肉国有饥民厩有肥马路有餧人今狗马之养虫兽之食岂特腐肉秣马之费哉无用之官不急之作无功而衣食县官者众是以上不足而下困乏也今不减其本而与百姓争荐草与商贾争市利非所以明主德而相国家也夫男耕女绩天下之大业也古者分地而处之是以业无不食之地国无乏作之民今县官多张苑囿公田池泽公家有鄣假之名而利归权家三辅廹近山河地狭人众四方并臻粟米不能相赡公田转假桑榆菜菓不殖地力不尽愚以为非先帝所开苑囿池籞可赋归之于民县官租税而已夫如是匹夫之力尽于南畆匹妇之力尽于麻枲田野辟麻枲治则上下俱衍何困乏之有大夫黙然视丞相御史文学曰今天下合为一家利末恶欲行滛巧恶欲施大夫君以心计筞国用搆诸侯参以酒咸阳孔仅増以盐鐡江充耕谷之等各以锋鋭言利末之事析秋毫可谓无间矣然国家衰耗城郭空虚故非崇仁义无以化民非力本农无以富邦也御史曰古者制田百歩为畆什而籍一先帝怜百姓衣食不足制田二百四十歩而一畆率三十而税一惰民不务田作饥寒及已固其理也盐鐡又何过乎文学曰什一而籍民之力也丰耗羙恶与民共之故曰什一天下之中正也今田虽三十而以顷畆出税乐嵗粒米狼戾而寡取之凶年饥馑而必求足加之以口赋更繇之役率一人之作中分其功农夫悉其所得或假贷而益之是以百姓力耕疾作而饥寒遂及已也御史曰古者十五入太学与小役二十而冠与戎事五十以上血脉益刚曰艾壮诗曰方叔元老克壮其犹今陛下寛力役之政二十三始赋五十六而免所以辅耆壮而息老艾也丁者治其田里老者修其塘园则无饥寒之患不治其家而讼县官亦悖矣文学曰十九以下为殇未成人也二十而冠三十而娶可以从戎事五十以上曰艾老杖于家不从力役所以扶不足而息髙年也乡饮酒耆老异馔所以优耆耄而明养老也今五十以上至六十与子孙服挽输并给繇役非养老之意也古者有大丧者居三年不呼其门通其孝道遂其哀戚之心也今或僵尸衰绖而从戎事非所以子百姓顺孝悌之心也陛下富于春秋委任大臣公卿辅政政教未均故庶人议也御史黙然不答大夫曰明主忧劳万人思念北邉故举贤良文学髙第将欲观殊议异筞庶几云得诸生无能出竒计徒守空言不知取舍之宜时世之变此岂明主所欲闻哉文学曰诸生对筞殊路同归指在于崇礼义退财利复徃古之道匡当世之失宜可行者焉执事闇于明礼而喻于利末沮事隳议以故至今未决也大夫视文学悒悒而不言丞相史曰辩国家之政事论执政之得失何不徐徐道理相喻何至切切如此乎贤良文学皆离席曰鄙人固陋狂言以逆执事夫药酒苦于口而利于病忠言逆于耳而利于行诸生之谔谔乃公卿之良药鍼石也大夫色少寛丞相史曰今以近世观之世殊而事异文景之际建元之始民朴而归本吏亷而自重屯屯人衍而家富今政非改而教非易也何世之弥薄而俗之滋衰也贤良曰窃闻闾里长老之言徃者常民衣服温暖而不靡噐质朴牢而致用马足以易歩车足以自载酒足以合欢而不湛乐足以理心而不滛入无宴乐之闻出无佚游之观行即负羸止作锄耘用约而财饶本修而民富送死哀而不华养生适而不奢大臣正而无欲执政寛而不苛故黎民寜其性百吏保其官建元始崇文修德其后邪臣各以伎艺亏乱至治外障山海内兴诸利杨可胜告缗江充禁服张大夫革令杜周治狱夏兰之属妄搏王温舒之徒妄杀残吏萌起扰乱良民当此之时百姓不保其首领豪富莫必其族姓圣主觉焉廼诛灭残贼以塞天下之责居民肆然复安然其祸累世不复疮痍至今未息故百官尚有残贼之政而强宰尚有强夺之心大臣擅权而断击豪猾多党而侵陵富贵奢侈贫贱簒杀女红难成而易弊车噐难就而易败常民文杯画案婢妾衣纨履丝匹庶粺饭肉食无而为有贫而强夸生不养死厚葬送死殚家遣女满车富者欲过贫者欲及是以民年急嵗促寡耻而少亷刑非诛恶而奸犹不止也大夫曰吾以贤良为少愈乃反若胡车之相随乎贤良曰宫室舆马衣服噐械丧祭食饮声色玩好人情之所不能已也故圣人为之制度以防之间者士大夫务于权利怠于礼义故百姓仿效颇逾制度古者衣服不中制噐械不中用不粥于市今民间雕琢不中之物刻画无用之噐古者庶人之乗者马足以代其劳而已今富者连车列骑骖贰辎軿夫一马伏当中家六口之食亡丁男一人之事古者庶人耋老而后衣丝其余则麻枲而已今富者缛绣罗纨中者素绨锦缣常民而被后妃之服防人而居婚姻之饰古者庶人粝食藜藿非乡饮酒膢腊祭祀无酒肉今闾巷无故烹杀相聚野外负粟而徃挈肉而归夫一豕之肉得中年之收十五斗粟当丁男半月之食古者庶人春秋修其祖祠以时有事于五祀盖无出门之祭今富者祈名岳望山川椎牛击鼓戱倡舞像古者德行求福故祭祀而寛仁义求吉故卜筮而布今世俗寛于行而求于鬼怠于礼而笃于祭古者土鼓蒉枹击木拊石以尽其懽及后卿大夫有管磬士有琴瑟今富者钟鼓五乐歌儿数曺中者鸣竽调瑟郑儛赵讴古者瓦棺容尸木板堲周其后桐棺不衣采椁不斵今富者绣墙题凑中者梓棺楩椁古者明噐有形无实示民不用也后则有醯醢之藏桐马偶人其物不备今厚资多藏噐用如生人古者不封不树反虞祭于寝无庙堂之位其后则封之庶人之坟半仭其髙可隐今富者积土成山列树成林台榭连阁集观增楼古者隣有防舂不相杵巷不歌謡孔子食于有防者之侧未尝饱也今俗因人之防以求酒肉幸与小坐而责办歌舞俳优连笑伎戱古者嫁娶之服未之以记虞夏之后表布内丝骨笄象珥封君夫人加锦尚褧而已今富者皮衣朱貉防露环佩古者事生尽爱送死尽哀今生不能致其爱敬死以奢侈相髙虽无哀戚之心而厚葬重币者则以为孝黎民慕效至于废屋卖业古者夫妇之好一男一女而成家室之道及后士一妾大夫二诸侯侄娣九女而已今诸侯百数卿大夫十数中者侍御富者盈室是以女或怨旷失时男或放死无匹古者不以人力狥于禽兽不夺民财以养狗马是以财衍而力有余今猛兽竒虫不可以耕耘而令当耕耘者养食之百姓或裋褐不完而犬马衣文绣黎民或糠糟不接而禽兽食肉夫宫室奢侈林木之蠧也噐械雕琢财用之蠧也衣食靡丽布帛之蠧也狗马食人食五谷之蠧也口腹纵恣鱼肉之蠧也用费不节府库之蠧也漏积不禁田野之蠧也防祭无度伤生之蠧也目修于五色耳营于五音体极轻薄口穷甘脆功积于无用财尽于不急故国病聚不足则政怠人病聚不足则身危丞相曰治聚不足柰何贤良曰昔晏子相齐民奢示之以俭民俭示之以礼今公卿大夫诚能节车舆适衣服躬亲节俭率以敦朴罢园池损田宅内无事乎市列外无事乎山泽农夫有所施其功女红有所粥其业如是则气脉和平而无聚不足之患矣大夫曰昔公孙布被儿寛练袍衣若仆妾食若庸夫淮南逆于内蛮夷暴于外盗贼不为禁奢侈不为节何聚不足之能治乎贤良曰文景之际建元之始大臣尚有争引守正之义自此以后多承意从欲少敢直言面议而正刺因公而徇私故武安丞相讼园田争曲直于人主之前夫九层之台一倾公输子不能正本朝一邪伊望不能复故公孙丞相儿大夫侧身行道分禄以养贤卑已以下士无行人子产之继而葛绎澎侯隳坏其绪毁其客馆议堂以为马厩妇舍无养士之礼而尚骄矜之色亷耻陵迟而争于利矣大夫勃然作色黙而不应丞相史曰以贤良文学之议则有司素飡之耻使贤良而亲民伟仕亦未见其能医百姓之疾也贤良曰谈何容易而况行之乎今欲下箴石通关鬲则恐有盛胡之累怀鍼槖艾则被不工之名狼防其胡载防其尾君子之路行止之道固狭耳大夫曰今守相古之方伯専制千里善恶在己巳不能耳道何狭之有哉贤良曰今吏道壅而不选富者以财贾官勇者以死射功戱车鼎跃咸出补吏累功积日或至卿相擅生杀之柄专万民之命是以徃者郡国黎民相乗而不能理或至锯颈杀不辜而不能正执纪纲非其道故也古者封贤禄能不过百里百里之中而为都疆垂不过五十犹以为一人之身明不能照聪不能逹故立卿大夫以佐之而政治乃备今守相无古诸侯之贤而莅千里之政主一郡之众一人之身治乱在已千里与之转化不可不熟择也故人主有私人以财不私人以官大夫曰吏多不良矣又侵渔百姓长吏厉诸小吏小吏厉诸百姓贤良曰今小吏禄薄郡国繇役逺至三辅常居则匮于衣食有故则卖畜鬻产不徒是也府求之县县求之乡乡安取之哉夫欲影正者端其表欲下亷者先其身故贪鄙在率不在下教训在政不在民大夫曰君子内洁已而不能教于彼周公不能正管蔡之邪子产不能正邓晳之伪今一一责之有司有司岂能缚其手足而使之无为非哉贤良曰春秋讥刺不及庶人责其率也古者大夫将临刑声色不御耻不能以化而伤其不全也政教闇而不着百姓蹶而不扶若此则何以为民父母大夫曰人君不畜恶民农夫不畜恶草鉏恶草而众苖成刑恶民而万夫悦故刑所以正民鉏所以别苖也贤良曰刑之于治犹筞之于御也良工不能无筞御者有筞而勿用今废其纪纲而不能张坏其礼义而不能防陷民于罔从而猎之以刑是犹开其阑牢发以毒矢也曽子曰上失其道民散久矣如得其情则哀矜而勿喜不伤民之不治而伐己之能得奸犹弋者覩鸟兽挂罻罗而喜也管子曰仓廪实而知礼节百姓足而知荣辱方今之务在罢盐鐡退权利分土地趣本业养桑麻尽地力则民自富民无饥寒之忧则教可成也语曰既富矣又何加焉曰教之夫如是则民徙义而从善入孝而出悌何暴慢之有大夫曰县官铸农噐使民务本不营于末则无饥寒之累盐铁何害而罢贤良曰农天下之大业也鐡噐民之大用也噐用便利则用力少而得作多功用不具则田畴荒而谷不殖徃时盐与五谷同价噐和利而中用今县官鼓铸鐡噐大抵多为大噐不给民用盐鐡价贵百姓皆不便贫民或木耕手耨土耰啖食鐡官卖噐不售或颇赋于民卒徒作不中程时命助之徴发无限百姓苦之今能务本去末湛民以礼示民以朴则百姓反本而不营末矣丞相史曰先王之道轶久而难复贤良文学之言深逺而难行非当世之所能及也于是遂罢议【本纪盐鐡论通典】
　　桓寛曰余覩盐鐡之议异哉吾所闻汝南朱子伯为子言当此之时豪俊并进四方辐凑贤良茂陵唐生文学鲁万生之伦六十余人咸聚阙庭舒六艺之风论太平之原智者赞其虑仁者明其施勇者见其断辩者陈其词訚訚焉侃侃焉虽不能详备斯可略观矣然蔽于云雾终废不行悲夫公卿知任武可以辟地而不知德广可以附逺知权利可以广用而不知稼穑可以富国也近者亲附逺者恱德则何为而不成何求而不得不出于斯路而务畜利长威岂不谬哉中山刘子雍言王道矫当世复诸正务在乎反本直而不徼切而不斌斌然斯可谓宏博君子矣九江祝生奋由路之意推史鱼之节发愤懑刺讥公卿介然直而不挠可谓不畏强御矣桑大夫据当世合时变推道术尚权利辟略小辩虽非正法然巨儒宿学不能自解博物通逹之士也然摄公卿之柄不引凖绳以道化下放于利末不师古始处非其位行非其道果陨其姓以及厥宗车丞相履伊吕之列当轴处中括囊不言容身而去彼哉彼哉若夫丞相御史大夫两府之士不能正议以辅宰相成同类长同行阿意茍合以说其上斗筲之徒何足算也
　　时济隂魏相亦以文学对筞谓赏罚所以劝善禁恶政之本也日者燕王为无道韩义出身彊谏为王所杀义无比干之亲而蹈比干之节宜显赏其子以示天下明为人臣之义霍光纳其言因擢义子延夀为谏大夫【考异曰此事通鉴载于燕王桑宏羊谋反坐诛之后且云久之魏相对筞非也按昭帝时唯始元五年下诏举贤良文学六年有司与贤良文学论难盐铁事自此以后无再举贤良文学之文然通鉴所以载于元鳯元年燕王死之后者正以魏相筞云日者燕王为无道韩义谏而死遂附于此不知相所谓燕王为无道者乃昭帝初立时燕王与齐孝王子刘泽等谋杀隽不疑义以谏死至六年举贤良文学而相对筞遂及之耳故相传云相以贤良对筞髙第为茂陵令御史大夫桑宏羊客诈称御史为相所捕论益知相对筞在宏羊未死之前明矣】相为茂陵令御史大夫桑宏羊客诈称御史止传丞不以时谒客怒丞相疑其有奸收捕按致其罪论弃客市茂陵大治【韩延夀魏相传】初苏武在北海上汉求武及马宏等后匈奴归此二人【考异曰匈奴传云壷衍鞮单于立三嵗卫律更谋归汉使不降者苏武马宏等单于以始元二年立如此则武归当在始元四年按纪移中监苏武以始元六年春至以为典属国武传云武来归明年上官桀等谋反桀以元鳯元年诛则武归在始元六年而匈奴传所载误矣又武传云昭帝即位数年匈奴与汉和亲汉求武等匈奴诡言武死后汉使复至常恵夜见汉使教以天子射鴈得帛书言武在某泽中使者让单于单于乃归武等以此攷之初不出于卫律今从武传】故凡从武还者九人既至京师拜为典属国霍光上官桀素与李陵善遣陵故人陇西任立政等三人俱至匈奴招陵立政等至单于置酒赐汉使者李陵卫律皆侍坐立政等见陵未得私语即目视陵而数数自循其刀环握其足隂谕之言可还归汉也后陵律持牛酒劳汉使博饮两人胡服椎结【读曰髻】立政大言曰汉已大赦中国安乐主上富于春秋霍子孟上官少叔用事以此言防动之陵黙不应熟视而自循其髪荅曰吾已胡服矣有顷律起更衣立政曰咄少卿良苦霍子孟上官少叔谢女陵曰霍与上官无恙乎立政曰请少卿来归故乡毋忧富贵陵字立政曰少公归易耳恐再辱奈何语未卒卫律还颇闻余语曰李少卿贤者不独居一国范蠡徧游天下由余去戎入秦今何语之亲也因罢去立政随谓陵曰亦有意乎陵曰丈夫不能再辱遂死于匈奴【本纪苏武常恵李陵匈奴传通鉴】夏旱大雩不得举火【本纪五行志】上官桀安记光过失予燕王令上书告之又为丁外人求封燕王大喜上书称子路防姊朞而不除孔子非之子路曰由不幸寡兄弟不忍除之故曰观过知仁今臣与陛下独有长公主为姊陛下幸使丁外人侍之外人宜爵号书奏上以问光光执不许桀等又诈使人为燕王旦上书曰昔秦据南面之位制一世之命威服四夷轻弱骨肉显重异族废道任刑无恩宗室其后尉佗入南越陈渉呼楚泽近狎作乱内外俱发赵氏无炊火焉髙皇帝览踪迹观得失见秦建本非是故改其路规土连城布王子孙是以枝叶扶疎异姓不得间也今陛下承明继成委任公卿羣臣连与成朋非毁宗室肤受之愬日骋于廷恶吏废法立威主恩不及下究又言光专权自恣疑有非常臣旦愿归符玺入宿卫察奸臣之变时上年十四觉其诈【本纪燕王霍光传　考异曰本纪云桀等诈使人为燕王旦上书霍光传云上曰朕知是书诈也将军之广明都郎属耳燕王何以得知之至燕王传乃云旦自上疏又云帝觉其有诈遂亲信光与霍光传所载殊乖异顔氏疑燕王传之误今从本纪及霍光传】
　　元鳯元年春三月赐郡国所选有行义者涿郡韩福等五人帛人五十匹遣归【本纪　考异曰荀纪载于始元元年今从汉书本纪】迁赵充国中郎将将屯上谷还为水衡都尉【充国传百官表】八月上官桀等谋令长公主置酒请霍光伏兵格杀之因废帝迎立燕王【光传　考异曰外戚传载桀又谋诱燕王至而诛之因废帝而立桀此必无之事殆当时文致之辞也本纪诏亦不过曰共谋令长公主置酒伏兵杀大将军光徴立燕王为天子亦无诛燕王立桀之语今从本纪削去此两语推原其始不过争权遂致于此当是时也首发此谋者燕仓仓为大将军幕府军吏继以告杨敞敞即燕王所告长史敞亡功至搜粟都尉者也闻其事于朝者乃杜延年延年又光亲信腹心之人也事之终始发于此三人固不无可疑者至宣帝时魏相欲摧霍氏或告霍禹等欲令太后置酒引丞相斩之因废帝而立禹谓霍氏怨望欲杀相则有之至于废天子而立禹是亦诛燕王立桀之类也出乎尔者反乎尔其斯之谓与唯禇先生补史记侯表书上官桀曰与大将军霍光争权因以谋反族灭此得之矣千百载之下不欲擅变旧史因书于此焉】燕王置驿书徃来相报许立桀为王外连郡国豪桀以千数旦以语相平平曰大王前与刘泽结谋事未成而发觉者以刘泽素夸好侵陵也平闻左将军素轻易车骑将军少而骄臣恐其如刘泽时不能成又恐既成反大王也旦曰前日一男子诣阙自谓故太子长安中民趣乡【读曰向】之正讙不可止大将军恐出兵陈之以自备耳我帝长子天下所信何忧见反后谓羣臣盖主报言独患大将军与右将军王莽今右将军物故丞相病幸事必成徴不久令羣臣皆装是时天雨虹下属【之欲反】宫中饮井水井水竭厠中豕羣出坏大官灶乌鹊鬭死防舞殿端门中殿上户自闭不可开天火烧城门大风坏宫城楼折防树木流星下堕后妃以下皆恐王惊病使人祠葭【音家】水台【音怡】水王客吕广等知星为王言当有兵围城期在九月十月汉当有大臣戮死者王愈忧恐谓广等曰谋事不成妖祥数见兵气且至奈何防盖主舎人父假稻田使者燕仓知其谋【燕王传】仓故为大将军幕府军吏【补史记侯表】以告大司农杨敞敞素谨畏不敢言廼移病卧以告谏大夫杜延年延年以闻【敞传】九月诏丞相部中二千石逐捕【燕王传】丞相徴事任宫格捕桀杀之便门丞相少史王夀【考异曰汉书侯表作王山夀史记侯表作王山今从汉书纪作王夀】説安与俱入丞相斩安【补史记侯表】时典属国苏武子男元与安有谋坐死武素与桀宏羊有旧又数为燕王所讼廷尉穷治党与奏请逮捕武霍光寝其奏免武官【苏武传】冬十月封延年仓宫夀皆为列侯【本纪】杨敞以九卿不輙言故不得侯【杨敞传　按原本不书封延年等列侯句当是脱落今补入】旦闻桀安等事觉忧懑置酒与羣臣妃妾别因欲自杀左右止王防天子使使者赐旦玺书曰昔髙皇帝王天下建立子弟以藩屏社稷先日诸吕隂谋大逆刘氏不絶若髪頼绛侯等诛讨贼乱尊立孝文以安宗庙非以中外有人表里相应故邪樊郦曹灌擕剑推锋从髙帝垦菑【古灾字】除害耘鉏海内勤苦至矣然赏不过封侯今宗室子孙曽无暴衣露冠之劳裂地而王之分财而赐之父死子继兄终弟及今王骨肉至亲敌吾一体廼与他姓异族谋害社稷亲其所踈踈其所亲有逆悖之心无忠爱之义如使古人有知当何面目复奉齐酎见髙祖之庙乎旦得书以绶自绞天子加恩赐旦諡曰刺王【燕王传】大将军光既诛上官桀遂遵武帝法度以刑罚痛绳羣下繇是俗吏上严酷以为能而河南太守丞淮阳黄霸独用寛和名【循吏传】大将军长史丙吉荐儒生王仲翁萧望之等数人于霍光皆召见光自经上官桀等谋后出入自备吏民当见者露索去兵刄两吏夹持望之独不肯听自引出閤曰不愿见吏牵持匈匈光闻之告吏勿持望之既至前説光曰将军以功德辅幼主将以流大化致于治平是以天下之士延颈企踵争愿自効以辅髙明今士见者皆先露索挟持恐非周公相成王躬吐握之礼致白屋之意于是光独不除用望之而仲翁等皆补大将军史【望之传】宗止刘德杂案上官氏盖主事盖长公主孙谭遮德自言德数【所具反】责以公主起居无状侍御史以为光望不受女承指劾德诽谤诏狱免为庶人屏居山田光闻而恨之复白召德守青州刺史【刘徳传百官表】
　　二年夏六月赦天下【本纪】
　　三年春正月泰山莱芜山南匈匈有数千人声民视之有大石自立髙丈五尺大四十八围入地深八尺三石为足石立后有白乌数千下集其旁是时昌邑有枯社木卧复生又上林有桞树枯僵自起生【按原本无此句与下文不应当是脱落今补入】符节令鲁国眭【息随反】宏推春秋之意以为石栁皆隂类下民之象泰山者岱宗之岳王者易姓告代之处今大石自立僵【居羊反】栁复起非人力所为宏意亦不知其所在即説曰先师董仲舒有言虽有继体守文之君不害圣人之受命汉家尧后有传国之运宜求索贤人防以帝位而退自封百里如殷周二王后以承顺天命宏使友人内官长赐上此书时帝幼大将军光秉政恶之下其书廷尉奏赐宏妄设妖言惑众大逆不道皆伏诛【眭宏传】二月癸丑下廷尉王平少府徐仁狱光以其防法轻重皆坐以纵反者【考异曰此通鉴本文也按传无卒下之狱四字兼前已云光以千秋擅召二千石外内异言遂下廷尉平少府仁狱今又云卒下之狱则为重复今除去此四字】冬辽东乌桓反先是匈奴三千余骑入五原霍光欲发兵邀【于尧反】击之以问赵充国【考异曰按传武都氐反赵充国以防军都尉将兵击定之迁中郎将武都氐反在元年当是元年已为中郎将此言防军都尉恐误今除去之】充国以为招冦生事非计也光更问中郎将范明友明友言可击于是拜明友为度辽将军击之斩首六千余级获三王首匈奴繇是恐不敢出兵【本纪匈奴传】太史令张夀王上书言歴者天地之大纪上帝所为传黄帝调律歴汉元年以来用之今隂阳不调宜更歴之过也诏下主歴使者鲜于妄人诘问夀王不服妄人请与治歴大司农中丞麻光等二十余人杂候日月晦朔望八节二十四气钧校诸歴用状奏可诏与丞相御史大将军右将军史各一人杂候上林清台课诸歴防宻凡十一家以元鳯三年十一月朔旦冬至尽五年十二月各有第夀王课防逺案汉元年不用黄帝调歴夀王非汉歴逆天道非所宜言大不敬有诏勿劾复候尽六年太初歴第一即墨徐万且【子余反】长安徐禹治太初歴亦第一夀王及待诏李信治黄帝调歴课皆防阔又言黄帝至元鳯三年六千余嵗丞相属宝长安单安国安陵桮育治终始言黄帝以来三千六百二十九嵗不与夀王合夀王又移帝王録舜禹年嵗不合人年夀王言化益为天子代禹骊山女亦为天子在殷周间皆不合经术夀王歴廼太史官殷歴也夀王猥曰安得五家歴又妄言太初歴亏四分日之三去小余七百五分以故隂阳不调谓之乱世劾夀王吏八百石古之大夫服儒衣诵不详之辞作妖言欲乱制度不道奏可夀王候课比三年下终不服再劾死更赦勿劾遂不更言诽谤益甚竟以下吏【律歴志】是嵗青州刺史刘德为宗正光禄大夫河内蔡义为少府【百官表】初义以明经给事大将军莫府迁补覆盎城门候久之诏求能为韩诗者徴义待诏久不进见义上防曰臣山东草莱之人行能亡所比容貌不及众然而不弃人伦者窃以闻道于先师自托于经术也愿赐清闲【读曰闲】之燕得尽精思于前上召见义説诗甚说【读曰恱】之擢为光禄大夫给事中进授帝至是为少府【义传】
　　四年春正月丁亥帝加元服【本纪　通典载帝冠辞曰陛下摛着先帝之光辉以承皇天之嘉祐钦奉孟春之吉辰普尊天道之郊域秉率万福之丕灵始加昭明之元服推逺冲孺之幼志蕴积文武之就德肃勤髙祖之清庙六合之内靡不蒙福承天无极】是时帝始冠长八尺二寸【外戚许后传】通诗尚书有明哲之性霍光亡周公之德秉政九年久于周公上既冠而犹不归政【五行志】是月丞相富民定侯田千秋薨【本纪　考异曰百官表史记将相表皆云正月甲戌千秋薨按长歴是年二月乙夘朔逆而推之正月无甲戌当是字误今除之】初千秋年老上优之朝见得乗小车因号曰车丞相【千秋传】魏相为河南太守禁止奸邪豪彊畏服田千秋子为雒阳武库令自见失父而相治郡严恐久获辠乃自免去相使掾追呼之遂不肯还相独恨曰大将军闻此令去官必以我为用丞相死不能遇其子使当世贵人非我殆矣武库令西至长安大将军光果以责过相曰幼主新立以为函谷京师之固武库精兵所聚故以丞相弟为关都尉子为武库令今河南太守不深惟国家大筞茍见丞相不在而斥逐其子何浅薄也后人有告相贼杀不辜事下有司河南卒戍中都官者二三千人遮大将军自言愿复留作一年以赎太守罪河南老弱万余人守关欲入上书关吏以闻大将军用武库令事遂下相廷尉狱【魏相传】二月乙丑御史大夫王防为丞相封宜春侯【百官表　考异曰胡致堂管见谓田千秋薨二年不拜丞相是霍光少昭帝也杨敞薨逾月而拜蔡义为丞相是霍光不敢少宣帝也其言善矣殊不知田千秋之后即拜王防为相通鉴失于登载遂使致堂误发此议耳今据百官表増入】大司农杨敞为御史大夫【百官表王防传】夏六月赦天下【本纪】初李广利击大宛还过杅【音乌】弥杅弥遣太子頼丹为质于龟兹【音邱慈　按西域传此下有广利责兹不得受杅弥质即将頼丹入至京师昭帝以为校尉将军田轮防事此本不载当是脱落】楼兰王死匈奴先闻之遣其质子安归归得立为王汉遣使诏新王令入朝天子将加厚赏楼兰王继母谓王曰先王遣两子质汉皆不还奈何欲徃朝乎王用其计谢使曰新立国未定愿待后年入见天子【西域传】傅介子从大宛还奏事诏拜介子为中郎迁平乐监介子谓大将军光曰楼兰兹数反覆愿徃刺之以威示诸国大将军曰兹道逺且验之于楼兰于是白遣之介子与士卒俱赍金币扬言以赐外国为名至楼兰楼兰王贪汉物来见使者介子与坐饮陈物示之饮酒皆醉介子谓王曰天子使我私报王王起随介子入帐中屏语壮士二人从后刺之立死其贵人左右皆防走介子告谕以王负汉罪天子遣我来诛王【傅介子传】当更立王弟尉屠耆在汉者【西域传　考异曰傅介子传云当更立前太子质在汉者与西域传所言不同按其后汉卒立尉屠耆当是西域传所言为正今从之】秋七月乙巳诏曰楼兰王安归【考异曰西域传作尝归按本纪傅介子传皆作安归今从之】常为匈奴间候遮汉使者发兵杀略卫司马安乐光禄大夫忠期门郎遂成等三軰及安息大宛使盗取节印献物甚逆天理平乐监傅介子持节使诛斩楼兰王安归首县之北阙以直报怨不烦师众其封介子为义阳侯又封范明友为平陵侯【考异曰本纪作夏四月按功臣表二人并以七月乙巳封今从表　按原本不书范明友之封与考异所云不合今补入】士刺王者皆补侍郎【傅介子传功臣表】九月客星在紫宫中斗枢极间【天文志】
　　五年夏四月烛星见奎娄间【天文志】六月发三辅及郡国恶少年吏有告劾亡者屯辽东【本纪　考异曰天文志云发三辅郡国少年诣北军与纪不同今从本纪】是嵗詹事鲁国韦贤为大鸿胪【百官表】贤兼通礼尚书以诗教授号称邹鲁大儒徴为博士给事中进授帝诗稍迁光禄大夫詹事至大鸿胪【韦贤传】
　　六年冬十一月乙丑御史大夫杨敞为丞相封安平侯【百官表侯表　考异曰百官表作十一月己丑通鉴作十一月乙丑按长歴是嵗十一月己亥朔无己丑今从通鉴】初敞尝给事大将军莫府为军司马霍光爱厚之【敞传】封右将军张安世富平侯【本纪侯表】乌桓复犯塞【考异曰通鉴载于拜杨敞相前按杨敞蔡义之拜张安世之封盖同一日本纪叙安世封于乌桓之前则二人之除亦在前无疑今从本纪书乌桓犯塞事于张安世封侯之后　按原本此上不书安世之封与考异不合今补入】是嵗史乐成为少府河东太守田延年为大司农【百官表】元平元年春正月庚子日出时有黑云状如焱风乱鬊【音舜】转出西北东南行转而西有顷亡【天文志】二月乙酉牂云如狗赤色长尾三枚夹汉西行【天文志】水衡都尉赵充国为后将军水衡都尉光禄大夫韩増为前将军徙右将军张安世为车骑将军光禄勲【百官表　按原本徙右将军张安世句属后文大将军光白皇后之下于文义未安今移入此处】夏四月癸未帝崩于未央宫【本纪】初霍光欲皇后擅宠有子因上体不安左右及医皆阿意言宜禁内虽宫人使令皆为穷袴多其带后宫莫有进者【外戚传】唯皇后颛寝皇后年六嵗而立立十年而帝崩遂絶继嗣【五行志】大将军光白皇后请徴昌邑王贺六月丙寅王受皇帝玺绶【宣帝纪】昌邑王贺哀王子也【霍光昌邑王传】在国素狂纵武帝之防贺游猎不止中尉琅邪王吉上防谏曰臣闻古者师日行三十里吉行五十里今者大王幸方与【音房预】曽不半日而驰二百里百姓颇废耕桑治道牵马臣愚以为不可数变昔召公述职当民事时舍于棠下而聼断焉是时人皆得其所后世思其仁恩至虖不伐甘棠甘棠之诗是也大王不好书术而乐逸防非所以进仁义之隆也及徴书至王吉又奏书戒王曰臣闻髙宗谅闇三年不言今大王以丧事徴慎毋有所发且何独丧事凡南面之君何言哉天不言四时行焉百物生焉愿大王察之【通鉴王吉传】昌邑王既立行滛乱大将军光忧懑以问大司农田延年乃引延年给事中隂与车骑将军张安世图计议既定即与羣臣俱见白太后具陈昌邑王不可以承宗庙状羣臣以次上殿召昌邑王伏前听诏光与羣臣连名奏王尚书令读奏曰丞相臣敞大司马大将军臣光车骑将军臣安世度辽将军臣明友前将军臣増后将军臣充国御史大夫臣义宜春侯臣谭当涂侯臣圣随桃侯臣昌乐杜侯臣屠耆堂太仆臣延年太常臣昌大司农臣延年宗正臣德少府臣乐成廷尉臣光执金吾臣延夀大鸿胪臣贤左冯翊臣广明右扶风臣德长信少府臣嘉故典属国臣武京辅都尉臣广汉司校尉臣辟兵诸吏文学光禄大夫臣迁臣畸臣吉臣赐臣管臣胜臣梁臣长幸臣夏侯胜太中大夫臣德臣卭昧死言皇太后陛下臣敞等顿首死罪天子所以永保宗庙总一海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使徴昌邑王立为皇太子受皇帝玺自之符玺取节十六朝暮临【力禁反】令从官更持节从召内泰壹宗庙乐人辇道牟首鼓吹歌舞悉奏众乐发长安厨三太牢具祠阁室中祀已与从官饮防【徒敢反】驾法驾皮轩鸾旗驱驰北宫桂宫弄彘鬭虎与从官官奴夜饮湛【读曰沈又曰眈】沔于酒诏太官上乘舆食如故食监奏未释服未可御故食复诏太官趣具无关食监太官不敢具即使从官出买鸡豚诏殿门内以为常臣敞等数进谏不变更日以益甚恐危社稷不可以承天序奉祖宗庙子万姓当废皇太后诏曰可光扶王下殿送至昌邑邸太后诏归贺昌邑赐汤沐邑二千户昌邑羣臣坐在国时不举奏王罪过令汉朝不闻知又不能辅道【读曰导】陷王大恶【考异曰王吉传陥王大恶下有皆下狱三字又霍光传云光尽驱出昌邑羣臣置金马门外车骑将军安世将羽林骑收缚二百余人皆送廷尉诏狱是昌邑羣臣下狱已见于安世收缚之时时昌邑盖未废也至王吉传所载乃是昌邑已废汉朝加羣臣之罪悉诛杀之非始收下吏也吉传为误通鉴从两传俱载非是今删去王吉传皆下狱三字】诛杀二百余人出死号呼【火故反】市中曰当断不断反受其乱【霍光传王吉传】



&lt;史部,编年类,西汉年纪&gt;
　　钦定四库全书
　　西汉年纪卷十九　　　　宋　王益之　撰宣帝
　　孝宣皇帝戾太子孙也巫蛊事起坐收系郡邸狱【汉旧仪郡邸狱治天下郡国上计者属大鸿胪】时丙吉为廷尉监诏治巫蛊郡邸狱吉择谨厚女徒复作淮阳郭征卿令保飬曽孙因遭大赦吉廼载曽孙送祖母史良娣家后有诏掖庭飬视时掖庭令张贺哀曽孙奉飬甚谨既壮为取暴室啬夫许广汉女曽孙因依倚广汉兄弟及祖母家史氏【本纪李竒曰复作女徒也谓轻罪男子守邉一嵗女子輭弱不任守令复令作于官亦一嵗故谓之复作徒也　考异曰本纪作赵徴卿今从丙吉传作郭字　按原本无因遭大赦以下事义未了且无以为后文封许广汉等事张本当是脱落今补入】元平元年六月癸巳大将军霍光奏昌邑王滛乱请废【按原本无元平元年以下文义不相属今从本纪补入】秋七月光等议定以闻皇太后诏即皇帝位八月己巳丞相敞薨【本纪按八月以下原脱今补入】九月戊戌御史大夫蔡义为丞相【百官表】封阳平侯义时年八十余短小无须眉貌似老妪行步俛偻【力主反】常两吏扶夹廼能行时大将军光秉政议者或言光置宰相不选贤茍用可颛制者光闻之谓侍中左右及官属曰以为人主师当为宰相何谓云云此语不可使天下闻也【蔡义传　考异曰百官表作戊戌荀纪作戊寅通鉴从荀纪按长歴是年八月乙丑朔戊寅乃八月十四九月却有戊戍当是荀纪误今从百官表】左冯翊田广明为御史大夫【百官表】大将军光条奏羣臣諌昌邑王皆超迁光禄大夫夏侯胜为长信少府赐爵闗内侯御史中丞于定国为光禄大夫平尚书事太仆丞张敞为豫州刺史光以为羣臣奏事东宫太后省政宜知经术白令胜用尚书授太后十一月壬子立皇后许氏【本纪　按四年载霍后母显使淳于衍隂杀许后而不书许后之立前后文义未安今从本纪増入】皇太后归长乐宫长乐宫初置屯卫【本纪　考异曰通鉴据外戚传遂于此上书尊太后为太皇太后按本纪不书后云皇太后归长乐宫使帝即位之初已尊为太皇太后不应尚以皇太后为称也又元帝纪元帝即位尊皇太后为太皇太后释者以为上官后是昭后至元帝初方为太皇太后在宣帝时固未尝举此典也外戚传误以元帝为宣帝刘氏已辨之矣通鉴既于宣帝即位初书尊皇太后为太皇太后于元帝即位初又书尊皇太后为太皇太后殊为乖误今于宣纪削去此语】
　　本始元年春正月募郡国吏民訾百万以上徙平陵【本纪】诏有司论定策功以大司马大将军光功徳过太尉周勃车骑将军安世故丞相杨敞功比丞相陈平前将军韩増丞相蔡义功比颍隂侯灌婴太仆杜延年功比朱虚侯刘章后将军赵充国大司农田延年少府史乐成功比典客刘掲【杜延年传】廼诏曰夫褒有徳赏元功古今通谊也大司马大将军博陆侯光宿卫忠正宣徳明恩守节秉谊以安宗庙其以河北东武阳益封光万七千户与故所食凡二万户【霍光传】车骑将军光禄勲富平侯安世功次大将军益封万六百户【安世传】六月诏曰故皇太子在湖未有号諡嵗时祠其议諡置园邑有司奏请礼为人后者为之子也故降其父母不得祭尊祖之义也陛下为孝昭帝后承祖宗之祀制礼不逾闲谨行视孝昭帝所为故皇太子起位在湖史良娣冡在博望苑北亲史皇孙位在广明郭北諡法曰諡者行之迹也愚以为亲諡宜曰悼母曰悼后比诸侯王园置奉邑三百家【考异曰戾太子传作悼皇荀纪作悼考按有司所请之辞谓礼为人后者为之子也故降其父母不得祭陛下为孝昭帝后又曰亲宜比诸侯王以此攷之称皇考与上下文殊不协通鉴削去皇考两字深有意义今从之】故皇太子諡曰戾置奉邑二百家史良娣曰戾夫人置守冡三十家园置长丞周卫奉守如法以湖阌【许宻反】乡邪里聚为戾园长安白亭东为戾后园广明成乡为悼园皆改葬焉【戾太子传】侍御史严延年劾大司农田延年持兵干属【之欲反】车大司农自讼不干属车事下御史中丞谴责延年何以不移书宫殿门禁止大司农而令得出入宫于是覆劾延年阑内罪人法至死延年亡命【严延年传考异曰按本纪本始二年春田延年坐盗増僦直自杀干属车事不知其时传谓在劾霍光后今载于田延】
　　【年死前一年之末】
　　本始二年春以水衡钱为平陵徙民起第宅【本纪应劭曰水衡与少府皆天子私藏县官公作当仰给司农今出水衡钱言宣帝即位为异政也】夏五月诏议孝武庙乐有司请加尊号六月庚午尊孝武庙为世宗【按原本无诏议孝武庙乐以下至此考宣纪五月议庙乐六月尊为世宗乃始告祠当是原本脱误今増入】告祠世宗庙日有白鹤集后庭以立世宗庙告祠孝昭寝有鴈五色集殿前西河筑世宗庙神光兴于殿旁有鸟如白鹤前赤后青神光又兴于房中如烛状广川国世宗庙殿上有钟音门户大开夜有光殿上尽明上廼下诏赦天下时霍光辅政上共【读曰恭】已南面非宗庙之祀不出【郊祀志】亥夕辰星与翼出蚤其后荧惑守房之钩钤【天文志】是嵗博士东海后仓为少府【百官表】仓事同郡孟卿説礼数万言号曰后氏曲台记授沛闻人通汉梁戴徳戴圣沛庆普【儒林传】
　　本始三年春正月癸亥皇后许氏崩【本纪　按原本不书许后之崩与下文立霍后节不相照应今从本纪増入】乌孙昆弥自将五万余骑与校尉常恵从西方入至右谷【音鹿】蠡【音黎】庭获单于父行及嫂居次名王犂污都尉千长骑将以下三万九千余级得马牛羊驴驘橐駞七十余万头乌孙皆自取卤获恵从吏卒十余人随昆弥还封恵长罗侯【乌孙传　考异曰乌孙传三万九千余级作四万级今从匈奴及常恵传又常恵传七十余万头作六十余万头今从乌孙匈奴传　按宣纪及匈奴乌孙二传本始二年匈奴西伐乌孙乌孙昆弥及公主上书求救汉兵大发十五万骑五将军分道并出校尉常恵持节防乌孙兵咸击匃奴三年春师发长安夏五月军罢校尉常恵将乌孙兵入匃奴右地大克获此本首尾不具疑有脱落】六月己丑丞相阳平节侯蔡义薨【本纪义传考异曰荀纪作乙丑误今从汉书】甲辰长信少府韦贤为丞相【百官表】封扶阳侯时贤七十余以先帝师甚见尊重【韦贤传】大司农魏相为御史大夫【百官表】
　　本始四年春正月诏曰盖闻农者兴徳之本也今嵗不登已遣使者振贷因乏其令太官损膳省宰【汉仪注太宰令屠者七十二人宰二百人】乐府减乐人使归就农业丞相以下至都官令丞上书入谷输长安仓助贷贫民民以车船载谷入闗者得毋用传【张恋反本纪】三月乙邜立皇后霍氏赐丞相以下至郎吏从官金钱帛各有差赦天下【本纪】后光女也【荀纪】母显既使淳于衍隂杀许后因为【于伪反】成君衣补治入宫具劝光内之果立为皇后初许后起微贱登至尊日浅从官车服甚节俭五日一朝皇太后于长乐宫亲奉案上食以妇道共飬及霍后立亦修许后故事而皇太后亲霍后之姊子故常竦体敬而礼之皇后轝驾侍从甚盛赏赐官属以千万计与许后时县絶矣上亦宠之颛房燕【外戚传】秋七月甲辰辰星在翼月犯之是日荧惑入舆鬼天质【天文志】
　　地节元年春正月戊午乙夜月食荧惑【天文志】有星孛于西方去太白二丈所【本纪五行志】夏六月戊戌甲夜客星又居左右角间东南指长可二尺色白【天文志】丙寅客星见贯索东北南行至七月癸酉夜入天市芒炎东南指其色白【天文志】是嵗光禄大夫水衡都尉于定国为廷尉【百官表】定国乃迎师学春秋身执经北面备弟子礼为人谦恭尤重经术士虽卑贱徒步徃过定国皆与钧礼恩敬甚备学士咸称焉【按原本脱虽卑贱以下二十二字今从定国传补入】其决疑平法务在哀鳏寡罪疑从轻加审慎之心朝廷称之曰张释之为廷尉天下无寃民于定国为廷尉民自以不寃【定国传　考异曰刑法志谓上感路温舒之言为置廷尉平秩六百石于是选于定国为廷尉按本纪地节三年置廷尉平百官表于定国为廷尉在地节元年如此则志误明矣今从百官表】
　　地节二年春大司马大将军霍光病笃车驾自临问光病上为之涕泣光上书谢恩曰臣兄骠骑将军去病从军有功病死赐諡景桓侯絶无后臣愿以所封东武阳邑三千五百户分与兄孙奉车都尉山为列侯奉去病祀事下丞相御史即日拜光子禹为右将军三月庚午光薨諡曰宣成侯【光传史记补表　考异曰荀纪书于光薨之后按光传光上书谢恩曰愿分国邑封兄孙奉车都尉山为列侯奉去病祀事下丞相御史即日拜光子禹为右将军光薨以此攷之禹之拜将军在光未死之前明矣今从本传】御史大夫魏相上疏曰圣主褒有徳以懐万方显有功以劝百僚是以朝廷尊荣天下乡【读曰向】风国家承祖宗之业制诸侯之重新失大将军宜宣章盛徳以示天下显明功臣以填【竹刃反】藩国毋空大位以塞争权所以安社稷絶未萌也车骑将军安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使専精神忧念天下思惟得失上亦欲用之安世深辞弗能得乃拜为大司马车骑将军领尚书事【安世传　考异曰通鉴考异云百官表地节三年四月戊申张安世为大司马七月戊戌更为卫将军霍禹为大司马七月壬辰禹要斩荀纪三年四月戊辰安世为大司马按明年四月无戊辰七月无戊戌又不当再言七月以宣纪张安世霍光传考之安世为司马当在今年为卫将军当在明年十月禹死在四年七月盖年表旁行通连书之致此误也今从通鉴　按原本无上亦欲用之以下文意未足今増入】上始亲政事又思报大将军功徳廼复使乐平侯山领尚书事而令羣臣得奏封事以知下情【本纪　考异曰此据本纪所书当霍光既死之后魏相上书遂以安世领尚书上始亲政事又思报大将军功徳故令山领尚书又惧其壅蔽复令羣臣奏封事此当时之事情也通鉴删去令羣臣奏封事一节未完又按通鉴载魏相上封事请以安世为大将军以塞争权按纪羣臣奏封事乃为防霍山领尚书不应先此已有封事之名当改作上疏两字通鉴又载魏相因许广汉奏封事请损霍氏权及白去副封事按魏相传云相因平恩侯奏封事广汉封平恩乃在地节三年不应先以为称今载于封平恩侯之次】
　　地节三年春三月诏曰盖闻有功不赏有罪不诛虽唐虞犹不能以化天下今胶东相王成劳【卢到反】来【卢代反】不怠流民自占【之赡反】八万余口治有异等其秩成中二千石赐爵闗内侯【本纪】未及徴用防病卒官后诏使丞相御史问郡国上计长吏守丞以政令得失或对言前胶东相成伪自増加以蒙显赏是后俗吏多为虚名云【循吏传】夏四月戊申立子奭为皇太子大赦天下【本纪通鉴考异曰通鉴考异云荀纪立皇太子在去年四月戊申汉书旧本亦然顔注据疏广及丙吉传并云地节三年立皇太子知在此年者是也今从之】乃封太子外祖父许广汉为平恩侯魏相因广汉奏封事言后元以来政繇冡宰今光死子为右将军兄子秉枢机昆弟诸壻据权势光夫人显及诸女皆通籍长信宫宜有以损夺其权又故事诸上书者皆为二封署其一曰副领尚书者先发副封所言不善屏去不奏相复因广汉白去副封以防雍蔽帝善之【相传外戚传　按二年使乐平侯山领尚书节考异云云则此处当有封许广汉及魏相因广汉上封事事原本脱去乃封太子外祖父以下至此今补入】京师大雨雹大行治礼丞萧望之因是上疏愿赐清闲【读曰闲】之宴口陈灾异之意帝自在民间闻望之名曰此东海萧生邪下少府宋畸【居宜反】问状无有所讳望之对以为春秋昭公三年大雨雹是时季孙専权卒逐昭公乡【读曰向】使鲁君察于天变宜亡此害今陛下以圣徳居位思政求贤尧舜之用心也然而美祥未臻隂阳不和是大臣任政一姓擅埶之所致也附枝大者贼本心私家盛者公室危唯明主躬万机选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立奸邪塞私权废矣对奏天子拜望之为谒者【望之传　考异曰通鉴载于韦贤致仕魏相拜相丙吉除御史大夫后今从荀纪载于三人除拜之前】时上博延贤良多上书言便宜輙下望之问状髙者请丞相御史次者中二千石试事满嵗以状闻下者报闻或罢归田里所白处奏皆可累迁谏大夫丞相司直嵗中三迁官至二千石【望之传荀纪】五月甲申丞相扶阳侯韦贤以老病乞骸骨赐黄金百斤罢归加赐第一区丞相致仕自贤始【百官表韦贤传】六月壬辰御史大夫魏相为丞相辛丑太子太傅丙吉为御史大夫【百官表】冬十月【按原本无冬十月三字今据二年使张安世领尚书下考异补入】戊戌更以张安世为卫将军两宫卫尉城门北军兵属焉以霍禹为大司马冠小冠亡印绶以虗尊加之而实夺其众【霍光张安世传　考异曰据本纪十月诏罢车骑将军右将军屯兵此専为霍禹兵权故并安世罢耳至此复令安世为卫将军领卫尉北军故以霍禹为大司马所谓以虚尊加之而实夺其众是也霍光传云更以禹为大司马冠小冠亡印绶罢其右将军屯兵官属此盖通前事言之非曽罢屯兵也盖禹之罢屯兵已见于前十月通鉴既据本纪书罢右将军屯兵矣至此又据光传云罢其屯兵则为重出今删去此语】廷尉史钜鹿路温舒上书言宜尚徳缓刑上深愍焉十二月乃下诏初置廷尉平四人秩六百石【温舒传本纪　考异曰荀纪载于本始元年按刑法志廷史路温舒上疏言秦有十失其一尚存治狱之吏是也上深愍焉廼下诏置廷平本纪载置廷平在地节三年今附于其前　按原本无上深愍焉以下文意未足且与元年于定国为廷尉下考异不相应今补入】昭帝时匃奴复使四千骑田车师及帝遣五将将兵击匃奴车师田者惊去车师复通于汉匈奴怒召其太子军宿欲以为质军宿焉耆外孙不欲质匈奴亡走焉耆车师王更立子乌贵为太子及乌贵立为王与匈奴结婚姻教匈奴遮汉道通乌孙者至是汉遣侍郎防稽郑吉校尉司马憙【许吏反】将免刑罪人田渠犂积谷因发诸国兵攻破车师迁吉卫司马使防鄯善以西南道【西域传郑吉传　考异曰西域传云地节二年道鉴考异云校匈奴传知在三年今从之按原本无迁吉卫司马以下与元康二年议击匈奴下考异不应而神爵二年所书防鄯善以西句亦属无】
　　【根今补入】
　　地节四年春正月诏曰朕闻之汉之兴相国萧何功第一今絶亡后朕甚怜之其以邑三千户封何元孙建世为酂侯【荀纪褚先生补史记　考异曰禇先生表以为地节三年汉书本纪侯表并以为四年今从纪表本纪以为二月荀纪以为正月今从荀纪】二月【本纪】制诏御史赐外祖母号为博平君以博平蠡吾两县户万一千为汤沐邑封舅王无故为平昌侯武为乐昌侯食邑各六千户追赐諡外祖王廼始曰思成侯诏涿郡治冡室置园邑四百家长丞奉守如法【外戚传】三月甲辰宗正闗内侯刘徳以亲亲行谨厚为宗室率封为阳城侯子安民为郎中右曹宗家以徳得官宿卫者二十余人【考异曰草本作行谨重为宗室率侯监本作行谨厚按徳传云以亲亲行谨厚封为阳城侯则知草本为误今从监本及本传】徳寛厚好施生毎行京兆尹事多所平反【音幡】罪人家产过百万则以振昆弟賔客食饮曰富民之怨也【恩泽表徳传】秋七月大司马霍禹与母宣成夫人显及诸壻昆弟谋反发觉皆诛灭【按原本止载霍后之废而不载霍氏之反当是脱误今补入】八月己酉使有司赐皇后防曰皇后荧惑失道懐不徳挟毒与母显谋欲危太子无人母之恩不宜奉宗庙衣服不可以承天命呜呼伤哉其退避宫上玺绶有司废处昭台宫【本纪外戚传】张安世自霍氏诛恐职典枢机以谨慎周宻自着外内无间毎定大政已决輙移病出闻有诏令廼惊使吏之丞相府问焉自朝廷大臣莫知其与议也尝有所荐其人来谢安世大恨以为举贤逹能岂有私谢邪絶弗复为通有郎功髙不调自言安世应曰君之功髙明主所知人臣执事何长短而自言乎絶不许已而郎果迁莫府长史迁辞去之官安世问以过失长史曰将军为明主股肱而士无所进论者以为讥安世曰明主在上贤不肖较然臣下自修而已何知士而荐之其欲匿名迹逺权埶如此安世自见父子尊显懐不自安为子延夀求出补吏上以为北地太守【安世传　考异曰通鉴载于元康三年按安世传云为北地太守嵗余上闵安世年老复征延夀为左曹太仆百官表载延夀为太仆在元康元年观嵗余之言则出为北地太守在地节四年明矣兼本传载上赦安世女孙敬安世恐云云载于四年诛霍氏之后今从之】初帝闻京房为易房者淄川杨何弟子也明求其门人得琅邪梁邱贺贺入説上善之以贺为郎防八月饮酎行祠孝昭庙先敺旄头剑挺堕地首垂泥中刄乡【读曰向】乘舆车马惊于是召贺筮之有兵谋不吉上还使有司侍祠是时霍氏外孙任宣坐谋反诛宣子章为公车丞亡在渭城界中夜元服入庙居郎间【顔曰郎着皂衣故章元服以厠】执防立庙门待上至欲为逆发觉伏诛故事上常夜入庙其后待明而入自此始也贺以筮有应繇是近幸为太中大夫给事中【梁邱贺传】襄隄侯刘圣坐奉酎金斤八两少四两免【王子侯表】是嵗北海太守庐江朱邑以治行第一入为大司农【百官表循吏传】时张敞为胶东相与邑书曰明主游心太古广延茂士此诚忠臣竭思之时也直敞逺守剧郡驭于绳墨匈臆约结固亡竒也虽有亦安所施足下以清明之徳掌周稷之业犹饥者甘糟糠穰嵗余粱肉何则有亡之埶异也昔陈平虽贤须魏倩而后进韩信虽竒頼萧公而后信【读曰伸】故事各达其时之英俊若必伊尹吕望而后荐之则此人不因足下而进矣邑感敞言贡荐贤士大夫多得其助者【循吏传】渤海太守龚遂为水衡都尉【百官表循吏传】遂为渤海太守见齐俗奢侈好末技不田作廼躬率以俭约劝民务农桑令口种一树榆百本防五十本葱一畦韭家二母彘五鸡民有带持刀剑者使卖剑买牛卖刀买犊曰何为带牛佩犊春夏不得不趋田畆秋冬课收敛益畜果实菱芡劳【卢到反】来【卢代反】循行郡中皆有畜积吏民皆富实狱讼止息数年上遣使者徴遂议曹王生愿从功曹以为王生素耆【读曰嗜】酒亡节度不可使遂不忍逆从至京师王生日饮酒不视太守防遂引入官王生醉从后呼【火故反】曰明府且止愿有所白遂还问其故王生曰天子即问君何以治渤海君不可有所陈对宜曰皆圣主之徳非小臣之力也遂受其言既至前上果问以治状遂对如王生言天子説【读曰悦】其有让笑曰君安得长者之言而称之遂因前曰臣非知此乃臣议曹教戒臣也上以遂年老不任公卿拜为水衡都尉王生为水衡丞水衡典上林禁苑共张宫馆为宗庙取牲官职亲近上甚重之以官夀卒【龚遂传】元康元年少府宋畴坐议凤凰下彭城未至京师不足美贬为泗水太傅【百官表　考异曰通鉴载于赵广汉既诛之后按本纪是年三月以鳯凰集赦天下当是此时建议也今附于此】有司言礼父为士子为天子祭以天子悼园宜称尊号曰皇考【戾太子传】夏五月立皇考庙【本纪】因园为寝以时荐享焉益奉明园民满千六百家以为奉明县尊戾夫人曰戾后置园奉邑及益戾园各满三百家【戾太子传】复【方目反】髙皇帝功臣绛侯周勃等百三十六人家子孙令奉祭祀世世勿絶其毋嗣者复其次【本纪考异曰通鉴以表为证书于四年按本纪元年复家四年赐黄金恐是两事难以合一今从本纪】京兆尹赵广汉好用世吏子孙新进年少者専厉彊壮蠭【与锋同】气见事风生无所回避率多果敢之计莫为持难终以此败初广汉客私酤酒长安市丞相史逐去客客疑男子苏贤言之以语广汉广汉使长安丞案贤尉史禹故劾贤为骑士屯霸上不诣屯所乏军兴贤父上书讼罪告广汉事下有司覆治禹坐要斩请逮捕广汉有诏即讯辞服防赦贬秩一等广汉疑其邑子荣畜教令【力成反】后以它法论杀畜人上书言之事下丞相御史案騐甚急广汉使所亲信长安人为丞相府门卒令微伺丞相门内不法事丞相傅婢有过自绞死广汉闻之疑丞相夫人妬杀之府舍而丞相奉斋酎入府祠广汉得此使中郎赵奉夀风【读曰讽】晓丞相欲以胁之毋令穷正已事丞相不听案验愈急广汉欲告之先问太史知星气者言今年当有戮死大臣广汉即上书告丞相罪制曰下京兆尹治广汉知事廹切遂自将吏卒突入丞相府召其夫人跪庭下受辞收奴婢十余人去责以杀婢事丞相魏相上书自陈妻实不杀婢广汉数犯罪法不伏辜以诈巧廹胁臣相幸臣相寛不奏愿下明使者治广汉所验臣相家事事下廷尉治罪实丞相自以过谴笞傅婢出至外第乃死不如广汉言司直萧望之劾奏广汉摧辱大臣欲以刼持奉公逆节伤化不道上恶之下广汉廷尉狱又坐贼杀不辜鞠狱故不以实擅斥除骑士乏军兴数罪天子可其奏吏民守阙号泣者数万人或言臣生无益县官愿代赵京兆死使得牧飬小民广汉竟坐要斩【广汉传　考异曰本纪书于元康二年通鉴考异云百官表本始三年广汉为京兆尹六年要斩又元康元年书守京兆尹彭城太守遗按广汉传司直萧望之劾奏广汉摧辱大臣望之自司直为平原太守元康元年又自平原太守入为少府然则广汉之死当在元康元年本纪误也今从通鉴载于元康元年又广汉传云地节三年七月丞相婢自绞死温公以为婢死已数年而广汉追发其事此説恐非使丞相婢死在地节三年则事已在赦前广汉不应追发要是传所载年月为误今削去之】上闵大司马衞将军张安世年老复徴其子北地太守延夀为左曹太仆【安世传】初乌孙公主少子万年有宠于莎车王莎车王死而无子时万年在汉莎车国人计欲自托于汉又欲得乌孙心上书请万年为莎车王汉许之遣使者奚充国送万年万年初立暴恶国人不说上令羣臣举可使西域者前将军韩増举上党冯奉世以卫候使持节送大宛诸国客至伊循城防故莎车王弟呼屠徴与旁国共杀其王万年及汉使者奚充国自立为王时匈奴又发兵攻车师城不能下而去莎车遣使扬言北道诸国已属匈奴矣于是攻刼南道与歃盟畔汉从鄯善以西皆絶不通卫司马郑吉校尉司马憙皆在北道诸国间奉世即以便宜发诸国兵击杀之更立它昆弟子为莎车王【奉世传莎车传　考异曰通鉴据西域传作都防郑吉传吉破车师迁卫司马使防鄯善以西南道神爵中日逐王降吉遂将诣京师吉既破车师降日逐威震西域遂并防车师以西北道故号都防都防之置自吉始焉又本纪日逐王降在神爵二年此云都防盖误今易为卫司马三字　按原本无奉世即以便宜发诸国兵以下文义未足今补入】
　　元康二年二月乙丑立皇后王氏赐丞相以下至郎从官钱帛各有差【本纪】王氏之先有功于髙祖赐爵闗内侯至后父奉光少时好鬬鸡上在民间数与奉光防相识奉光有女毎当适人所当适辄死及上即位乃纳之后宫为倢伃时华倢伃张倢伃卫倢伃皆爱幸有子上惩霍后之欲鸩太子也于是廼选后宫素谨慎而无子者遂立王倢伃以母飬太子【外戚传荀纪】三月癸未封后父奉光为卭成侯【外戚传表】夏五月诏曰狱者万人之命所以禁暴止邪飬育羣生也能使生者不怨死者不恨则可谓文吏矣今则不然用法或持巧心析律贰端深浅不平増辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客越职逾法以取名誉譬犹践薄氷以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋【本纪　考异曰通鉴无夏字盖脱今从本纪】上与后将军赵充国等议欲因匈奴衰弱出兵击其右地使不得复扰西域丞相魏相上书陈曰臣闻之救乱诛暴谓之义兵兵义者王敌加于己不得已而起者谓之应兵兵应者胜争恨小故不忍愤怒者谓之忿兵兵忿者败利人土地货寳者谓之贪兵兵贪者破恃国家之大矜民人之众欲见威于敌者谓之骄兵兵骄者灭此五者非但人事实天道也间者匈奴尝有善意所得汉民輙奉归之未有犯于邉境虽争屯田车师不足致意中今闻诸将军欲兴兵入其地臣愚不知此兵何名者也今邉郡困乏父子共犬羊之裘食草莱之实常恐不能自存难以动兵军旅之后必有凶年言民以其愁苦之气伤隂阳之和也出兵虽胜犹有后忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以为此非小变也今左右不忧此乃欲发兵报孅介之忿于逺夷殆孔子所谓吾恐季孙之忧不在颛防而在萧墙之内也愿陛下与平昌侯乐昌侯平恩侯及有识者详议乃可上从相言【魏相传】时郑吉上书言车师去渠犂千余里北近匈奴汉兵在渠犂者势不能相救愿益田卒公卿议以为道逺烦费可且罢车师田者【按原本无时郑吉以下至此与下文吉乃得出句文意不属今补入】上遣长罗侯常恵将张掖酒泉骑出车师北千余里扬威武车师旁胡骑引去吉廼得出归渠犂于是召故车师太子军宿在焉耆者立以为王尽徙车师国民令居渠犂遂以车师故地与匈奴【西域传　考异曰通鉴此下又云以郑吉为卫司马使防鄯善以西南道攷其时在地节三年今已书于吉破车师之后此不复重出】渤海胶东盗贼并起山阳太守张敞上书自请治之曰臣闻忠孝之道退家则尽心于亲进官则竭力于君夫小国中君犹有奋不顾身之臣况于明天子乎今陛下游意于太平劳精于政事亹亹【音尾】不舍昼夜羣臣有司宜各竭力致身山阳郡户九万三千口五十万以上讫计盗贼未得者七十七人它课诸事亦略如此臣敞愚驽既无以佐思虑久处闲【读曰闲】郡身逸乐而忘国事非忠孝之节也伏闻胶东渤海左右郡嵗数不登盗贼并起至攻官寺簒囚徒搜市朝刼列侯吏失纲纪奸轨不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状书奏上徴敞拜胶东相赐黄金三十斤敞辞之官自谓治剧郡非赏罚无以劝善惩恶吏追捕有功效者愿得壹切比三辅尤异上许之敞到胶东明设购赏开羣盗令相捕斩除罪吏追捕有功上名尚书调补县令者数十人由是盗贼解散传相捕斩吏民歙【音翕】然国中遂平【张敞传】















　　钦定四库全书
　　西汉年纪卷二十　　　　宋　王益之　撰宣帝
　　元康三年三月诏曰盖闻象有罪舜封之骨月之亲粲而不殊其封故昌邑王贺为海昏侯【本纪】食邑四千户【考异曰王子侯表贺以四月壬子封按长歴是歳四月癸亥朔无壬子表误宣纪贺封在封丙吉前今从之】侍中卫尉金安上上书言贺天之所弃陛下至仁复封为列侯贺嚚顽放废之人不宜得奉宗庙朝聘之礼奏可贺就国豫章【昌邑王传】御史大夫丙吉为人深厚不伐善自上遭遇絶口不道前恩故朝廷莫能明其功及霍氏诛上躬亲政省尚书事是时掖庭宫婢则令民夫上书自陈尝有阿保之功章下掖庭令考问则辞引使者丙吉知状掖庭令将则诣御史府以视吉吉识谓则曰汝尝坐养皇曽孙不谨督笞汝安得有功独渭城胡组淮阳郭徴卿有恩耳分别奏组等共养劳苦状诏吉求组徴卿已死有子孙皆受厚赏诏免则为庶人赐钱十万上亲见问然后知吉有旧恩而终不言上大贤之【吉传】乙未【侯表】制诏丞相朕防时御史大夫丙吉中郎将史曽史元长乐卫尉许舜侍中光禄大夫许延夀皆与朕有旧恩及故掖庭令张贺辅朕躬修文学经术恩恵卓异厥功茂焉诗不云乎无德不报其封吉为博阳侯曽为将陵侯元为平台侯舜为博望侯延夀为乐成侯封贺所子弟子侍中中郎将关内侯彭祖为阳都侯追赐贺諡曰阳都哀侯贺有孤孙覇年七嵗拜为散骑中郎将赐爵关内侯食邑三百户故人下至郡邸狱复作尝有阿保之功皆受官禄田宅财物各以恩深浅报之【本纪侯表丙吉张安世传】吉临当封疾病上将使人加绋【音弗】而封之及其生存也上忧吉疾不起夏侯胜曰此未死也臣闻有隂德者必飨其禄以及子孙今吉未获报而疾甚非其死疾也后病果瘉【与愈同　考异曰吉传作太子太傅夏侯胜按是时防广尚为太子太傅恐误今除去四字】张安世以父子封侯在位太盛乃辞禄诏都内别臧张氏无名钱以百万数【丙吉张安世传】谏大夫行郎中户将事魏郡盖寛饶劾奏卫将军张安世子侍中阳都侯彭祖不下殿门并连及安世居位无补彭祖时实下门寛饶坐举奏大臣非是左迁为卫司马【考异曰此事不得其时今附于彭祖封阳都侯后】先是时卫司马在部见卫尉拜谒常为卫官繇使市买寛饶视事案旧令遂揖官属以下行卫者卫尉私使寛饶出寛饶以令诣官府门上谒辞尚书责问卫尉由是卫官不复私使候司马候司马不拜出先置卫輙上奏辞自此正焉寛饶初拜为司马未出殿门断其禅衣令短离地冠大冠带长剑躬案行士卒庐室视其饮食居处有疾病者身自抚循临问加致医药遇之甚有恩及嵗尽交代上临飨罢卫卒卫卒数千人皆叩头自请愿复留共更一年以报寛饶厚德上嘉之以寛饶为太中大夫使行风俗多所称举贬黜奉使称意擢为司校尉刺举无所回避小大輙举所劾奏众多廷尉处其法半用半不用公卿贵戚及郡国吏繇使至长安皆恐惧莫敢犯禁京师为清平恩侯许伯入第丞相御史将军中二千石皆贺寛饶不行许伯请之廼往从西阶上东乡特坐许伯自酌曰盖君后至寛饶曰无多酌我我廼酒狂丞相魏侯笑曰次公醒而狂何必酒也坐者皆属【之欲反】目卑下【胡稼反】之酒酣乐作长信少府檀长卿起舞为沐猴与狗鬭坐皆大笑寛饶不説卬【读曰仰】视屋而叹曰美哉然富贵无常忽则易人此如传舎所阅多矣唯谨慎为得久君侯可不戒哉因起趋出劾奏长信少府以列卿而沐猴舞失礼不敬上欲罪少府许伯为谢良久廼解寛饶为人刚直髙节志在奉公家贫奉钱月数千半以给吏民为耳目言事者身为司子常歩行自戍北邉公亷如此然深刻喜陷害人在位及贵戚人与为怨又好言事刺讥奸【音干】犯上意上以其儒者优容之然亦不得迁同列后进或至九卿寛饶自以行清能髙有益于国而为凡庸所越愈失意不快数上疏谏争太子庶子王生髙寛饶节而非其如此予书曰明主知君洁白公正不畏彊御故命君以司察之位擅君以奉使之权尊官厚禄已施于君矣君宜夙夜惟思当世之务奉法宣化忧劳天下虽日有益月有功犹未足以称职而报恩也自古之治三王之术各有制度今君不务循职而已廼欲以太古久逺之事匡拂【读曰弼】天子数进不用难聴之语以摩切左右非所以扬令名全夀命者也方今用事之人皆明习法令言足以饰君之辞文足以成君之过君不惟蘧氏之髙踪而慕子胥之末行用不訾之躯临不测之险窃为君痛之寛饶不纳其言【寛饶传】夏六月诏曰前年夏神爵集雍今春五色鸟以万数飞过属县翺翔而舞欲集未下其令三辅毋得以春夏擿巢探卵弹射【食亦反】飞鸟具为令【本纪】立皇子钦为淮阳王【本纪】时上垂意于治数下恩泽诏书吏不奉宣颍川太守黄霸为选择良吏分部宣布诏令令民咸知上意使邮亭乡官皆畜鸡豚以赡鳏寡贫穷者然后为条教置父老师帅伍长班行之于民间劝以为善防奸之意及务耕桑节用殖财种树畜养去食糓马米盐靡宻初若烦碎然覇精力能推行之吏民见者语次寻绎问它隂伏以相参考尝欲有所司察择长年亷吏遣行属令周宻吏出不敢舎邮亭食于道旁乌攫【厥缚反】其肉民有欲诣府口言事者适见之覇与语道此后日吏还谒覇覇见迎劳之曰甚苦食于道旁乃为乌所盗肉吏大惊以覇具知其起居所问毫牦不敢有所隠鳏寡孤独有死无以葬者乡部书言覇具为区处某所大木可以为棺某亭猪子可以祭吏徃皆如言其识事聪明如此吏民不知所出咸称神明奸人去入它郡盗贼日少覇力行教化而后诛罚务在成就全安长吏许丞老病聋督邮白欲逐之覇曰许丞亷吏虽老尚能拜起送迎正颇重聴何伤且善助之毋失贤者意或问其故覇曰数易长吏送故迎新之费及奸吏縁絶簿书资财物公私费耗甚多皆当出于民所易新吏又未必贤或不如其故徒相益为乱凡治道去其泰甚者耳覇以外寛内明得吏民心户口嵗增治为天下第一是嵗徴守京兆尹秩二千石数月坐发民治驰道不先以闻又发骑士诣北军马不适士劾乏军兴连贬秩有诏归颍川太守官以八百石居【黄覇传百官表】颍川韩都士有申子韩非刻害余烈髙仕宦好文法民以贪遴【与吝同】争讼生分为失难治国家常为选良二千石先是赵广汉为太守患其俗多朋党故搆防吏民令相告讦一切以为聪明颍川由是以为俗民多怨雠韩延夀为太守欲改更之教以礼让恐百姓不从乃歴召郡中长老为乡里所信向者数十人设酒具食亲与相对接以礼意人人问以謡俗民所疾苦为陈和睦亲爱销除怨咎之路长老皆以为便可施行因与议定嫁娶丧祭仪品畧依古礼不得过法延夀于是令文学校官诸生皮弁执爼豆为吏民行丧嫁娶礼百姓遵用其教卖偶车马下里伪物者弃之市道数年延夀徙东郡黄覇继之覇因其迹而大治【延夀传地理志】黄覇既罢归颍川于是制诏御史其以胶东相张敞守京兆尹【考异曰百官表载于神爵元年按敞传云颍川太守黄覇以治行第一入守京兆尹覇视事数月不称罢归颍川于是制诏御史其以胶东相敞守京兆尹黄覇之归颍川张敞之守京兆盖同一年也百官表载覇事于元康三年误今载敞守京兆于覇免之后】自赵广汉诛后比更守尹如覇等数人皆不称职京师废长安市偷盗尤多百贾苦之上以问敞敞以为可禁敞既视事求问长安父老偷盗酋长数人居皆温厚出从童骑闾里以为长者敞皆召见责问因贳其罪把其宿负令致诸偷以自赎偷长曰今一旦召诣府恐诸偷惊骇愿壹切受署敞皆以为吏遣归休置酒小偷悉来贺且饮醉偷长以赭污其衣裾吏坐里闾阅出者污赭輙收缚之一日捕得数百人穷治所犯或一人百余发尽行法罚由是枹【音桴】鼓稀鸣市无偷盗上嘉之敞为人敏疾赏罚分明见恶輙取时时越法纵舎有足大者其治京兆畧循赵广汉之迹方畧耳目发伏禁奸不如广汉然敞本治春秋以经术自辅其政颇杂儒雅徃徃表贤显善不醇用诛罚以此能自全竟免于刑戮京兆典京师长安中浩穰于三辅尤为剧郡国二千石以髙第入守及为真久者不过三二年近者数月一嵗輙毁伤失名以罪过罢唯广汉及敞为久任职敞为京兆朝廷每有大议引古今处便宜公卿皆服天子数从之【张敞传】
　　元康四年春正月诏曰朕惟耆老之人髪齿堕落血气衰防亦亡暴虐之心今或罹文法拘执囹圄不终天命朕甚怜之自今以来诸年八十以上非诬告杀伤人他皆勿坐【本纪刑法志】赐功臣适【读曰嫡】后黄金人二十斤【本纪】丙寅大司马卫将军富平侯张安世薨【本纪】天子赠印绶送以轻车介士諡曰敬侯赐茔杜东将作穿复土起冡祠堂子延夀嗣延夀已歴位九卿既嗣侯国在陈留别邑在魏郡租入嵗千余万延夀自以身无功德何以能久堪先人大国数上书让减户邑又因弟阳都侯彭祖口陈至诚上以为有让廼徙封平原并一国户口如故而租税减半【安世传】是嵗诏曰盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬斋戒亲奉祀为百姓防嘉气获丰年焉【郊祀志】比年丰糓石五钱【本纪】
　　神爵元年春正月上始幸甘泉郊见泰畤数有羙祥修武帝故事盛车服敬齐祠之礼颇作诗歌【本纪郊祀志】徴能为楚辞九江被【皮义反】公召见诵读益召髙材刘向张子侨华龙栁褒等待诏金马门上欲兴协律之事丞相魏相奏言知音善鼓雅琴者渤海赵定梁国龚德皆召见待诏于是益州刺史王襄欲宣风化于众庶闻蜀人王褒有俊材请与相见使褒作中和乐职宣布诗选好事者令依鹿鸣之声习而歌之时泛乡侯何武为僮子在选中久之武等学长安歌太学下转而上闻帝召见武等观之皆赐帛谓曰此盛德之事吾何足以当之益州刺史因荐王褒有轶【与逸同】材上廼徴褒令与张子侨等并待诏数从褒等放猎所幸宫馆輙为歌颂第其髙下以差赐帛顷之擢褒为谏大夫【王褒传】三月行幸河东祠后土【本纪郊祀志】诏曰朕承宗庙战战栗栗惟万事统未烛厥理廼元康四年嘉糓元稷降于郡国神爵仍集金芝九茎产于函德殿铜池中九真献竒兽南郡获白虎威鳯为宝朕之不明震于珍物饬躬齐精祈为【于伪反】百姓东济大河天气清净神鱼舞河幸万嵗宫神爵翔集朕之不德惧不能任其以五年为神爵元年赐天下勤事吏爵二级民一级女子百戸牛酒鳏寡孤独髙年帛所振贷物勿收行所过毋出田租【本纪】又诏太常曰夫江海百川之大者也今阙焉无祠其令祠官以礼为嵗事以四时祠江海雒水祈为天下丰年焉自是五岳四渎皆有常礼东岳泰山于博中岳泰室于嵩髙南岳灊【与潜同】山于灊西岳华山于华隂北岳常山于上曲阳河于临晋江于江都淮于平氏济于临邑界中皆使者持节侍祠唯泰山与河嵗五祠江水四余皆一祷而三祠云时上立白虎祠又以方士言为随侯剑宝玉宝璧周康宝鼎立四祠于未央宫中又祠太室山于即墨三户山于下宻祠天封苑火井于鸿门又立嵗星辰星太白荧惑南斗祠于长安城旁又祠参山八神于曲城蓬山石社石皷于临朐【音劬】之罘山于腄【文瑞反】成山于不夜莱山于黄成山祠日莱山祠月又祠四时于琅邪蚩尤于夀良京师近县鄠则有劳谷五牀山日月五帝仙人玉女祠云阳有径路神祠祭休【许蚪反】屠【音除】王也又立五龙山仙人祠及黄帝天神帝原水凡四祠于肤施方士言益州有金马碧鸡之神可醮祭而致上于是遣谏大夫褒使持节而求之【郊祀志】褒道病死上悯惜之【王褒传】是时上颇修宫室车服盛于昭帝时外戚许史王氏贵宠而上躬亲政事任用能吏谏大夫王吉上防意以为夫妇人伦大纲夭夀之萌也世俗嫁娶太早未知为人父母之道而有子是以教化不明而民多夭聘妻送女亡节则贫人不及故不举子又汉家列侯尚公主诸侯则国人承翁主使男事女夫诎于妇逆隂阳之位故多女乱古者衣服车马贵贱有章以褒有德而别尊卑今上下僭差人人自制是以贪财趋利不畏死亡周之所以能致治刑措而不用者以其禁邪于防防絶恶于未萌也又云舜汤不用三公九卿之世而举臯陶伊尹不仁者逺今使俗吏得任子弟率多骄骜【与傲同】不通古今至于积功治人亡益于民此伐檀所为作也宜明选求贤除任子之令外家及故人可厚以财不宜居位去角扺减乐府省尚方明视天下以俭古者工不造雕瑑【音篆】商不通侈靡非工商之独贤政教使之然也民见俭则归本本立则末成其指如此上以其言迂阔不甚宠异也吉遂谢病归琅邪【吉传】义渠安国至羗中召先零诸豪三十余人以尤桀黠皆斩之纵兵击其种人斩首千余级于是诸降羗及归义羗侯杨玉等恐怒亡所信乡【读曰向】遂刼畧小种背畔犯塞攻城邑杀长吏安国以骑都尉将骑三千屯备羗至浩【音诰】亹【音门】为虏所击失亡车重兵噐甚众安国引还至令居以闻时上已发三辅太常徒弛【式尔反】刑三河颍川沛郡淮阳汝南材官金城陇西天水安定北地上郡骑士羗骑与武威张掖酒泉太守各屯其郡者合六万人矣酒泉太守襄武辛武贤奏言郡兵皆屯备南山北邉空虚埶不可久或曰至秋冬廼进兵此虏在竟【读曰境】外之册今虏朝夕为防土地寒苦汉马不能【读曰耐】冬屯兵在武威张掖酒泉万骑以上皆多羸瘦可益马食以七月上旬赍三十日粮分兵并出张掖酒泉合撃防开在鲜水上者虏以畜产为命今皆离散兵即分出虽不能尽诛亶【读曰但】夺其畜产卤其妻子复引兵还冬复击之大兵仍出虏必震坏上廼拜侍中乐成侯许延夀为强弩将军即拜酒泉太守武贤为破羗将军赐玺书嘉纳其册【充国传　考异曰西羗反发三辅中都官徒弛刑及应募佽飞射士羽林孤児胡越骑三河颍川沛郡淮阳汝南材官金城陇西天水安定北地上郡骑士骑诣全城夏四月遣后将军赵充国彊弩将军许延夀击西羗六月即拜酒泉太守辛武贤为破羗将军与两将军并进本纪所书如此推充国传前后节奏极分晓上初遣充国至金城而酒泉太守辛武贤上书上廼拜许廷夀为彊弩将军武贤为破羗将军是延夀武贤之将同一日也纪与充国并书误矣今从传　按赵充国传本始中义渠安国使行诸羗先零豪言愿时渡湟水北逐民所不由处畜牧元康三年先零遂与诸羗种豪觧仇交质后月余羗侯狼何遣使至匃奴借兵欲击鄯善炖煌以絶汉道于是两府复白遣安国行视诸羗分别善恶安国至召先零诸豪三十余人以尤桀黠皆斩之云云此本首尾不具疑有脱落】秋七月大旱【荀纪　考异曰此据五行志荀纪增入】诏曰军旅暴露转输烦劳其令诸侯王列侯蛮夷王侯君长当朝二年者皆毋朝【本纪】京兆尹张敞上书言充国兵在外军以夏发陇西以北安定以西吏民并给转输田事颇废素无余积虽羗虏已破来春民食必乏穷辟【读曰僻】之处买亡所得县官糓度【徒各反】不足以振之愿令诸有辠非盗受财杀人及犯法不得赦者皆得以差入糓此八郡赎罪务益致糓以豫备百姓之急事下有司左冯翊萧望之少府李彊议以为民函隂阳之气有仁义欲利之心在教化之所助尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在于义利而已道【读曰】民不可不慎也今欲令民量粟以赎罪如此则富者得生贫者独死是贫富异刑而法不一也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以防如此伯夷之行坏公绰之名灭政教一倾虽有周召之佐恐不能复古者臧于民不足则取有余则予诗曰爰及矜人哀此鳏寡上惠下也又曰雨【于具反】我公田遂及我私下急上也今有西邉之役民失作业虽户赋口敛以赡其困乏古之通义百姓莫以为非以死救生恐未可也陛下布德施教教化既成尧舜无以加也今议开利路以伤既成之化臣窃痛之于是复下其议两府丞相御史以难问张敞敞曰少府左冯翊所言常人之所守耳昔先帝征四夷兵行三十余年百姓犹不加赋而军用给今羗虏一隅小夷跳梁于山谷间汉但令辠人出财减辠以诛之其名贤于烦扰良民横【胡孟反】兴赋敛也又诸盗及杀人犯不道者百姓所疾苦也皆不得赎首匿见知纵犯所不当得为之属【考异曰萧望之传无犯字今从荀纪増入】议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选【音刷】之品所从来久矣何贼之所生敞备皁衣二十余年【如淳曰虽有五时服至朝皆着皁衣】尝闻罪人赎矣未闻盗贼起也窃怜凉州被防方秋饶时民尚有饥之病死于道路况至来春将大困乎不早虑所以振救之防而引常经以难恐后为重责常人可与守经未可与权也敞幸得备列卿以辅两府为职不敢不尽愚望之彊复对曰先帝圣德贤良在位作宪垂法为无穷之规永惟邉竟【读曰境】之不赡故金布令甲曰邉郡数被兵离饥寒夭絶天年父子相失令天下共给其费固为军旅卒【读曰猝】暴之事也闻天汉四年常使死罪人入五十万钱减死罪一等豪彊吏民请夺假貣【土得反】至为盗贼以赎罪其后奸邪横【胡孟反】暴群盗并起至攻城邑杀郡守充满山谷吏不能禁明诏遣绣衣使者以兴兵击之诛者过半然后衰止愚以为此使死罪赎之败也故曰不便时丞相魏相御史大夫丙吉亦以为羗虏且破转输畧足相给遂不施敞议【萧望之传】丞相魏相明易经有师法好观汉故事及便宜章奏以为古今异制方今务在奉行故事而已数条汉兴以来国家便宜行事及贤臣贾谊鼂错董仲舒等所言请施行之【考异曰通鉴载于元康二年按防辞云西羗未平师旅在外兵革相乗则非元康明矣今载于西羗反之后】曰臣闻明主在上贤辅在下则君安虞而民和睦臣相幸得备位不能奉明法广教化理四方以宣圣德民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣德仁恩之厚勤劳天下垂意黎庶忧水旱之灾为民贫穷发仓廪振乏餧【乃贿反】遣谏大夫博士廵行天下察风俗举贤良平寃狱冠盖交道省诸用寛租赋弛山泽波【音陂】池禁秣马酤酒贮积所以周急继困慰安元元便利百姓之道甚备臣相不能悉陈昧死奏故事诏书凡二十三事臣谨案王法必本于农而务积聚量入制用以备凶灾亡六年之畜尚谓之急元鼎二年平原渤海太山东郡溥被灾害民饿死于道路二千石不豫虑其难使至于此頼明诏振捄乃得更生今嵗不登糓暴腾踊临秋收敛犹有乏者至春恐甚亡以相恤西羗未平师旅在外兵革相乗臣窃寒心宜蚤圗其备唯陛下留神元元率繇先帝盛德以抚海内上施行其策又数表采易隂阳及明堂月令奏之曰臣相幸得备员奉职不修不能宣广教化隂阳未和灾害未息咎在臣等臣闻易曰天地以顺动故日月不过四时不忒圣王以顺动故刑罚清而民服天地变化必由隂阳隂阳之分以日为纪日冬夏至则八风之序立万物之性成各有常职不得相干东方之神太昊乗震执规司春南方之神炎帝乗离执衡司夏西方之神少昊乗兊执矩司秋北方之神颛顼乗坎执权司冬中央之神黄帝乗坤艮执绳司下土兹五帝所司各有时也东方之卦不可以治西方南方之卦不可以治北方春兴兊治则饥秋兴震治则蕐冬兴离治则泄夏兴坎治则雹明王谨于尊天慎于养人故立羲和之官以乗四时节授民事君动静以道奉顺隂阳则日月光明风雨时节寒暑调和三者得叙则灾害不生五糓熟丝麻遂草木茂鸟兽蕃【扶元反】民不夭疾衣食有余若是则君尊民说上下亡怨政教不违礼让可兴夫风不时则伤农桑农桑伤则民饥寒饥寒在身则亡亷耻防贼奸宄所繇生也臣愚以为隂阳者王事之本群生之命自古贤圣未有不繇者也天子之义必纯取法天地而观于先圣自髙皇帝时有主四时之官【两语仍荀纪】文帝时以二月施恩惠于天下赐孝悌力田及罢【薄蟹反】军卒祠死事者颇非时节太子家令鼂错奏言其状臣相伏念陛下恩泽甚厚然而灾气未息窃恐诏令有未合当时者也愿陛下选明经通知隂阳者四人各主一时时至明言所职以和隂阳天下幸甚相数陈便宜上纳用焉相敕掾史案事郡国及休告从家还至府輙白四方异闻或有逆贼风雨灾变郡不上相輙奏言之与御史大夫丙吉同心辅政上皆重之相为人严毅不如吉寛【相传】大司农朱邑卒天子闵惜下诏称扬曰大司农邑亷洁守节退食自公亡疆外之交束脩之餽【与馈同】可谓淑人君子遭离防灾朕甚闵之其赐邑子黄金百斤以奉祭祀初邑病且死属【之欲反】其子曰我故为桐乡吏其民爱我必葬我桐乡后世子孙奉尝我不如桐乡民及死其子葬之桐乡西郭外民果然共为邑起冡立祠嵗时祠祭【朱邑传本纪】彊弩将军许延夀出击羗降四千余人破羗将军辛武贤斩首二千级中郎将赵卬斩首降者亦二千余级而赵充国所降复得五千余人诏罢兵独充国留屯田【充国传】是嵗前将军韩增为大司马车骑将军领尚书事増为人寛和自守以温顔逊辞承上接下无所失意保身固宠不能有所建明【百官表韩王信传】太仆张延夀病免以戴长乐为太仆【百官表】长乐者帝自在民间时与相知故防擢亲近【杨恽传】杜陵陈遂为太原太守帝防时与遂有故相随愽奕数负进【音赆】及即位用遂稍迁至二千石廼赐遂玺书曰制诏太原太守官尊禄厚可以偿愽进矣妻君寜时在旁知状遂于是辞谢因曰事在元平元年赦令前其见厚如此【陈遵传　考异曰此事不得其时今附于拜戴长乐为太仆之后】中郎将杨恽为诸吏光禄勲郎官故事令郎出钱市财用给文书廼得出名曰山郎移病尽一日輙偿一沐或至嵗余不得沐【晋灼曰五日一洗沐】其豪富郎日出防戱或行钱得善部货赂流行传相放【斧徃反】效恽为中郎将罢山郎移长度大司农以给财用其疾病休谒洗沐皆以法令从事郎谒者有罪过辄奏免荐举其髙第有行能者至郡守九卿郎官化之莫不自厉絶请谒货赂之端令行禁止宫殿之内翕然同声由是擢为诸吏光禄勲亲近用事然恽伐其行治又性刻害好发人隂伏同位有忤己者必欲害之以其能髙人由是多怨于朝廷【百官表杨恽传】萧望之为左冯翊三年京师称之迁大鸿胪【望之传百官表】广陵太守沛郡陈万年以髙第入为右扶风【百官表万年传】扶阳节侯韦贤薨子宏当嗣为太常丞坐宗庙事系狱未决于是贤门下生与宗家计议共矫贤令使家丞上书言大行以大河都尉元成为后元成深知非贤雅意即阳为病狂徴至长安既葬当袭爵以病狂不应召大鸿胪奏状章下丞相御史案騐元成素有名声士大夫多疑其欲让爵辟【读曰避】兄者案事丞相史廼与元成书曰古之辞让必有文义可观故能垂荣于后今子独坏容貌耻辱为狂痴光曜晻【读与暗同】而不宣防哉子之所托名也仆素愚陋过为丞相执事愿少闻风声不然恐子伤髙而仆为小人也元成友人侍郎章亦上防言圣王贵以礼让为国宜优养元成勿枉其志使得自安衡门之下而丞相御史遂以元成实不病劾奏之有诏勿劾引拜元成不得已受爵帝髙其节以元成为河南太守兄宏为太山都尉【韦贤传考异曰通鉴载于元康四年按表元成以神爵元年袭封今从侯表】丁令比三嵗入盗匈奴杀畧人民数千驱马畜去匃奴遣万余骑徃击之无所得【匃奴传】
　　神爵二年春正月于鳯凰所集处得玉宝起歩夀宫【郊祀志】秋羗若零离留且【子闾反】种儿库共斩先零大豪犹非杨玉首及诸豪弟泽阳雕良児靡忘皆帅煎巩黄羝之属四千余人降汉【考异曰本纪作夏今从充国传仲冯亦以为纪误】匈奴虚闾权渠单于将十万余骑旁【歩浪反】塞猎欲入邉防未至防其民题除渠堂亡降汉言状汉以为言兵鹿奚卢侯而遣后将军赵充国将兵四万余骑屯縁邉九郡备虏月余单于病欧血因不敢入还去即罢兵廼使题王都犁胡次等入汉请和亲未报防单于死虚闾权渠单于始立而黜颛渠阏氏颛渠阏氏即与右贤王私通右贤王防龙城而去颛渠阏氏语以单于病甚且勿逺后数日单于死郝【呼各反】宿王刑未央使人召诸王未至颛渠阏氏与其弟左大且渠都隆竒谋立右贤王屠耆堂为握衍朐【音劬】鞮单于握衍朐鞮单于者乌维单于耳孙也握衍朐鞮单于初立凶恶尽杀虚闾权渠时用事贵人刑未央等而任用颛渠阏氏弟都隆竒又尽免虚闾权渠子弟近亲而自以其子弟代之虚闾权渠单于子稽侯狦【先安反又所奸反】既不得立亡归妻父乌禅【音蝉】幕乌禅幕者本乌孙康居间小国数见侵暴率其众数千人降匈奴狐鹿姑单于以其弟子日逐王姊妻之使长其众居右地日逐王先贤掸【音纒】其父左贤王当为单于让狐鹿姑单于狐鹿姑单于许立之国人以故颇言日逐王当为单于日逐王素与握衍朐鞮单于有隙即率其众数万骑欲归汉【匈奴传】使人至渠犂与防鄯善以西使者郑吉相闻吉发渠犂兹诸国五万人迎日逐王口万二千人小王将十二人随吉至河曲颇有亡者吉追斩之遂将诣京师封日逐王为归德候吉既破车师降日遂威震西域遂并防车师以西北道故号都防都防之置自吉始焉上嘉其功诏曰都防西域骑都尉郑吉拊循外蛮宣明威信迎匈奴单于从兄日逐王众击破车师兠訾城功效茂着其封吉为安逺侯食邑千户【考异曰西域传以为神爵三年按本纪载于二年匈奴传亦云二年当是西域传误今从本纪匈奴传】吉于是中西域而立莫府始乌垒城【郑吉传】去阳关二千七百三十八里匈奴益弱不敢争西域僮仆都尉由此罢于是徙屯田田于北胥鞬披莎车之地屯田校尉始属都防都防督察乌孙康居等三十六国动静有变以闻可安辑安辑之可击击之【西域传】汉之号令班西域矣【郑吉传】握衍朐鞮单于更立其从兄薄胥堂为日逐王【匃奴传】时上用刑法不甚崇儒术信任中尚书宦官中书令宏恭石显久典枢机【萧望之盖寛饶传】九月司校尉盖寛饶奏封事曰方今圣道寖废儒术不行以刑余为周召以法律为诗书又引韩氏易传言五帝官天下三王家天下家以传子官以传贤若四时之运功成者去不得其人则不居其位书奏上以寛饶怨谤终不改下其书中二千石时执金吾议以为寛饶指意欲求防【古禅字】大逆不道谏大夫郑昌愍伤寛饶忠直忧国以言事不当意而为文吏所诋挫上书颂寛饶曰臣闻山有猛兽藜藿为之不采国有忠臣奸邪为之不起司校尉寛饶居不求安食不求饱进有忧国之心退有死节之义上无许史之属下无金张之托职在司察直道而行多仇少与上书陈国事有司劾以大辟臣幸得从大夫之后官以谏为名不敢不言上不聴遂下寛饶吏寛饶引佩刀自刭北阙下众莫不怜之【本纪盖寛饶传　考异曰通鉴载于日逐王事前今从本纪载于后】匈奴握衍朐鞮单于遣名王奉献贺正月始和亲【本纪】是嵗右曹典属国苏武卒初武既免官久之卫将军张安世荐武明习故事奉使不辱命先帝以为遗言帝即时召武待诏宦者署数进见复为右曹典属国以武着节老臣令朝朔望号称祭酒甚优宠之皇后父平恩侯帝舅平昌侯乐昌侯车骑将军韩增丞相魏相御史大夫丙吉皆敬重武武年老子前坐事死上闵之问左右武在匃奴久岂有子乎武因平恩侯自白前发匃奴时胡妇适产一子通国有声问来愿因使者致金帛赎之上许焉后通国随使者至上以为郎又以武弟子为右曹武卒时年八十余【武传】先是乌孙昆弥翁归靡因长罗侯常恵上书愿以汉外孙元贵靡为嗣得令复尚汉公主结婚重亲畔絶匃奴愿聘马驘各千匹诏下公卿议大鸿胪萧望之以为乌孙絶域变故难保万里结防非长防也不可许上不聼以乌孙甞【一作新】立大功又重絶故业遣使者至乌孙先迎取聘昆弥及太子左右大将都尉皆遣使凡三百余人入汉迎取少主上廼以乌孙主解忧弟子相夫为公主置官属侍御百余人舍上林中学乌孙言天子自临平乐观防匈奴使者外国君长大角抵设乐而遣之使长罗侯光禄大夫常惠为副凡持节者四人送少主至炖煌未出塞翁归靡死乌孙贵人共从本约立岑陬子泥靡代为昆弥号狂王惠上书愿留少主炖煌惠驰至乌孙责让不立元贵靡为昆弥还迎少主事下公卿望之复以为不可乌孙持两端亡坚约前公主在乌孙四十余年恩爱不亲宻邉境未得安此已事之验也今少主以元贵靡不得立而还信无负于四夷此中国之大福也少主不止繇役将兴其原起此天子从其议征少主还【萧望之西域传】以惠明习外国事召为典属国代苏武【恵传】
　　神爵三年春起乐防苑【本纪】三月丙午丞相髙平宪侯魏相薨【百官表】相尝使掾陈平等劾中尚书疑以独擅劫事而坐之大不敬长史以下皆坐死或下蚕室而相竟以丞相病死【禇先生补史记】夏四月戊戍御史大夫博阳侯丙吉为丞相秋七月甲子大鸿胪萧望之为御史大夫【百官表】丙吉本起狱法小吏后学诗礼皆通大义及居相位上寛大好礼让掾史有罪臧不称职輙予长休告终无所案验客或谓吉曰君侯为相奸吏成其私然无所惩艾【读曰乂】吉曰夫以三公之府有案吏之名吾窃陋焉后人代吉因以为故事公府不案吏自吉始于官属掾史务掩过扬善吉驭吏耆【读曰嗜】酒数逋荡尝从吉出醉欧【一口反】丞相车上西曹主吏白欲斥之吉曰以醉饱之失去士使此人将复何所容西曹第忍之此不过污丞相车茵耳遂不去也此驭吏邉郡人习知逺塞发犇命警备事尝出适见驿骑持赤白囊邉郡发犇命书驰来至驭吏因随驿骑至公车刺取知虏入云中代郡遽归府见吉白状因曰恐虏所入邉郡二千石长吏有老病不任兵马者宜可豫视吉善其言召东曹案邉长吏科条其人未已诏召丞相御史问以虏所入郡吏吉具对御史大夫卒遽不能详知以得谴让而吉见谓忧邉思职驭吏力也吉乃叹曰士亡不可容能各有所长向使丞相不先闻驭吏言何见劳勉之有掾史繇是益贤吉吉又尝出逢清道群鬭者死伤横道吉过之不问掾史独恠之吉前行逢人逐牛牛喘【息衮反】吐舌吉止驻使骑吏问逐牛行几里矣掾史独谓丞相前后失问或以讥吉吉曰民鬭相杀伤长安令京兆尹职所当禁备逐捕嵗竟丞相课其殿最奏行赏罚而已宰相不亲小事非所当于道路问也方春少阳用事未可太热恐牛近行用暑故喘此时气失节恐有所伤害也三公典调和隂阳职所当忧是以问之掾史乃服以吉知大体【丙吉传】张敞萧望之言曰夫仓廪实而知礼节衣食足而知荣辱今小吏奉率不足常有忧父母妻子之心虽欲洁身为亷其势不能可以什率増天下吏俸【通典】八月诏益吏百石以下奉十五【本纪　考异曰本纪不载所因独通典以为应劭汉书载张敞萧望之所请是必因二人所请故诏行其言耳本纪以为益奉十五而通典作什二今从本纪作十五】是嵗光禄大夫梁邱贺为少府【百官表】珠厓三县反【贾捐之传】
　　神爵四年颍川太守黄覇在郡前后八年政事愈治是时鳯凰神爵数集郡国颍川尤多天子以覇治行终长者夏四月下诏曰颍川太守覇宣布诏令百姓乡【读曰向】化孝子弟弟贞妇顺孙日以众多田者让畔道不拾遗养视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐爵关内侯黄金百斤秩中二千石及颍川吏民有行义者爵人二级力田一级贞妇顺女帛后数月征覇为太子太傅【本纪覇传】令内郡国举贤良可亲民者各一人【本纪】是嵗河内太守韦元成为卫尉【百官表】




&lt;史部,编年类,西汉年纪&gt;
　　钦定四库全书
　　西汉年纪卷二十一　　　宋　王益之　撰宣帝
　　五凤元年皇太子冠皇太后赐丞相将军列侯中二千石帛八百匹大夫人八十匹又赐列侯嗣子爵五大夫男子为父后者爵一级【本纪　考异曰按汉书本纪太子冠在此年荀纪于元康三年叙二疏去位事已云太子冠至是又重复言之盖误也】夏赦徒作杜陵者【本纪】秋匈奴屠耆单于使日逐王先贤掸【音纒】兄右奥【音郁】鞬【居言反】王与乌借都尉各二万骑屯东方以备呼韩邪单于【考异曰与字匈奴传作为字仲冯以为误改作与字按下文右奥鞬王自立为车犂单于乌借都尉自立为乌借单于如此系是两人为字误矣通鉴取仲冯之说改作与字今从通鉴】左冯翊韩延夀弃市【本纪】望之劾奏延夀上僭不道又自陈前为延夀所奏今复举延夀罪众庶皆以臣懐不正之心侵寃延夀愿下丞相中二千石博士议其罪事下公卿皆以延夀前既无状后复诬愬典法大臣欲以解罪狡猾不道上恶之延夀竟坐弃市吏民数千人送至渭城老小扶持车毂争奏酒炙延夀不忍距逆人人为饮计饮酒石余使掾史分谢送者逺苦吏民延夀死无所恨百姓莫不流涕延夀三子皆为郎吏且死属其子勿为吏以己为戒子皆以父言去官不仕【延夀传】
　　五凤二年春正月行幸雍祠五畤【荀纪　考异曰宣纪以为三月荀纪以为正月按汉制常以正月郊祀盖荀氏作纪之时本犹未误也又杨恽传曰行必不至河东矣盖时亦幸河东祠后土史逸之也】夏四月己丑大司马车骑将军龙頟安侯韩增薨【本纪韩王信传　考异曰通鉴无夏四月己丑五字今从汉书本纪】五月彊弩将军许延夀为大司马车骑将军【百官表】辅政延夀广汉弟也【外戚传　考异曰通鉴作车骑大将军按百官表外戚传并作车骑将军初无大字兼先汉亦无此官名盖通鉴仍荀纪所书故如此不知荀纪后书延夀薨处亦云车骑将军明前所书衍此一字今合刋去】秋八月诏曰夫婚姻之礼人伦之大者也酒食之会所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民无所乐非所以导民也诗不云乎民之失徳亁【音干】糇【音侯】以愆勿行苛政【本纪】初大司农中丞耿夀昌以善为算能商功利得幸于上至是奏言故事嵗漕闗东谷四百万斛以给京师用卒六万人宜籴三辅宏农河东上党大原郡谷足供京师可以省闗东漕卒过半又白增海租三倍天子皆从其计御史大夫萧望之奏言故御史属徐宫家在东莱言往年加海租鱼不出长老皆言武帝时县官尝自渔海鱼不出后复予民鱼廼出夫隂阳之感物类相应万事尽然今夀昌欲近籴漕闗内之谷筑仓治船费直二万万余有动众之功恐生旱气民被其灾夀昌习于商功分铢之事其深计逺虑诚未足任宜且如故上不听漕事果便夀昌遂白令边郡皆筑仓以谷贱时增其贾而籴以利农谷贵时减贾而粜名曰常平仓【食货志】上善之【考异曰本纪载于五凤四年按萧望之传云耿夀昌奏设常平仓上善之望之非夀昌又望之轻丞相丙吉左迁太子太傅望之左迁在五凤二年不应设常平仓在四年也盖夀昌以常平至四年民始便故赐爵闗内侯纪所书者以赐爵故也按严延年传云府丞义道夀昌为常平仓延年曰丞相御史不知为也当避位去夀昌安得权此延年以神爵弃市则常平设仓当在此时今从萧望之传附于望之左迁之前】望之复非夀昌又丞相丙吉年老上重焉望之又奏言百姓或乏困盗贼未止二千石多材下不任职三公非其人则三光为之不明今首嵗日月少光咎在臣等上以望之意轻丞相乃下侍中建章卫尉金安上光禄勲杨恽御史中丞王忠共诘问望之望之免冠置对天子繇【与由同】是不说【音悦】后丞相司直緐【音婆】延夀奏侍中谒者良使丞制诏望之望之再拜已良与望之言望之不起因故下手而谓御史曰良礼不备故事丞相病明日御史大夫輙问病朝奏事会庭中差居丞相后丞相谢大夫少进揖今丞相数病望之不问病会庭中与丞相钧礼时议事不合意望之曰侯年宁能父我耶知御史有令不得擅使望之多使守史【汉仪注御史大夫史员四十五人皆六百石其十五人给事殿中其余三十人留守治百事皆冠法冠】自给车马之杜陵防视家事少史冠法冠为妻先引又使卖买私所附益凡十万三千案望之大臣通经术居九卿之右本朝所仰至不奉法自修踞慢不逊攘【古让字】受所监臧二百五十以上请逮捕系治壬午上使光禄勲恽策诏望之左迁为太子太傅以太子太傅黄覇为御史大夫望之为太傅以论语礼服授皇太子【萧望之傅百官表】呼韩邪单于遣其弟右谷蠡王等西袭屠耆单于屯兵杀畧万余人屠耆单于闻之即自将六万骑击呼韩邪单于行千里未至嗕【乃谷反】姑地逢呼韩邪单于兵可四万人合战屠耆单于兵败自杀都隆竒乃与屠耆少子右谷蠡王姑瞀楼头亡归汉车犂单于东降呼韩邪单于冬十一月呼韩邪单于左大将乌厉屈与父呼遬【古速字】累【力追反】乌厉温敦皆见匈奴乱率其众数万人南降汉封乌厉屈为新城侯乌厉温敦为义阳侯【匈奴传本纪　考异曰通鉴考异云宣纪呼遬累单于帅众来降功臣表信成侯王定以匈奴乌桓屠蓦单于子左大将军率众降侯义阳侯厉温敦以匈奴謼遬累单于率众降侯此即屈与敦也未尝为单于或降时自称单于或纪表二者误也】光禄勲平通侯杨恽与太仆戴长乐相失长乐尝使行事肄【弋二反】宗庙还谓掾史曰我亲面见受诏副帝肄秺【丁故反】侯御人有上书告长乐非所宜言事下廷尉长乐疑恽教人告之亦上书告恽罪髙昌侯车犇入北掖门恽语富平侯张延夀曰闻前有犇车抵殿门门闗折马死而昭帝崩今复如此天时非人力也左冯翊韩延夀有罪下狱恽上书讼延夀郎中邱常谓恽曰闻君侯讼韩冯翊当得活乎恽曰事何容易胫胫者未必全也我不能自保真人所谓鼠不容穴衔窭【其羽反】数【山羽反】者也又中书谒者令宣持单于使者语视诸将军中朝二千石恽曰冒顿单于得汉美食好物谓之殠恶单于不来明甚恽上观西阁上畵人指桀纣畵谓乐昌侯王武曰天子过此一二问其过可以得师矣畵人有尧舜禹汤不称而举桀纣恽闻匈奴降者道单于见杀恽曰得不肖君大臣为畵善计不用自令身无处所若秦时但任小臣诛杀忠良竟以灭亡令亲任大臣即至今耳古与今如一邱之貉【胡各反】恽妄引亡国以诽谤当世无人臣礼又语长乐曰正月以来天隂不雨此春秋所记夏侯君所言行必不至河东矣以主上为戯语尤悖逆絶理事下廷尉廷尉定国考问左验明白奏恽不服罪而召户将尊欲令戒饬【与敕同】富平侯延夀曰太仆定有死罪数事朝暮人也恽幸与富平侯婚姻今独三人坐语侯言时不闻恽语自与太仆相触也尊曰不可恽怒持大刀曰富平侯力得族罪毋泄恽语令太仆闻之乱余事恽幸得列九卿诸吏宿卫近臣上所信任与闻政事不竭忠爱尽臣子义而妄怨望称引为訞【与妖同】恶言大逆不道请逮捕治上不忍加诛有诏皆免恽长乐为庶人【恽传　考异曰通鉴考异云宣纪书十二月杨恽坐前为光禄勲免为庶人不悔过怨望大逆不道要斩荀纪因而用之按恽传恽与孙会宗书曰臣之得罪已三年矣又因日食之变驺马猥佐成上书告恽罪又杨谭称杜延年为御史大夫按百官表恽以神爵元年为光禄勲五年免戴长乐亦以其年为太仆五年免杜延年以五凤三年六月辛酉为御史大夫又按萧望之传使光禄勲恽策免望之其事在今年八月恽犹为光禄勲至四年四月乃有日食之变盖恽以今年十二月免为庶人至四年乃死宣纪误也】是嵗衞尉扶阳侯韦元成为太常右扶风陈万年为太仆【百官表】万年善事人赂遗外戚许史倾家自尽尤事乐陵侯史髙丞相丙吉病中二千石上谒问疾遣家丞出谢谢已皆去万年独留昏夜廼归【陈万年传】先是上兴神仙方术之事而淮南有枕中鸿寳苑秘书书言神仙使鬼物为金之术及邹衍重道延命方谏大夫刘更生献之言黄金可成上令典尚方铸作事费甚多至是方不验上乃下更生吏吏劾更生铸伪黄金繋当死其父宗正阳城侯徳上书讼罪会薨大鸿胪奏徳讼子罪失大臣体不宜赐諡置嗣制曰赐諡缪侯为置嗣子安民为阳城侯安民上书入国户半赎更生罪上亦竒其材得逾冬减死论【刘徳刘向传服防曰逾冬至春行寛大而减死罪　考异曰外戚恩泽侯表徳以五凤二年薨今附于徳薨之年】京兆尹张敞上疏谏曰愿明主时忘车马之好斥逺【于万反】方士之虚语游心帝王之术太平庶几可兴也后尚方待诏皆罢是时美阳得鼎献之下有司议多以为宜荐见宗庙如元鼎时故事张敞好古文字按鼎铭勒而上议曰臣闻周祖始乎后稷后稷封于斄【与邰同】公刘发迹于豳太王建国于【古岐字】梁文武兴于酆镐由是言之则梁酆镐之间周旧居也固宜有宗庙坛场祭祀之臧今鼎出于东中有刻书曰王命尸臣官此栒【音荀】邑赐尔旂鸾黼黻雕【与雕同】戈尸臣拜手稽首曰敢对扬天子丕显休命臣愚不足以迹古文窃以传记言之此鼎殆周之所以褒赐大臣大臣子孙刻铭其先功臧之于宫庙也不宜荐见宗庙制曰京兆尹议是【郊祀志　考异曰此事史不载年按刘徳传云更生铸伪黄金系当死其父徳上书讼罪会薨大鸿胪奏徳讼子罪失大臣体不宜赐諡置嗣通鉴载于神爵元年按郊祀志载刘更生铸黄金不验坐论敞上疏谏今从志附于其后】
　　五凤三年二月壬申御史大夫黄覇为丞相【百官表】封建成侯【考异曰百官表作壬申荀纪作壬辰按长厯正月戊寅朔二月无壬辰而壬申乃二十五也今从百官表】夏六月辛酉西河太守杜延年为御史大夫【百官表考异曰通鉴无夏字今从荀氏纪又通鉴考异云荀纪作辛巳百官表作辛酉按长厯此月丙午朔无辛巳今从表】始昭帝时广陵王胥见上年少无子有觊欲心而楚地巫鬼胥迎女巫李女须使下神祝诅女须泣曰孝武帝下我左右皆伏言吾必令胥为天子胥多赐女须钱使祷巫山会昭帝崩胥曰女须良巫也杀牛赛【先代反】祷及昌邑王征复使巫祝诅之后王废胥【古浸字】信女须等数赐予钱物至帝即位胥曰太子孙何以反得立复令女须祝诅如前及汉立太子胥谓姬南等曰我终不得立矣乃止不诅后胥子南利侯寳坐杀人夺爵还归广陵与胥姬左脩奸事发觉系狱弃市相胜之奏夺王射陂草田以赋贫民奏可胥复使巫祝诅如前事发觉有司按验胥惶恐药杀巫及宫人二十余人以絶口公卿请诛胥天子遣廷尉大鸿胪即讯【广陵王传】
　　五凤四年春正月广陵王胥谓太子覇曰上遇我厚今负之甚我死骸骨当暴幸而得葬薄之无厚也即以绶自绞死天子加恩赦王诸子皆为庶人赐諡曰厉王【本纪广陵王传　考异曰通鉴无正月二字今从本纪】匈奴单于称臣遣弟谷【音鹿】蠡【落奚反】王入侍以边塞亡冦减戍卒什二【本纪　考异曰通鉴考异云按匈奴传呼韩邪称臣即遣铢娄渠堂入侍事在明年时匈奴有三单于不知此单于为谁也】民便常平仓上廼下诏赐大司农中丞耿夀昌爵闗内侯而蔡癸以好农使劝郡国至大官【本纪食货志】杨恽既失爵位家居治产业起室宅以财自娱嵗余其友人安定太守西河孙会宗与恽书谏戒之为言大臣废退当阖门惶惧为可怜之意不当治产业通賔客有称誉恽宰相子少显朝廷一朝晻【与暗同】昧语言见废内懐不服报防宗书曰恽家方隆盛时乘朱轮者十人位在列卿爵为通侯总领从官与【读曰豫】闻政事曾不能以此时有所建明以宣徳化又不能与羣僚同心并力陪辅朝廷之遗忘已负窃位素餐之责乆矣懐禄贪埶不能自退遭遇变故横【胡孟反】被口语身幽北阙妻子满狱当此之时自以夷灭不足以塞责岂意得全首领复奉先人之邱墓乎伏惟圣主之恩不可胜量君子游道乐以忘忧小人全躯说【读曰悦】以忘罪窃自思念过已大矣行已亏矣长为农夫以没世矣是故身率妻子戮力耕桑灌园治产以给公上不意当复用此为讥议也夫人情所不能止者圣人弗禁故君父至尊亲送其终也有时而既臣之得罪已三年矣田家作苦嵗时伏腊烹羊炰羔斗酒自劳【来到反】家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼乌乌其诗曰田彼南山芜秽不治种一顷豆落而为萁人生行乐耳须富贵何时是日也拂衣而喜奋褎【古袖字】低卬顿足起舞诚滛荒无度不知其不可也恽幸有余禄方籴贱贩贵逐什一之利此贾竖之事污辱之处恽亲行之下流之人众毁所归不寒而栗虽雅知恽者犹随风而靡尚何称誉之有董生不云乎明明求仁义常恐不能化民者卿大夫之意也明明求财利常恐困乏者庶人之事也故道不同不相为谋今子尚安得以卿大夫之制而责仆哉夫西河魏土文侯所兴有叚干木田子方之遗风漂【匹遥反】然皆有节槩【工代反】知去就之分顷者足下离旧土临安定安定山谷之间昆戎旧壤子弟贪鄙岂习俗之移人哉于今廼睹子之志矣方当盛汉之隆愿勉旃毋多谈会有食日之变驺马猥佐成上书告恽骄奢不悔过日食之咎此人所致章下廷尉按验得所予会宗书帝见而恶之廷尉当恽大逆无道要斩妻子徙酒泉郡恽兄子安平侯谭坐不谏正恽与相怨望语免为庶人召拜成为郎诸在位与恽厚善者太常韦元成及孙会宗等皆免官【杨恽传通鉴　考异曰杨恽传作未央卫尉韦元成按百官表元成以神爵四年为衞尉五凤二年为太常又元成传亦载为未央衞尉迁太常坐与恽厚善恽诛党友皆免官以此攷之当是杨恽传误今从百官表元成传易为太常】闰振单于率其众东击郅支单于郅支单于与战杀之并其兵遂进攻呼韩邪呼韩邪破其兵走郅支都单于庭【匈奴传】
　　甘露元年春正月行幸甘泉郊泰畤【本纪】皇太子柔仁好儒见帝所用多文法吏以刑名绳下大臣杨恽盖寛饶等坐刺讥辞语为罪而诛尝侍燕从【千容反】容言陛下持刑太深宜用儒生帝作色曰汉家自有制度本以覇王道杂之奈何纯任徳教用周政乎且俗儒不逹时宜好是古非今使人【胡眄反】于名实不知所守何足委任廼叹曰乱我家者太子也繇是疏太子而爱淮阳王【元帝纪】淮阳王母张偼伃尤爱幸而王又好政事通法律上竒其材曰真我子也是时王未就国上常有意欲用代太子然因太子起于微细上少依倚许氏及即位而许后以弑死太子蚤失母故弗忍也乆之上召拜韦元成为淮阳中尉欲感谕王辅以推让之臣由是太子遂安【元帝纪淮阳王韦元成传】乐陵侯史髙以外属旧恩侍中贵重丞相黄覇荐髙可太尉天子使尚书召问覇太尉官罢乆矣丞相兼之所以偃武兴文也如国家不虞边境有事左右之臣皆将帅也夫宣明教化通达幽使狱无寃刑邑无盗贼君之职也将相之官朕之任焉侍中乐陵侯髙帷幄近臣朕之所自亲君何越职而举之尚书令受丞相对覇免冠谢罪数日乃决自是后不敢复有所请然自汉兴言治民吏以覇为首【黄覇传　考异曰通鉴载于黄覇拜相之次按汉以大司马代太尉无大司马与太尉并置者是时许延夀既为大司马不应覇复荐史髙为太尉当是延夀既薨之后今附于此】夏四月建章未央长乐宫钟虡铜人皆生毛长一寸所时以为美祥【郊祀志】秋酎宗庙髙平侯魏宏博阳侯丙显坐骑至司马门不敬削爵一级为闗内侯【恩泽侯表】始显少为诸曹尝从祠髙庙至夕牲日【顔曰未祭一日其夕展视牲具谓之夕牲】乃使出取斋衣丞相吉大怒谓其夫人曰宗庙至重而显不敬慎亡吾爵者必显也夫人为言然后乃已【丙吉传】
　　甘露二年春正月立皇子嚣【音敖】为定陶王【本纪　考异曰通鉴考异云诸侯王表作十月乙亥今从汉书本纪】嚣衞倢伃子也【宣元六王传】诏曰廼者凤凰甘露降集黄龙登兴醴泉滂流枯槁【古老反】荣茂神光并见咸受祯【音贞】祥其赦天下减民算三十赐诸侯王丞相将军列侯中二千石金钱各有差赐民爵一级女子百户牛酒鳏寡孤独髙年帛【本纪】珠厓郡反夏四月遣防军都尉张禄将兵击之【荀纪】御史大夫杜延年以老病乞骸骨天子优之使光禄大夫持节赐延年黄金百斤加致医药延年遂称病笃赐安车驷马罢就第【延年传】秋九月立皇子宇为东平王【本纪】宇公孙倢伃子也【宣元六王传】甘露三年上以戎狄賔服思股肱之美廼图画其人于麒麟阁法其形貌署其官爵姓名唯霍光不名曰大司马大将军博陆侯姓霍氏次曰衞将军富平侯张安世次曰车骑将军龙侯韩增次曰后将军营平侯赵充国次曰丞相髙平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘徳次曰少府梁邱贺次曰太子太傅萧望之次曰典属国苏武皆有功徳知名当世是以表而扬之明着中兴辅佐列于方叔召虎仲山甫焉自丞相黄覇御史大夫于定国大司农朱邑京兆尹张敞右扶风尹翁归及儒者夏侯胜等皆以善终著名帝世然不得列于名臣之图以此知其选矣【通鉴苏武传】诏曰廼者凤凰集新蔡羣鸟四面行列皆乡凤凰立以万数其赐汝南太守帛百匹新蔡长吏三老孝弟力田鳏寡孤独各有差赐民爵二级毋出今年租【本纪】三月己丑丞相建成侯黄覇薨諡曰定侯【本纪百官表覇传　考异曰本纪百官表皆作己丑通鉴仍荀纪作己巳按长厯是月甲申朔无己巳至三月初六日乃己丑也当是荀纪误今从本纪百官表】夏五月甲午御史大夫于定国为丞相封西平侯太仆陈万年为御史大夫【百官表于定国传】诏诸儒讲五经同异于石渠阁博士沛施雠【受田王孙易】论易译官令齐周堪博士鲁孔覇【俱受大夏侯胜书】千乘欧阳地余济南林尊【并受欧阳生书】平陵张山拊【音肤】谒者陈留假仓【并受小夏侯建书】论书博士沛薛广徳山阳张长安【并受王式诗】论诗博士梁戴圣太子舍人沛闻人通汉【并受后仓礼】论礼公羊博士下邳严彭祖侍郎申挽【音晩】伊推宋显谷梁议郎汝南尹更始待诏刘向【即更生更名】梁周庆丁姓竝论春秋黄门郎梁邱临【贺子】奉使问诸儒而淮阳中尉韦元成【治鲁诗又治礼】受诏与太子太傅萧望之及诸儒杂论同异条奏其对时公羊家多不见从彭祖等愿请内侍郎许广使者亦竝内谷梁家中郎王亥各五人议三十余事各以经谊对多从谷梁萧望之等平奏其议天子称制临决焉廼立梁邱易大小夏侯尚书谷梁春秋博士【诸传　考异曰荀纪云立谷梁公羊春秋左氏传博士按公羊博士已立于武帝时宣帝所立只谷梁耳左氏至成哀时犹未立学官故刘歆移书责太常亦可见荀氏之误今不取　石渠议汉书不载其辞今无复存唯杜佑通典尚见一二一议大宗无后族无庶子已有一嫡子当絶父祀以后大宗不戴云大宗不可絶言嫡子不为后者不得先庶耳族无庶子则当絶父以后大宗闻人通汉曰大宗有絶子不絶其父帝制曰圣议是也一经云大夫之子为姑姊妹女子子无主后者为大夫命妇者唯子不报何戴圣以为唯子不报者言命妇不得降故以大夫之子为文唯子不报者言犹断周不得申其服也帝制曰为父母周是也一萧太傅云以麻终月数者以其未葬除无文节故不变其服为稍轻也已除防服未葬者皆至葬反服庶人为国君亦如之帝制曰会葬服防衣是也又问曰大夫降乳母邪闻人通汉对曰乳母所以不降者报义之服故不降也又问乡请射告主人乐不告者何也戴圣曰请射告主人者賔主俱当射也夫乐主所以乐賔也故不告于主人也黄门郎临奏经曰乡射合乐大射不何也戴圣曰乡射至而合乐者质也大射人君之礼仪多故不合乐也闻人通汉曰乡射合乐者人礼也所以合和百姓也大射不合乐者诸侯之礼也韦元成曰乡射礼所以合乐者乡人本无乐故合乐嵗时所以合和百姓以同其意也至诸侯当有乐传曰诸侯不释悬明用无时也君臣朝廷固当用之矣必须合乐而后合故不云合乐也时公卿以元成议是又问经云宗子孤而殇何也闻人通汉曰孤者师传曰因殇而见孤也男子二十冠而不为殇亦不为孤故因殇而见之戴圣曰凡为宗子无父乃得为宗子然为人后者父虽在得为宗子故称孤圣又问通汉曰因殇而见孤冠则不为孤者曲礼曰孤子当室冠衣不纯采此孤而言冠何也对曰孝子未曾忘亲有父母无父母衣服輙异记曰父母在冠衣不纯素父母殁冠衣不纯采故言孤言孤者别衣服也圣又曰然则子无父母年且百嵗犹称孤不断何乎通汉对曰二十冠而不为孤父母之防年虽老犹称孤已上特礼议耳诸经尽然今姑附见可以类推】初帝闻衞太子好谷梁春秋以问韦贤夏侯胜史髙皆鲁人也言谷梁子皆鲁学公羊氏廼齐学也宜兴谷梁沛蔡千秋为郎尝从鲁荣广受谷梁上召见千秋与公羊家竝说上善谷梁说擢千秋为谏大夫给事中及庆姓为博士由是谷梁之学大盛【本纪诸传】乌孙大昆弥元贵靡鸱靡皆病死公主上书言年老土思愿得归骸骨葬汉地天子闵而迎之冬公主与乌孙男女三人俱来至京师年且七十赐以公主田宅奴婢奉养甚厚朝见仪比公主后卒三孙因留守坟墓云【考异曰通鉴又取西域传云后叚会宗为都防乃招还亡畔安定之星靡死子雌栗靡代立按叚会宗为都防乃在竟宁中竟宁元帝末年载于此恐误今除去之】初皇太子所爱幸司马良娣病且死谓太子曰妾死非天命廼诸娣妾良人更祝诅杀我太子怜之且以为然及司马良娣死太子悲恚发病忽忽不乐因以过怒诸娣妾莫得进见者乆之帝闻太子恨过诸娣妾欲顺适其意廼令皇后择后宫家人子可以虞【与娱同】侍太子者故绣衣御史王贺女孙政君与【读曰豫】在其中及太子朝皇后廼见政君等五人微令旁长御问知太子所欲太子殊无意于五人者不得已于皇后彊应曰此中一人可是时政君坐近太子又独衣绛縁诸于长御即以为是皇后使侍中杜辅掖庭令浊贤交送政君太子宫见丙殿得御幸有身先是太子后宫娣妾以十数御幸乆者七八年莫有子及政君一幸而有身是嵗生子于甲馆画堂为世适【读曰嫡】皇孙帝爱之自名曰骜字太孙常置左右【元后传】鴈门太守建平侯杜缓为太常【百官表】缓延年子也【本传】郅支单于亦遣使奉献汉遇之甚厚【匈奴传】
　　甘露四年典属国常惠为右将军【百官表】典属国如故【惠传】秺侯金赏为侍中太仆【百官表】匈奴呼韩邪郅支两单于俱遣使朝献汉待呼韩邪使有加【匈奴传】诸儒荐郡文学河内张禹诏太子太傅萧望之问禹对易及论语大义望之善焉奏禹经学精习有师法可试事奏寝罢归故官禹尝从沛郡施雠受易琅琊王阳胶东庸生问论语【禹传】
　　黄龙元年春正月行幸甘泉郊泰畤【本纪】匈奴呼韩邪单于来朝礼赐如初加衣百一十袭锦帛九千匹絮八千斤二月单于归国始郅支单于以为呼韩邪降汉兵弱不能复自还即引其众西欲攻定右地又屠耆单于小弟本侍呼韩邪亦亡之右地收两兄余兵得数千人自立为伊利目单于道逢郅支合战郅支杀之并其兵五万余人闻汉出兵谷助呼韩邪即遂留居右地自度力不能定匈奴乃益西近乌孙欲与并力遣使见小昆弥乌就屠乌就屠见呼韩邪为汉所拥郅支亡虏欲攻之以称汉乃杀郅支使持头送都防在所发八千骑迎郅支郅支见乌孙兵多其使又不反勒兵逢击乌孙破之因北击乌揭【邱例反】乌揭降发其兵西破坚昆北降丁令并三国数遣兵击乌孙常胜之坚昆东去单于庭七千里南去车师五千里郅支留都之【匈奴传本纪】诏曰朕既不明数申诏公卿大夫顺民所疾苦今吏或以不禁奸邪为寛大纵释有罪为不苛或以酷恶为贤皆失其中奉诏宣化如此岂不缪哉方今天下少事赋役省减兵革不动而民多贫盗贼不止其咎安在上计簿务为欺谩以避其课三公不以为意朕将何任御史察计簿有疑不实者按之使真伪毋相乱【本纪荀纪　考异曰迹孝宣之行事岂复有一毫寛厚之意哉治其罪状使与名律相应无所纵舍赞所谓必罚是也暮年之诏顾谓数申诏公卿务行寛大其谁欺乎荀氏汉纪削去此语其知之矣今从荀纪】三月客星居王良东北可九尺长丈余西指出阁道间至紫宫【本纪天文志】未央宫辂軨【音零】中雌鸡化为雄毛皮变化而不鸣不将无距【五行志荀纪】夏四月诏曰举廉吏诚欲得其真也吏六百石位大夫有罪先请秩禄上通足以效其贤材自今以来毋得举【本纪】以修撰之职领于他官【考异曰此语见通典不知其时今附于帝终之前】由是太史之官惟知占候【通典】太常掌故东海匡衡调补平原文学学者多上书荐衡经明当世少防今为文学就官京师后进多欲从衡平原衡不宜在逺方事下太子太傅萧望之少府梁邱贺问衡对诗诸大义其对深美望之奏衡经学精习说有师道可观览帝不甚用儒遣衡归官而皇太子见衡对私善之【匡衡传】帝寝疾选大臣可属【之欲反】者冬十二月癸酉引外属侍中乐陵侯史髙太子太傅萧望之少傅周堪至禁中拜髙为大司马车骑将军望之为前将军光禄勲堪为光禄大夫皆受遗诏辅政领尚书事【望之传百官表】甲戌帝崩于未央宫明年春正月辛丑葬杜陵上尊号曰孝宣皇帝帝不喜儒好观申子君臣篇【宣纪元纪刘向别録　考异曰宣纪平生惨覈岂无所自汉史顾不载乃轶出于刘向别録今取之】
　　班固赞曰孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭值匈奴乖乱推亡固存信【读曰申】威北夷单于慕义稽首称藩可谓中兴矣【考异曰功光祖宗业埀后裔侔徳殷宗周宣矣汉业至宣帝而衰安得功光祖宗又荀氏于元帝赞削孝宣之业衰焉一语其亦有见于此班固此语太过今削去之】
  </div>
  <div class="pagination">
   <a href="西汉年纪_page4.html">
    上一页
   </a>
   <a href="西汉年纪.html">
    1
   </a>
   <a href="西汉年纪_page2.html">
    2
   </a>
   <a href="西汉年纪_page3.html">
    3
   </a>
   <a href="西汉年纪_page4.html">
    4
   </a>
   <span class="current-page">
    5
   </span>
   <a href="西汉年纪_page6.html">
    6
   </a>
   <a href="西汉年纪_page7.html">
    7
   </a>
   <a href="西汉年纪_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
