<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 446 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 446 页/共 607 页</h1>
    <div class="content">　　诏右班殿直、南平军夷界巡检菊曩二迁内殿崇班、夷界都巡检使，赐金百两、杂彩五百；义军指挥使菊曩大为右班殿直、夷界同巡检；王用祥为三班借职、归正寨监押；借职冯正符为右班殿直。夔州路转运判官席汝明上讨除射杀魏从革獠贼功也。上批：「汝明督趣经营，斩获獠贼首级有功，可亦迁一官。」（元丰四年八月二日，二十七日，十二月二十二日，五年七月十六日，御集有席汝明二事，今皆附见，当考。夔州路转运判官席汝明奏：「南平军【一】夷界巡检菊曩二，义军指挥使菊曩大状；蛮贼乞弟作过，木琴大、木琴三并木鹞放箭射杀魏庄宅，情愿捕捉送官。能自用命擒戮獠贼木八、木四、木鹞、木琴三并男及手下獠子都共八人赴官，及荡除木琴三一族净尽，功不在杨光震兄弟杀宋阿讹之下。」御批：「可勘会昨斩获宋阿讹朝廷赏赐杨光震名目物件，并光震见请俸给，画一进呈。」元丰六年六月九日进呈讫。夔州路转运判官席汝明奏泸州安抚司奏称：「臣在南平军多日，奉旨令臣具析因依闻奏。臣奉旨委臣应接菊曩大、王用祥捉获木琴翁等，不住催促，杀获木琴二并男及手下獠人五级。南平军系水土恶弱，春夏之间，鞕瘴盛发，岂愿久住彼处？盖虔奉君命，恐烦朝廷兴兵。今已擒捕木琴三等了当，实非无故久住彼处。」御批：「席汝明督促经营，斩获先戕杀南平知军魏从革獠贼首级有功，宜议赏进呈。」元丰六年六月十二日，候奏到取旨。）
　　诏陕西、河东经略司：「夏国奉表，辞礼恭顺，朝廷已降回诏，许通常贡，可诫约边吏，无辄出兵。除自来边界依旧守外，其新收复城寨，止于二三里内巡绰防拓，毋得深入。」仍诏押伴夏国使人王震，以此意说谕使、副。（两纪并于戊寅日书：「诏陕西、河东路无辄出兵。」）
　　己卯，鄜延路经略使刘昌祚指名乞差使臣三十六员填将官及诸城、堡、寨见阙。上批：「虽有违碍者，可并依所奏。」
　　诏入内省东头供奉官甘师颜除名，坐私使钧容直兵、皇城司亲事卒也。
　　权开封府推官祖无颇言：「准诏，提举京城所奏，度量京城里壁四面离城脚三十步内妨碍官私地步舍屋，令臣专管勾案图摽拨内系百姓税地及舍屋，参验元契，并估计时价以闻。今度量除系官舍屋更不估计，其百姓税地并舍屋共一百三十户，计直二万二千六百余缗，已牒将作监讫。」诏：「集禧等观当拆修舍屋，令京城所管认；其余系官屋，并令将作监拆修，其百姓屋价钱，令户部以拨券马钱给之。」
　　诏：「熙河兰会路安抚司近遣杨吉等出界讨贼，冒险过河，兵少而斩获多，令制置司于赏格外优赐之，其沈溺人厚加抚□。」
　　辛巳，吏部言：「二广承务郎以上，任鞕瘴处差遣，除知州系朝廷差外，余过满一年乞放罢。」从之。
　　熙河兰会路经略安抚制置使司言：「擒获西界探事宜部落子策木多莽，缘其人善斫造蕃鞍，边人颇称之，乞令押赴京制造军器所。」从之。已而军器所言策木多莽所造鞍二面实可用，诏策木多莽特免死，刺配钦州牢城。
　　壬午，诏梓州路转运副使李琮罚铜二十斤，坐前任江淮发运使，因奏计时，尝乞住煎池州绿矾，而池州实自嘉佑六年已住煎故也。
　　诏尚书省六曹诸司主事，自今更不带正官，止寄理磨勘资任。（或并丙子日。）
　　癸未，开封府言：「阵亡侍禁郝师尹妻刘氏，乞以所携养子郝惇与夫弟等均推恩。」从之。
　　熙河兰会路制置使司言：「秦凤路兵马钤辖兼第三将张之谏子三班奉职义甫，乞以父回授减三年，并己押队所获减二年恩例，并迁一官。」诏：「义甫身有军功，及父以战功回授，可特许之。」
　　诏以西头供奉官郭世及子公彦为三班借职，以世及随京西第三将鄜延路军界出，没于白盐池故也。
　　诏：「闻陕西诸路逃亡兵卒尚有未投首人数，见在乡村，虑逐处官司不急搜捕，致骚扰人户。宜令永兴军、秦凤等路提刑司，除督责当职官司速收捉外，仍依近指挥，增立赏钱，晓示诸色人搜捕，早令净尽。」
　　乙酉，御史台言：「先准诏每半年轮御史一员【二】取摘三省诸房簿，点检稽滞差失。然未有轮差及置局取吏之法。」诏三省各一员，于言事官、察官内序差，以本台吏就逐省点检。
　　太常博士王古【三】言：「窃见修定升祔仪注内，四后更不造册。臣窃以谓奉上二帝徽号，升祔四后神主，其事则殊，其为宗庙大礼一也。今升祔不发册，则大庆廷授、上公载辂、仪卫、鼓吹等亦皆缘此而罢，止于太庙有司摄事而已。如此，则加号之礼显，升祔之事隐。盖发册之礼，虽为祔庙之节文，而升祔之重，乃由发册而后显。今既行升祔，而反废其重礼，恐万方观听或有以轻重议朝廷者矣。或谓：『故事用册者，皆以改上尊谥或字有增损之故，今四后谥无所改，则不可用册。』然臣以谓郊庙用册，其事多矣，非必至于增改谥号而后可为。今自别庙而升，始正帝后同室之位，决历世之疑议，举宗庙之大礼，据经稽古，至陛下而后定，其事至重。顾使减于谥号增改，使有司止以常祝告庙，此臣所以疑而未敢决。臣愚以为朝廷苟欲姑徇礼官之议，今不用册，则乞稽参典故，凡行礼之节，务致隆极，使较然以异于常享，庶几上副陛下致严宗庙之意。」诏下太常寺详议。太常寺言：「欲比景灵宫安奉神御礼例，遣重臣行事，比亲祠太庙用竹册，宗室遥郡刺史捧册，史官读册，差亲王使相以下为三献，配享功臣七祀仍乞陪祠，宗室系正任以上并立班；其告迁神御，每位用细仗二百人。」诏升祔四后用彩殿告迁，差宗室行礼，并西棂星门外亦用仪物称事陈列，余从之。（四月二十五日、六月一日、闰六月三日、七月十二日。）
　　诏拨市易下界所纳到市易欠钱六万缗【四】与上界，仍更给度僧牒千，为钱十三万缗，以上界见阙本钱故也。
　　丙戌，诏兵部，自今文臣待制、三省郎官、正言、监察御史、提点刑狱以上，武臣横行及路分都监以上，各举应武举一人。
　　步军副都指挥使刘永年言：「汴水涨及一丈二尺，法许追正防河兵二十八指挥，自西薼务列两岸至东薼务，如涨及一丈三尺二寸，更追准备二千人。臣窃以京关防河，事体至重，乞自今遇水大涨或淫雨不已，令都巡地分如救火法，于近便增发三两指挥，不足，即指所辖军分奏差，其支赐、约束，并依防河。」从之。
　　诏知宜州钱师孟追一官，通判曹觏追两官，并勒停；推官崔尧章、司理邹长卿各罚铜二十斤，冲替；推官谢扆，司户卢叔度、张翼并冲替：坐裁减蛮人管设生事，虽去官会赦，皆特责也。
　　提举经度制置牧马司言：「奉旨于熙河、河东路拣买新置诸监骒驳马，乞差官逐路拣买。」诏提举司每路各选奏大使臣一人，具姓名以闻。熙河路就差本司承受、入内供奉官冯景，河东路就差提举按阅保甲所承受公事、入内殿头王觏，仍不送门下省。（此据御集。）
　　丁亥，陕西转运副使范纯粹言：「见修完延州城，许令用军须金银、钱粮，如不足，以朝廷所赐入便钱支用。其它城砦虽被旨修完，若不依延州已得指挥，无由办集，欲望朝廷详酌。」从之。
　　戊子，礼部言：「旧制，贡院专掌贡举，别有印章曰『礼部贡举院之印』，遇锁试则知举官总领。昨废贡院，印亦随毁，以其事归礼部。（「昨废贡院」，要见日月。）准格，遇科场即止牒礼部印用之。缘礼部所掌，贡举乃其一事，若每遇锁试牒印，即他曹事实有阙，乞别铸印曰『礼部贡举之印』。」从之。
　　都大经制熙河兰会路边防财用司言，捕获撰匿名书人李方。上批：「书辞诋欺万状，慢上侮下，无所不至。若止科以徒坐，不足惩其奸凶。令提点刑狱、经制司审实是真，犯人即处斩。」
　　广西经略司言：「宜州溪峒言，莫世忍子公效乞归明，而南丹州又言公效作过，乞以一行人送藤州给田安置。」诏广西经略司，令宜州取问莫世忍：「今公效罪恶，法所不容，如欲正典刑，令押就境上处斩；若以父子恩，且欲存留，即遣回本处，令一面送远恶处羁管【五】。」后世忍乞斩公效于宜州，诏止刺面配江西牢城，仍免决。
　　熙河兰会路制置使司上增筑定西城、通西寨文武官功状，诏：「五等皆赐银、绢：第一等四人，三百匹、两；第二等一人，二百；第三等六十五人，百五十；第四等十三人，百；第五等二十七人，七十。」
　　泾原路经略使卢秉上姚麟去月乙丑（六月二十一日。）部诸将讨堪哥平功状，斩获首一级迁一资，重伤迁一资，获强壮蕃丁一人迁一资，赐绢二十匹。于是主将东上合门使、英州刺史姚麟赐银、绢六百，仍降敕奖谕；阵将崇仪使张世矩等八人，四人迁一官，三人减磨勘三年，一人减二年；走马承受二人各赐银、绢五十；管勾机宜文字官一员银、绢三十；诸班直各赐绢十匹；诸军勇敢、效用、弓箭手、蕃兵等各绢五匹；部、队将四十二人，内十一人迁一官，三人迁两官，一人迁三官，余减磨勘年、赐绢有差。
　　朝散郎杨叔仪奏：「臣契勘得郓州所管六县牧地，共二十六棚，都计租额地一万二千余顷，惟四棚租额数足，二十二棚隐陷之地计七十余顷，人户冒佃，积有岁年。臣遂擘画先阅视见存牧地，循其边幅，图以形势，方见见存牧地尖斜弯曲阙缩之状。呼集人户，令就纸图见存牧地之旁，自里及外，签贴所占地段，然后谕以牧地形势，侵冒灼然之迹。除豪右侵占外，复有见任官职田、州学学田之类，系占牧地者，先次拘括，以塞百姓观望之意。其人户遂肯伏认所占地段在牧地四至内，其地例皆肥沃，情愿依旧住佃，改税为租讫。臣今画到六县牧地新旧形势图一册，伏望特赐宣取。」御批：「可契勘所陈虚实及曾与不曾依格酬奖，并审其人材，如堪任使，宜特除太仆寺丞、主簿，填见阙，以劝在仕首公干力之人。」
　　己丑，以叔仪为将作少监。（杨叔仪奏据御集【六】，御集止除寺簿，实录乃除少监，当考。）
　　辛卯，诏刘昌祚：「夏国近虽遣使乞修誓好，朝廷答诏许通常贡，然新画疆土，封守未正，贼之承命逆顺，情不可保。渐迩秋防，田稼在野，深虑守臣安于近诏，以为边事遂宁，忽于堤防，或误国事，委昌祚详此施行。」
　　诏秦凤路走马承受杨安民，陕西买马司选马三千匹赴泾原路，以本路诸军阙马甚多故也。
　　都水监丞陈佑甫言：「滑州鱼池埽危急，买纳物料俱竭。今全河倾侧南岸，极力救护可定，乞下京西转运司具梢草百万，都水监支竹索万条。」从之。
　　赐措置河北籴便司度僧牒三百，修北京东、西济胜仓。（六月十一日御批可考。）
　　手诏蹇周辅：「今河朔雨泽调节，夏必丰成，秋稼立苗甚茂，宜乘美岁，广谋收籴，仍具定、瀛州新仓毕之期以闻。」是岁，北京东、西济胜二仓，定州衍积、宝盈二仓与瀛州之仓告成，各二千楹。（此据本志，系之六月，今附见闰六月十七日赐度牒修北京二仓后。七月二十一日，周辅入为户侍。）
　　太常寺言：「博士王古乞自今诸神祠加封，无爵号者赐庙额，已赐庙额者加封爵，初封侯，再封公，次封王，生有爵位者从其本。妇人之神封夫人，再封妃。其封号者，初二字，再加四字。如此，则锡命驭神，恩礼有序。凡古所言皆当，欲更增神仙封号，初真人，次真君。」并从之。
　　壬辰，皇第九子佖为山南东道节度使、仪国公。（新纪但书佖封仪国公，旧纪仍书节度使。）
　　癸巳，权发遣提点开封府界诸县镇公事范峋上殿言知雍邱向宗□违法，见已劾奏，上曰：「已逐之矣。」因问诸县可称者何人，峋言：「奉议郎、知考城孙载簿案严整，税课办集；通直郎、知咸平朱勋未满任而去，民至今思之。」上曰：「朱勋尝有荐广西勾当者。」峋言：「赵□征安南，尝奏勋随行。」上曰：「违慢者既斥逐，有善状者复收擢，则官吏自然戒劝。」乃诏孙载、朱勋中书省籍记姓名。
　　京东转运司言：「本司买盐官【七】、侍禁张白坐率觽醦户以久雨得晴，赛神饮酒，系百余人。盖河北人情不悦本司遣官笼取遗利，恐因摇动远近，后官亦难责以办事。其张白推行盐法，最为得力，所坐缘公，情无大恶。如当劾罪，乞不追证左，免致醦户例遭禁系，使煎盐之事亏损岁课。」诏特免问。
　　御史中丞黄履言：「闻将作监丞宋彭年五月中申监，准蒲左丞吏押白头子五道，追专副人吏、作匠，有妨本场工作。将作监至六月方牒大理寺，大理寺并不追究，唯坐吏许经臣罪。臣闻法行自贵者始。蒲宗孟叨位政府，不能悉心竭力，以务报称，而自蒙大任以来，退食家庭，荒忋酒色，翌日朝退，昏倦熟寐，起签书文字，不复详究。闻执政聚厅，宗孟常未至。今又恃势违法，役使兵吏，旷弛骄恣，至于如此。将作监既闻日役百余人，当即施行，乃至七日而后下；大理寺既知宗孟违法，当尽公根究，乃书吏更以轻罪，且以缘故出之，皆畏避权势，慢上曲法者也。」诏御史台鞫实以闻。履又言：「宗孟事乃臣所弹奏，乞特命官司推治。」诏大理少卿韩晋卿、御史杨畏就台劾罪以闻。
　　诏：「广东阜民监岁铸钱，除本钱外，并属内藏库额，旧无专官主领，多为转运司侵用，及不以时催驱过领，致烦朝廷专差官运致。宜自今专隶提举司督趣输纳，令转运司毋得干预。」
　　乙未，熙河兰会路制置司上左侍禁杨吉等募蕃兵过河讨西贼功状。诏杨吉迁供备库副使兼合门通事舍人，郭胜、王师道为合门祗候，吹凌密为三班差使，策木多格为下班殿侍，马凌于所当迁五资上与诸子承袭，其余所俘获功依例支赐【八】，阿锡达等七人于所当转职名上亦与诸子承袭。所有赙赠：马凌三百匹，阿锡达百匹，都虞候至蕃敢勇各五十匹，不获首级蕃军使依条承袭，王文郁赐敕奖谕。
　　赐江、淮等路发运副使蒋之奇紫章服。运司岁漕谷六百二十万石【九】，之奇领漕事，以五月至京师，于是入觐，上劳问备至，面赐之，且曰：「朕不复除官，漕事一以委卿。」之奇辞谢，因条画利病三十余事，多见纳用。（李豸云：苏迨言蒋颖叔【一○】之为江淮发运也，其才智有余，人莫能欺，漕运络绎。蒋，□人，谙知风水，尝于所居公宇前立一旗曰「占风旗」，使人日候之，置籍焉。令诸纲日程亦各记风之便逆。盖雷、雹、雾、露等有或不均，风则天下皆有。运至，取其程历以合之，责其稽缓者，纲吏畏服。蒋之奇去，占风旗今废矣。）
　　赐开封府提点司度僧牒五百，市阳武等埽物料【一一】。
　　枢密院言：「知熙州赵济言，捕获逃军元德，诈称使臣郭辆，传李宪令开熙州城门，已付所司。案熙州极边，而济止凭元德诈称李宪所遣，即开门听出，何以伺察奸细？」诏济自今凡事审实，毋得轻易，仍遍下所辖州、军、城、寨官吏，亦依此指挥。其元德令制置使劾罪，斩讫以闻。济寻具案奏。诏：「元德虑有隐伏交通外界奸细迹状，可更切劾治。如无他情，即处斩。」又诏：「济不能辨察，又不能审问，实为谬□。可免重黜，止罚铜四十斤。」
　　丙申，武宁军节度使、守司徒、开府仪同三司致仕、韩国公富弼卒。（旧纪书弼卒，新纪书薨。）
　　先是，弼上疏论治乱之要，曰：「臣闻自古致天下治与乱者，大纲不出谀佞、谠直之人二端而已。谀佞者进，人主不闻有过，惟恶是为，所以致乱也；谠直者进，则人主日有开益，惟善是从，所以致治也。此乃人主致治乱之大略焉。臣自离朝廷，退居林下，时亦仰知朝政所为，大率谀佞者竞进，谠直者多处于外，虽有在朝者，盖恐触忤奸佞，亦皆结舌不敢有所开陈。又闻近日中外或有事绪，上挠圣怀，而忠义之士但仰屋窃叹，不见有闻于上，致陛下不得知而更张之，此实非朝廷之福也。惟愿陛下开忠正之路，杜髃枉之门，讲求善政，变祸为福，俾天下受赐，坐致太平。此老臣有望于陛下，其间事目甚多，亦不敢妄有条列，但举其大要，惟圣君留神而择焉。不尔，即恐浸渍渐深【一二】，祸乱将至，则于时益烦宵旰之忧而亦无所济矣。老臣犬马区区之志，略陈其端，伏望圣慈无少忽而深思之，力行之，乃天下之幸，宗社之福也。」
　　又言：「臣窃观大凡臣僚上封论事，其间甚有事沽激取虚名者，亦有希利禄求实欲者。臣今年整八十，可谓老矣。近日尤觉衰薾，举动须人扶策，家居坐卧，日与死迫，况已致政十有余年，固非事沽激、希利禄之时也。惟是忧国爱君之心愈深愈切，所以不量僭越，特有此奏闻，惟陛下少加省察，思而行之。」
　　疏奏，上语辅臣曰：「富弼有疏来。」章惇曰：「弼言何事？」上曰：「言朕左右多小人。」惇曰：「盍令分析孰为小人？」上曰：「弼三朝老臣，岂可令分析？」王安礼进曰：「弼之言是也。」罢朝，惇责安礼曰：「右丞对上之言失矣。」安礼曰：「吾侪今日曰『诚如圣谕』，明日曰『圣学非臣所及』，安得不谓之小人？」惇无以对。（此据邵伯温见闻录增入。蔡确新传所称「弼上言确小人，不宜在陛下左右」，或即此疏，已具注五年四月癸酉。）
　　弼既上疏，又条陈时政之失，以待上问，封押付其子绍庭。及卒，司马光、范纯仁来吊哭，绍庭以告曰：「此殆遗表也。」光、纯仁曰：「当即具奏，勿复启。」莫知其所言，后乃得其矒曰：
　　臣闻义不避难，忠不忘君，凡曰士夫，皆宜志此。况臣历事三圣，位为上公，自当矢心本朝，同国休戚，不敢以进退之间，为忧责不加，便自同于觽人，循嘿苟安而已。今虽老病疲惫，待尽朝夕，家事世虑，不复萦心，惟是忧国爱君，愈深愈切，盖是虑有所及，耳有所闻，恐惧忧思，劳废寝食。又念今日上自辅臣，下及庶士，畏祸图利，习成弊风，忠词谠论，无复上达，致陛下聪明蔽塞，天下祸患已成，尚不知惊惧改悔，创艾补救，日甚一日，殆将无及，忠义之流，痛心寒骨。当此之时，而臣犹忍惜奄奄余龄，图子孙深计，坐视宁处，辜负天地，不为陛下尽诚意而陈之，则谁为陛下语者？傥使误社稷大计，致生灵于涂炭，则臣岂惟生则愧心，死则含恨而已哉？直亦天地之所不容，万世之罪人也。惟愿陛下察臣老病将死，尚何顾求，特以不忍上负圣世，所以倾沥血诚，哀怜愚衷，俯垂听纳，则天下幸甚！
　　伏思朝廷纲纪、天下利害，岂复一一可道？陛下圣明，固当无所不烛，而况老臣前日论之亦已详矣，不复以闻，惟取方今祸乱之几，而天下所共忧惧事之切者论之。伏惟陛下天姿睿明，实迈前圣，自当齐德二帝，致治于三代之隆；但以即位之初，邪臣纳说，图治之际，听任失宜，谓能拒绝觽人，不使异论得行，然后圣化可运，事功可成。此盖奸人自谋利于苟悦，而柄任之臣，欲专权自肆，以成己志，遂误陛下，放斥忠直，进用邪佞，忠词杜绝，谄誉日闻，上心所欲，风从响应，无复争辨救止，寖成大患。
　　窃思去岁朝廷纳边臣妄议，大举戈甲，以讨西戎，事出仓卒，人情汹惧，忧在不测，卒致师徒溃败，两路骚然。非赖圣明遽止再举之师，则祸难之至，可胜道哉！此岂非朝廷大事安危所系者乎？当举事之初，执政大臣洎台谏、侍从之官，苟能犯颜极谏，期于不为，则圣心自回，祸难自息矣。臣不知是时小大之臣有为陛下力争其不可者乎【一三】？如闻庙堂之上，方且赓歌迭唱，夸示威略，以谀顺圣意，则事之及此，又何疑焉？臣谓西师之失，独陛下必以国家大计为忧，他人谁肯预焉？西师乃一事也，不幸又有甚于此者，亦将如是矣。一日事出意外，可复救耶？乃是陛下涂塞耳目，否隔上下，以取欺玩。古之所以速危亡之祸者，亦不出乎此耳。陛下岂以老臣□愚无知，论之为过甚乎？然事理明甚，道涂之人皆知之，陛下可不念之而寒心乎？以陛下之圣，若洗心降意，放逐邪佞，招延公正，使天下昭昭知朝廷躀然改图，无讳陈罪纳谏之意，则忠谋谠论必凑达天听。陛下极诚心而用之，则万事之正由此出矣。臣以谓今日天下之忧，其本出于诚意之不通，而谏路之绝也。臣特为陛下极陈所怀，因先及其致患之由，觊以上广圣心，而俯察老臣之论也。今将列其事体之大而当今之急者耳，愿陛下不以臣之愚而遽弃之，特加省览，则不胜大幸！
　　臣谓朝廷之事，莫大于用人。夫辅弼之任、论议之职，皆当极天下之选，彼夫贪宠患失，柔从顺媚者，岂可使之？事一出于上，则下莫任其责，小人因得以行其奸矣。故事成则下得窃其利，事不成则君独当其咎，岂上下同心，君臣一德之谓乎？此乃朝廷之大体也，愿陛下察臣之论。臣谓天下之大，非智力可周，惟诚意可通也。苟上有至诚恻怛之心，则山海遐僻莫不感动，况朝廷之上乎？今上下情意否塞不通，为臣者莫得尽其心，百姓愁怨失其所者无由上达，而政令之施行，书诏所晓谕，不闻欢欣信服之意，臣恐非朝廷所以示天下也。愿陛下推本忠厚之教，以至诚通达上下，则圣德日隆，不语而信于四方矣。此亦朝廷之大体，愿陛下察臣之忠。
　　臣谓中外贵贱之士，所宜用之各有常分。宫闱之臣，若委之专总兵柄，统制方面，皆非所宜。在外则挟权怙宠，浚铄上下，人心不服，易以败事；入侍左右，宠禄既过，则骄恣易生。势位相及者，猜夺互至，立党生祸，此其情也，不可不戒。
　　臣闻为国者以义为利，不以利为利。或闻兴利之臣，近岁尤甚，亏损国体，为上敛怨，民间小利，皆尽争夺。至若为场以停民货，造舍而蔽旧屋，榷河舟之载，擅路粪之利，急于敛取，道路嗟怨，此非上所以与民之意。又闻今日百姓贫敝，最甚者，以钱聚于公府而输之不已也，故谷米贵价，而民有饿殍。必恐岁月寖深，民力愈困，事至于极，则盻盻之民不能保其无患也。此觽情所忧，愿陛下与民共财，以通天下之利，无使斯民致于穷极也。
　　臣观今日近忧，最在西事。不惟夏人以前日之怨，必思报复，兼其缘边旧地，未敢安居，况国家兴置城寨在其境内，既未闻恩诏洗荡，还其旧封，则异日冲犯边城，深未可保。又辽人虽重信好，未敢轻绝，然怀齿寒之忧，又窥举动之失，岂不乘此间隙，阴相党助，为我深害乎？臣闲居屏处，不能审知事实，然道路传闻【一四】，昨来西师入界，及永乐覆没，官兵、民夫及其赍送之人冻饿而死亡者，无虑数十万。臣亦恐帅臣、监司、州县之吏未必能以实数闻于朝廷，使陛下恻然哀悯而急图之也。今闻边兵寡弱，村落萧条，士无斗志，难复为用，久戍未解，粮饷不时，东兵在行者或归或留，不无怅望，但虑再有征发，其心易摇，而百姓畏恐穷困，前日继有调发，已不从命，度此事势，可不深虑哉！是岂讳过取败，不思救祸之时乎？
　　前日国家罄竭公私之力，以事诛讨，曾不伤西人之一二也。彼其得我叛卒，取我兵械，取我金帛、粮食，不可赀数。彼将以其所获，贻遗邻国，借兵求援，以为边患，是反足以增强捍也。臣未知朝廷所以待之之策，万一贼犯边境，官兵既不足用，民兵又不可发，则将何以御之？关陕之忧，岂有涯涘！关陕震荡，则关东摇动，州郡例无兵备，人情易为惊扰，则所当虑者又亦深矣。此事之无有，所恃者天幸而已。今以薄忠义，寡廉耻之士，率无固志，积愁怨之民，当艰危之会，而求患难之不成，难矣！万一不幸有此，臣未知陛下所恃者孰共此忧，而在廷之臣孰能济此患也。惟陛下深思而预图之，则庶几其有及，不然，则虽有智者难善其后。此必他人之所不敢独陈，老臣又复负陛下而不论，则误陛下必矣。臣所以焦心疾首，傍徨旦暮，不敢顾诛戮之罪者也。愿陛下廓天地之量，为生民深计，顾边疆小丑何足校得失胜负毫末哉？伏望速回天意，明下圣诏，谕以前日举兵之因，许其改心效顺，归其侵土，复其爵号，择忠信仁厚之将，使镇抚边部，严敕备守，以固疆场，申信敌国，使明知圣主休兵息民之意，则祸患可息矣。
　　臣闻陕西州郡连岁薄稔，大兵之后，公私虚耗，粒食踊贵，兵无见粮，逃溃之卒与阻饥之民，渐成髃党。今年秋种分数不多，民间旧食既已空竭，夏麦总使丰熟，为日尚遥，民心（原本缺。）朝夕不及。今流散之民累累道路，莫可胜数，不止陕西空虚，一有边警，惧难枝梧。况其甚者，老弱穷困，不能远去，则转死沟壑，丁壮流亡者，但亦妄意所之，无有定所。惟恐来春谷籴益贵，万一夏麦失望，则去留之民皆无生理，其为忧患固将不浅。臣亦未闻朝廷有所处置，亦意内外臣僚怀安畏缩，不以事实达于天听，遂使朝廷恬不为意也。
　　臣谓前日西师之举，秦、晋之民肝脑涂地，毒亦甚矣！乡村保聚，哭声相闻，亦知朝廷曾降诏敕，更不调发民夫，旋又再谋兴举，复行差雇，方闻泾原罢师，鄜延又自兴筑，是以人心危疑，莫肯保信，此尤非今日之便。穷困之民日望安息，朝廷所当厚加存□，沾以德泽，而旷日累月，未有一语及之，使其怨气充塞，谓朝廷无保之之意。上下相蒙，莫肯为陛下陈其不可，老臣所以忧叹之深也。
　　伏望陛下悼前谋之失，下哀痛之诏，以慰安民心。留乡里者，择循良之吏，俾宣道圣意，蠲除逋负，广谋赈贷，求惠养之实，无以空文重失民望；其流亡在外者，亦委所在存□，计其丁口，书其乡里，或资以常平余粟，俟夏二麦将成，谕令还业。此亦足以宽关中之粟，为兵民之食也。庶几亿万之民复遂生活，此在陛下仁圣，不难施行，老臣之心，拳拳所望。
　　臣闻陕西之民，昨经出塞，死亡之余，再团保甲，数少过半；继又修治教场，将聚之教习，州县奉行，急于星火，非惟人情遑骇，难将驱之战斗，亦以贫穷至甚，无食可供，因致大段流散，以至补以余丁，亦多亡佚，计今存者人数不多，但恐卒难为用，徒使惊扰，亡失良农，非计之得。若不权行寝罢，以招徕旋定之，则恐出关之民莫敢复业，穷民无归，或生他变，此乃今日事机之速者也。
　　臣所陈急于济事，若夫要道，则在陛下圣心之所存，与所用之人君子小人之辨耳。愿陛下俯察老臣之心，审观天下之势。未知圣意以今日之事为无足虑耶，亦以为当深思而救之耶？所信用者皆君子耶，有小人耶？此岂逃圣鉴之明，但无以顺从为悦，则忠邪判矣。伏望陛下详览臣奏，特留圣念，则天下幸甚！（此疏称「去年」及「来春」，恐是元丰五年冬间所为；又称「夏麦」，则必是六年春间也。）弼早有公辅之望，天下皆称曰「富公」。名闻四夷，辽使每至，必问其出处、安否。临事而谨，谋虑反复详悉，度不万全不发，当其敢言，奋不顾身，忠义之性，老而弥笃。家居一纪，斯须未常忘朝廷。讣闻，辍视朝三日，发哀于后苑，髃臣奉慰，赠太尉，谥文忠。（朱本削去，墨本又不载遗奏，今复具载之。朱本又称弼与韩琦争立嗣及还政功，至死不通奠慰。司马记闻亦有之，或者以为不然。新本、考异不取，朱本今亦不取。邵伯温见闻录第九卷云：「富公岂因不预定策而歉魏公耶？」今引富公辞户书，称韩琦等七人委有功有德为证【一五】。）
　　丁酉，合门言：「使相已下至节度使除授，有引麻赐告书送事例，欲乞特赐比类学士、舍人院，亦行寝罢。」从之。
　　礼部言：「泉州民朱信等言，庆历中泉、福等州访求碎石山皇祖兆域，今访求得本朝远祖乃福州闽县碎石山人。景德中，亦尝遣使至福州访碎石山家宅事迹。碎石山，今旃檀院是也。赵真君家见存，而此山下有赵氏舍田，契书姓名，兼有古钟铭文可为据证，乞遣官审实。」诏秘书省检元降指挥，仍令福建路转运司取朱信等所陈证据。其后，秘书省言，庆历中元无下福建路访皇祖山陵指挥。福建路转运司言，遣官案视，所言谬妄无根。诏朱信等罪，以赦除之。后又诣尚书省，自言家有古书可案，取视之，乃唐中和七年地契，后列赵氏族人，有名朗者，指以为圣祖，其妄若此。
　　河东路经略司言：「西人乞依旧入贡，朝廷已降诏。本路见招接西人，乞明降指挥。」诏使人招抚指挥更不施行，其自愿投顺人口，可说谕约回，若惧残害，势不能归，即义当安存。或界上有人收索，宜勿应答。如首领或用事人缘内怨愿投附，即收留，奏听旨。候将来已降誓诏，别听指挥。
　　诏刑部应移乡人情理轻者十年，稍重者二十年，遇赦检举，放令逐便。令刑部着为令。
　　戊戌，广南东路转运副使孙迥言：「准诏遣大理寺丞郭燍赴广州制勘公事，移文取臣权知广州断纲首王遵等案。臣虽未知制勘院所治之详，然恐事由中出，窃料必有虚诞谮臣者。况朝廷威明，必不使臣屈于诬罔之口，臣欲候将来尽见底里，方敢奏乞穷治交结造语之人，以破欺罔朋党之弊。」上批：「广州制狱，本以迥案发陈绎等事，久不结绝，继有臣僚论奏迥阿私有所庇曲，即无中出特治事，未知迥以何者为中出、谗口诬罔。虑迥真有罪恶，反托谗诬以自解免，奸人阴慝，情状多端，不可不察。若以石璘干涉，致变乱事实，则璘职位卑贱，非次未尝得亲左右，何敢尔者？兼据元发事因，未见璘当得罪。令迥具析事由中出及交结造语之人以闻。」已而迥奏，以所案陈绎事连及宦官石璘，以璘方在入内内侍省，谓璘诬奏其事，故有是言。然上察璘实不与也。（四月丁未，差郭燍。）
　　庚子，王珪等请上仁宗徽号曰体天法道极功全德神文圣武睿哲明孝，英宗曰体干膺历隆功盛德宪文肃武睿神宣孝。诏以髃臣所上请于本庙本室。
　　壬寅，奉议郎井亮采言：「诸州奏案，乞委本路提点刑狱司每旬具已奏未下事目，申尚书省，付刑部检察。」从之。
　　详定编修诸司敕式所言：「将来大礼，乞且仍旧差官专提点事务一次。」上批：「式令析正之初，诚虑及期有司奉行疑惑，于事舛错有害，不悦造令之人，得以借口归咎成法。且谙详始末，惟本司官吏最为可委检察应接。宜依所奏，止就差本司官提点应式令所该一行事务。」
　　注　　释
　　【一】南平军「南」原作「安」，据正文及本书卷三二八元丰五年七月乙未条改。
　　【二】每半年轮御史一员「轮」字原脱，据宋会要职官一七之一三补。
　　【三】太常博士王古「古」原作「吉」，据阁本及本卷闰六月辛卯条、长编纪事本末卷七九详定郊庙礼文、宋史卷三二○王素传改。
　　【四】市易欠钱六万缗「六」下原衍「百」字，据宋会要食货三七之三一删。
　　【五】令一面送远恶处羁管「令」原作「今」，据阁本改。
　　【六】据御集「据」原在「御集」下，据阁本乙正。
　　【七】本司买盐官「买」原作「置」，据阁本改。
　　【八】其余所俘获功依例支赐「获」原作「虏」，据阁本改。
　　【九】运司岁漕谷六百二十万石「司」下原衍「司」字，据续资治通鉴卷七七删。
　　【一○】蒋颖叔「颖」原作「颍」，据宋史卷三四三蒋之奇传改。
　　【一一】市阳武等埽物料「阳」原作「杨」，据阁本、活字本及宋会要方域一五之一○改。
　　【一二】即恐浸渍渐深「渍」原作「溃」，据阁本改。
　　【一三】臣不知是时小大之臣有为陛下力争其不可者乎「时」字原脱，据续资治通鉴卷七七补。
　　【一四】然道路传闻「传」原作「傅」，据阁本改。
　　【一五】称韩琦等七人委有功有德为证「等」原作「第」，据邵氏闻见录卷九改。
续资治通鉴长编
卷三百三十七
卷三百三十七
　　起讫时间 起神宗元丰六年七月尽其月
　　卷　　名 续资治通鉴长编卷三百三十七
　　帝　　号 宋神宗
　　年　　号 元丰六年（癸亥，1083）
　　全　　文
　　秋七月乙巳，提点寺务司言：「已令大相国寺六十二院，以其二为禅院，余为律院。其旧院名及试经恩例，乞并罢。」从之。
　　礼部言：「净因院僧道臻奉诏选举苏州瑞光院僧宗本、江州东林院僧常总住持两禅院。」从之，给行李钱五十千，令乘驿赴阙。
　　丙午，湖北路钤辖，转运司言：「渠阳县治所基址卑下，近复遭水患，乞移县治于诚州，倚郭建置，绥辑诚州见管户口，兼治贯保、小由等民户。其贯保却乞于别寨择地建立。」从之。
　　丁未，诏以十一月丙午有事于南郊。
　　戊申，门下、中书外省言：「自官制行，已及儙月，其间利害，官吏固已习知。今编修敕条，理当博采觽智，欲乞许见任官局参议，及许其余人具所见利害，赴本省投状，如有可采，量事推恩。」从之。
　　己酉，都水使者范子渊言：「外监丞司旧于澶州置局，析为南、北两丞，北丞所隶堤埽，尽在北州军，乞移北丞司于恩州【一】。」从之。
</div>
    <div class="pagination">
<a href="续资治通鉴长编_page445.html">上一页</a><span>...</span><a href="续资治通鉴长编_page441.html">441</a><a href="续资治通鉴长编_page442.html">442</a><a href="续资治通鉴长编_page443.html">443</a><a href="续资治通鉴长编_page444.html">444</a><a href="续资治通鉴长编_page445.html">445</a><span class="current-page">446</span><a href="续资治通鉴长编_page447.html">447</a><a href="续资治通鉴长编_page448.html">448</a><a href="续资治通鉴长编_page449.html">449</a><a href="续资治通鉴长编_page450.html">450</a><a href="续资治通鉴长编_page451.html">451</a><span>...</span><a href="续资治通鉴长编_page447.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
