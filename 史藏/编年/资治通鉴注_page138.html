<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 138 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 138 页/共 334 页
  </h1>
  <div class="content">
   8魏济阴王子新成卒。〔济，子礼翻。〕
9沈攸之之自彭城还也，留长水校尉王玄载守下邳，〔校，户教翻。〕积射将军沈韶守宿豫，睢陵、淮阳皆留兵戍之。玄载、玄谟之从弟也。〔王玄谟以功名着于太祖、世祖二朝。从，才用翻。〕时东平太守申纂守无盐，幽州刺史刘休宾守梁邹，〔梁邹县，汉属济南郡。〕并州刺史清河房崇吉守升城，〔魏收志：东太原郡太原县治升城，其地在唐济州长清县界。〕辅国将军清河张谠守团城，〔水经注：琅邪郡东莞县，春秋之郓邑，今有郓亭在团城东北四十里。〕及兖州刺史王整、兰陵太守桓忻，〔沈约志：兰陵太守治昌虑，汉旧县也。〕肥城、糜沟、垣苗等戍皆不附于魏。〔肥城县，前汉属泰山郡，后汉属济北郡，晋罢，宋复置济北郡于肥城。魏收志：糜沟、垣苗二城亦在东太原郡大原县界。又据水经注：济水自平阴城西东北流，径垣苗城西。宋武帝西征长安，令垣苗镇忐，故俗以为称。济水又东北过卢县北。贤曰：肥城县故城，在今济州平阴县东南。则此三戍皆在汉太山郡卢县及肥城县界，至后汉和帝永安二年，始分太山为济北郡。〕休宾，乘民之兄子也。〔刘乘民见上卷上年。〕
魏遣平东将军长孙陵等将兵赴青州，〔长，知两翻。〕征南大将军慕容白曜将军骑五万为之继援。白曜，燕太祖之玄孙也。〔燕王皝，号太祖。〕白曜至无盐，欲攻之；将佐皆以为「攻具未备，不宜遽进。」左司马范阳郦范曰：「今轻军远袭，深入敌境，岂宜淹缓！且申纂必谓我军来速，不暇攻围，将不为备；〔师速而疾者，略也；略，谓略地也，无暇于攻城围邑。白曜以形形申纂，故料其不为备也。〕今若出其不意，可一鼓而克。」白曜曰：「司马策是也。」乃引兵伪退。申纂不复设备，白曜夜中部分，〔复，扶又翻。分，扶问翻。〕三月，甲寅旦，攻城，食时，克之；纂走，追擒，杀之。〔考异曰：宋略云「七月，纂战死。」盖赠官之月。今从魏帝纪。〕白曜欲尽以无盐人为军赏，郦范曰：「齐，形胜之地，宜远为经略。今王师始入其境，人心未洽，连城相望，咸有拒栽之志，苟非以德信怀之，未易平也。」〔易，以豉翻。〕白曜曰：「善！」皆免之。
白曜将攻肥城，郦范曰：肥城虽小，攻之引日；胜之不能益军势，不胜足以挫军威。彼见无盐之破，死伤涂地，不敢不惧；若飞书告谕，纵使不降，亦当逃散。」〔此即李左车教韩信以破赵之势而喻燕故智也。降，户江翻；下同。〕白曜从之，肥城果溃，获粟三十万斛。白曜谓范曰：「此行得卿，三齐不足定也。」遂取垣苗、糜沟二戍，一旬中连拔四城，威震齐土。〔史言慕容白曜能用郦范之计以取胜。〕
10丙子，以尚书左仆射蔡兴宗为郢州刺史。
11房崇吉守升城，胜兵者不过七百人。〔胜，音升，任也。胜兵者，谓能操五兵而战也。〕慕容白曜筑长围以攻之，自二月至于夏四月，乃克之。白曜忿其不降，欲尽坑城中人，参军事昌黎韩麒麟谏曰：今勍敌在前而坑其民，〔勍，渠京翻。〕自此以东，诸城人自为守，不可克也。师老粮尽，外寇乘之，此危道也。」白曜乃慰抚其民，各使复业。
崇吉脱身走。崇吉母傅氏，申纂妻贾氏，与济州刺史卢度世有中表亲，然已疏远。〔济，子礼翻。〕及为魏所虏。度世奉事甚恭，赡给优厚。〔亲者毋失其为亲，故者毋失其为故，其卢度世之谓乎。〕度世闺门之内，和而有礼。虽世有屯夷，〔屯，陟伦翻，多难也。夷，平易也。〕家有贫富，百口怡怡，丰俭同之。〔史言卢度世有行。〕
崔道固闭门拒魏。沈文秀遣使迎降于魏，请兵援接，白曜欲遣兵赴之。郦范曰：「文秀室家坟墓皆在江南，〔沈文秀，吴兴武康人。〕拥兵数万，城固甲坚，强则拒战，屈则遁去。我师未逼其城，无朝夕之急，何所畏忌而遽求军！且观其使者，视下而色愧，语烦而志怯，此必挟诈以诱我，不可从也。〔春秋之时，诸侯交兵，谋人之军师者，多能以此觇敌；郦范亦祖其故智耳。诱，音酉。〕不若先取历城，克盘阳，〔般阳县，汉属济南郡。应劭曰：在般水之阳。师古曰：般，音盘。刘昫曰：唐淄州淄川县，汉盘阳县也。〕下梁邹，平乐陵，〔晋武帝分平原立乐陵郡，宋文帝置乐陵郡于故千乘地，皆在隋唐青州界。〕然后按兵徐进，不患其不服也。」白曜曰：「崔道固等兵力单弱，不敢出战；吾通行无碍，直抵东阳，彼自知必亡，故望风求服，夫又何疑！」范曰：历城兵多粮足，非朝夕可拔。文秀坐据东阳，为诸城根本。今多遣兵则无以攻历城，少遣兵则不足以制东阳；〔少，诗沼翻。〕若进为文秀所拒，退为诸城所邀，腹背受敌，必无全理。愿更番计，无堕贼彀中。」〔彀，古候翻。张子厚曰：彀，指拇也。彀弓既持满，以指拇为度，而发矢以志于中。堕彀中者，言敌彀弓指我，而我不知避，则矢必集于我而受其害。〕白曜乃止。文秀果不降。
魏尉元上表称：「彭城贼之要藩，不有重兵积粟，则不可固寸；若资储既广，虽刘彧师徒悉起，不敢窥淮北之地。」〔彧，于六翻。〕又言：「若贼向彭城，必由清、泗过宿豫，历下邳；趋青州，亦由下邳、沂水经东安；〔东安县，前汉属城阳国，后汉属琅邪郡，晋属东莞郡，惠帝元康七年分东莞置东安郡，唐沂州沂水县即东安郡地。趋，七喻翻。〕此数者，皆为贼用师之要。今若先定下邳，平宿豫，镇淮阳，戍东安，则青、冀诸镇可不攻而克；若四城不服，青、冀虽拔，百姓狼顾，犹怀侥幸之心。〔侥，坚尧翻。〕臣愚以为，宜释青、冀之师，先定东南之地，断刘彧北顾之意，〔断，丁管翻。〕绝愚民南望之心；夏水虽盛，无津途可由，冬路虽通，无高城可固。如此，则淮北自举，暂劳永逸。兵贵神速，久则生变；若天雨既降，彼或因水通，运粮益众，规为进取，恐近淮之民翻然改图，青、冀二州猝未可拔也。」〔考异曰：尉元传，先上表论取四城利害，后乃云「沈攸之欲援下邳，遣孔道恭击破之。」按元以泰始二年九月受诏救薛安都，此表云「受命出疆，再离寒暑。」又云：「今虽向热，犹可行师。」则似上表时在四年春末夏初也。又按沈攸之以三年八月出师，寻即败退；则上表当在攸之败后。今此表但言陈显达循宿豫，不言攸之救下邳。又慕容白曜以四年二月十七日拔历城，而此表欲「释青冀之师，先定东南之地」，则此表不在其年春末夏初决矣。盖「再」当作「载」，是语助之辞，非谓两经寒暑也。故置于此。〕
12五月，壬戌，以太子詹事袁粲为尚书右仆射。
13沈攸之送运米至下邳，〔沈攸之自淮阴至下邳。〕魏人遣清、泗间人诈攸之云：「薛安都欲降，〔降，户江翻。〕求军迎接。」军副吴喜请遣千人赴之，攸之不许。既而来着益多，喜固请不已，攸之乃集来者告之曰：「君诸人既有诚人，若能与薛徐州子弟俱来者，皆即假君以本乡县，唯意所欲；如其不尔，无为空劳往还。」自是一去不返。〔以攸之知其情也。〕攸之使军主彭城陈显达将千人助戍下邳而还。〔将，即亮翻；下同。还，从宣翻，又如字。〕
14上复遣中领军沈攸之等击彭城。攸之以为清、泗方涸，粮运不继，固执以为不可使者七返，上怒，强遣之。〔复，扶又翻。强，其两翻。考异曰：宋沈攸之传、宋略皆云：帝怒攸之云：「卿若不行，便可使吴喜独去。」按喜传乃无与攸之讨彭城事。后魏书作吴僖公，不知即吴喜，为别一人也﹖按南史亦有谓吴喜为吴喜公者。〕八月，壬寅，以攸之行南兖州刺史，将兵北出；使行徐州事萧道成将千人镇淮阴。〔去年侨立徐州于锺离，今使萧道成屯淮阴，为沈攸之后镇。〕道成收养豪俊，宾客始盛。〔为后萧道成取宋张本。〕
魏之入彭城也，〔事见上卷上年。〕垣崇祖将部曲奔朐山，据之，〔魏收曰：朐县，汉属东海；晋曰临朐，属琅邪郡；有朐山临海濒。今按晋志，临朐属东莞郡，后魏复曰朐，属琅邪郡。朐，音劬。〕遣使来降；萧道成以为朐山戍主。朐山濒海孤绝，人情未安，崇祖浮舟水侧，欲有急则逃入海。魏东徐州刺史成固公戍圂城，〔魏收地形志：魏置南青州于圂城。圂城当在唐沂州沂水县界。圂，户困翻。〕崇祖部将有罪，亡降魏。成固公遣步骑二万袭朐山，〔将，即亮翻。降，户江翻。骑，奇寄翻；下同。〕去城二十里；崇祖方出送客，城中人惊惧．皆下船欲去，崇祖还，谓腹心曰：虏非有宿谋，承叛者之言而来耳，易诳也。〔易，以鼓翻。诳，居况翻。〕今得百余人还，事必济矣。但人情一骇，不可敛集，卿等可亟去此一里外，大呼而来云：『艾塘义人已得破虏，〔呼，火故翻。艾塘当在唐海州怀仁县界；北齐于此置塘义郡。宋人谓淮北起兵拒魏者为义人。〕须戍军速往，相助逐之。』舟中人果喜，争上岸。〔上，时掌翻。〕崇祖引入，据城；遣羸弱入岛，〔岛，海中山也。羸，伦为翻。〕人持两炬火，登山鼓噪。魏参骑以为军备甚盛，乃退。〔参骑，候骑也。〕上以崇祖为北琅邪、兰陵二郡太守。
垣荣祖亦自彭城奔朐山，以奉使不效，〔奉使说薛安都，见上卷上年。〕畏罪不敢出，往依萧道成于淮阴。荣祖少学骑射，或谓之曰：「武事可畏，〔谓矢刃交乎前，生死在于须臾也。少，诗照翻。〕何不学书！」荣祖曰：「昔曹公父子上马横槊，下马谈咏，〔谓魏王操及文帝兄弟也。上，时掌翻。槊，色角翻。此于天下，可不负饮食矣。君辈无自全之伎，〔伎，渠绮翻，能也，艺也。〕何异犬羊乎！」〔此犬羊，直谓其无防身之术耳。」〕刘善明从弟僧副将部曲二千人避魏居海岛，道成亦召而抚之。〔从，才用翻。〕
15魏于天宫寺作大像，高四十三尺，〔高，居傲翻。〕用铜十万斤，黄金六百斤。
16魏尉元遣孔伯恭帅步骑一万拒沈攸之，〔帅，读曰率。骑，奇寄翻。〕又以攸之前败所丧士卒瘃堕膝行者悉还攸之，以沮其气。〔丧，息浪翻。瘃，陟玉翻，寒疮也。沮，在吕翻。〕上寻悔遣攸之等，复召使还，〔复，扶又翻。〕攸之至焦墟，去下邳五于余里，陈显达引兵迎攸之至睢清口，〔清水合于泗水，故泗水亦得清水之名。水经注：泗水过下邳县西，又东南得睢水口。泗水又东南入于淮水，故谓之睢清口。睢，音虽。〕伯恭击破之。攸之引兵退，伯恭追击之，攸之大败，龙骧将军姜彦之等战没。攸之创重，〔骧，思将翻。创，初良翻。〕入保显达营；丁酉，众溃，攸之轻骑南走，委弃军资器械以万计，还屯淮阴。
尉元以书谕徐州刺史王玄载，玄载弃下邳走，〔沈攸之留王玄载戍下邳，因领徐州刺史。〕魏以陇西辛绍先为下邳太守。〔守，式又翻。〕绍先不尚苛察，务举大纲，教民治生御寇而已；由是不邳安之。〔治，直之翻。〕
孔伯恭进攻宿豫，宿豫戍将鲁僧遵亦弃城走。魏将孔大恒等将千骑南攻淮阳，淮阳太栽崔武仲焚城走。〔尉元取下邳等城，不愆于素，使沈攸之不败于再举，元亦未敢轻动也。淮阳太守治角城，角城在唐泗州宿迁县界。宿迁，即宿豫，唐避讳改焉。〕
慕容白曜进屯瑕丘。崔道固之未降也，〔降，户江翻；下同。〕绥边将军房法寿为王玄邈司马，屡破道固军，历城人畏之。〔崔道固镇历城，其军皆历城人。〕及道固降，皆罢兵。道固畏法寿扇动百姓，迫遣法寿使还建康。会从弟崇吉自升城来，〔从，才用翻。〕以母妻为魏所获，谋于法寿。法寿雅不欲南行，〔雅，素也。〕怨道固迫之。时道固遗兼治中房灵宾督清河、广川二郡事，戍盘，〔【严：「盘」改「盘」；下同。】〕阳，法寿乃与崇吉谋袭盘阳，据之，降于慕容白曜，以赎崇吉母妻。道固遣兵攻之，白曜自瑕丘遣将军长孙观救盘阳，〔盘阳，即盘阳。〕道固兵退。白曜表冠军将军韩麒麟与法寿对为冀州刺史，〔冠，古玩翻。〕以法寿从弟灵民、思顺、灵悦、伯怜、伯玉、叔玉、思安、幼安等八人皆为郡守。〔此冀州，即宋所置冀州，以命法寿。郡守，即守冀州所领广川、平原、清河、乐陵、魏郡、河间、顺丘、高阳、勃海，皆侨郡也。〕
白曜自瑕丘引兵攻崔道固于历城，遣平东将军长孙陵等攻沈文秀于东阳。道固拒守不降，白曜筑长围守之。陵等至东阳，文秀请降；陵等入其西郭，纵士卒暴掠。文秀悔怒，闭城拒守，击陵等，破之。〔考异曰：文秀传云：「八月，虏蜀郡公拔式入西郭。」今从慕容白曜传。〕陵等退屯清西，屡进攻城，不克。
17癸卯，大赦。
18戊申，魏主李夫人生子宏。惠之女也。〔李惠盖李贵人兄弟。贵人，魏主之母，赐死，见一百二十八卷宋孝建三年，夫人则惠之女而宏之母也。宏，是为魏孝文帝。〕冯太后自抚养宏；顷之，还政于魏主。魏主始亲国事勤于为治，〔治，直吏翻。〕赏罚严明，拔清节，黜贪污，于是魏之牧守始有以廉洁着闻者。
19太中大夫徐爰，自太祖时用事，〔徐爰事始一百二十六卷文帝元嘉二十八年。〕素不礼于上。上衔之，诏数其奸佞之罪，〔数，所具翻。〕徙交州。
20冬，十月，辛巳，诏徙义阳王昶为晋熙王，〔昶，丑两翻。考异曰：宋帝纪在十一月，今从宋略。〕使员外郎李丰以金千两赎昶于魏。〔昶奔魏见一百三十卷元年。〕魏人弗许，使昶与上衵，为兄弟之仪；上责其不称臣，不答。魏主复使昶与上书，〔复，扶又翻；下复攻、复以同。〕昶辞曰：臣本实彧兄，〔昶，文帝第九子；帝，文帝第十二子。〕未经为臣。若改前书，事为二敬；〔既称臣于魏，复称臣于宋，是为二敬也。〕苟或不改，彼所不纳。臣不敢奉诏。」乃止。魏人爱重昶，凡三尚公主。
21十一月，乙卯分徐州置东徐州，以辅国将军张谠为刺史。〔张谠时守团城，就置东徐州，以刺史命之。谠，音党。〕
十二月，庚戌，以幽州刺史刘休宾为兖州刺史。〔时兖州之境已没于魏。刘休宾守梁邹，就以刺史命之。〕休宾之妻，崔邪利之女也，生子文沢，与邪利皆没于魏。〔邪利没于魏见一百二十五卷文帝元嘉二十七年。〔慕容白曜将其妻子至梁邹城下示之。休鑋密遣主簿尹文达至历城见白曜，且视其妻子；休鑋欲降，而兄子闻慰不可。白曜使人至城下呼曰：刘休宾数遣人来见仆射约降，〔呼，火故翻。数，所角翻。降，户江翻。〕何故违期不至！」由是城中皆知之，共禁制休宾不得降，魏兵围之。
22魏西河公石复攻汝阴，〔今年春石攻汝阴不克。〕汝阴有备，无功而还。〔还，从宣翻，又如字。〕常珍奇虽降于魏，实怀贰心；刘勔复以书招之。会西河公石攻汝阴，珍奇乘虚烧劫悬瓠，驱掠上蔡、安成、平舆三县民，屯于灌水，〔水经注：灌水导源庐江金兰县西北东陵乡大苏山东北，径蓼县故城西，而北注决水。许慎曰：灌水出雩娄县。舆，音预。〕
四年（戊申，四六八）
1春，正月，己未，上祀南郊，大赦。
2魏汝阳司马赵怀仁帅众寇武津，〔汝阳司马，汝阳郡司马也。沈约曰：武津县属汝阳郡。何志不注置立。在隋、唐上蔡县界。帅，读曰率。〕豫州刺史刘勔遣龙骧将军申元德击破之，又斩魏于都阏于拔于汝阳台东，〔魏收地形地：汝阳郡汝阳县有章华台。此书汝阳台者，盖以别南郡之章华台也。〕获运车千三百乘。〔乘，绳证翻。〕魏复寇义阳，〔复，扶又翻。〕勔使司徒参军孙台瓘击破之。〔「台瓘」当作「昙瓘」。〕
淮西民贾元友上书，陈伐魏取陈、蔡之策，〔宋豫州淮西之地，春秋陈、蔡之地也。〕上以其书示刘勔。勔上言：「元友称『虏主幼弱，内外多难，〔难，乃旦翻。〕天亡有期。』臣以为虏自去冬蹈藉王土，盘据数郡，百姓残亡；今春以来，连城围逼，国家未能复境，何暇灭虏！元友所陈，率多夸诞狂谋，皆无事实，言之甚易，行之甚难。〔易，以豉翻。〕臣窃寻元嘉以来，伧荒远人，多干国议，负担归阙，〔伧，助庚翻。担，丁滥翻。〕皆劝讨虏，从来信维，皆贻后悔。境上之人，唯视强弱：王师至彼，必壶浆候涂；裁见退军，便抄截蜂起。〔抄，楚交翻。〕此前后所见，明验非一也。」上乃止。〔史言刘勔谙识边情。〕
3魏尉元遣使说东徐州刺史张谠，谠以团城降魏。〔魏已得彭城，又得团城，故因宋所置东徐州以命谠。据水经注：东莞郡治团城，城在春秋之郓邑西南四十里。魏后徙东徐治下邳。说，输芮翻。〕魏以中书侍郎高闾与谠对为东徐州刺史，〔考异曰：尉元传：「沈攸之既走，元以书谕王玄载，玄载与鲁僧遵、崔武仲、杨继皆走，遂以高闾与张谠对为东徐州刺史。」按三年十一月乙卯始以谠为东徐州刺史，则于时未降魏也；故置于此。〕李璨与毕众敬对为东兖州刺史。〔宋兖州治瑕丘。毕众敬以瑕丘降魏，魏以为东兖州，盖先已有兖州也。〕元又说兖州刺史王整，〔说，输芮翻。沈约曰：宋失淮北，侨立兖州，寄治淮阴。时萧道成镇淮阴，王整盖屯徐州界，领兖州刺史耳。此时宋、魏交兵，疆吏能自守者，即以州刺史命之，无常处也。〕兰陵太守桓忻，整、忻皆降于魏。魏以元为开府仪同三司、都督徐．南．北兖三州诸军事、徐州刺史，镇彭城。〔兖州治瑕丘，以王整新降，故分南、北兖。〕召薛安都、毕众敬入朝，〔朝，直遥翻。〕至平城，魏以上客待之，群从皆封侯，赐第宅，资给甚厚。〔从，才用翻。〕
4慕容白曜围历城经年，二月，庚寅，拔其东郭；癸巳，崔道固面缚出降。〔考异曰：宋略云：「丙申，索虏陷历城，执崔道固。」按后魏列传道固表云：「以今月十四日臣东郭失守，以十七日面缚请罪。」长历是月丁丑朔。今从之。〕白曜遣道固之子景业与刘文沢同至梁邹，刘休宾亦出降。白曜送道固、休宾及其僚属于平城。
5辛丑，以前龙骧将军常珍奇为都督司，北豫二州诸军事、司州刺史。魏西河公石攻之，珍奇单骑奔寿阳。〔常珍奇自灌水奔寿阳。骧，思将翻。骑，奇寄翻；下同。〕
6乙巳，车骑大将军、曲江庄公王玄谟卒。〔曲江县，汉属桂阳郡，宋属广兴公相。谥法：屡征杀伐曰庄；武征而不遂曰庄。〕
7三月，魏慕容白曜进围东阳。〔白曜既得历城，始进围东阳，用郦范之计也。〕
上以崔道固兄子僧佑为辅国将军，将兵数千从海道救历城；至不其，闻历城已没，遂降于魏。〔将，即亮翻。其，音基。降，户江翻。〕
8交州刺史刘牧卒。州人李长仁杀牧北来部曲，据州反，自称刺史。
9广州刺史羊希使晋康太守沛郡刘思道伐俚。〔晋穆帝永和七年，分苍梧立晋康郡，今端州即其地。李延寿曰：记云：南方曰蛮，有不火食者矣。然其种类非一，与华人错居；其流曰蜑，曰獽，曰俚，曰獠，曰戦，居无君长，随山洞而居。俚，音里。〕思道违节度失利，希遣收之；思道帅所领攻州，〔帅，读曰率。〕希兵败而死。龙骧将军陈伯绍将兵伐俚，还击思道，擒斩之。〔骧，思将翻。将，即亮翻。〕希，玄保之兄子也。〔羊玄保见一百二十三卷文帝兀嘉十七年。〕
10夏，四月，己卯，复减郡县田租之半。〔复，扶又翻。〕
11徙东海王祎为庐江王，山阳王休佑为晋平王。上以废帝谓祎为驴王，〔见百二十卷元年。〕故以庐江封之。
12刘勔败魏兵于许昌。〔败，补迈翻。〕
13魏以南郡公李惠为征南大将军、仪同三司、都督关右诸军事、雍州刺史，进爵为王。〔雍，于用翻。〕
14五月乙卯，魏主畋于崞山，遂如繁畤；〔崞山县，即汉晋雁门之崞县，魏曰崞山，天平二年分属繁畤郡。隋志，雁门崞县有崞山。据水经注，山在繁畤之西，灅水之南。孟康曰：崞，音郭。九域志：繁畤县在代之东六十里。〕辛酉，还宫。
15六月，魏以昌黎王冯熙为傅。熙，太后之兄也。
16秋，七月，庚申，以骁骑将军萧道成为南兖州刺史。〔代沈攸之也。南兖州治广陵。骁，坚尧翻。骑，奇寄翻。〕
17八月，戊子，以南康相刘勃为交州刺史。〔相，息亮翻。〕
18上以沈文秀之弟征北中兵参军文静为辅国将军，统高密等五郡军事，〔五郡，盖高密、平昌、长广、东海、东莞也。〕自海道救东阳。至不其城，为魏所断，〔其，音基。断，丁管翻。〕因保城自固；魏人攻，不克。辛卯，分青州置东青州，以文静为刺史。
19九月，辛亥，魏立皇叔桢为南安王，〔桢，音贞。〕长寿为城阳王，太洛为音武王，休为安定王。
20冬，十月，癸酉朔，日有食之。发诸州兵北伐。
21十一月，李长仁遣使请降，〔使，疏吏翻。降，户江翻。〕自贬行州事；许之。
22十二月，魏人拔不其城，杀沈文静，入东阳西郭。
23义嘉之乱，巫师请发修宁陵，戮玄宫为厌胜。是岁，改葬昭太后。〔昭太后陵曰修宁。晋安王子勋，于昭后孙也，改元义嘉。南史曰：修宁陵在孝武陵东南。厌，衣检翻，又益涉翻，禳也。〕
24先是，中书侍郎、舍人皆以名流为之，〔史曰先是，谓元嘉以前，通鉴因而书之。先，悉荐翻。〕太祖始用寒士秋当，〔秋当，人姓名。姓谱：秋姓，秋胡之后。〕世祖犹杂选士庶，巢尚之、戴法兴皆用事。〔士，谓巢尚之；庶，谓戴法兴。皆，俱也。〕及上即位，尽用左右细人，〔细，微也，纤也，小也。细人，言纤微小人也。〕游击将军阮佃夫、中书通事舍人王道隆、员外散骑侍郎杨运长等，并参预政事，权亚人主，巢、戴所不及也。佃夫尤恣横，人有顺迕，祸福立至。〔佃，音田。散，悉亶翻。骑，奇寄翻。横，下孟翻。迕，五故翻。谓顺之则有福，迕之则有祸。〕大纳货赂，所饷减二百匹绢，则不报书。园宅饮馔，过于诸生；妓乐服饰，宫掖不如也。朝士贵贱，莫不自结。仆隶皆不次除官，捉车人至虎贲中郎将，马士至员外郎。捉车人，持车者。马士，控马者。员外郎，谓员外散骑郎也。馔，雏恋翻，又雏皖翻。妓，渠绮翻。朝，直遥翻。贲，音奔。将，即亮翻。〕
五年〔（己酉、四六九）〕
1春，正月，癸亥，上耕籍田，大赦。
2沈文秀守东阳，魏人围之三年，〔泰始三年，魏始攻文秀；至此时，首尾涉三年也。〕外无救援，士卒昼夜拒战，甲冑生虮虱，无离叛之志。乙丑，魏人拔东阳，〔史言沈文秀善守，以援兵不接而没。虮，居豨翻。〕文秀解戎服，正衣冠，取所持节坐斋内。魏兵交至，问：「沈文秀何在﹖」文秀厉声曰：「身是！」〔身，犹今人言我。〕魏人执去，去其衣，〔去，羌吕翻。〕缚送慕容白曜，使之拜，文秀曰：「各两国大臣，何拜之有！」白曜还其衣，为之设馔，锁送平城。魏主数其罪而宥之，〔为，于伪翻。数，所具翻。数其罪者，以文秀既迎降，复拒守也。〕待为下客，给恶衣、疏食；〔疏食，粗饭也。食，祥吏翻。〕既而重其不屈，稍嘉礼之，拜外都下大夫。〔外都下大夫，外都大官之属僚也。拓跋氏所置。〕于是青、冀之地尽入于魏矣。
3戊辰，魏平昌宣王和其奴卒。
4二月，己卯，魏以慕容白曜为都督青．齐．东徐三州诸军事、征南大将军、开府仪同三司、青州刺史，〔宋置冀州于历城；魏既得之，改为齐州，统东魏、东平原、东清河、广川、济南、东太原六郡。东徐州统东安、东莞二郡。〕进爵济南王。〔济，子礼翻。〕白曜抚御有方，东人安之。〔荀卿有言，兼并易也，坚凝之难。魏并青、徐，淮北四州之民未忘宋也；惟其抚御有方，民安其生，不复引领南望矣。书云：抚我则后，虐我则雠。信哉！
魏自天安以来，〔泰始二年，魏改元天安。〕比岁旱饥，重以青、徐用兵，山东之民贫富为三等输租之法，等为三品：上三品输平城，中输他州，下输本州岛。又，魏旧制：常赋之外，有杂调十五；至是悉罢之，由是民稍赡给。〔调，徒钓翻。史言魏能纾民力。〕
5河东柳慰等谋反，欲立太尉庐江王祎。祎自以于帝为兄，而帝及诸兄弟皆轻之，遂与欣慰等通谋相酬和。〔祎，吁韦翻。和，户卧翻。〕征忠咨议参军杜幼文告之，丙申，诏降祎为车骑将军、开府仪同三司、南豫州刺史，出镇宣城，帝遣腹心杨运长领兵防卫。欣慰等并伏诛。
6三月，魏人寇汝阴，太守杨文苌击郄之。
7夏，四月，丙申，魏大赦。
8五月，魏徙青、齐民于平城，置升城、历城、民望于桑干，立平齐郡以居之；〔据崔道固传，立平齐郡于平城西北北新城。五代志：马邑郡云内县，后魏立平齐郡。干，音干。〕自余悉为奴婢，分赐百官。
魏沙门统昙曜奏：〔沙门统，犹今之僧录。昙，徒含翻。〕「平齐户及诸民有能岁输谷六十斛入僧曹者，即为僧祇户，粟为僧祇粟，遇凶岁，赈给饥民。」又请「民犯重罪及官奴，以为佛图户，以共诸寺洒扫。」魏主并许之。于是僧祇户、粟及寺户徧于州镇矣。〔魏自北方井有诸夏，亦依魏、晋制置诸州刺史，其西北被边夷、晋杂居之地，则置镇将以镇之。祇，翘移翻。史言魏割民力以奉释氏。〕
9六月，魏立皇子宏为太子。
10癸酉，以左卫将军沈攸之为郢州刺史。
11上又令有司奏庐江王祎忿怼有怨言，〔怼，直类类。〕请穷治；不许。〔治，直之翻。〕丁丑，免祎官爵，遣大鸿胪持节奉诏责祎，〔胪，陵如翻。〕因逼令自杀；子辅国将军充明废徙新安。
12冬，十月，丁卯朔，日有食之。
13魏顿丘王李峻卒。
14十一月，丁未，魏复遣使来修和亲，自是信使岁通。〔自元嘉之末，南、北不复通好。帝即位之三年、四年，再遣聘使。是岁，魏使来，复通好。复，扶又翻。使，疏吏翻。〕
15闰月，戊子，以辅师将军孟阳为兖州刺史，始治淮阴。〔是岁，改辅国将军为辅师将军。兖州本治瑕丘；既入于魏，始治淮阴。萧子显曰：淮阴县，前汉属临淮郡，后汉属下邳国，晋属广陵郡；穆帝永和中，荀羡北讨鲜卑，以淮阴旧镇，地形都要，水陆交通，乃营主立城池。是时既失淮北，遂为重镇；后为北兖州治所。九域志：楚州淮阴县，在州西西十里。
16十二月，戊戌，司徒建安王休仁解扬州。休仁年与上邻亚，素相友爱，景和之世，上赖其力以贶祸。〔事见上卷元年。〕及泰始初，四方兵起，休仁亲当矢石，克成大功，〔事亦见上卷元年、二年。〕任总百揆，亲寄甚隆；由是朝野辐凑，上渐不悦。〔为帝杀休仁张本。朝，直遥翻。〕休仁悟其旨，故表解扬州。己未，以桂阳王休范为扬州刺史。
17分荆州之巴东、建平、益州之巴西、梓潼郡，置三巴校尉，治白帝。〔校，户教翻。〕三峡蛮、獠岁为抄暴，故立府以镇之。〔先，悉荐翻。抄，楚交翻。府，谓三巴校尉府也。〕上以司徒参军东莞孙谦为巴东、建平二郡太守。谦将之官，敕募千人自随，谦曰：「蛮夷不宾，盖待之失节耳，何烦兵役以为国费！」固辞不受。至郡，开布恩信，蛮、獠翕然怀之，〔獠，鲁皓翻。〕竞饷金宝；谦皆慰谕，不受。
18临海贼帅田流自东海王，剽掠海盐，杀鄞令，〔帅，所类翻。剽，匹妙翻。鄞县，自汉以栈属会稽郡。师古曰：鄞，音牛斤翻。今属明州。〕东土大震。
六年〔（庚戌、四七〇）〕
1春，正月，乙亥，初制间二年一祭南郊，间一年一祭明堂。〔昔周公郊祀后稷以配天，宗祀文王于明堂以配上帝。三岁一郊，始于汉武帝。平帝元始中，始行祫祭明堂之礼，明帝永平初，始盛其仪；亦曰宗祀。公羊传曰：古者五年而再殷祭，谓祫祭也。然古之所谓祫者，合祭于太祖之庙；而明堂宗祀，则严父以配帝。此先儒之说所以异也。蔡邕谓明堂即太庙，盖有见于此欤！然明堂九室而太庙七室，则又不得而合也。间年一祭，非古也，故曰初制。间，古苋翻。〕
2二月，壬寅，以司徒休仁为太尉，领司徒；固辞。〔辞者，以上不悦也；然终不能免于祸。〕
3癸丑，纳江智渊孙女为太子妃。甲寅，大赦。令百官皆献物；始兴太守孙奉伯止献琴、书，上大怒，封药赐死，既而原之。
4魏以东郡王陆定国为司空。定国，丽之子也。〔宗爱之乱，陆丽有立嫡之功；乙浑之乱，丽死之。〕
5魏主遣征西大将军上党王长孙观击吐谷浑。〔长，知两翻。吐，从暾入声。谷，音浴。〕
6夏，四月，辛丑，魏大赦。
7戊申，魏长孙观与吐谷浑王拾寅战于曼头山，〔隋伐吐谷浑，置河原郡，有曼头城，盖因山得名也。考异曰：宋本纪作「拾虔」。今从后魏书。〕拾寅败走，遣别驾康龙入贡，魏主囚之。
8癸亥，立皇子燮为晋熙王，奉晋熙王昶后。〔昶，时在魏。〕
9五月，魏立皇弟长乐为建昌王。〔乐，音洛。〕
10六月，癸卯，以江州刺史王景文为尚书左仆射、扬州刺史，以尚书仆射袁粲为右仆射。
上宫中大宴，裸妇人而观之，〔裸，郎果翻。〕王后以扇障面。上怒曰：「外舍寒乞！〔寒乞，犹言穷陋也。〕今共为乐，何独不视！」后曰：「为乐之事，其方自多；岂有姑姊妹集而裸妇人以为笑！外舍之乐，雅异于此。」〔乐，音洛。〕上大怒，遣后起。后兄景文闻之曰：「后在家劣弱，今段遂能刚正如此！」
11南兖州刺史萧道成在军中久，〔据萧子显齐书，文帝元嘉十九年，遣道成讨竟陵蛮，则在军中久矣。〕民间或言道成有异相，当为天子。〕齐书言道成姿表奇异，龙颡锺声，鳞文遍体。相，息亮翻。〕上疑之，征为黄门侍郎、越骑校尉。〔骑，奇寄翻。校，户教翻。〕道成惧，不欲内迁，而无计得留。冠军参军广陵荀伯玉劝成遣数十骑入魏境，安置标榜，〔道成时假冠军将军，以伯玉为参军。冠，古玩翻。〕魏果遣游骑数百履行境上；〔行，下孟翻。〕道成以闻，上使道成复本任。秋，九月，命道成迁镇淮阴。〔按三年八月，萧道成以行徐州事镇淮阴，以沈攸之北伐，使为后镇也。攸之北还，道成代为南兖州刺史，镇广陵，今复使迁镇淮阴。〕以侍中、中领军刘勔为都督南徐．兖等五州诸军事，镇广陵。
12戊寅，立总明观，置祭酒一人，儒、玄、文、史学士各十人。〔文帝元嘉十五年，立儒、玄、文、史四学，今置总明观祭酒以总之。观，古玩翻。〕
13柔然部真可汗侵魏，〔可，从刊入声。汗，音寒。〕魏主引群臣议之。尚书右仪射南平公目辰曰：「若车驾亲征，京师危惧，不如持重固守。虏悬军深入，粮运无继，不久自退；遣将追击，破之必矣。」〔将，即亮翻。〕给事中张白泽曰：「蠢尔荒愚，轻犯王略，〔杜预曰：略，界也。毛晃曰：略，封界也。〕若銮舆亲行，必望麾崩散，岂可坐而纵敌！以万乘之尊，婴城自守，非所以威服四夷也。」〔乘，绳证翻。〕魏主从之。白泽，衮之孙也。〔魏道武之建国也，张衮之建国也，张衮有功焉。〕
魏主使京兆王子推等督诸军出西道，任城王云等督诸军出东道，〔任，音壬。〕汝阴王天赐寺督诸军为前锋，陇西王源贺等督诸军为后继，镇西将军吕罗汉等掌留台事。诸将会魏主于女水之滨，〔将，即亮翻。〕与柔然战，柔然大败乘胜逐北，斩首五万级，降者万余人，获戎马器械不可胜计。〔胜，音升。〕旬有九日，往返六千余里。改女水曰武川。〔按魏纪女水当在长川之西，赤城之西北，后魏置武川镇。隋书：宇文述，代郡武川人。代郡，指代都平城也。魏都平城，谓之代都。代都以北，列置镇将。其后罢镇置州，则武川属代郡。〕司徒东安王刘尼坐昏醉，军陈不整，免官。〔陈，读曰阵。〕壬申，还至平城。
是时，魏百官不给禄，少能以廉白自立者。〔前言魏主拔清节，黜贪污，魏之牧守始有以廉洁着闻者。此言魏之百官，少能以廉白自立者。盖法行于州郡，未行于朝廷也。少，诗沼翻。〕魏主诏：「吏受所监临羊一口、酒一斛者，死；与者以从坐论；〔监，工衔翻。〕有能纠告尚书已下罪状者，随所纠官轻重授之。」张白泽谏曰：「昔周之下士，尚有代耕之禄。〔孟子曰：周室班爵禄，下士与庶人在官者同禄，禄足以代其耕也。〕今皇朝贵臣，服勤无报；若使受礼者刑身，〔受礼，谓受羊酒之礼；刑身，谓刑加其身。朝，直遥翻。〕纠之者代职，臣恐奸人窥望，忠臣懈节，〔懈，居隘翻。〕如此而求事简民安，不亦难乎！请依律令旧法，仍班禄以酬廉吏。」魏主乃为之罢新法。〔为，于伪翻。〕
14冬，十月，辛卯，诏以世祖继体，陷宪无遗，〔事见上卷二年。〕以皇子智随为世祖子，立为武陵王。〔孝武庙号世祖。考异曰：宋本纪作「智赞」，宋略作「赞」，列传作「智随」。按太宗生子皆筮之，以卦为其字。今从列传。〕
15初，魏乙浑专政，〔事见上卷元年、二年。〕慕容白曜颇附之。魏主追以为憾，遂称白曜谋反，诛之，及其弟如意。
16初，魏南部尚书李敷，仪曹尚书李欣，〔萧子显曰：魏南部尚书知南边州郡，仪曹尚书盖知礼仪。按魏初有殿中、乐部、驾部、南部、北部五尚书。仪曹、选曹等尚书，中世所置。欣，许斤翻。〕少相亲善，〔少，诗照翻。〕与中书侍郎卢度世皆以才能为世祖、显祖所宠任，参豫机密，出纳诏命。其后欣出为相州刺史，〔相，息亮翻。〕受纳货赂，为人所告，敷掩蔽之。显祖闻之，槛车征欣，案验服罪，当死。是时敷弟奕得幸于冯太后，帝意已疏之。有司以中旨讽欣告敷兄弟阴事，可以得免。欣谓其伲裴攸曰：「吾与敷族世虽远，恩踰同生，今在事劝吾为此，〔在事，谓有司也。言在官而主案敷之事。〕吾情所不忍。每引簪自刺，〔刺，七亦翻。〕解带自绞，终不得死。且吾安能知其阴事！将若之何﹖」攸曰：「何为为人死也！为为，上如字，下于伪翻。〕有冯阐者，先为敷所败，〔败，补迈翻。〕其家深怨之。今询其弟，敷之阴事可得也。」欣从之。又赵郡范檦条列敷兄弟事状凡三十余条。〔檦，与标同，音卑遥翻。〕有司以闻。帝大怒，诛敷兄弟。〔为冯太后鸩魏主张本。告李敷兄弟者范檦，其后告李欣者亦范檦也。〕欣得减死，鞭髡配役。未几，复为太仓尚书，摄南部事。〔魏中世分殿中尚书所掌仓库，置太仓尚书，掌仓粟事也。几，居岂翻。复，扶又翻。〕敷，顺之子也。〔李顺以才能事魏太武而崔浩所告而诛。〕
17魏阳平王新成卒。
18是岁，命龙骧将军义兴周山图将兵屯浃口讨田流，平之。〔骧，思将翻。浃，即协翻。〕
19柔然攻于阗，于阗遣使者素目伽奉表诣魏求救。魏主命公卿议之，皆曰：「于阗去京师几万里，〔北史曰：于阗国去代九千八百里。阗，徒贤翻，又堂见翻。使，疏吏翻。伽，求迦翻。几，居依翻。〕蠕蠕唯习野掠，〔蠕，人兖翻。〕不能攻城；若其可攻，寻已亡矣。虽钦遣师，劫无所及。」魏主以议示使者，使者亦以为然。乃诏之曰：「朕应急敕诸军以拯汝难。〔难，乃旦翻。〕但去汝遐阻，必不能救当时之急。汝宜知之！朕今练甲养士，一二岁间，当躬帅猛将，为汝除患。〔帅，读曰率。为，于伪翻。〕汝其谨修警候以待大举！」
资治通鉴卷第一百三十三
端明殿学士兼翰林侍读学士朝散大夫右谏议大夫充集贤殿修撰提举西京嵩
  </div>
  <div class="pagination">
   <a href="资治通鉴注_page137.html">
    上一页
   </a>
   <span>
    ...
   </span>
   <a href="资治通鉴注_page133.html">
    133
   </a>
   <a href="资治通鉴注_page134.html">
    134
   </a>
   <a href="资治通鉴注_page135.html">
    135
   </a>
   <a href="资治通鉴注_page136.html">
    136
   </a>
   <a href="资治通鉴注_page137.html">
    137
   </a>
   <span class="current-page">
    138
   </span>
   <a href="资治通鉴注_page139.html">
    139
   </a>
   <a href="资治通鉴注_page140.html">
    140
   </a>
   <a href="资治通鉴注_page141.html">
    141
   </a>
   <a href="资治通鉴注_page142.html">
    142
   </a>
   <a href="资治通鉴注_page143.html">
    143
   </a>
   <span>
    ...
   </span>
   <a href="资治通鉴注_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
