<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 433 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 433 页/共 607 页
  </h1>
  <div class="content">
   上批：「张守约累称探得近边贼马屯聚，今来出界，带领军马不少，其所斩获不多，便称今已小捷引回，显是过为大言，中实畏怯，不切前去掩戮。方当盛暑，虚有烦扰，可令分析以闻。」既而守约自陈出奇掩击，所获虽少，然皆其酋领。上释之。
　　甲寅，修两朝正史成一百二十卷，上服靴袍，御垂拱殿，引监修国史王珪，修史官蒲宗孟、李清臣、王存、赵彦若、曾肇进读纪、传。赐珪银绢千、宗孟六百，各赐对衣金带，改官，并不听辞免；珪赐一子绯章服，清臣、存、彦若、肇各迁一官【三】；与修史官苏颂、黄履、林希、蔡卞、刘奉世各赐银绢有差，故相□充银绢六百，故史馆修撰宋敏求百五十。（两纪并书王珪上两朝史。）
　　河东转运司言：「臣僚上言：『府州威远、麟州飞骑各两指挥，乞每州更增两指挥，许本路诸军投换，加料钱至五百。』本司据河外物价翔贵，顿增马军四指挥，似出非计。乞仍旧料钱，止招土人，不许投换。」诏：「威远、飞骑见阙人数，特增利物钱千招填，候及元额以闻。」
　　诏渭州推勘泾原转运使叶康直公事【四】，可限十月结绝【五】，吏人免追。（此因朱本。己未，康直改陕西路运副。）
　　先是，泾原总管司承受文字梁同奏康直转饷粮米，腐恶不可食，大抵为粟十八九，难以责士死力。上大怒曰：「关右之粮每斛数千，而挽输之费倍之。今贵籴远饷，反不可用，徒弊吾人于道路，则康直可斩也。」王安礼曰：「一梁同言耳，疑未得其实，请按之。」上乃遣新陕西转运判官张太宁与周参核其事，且械康直于狱，以待簿责焉。既而审验得米十八九，意始解，出康直于狱，复其使事。（此据王安礼行状增入。康直初下狱是何时，正月二十九日，张舜民云云当考。）
　　上批：「河东不能出力展拓境土，□堡、葭芦今创为修筑，洎成，但交割守之而已。虽创添两寨，其实已并七寨人马防戍，余皆旧日边面，未知因何如此艰难保据【六】，显是上自主帅，下至将佐，惟欲广占兵马，不□耗蠹国财，便己自营，余非所知。其王居卿并管勾麟府路军马张世矩不可倚仗，其别选官代之。」世矩降一官，移熙河路将【七】。
　　西京左藏库使、吉州刺史、内侍押班石得一再任皇城司。（得一再任皇城司，朱本有之，墨本不载。今从朱本，当考初任是何月日。苏利涉传云：「利涉勾当皇城司，循故事，逻者报事不皆以闻。后石得一代利涉，事无巨细悉奏御，且购以赏，民间往往以飞语受祸。」利涉传在神宗录元丰五年十月九日，其陆佃坐此被责事，在绍圣二年二月四日。韩驹云：神宗置八厢探事人，中官石得一领其事，每夕语其下曰：「明日要好公事。」由是逻察严甚，悉以付大理寺。寺卿杨伋，元佑间谪黄州，东坡当制云：「岂有数年之间，坐数万人之狱！」谓此事也。元丰七年，内失一金盂，上甚怒，诏得一必获贼。得一奏乞捕者与供库吏犯者不问一切处斩。及获贼，乃得一之子，有司以斩论，时谓报应致然。）
　　熙河经略安抚司奏：「兰州内外官属，法当拨地为圭田。今新造之区，居民未集，耕垦人牛之具皆强役之。乞计数给以钱钞，而留其地为以营田，或募弓箭手。」从之。
　　乙卯，诏承事郎、权管勾秦凤路常平等事张大宁移永兴军路，依旧兼提举熙河等三路弓箭手营田蕃部。
　　是日，三省因论奏赵彦若草吕公着告词事【八】，王珪曰：「彦若性多执，昨修国史庞藉传，种世衡之子古上书，以其父首用间以杀野利旺荣，遂致元昊乞和，庞藉为枢密使，抑其功，朝廷下御史台，至定赠世衡防御使。彦若争此一事久不决，虽然事在境外，固不可知。」上曰：「是不然。当是时，元昊作逆既久，困于点集，其势已蹙，非因世衡用间【九】。昔邹与鲁哄，三战而三北之，小固不可以敌大，以中国事势，元昊区区一小国尔，安能抗也？」珪又曰：「世衡在青涧城久，边人至今思之，以谓有良将才。」上曰：「世衡不知教养士卒，使之乐战，欲以口舌取胜。昔□起为楚将，损不急之官，废公族簄远者，以抚养战斗之士，要在强兵，破驰说之从横者，遂成霸业。此所谓知本矣。」初，彦若草公着知定州告，右丞王安礼父名益，嫌用「益」字，辄涂改数句，彦若不从。及权起居郎，因对迩英阁奏之，上曰：「安礼侵官，当戒之。」月余，中书取安礼所涂草，彦若即以进入，故及之。
　　上批：「昨据李宪奏请泾原路自熙宁寨进置堡障，直抵鸣沙城，以为驻兵讨贼之地，朝廷悉力应副。近李舜举奏财粮未备，人夫惮行。朝廷以舜举所言忠实可听信，已指挥放散人夫等，更不追集诸路兵，即是已罢深入攻取之策。若贼犯边，自当应敌掩击，则守御亦有定计。勘会鄜延路止以本路事力，于百里之外进筑城寨，讨荡屯聚贼马。今泾原如更兼熙、秦两路事力，即不减七八万兵。若去边面不远，进筑堡垒，自可止用厢军馈运，岂须更仰夫力？或贼马啸聚，正我所欲，便可讨杀。如此举动尚不可为，则宪之初议直抵鸣沙，万一夫溃粮绝，取侮更大。令李宪依前诏速具利害以闻。若果难兴作，即罢泾原路经略制置使，归熙河兰会路经制司本任，候过防秋赴阙。」（已上朱本同。）
　　先是，朝廷知陕西困于夫役，下诏谕民更不调夫。至是，李宪牒都转运司复调夫馈粮，以和雇为名，官日给钱二百，仍使人逼之，云：「受密诏，若军须不办，听擅斩都转运使以下。」民间骚然，出钱百缗不能雇一夫，相聚立栅于山泽，不受调。吏往，辄殴之。解州枷知县以督之，不能集；知州、通判自诣县督之，亦不能集；命巡检、尉逼之，则执挺欲斗，州县无如之何。士卒前出寨冻馁死者什五六，存者皆惮行。仓库蓄积，所在空竭。吕公着既罢，髃臣无敢复谏者。西京留守文彦博言师不可再举，上逊辞谢之。（此即二月二十五日答诏。）会李舜举自泾原来，为上泣言，若再出师，关中必乱。上始信之，乃令宪归熙河。舜举退诣执政，王珪迎劳之，曰：「朝廷以边事属押班及李留后，无西顾之忧矣。」舜举曰：「四郊多垒，此卿大夫之辱也。相公当国，而以边事属二内臣，可乎？内臣止宜供禁庭洒扫之职耳【一○】，岂可当将帅之任耶？」闻者代珪发臱。（此据司马记闻稍删润之。陕西更不差夫，见二月五日丁巳敕牓。）
　　先是，五路出兵，问罪夏国，几百万，行千里无所获而归，上意欿然，念未有以复其志者。至是，临轩谓宰相王珪曰：「西师再举，趣以期上。」珪曰：「自古行师，惟恐馈运不继，比朝廷捐钱钞五百万，以佐军食，既有备矣，复何虞？」尚书右丞王安礼曰：「珪所言特文具耳，陛下诚听之，恐必误国家事。且钞不可啖，必变而为钱，钱又变而为刍粟。今五月矣，使七月用兵，则未易济也。」上顾安礼曰：「卿亦知灵州事耶？」简牍具存，敕安礼就蔡确观之。安礼曰：「臣固不知灵州事，然以今揆之，未可再举。」上曰：「姑徐议之。」后十数日，见上有细书于策者，出以示执政曰：「此熙河措置事也，实李宪为之。宪云：『昨欲行军，糗粮已具，下至士卒药石，无不有也。一闻罢师，士皆丧气。』宪，宦者，犹欲立事，分朝廷忧，卿等独无意乎？在唐宪宗时，淮蔡为乱，廷臣附和为含蓄计，其谋议与主合者，独裴度耳，故一举而元济歼焉。惜乎度之谋议不出于公卿之上，而乃在于阍寺之间，朕甚陋之。」髃臣相视无以为对，安礼曰：「淮西之叛，非有险固可负，特以兵利卒顽，奕世擅命，然必有裴度之谋，光颜之忠，李愬、李佑之勇，为之裨辅，引天下方镇屠之，顾犹假以岁月而后得志。今夏国之强，非淮西之比也；李宪之庸，非裴度之匹也；麾下诸将，非有光颜、愬、佑之忠勇；而五路之兵，非有魏博、朔方之节制。自军兴以来，士卒羸耗，器械散亡几尽，当议所以蕃息之，用兵非策也。且异时陛下固尝遣宪，而宪辄辞。今诚知其不可，而强欲请行，此为奸言以钓其上，不可不察。」于是上怅然感悟，不复议再举事。（此据田画所为王安礼行状附见，更须考察。）
　　鄜延路经略司言：「权葭芦寨主折可适等乞给公使钱千缗，置蕃落一指挥，以五百人为额，召募逃军改刺，或诸军投换，并招弓箭手，借与地耕种。」诏：「公使钱给七百千，招蕃落兵，河东经略司相度，余从之。」
　　诏：「自今事不以大小，并中书省取旨，门下省覆奏，尚书省施行。三省同得旨事，更不带『三省』字行出。」是日，辅臣有言中书省独取旨，事体太重。上曰：「三省体均，中书省揆而议之，门下省审而覆之，尚书省承而行之。苟有不当，自可论奏，不当缘此以乱体统也。」先是，官制所虽仿旧三省之名，而莫能究其分省设官之意，乃厘中书门下为三，各得取旨出命，既纷然无统纪，至是，上一言遂定体统也。（已上据墨本，已下据朱本。）
　　初，上欲仿唐六典修改官制，王珪、蔡确力赞之。官制：以中书造命，行无法式事；门下审覆，行有法式事；尚书省奉行。三省分班奏事，各行其职令，而政柄尽归中书。确先说珪曰：「公久在相位，必拜中书令。」故珪不疑。一日，确因奏事罢留身，密言：「三省长官位高，恐不须设，只以左仆射兼门下侍郎，右仆射兼中书侍郎，各主两省事可也。」上以为然。已而确果独专政柄，凡除吏，珪皆不与闻。后累月，珪乃言：「臣备位宰相，不与闻进退百官，请尚书省官及诸道帅臣许臣同议。」上许之。（此据蔡兴宗官制旧典，当考。神宗职官志：门下省受天下之成事，凡中书省、枢密院所被旨，尚书省所上法式事，皆奏覆审驳之；中书省，凡事干兴革增损，而非法式所载者，论定而上之。）
　　三省并建政事，自以大事出门下，其次出中书，又其次出尚书，皆以黄牒付外，觽以为当然。王安礼初不预官制事，乃为上言曰：「政畏多门，要当归于一，特所经历异耳。今也别而为三，则本末不相见，是何异秦、齐二王教与诏敕杂行，安所适从？臣以谓事无巨细，宣于中书，奉于门下，至尚书行之，则尽善矣。」诏从之。
　　蔡确既为右仆射且兼中书侍郎，欲以自大，乃议尚书省关移中书，当加「上」字以重之。王安礼争曰：「三省，天子攸司，政事所自出，礼宜均以一。确乃欲因人而为轻重，是法繇人变也，非所以敬国家。」已而正色问上曰：「陛下用确为宰相，岂以材术卓异有绝人者，抑亦叙次迁陟，适在此位耶？」上曰：「适在此位。」又曰：「固适在此位。」安礼顾谓确曰：「陛下谓适在此位，何得自大如此！」
　　上每燕见大臣，多及前代兴亡事，必究论帝王之贤否，尝曰：「唐德宗虽播迁，然天资聪明，不失为英主。」安礼曰：「德宗之为君，见近而不及远，务末而不知本。方在奉天时，遣人侦贼中事，索需囐子之无有，而乃深自悔恨，未及反正，置琼林、大盈，以惩其失，殊不知致朱泚之乱者，乃自于算商贾、税间架，以植怨于民，使泾原叛兵得以借口。此而聪明，孰非聪明者？」
　　上临御久，髃臣俯伏听命，无能有所论说，时因奏事有被诘谪者。安礼进说曰：「陛下固圣矣，而左右辅弼，宜择自好之士有廉隅者居之，则朝廷尊。彼奊诟者见利而逝，至于论事，苟取容悦，偷为一切之计而已，人主将何便如此？」上善其言。（四事并据田画行状附此，更须考详。）
　　上批：「泾原路进筑城寨，已降朝旨权住兴役，其宣政使、宣州观察使、入内副都知李宪去年功赏未施行，可勘会取旨。」于是三省、枢密院以前十二月己巳指挥，除宪景福殿使、武信军留后，仍赐银绢各二千疋、两。（四年十二月十七日己巳。）
　　御史台言：「察按点检髃牧使韩缜替日，以官物入私家，已一年。本台今年正月按举，三月方纳入官，髃牧司亦不公行。」诏付大理寺。（并十二月二日。）
　　丁巳，军器监言：「相州都作院造防城箭三十三万，河北无竹笴，乞依定州用桦木笴。」从之。
　　江南东路提点刑狱范峋言：「体量江南西路州县违法抑配卖盐事，曾伉具析铺户卖盐事，但有当增减处，州县不时改正。」诏曾伉点检举不如法者，有未便，即具奏请。江西民病蹇周辅盐法，而范峋、曾伉但以州县违法为言也。（朱本云：「此段入三月乙酉体量处书讫。」今仍附本日。）
　　御史王祖道言：「鄜延路转运判官李稷督夫粮出界，令依阵法，务崇虚文，不□事实。民夫固不知有行伍部分之法，所辖官吏又非所部，纷乱杂蹂，即肆杀戮，不能禁止。况夫队常去大军十余里，间卒遇贼兵，不知何以捍御。方大兵未行，以十万坐食之夫顿于五龙川者十日。比及出界，粮食已乏，逃亡者半，乃妄言苦寒所致，以规免乏军之罪。顷出界往回，未尝有大雨雪，稷之欺罔明甚。始稷具图来上【一一】，部伍行列，指掌可观，及其推行紊乱，一不如所言。议者以稷惟事作威，不知□觽，自安定堡折运至无定河，一日斩数十人，故觽溃弃粮而去【一二】。今稷虽夺官，得全首领已幸，岂可复领将输伍？乞按察。」诏提点刑狱胡宗回与沈括体量以闻。
　　戊午，宰臣王珪言：「天圣中，修真宗正史成，别录三朝宝训，以备省览。今当修仁宗、英宗两朝宝训。」诏秘书省著作局依例修进，差林希、曾肇。（旧纪书：「戊午，命官修两朝宝训。」新纪书：「诏修宝训，接两朝史下。」）
　　诏：「成都府路应副泸州边事，依梓州路曲赦免二税、役钱，别路准此。」（旧纪书：「诏供泸州军须者蠲其税役。」新纪书：「蠲成都府路供泸州军须者税，他路亦如之。」）
　　提举河东路保甲司言：「准朝旨，保甲以家联保，以丁联兵，小保长以上缘兵置，令三路施行，如有未便事理，条画以闻。本司今相度以家联保：差免敕内，保甲以二丁、义勇以三丁入保，单丁、客户并为附保。今欲乞除官户、女户、归明人子孙、刺事人、河北沿边弓手户合依旧附保外，其客户、单丁户及免丁之人自合排入家保，责以互相觉察。以丁联兵；详差免敕，本县与都保别置簿，遇有事故，如外来及进丁，限五日申举开收、分并【一三】。今欲乞限五日申举开收，限一年分并；其未分之间【一四】，多者就近权附，少者姑阙。若地里相远，余丁不可联者，从旧法。小保长以上缘兵置：家保之法无所与于兵政，至其览察欺诈，袭逐奸盗，亦其所当有事，于保伍之间非有总率，无缘齐一。今欲应家保之内，有大小保长，亦既干预本保内事，并令就辖家保，所贵上下有分，缓急易使。」从之，其分并限三年。（三月戊戌云云。）
　　己未，以泾原路转运副使、朝奉郎叶康直权发遣陕西路转运副使，环庆路转运判官、降授宣德郎范纯粹【一五】权管勾陕西路转运判官，鄜延路转运判官、降授奉议郎李稷充陕西路转运判官。
　　给事中陆佃、礼部员外郎王子韶上重修说文，各赐银、绢百。其书不行。（其书不行，当考。）
　　上批：「先有西界对境图，兴师西讨以来，诸处奏报文字指画山川道里，多有异同，无以考证。可令逐路选委昨出界熟知贼境次第使臣、蕃官，差精切画工，同指说山川堡寨、应西贼聚兵处地名，画对境地图，以色别之。上枢密院取到旧对境地图及军兴奏报文字，比对考校，绘为五路都对境图。」
　　辛酉，诏：「自今紫衣师名，止令尚书祠部给牒，牒用绫纸；受紫衣师名者，纳绫纸钱六百。」是岁十月，优诏依度僧牒例用纸。
　　是日，辅臣论及人材，上曰：「人材固有大小，然古之立功名者，管仲之于齐，商鞅之于秦，□起之于楚，皆能使政令必行，若于道则未也；傅说之于商，周公之于周，可谓尚道义而兼功名者也。人臣但能言道义，而亡功名之实，亦无补于事。」张璪对曰：「人臣患能言道义而不知，苟能知之，功名不足道也。」上曰：「土苴绪余足以为天下，正此也。」
　　诏：「广南路保甲，依戎、泸例，令自置裹头无刃枪【一六】、竹标排、木弓刀、蒿箭等，在保下阅习。若遇捕盗，器甲并从官给。」
　　上批：「宜州管勾溪峒安化三州连岁荐饥，加以去年大雪，冻毙耕牛，致罗世念等结集劫掠。若不乘时委官宣布恩惠，广为赈济，则一方生灵枉被杀戮。可审议选官措置。」乃差权荆湖南路转运使朱初平、广南西路转运副使马默，仍赐斛岗二万石。又诏：「朝廷之意，非欲取其地，但欲省地及蛮蜑各免饿殍侵略之灾，毋得辄有开拓招纳，别致生事。」（五月末，世念攻德谨寨，又此月丁卯、己巳。）
　　壬戌，诏：「诸路探报，西贼人马处处蚁集，虑乘秋犯塞。令诸路常体测，如大入界冲突，并令城寨坚壁清野，使贼无所得，相度机便，击其惰归。」
　　熙河兰会路经略司言：「供奉官孙晞与部落殿侍马凌等，以船接取黄河北投汉部落，不虞西贼用诈掳去。近马凌等复逃归，言孙晞已被杀。」诏赠晞皇城副使，官其二子，赐银绢、酒米有差。（晞被掳，已见四月十九日庚子，此但合着被杀及赠官事。）
　　文思使、文州刺史、内侍押班李舜举领嘉州团练使。
　　癸亥，诏：「尚书省六曹事应取旨者，皆尚书省检具条例，上中书省。」又诏：「门下、中书省已得旨者，自今不得批札行下，皆送尚书省施行。着为令。」
　　详定官制所言，定到制授、敕授、奏授告身式【一七】，从之。翌日，诏：「官告及奏钞体式，令官制所取房玄龄官告看详改定以闻。」（并癸亥。）
　　诏翰林医官院改为翰林院医官局，使、副已下如旧。（丁卯，墨史误书，朱史移入此，今从朱本。）
　　诏：「六曹申尚书省、送中书及过门下省文字，皆随事立日限，即尚书省事应取旨者，皆日具件数录目尾结。」
　　甲子，中散大夫、知陕州刘航为太仆卿。方五路西讨，公私不虞军兴，诸州不知所措，令、佐荷校督民于田里，民多弃田宅，至或自杀。独航在陕，为政令期会如平时，比他州亦先集。陕民深德之，为立生祠于召伯祠旁。
　　诏赵济：「比闻西贼人马啸聚熙河并边，猝有礶冲，自宜预虑。可按省兰州及定西城等处守御器具孰备孰阙，所当调发，无有后时之悔。」
　　林广言：「准御前札子，封付臣赏军功告身、宣、札等，臣契勘随军出入与不顾死亡用命之人，恩赏即无等差；并引战拥队将校等，队下获级所得酬銟，比韩存宝奏功推赏不同。」诏引战拥队，七级与迁一资，每加等【一八】，推赏至五资止，余止赐绢。
　　乙丑，林广言：「伏见自来边将领兵备敌，前遣斥候，以为搜山，遇敌传报，贵知先备，内用弩手策白旗，实为非计。缘弩手发机，□□□（□□一）□立方能彀弩，白旗搜山，惟险是登。贼兵恶白旗，穷力追逐，白旗既走，弩手随之，不容彀弩。臣愚欲更用步兵弓手随逐白旗，遇敌必能相策。」从之。
　　诏梓州路转运使、承议郎苗时中迁两官；转运判官、承议郎程之才，奉议郎江衍各迁一官。赏泸州军兴不乏功也。（二月四日丙辰苗时中事或移见此。）
　　丙寅，朝奉郎、京东路转运判官□居厚为转运副使。（居厚本传，迁运副下便云：「居厚即莱芜、利国两监官自鼓铸，赡足一路。」按：鼓铸事在六年九月，此时未也。三年六月癸卯，初除运判；六年九月，除待制，为使。五月十四日云云可考。）
　　司天监历算、天文、三式三科令丞主簿并减罢。以冬官正王□□□（羽□八□贝）□言「因减罢司天监官监仓草场门，故增置三令、丞、主簿，于职事无补」故也。
　　诏：「将下诸军从军前走回者，并特免押赴军前，配逐处本城，人员降一资。」
　　鄜延路计议边事徐禧等奏：「本路经略副使种谔已到京朝见多日，臣等至延州，合要谔计议，乞趣令前来。」诏谔限三日内起发。（密记十三日事。）
　　丁卯，上批付张颉：「广南兵员率多新募，人材绵软，不知战斗，加之将官若肆轻易，落贼奸便，其理固宜。初闻山獠人数不多，然虑蜂虿有毒，亦不可忽。乃闻都巡检等遇敌退却，未知存亡，既能统率髃獠，战胜官军，则气焰方炽，未可轻也。据本路即今兵将事力，实未可深入穷讨，但责以严守山隘，谨备而已。卿宜处分差去将官，依近降指挥，切不得轻发，有误一路边事。仍根究死伤兵级以闻。」（并十九日、五月末、此月辛酉。）
　　诏：「近诸司妄以非应奏请事辄奏者，其以应申不申、不应申而申、辄受之者罪法申明之。」
　　戊辰，诏：「自今臣僚朝拜诸陵，除见任、前任执政官许进汤，余止奠献荐新，不特拜。」
　　大宗正司言：「济州防御使叔充乞主奉本位祭祀事，太常寺看详：太祖、太宗诸子及秦王下各已袭封主祭【一九】，诸宫院时飨，并于见存子孙中令最长一员相承主奉，于理为顺。」从之。
　　上因论西事，曰：「兵不可不试，当先其易者。灵州之役，士气至今不挫者，由熙州成功故也。然兵危事，尤须严重，近亡失兵夫殆十万。」张璪进曰：「汉武用兵三十余年，唐太宗亦累年征高丽，士马丧亡殆尽，持心坚忍，亦卒成功。今陛下仁圣，但当训练甲兵，以强国势，则驱之可无后悔。」
　　己巳，诏：「尚书、侍郎奏事，郎中、员外郎番次随上殿，不得独留身。侍郎以下，仍不得独乞上殿。其侍郎左右选奏事，非尚书通领者，听侍郎上殿，以郎官自随。秘书、殿中省【二○】、诸寺监长官视尚书，贰、丞以下视侍郎。六曹于都省禀事亦准此。侍郎以下，仍日过尚书听议事。」
　　详定礼文所言：「宗庙行事，奠副爵不特拜，于礼为允。」批送太常寺，言：「仪礼，特牲馈食礼无配，其筮尸之辞止曰『适其皇祖某子』【二一】；少牢馈食礼有配，其筮尸及祝辞则曰『以某妃配某氏』。盖古者吉祭有配无配，皆一尸而已。其始也，祝洗酌奠于铏南，但有一爵，及主人献尸，主妇亚献，宾长三献，亦止一爵。崔灵恩广郑氏周礼注意，以谓王享宗庙凡九酌祼，朝践、馈食、衍尸各三献【二二】，诸臣为宾一献【二三】，而每献一爵。盖筵则同几，祝则同辞，食则共牢，俎豆之类皆不两陈，而犹奠副爵，于义无取。所有祀仪，僖祖、翼祖、宣祖、太祖室奠副爵一，太宗、真宗室奠副爵二，仁宗室奠副爵一伏请不行。其祫享别庙皇后，自如常礼。」从之。
　　广南西路言，费万为安化蛮所截。诏经略司具蛮贼行径及捕杀次第，根究费万兵马所在以闻。时朝廷犹未知万战死也。（并十七日丁卯，及七月二日辛巳王奇死事，又七月初五日甲申。）
　　诏：「将兵皆计所部多寡、所亡、所获比析分厘定赏。比闻诸将讨贼，多率觽以自卫，及至奏功，即减数以就赏，显属侥冒。自今出战，先以所部兵多寡奏黄，上功状即计所部人所获级以闻。」
　　辛未，诏鄜延路安抚司权增公使钱万缗。
　　壬申，诏递马券隶驾部，令兵部尚书以下书押券头。
　　交趾郡王李干德献驯犀角、象齿各五十【二四】。又言：「广源州管下古旦峒【二五】首领侬勇及本峒民户叛入邕州，累牒邕州，不为施行。」诏：「侬勇元非交趾所管，归明在交趾未纳降以前，自是省户，理难给还。」（侬勇事又见九月十五日，今削去。新纪书：「壬申，交趾献驯犀二。」旧纪不书。）
　　承议郎□潜为广南西路转运副使。潜言：「昨闻交州累来取索右江户口，臣与谙知安南事人测度蛮情，皆言三五年间必为边患。乞训练广西土丁，戒敕边备。」诏□潜条析措置以闻。（十月戊戌。）
　　广南西路转运使马默言：「安化州蛮作过，乞指挥所属官司处置，或乞选有胆勇使臣前来捕杀。」又言：「自宜州界出安化等州捣贼巢穴，远者不过三百里。宜、融州土丁万人，素号得力，其中必有三二千人可以重赏使之，蛮必效首矣。」上曰：「默意欲用兵尔，其为人麤簄，付之未必办事。且所言本路兵丁足用，若用之，便言不足，正如匠人造屋，小计之，既兴功，乃见材费浸多。用兵大事，极须谨重。向者，郭逵安南与昨来西师，兵夫死伤皆不下二十万。有司失入一死罪，其责不轻；今无罪置数十万人于死地【二六】，朝廷不得不任其咎。如泸州乞弟，其初但为索罗个牟囤骨价，复私怨尔，王宣过分往救之，为乞弟所杀，事遂张大。比及事平，公私萧然，劳费天下，大事盖尝起于至细。」章惇曰：「天下事皆积小至大。唐、虞君臣相戒，亦曰『一日二日万几』。」上曰：「知几至难，惟圣贤为能图于未形，所以无智名勇功；其次，于其几兆而图之，则易为力【二七】；其下，事至于着见而谋之，故用力多而见功寡，或遂至于倾陨。」章惇又曰：「善师者不陈，盖图之未兆耳。」上曰：「事之将兆，天常见象，但人不能知。彗、孛示人事甚直，犹如语言，顾今无深晓天道之人耳。古人能知之，则能消伏。先帝末年，孛见甚大，有声，光芒扫坟墓。熙宁八年十月，彗见轸，轸长沙星，朕以安南为忧，王安石以为不足虞，不阅月，安南叛。前年，彗出郎位，没于张，去岁兴西师，乃去郎位，是事由朝廷，本非敌人起事之象。」章惇又曰：「太微垣正象朝廷。」王安礼曰：「天示变，则当静以应之，此古之所以消伏者。」王珪曰：「天象既如此，必至于用兵，此亦数也。」上曰：「惟先格，王正厥事。能正厥事，虽必至于用兵，可以无悔矣。事将萌而天象先见，盖人事在下，气积于上，积觽人之气而先见，犹人之五藏有疾病，而气色见于面。」又曰：「天下事莫重于兵，社稷安危所系，措兵既定，则其它皆粉泽而已。」章惇曰：「古人以戎、祀为大事，盖事神、治人莫重于此。」上曰：「戎与兵异。甲冑起戎，盖兵至于用则谓之戎。祭祀测鬼神之情状为难，用兵测敌人之情状为难，古人所以常合而言。」上曰：「太祖平诸国，遣将如亲行，不劳而定，子孙蒙福，在所加重也。」王安礼曰：「太祖以不杀得天下，累圣皆不妄杀一人，所以后世安荣。」上曰：「三代得天下虽以杀，盖有出于不得已而杀者，然未若得已而不杀。古所谓『以生道杀民，虽死不怨杀者』，此不得已而杀。」又曰：「前世为乱者，皆无赖不逞之人。艺祖平定天下，悉招聚四方无赖不逞之人以为兵，连营以居之，什伍相制，节以军法，厚禄其长，使自爱重，付以生杀，寓威于阶级之间，使不得动。无赖不逞之人既聚而为兵，有以制之，无敢为非，因取其力以卫养良民，各安田里，所以太平之业定，而无叛民，自古未有及者。艺祖养兵止二十二万，京师十万余，诸道十万余。使京师之兵足以制诸道，则无外乱；合诸道之兵足以当京师，则无内变。内外相制，无偏重之患，天下承平百余年，盖因于此。」王珪曰：「国朝会要言国朝兵制虽详，然莫能推明其意。」张璪曰：「非陛下神圣，孰能知之。」
　　上批：「近团结诸路厢军，除留京师外，多已到泾原。方沿边用兵之际，军食至可宝惜，不容冗食其间，耗蠹滋甚。」遂下本路：非甚急用者，遣屯近里州。
　　癸酉，镇南节度使、开府仪同三司、豫章郡王宗谔卒。辍视朝二日，临奠之，赠太尉、韩王。先是，中书省拟封于鲁，上批「鲁乃祖封，太宗皇帝下见有承嫡者传袭，干紊正统，理极未便，可改封」故也。太常拟谥，博士王古曰：「宠禄光大曰荣，慈惠爱亲曰孝，请谥曰荣孝。」尚书省集议，以宗谔外招事权，凌轹宗党，不应称「孝」。博士杨蟠曰：「钦事尊上曰恭，请谥曰荣恭。」左仆射王珪曰：「以宗谔为钦事尊上，义亦未安，有司别定。」于是博士何洵直曰：「追悔前过曰思，谥曰荣思。」议乃定。（新纪书宗谔薨。）
　　甲戌，知桂州张颉言：「知琼州刘威引惹黎人，乞特责降。」诏张颉选谙熟蛮獠事大使臣一员替刘威，候到桂州，械系劾之。（十九日己巳、七月戊戌。）
　　乙亥，发运司奏：「夏麦大稔，已下沿流抛籴，须藉本钱应副。若更拨还内藏库，实有防阙，乞赐展限三年。」上批：「观其奏陈，齭缕甚悉，于理无容却得趁麦价贱沿河收籴充用，其意止是推托认还之期，故皆事欺罔。其所奏可不行，仰依元限送纳。」
　　给事中陆佃言：「三省、枢密院文字已读讫，皆再送令封驳，虑成重复。」上批：「可勘会差紊重复进呈。」乃诏罢封驳房。先是，故事，诏旨皆付银台司封驳，官制既行，犹循旧。至是，始罢之。
　　丙子，诏：「自今特旨冲替，无公案者，令中书随特旨定事理轻重；叙复者，不以官高下，并归尚书刑部。」
　　诏许彦先与除转运判官，李君卿、蔡洵各依元资序与合入差遣。彦先等先因许将、苏颂知开封府日坐罪被责，至是，以上批勘会姓名，故皆复其职任。彦先自监吉州酒税得梓州路。
　　丁丑，上批付李宪等：「环庆路怀安等镇寨觇夏国诸监军司并僧道悉点集，期以七月，会于葫芦河川，欲寇泾原。本路广川平野【二八】，最为贼马长驱奔轶之地，加之昨行营出塞，磨□隘之捷，歼其贵将，虏中衔恨最深，牒报理或不妄。若举国入寇，其兵将之觽不减三二十万，未知本路何以御之，可大胜捷。宜博谋诸将，加以帅府方略，前具以闻。」
　　通直郎、监察御史丰稷为著作佐郎。先是，稷言：「闻□安持除太府少卿。按：安持以宰相子，请嘱检正官刘奉世，庇相州失入冯言死罪公事，坐此追官。今祥禫未除，即有恩命，议者以谓执政家见有勒停冲替子弟，用安持为例，将以伸己之私。臣窃惟陛下若稽经训，修明官政，将拔吉士，光益治功，岂特忘人之过，以示容德？而方官制施行，章惇以罔上为门下侍郎，王安礼以秽德守尚书右丞，以至六行尚书、列曹侍郎、诸司郎官、寺监丞主簿，其间或以不实黜降，或以赃私坐废，朝廷不应轻法守，略清议，致谪籍之徒首与褒选。万世肇新之官府，为罪人之渊薮，四方臣庶何以视效？甚非陛下稽古建官之意。夫邦家之光，发挥于端实之君子，而消沮于智巧之小人。选授之际，尤在考择。如李士京，韩缜之嬖人，韩宗文，维之孱子，为大理寺左右推主簿；锺浚，王安礼之佞人，为将作少监。减罢知礼院叶祖洽、司农寺军器都水监主簿顿起等，至今未有差遣，纵材诚卑凡，岂不优于宗文之徒？与夫锺浚之颇僻侧媚有间矣。去取如此，名实何考？清明之朝，不可不察。其职事官所犯罪，欲望令中书省条具，事稍重者先放罢【二九】。」故有是命。
　　详定官制所言：「御辇院乞依旧隶太仆寺，其舆辇及应供奉事隶殿中省；牛羊司隶光禄寺，其养牛、乳牛兵匠入牛羊司。」从之，惟御辇院不隶省寺。
　　戊寅，客省使、绛州防御使曲珍为怀州防御使、龙神卫四厢都指挥使，皇城使、丹州团练使李浦为东上合门使，宁州刺史高永能为荣州团练使，皇城使寇伟为嘉州团练使。鄜延路经略司上明堂川讨荡功也。（旧纪书：戊寅，客省使曲珍败夏人于明堂川。新纪因之。）
　　诏：「已坼金水河透槽回水入汴，自汴河北引洛水入禁中，以『天源河』为名。」先是，京索河水在汴南，旧由汴堤上为槽，北跨汴以过水，然舟至即启槽，颇妨舟行。时既导洛通汴，乃自城西超字坊引洛水由咸丰门立堤，凡三千三十步，水遂入禁中而槽废，乃赐今名。（三月十八日可考。新、旧纪并书作天源河。）
　　以葭芦、□堡二寨隶石州。
　　诏：「在京秋阅，赐诸军银器，视元丰三年数，付三帅给之，无遣使。」（本志五年事，今附夏末。）
　　注　　释
　　【一】河东路□胡寨对岸「胡」原作「期」，据本书上卷三二五元丰五年五月辛丑条改。
　　【二】今催结案「今」原作「令」，据阁本改。
　　【三】清臣存彦若肇各迁一官「各」原作「子」，据长编纪事本末卷八一修两朝国史改。
　　【四】诏渭州推勘泾原转运使叶康直公事「转运使」，本书卷三二二元丰五年正月辛亥条及本卷六月己亥条皆作「转运副使」，疑是。
　　【五】可限十月结绝按李焘注，己未，康直改陕西路运副，此案已了，己未为本月初九日，疑「十月」为「十日」之误。
　　【六】未知因何如此艰难保据「如」下原衍「如」字，据阁本删。
　　【七】熙河路将「熙」原作「西」，据宋会要职官六六之一八改。
　　【八】三省因论奏赵彦若草吕公着告词事「草」字原脱，据阁本及下文补。
　　【九】非因世衡用间「用」原作「居」，据阁本及上文改。
　　【一○】内臣止宜供禁庭洒扫之职耳「止」原作「正」，据编年纲目卷二一改。
　　【一一】始稷具图来上「始」原作「如」，据太平治迹统类卷一五种谔建议大举改。
　　【一二】故觽溃弃粮而去「粮」字原脱，据同上书补。
　　【一三】限五日申举开收分并「申举」二字原脱，据宋会要兵二之二三补。
　　【一四】其未分之间「分」原作「开」，据同上书改。
　　【一五】环庆路转运判官降授宣德郎范纯粹「路」原作「府」，据本书卷三二一元丰四年十二月癸亥条李焘注改。
　　【一六】无刃枪「刃」原作「刀」，据阁本及宋会要兵二之二三改。
　　【一七】定到制授敕授奏告身式「到」原作「例」，据阁本及宋会要职官一一之六七改。
　　【一八】每加等「每」原作「毋」，据宋会要兵一八之一○改。
　　【一九】太祖太宗诸子及秦王下各已袭封主祭「太宗」二字原脱，据宋会要帝系五之三补。
　　【二○】殿中省「中」下原衍「书」字，据宋会要仪制五之一九、六之一七、职官八之五删。
  </div>
  <div class="pagination">
   <a href="续资治通鉴长编_page432.html">
    上一页
   </a>
   <span>
    ...
   </span>
   <a href="续资治通鉴长编_page428.html">
    428
   </a>
   <a href="续资治通鉴长编_page429.html">
    429
   </a>
   <a href="续资治通鉴长编_page430.html">
    430
   </a>
   <a href="续资治通鉴长编_page431.html">
    431
   </a>
   <a href="续资治通鉴长编_page432.html">
    432
   </a>
   <span class="current-page">
    433
   </span>
   <a href="续资治通鉴长编_page434.html">
    434
   </a>
   <a href="续资治通鉴长编_page435.html">
    435
   </a>
   <a href="续资治通鉴长编_page436.html">
    436
   </a>
   <a href="续资治通鉴长编_page437.html">
    437
   </a>
   <a href="续资治通鉴长编_page438.html">
    438
   </a>
   <span>
    ...
   </span>
   <a href="续资治通鉴长编_page434.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
