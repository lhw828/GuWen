<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 257 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 257 页/共 334 页
  </h1>
  <div class="content">
   10乙〔【严：「乙」改「丁」。】〕未，陇右节度使李元谅筑良原故城而镇之。〔良原县，随大业初置，唐属泾州，贞元二年为吐蕃所破，今乃修复。九域志：良原，在泾州西南六十里。宋白曰：随分安定、鹑觚置良原县，西南三十里有良原，因名。〕
11云南王异牟寻欲内附，未敢自遣使，先遣其东蛮鬼主骠旁、苴万冲、苴乌星入见。〔苴，子鱼翻。见，贤遍翻。〕五月，乙卯，宴之于麟德殿，赐赉甚厚，封王给印而遣之。〔封骠旁为和义王，苴梦冲为怀化王，苴乌星为顺政王。〕
12辛未，以太子宾客吴凑为福建观察使，贬吴诜为涪州刺史。〔涪，音浮。〕
13吐蕃三万余骑寇泾、邠、宁、庆、鄜等州。先是，吐蕃常以秋冬入寇，及春多病疫而退。至是，得唐人，质其妻子，〔先，悉荐翻。质，音致。〕遣其将将之，盛夏入寇；诸州皆城守，无敢与战者，吐蕃俘掠人畜万计而去。
14夏县人阳城以学行着闻，隐居柳谷之北，〔夏，户雅翻。柳谷，在安邑县中条山。行，下孟翻。〕李泌荐之；六月，征拜谏议大夫。
15韩游緕以吐蕃犯塞，自戍宁州；病，求代归。秋，七月，庚戍，加浑瑊邠宁副元帅，以左金吾将军张献甫为邠宁节度使，陈许兵马使韩全义为长武城行营节度使。献甫未至，壬子夜，游緕不告于众，轻骑归朝。戍卒裴满等惮献甫之严，乘无帅之际，癸丑，帅其徒作乱，〔骑，奇寄翻。朝，直遥翻。无帅，所类翻。帅其，读曰率。〕曰：「张公不出本军，我必拒之。」〔谓张献甫本不出于朔方军也。〕因剽掠城市，〔剽，匹妙翻。〕围监军杨明义所居，使奏请范希朝为节度使。都虞候朝晟避乱出城，闻之，复入，曰：「所请甚契我心，我来贺也！」乱卒稍安。朝晟潜与诸将谋，晨勒兵，召乱卒谓曰：「所请不行，张公已至邠州，汝辈作乱当死，不可尽杀，宜自推列唱帅者。」遂斩二百余人，帅众迎献甫。〔帅，读曰率。〕上闻军众欲得范希朝，将授之。希朝辞曰：「臣畏游緕之祸而来，今往代之，非所以防窥觎，安反仄也。」上嘉之，擢为宁州刺史，以副献甫。游緕至京师，除右龙武统军。
16振武节度使唐朝臣不严斥候，己未，奚、室韦寇振武，〔李延寿曰：室韦，盖契丹之在南者为契丹，在北者为室韦。宋祁曰：室韦，契丹别种，东胡北边，盖丁零苗裔也。地据黄龙北，傍峱越河，直长安东北七千里。东黑水、靺鞨，西突厥，南契丹，北濒海。〕执宣慰中使二人，大掠人畜而去。时回纥之众逆公主者在振武，朝臣遣七百骑与回纥数百骑追之，回纥使者为奚、室韦所杀。
17九月，庚申，吐蕃尚志〔【严：「志」改「悉」。】〕董星寇宁州，张献甫击却之；吐蕃转掠鄜、坊而去。
18元友直句检诸道税外物，〔事始见上卷上年。句，古侯翻。〕悉输户部，遂为定制，岁于税外输百余万缗、斛，民不堪命。诸道多自诉于上，上意寤，诏：「今年巳入在官者输京，未入者悉以与民；明年以后，悉免之。」于是东南之民复安其业。
19回纥合骨咄禄可汗得唐许昏，甚喜，遣其妹骨咄禄毗伽公主及大臣妻并国相、閖跌都督〔閖，奚结翻。跌，徒结翻。閖跌与回纥同出铁勒而异种。〕以下千余人来迎可敦，辞礼甚恭，曰：「昔为兄弟，今为子伲，半子也。若吐蕃为患，子当为父除之!」〔当为，于伪翻。〕因詈辱吐蕃使者以绝之。冬，十月，戊子，回纥至长安，可汗仍表请改回纥为回鹘；许之。〔考异曰：旧回纥传：「元和四年，里迦可汗遣使请改为回鹘，义取回旋轻捷如鹘。」崔铉续会要：「贞元五年七月，公主至衙帐，回纥使李义进请改『纥』字为『鹘』。」与统纪同。邺侯家传：「四年七月，可汗上表请改『纥』字为『鹘』，」与李繁北荒君长录柔新回鹘传同。按李泌明年春薨，若明年七月方改，家传不应言之。今从家传、君长录、新书。〕
20吐蕃发兵十万将寇西川，亦发云南兵；云南内虽附唐，外未敢叛吐蕃，亦发兵数万屯于泸北。〔泸北，泸水之北。泸水，即诸葛亮五月所渡者。〕韦皋知云南计方犹豫，乃为书遗云南王，叙其叛吐蕃归化之诚，贮以银函，〔遗，唯季翻。〕使东蛮转致吐蕃。吐蕃浆疑云南，遣兵一万屯会川，〔会川，本邛都县，高宗上元二年徙县于会川，因更名。新志：会川县属巂州，有泸津关，在会川东南三十里。〕以塞云南趣蜀之路。〔塞，悉则翻。趣，逡谕翻，又逡须翻。〕云南怒，引兵归国。由是云南与吐蕃大相猜阻，归唐之志益坚；吐蕃失云南之助，兵势始羽矣。然吐蕃业巳入寇，遂分兵四万政两林、骠旁，三万政东蛮，七千寇清溪关，〔清溪关，在巂州界，自关而南七百二十里至巂州。洪源志：清溪关，在黎州西南界。〕五千寇铜山。〔新志：黎州有铜山要冲十一城。〕皋遣黎州刺史韦晋等与东蛮连兵御之，破吐蕃于清溪关外。
21庚子，册命咸安公主，加回鹘可汗〔【章：乙十六行本「汗」下有「号」字；孔本同；张校同。】〕长寿天亲可汗。十一月，以刑部尚书关播为送咸安公主兼册回鹘可汗使。〔自此以后，通鉴皆依前史书「回鹘」。〕
22吐蕃耻前日之败，〔谓上清溪关外之败也。〕复以众二万寇清溪关，一万政东蛮；〔复，扶又翻。〕韦皋命韦晋镇要冲城，督诸军以御之。巂州经略使刘朝彩出关连战，自乙卯至癸亥，大破之。
23李泌言于上曰：「江、淮漕运〔【章：乙十六行本「运」下有「自淮入汴」四字；乙十一行本同；孔本同；退斋校同。】〕以甬桥为咽喉，〔咽，音烟。〕地属徐州，邻于李纳，〔徐州与李纳巡属邻境。〕刺史高明应年少不习事，〔高明应嗣镇徐州，始二百三十一卷兴元元年。少，诗照翻。〕若李纳一旦复有异图，〔复，扶又翻；下同。〕窃据徐州，是失江、淮也，国用何从而致!请徙寿、庐、濠都团练使张建封镇徐州，割濠、泗以隶之；复以庐、寿归淮南，则淄青惕息而运路常通，江、淮安矣。及今明应幼騃可代，〔騃，五骇翻。〕宜征为金吾将军。万一使他人得之，则不可复制矣。」上从之。以建封为徐、泗、濠节度使。建封为政宽厚而有纲纪，不贷人以法，〔犯法者，有诛无贷。〕故其下无不畏而悦之。
24横海节度使程日华薨，子怀直自知留后。
25吐蕃屡遣人诱胁云南。
五年〔（己巳、七八九）〕
1春，二月，丁亥，韦皋遗异牟书，称；「回鹘屡请左天子共灭吐蕃，王不早定计，一旦为回鹘所先，〔〔遗，唯季翻。先，悉笃翻。〕则王累代功名虚弃矣。且云南久为吐蕃屈辱，今不乘此时依大国之势以复怨雪耻，后悔无及。」
2戊戍，以横海留后程怀直为沧州观察使。怀直请分弓高、景城为景州，〔景城县，本属沧州，武德四年属瀛州，贞观元年属沧州，大历七年属瀛州。横海盖因朱滔之败，复得而有之，后寻属瀛州。弓高，汉古县，魏、晋废省，隋置弓高县于汉鬲县地，唐属沧州。〕仍请朝廷除刺史。上喜曰：「三十年无此事矣!」乃以员外郎徐伸为景州刺史。
3中书侍郎、同平章事李泌屡乞更命相。上欲用户部侍郎班宏，泌言宏虽清强而性多凝滞，乃荐窦参通敏，可兼度支盐铁；董晋方正，可处门下。〔处，昌吕翻。〕上皆以为不可。参，诞之玄孙也，〔窦诞，武德中劝齐王元吉弃并州者也。〕时为御史中丞兼户部侍郎；晋为太常卿。至是泌疾甚，复荐二人。〔复，扶又翻。〕庚子，以董晋为门下侍郎，窦参为中书侍郎兼度支转运使，并同平章事。以班宏为尚书，依前度支转运副使。
参为人刚果峭刻，〔尚，辰羊翻。使，疏吏翻。峭，七笑翻。〕无学术，多权数，每奏事，诸相出，〔相，悉亮翻。〕参独居后，以奏度支事为辞，实专大政，多引亲党置要地，使为耳目；董晋充位而巳。然晋为人重慎，所言于上前者未尝泄于人，子弟或问之，晋曰：「欲知宰相能否，视天下安危。所谋议于上前者，不足道也。」〔考异曰：韩愈作者行状曰：「在宰相位凡五年，所奏于上前者，皆二帝、三王之道，由秦、汉以降未尝言；退归，未尝言所言于上者于人。子弟有私问者，公曰：『宰相所职，系天下安危，宰相之能与否可见。欲知宰相之能与否，如此视之其可。凡所谋议于上前者，不足道也。』故其事卒不闻」。愈作行状，必扬美盖恶，叙其为相时事止于此，则其循默充位可知。然其重慎亦可称也。今略取行状。〕
三月，甲辰，李泌薨。泌有谋略而好谈神仙诡诞，〔泌，薄必翻。薨，呼肱翻。好，呼到翻。〕故为世所轻。〔考异曰：国史补曰：「李泌相，以虚诞自任，常对客教家人速洒扫，今夜洪崖先生来宿。有人遗美酒一榼，会位，尤恶巫祝、怪谭之士。及建中末，寇戎内梗，桑道茂有城奉天之说，上稍以时日禁忌为意，而雅闻泌长于鬼道，故自外微还，以至大用。时论不以为柩。及在相位，随时俯仰，无足可称。复以顾况辈轻薄之流，动为朝士戏悔，颇贻讥诮。泌放旷敏辩，好大言，自出入中禁，累为权幸忌嫉，恒由智免。终以言论纵横，上悟圣主，以跻相位。初，泌流放江南，与柳浑、顾况为人外之交，吟咏自适。而浑先达，故泌复得入官于朝。况，苏州人。」按泌虽诡诞好谈神先，然知其略实有过人者。至于佐肃、代复两京，不受相位而去，代宗、顺宗之在东宫，皆赖泌得安，此其大节可重者也。旧传毁之太过。家传出于其子，虽难尽信，亦岂得尽不信！今择其可信者存之。〕
4初，上思李怀光之功，欲宥其一子，〔事见二百三十二卷贞元元年。〕而子孙皆已伏诛；戊辰，诏以怀光外孙燕八八为怀光之后，〔燕，于虔翻，姓也。〕赐姓名李承绪，除左卫率冑曹参军，赐钱千缗，使养怀光妻王氏〔率，所律翻。养，羊尚翻。〕及守其墓祀。
5东，十月，韦皋遣其将曹〔【章：乙十六行本「曹」作「王」；乙十一行本同；退斋校同。】〕有道将兵与东蛮、两林蛮及吐蕃青海、腊城二节度战于巂州台登谷，〔台登，汉县，唐属巂州。〕大破之，斩首二千级，投崖及溺死者不可胜数，杀其大兵马使乞藏遮遮。乞藏遮遮，虏之骁将也，既死，皋所攻城栅无不下；数年，尽复巂州之境。
6易定节度使张孝忠兴兵袭蔚州，〔蔚，纡勿翻。〕驱掠人畜；诏书责之，踰旨还镇。
7琼州自干封中为山贼所陷，〔琼州在海中大洲上，中有黎母山，黎人居之，不输王赋。所谓山贼，盖黎人也。宋白曰：琼州北十五里，极大海，泛大船，使西南风，帆三日三夜到，地名崖山门，入江，一日至新会县。或便风，十日到广州。〕至是，岭南节度使李复遣判官姜孟京与崖州刺史张少迁攻拔之。
8十二月，庚午，闻回鹘天亲可汗薨，戊寅，遣鸿胪卿郭锋册命其子为登里罗没密施俱录忠贞毗伽可汗。先是，安西、北庭皆假道于回鹘以奏事，〔为吐蕃所隔，河、陇之路不可由也，故假道于回鹘以入奏。先，悉荐翻。〕故与之连和。北庭去回鹘尤近，〔【章：乙十六行本「近」下有「回鹘」二字；乙十一行本同；张校同，云无注本亦无。】〕诛求无厌，〔厌，于盐翻。〕又有沙陀六千余帐与北庭相依。〔沙陀，西突厥别部处月种也，居金娑山之阳，蒲类海之东，有大碛名沙陀，故自号沙陀。〕及三葛禄、白服突厥皆附于回鹘，〔三葛禄，葛逻禄三部也；一曰谋刺，二曰婆匐，三曰踏实力，在北庭西北，金山之西。「白服突厥」，新唐书作「白眼突厥」。〕回鹘数侵掠之。〔数，所角翻。〕吐蕃因葛禄、白服之众以攻北庭，回鹘大相颉干迦斯将兵救之。
9云南虽贰于吐蕃，亦未敢显与之绝。壬辰，韦皋复以书招谕之。〔复，扶又翻。〕
六年〔（庚午、七九〇））〕
1春，诏出岐山无忧王寺佛指骨迎置禁中，又送诸寺以示众，倾都瞻礼，施财巨万；〔施，式豉翻。〕二月，乙亥，遣中使复葬故处。
2初，朱滔败于贝州，〔见二百三十一卷兴元年。〕其棣州刺史赵镐以州降于王武俊，既而得罪于武俊，召之不至。田绪残忍，其兄朝，仕李纳为齐州刺史。或言纳欲纳朝于魏，绪惧；判官孙光佐等为绪谋，厚赂纳，且说纳招赵镐取棣州以悦之，〔为，于伪翻。说，式芮翻。〕因请送朝于京师；纳从之。丁酉，镐以棣州降于纳。三月，武俊使其子士真击之，不克。
3回鹘忠贞可汗之弟弒忠贞而自立，〔考异曰：新传曰：「可汗为少可敦叶公主所毒死，可汗之弟乃自立。」今从实录。〕其大相颉干迦斯西击吐蕃未还，夏，四月，次相帅国人杀篡者而立忠贞之子阿啜为可汗，年十五。〔相，息亮翻。帅，读曰率；下同。〕
4五月，王武俊屯冀州，将击赵镐，镐帅其属奔郓州；〔郓，音运。〕李纳分兵据之。田绪使孙光佐如郓州，矫诏以棣州隶纳；武俊怒，遣其子士清伐贝州，取经城等四县。
5回鹘颉干迦斯与吐蕃战不利，吐蕃急攻北庭。北庭人苦于回鹘诛求，与沙陀酋长朱邪尽忠皆降于吐蕃；〔为后沙陀来降张本。〕节度使杨袭古帅麾下二千人奔西州。六月，颉干迦斯引兵还国，次相恐其有废立，与可汗皆出郊迎，俯伏自陈擅立之状，曰：「今日惟大相死生之。」盛陈郭锋所赍国信，悉以遗之。〔去年唐遣郭锋册忠贞可汗。遗，唯季翻。〕可汗拜且泣曰：「儿愚幼，若幸而得立，惟仰食于阿多，国政不豫也。」虏谓父为阿多，仰，牛向翻。唐韵：北人呼父曰阿爹。爹，徒可翻。〕颉干迦斯感其卑屈，持之而哭，遂执臣礼，悉以所遗颁从行者，己无所受。国中由是稍安。
秋，颉干迦斯悉举国兵数万〔【章：乙十六行本「万」下有「召杨袭古」四字；乙十一行本同；孔本同；张校同；退斋校同。】〕将复北庭，又为吐蕃所败，〔败，补迈翻。史言回鹘衰乱。〕死者大半。袭古收余众数百，将还西州，颉干迦斯绐之曰：「且与我同至牙帐；」〔【章：乙十六行本「帐」下有「当送君还朝」五字；乙十一行本同；孔本同；退斋校同；张校云：脱「当送加还」四字，无「朝」字。】〕而西州犹为唐固守。〔为，于伪翻。〕
葛禄乘胜取回鹘之浮图川，〔浮图川，在乌德犍山西北。〕回鹘震恐，悉迁西北部落于牙帐之南以避之；遣达北特勒梅录随郭锋偕来，告忠贞可汗之丧，且求册命。先是，回鹘使者入中国，礼容骄慢，〔先，悉荐翻。〕刺史皆与之钧礼。梅录至丰州，刺史李景略欲以气加之，谓梅录曰：「闻可汗新没，欲申吊礼。」景略先据高垄而坐，〔垄，即陇字。〕梅录俯偻前哭。〔俯，低头也。偻，曲背也。偻，力主翻。〕景略抚之曰：「可汗弃代，助尔哀慕。」梅录骄容猛气，索然俱尽。〔索，苏各翻。〕自是回鹘使至，皆拜景略于庭，威名闻塞外。〔闻，音问。〕
冬，十月，辛亥，郭锋始自回鹘还。
6十一月，庚午，上祀圜丘。
7上屡诏李纳以棣州归王武俊，纳百方迁延，请以海州易之于朝廷；上不许。乃请诏武俊先归田绪四县；上从之。十二月，纳始以棣州归武俊。
七年〔（辛未、七九一）〕
1春，正月，己巳，襄王倛薨。〔倛，肃宗子，音户光翻。〕
2二月，癸卯，遣鸿胪少卿庾鋋册回鹘奉诚可汗。〔鋋，音蝉。考异曰：实录作「康鋋」，今从新、旧传。〕
3戊戌，诏泾原节度使刘昌筑平凉故城，〔旧书曰：城去原州一百五十里。〕以扼弹筝峡口；浃辰而毕，〔浃，与周礼「挟日而敛」之「挟」同。郑注云：从甲至甲谓之挟。此言浃辰，从子至子也。史照曰：自子至亥曰辰。浃辰，十二日。〕分兵戍之。昌又筑朝谷堡；〔旧唐书作「胡谷堡」，东距平凉三十五里。〕甲子，诏名其堡曰彰信；〔旧书作「彰义」。〕泾原稍安。
4初，上还长安，以神策等军有卫从之劳，〔从，才用翻；下同。〕皆赐名兴元元从奉天定难功臣，〔难，乃旦翻。未白曰：唐玄宗平内难，赐卫干葛福顺等为唐元功臣，不过十数人。德宗驻跸奉天及幸山南，赐从驾立功将校为元从奉天定难功臣。谷口巳来，元从将士赐名元从功臣。及僖、昭频年播迁，功臣差多。至后梁、后唐，徧及戎卒，非赏典也。〕以官领之，抚恤优厚。禁军恃恩骄横，〔横，户孟翻。〕侵暴百姓，陵忽府县，至诟辱官吏，〔府，谓京兆府。县，谓赤县、畿县。诟，呼漏翻，詈也。〕毁裂案牍。府县官有不胜忿而刑之者，〔胜，音升。〕朝笞一人，夕贬万里，由是府县虽有公严之官，莫得举其职。市井富民，往往行赂寄名军籍，则府县不能制。辛巳，诏：「神威六军吏士与百姓讼者，委之府县，小事牒本军，大事奏闻。若军士陵忽府县，禁身以闻，〔北军十军：左．右羽林、龙武、神武、神威、神策也，神策尤盛。建中之前，未分左、右军，谓之神策六军者，指言神策军与左．右羽林、龙武、神武六军也。贞元二年，以神策左、右厢为左、右神策军，又以殿前射生左、右厢为左、右射生军。四年，以左、右射生军为左、右神威军，北军遂为十军。此时神策军既居北军之右，史家书此事，又专言神策恃恩陵暴而有是诏，则所谓神威六军者亦当为神策六军，「威」字误也。此神策六军，提起左．右神策军以及左．右龙武、神武、神威六军也。不及左、右羽林军者，羽林置于唐初，龙武等军皆开元以来节次增置于禁卫，又亲近于羽林也。禁身者，囚禁其身。〕委御史台推覆。县吏辄敢笞辱，必从贬谪。」
5癸未，易定节度使张孝忠薨。
6安南都护高正平重赋敛，〔安南都护府，本交州，调露二年置为安南都护府。敛，力赡翻。〕夏，四月，群蛮酋长本英翰等起兵围都护府，正平以忧死，群蛮闻之皆降。〔史言蛮非好乱，苦于贪帅而乱。酋，慈由翻。长，知两翻。〕五月，辛巳，置柔远军于安南。
7癸未，易定节度使张孝忠薨。
8韦皋比年致书招云南王异牟寻，〔比，毗至翻。韦皋书招云南，事始上卷三年。〕终未获报。然吐蕃每发云南兵，云南与之益少。〔少，诗绍翻。〕皋知异牟寻心附于唐，讨击副使段忠义，本合罗凤使者也，〔合罗凤者，异牟寻之祖。〕六月，丙申，皋遣忠义还云南，并致书敦谕之。〔敦，迫也，厚也。〕
9秋，七月，戊寅，以定州刺史张升云为义武留后。
10庚辰，以虔州刺史赵昌为安南都护，群蛮遂安。
11八月，丙午，以翰林学士陆贽为兵部侍郎，余职皆解；窦参恶之也。〔恶，乌路翻；下同。〕
12吐蕃攻灵州，为回鹘所败，夜遁。〔败，补迈翻。〕九月，回鹘遣使来献俘；冬，十二月，甲午，又遣使献所获吐蕃酋长尚结心。〔酋，慈由翻。长，知两翻。〕
13福建观察使吴凑，为治有声，〔福建皆古闽、越地，秦为闽中郡，汉为治县，后汉为候官县。吴置建安郡，陈置闽州。隋改泉州。唐移泉州于晋江县，而闽州治闽县及候官县，而于建安县立建州。建安，吴孙策所置县也，以年号为名，本亦东候官之地。开元十三年，又改闽州为福州。自此福、建、泉三州始不相紊。治，直吏翻。〕窦参以私憾毁之，且言其病风；上召至京师，使之步以察之，知参之诬，由是始恶参。〔为窦参贬逐张本。〕丁酉，以凑为陕虢观察使以代参党李翼。
15吐蕃知韦皋使者在云南，遣使让之。云南王异牟寻绐之曰：「唐使，本蛮也，皋听其归耳，无他谋也。」因执以送吐蕃。吐蕃多取其大臣之子为质，〔质，音致。〕云南愈怨。
勿邓酋长苴梦冲，潜通吐蕃，扇诱群蛮，隔绝云南使者。〔酋，慈由翻。长，知两翻。〕韦皋遣三部落总管苏峞将兵至琵琶川。〔峞，牛罪翻，又音嵬。三部落，两林、勿邓、丰琶也。琵琶川在巂州西南徼外。为下卷明年诛梦冲张本。〕
唐纪五十〔起玄黓涒滩（壬申），尽阏逢阉茂（甲戌）五月，凡二年有奇。〕
《德宗神武圣文皇帝九》
贞元八年〔（壬申、七九二）〕
1春，二月，壬寅，执梦，数其罪而斩之；〔数，所具翻，又所主翻。〕云南之路始通。
2三月，丁丑，山南东道节度使曹成王皋薨。〔使，疏吏翻。皋谥曰成。薨，呼肱翻。〕
3宣武节度使刘玄佐有威略，每李纳使至，玄佐厚结之，故常得其阴事，先为之备；纳惮之。〔孙子五间，有因间。因间者，因其乡人而用之。张预注云：因敌国人，知其底里，就而用之，可使伺候也。刘玄佐之制李纳，正用此术。〕其母虽贵，日织绢一匹，谓玄佐曰：「汝本寒微，天子富贵汝至此，必以死报之。」故玄佐使终不失臣节。〔史言玄佐忠顺，母教也。此言盖本之刘氏母墓志。唐人志墓，不无溢美者。然此等言，有益于世教。〕庚午，玄佐薨。
4山南东道节度判官李实知留后事，性刻薄，裁损军士衣食。鼓角将杨清潭帅众作乱，〔将，即亮翻。鼓角将，掌军中鼓角者也。帅，读曰率。〕夜，焚掠城中，独不犯曹王皋；〔曹王皋之家，盖已出次外馆，不居使宅。〕实踰城走免。明旦，都将徐城缒城而入，〔缒，驰伪翻。〕号令禁遏，然后止；收清潭等六人斩之。实归京师，以为司农少卿。〔少，诗照翻。〕实，元庆之玄孙也。〔道王玄庆，高祖之子。〕丙子，以荆南节度使樊泽为山南东道节度使。
5初，窦参为度支转运使，〔度，徒洛翻。使，疏吏翻。〕班宏副之。参许宏，俟一岁以使职归之，岁余，参无归意；宏怒。司农少卿张滂．宏所荐也，少，始照翻。滂普郎翻。参欲使滂分主江、淮盐铁，宏不可；滂知之，亦怨宏。及参为上所疏，乃让度支使于宏，又不欲利权专归于宏，乃荐滂于上；〔【章：乙十六行本「上」下有「以宏判度支」五字；乙十一行本同；孔本同；退斋校同。】〕以滂为户部侍郎、盐铁转运使，乃隶于宏以悦之。
窦参阴狡而愎，狡，古巧翻。〕恃权而贪，每迁除，多与族子给事中申议之。申招权授赂，时人谓之「喜鹊」。〔窦参每迁除朝士，先与申议，申因先报其人，以朝权纳赂。时谓之喜鹊者，以人家有喜事，鹊必先噪于门庭以报之也。〕上颇闻之，谓参曰：「申必为卿累，累，良瑞翻。〕宜出之以息物议。」参在三保其无他，申亦不悛。〔悛，丑缘翻。〕佐金吾大将军虢王则之，巨之子也，〔虢王巨，肃宗上元二年为段子璋所杀。〕与申善，左谏议大夫、知制诰吴通玄与陆贽不謟，窦申恐贽进用，阴与通玄、则之作磅书以倾贽；上皆察知其状。夏，四月，丁亥，贬则之招州司马，〔招州，汉荔浦县地，属苍梧郡，晋置平乐县，属始安郡，武德四年置乐州，贞观八年改曰招州。宋白曰：郡北有招山冈潭，因山冈为名。旧志：招州至京师四千四百三十六里。〕通玄泉州司马，〔隋置泉州，治闽县，南安、甫田县属焉。武后圣历二年分泉州之南安、甫田、龙溪置武荣州，景云二年改武荣为泉州，而闽之泉州改为闽州，开元十三年又改闽州为福州。旧志：泉州，京师东南六千二百一十六里。〕申道州司马；寻赐通玄死。
6刘玄佐之丧，将佐匿之，称疾请代，上亦为之隐，〔将，即亮翻。为，于伪翻。〕遣使以陕虢观察使吴凑为代可乎﹖」监军孟介、行军司马卢瑗皆以为便，然后除之。〔陕，失冉翻。监，古衔翻。瑗，于眷翻。〕凑行至汜水，汜，音祀。汜水县，本属郑州，时属孟州。〕玄佐之柩将发，军中请备仪仗，瑗不许，又令留器用以俟新使；将士怒。玄佐之婿及亲兵皆被甲，拥玄佐之子士宁释衰绖，登重榻，被，皮义翻。衰，仓回翻。重，直龙翻。〕自【严：「自」改「尊」。】为留后。执城将曹金岸、〔城将，使之领兵巡视城堞，晨夕警逻。〕浚仪令李迈，曰：「尔皆请吴凑者！」遂呙之；〔呙，古瓦翻。〕卢瑗逃免。士宁以财赏将士，劫孟介以请于朝。上以问宰相，窦参曰：「令汴人指李纳以邀制命，不许，将合于纳。」庚寅，以士宁为宣武节度使。〔考异曰：实录：「士宁位未定，遣使通王武俊、刘济、田绪；以士宁未受诏有国，使皆留之。」旧传云：「以士宁未受诏于国，皆留之。」新传云：「诸镇不直之，皆执其使。」然则旧传是也。〕士宁疑宋州刺史翟良佐不附己，〔翟，直格翻。〕托言巡腐，至宋州，以都知兵马使刘逸准代之之。〔考异曰：韩愈集作「逸淮」。今从旧传〕逸准，正臣之子也。刘正臣，肃宗至德初为平卢节度使。〕
7乙未，贬中书侍郎、同平章事窦参为郴州别驾，〔旧志：郴州，京师南三千三百里。郴，丑林翻。考异曰：柳珵上清传曰：「贞元壬申岁春三月，相国窦公居光福里第，月夜闲步于中庭。有常所宠清衣上清者，乃曰：『今欲启事，即须到堂前，方敢言之。』窦公亟上堂。上清曰『庭树上有人，恐惊郎，请谨避之。』窦公曰：『陆赘久欲倾夺吾权位，今有人在庭树上，吾祸将至。且此事奏与不奏，皆受祸，必窜死于道路。汝在辈流中不可多得，吾身死家破，汝定为宫婢。圣君若顾问，善为我辞焉。』上清泣曰：『诚如是，死生以之。』窦公下阶大呼曰：『树上君子，应是陆贽使来，能全老夫性命敢不厚报。』树上应声而下，乃衣衰粗者之。曰：『家有大丧，贫甚，不办丧礼，伏知相公推心济物，所以卜夜而来，幸相公无怪。』公曰：『某罄所有，堂封绢千匹而已。方拟修私庙，今且缀赠可乎！』缞者拜谢。窦公答之如礼。又曰：『便辞相公，请左右赍所赐绢掷于墙外。某先于街中俟之。』窦公依其请，命仆使侦其绝踪，旦，方敢归寝。翌日，执金吾先奏其事，窦公得次又奏之。德宗厉生曰：『卿交通节将，蓄养侠刺，位崇台鼎，更欲何求！』窦公顿首曰：『臣起自刀笔小才，官以至贵，皆陛下奖拔，实不由人。今不幸至此，抑乃仇家所为而！陛下忽震雷霆之怒，臣便合万死。』中使下殿宣曰：『卿且归私第，待候进止。』越月，贬郴州别驾。会宣武节度使刘士宁通好于郴州，廉使条疏上闻。德宗曰：『交通节将，信而有征。』流窦公于驩州，没入家资，一簪不着。身竟未达流所，诏自尽。上清果隶名掖庭。后数年，以善应对，能煎茶，数得在帝左右。德宗谓曰：『宫掖间人数不少，汝了事，从何得至此﹖』上清对曰：『妾本故宰相窦参家女奴，窦某妻早亡，故妾得陪扫洒。及窦某家破，幸得填宫。既侍龙颜，如在天上。』德宗曰：『窦某罪不止养刺侠，亦甚有赃污。前时纳官银器至多。』上清流涕而言：『窦某自御史中丞历度支、户部、盐铁三使，至宰相，首尾六年，月入数十万，前后非时赏赐亦不知纪极。乃者郴州所送纳官银物，皆是恩赐。当部录日，妾在郴州，亲见州县希陆贽意指，刮去所进银器上刻作藩镇官衔姓名，诬为赃物。伏起陛下验之。』于是宣索窦某没官银器，覆视其刮字处，皆如上清言。时贞元十二年。德宗又问蓄养侠刺事，上清曰：『本实无，悉是陆贽陷害，使人为之。』德宗怒陆贽曰：『这獠奴，我脱却伊绿衫便与紫衫着，又常唤伊作陆九。我任使窦参方称意次，须教我枉杀却它。乃至权入伊手，其为软弱甚于泥团。』乃下诏雪窦参。时裴延龄探知陆贽恩衰，得恣行媒糱，贽竟谴不回。后上清特赦丹书度为女道士，终嫁为金忠义妻。世以陆贽门生名位多显达者，不敢传说，故此事绝无人知。』信如此说，则参为人所劫，德宗岂得反云「蓄养侠刺」！况陆贽贤相，安肯为此！就使欲陷参，其术故多，岂肯为此儿戏！全不近人情。今不取。〕贬窦申锦州司户。以尚书左丞赵憬、兵部侍郎陆贽并为中书侍郎、同平章事。憬，仁本之曾孙也。〔憬，居永翻。赵仁本见二百一卷高宗咸亨元年。〕
9壬子，吐番寇灵州，陷水口支渠，败营田。〔败，补迈翻。〕诏河东、振武救之，遣神策六军二千戍定远、怀远城；〔怀远县属灵州，后周置，隋五原郡在县界。宋白曰：定远县在灵州东北二百里。〕吐番乃退。
10陆贽请令台省长官各举其属，〔长，知两翻。〕着其名于诏书，异日考其殿最，并以升黜举者。〔殿，丁练翻，所举得人，则升举主以昭进贤之赏；所举非人，则黜举主以昭失举之罚。〕五月，戊辰，诏行贽议。
未几，或言于上曰：「诸司所举皆有情故，或受货赂，不得实才。」上密谕贽：「自今除改，卿宜自择，勿任诸司。」〔诸司，即谓台省长官。〕贽上奏，其略曰：「国朝五品以上，制敕命之，盖宰相商议奏可者也。六品以下则旨授，盖吏部铨材署职，诏旨画闻而不可否者也。〔六品以下告身，皆画「闻」字。〕开元中，起居、遗、补、御史等官，犹并列于选曹。〔言起居郎、舍人、拾遗、补阙及御史，皆由吏部奏拟。选，须绢翻。〕其后悻臣专朝，〔朝，直遥翻。〕舍佥议而重己权，废公举而行私惠，是使周行庶品，〔行，户刚翻；下班行同。〕茍不出时宰之意，则莫致也。」又曰：「宣行以来，纔举十数议其资望，既不愧于班行，考其行能，又未闻于阙败。〔行，下孟翻。〕而议者遽以腾口，上烦圣聪。道之难行，亦可知矣！请使所言之人指陈其状，某人受贿，某举有情，付之有司，核其虚实；谬举者必行其罚，诬善者亦反其辜。〔谓反坐以罪也。〕何必贷其奸赃，不加辩诘，私其公议，不出主名，〔主名，告主之名也。〕使无辜见疑，有罪获纵，枉直同贯，人何赖焉！又，宰相不过数人，岂能徧谙多士！〔谙，乌含翻。〕若令悉命群官，理须展转询访；是则变公举为私荐，易明扬以闇投，〔公私明闇以相形，而文理自见。此作文之法。然「明扬」二字本之虞书，「闇投」二字本之汉书，作文又不可无来处。近世教人为文者类此，文讵止于此而以。〕情故必多，为弊益甚。所以承前命官，罕不涉谤。虽则秉钧不一，或自行情，亦由私访所亲，转为所卖。其弊非远，圣鉴明知。」又曰：「今之宰相则与日台省长官，今之台省长官乃将来之宰相，但是职名暂异，固非行举顿殊。〕行举者，台省长官举之，宰相行之。〕岂有为长官之时则不能举一二属吏，居宰相之位则可择千百具僚；物议悠悠，其惑斯甚。盖尊者领其要，卑者任其详，是以人主择辅臣，辅臣择庶长，〔庶长，庶官之长也。〕庶长择佐僚，将务得人，无易于此。夫求才贵广，考课贵精。往者则天欲收人心，进用不次，〔则天，谓武后也。〕非但人得荐士，亦得自举其才。然而课责既严，进退皆速，是以当代谓知人之明，累朝赖多士之用。」又曰：「则天举用之法伤易而得人，朝，直遥翻。易，以鼓翻。〕陛下慎简之规〔书曰：慎简乃僚。〕太精而失士。」上竟追前诏不行。
11癸酉，平卢节度使李纳薨。军中推其子师古知留后。
12六月，吐番千余骑寇泾州，掠田军千余人而去。〔田军，屯田之军也。〕
13岭南节度使奏：「近日海舶珍异，多就安南市易，欲遣判官就安南收市，乞命中使一人与俱。」上欲从之。陆贽上言，以为：「远国商贩，惟利是求，缓之斯来，【张：「缓」作「绥」。】扰之则去。广州素为众舶所凑，「舶，音白。」今忽改就安南，若非侵刻过深，则必招携失所，〔携，离也，言所以招携离者失其道也。左传，管仲曰：「招携以礼」。曾不内讼，〔论语，孔子曰：「吾未见能见其过而内自讼者也。注云：讼，犹责也，言人有过莫能自责。〕更荡伤心〔记月令：毋或作为淫巧以荡上心。注：荡，谓动摇之也。〕况岭南、安南，莫非王土，中使、外使，悉是王臣，岂必信岭南而绝安南，重中使以轻外使。所奏望寝不行。」
14秋，七月，甲寅朔，户部上书判度支班宏薨。〔尚，辰羊翻。度，徙洛翻。薨，呼肱翻。〕陆贽请以前湖南观察使李巽权判度支，上许之。既而复欲用司农少卿裴延龄，〔使，疏吏翻。度，徙洛翻。复，扶又翻，又音如字。少，诗照翻。〕贽上言，以为：「今之度支，准平万货，〔上，时掌翻。〕刻吝则生患，宽假容奸。延龄诞妄小人，用之交骇物听。尸禄之责，固宜及于微臣；知人之明，亦恐伤于圣鉴。」上不从。己未，以延龄判度支事。〔为裴延龄谮贽张本。〕
河南、北、江、淮、荆、襄、陈、许等四十余州大水，溺死者二万余人，陆贽请遣使赈抚。上曰：「闻所损殊少，〔溺，奴狄翻。少，诗沼翻。〕即议优恤，恐生奸欺。」贽上奏，其略曰：「流俗之弊，多徇谄谀，揣所悦意则侈其言，度所恶闻则小其事，〔揣，初委翻。度，徙洛翻。恶，乌路翻。〕制备失所，恒病于斯。」〔制备，谓随事为之制而豫备也。恒，户登翻。〕又曰：「所费者财用，所收者人心，茍不失人，何忧乏用！」上许为遣使，〔为，于伪翻。〕而曰：「淮西贡赋既阙，不必遣使。」贽复上奏，〔复，扶又翻。〕以为：「陛下息师含垢，宥彼渠魁，〔渠大也。魁，率也。〕惟兹下人，所宜矜恤。昔秦、晋雠敌，穆公犹救其饥，〔左传：晋饥，秦输之栗。秦饥，晋必之籴；穆公阀晋，执惠公。而晋又饥，穆公复饩之栗，曰：「吾怨其君而矜其民。」〕况帝王怀柔万邦，唯德与义，宁人负我，无我负人。」〔反曹操之言，则有帝王气象。〕八月，遣中书舍人京兆奚陟等宣抚诸道水灾。
15以前青州刺使李师古为平卢节度使。
16韦皋攻【〔章：乙十六行本「攻」下有「吐翻」二字；乙十一行本同；孔本同；张教同；退斋教同。】维州，〔代宗广德元年，维州没于吐翻。〕获其大将论赞热。
17陆贽上言，以边储不胆，由措置失当，〔当，丁浪翻。〕蓄敛乖宜，其略曰：「所谓措置失当者，戍卒不隶于守臣，守臣不总于元帅。至有一城之将，一旅之兵，各降中使监临，监，古衔翻。〕皆承别诏诿任。分镇亘千里之地，莫相率从；缘边列十万之师，不设谋主。每有寇至，方从中覆，比蒙征发赴援，比，必利翻，及也。〕寇已获胜罢归。吐蕃之比中国，众寡不敌，工拙不侔然而彼攻有余，我守不足。盖彼之号令由将，而我之节制在朝，〔将，即亮翻。朝，直遥翻。〕彼之兵众合并而我之部分离析故也。〔分，扶问翻。〕所谓蓄敛乖宜者，陛下顷设就军、和籴之法以省运，制与人加倍之价以劝农，此令初行，人皆悦慕。〔此李泌所行之法也，事见〔二百三十二〕卷〔贞元〕二年。〕而有司竞为茍且，专事纤啬，岁稔则不时敛藏，艰食则抑使收籴。遂使豪家、贪吏，反操利权，〔敛，力验翻。操，七刀翻。〕贱取于人以俟公私之乏。又有势要、近亲、羁游之士，委贱籴于军城，取高价于京邑，又多支絺纻充直。〔絺，五之翻。纻，直吕翻。〕穷边寒不可衣，鬻无所售，上既无信于下，下亦以伪应之，度支物估转高，〔度，徙洛翻。估，音古，价也。〕军城谷价转贵。度支以茍售滞货为功利，军城〔【章：乙十六行本「城」作「司」；乙十一行本同；孔本同。】以所得加价为羡余。〔羡，弋线翻。〕虽设巡院，转成囊橐。〔元和四年十二月十二日，敕：「远处州使，率情违法，台司无由尽知。转运使、度支悉有巡院，意以访察当道使司及州县，有两税外榷率及违格敕文法等事状报台司。」盖刘晏始置巡院，自江、淮以来达于河、渭，其后遂及缘边诸道亦置之。〕至有空申簿帐，伪指﹖囷，〔囷，区伦翻。囷仓，皆以藏谷；圆日囷，方曰仓。计其数则亿万有余，考其实则百十不足。」
又曰：「旧制以关中用度之多，岁运东方租米，至有斗钱运斗米之言。习闻见而不达时宜者，则曰：『国之大事，不计费损，虽知劳顿，不可废也。』习近利而不防远患者，则曰：『每至秋成之时，但令畿内和籴，既易集事，〔令，力丁翻。籴，亭历翻。易，以鼓翻。〕又足劝农。』臣以两家之论，互有长短，将制国用，须权轻重。食不足而财有余，则弛于积财而务实仓廪；〔廪，力锦翻。毛晃曰：仓有屋曰廪。〕食有余而财不足，则缓于积食而啬用货泉。近岁关辅履丰，公储委积，〔屡，力注翻。委，于伪翻。积，子智翻。〕足给数年；今夏江、淮水潦，米贵加倍，人多流庸。〔流，谓流徙。庸，谓庸雇。〕关辅以谷贱伤农，宜加价以籴而无钱；江、淮以谷贵而人困，宜减价以粜而无米。〔粜，他吊翻。〕而又运彼所乏，益此所余，斯所谓习见闻而不达时宜者也。今江、淮斗米直百五十钱，运至东渭桥，僦直又曰二百，米糙且陈，〔僦，子就翻。糙，七到翻。米仅剥谷为糙。〕尤为京邑所贱。据市司月估，今之市令司，亦月具物价低昂之数以闻于上。〕米粜三十七钱。耗其九而存其一，以江、淮之米，合运漕之僦直，率一斗为钱三百五十，而京师米价斗止三十七钱，是耗其九而存其一也。〕馁彼人而伤此农，制事若斯，可谓深失矣！兕顷者每年自江、湖、淮、浙运米百一十万斛，至河阴留四十万斛，贮河阴仓，至陕州又留三十万斛，贮太原仓，〔贮，丁吕翻。〕余四十万斛输东渭桥。今河阴、太原仓见米犹有三百二十余万斛，〔见，贤遍翻。〕京兆诸县斗米不过直钱七十，请令来年江、淮止运三十万斛至河阴，河阴、陕州以次运至东渭桥，其江、淮所停运米八十万斛，委转运使每斗取八十钱于水灾州县粜之，以救贫乏，〔粜，他吊翻。〕计得钱六十四万缗，减僦直六十九万缗。请令户部先以二十万缗付京兆，令籴米以补渭桥仓之缺数，渭桥仓，即东渭桥仓。〕斗用百钱以利农人；〔增价以籴则利农。〕以一百二万六千缗付边镇，使籴十万人一年之粮，余十万四千缗以充来年和籴之价。〔籴，徙历翻。〕其江、淮米钱、僦直并委转运使折市绫、绢、絁、棉以输上都，〔折，之舌翻。絁，式支翻。缯之似布者，谓之紬。唐都长安，谓之上都。〕偿先贷户部钱。」
九月，诏西北边贵籴以实仓储，〔考异曰：实录云：「凡积米三十三万斛。」按陆贽论守备状云：「坐致边储，数逾百万，诸镇收籴，今已向终。」又云：「更经一年，可积十万人三岁之粮矣。」盖实录所言，今年之数，贽状通计来春也。〕边备浸充。
18冬，十一月，壬子朔，日有食之。
19吐番、云南日益相猜，每云南兵至境上，吐番辄亦发兵，声言相应，实为之备。辛酉，韦皋复遗云南王书，〔复，扶又翻。遗，唯季翻。〕欲与共袭吐番，驱之云岭之外，〔云南之地，本汉云南县也，汉属益州郡，后汉分属永昌郡。南中至曰：云南县西高山相连，众山之中，又有山特高大，状如扶风太一，郁然高峻，与云气相连，视之不见其山，故阴冱寒，虽五月盛暑不热，所谓云岭也。〕悉平吐番城堡，独与云南筑大城于境上，置戍相保，永同一家。
20左庶子姜公辅九不迁官，诣陆贽求迁，贽密语之曰：〔语，牛倨翻。〕闻窦相屡奏拟，上不允，〔今人谓圣旨不从所请为不允，习闻唐人之言也。〕有怒公之言。」公辅惧，请为道士。上问其故，公辅不敢泄贽语，以闻参言为对。上怒参归怨于君；己巳，贬公辅为吉州别驾，又遣中使责参。〔姜公辅居猜忌之朝不能安于命义，而由此中窦参之罪，亦陆贽之一言也。考异曰：实录：「初，公辅罢相为左庶子，以忧免，复除右庶子。数私谒窦参，参数奏公辅以他官；上不许，而有怒公辅之言。公辅恐，乃请免官为道士。久之，未报。因开延英奏之，上问其故，公辅对以参言。上晓之，故不已，大怒，贬之，而诏书责参推过于上。」公辅传曰：「陆贽知政事，以有翰林之书，数告贽求官。贽密谓公辅曰：『予常见郴州窦相，言为公奏拟数矣，上旨不允，有怒公之言﹖』公辅恐惧，上疏乞罢官为道士。久之，未报。后又庭奏，德宗问其故，公辅不敢泄贽言，便以参言为对。帝怒，贬公辅为泉州别驾，又遣中使赍诏责参。」贽传曰：「姜公辅奏：『窦参常语臣云，陛下怒臣未已。』德宗怒，再贬参，竟杀之。时议云公辅奏窦参语得之于贽，云参之死，贽有力焉。」按贽请令长官举属吏状云：「亦由私访所亲，转为所卖，其弊非远，圣鉴明知。」此乃解参之与也。及参之死，贽救解甚至。由是观之，贽岂有杀参之意邪！且贽语公辅之时，安知公辅请为道士，及于上前以泄言之罪归参！此乃公辅之意，非贽意也。当时之人，见参、贽有隙，遂以己意猜之。吏官不悦贽者，因归罪于贽耳。今不敢。〕
21庚午，山南西道节度使严震奏败吐番于芳州及黑水堡。〔败，补迈翻。芳州，高宗上元二年已为吐番所陷。郦道元曰：黑水出羌中，西南径黑水城西。其地盖在阴平西北，临洮西南，古沓中之地也。使，疏吏翻。败，补迈翻。堡，音保。〕
22初，李纳以棣蛤俲有盐利，城而据之；又戍德州之南三汊城，以通田绪之路。〔棣，大计翻。蛤，古合翻。俲，康音螺。余按集韵「螺」字下无「俲」字；同韵有「垛」字，音都戈翻，小堆也。俲，恐当作「垛」。汊，楚嫁翻。李纳之阻兵也，李长卿以棣州入朱滔，而蛤俲为纳所据，因城而戍之。其后王武俊败朱滔，得德、棣二州，蛤俲犹为纳戍。纳又于德州南跨河而城守之，谓之三汊，以交魏博，通田绪。〕及李师古袭位，王武俊以其年少，轻之，〔少，诗照翻。〕是月，引兵屯德、棣，将取蛤俲及三汊城；师古遣照镐将兵拒之。上遣中使谕止之，武俊乃还。〔镐，下老翻。将，即亮翻，又音如字。使，疏吏翻。还，从宜宣翻，又音如字。〕
23初，刘怦薨，〔见二百三十二卷贞元元年。怦，普萌翻。薨，呼肱翻。〕刘济在莫州，其母第澭在父侧，以父命召济而以军府授之。〔莫州治鄚县，在幽州南二百八十里。澭，于用翻。〕济以澭为瀛州刺使，〔瀛州，河间郡，幽州巡属大州也，其地在幽州南。〕许他日代己。既而济用其子为副大使，〔河朔三镇及淄青皆以其子为副大使，储帅也。〕澭怨之，擅通表朝庭，遣兵千人防秋。济怒，发兵击澭，破之。〔朝，直遥翻。为刘澭归朝张本。〕
24左神策大将军柏良器，〔唐左、右神策大将军，正二品。史照曰：「柏皇氏，古帝号，后为氏。颛帝师亮父，帝喾师柏超之裔也。〕募才勇之士以贩鬻者，监军窦文场恶之。〔恶，乌路翻。〕会良器妻族饮醉，寓宿宫舍。〔官舍，宫中直宿之舍也。吏言宦官恶柏良器能举其职，因其妻党犯卫禁而文制其罪。〕十二月，丙戍，良器坐左迁又领军。自是宦官始专军政。〔为宦官挟兵权以胁天子张本。右领军，十六卫之一也。时南牙诸卫，具位而已。北军掌禁兵，权重，故良器为左迁。〕
九年〔（癸酉、七九三）〕
1春，正月，癸卯，初税茶。〔尔雅释本云：槚，苦茶。郭璞注云：树大小似栀子，冬生叶可煮作羹饮。今呼早采者为搽，晚采者为茗，一名荈，蜀人谓之苦茶是也。今通谓之茶。茶、倴声近，故呼之。春中始生嫩叶，蒸焙去苦水，末之，乃可吃，与古所食殊不同也。本草衍义曰：晋温峤上表，贡茶千斤，茗三百斤。郭璞曰：早采为茶，晚采为茗。茗或曰荈，茶叶老者也。古人谓其芽为雀舌、麦颗，其言至嫩也。又有新芽，一发便长寸余，微粗如针。惟芽长为上品，其根干土力皆有余故也。如雀舌、麦颗，又下品，前人未尽识。史言税茶始此，遂开利孔。〕凡州、县产茶及茶山外要路，皆估其直，什税一，从盐铁使张滂之请也。滂奏：「去岁水灾减税，用度不足，请税茶以足之。自明年以往，税茶之钱，令所在别贮，俟有水旱，以代民田税。」自是岁收茶税钱四十万缗，未尝以救水旱也。〔榷茶之说，始于赵赞，至张滂而使行。〕
滂又奏：「奸人销钱为铜器以求赢，请悉禁铜器。铜山听人开采，无得私卖。〕
2二月，甲寅，以义武留后张升云为节度使。
3初，盐州既陷，〔盐州陷见二百三十二卷二年。〕塞外无复保障；吐番常阻绝灵武，侵扰鄜坊。〔既阻绝灵武往来之路，又侵扰鄜坊之民。〕辛酉，诏发兵三万五千人城盐州，〔考异曰：邠志：「八年，诏追张公议筑盐、下二城。张公奏曰：『师之进取，切莫骁将。神策散魏茪者，朔方子弟，武艺冠绝；得茪，足以集事。』上遣之。张公以茪为邠宁马军兵马使。三月，师及诸军赴于五原，去城百里而军。茪独以其骑径至城下，陷城而入，逐吐番，召诸军城之；更引其军西掠境上，往复走望，为师耳目。蕃众距境而不敢入，官军城二郡而归。」白居易乐府盐州注，亦云「贞元壬申岁，特诏城之。」而实录在九年二月。盖去岁诏使城之，今年因命杜彦光等而言之。〕又诏泾原、山南、剑南各发兵深入吐番以分其势，城之二旬而毕；命盐州节度使杜彦光戍之，朔方都虞侯杨朝晟戍木波堡，〔木波堡，在庆州方渠县界。九域志：方渠，宋朝改为通远县，置环州，有木波镇。〕由是灵、〔【章：乙十六行本「灵」下有「武银」二字；乙十一行本同；孔本同；张教同；退斋校同。】〕夏、河西获安。
4上使人谕陆贽，以「要重之事，勿对赵憬陈论，当密封手疏以闻；」又「苗粲以父谮晋卿往年摄政，〔宝应间，连有国忧，晋卿摄冢宰。〕尝有不臣之言，诸子皆与古帝王同名，〔晋卿十子：发、丕、坚垂，与帝王同名。〕今不欲明行斥逐，兄弟亦各除外官，勿使近屯兵之地；」〔近，其靳翻。〕又「卿清慎太过，诸道馈遗，〔遗，唯季翻。〕一皆拒绝，恐事情不通，如鞭跋之类，受亦无伤。」贽上奏，其略曰：「昨臣所奏，惟赵憬得闻，陛下已至劳神，委屈防护。是于心膂之内，尚有形迹之拘，迹同事疏，鲜克以济。〔鲜，息浅翻。〕恐爽无私之德，〔爽，差也。〕且伤不吝之明。」〔书曰：改过不吝。〕又曰：「爵人必于朝，刑人必于市，惟恐众之不，事之不彰。〔记曰：爵人于朝，与众共之；刑人于市，与众弃之。朝，直遥翻。〕君上行之无愧心，兆庶听之无疑议，受赏安之无怍色，当刑居之无怨言，此圣王所以宣明典章，与天下公共者也。凡是谮诉之事，多非信实之言，利于中伤，〔中，竹仲翻。〕惧于公辩。或云岁月已久，不可究寻；或云事体有妨，须为隐忍，〔为，于伪翻。〕或云恶迹未露，宜假他事为名；或云但弃其人，何必明言责辱。词皆近于情理，〔近，其靳翻。〕意实苞于矫诬，伤善售奸，莫斯为甚！若晋卿父子实有大罪，则当公议典宪；若被诬枉，岂令阴受播迁。夫听讼辩谗，必求情辨迹，情见迹着，〔见，贤遍翻。〕辞服理穷，然后加刑罚焉，是以下无冤人，上无谬听。」又曰：「监临受贿，盈尺有刑，〔律，诸监临之官，受所监临财物者，一尺苔四十。诸监临主司受财而枉法者，一尺杖一百。监，古衔翻。〕至于士吏之微，尚当严禁，矧居风化之首，反可通行！〔风化之首，谓宰相者风化之所自出。〕贿道一开，展转滋甚，鞭跋不已，必及金玉。〔跋，与靴同。〕目见可欲，何能自窒于心！〔古语有之，不见可欲，此心不乱。〕已与交私，何能中绝其意！〔谓既受其私馈，则难以绝其私谒。〕是以涓流不绝，溪壑成灾矣。」又曰：「若有所受，有所却，则遇却者疑乎见拒而不通矣；若俱辞不受，则咸知不受者乃其常理，复何嫌阻之有乎！」〔复，扶又翻；下同。〕
5初，窦参恶左司郎中李巽，〔恶，乌路翻。〕出为刺吏。及参贬郴州，巽为湖南观察使。〔郴，丑林翻。〕汴州节度使刘士宁遣参绢五十匹，〔遗，唯季翻。〕巽奏参交结藩镇。上大怒，欲杀参，陆贽以为参罪不至死，上乃止，既而复遣中使谓贽曰：「参交结中外，其意难测，社稷事重，卿速进文书处分。」〔处，昌吕翻。分，扶问翻；下无分同。〕贽上言：「参朝廷大臣，诛之不可无言。昔刘晏之死，罪不明白，至今众议为之愤邑，〔为，于伪翻。〕判臣得以为辞。〔见二百二十六卷建中元年、二年。〕参贪纵之罪，天下共知；至于潜怀异图，事迹暧昧。〔暧，音爱，不明貌。〕若不推鞫，遽加重辟，骇动不细。〔辟，音辟，刑辟。〕窦参于臣无分，〔言无契分之雅。分，扶问翻。〕陛下所知，岂欲营救其人，盖惜典刑不滥。」三月，更贬参驩州司马，男女皆配流。
上又命理其亲党，〔理，治也。〕贽奏：「罪有首从，法有重轻，〔首，谓为头者。从，谓随从者。为首者重，随从者轻。〕参既蒙宥，亲党亦应末减；况参得罪之初，私党并已连坐，人心久定，请更不问。」从之。上又欲籍其家赀，贽曰：「在法，反逆者尽没其财，赃污者止征所犯，皆须结正施刑，然后收籍。今罪法未详，陛下已存惠贷，若簿录其家，恐以财伤义。」时宦官左右恨参尤深，谤毁不已。参未至驩州，竟赐死于路。窦申杖杀，货财、奴婢悉传送京师。〔传，知恋翻。〕
6海州团练使张升璘，升云之弟，李纳之婿也，以父大祥归于定州，〔海州，东海郡，淄青巡属。璘，离珍翻。婿，西计翻。定州，义武帅治所。子居父丧，再翆而大祥。〕尝于公座骂王武俊，武俊奏之。夏，四月，丁丑，诏削其官，遣中使杖而囚之。〔使，所吏翻。〕定州富庶，武俊常欲之，因是遣兵袭取义丰，掠安喜、无极万余口，徙之德、棣。〔义丰，属定州。安喜县，本定州治所，盖州治徙也。无极，汉古县，因无极山为名，唐属定州。按无极山碑云：「无极山与天地俱生，从上至体，可三里所，立石为体，二丈五尺所。石上青，下黄白色，前正平，可布两大席。」在无极西南三十里。景福二年，以无极县为祁州。棣，大计翻。〕升云闭城自守，屡遣使谢之，乃止。
上命李师古毁三汊城，〔李纳筑三汊城，见上年。汊，楚嫁翻。〕师古奉诏；然常招聚亡命，有得罪于朝廷者，皆抚而用之。〔朝，直遥翻。〕
7五月，甲辰，以中书侍郎憬为门下侍郎、同平章事；义成节度使贾耽为右仆射，右丞卢迈守本官，并同平章事。迈，翰之族子也。〔憬，居永翻。耽，都含翻。射，寅谢翻。兴元时，卢翰与李勉、刘从一同为相。〕憬疑陆贽恃恩，欲专大权，排己置之门下，〔政事堂在中书省，今憬迁东省，故疑贽排己。又仆射属门下省。〕多称疾不豫事，由是与陆贽有隙。〔为赵憬附裴延龄张本。考异曰：旧憬传曰：「憬与陆贽同知政事，贽恃久在禁庭，特承恩顾，以国政为己任。纔周岁，转憬为门下侍郎，憬由是深衔之，数以目疾请告，不甚当政事，因是不相协。」按憬迁门下犹为宰相，又益以贾耽、卢迈，贽岂得专政！盖憬以此心疑之耳。〕
8陆贽上奏论备边六失，以为：「措置乖方，课责亏度，财匮于兵众，力分于将多，怨生于不均，机失于遥制。〔自措置乖方以下，所谓六失也。上，时掌翻。将，即亮翻；下同。〕
关东戌卒，不习土风，身苦边荒，心畏戎虏。国家资奉若骄子，姑息如倩人。〔倩，七政翻。〕屈指计归，张颐待哺；或利王师之败，乖扰攘而东溃；或拔弃城镇，摇远近之心。岂惟无益，实亦有损。复有犯刑谪徙者，〔复，扶又翻；下同。〕既是无良之类，且加怀土之情，思乱幸灾，又甚戌卒。可谓措置乖方矣。〔此一失也。〕
自顷权移于下，柄失于朝，将之号令既鲜克行之于军，国之典常又不能施之于将，〔朝，直遥翻。鲜，息浅翻。将，即亮翻。〕务相遵养，〔遵，率也，言相率以养恶也。〕茍度岁时。欲赏一有功，翻虑无功者反仄；欲罚一有罪，复虑同恶者忧虞。罪以隐忍而不彰，功以嫌疑而不赏，姑息之道，乃至于斯。故使忘身效节者获诮于等夷，诮，才笑翻。〕率众先登者取怨于士卒，偾军蹙国者不怀于愧畏，〔偾，方问翻。〕缓救失期者自以为智能。此义士所以痛心，勇夫所以解体。可谓课责亏度矣。〔此二失也。〕
  </div>
  <div class="pagination">
   <a href="资治通鉴注_page256.html">
    上一页
   </a>
   <span>
    ...
   </span>
   <a href="资治通鉴注_page252.html">
    252
   </a>
   <a href="资治通鉴注_page253.html">
    253
   </a>
   <a href="资治通鉴注_page254.html">
    254
   </a>
   <a href="资治通鉴注_page255.html">
    255
   </a>
   <a href="资治通鉴注_page256.html">
    256
   </a>
   <span class="current-page">
    257
   </span>
   <a href="资治通鉴注_page258.html">
    258
   </a>
   <a href="资治通鉴注_page259.html">
    259
   </a>
   <a href="资治通鉴注_page260.html">
    260
   </a>
   <a href="资治通鉴注_page261.html">
    261
   </a>
   <a href="资治通鉴注_page262.html">
    262
   </a>
   <span>
    ...
   </span>
   <a href="资治通鉴注_page258.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
