<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 4 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 4 页/共 115 页
  </h1>
  <div class="content">
   辛未幸普照寺赐度僧牒金钵盂 
　　壬申升扬州天长县为军以其近行在也 
丁丑侍御史王宾试右谏议大夫 诏东南诸州县所桩私茶盐矾赏钱每处各以千缗计纲赴行在用都省请也按奏状江东一路起五万八千缗则通诸路为三四十万缗未知后来所收如何户部言诸路所收民间助国钱乞令计置轻赍赴行在从之 诏自今获到强盗罪至死情理巨蠹者更不申提刑司详覆令本州一面依法处断俟盗贼衰息日仍旧 
初太祖少子秦康惠王生英国公惟宪惟宪生新兴侯从郁从郁生华阴侯世将世将生东头供奉官令譮令譮生子偁中进士第至是为嘉兴丞一夕其妻张氏梦神人自称崔府君东汉崔瑗庙在磁州封嘉应侯拥一羊谓之曰以此为识已而有娠戊寅生子伯琮是夕赤光满室如日正中或闻庭下马嘶剑甲之声 
己卯上次宝应县御营后军作乱孙琦者为之首左正言卢臣中从驾不及立船舷叱贼为所逼坠水死上命求臣中所在得之水中拱立如故殿中侍御史张浚以为虽在艰难中岂可废法乃劾统制官定国军承宣使韩世忠师行无纪士卒为变诏世忠罚金中书舍人刘珏言无以惩后浚再上章论且乞擒捕为变者乃降世忠观察使朱熹张浚行状云浚劾世忠上为夺世忠观察使按世忠在南京巳除承宣使行状恐误今改作降字庶不抵牾上下耸然始知有国法又诏臣中知无不言而死于非横特赠左谏议大夫赐其家银帛百匹两官子孙二人臣中赠官在此月乙丑今并书之 按己卯是廿三日前此初九日是乙丑后无丑日此字恐误承议郎李则言旧制闽广市舶司抽解舶货以其贵细者计纲上京余本州打套出卖大观后始尽令计纲费多而弊众望复旧法仍许商人赴行在纳钱执据往本州偿其数从之 自罢常平司而诸路提举官多以未受命为词居职如故伪党之被窜逐者往往不行又崇观以后因父兄得贴职之人用近旨当追夺而所在自如言者以为国家再造之初所恃以号令天下振起中兴之业者威信而巳今稽违王命无所忌惮如此不可以不申戒乃诏帅臣监司体量罢夺其窜斥人护送贬所有隐庇者重坐之 
庚辰命奉国军节度使御营使司提举一行事务刘光世讨镇江府叛兵武功大夫达州剌史赵哲提举两浙路巡社兼提点刑狱公事 
辛巳以刘光世为滁和濠太平州无为军江宁府界招捉盗贼制置使御营统制官苖傅为制置使司都统制从光世行熊克小历于此日书遣王渊捕浙西诸盗误也渊此月丁卯先除制置使庚辰乃命光世耳日历六月癸亥书赵哲除浙西巡社兼提刑亦误巡社乃八月丁卯方立法安得两月前先除提举官耶况是时浙宪巳有周格高士瞳二员史官重叠差误今不取 朝请郎李棫提举广南西路左右两江峒丁公事棫邕州人时自广西经略司干办公事代还而尚书户部郎中叶宗谔奏言广西峒丁自来止差使臣提举位卑体轻往往不为远人信服致账籍开落失实教阅废弛棫智谋深远材术优长备知峒丁情伪乞特差充提举官请给人从依市舶官例故有是除既而中书舍人刘珏不书录黄论宗谔于修复成宪之时而改变法度减省官吏之际而添置监司恐峒丁惊疑或致生事望仍旧用使臣仍令监司一员讥察不从日历云降旨阙按绍兴元年六月三十日广西转运司申经略司牒近奉圣旨减罢提举峒丁官拨隶本司则知此时未尝罢也 
癸未上至扬州驻跸州治旧制三衙管军未尝内宿至是始日轮一员直宿行宫绍兴三年八月己亥所书可参考 诏内侍不许与统兵官相见如违停官送远恶州编管时入内内侍省押班康履以藩邸旧恩用事颇忽诸将诸将多奉之而台谏无敢言者 
丙戌诏广西沿边无得受安南逃户仍令监司讥察以交阯郡王李乾德有请也 是日两浙制置使王渊率统制官张俊等领兵至镇江府军贼赵万等不知其猝至皆解甲就招时辛道宗前军将官苗翊犹在叛党中乃委翊统之众心稍定翊傅弟也渊寻绐贼以过江勤王其步兵先行每一舟至岸尽杀之余骑兵百余人戮于市无得脱者日历以此事为刘光世林泉野记熊克小历等书皆作王渊今从之盖渊领兵往杭州在光世之先故因过镇江而遂平之也李孝义既攻德安府不能下统制官乔仲福遣人招之 
是月孝义行至蕲州张世斩之以降择其徒强壮者隶军余老弱失业者皆还之 
　　十有一月丁亥朔以扬州路滑始听百官乘轿 
戊子银青光禄大夫提举杭州洞霄宫李纲鄂州居住时殿中侍御史张浚等论纲罪状未已浚言纲邪险不正崇设浮言足以鼓动流俗非窜之殛之上无以谢宗庙下无以谢生民次无以严君臣之分而国是纷纷陛下黜陟之典终不能明于天下况诬罔不根事有可恨者惟纲不学无术始肆强忿首议迁都于金陵陛下固尝寝其请矣而乃狠戾轻狂施设大缪故为反覆以惑众心如前所谓括马招兵劝纳民财之政此最大者夫马可尽括而有兵可强招而用民财可骤歛而得使三者果如其言人必大怨国本先困矣逮其易诏令以庇翁彦国之亲党捐金帛以资张所傅亮之妄费奸迹谬状不逃圣鉴是以乾刚独断斥去不疑事之可稽皎如日月而反覆之论輙尔肆行徒取细民目前之誉以幸虚名不知朝廷经远之谋是为大计人臣之忠于国家固如是乎臣尝历考纲之所为当靖康初力请渊圣皇帝留京师虽无制敌之策远虑之明亦可为奋身以徇国矣而乃小器易盈不知涵养贪名自用竞气好私忠义日亏浸失所守谓蔡京之罪可略蔡攸之才可用交通私书深计密约凡蔡氏之门人虽败事误政力加荐引纲之负宗庙与夫存心险恶抑亦有素若不早加窜殛臣恐非所以靖天下言者又奏纲之用心在于专营小人之誉靖康之初纲知小人之情在于怀土故倡为守城之计卒之二圣北迁至今未复者纲之所致也和议之后纲知小人之情在于愤敌故倡为劫寨及解太原之围覆师蹶将怨结兵拏敌再犯城阙者又纲之所致也逮陛下中兴纲来自江淮知巡幸东南为便既抗章力陈矣及至行在闻小人有不乐东去者即遽为幸邓之计当是时虽三尺童子知其不可而纲决为之盖纲之心急于盗名虽使国家颠沛一切不恤赖陛下圣明灼知其奸亟行罢黜不然祸乱可胜计哉顷纲之入相也至南京之日于政事未有所问先差登闻鼓院并理检院人吏盖欲引群不逞之徒以誉已耳纲以小人誉巳则已尊巳尊则朝廷可以胁制而政令皆由巳出甚者至于造成伏阙之事虽人主不得而令此渊圣皇帝所以谓其＜叐＞扈也访闻近日辛道宗叛兵自苏秀而来纲倾其家赀数千缗并制造绯巾数千遣其弟迎贼不知其意安在今陛下驻跸维扬人情未安纲居常州无锡县去朝廷不三百里纲既素有狂愎无上之心复怀怏怏不平之气而常州闾阎风俗浅薄知有李纲而已万一盗贼群起藉纲为名臣恐国家之忧不在金人而在萧墙之内以为李纲者陛下纵未加鈇钺之诛犹当寘之岭海遐远无盗贼之处庶几国家可以少安故有是命中书舍人汪藻草制曰朋奸罔上有虞必去于欢兠欺世盗名孔子首诛于正卯言者又奏承议郎知无锡县郗渐尝郊劳纲且与之燕渐坐除名渐临清人也此据渐墓志日历无之 吕中大事记曰张浚平生忠肝义胆不与秦桧共事不与金人俱生而初年之见反党汪黄而攻李纲不巳何哉使其移攻李之笔而攻汪黄岂不快公议哉善乎胡安国之＜锍-釒＞曰赏罚政事之纲必先核实而核实必自大臣与台谏始渡江以前所任相其贤否则有公论矣而言者独攻纲为甚一言而罢相再言而罢职又再言而投诸海岛施于纲者亦甚峻矣然人心未服则以所毁乱真而不核实如西防江复令招剌诸州劝纳发招讨司未有以为非者在纲行之则谓失人心在他人行之则独以为可此不核实者一也自仲尼大圣犹待三年有成而乃责纲以一时未闻报政孙觌尝草降表贬薄二圣死有余责得贬轻矣乃以为杜塞言路此不核实者二也纲既放于鄂州渚澧阳之后若如言者所论国家宜少安矣而李成张遇丁进纵横淮甸所在如织此不核实者三也金陷京城邀请二帝乃何■操权郭京用事纲方远贬不预战守之谋而固欲黜纲前日回銮之功指以为罪此不核实者四也纲本以建州御敌守城之策为孝慈皇帝所知擢与机政而以为欺君要功不贷之罪此不核实者五也劫寨之事人以为姚平仲讲于帷幄种师道李纲之所不与也而乃谓纲之用心欲寘君于何地此激怒为不贷之罪此不核实者六也胡安国之＜锍-釒＞如此然以亲而庇翁彦国之罪以怨而抵宋齐愈之死此不待核实而纲有余责矣大臣之用心不可不公如此 初既行巡社法于诸路而通判亳州邓浚明乞乡村三丁点一以为民兵至是朝议大夫知宿州李孝扬言其相妨乃止孝扬迪孙迪鄄城人天圣中宰相宣和间尝为宗正丞 是日张遇入池州遇本真定府马军聚众为盗号一窝蜂自淮西渡江水陆并进至是犯池州守臣朝请郎滕祐弃城走遇遂入城纵掠驱强壮以益其军始遇驱民为兵民辞以不习战遇曰吾教汝即命二人取器械相击杀一人乃止曰此战胜法也能杀彼则汝可活耳 
己丑诏诸路无额上供钱依旧法更不立额自来年始 
庚寅诏以二圣母后未归有忠信宏博可使绝域及智谋勇毅能将万众者诣检鼓院自陈其后得宇文虚中二月二日壬戌刘诲三年二月丁丑杨应诚二年三月丁未刘正彦二年二月戊寅皆擢用之 尚书礼部侍郎兼直学士院朱胜非为翰林学士 徽猷阁直学士知扬州吕颐浩试尚书户部侍郎兼权知扬州颐浩尝入见上言窃观天下之势以拨乱为急拨乱必先任贤退不肖信赏必罚理财节用积粟训兵裁抑恩幸毋令挠朝廷之权搜选将帅大开谏路总揽群策则何为不成何战不胜上称善 给事中王绹试尚书礼部侍郎仍兼直学士院中书舍人刘珏试给事中 降授承务郎充徽猷阁待制孙觌复朝奉郎试中书舍人初张浚因劾李纲罪论觌不当贬由是复用觌为张浚所讼略见李纲劾＜锍-釒＞今以觌文集与人书增入 延康殿学士新知婺州何志同坐弃頴昌夺职提举杭州洞霄宫 
辛卯诏政和以来诸庆节号真元宁贶天成天符天应者皆罢之惟开基节如故 诏诸路守臣勤王在道者并与进贡恩泽 金人围磁州此据建炎二年正月河东北路制置司奏状 朝奉郎王伦为大金通问使时河东军前通问使宣教郎傅雱副使合门宣赞舍人马识远至汴京诏趣还问所得金人意复遣伦与合门宣赞舍人朱弁见左副元帅宗维议事熊克小历云时又得王伦授以朝官为通问使按伦弁五月初巳授命但未成行逮雱归而始遣耳克亦小误雱见留守宗泽谕使纵遣所拘北使泽不从雱至扬州以金国书对于后殿为上言兵交使在其间今留之不足以壮威徒使邻国交恶上纳其言擢雱朝请郎尚书考功员外郎雱除命在此月辛亥今并书之 
壬辰诏自今杂犯死罪有疑及情理可悯者许酌情减降断讫以闻俟道路通行日如旧 
　　甲午诏福建路招募枪仗手巳行住罢今后非被受朝旨輙敢拨诸司钱物及以劝诱为名抑勒民间出钱者并不得施行仍具职位姓名申尚书省以本路常平司言自鲍贻逊等起发军兵凡用本司钱米银五十二万贯石两他司钱不与公然隐落会问不报故条约之 
乙未同知枢密院事张悫守尚书左丞兼御营副使兼提举户部财用工部尚书颜岐同知枢密院事日历十月己未中丞颜岐除右丞十一月乙未右丞许翰资政殿学士宫观并误 初河北招抚司都统制王彦聚兵西山常虑粮储不继一日尽发军士运粟会有亡告金人者金乘虚击之众稍却彦大呼鼓勇士卒皆奋且以强弩飞石齐发金人乃退遂围之绝彦馈运者旬余彦檄召诸寨兵大至围乃解 
　　丙申曲赦南京宿亳泗楚扬州高邮军以上巡幸所尝过也 
丁酉诏江淮发运司干办公事鲍贻逊以福建枪仗手移屯江宁给事中刘珏言杭寇猖獗今已数月翟汝文之师既无功于前高士瞳之兵又溃散于后唯贻逊之师屹然不动盖杭卒颇有窥浙西之心所以未敢大肆者以枪仗手为之捍蔽也郡寇之说欲遣散枪仗手乃就招安赵叔近已令退舍而寇犹未降则其说果可信乎念陛下深念二浙生灵方以成算授之王渊令其招捉彼枪仗手久屯于彼望有尺寸之功今乃遣之江宁万一怏怏不满复有反侧是又生一寇也设或枪仗手巳来江宁而杭寇未肯就招不知渊之兵果能殄灭之乎当是时再欲遣来应援如其迟疑不前又将何以处之昔唐裴度平蔡李光颜等六人各以师会今渊岂不能容数千枪仗手而用之乎愿且令在杭州同共讨捕候至钱塘荡平然后遣屯江宁或令归福建皆未晚也从之日历云降旨阙会要云刘珏乞申命王渊且令枪仗手在杭州同共讨捕从之今增入 
甲辰河北经制使马忠落龙神卫四厢都指挥使降充经制副使忠全军退舍故有是命 初户部尚书黄潜厚建请诸路监司郡守计置轻赍金帛勤王至是知濠州徽猷阁待制连南夫言刬刷到军资库绢二千匹有奇欲输行在诏军资库物帛本非上供当留以为军衣之用诸路视此者悉归之南夫安陆人也 
　　乙巳诏自今被受中使传宣者当时密具所得旨实封以闻如事有未便者许执奏又诏凡宣旨及官司奏请事元无条贯者并中书枢密院取旨非经三省枢密院者官司无得受复旧典也熊克小历载此旨因卫肤敏所奏非是详见今年十二月戊辰注 
丙午尚书左丞张悫守中书侍郎兼知如故熊克小历云上委悫理财元丰旧制中书专取旨大臣所拟者悫輙屏不奏按此时黄潜善以右揆兼中侍悫安能独屏之况自元丰之末至建炎之初凡进呈皆三省同上巳革官制之旧久矣或者悫独进呈财用司事而行状修润失实日历附传又从而因之克不深考耳今不取 
丁未户部尚书黄潜厚请许淮浙盐入京东每袋纳借路钱二千许之东京旧东北盐地分也时滨海道不通金部员外郎吴直夫以为言潜厚因请令商人特纳借路钱就行在送纳别储之以待用焉 
戊申同知枢密院事颜岐守尚书左丞兼权门下侍郎 御史中丞许景衡守尚书右丞先是景衡陈十事谓方今人材未备而政事不立法度未修而宿毙尚存浮费不节而国用空虚赋役烦重而民力困敝命令不行而事多壅滞赏罚未明而人无惩劝盗贼继作而吏民被害边境危急而武备弗严奸赃未逐而贪暴滋多公议未伸而亲党害政上叹息曰真今日之急务未几遂擢为执政日历十二月庚午许景衡除尚书右丞熊克小历楼钥宰辅题名十二月丙子许景衡除右丞二书不同按御史台题名王宾今年十一月自右谏议大夫除中丞实代景衡日历十二月庚申起居舍人卫肤敏除右谏议大夫实代宾庚申在庚午前十日在丙子前十六日不应并除右谏二员盖景衡实以十一月迁也又按今年十二月朔日诏置讲读官而王普奏议以为其父宾为中丞时所请则景衡宾之除皆在十一月无疑详考其故景衡右丞之命当在十一月二十二日戊申而记事者皆误系之十二月二十一日丙子日月互差一字故也兼日历于十二日庚午书颜岐左丞许景衡右丞则二人同除自可知今移附此以正诸书之误 刑部尚书郭三益同知枢密院事 右谏议大夫王宾试御史中丞宾之除实代景衡日历不载御史台题名在此月 尚书吏部侍郎周武仲试刑部尚书熊克小历武仲及颜岐郭三益之除并在丙午盖误 初责授安化军节度副使赵野行至密州众推野领州事时山东群盗纵横剧寇宫仪据即墨不退野患之是日弃城去 
　　己酉枢密院言昨翁彦国为经制使令江西转运司认定钱百万缗而本路诸州军食不给诏蠲之 初上至龟山而御厨人员贺进等求索民间难得之物所受赃以万计至是曲赦获免言者论其有害圣德请特不原赦仍镂板传布四方从之 婺州兰溪县僧居正乘乱据松山以叛民不逞者争附之其众渐盛 
庚戌杜彦据密州赵野将辎重家属弃城而去军民偶语两日不定彦守卫军校与军士李逵吴顺谋曰方今盗贼纵横一州生灵岂可无主乃自称权知州事而逵顺左右之追执野于张苍镇后三日彦坐黄堂上数野以弃城之罪命脔之而分其室枭其首于市惟一子学老得脱彦尽剌城中人以益其军野四年八月追复 
　　辛亥中书舍人汪藻言今中外所当推行者固非一事然军政不修则无以立国望特诏侍从官以上各以所见考古军制可行于今者条具以闻不得泛为迂阔之论陛下与大臣详择其中幸今冬敌骑不来汲汲为备毋使岁月废于因循有后时之叹从之 朝奉大夫郭太冲行尚书吏部员外郎太冲茂恂子也尝用李彦辟通判秀州吏部尚书路允迪率同列荐于朝乃有是命既而言者以为太冲尝为允迪买妾用是得荐遂罢之太冲罢命在十二月壬午今并书之此为允迪明年罢吏书事始 是日金人陷河中府初黄潜善去河间以兵马钤辖孙某权府事金人至城下尽力御之高阳关路走马承受官李某者屡率兵与金人战军民服其忠勇至是城西北角破城内为月城以护之凡筑月城三重与云一营相近会营中遗火喧乱金渤海万户大托卜嘉督将士乘乱攻之城遂陷二人皆为金杀 知秀州权两浙提刑司事赵叔近言杭卒初无叛心止缘叶梦得不时支赏遂致纷争今已就招请官其徒二百二十人自修武郎至校尉乞降告身书填许之给事中刘珏言今盗贼数残郡县其势未即殄灭者以招安之说诱之也金陵黥徒既被厚赏钱塘之兵建安之卒道宗之师又袭是迹而动今湖又见告矣其视杀漕宪守倅若刈草菅然非徒无罪且有子女金帛之获紫袍象简之宠此风一煽人人有富贵之心今之为监司将帅者不亦难乎今叔近所乞乃郡盗逼作此奏皆不可从之事如欲加诛责即乞留此奏不下或欲令招安即乞量给官告三二十道彼见朝廷重于与之当亦有信朝廷之心御史中丞许景衡亦言官吏无罪而被诛责军卒有罪反受爵命其为赏罚不亦倒置乎上用二人言至是寝其命熊克小历载叔近奏请在十二月戊午与日历不同当考 
是月湖州军士有谋作乱者为其徒沈宾所告捕斩之诏以宾为保义郎此以绍兴四年九月一日臣僚上言修入盖即刘珏＜锍-釒＞中所云也 初寿春卒丁进被罪而窜遇乱复还乡里聚众于苏村后至数万皆面剌六点或入火二字进自号丁一箭遂围寿春府守臣直秘阁康允之悉取银帛以赏将士士皆效死允之以城危急募进士吕某权安抚司干办公事出城见进许以金币犒师进怒杀使者尽取士卒家属之在城外者戮之围城二十五日不能拔乃引去其后军张胜以所部自趋光州进不能禁允之淮宁人也 江淮制置使刘光世讨张遇于池州光世至近郊行伍不整或请严为之备光世曰遇乌合之寇见官军则自溃矣命速进兵夺城将士叩南门贼望之曰官军少且不整可破也自城西出时湖水涸为平地贼越湖占长堤绕出官军之背官军乱遂败绩光世遁去几为贼所执前军统制官王德救之得免遇率众循江而上光世亦整兵追之 
建炎以来系年要录卷十 

●建炎以来系年要录卷十一 
　　宋 李心传 撰 
建炎元年十有二月丙辰朔诏朕朝夕延见大臣咨访庶务群臣进对随事尽言退阅四方奏牍少空则披览载籍鉴观前古独于讲学久未遑暇念虽羽檄交驰巡幸未定亦不可废其以侍从四员充讲读官万几之暇就内殿讲读先是御史中丞王宾乞开讲筵上纳其言故有是旨王宾乞开讲筵此以绍兴十三年正月二十四日王普所奏修入 诏诸路转运司类省试以待亲策先是诸州发解进士当以今春试礼部会国难不果上以道梗难赴乃命诸路提刑选官即转运司所在州类省试每路选官六员临期实封移牒漕臣一员监试不得干预考校仍用省额统计率十有四人而取一人省试之有类盖自此始 
丁巳诏朕罔好游畋有以鹰犬輙称御前者流海岛 朝请郎王翿为两浙路提点刑狱公事 
　　戊午诏省台寺监百司官各有存留在京员数如全阙官止差一员通管职事见权官并罢以言者论留守司违法差权官数多又便文往诸路倍请添给故也其已给者皆追还之此又与三年二月张澂劾二相章＜锍-釒＞所云全不同当考 
　　庚申起居舍人卫肤敏试右谏议大夫 
辛酉诏应焚劫州县令监司巡历一岁再遍具所措置以闻将考其当否而升黜之 初命侍从监司郡守各举所知一人至是悉令赴都堂审察除应待报人外皆罢之白身人送中书省试策一道取旨三年二月丁卯推恩 是日御营使司都统制王渊入杭州初渊至秀州下令治兵十日乃行杭贼陈通等闻之为备稍缓及是渊与统制官张俊驰至城下传呼秀州赵龙图来通出不意遂出迎渊慰劳之后二日乃谕以朝廷遣赐告身令通等祗授通等皆喜渊俊入州治命军士分守诸门通等三百人立于谯门之外渊召其首三十人至庭下遽执之通呼曰已受招安何为乃尔渊曰我受诏讨贼不知其他遂执其余党于门外悉要斩之凡百八十余人百姓皆相贺俊取杭州角妓张秾以归渊诛陈通在此月癸亥今从日历附辛酉入城之日 
壬戌资政殿学士京东东路经略安抚使兼制置使知青州曾孝序为乱兵所杀先是临胊土兵赵晟聚众为乱孝序付将官王定兵千人捕之大衄而归孝序令毋入城且责以力战自赎不则将议军法定自知不免乃以言撼败卒夺门斩关而入孝序度力不能制因出据厅事瞋目骂贼遂与其子宣教郎訏皆遇害年七十有九诏赠五官为光禄大夫谥曰威龚颐正中兴忠义录作威愍会要无愍字 
癸亥金人至汜水关初左副元帅宗维闻上幸维扬乃约诸军分道来侵宗维自河阳渡河攻河南十二月入西京右副元帅宗辅与其弟宗弼自沧州渡河攻山东明年春陷青潍狭西诸路选＜釒夅＞都统罗索与其副萨里罕自同州渡河攻狭西明年正月戊子陷长安萨里罕者金主晟从弟也撒离喝或作撒里曷今从金国诏本撒离喝为晟从弟不见于他书明庭杰吴玠功绩记云绍兴二年春国主弟撒离喝犯梁洋按晟弟撒也先死故知为从弟按萨里罕赛音名今改正姑存原注时西京统制官翟进扼清河白磊带御器械郑建雄守河阳敌不得济宗维乃屯重兵于河阳北城以疑建雄而阴遣万户尼楚赫自九鼎渡河背攻南城南城遂陷建雄遂溃西京留守孙昭远既罢西道都总管所调西师以非所隶悉引去昭远数以洛无城池而强敌对境侵轶之状闻于朝且遗其子书曰今日捍御甚难若假一岁庶几可保吾四男二女今不复念要为忠义死耳乃遣骁将姚庆拒之于偃师县军败庆死之昭远知城危即命其将亲卫大夫王仔奉启运宫神御间道赴行在既而金人大入昭远引余兵南去翟进率军民上山保险宗维据汜水引军东命尼楚赫分军犯京西先是知阶州董庠以勤王兵入援溃散无所归东京留守宗泽以庠知郑州泽闻金兵入境遣将刘达援之未至庠弃城走是日尼楚赫至郑州不入城而去遂径如京西中原大震 
甲子徽猷阁待制提举亳州明道宫邢焕为光州观察使用右谏议大夫卫肤敏疏也先是肤敏上疏论三事一曰守法度二曰慎爵赏三曰正纪纲何谓守法度本朝列圣莫不尽循祖宗之法后族戚里不得任文资恐挠法而干政也钦圣宪肃之父向经尝为尚书郎矣乃改授贵州防御使逮至崇观宣和间奸臣秉政戚里内侍公然请托内降御笔日以十数三省奉行文书而已故皇后之父至为太师帝女之夫乃作侍从其他妃主之家如王羲叟之徒亦登从班钱端义之徒并为寺监其他不可以数举前此所以产乱招祸者实基于此固陛下所亲见也是宜痛扫崇观之积弊悉复祖宗之成宪而乃者邢焕除徽猷阁待制孟忠厚除显谟阁直学士士大夫莫不惊骇比来又降中旨王羲叔与郡王羲叟除太府寺丞以片纸录阙亲屈宸翰以行之于是物议大喧以至相视失色陛下若欲敦椒房之重奉太母之欢则当抚其家可也时有赐赉可也若以公朝爵位私之则不可也惜夫大臣无有如杜衍者执之以为不可致使陛下不得已屈法以从之岂能不仰累圣政哉伏愿断自宸衷改正焕及忠厚官职悉从旧法及罢羲叟差遣且重立法禁以止绝干求请托之门庶几惟新之政醇而无疵矣何谓慎爵赏人君之于庆赏所以厉世磨钝者也比年以来群奸擅朝近习用事戚里道流干政挠法固有不繇科举而命官赐第者又有虚作随军治河因权幸保奏而改京秩者又有因贿赂权幸而传宣赐带因父兄秉政无出身而得贴职者前此臣僚论列固已降指挥悉行追夺矣而有司奉行不虔其侥幸得官及改秩者不唯未有褫夺往往以赦恩而转行者多矣至于带职名服章服者皆如是故朝廷之命不行于下也害治之大孰甚于此愿申命有司悉行检举一洗而去之庶几爵位重于朝廷而天下知所劝矣何谓正纪纲比年以来人或玩法将相侍从出典州郡多以贵傲自恃监司欲振举其职业往往违戾而不肯从又将领之于士卒平日黩货恣行侵削不复明阶级之法至简省其教阅养成其骄惰少有责罚则悖慢无礼无所不至或至杀州将掠居民而无所畏惮朝廷旋即招安而命之以官此何理也又宗室承寇盗侵轶之际诬州县与贼通因而杀之此又不可长也愿特降睿旨今后监司规画事理可行而诸州违戾不从者重加之罪若士卒违犯将帅所统之官则申明阶级之法使断者不疑若杀州将掠居民者不许行招安之策必孥戮而后已庶为将来之戒也至于处宗室于外非祖宗之旧制始于崇观间耳其在外也至于椎牛酿酒窝藏窃盗甚则有群杀人之事今若日给钱米而散处于东南庶不为苏常二州之蠹至于聚众杀人则当重寘于罪不可以皇族而贷也此三者皆当今之切务而不可移者惟陛下加诚意而留圣念天下幸甚疏入上以隆祐太后故未忍夺忠厚职名乃诏历考祖宗朝后父无任文臣侍从官者朕欲尊依旧制以复祖宗平治之时岂可以近亲违戾彝宪邢焕可特换光州观察使于是肤敏所言数事皆次第行之羲叔开封人其兄女为龙德宫婕妤宣和末累迁户部侍郎殿中监靖康初省羲叔之母隆祐太后女兄弟也故至是复有此命日历绍兴元年六月四日隆祐上仙特恩数内亲姨之子通直郎王羲叟等并转一官 按宋史职官志靖康元年罢殿中省六尚局 诏入内高品赵舜辅扬州兵马都监徐洪并日下监押出门 
乙丑谏官卫肤敏言比来王羲叟除命旨自中出用御宝以行下既不由宰臣之进拟又不由铨部之差注议者咸谓因戚里佞幸干请而与之舜辅及洪初不由台臣之弹奏又不由部使者之紏劾议者咸谓因近习谗谮而逐之此二事者若甚微而所系于国体者甚大前此所以召乱致祸者皆由于此在今日不可不戒愿特诏有司自今除授并行遣有罪之人并须经由三省及宰执进呈方得施行或有干求请托乞御宝以行下者并重寘于法令御史台觉察以闻庶几政事之本一出朝廷而天下治从之 
　　丙寅张遇寇江州守臣承议郎陈彦文视事始十日固守不下遇引去江淮制置使刘光世截其后军破之彦文绛曾孙绛莆田人故右谏议大夫政和间尝为显谟阁直学士 
　　丁卯诏诸路都总管司走马承受公事使臣依旧法隶属帅司先是政和中改走马承受为廉访使者其权与监司均敌朝廷每有所为輙为廉访所雌黄枢密院藉以摇宰相靖康初复旧寻命且依见行条法施行及是枢密院以为言乃复旧制 
戊辰右谏议大夫卫肤敏上疏论营缮工作内降锡赉等四事时先朝嫔御皆至行在乃建承庆院以处之又置升旸宫以治兵器及服御所须之物于其间而使内侍典其役上在禁中下有司取金币或母后戚里之家有所干请间以内批御宝行之肤敏言此数事各有所因盖非得已而议者哄然以为禁中修造复兴御前生活复作宫中费用复广内降指挥复出盖护视工役属之内侍而除授不由中书此人言所以籍籍也望以承庆营缮之役付之扬州升旸造作之事归之有司特降明诏戚里内侍有所干请过例者勿复降出违碍者勿复进呈申明三省每奏执案此句疑有脱字其服御之用则令有司依故事共进其锡赉之费则朝廷量功效支赐如此则籍籍之论不戒而自孚矣给事中刘珏亦奏疏论内降营缮二事上皆嘉纳之熊克小历略载此事于十一月末按肤敏十二月五日方除谏议大夫系之前月者误也珏十一月三日已除给事中而克以为中书舍人亦误克又载肤敏奏语云其有戾祖宗之法者许大臣执奏大臣不正救者显黜之按此乃汪藻撰肤敏墓志中所云与本奏不同今不取仍依日历附此月戊辰但十一月乙巳已先有奏执内降等指挥此时肤敏未为谏官或者因珏先建言而黄潜善等不能遵用然肤敏三奏全不云已有此指挥不知何故今附此更须详之也 金人围棣州守臣朝奉大夫姜刚之率军民拒守围城一十有七日不拔而去此据绍兴三年正月刚之妻管氏陈乞赠官状增入 是日罗索渡河拔韩城县初京兆府路经略制置使唐重在关中以将官曲方为沿河安抚使方老而缪统兵屯韩城日以饮酒蹴鞠为事未尝治军政也时河东经制使王＜王燮＞在狭府遣人渡河劫寨罗索遂自慈隰引兵而南重遣兵马都监武功大夫贵州刺史刘光弼赍金帛至河上犒师光弼至华州闻敌逼河遂留不进罗索至河中府官军扼蒲津西岸罗索患之夜潜由上流龙门清水曲履冰渡河方犹饮酒以告者为妄罗索出龙门山并河而南距韩城四十里方始觉之乃引兵遁去光弼闻之不归长安而走邠岐间先是武功大夫荣州团练使陈迪自泸南安抚司走马承受公事还行在重以敌兵逼近奏留迪提举军马措置民兵以备敌又有嘉州军事推官王尚被檄过岐下重辟尚主管机宜文字留长安时京兆余兵皆为经制使钱盖调赴行在重度敌且入以书别其父克臣曰忠孝不两立义不苟生以辱吾父克臣报之曰汝能以身殉国吾含笑入地矣重闻敌已济复移书成都漕臣赵开属以身后见者皆义之光弼光世弟尚青神人也日历建炎元年六月二十五日癸未中侍大夫明州观察使陈迪召赴行在绍兴五年十一月八日丁丑陈昌谔状父迪在武功大夫荣州团练使泸南安抚司走马承受公文事在任召赴行在十二月内到永兴军制置使唐重与诸司奏充提举永兴路兵马措置民兵今并附此按迪以死事故宣抚处置司便宜加赠横行遥察而日历乃误以为生前官职书之今不取 
庚午除名勒停人李志道复内客省使保庆军承宣使添差入内内侍省都知志道宪养子宪祥符人元丰中为熙河制置使志道名犯上嫌名以字行 按志道名彀宣和末为检校少保庆远军节度醴泉观使直保和殿靖康末坐典礟失职有旨俟解严日远窜至是复用之右谏议大夫卫肤敏言志道在上皇朝用事最久其弄权怙宠势可炙手一时达官贵人多出其门挠法害政以乱天下其恶不在童贯谭稹梁师成之下今纵未能窜逐奈何用赦复之上亟寝其命志道寝命在是月癸酉今并书之 
　　壬申直龙图阁知秀州赵叔近罢仍夺职以直龙图阁朱芾代之时叔近既招降杭寇陈通而言者论其尝受贼金由是免官拘系于郡著此为明年秀州军变张本芾益都人也 
　　癸酉诏诸路赡学钱令转运司拘收许移用 
甲戌罗索侵同州守臣直秘阁郑骧死之先是骧闻上幸维扬上章请自楚泗汴洛以迄狭华各募精兵镇守有急则首尾相应庶几敌势不得冲决奏上不报至是敌及韩城骧帅兵扼险击之师小却敌乘胜径至城下通判以下皆遁去骧独曰所谓太守者守死而已翼日同州门闭骧赴井死日历附传云城陷敌知骧威名坚逼使降骧慷慨言曰吾穷五月之力不能为朝廷守死命也卒不屈遂死之赵甡之遗史云秦桧当国骧之亲属为桧客情意深密骧以死节赠通议大夫犹以为未足又录其抗声拒敌之节加赠及谥骧赴井时金人犹未傅城初无固守及抗拒之节可谓诡冒矣按骧附传甚美乃秦熺为秘书少监时所修骧子霭最为桧所厚故也日历骧死在二十一日丙子疑丙子是城陷之日今依遗史附甲戌军民犹上城守御而喧乱无法罗索呼城中人与语众推承节郎前知沙苑监周良良立青盖于城上金人谕令趣降良曰苟无杀戮当听命□索许之即授良定国军节度使知同州惟遣十数骑入州学取书籍而归余无所扰州人感骧之义歛而葬之后赠枢密直学士谥威愍吕中大事记曰祖宗百年礼义廉耻之化其所以涵养士大夫者至深远矣然以熙宁以来群小相师灭理穷欲六十年矣士大夫甘为之役心志溃烂不可收拾宜其祸变危迫而皆不知以为忧败衄迎降而皆不知以为耻弃君叛父奉贼称臣而皆不知以为辱也而两河之帅守主将其为睢阳许远颜真卿者不可胜数是虽人之秉彝不容泯没亦祖宗所以涵养斯人之泽也所可惜者朝廷规模不立措置乖方当建炎之初河北惟失真定等四郡河东惟失太原等六郡其他固在也胡舜陟四镇之说不行乎前李纲招抚经总之事复沮于后故当时无连衡合从相援之势金兵方盛又非一州之所能敌既破一州又取一州使忠臣义士守孤城以待尽非金杀之也实朝廷杀之也观徐徽言奏使土豪复故地使之世袭而金惮之则胡舜陟李纲之计不行岂不惜哉同州既陷河东经制使王＜王燮＞之军溃乱不能整先是合门祗候张昱弃慈州奔＜王燮＞＜王燮＞乃留昱治狭而率众由金商西入蜀州县震恐欲闭关拒之利州路提点刑狱公事张上行破众议迎＜王燮＞屯兴元府且供其衣粮时叛贼史斌僭号兴州将攻兴元府＜王燮＞遣统制官韦知几统领官申世景领兵拒之复兴州此据申世景功状附见但日历载于今年七月丁巳实甚误矣此时王＜王燮＞未离南京也既而＜王燮＞留屯久军饷不继成都府路转运判官赵开等乃率两川民间助军钱以佐之又以便宜截用递岁应输狭西河东三路纲川狭屯西兵自此始率助军钱及截三路纲据绍兴间刘长源奏议增入他书盖无有也奏议云建炎二年春河东制置司兵始至蜀盖＜王燮＞以令冬入蜀而明年春始取粮于内郡耳今并附见 初直龙图阁知黄州赵令＜山成＞奉诏修城及是始毕会张遇自江州西上招令＜山成＞出城相见且酌酒饮之令＜山成＞一举而尽曰固知饮此必死愿诸君勿杀城中军民遇大惊曰酒诚有毒然先以此试公耳更取毒酒泼于地地裂有声群盗皆重令＜山成＞之器识乃引军东去未几丁进及群寇来犯令＜山成＞皆击却之 
　　乙亥命守令劝农赈乏罢借及献助钱物监司察官吏不如诏者重黜之 
丙子诏侍读官于所读书内或有所见许读毕具劄子奏陈用翰林学士朱胜非请也 宣政使昭庆军承宣使容机落致仕与外宫观机渊圣随龙内侍也围城中乞致仕至是复起中书舍人汪藻既草词而右谏议大夫兼侍讲卫肤敏言自古宦官用事未有不为国家患者帝王作兴当搜求贤俊以自辅如晋起谢安于既废唐用李靖于巳老故命下之日识者交庆未闻有求阉宦于闲退之中而进用之者况机爵尊禄厚方时艰危则引身而去王室再造乃有媒进之心徇利不忠孰甚于此命遂格肤敏尝入对因及崇观政事上曰崇观以来所以变乱祖宗之法者皆由宰臣持禄固宠惟恐忤上皇之颜色也故于政事未尝少有可否所以致前日之祸自今当以为戒 亲卫大夫宁州观察使知东上合门事韦渊言横行五司尚未遵元丰旧制乞并引进司归客省东西上合门合而为一以省冗费从之遂命渊同管客省四方馆合门公事 
丁丑诏宗室归朝官添差者勿罢巳去任者复还之始议以军兴悉罢州县添差官以纾民力至是惟二者得留 
　　戊寅言者请以台谏论奏系国之治乱民之休戚有禆今日政事可以为鉴诫者陈诸黼扆之侧诏自来年正月为首置簿令大臣择其巳施行者编写进入 京西转运副使李茂诚请令诸路抚谕官点检忠义巡社从之 
己卯诏自今年五月以前非专奉朝旨及五月朔以后借补之人并拘收付身其有系盗贼招安者命帅司验实以闻自军兴诸路帅臣监司率以便宜借补官资议者以为滥故也 是日尼楚赫陷汝州初金右副元帅宗辅既渡河议先攻汴京且分兵趋行在而东京留守宗泽增修守御之备城外千里无粮可因敌扰濒河州郡诸将请断河梁严兵自固泽笑曰去岁城破正坐此尔尚可袭其轨乎命统制官刘衍趋滑州刘达走郑州各率车二百乘战士二万人且戒衍毋得轻动极力保护河梁以俟大军北渡金人闻之夜断河梁而遁完颜宗弼乃遣使告左副元帅宗维谓独力难攻宗维将辍西京之行并围汴京既而知泽未可图遂巳时孙昭远既弃河南去西京残民无主乃开门出降宗维入西京未见本日当求他书修附以叛臣李嗣本知河南府自屯西京大内与泽相持嗣本者燕人宣和末以都统制守代州宗维入代义胜军执之以降因为金用金人既陷汝州将兵挟京西北路提点刑狱公事谢京以遁金人击杀之州民王氏二妇为金兵所得拥置舟中遂投汉江以死尸皆浮出不坏此据陈恬手记军校王俊收集溃兵后据伞盖山有众数万 
庚辰诏除京畿东西河东北狭西等路依元降指挥置巡社外后来增置路分并罢以言者论州县追呼点集致农民失业殊乖朝廷立法本意故也 给事中刘珏试尚书吏部侍郎右谏议大夫卫肤敏试中书舍人仍兼侍讲初肤敏受命才两旬言事至十数黄潜善等忌之会肤敏论孟忠厚未巳殿中侍御史张浚按原本作张俊今从宋史改亦言忠厚才气中常无闻士路况论思之官天子所藉以补朝廷之阙失非重德宿望有功在人岂可轻以除授今葭莩姻亲无故得之孰不解体珏言忠厚与邢焕皆为戚里陛下因臣僚论列易焕以廉察之秩而释忠厚不问臣尝究观历世之君眷私后家以挠法者比比皆是未有能隆恩于诸母之党而行法于中宫之家如陛下者然臣窃谓宪度者祖宗所以维持天下列圣奉之而不敢违者陛下欲承隆祐太后之意而拂于祖宗之法臣恐非所以为孝也忠厚与焕均以外戚而被超擢均以文资而得法从今一则易为廉察一则尚仍旧授岂惟焕之不服天下闻之亦必怅然不平臣恐非所以为公也盖汉以禄莽阎梁乱天下唐以武韦杨氏挠王政故祖宗深监于此未有后之侄而为法从者虽韩琦之子嘉彦本文资也神祖既令尚主则授以右列况肯与之法从乎论者如以高遵惠尝权侍郎向宗旦尝历卿寺则有说矣考遵惠宗旦之世业则高琼向敏中乃将相之家而遵惠宗旦又宣仁钦圣之疎属也论其资历则遵惠宗旦皆登进士第乃其后来自以材奋非缘二后之恩宠也忠厚乌得援以为例哉疏入诏邢焕朕之后父即令换武忠厚系隆祐太后之亲兼前朝太后父亦有任文臣者宜体朕优奉太后之意书读行下于是潜善等以上意谕珏珏坚持不可肤敏奏昔司马光论张方平不当参知政事自御史中丞除翰林学士光言臣言是则方平当罢若以为非则当贬今两无所问而迁臣臣所未谕臣不肖固不敢望光但事有近似故輙援以言之况忠厚乳臭小儿目不知书一旦以外戚子擢之从班挠累圣之法害中兴之政此臣所以不能自巳也愿陛下察臣所言是非而行之若臣言是则当罢忠厚法从之职臣言非则当正臣妄言之罪诏朝廷以次迁除非繇论事肤敏力辞时珏亦论户部尚书黄潜厚当避亲乃以潜厚为延康殿学士提举醴泉观同提举措置户部财用潜厚之除日历于九月丁未书之按是时珏虽建言其实未尝改命故日历于今年十一月载通东南监事潜厚犹系旧衔至明年正月壬辰乃系新衔耳但史失其月日而熊克小历于明年正月附书之亦误户部题名潜厚改除在十二月故且附此俟求其本日肤敏既移官遂与珏俱谒告不出 徽猷阁待制提举西京嵩山崇福宫杨时试尚书工部侍郎时年七十五矣时入见建言自古圣贤之君未有不以讲学为先务者上深然之熊克小历时之除在丙子今从日历 中书舍人刘观试给事中观尝言今日之患在中国不在外敌在朝廷不在边鄙在士大夫不在盗贼天下之人皆以尼玛哈斡里雅布两人者为吾中国之患臣独以为非也尼玛哈斡里雅布生大漠之北足未尝践中国之地目未尝识中国之人所以能为吾患者中国有以来之也今不治中国而欲治外敌不治朝廷而欲治边鄙不治向之士大夫而欲治盗贼臣窃以为过矣日者郡县之间有不肖之人乘时射利进其身于朝廷人皆知其污佞蠹国害民为天下毒孽久矣朝廷曾不加罪往往百姓盗贼共起而攻之至掠其家夺其财执而戮诸市曰此宣和误国之人也夫朝廷不戮而使百姓盗贼得以诛之国柄倒置主命下移如此而欲治外敌边鄙盗贼岂不难哉臣愿陛下委谏官御史取崇宁以来饕餮富贵最亡状之人编为一籍巳死者著其恶未死者明其罪且曰此以开边用兵进者也此以花石应奉进者也此以三山河赏进者也此以刻剥聚歛进者也此以交结宦官货赂权幸进者也如此之类列为数十条概其罪恶疏其名氏有司镂板播告天下与众弃之如此外敌闻之莫不畏盗贼闻之莫不服然后忠贤安于朝而太平中兴之业可得而定今不早正其罪使晏然自以为得计陛下践阼踰半岁臣谓缓急先后之序几且失矣疏奏上嘉纳遂命台谏具名以闻三省枢密院参酌省台各录副本不许堂除及任守令后不果行日历载此事于二年二月庚午按二年正月辛亥巳有冲改指挥不应许建请乃在其后观奏状云陛下践阼踰半岁则非明年所上明矣今因观改除参酌附此俟考 武翼大夫合门宣赞舍人丁进特放罪仍迁二官进既去寿春东京留守宗泽遣使招进进遂纳款泽以便宜补授言于朝招进充京城四壁外巡以所部赴京城四面屯驻 初温杭二州上供物寄留镇江其间椅桌有以螺钿为之者守臣龙图阁直学士钱伯言奏发赴行在上恶其靡亟命碎之通衢 
癸未直龙图阁提举杭州洞霄宫张忞复右文殿修撰除名人魏伯刍复朝奉大夫忞金坛人尝为中书舍人伯刍开封人故省吏也王黼用为徽猷阁待制提举在京榷货务宣和末为蔡京所废至是并用赦复之 
乙酉诏百官言阙失诏曰自今服采在职其各悉心极言凡言动举措之过差暨军旅财用之阙失人情之逆顺政事之否臧号令不便于民法制无益于国若时施设咸得指陈切至而有根原忠鲠而无顾忌亟当奖擢昭示劝旌中兴圣政臣留正等曰忠言之于国犹脉理之于身也脉理通而后身安忠言用而后国治否则首足不相为用君臣不能无异意矣汉高祖唐太宗俱以能听言而开创大业武帝奢纵能容一汲黯武后淫虐能容一狄仁杰而不至于乱亡言之有益于人之国也如此太上皇导臣使言委曲开谕无所不至三纪之间博谋兼听见于施设者不可胜纪间有逆耳咈意之论自敌以下受之所不能堪者亦欣然听用而不拒非甚盛德其何能尔中兴之功有光前代端自是而致之 带御器械张俊自杭州移兵讨兰溪僧居正破之 
是月奉议郎张守为监察御史守晋陵人宣和末为是官以忧去至是免丧复用 初建卒张员等既叛统制官朝请郎王淮虽驻兵城下未能破贼有军校魏胜者独不从乱颇能调护其党至是有诏招安员等听命守臣张动提举常平公事王浚明皆坐失职罢去会淮持丧乃起复故官知建州使之抚定而以胜为承信郎权本州兵马监押时员等虽开门然军情犹未定也淮之除史及诸书不见日历明年正月丁亥诏持服人王淮前降起复知建州指挥更不施行故附见于此 
　　是岁御史台检法官王邻为监察御史邻及张守之除并据御史台记 保静南渭永顺州番人彭儒武等诣澧州献方物以道路未通且令回峒此以绍兴四年四月二十二日湖北安抚司奏状修入 
　建炎以来系年要录卷十一 




●建炎以来系年要录卷十二 
　　宋 李心传 撰 
　　建炎二年岁次戊申 金太宗晟天会六年春正月丙戌朔上在扬州 
　　丁亥诏录两河流亡吏士又于沿河给官田牛种以居流民中兴圣政诏略曰河东河北郡县自太原真定失守之后皆因攻围官吏军民誓以死守在昔兵火之际有以城固守不下则褒载信史夸耀后世今数千里之广亿万之众无一人忍负国者忠义之俗前古未有访闻失职之吏失次之军失业之民渡河东南者未有所归其令帅臣监司悉心措置分布收系 臣留正等曰亲之于子也有无穷之恩故子之爱亲亦无穷君之于民也有无穷之德故民之戴君也亦无穷舜禹之民讴歌狱讼者皆归非私于舜禹也私其德也国家一祖八宗圣圣相承深仁厚泽固结民心两河千里之广亿万之众遭罹兵祸所以宁忘死以捍贼而不忍偷生以负君圣诏失职之吏失次之军失业之民皆在所恤则其德愈厚而民之戴之也愈固虽其地未即归版图臣知人心之犹在恢复之功无难矣 朝散大夫陈瑊知建州瑊瓘弟也时建州乱军甫定故更命瑊守之 直龙图阁知德安府陈＜矢见＞言近以群贼日滋府司遂措置印造被俘人出首免罪公凭给令归乡井严禁捕盗人等不得妄加损害节次据张世党内陈智等三百余人皆执本府文榜前来投首乞下诸路有盗贼州军准此施行从之 诏广南东路转运判官尹忠臣徐庚同根括郑良宝货以闻初广东帅阙转运使直龙图阁陈述摄行帅事述所为贪酷朝廷命显谟阁待制陈邦光知广州至则发其奸赃遂诏广西提刑司劾治始述以御史出使有诉广东西漕臣右文殿脩撰郑良奸利者朝廷即以述为代使并治之良英州贾人素事宦者以进狱甫上而良死籍其赀以钜万计述颇私有之御史以为言故有是命会庚亦奏述赃状且言其贼杀不辜以百数述遁去诏捕获者补保义郎既而送狱穷治述坐除名英州编管死贬所邦光石城人也陈述事见王明清挥麈后录而不甚详日历全无首尾今参考脩入述除广漕并罢免史皆不见靖康元年十月述以监察御史使岭外不知何时改除建炎元年十二月庚辰除都官员外郎尹忠臣为广东转运判官此必代述今年正月丁亥令徐庚同根括二月辛酉又除右文殿脩撰赵亿为广东转运副使当是代庚四月甲子庚述互奏诏押述赴勘八月乙卯立赏捕述自后遂不见行遣今以明清所记增入明清又云述鞫治良施以惨酷良即承罪锢押往英州听敕敕未下而良死旅殡僧寺述复奸利不法为人所讼制勘得情除名英州编管纵步所寓僧舍廊间睹良旅榇在焉惊悸得疾而卒按洪迈夷坚甲志良字少张英州人迈父尝贬英州此必不误明清云良任至秘阁脩撰宣和诏旨良七年自秘撰升右文今从诏旨但甲集称良建炎二年代还复以他事为转运使许君所劾下廷尉与日历不同当考 
　　戊子女真万户尼楚赫陷邓州初观文殿学士京西南路安抚使范致虚既受命会河东制置使赵宗印引兵自商山出武关欲趋行在与致虚会于方城因将其军偕至致虚之未至也转运副使右文殿脩撰刘汲摄守事营缮储峙所以待乘舆之具甚备时中原俶扰汲初受命即遣家属还乡益治兵为战守计至是尼楚赫压境州兵不满万人致虚闻风亟遁汲除安抚使汲家传云为京西转运使高宗即位就拜右文殿脩撰知邓州兼京西南路安抚使日历亦于九月壬寅书刘汲知邓州今按赵甡之遗史则致虚以去年十二月初到官敌至乃遁而汲权帅与史及家传不同然乾道六年太常寺拟汲赐谥状亦云权京西安抚使则是甡之所云非误也中兴会要汲死于直龙图阁而家传云升右撰必得其详今从家传语诸将曰国家养汝曹久不力战无以报且吾不令汝曹独死也士皆感奋汲募敢死士得四百余人乃遣兵马都监戚鼎以兵三千出东门迎敌靳仪以兵八百出南门赵宗印以兵三千出西门掎之汲以牙兵四百登陴以望见宗印遁即自至鼎军中麾其众阵以待敌至士争死斗敌为却俄而仪亦败敌以二军夹乘之矢如雨军中请汲去盖汲不许曰使敌知安抚使在此乐为国致死敌大至汲死之宗印率军民自房陵奔襄阳事闻赠汲太中大夫后谥忠介赵甡之遗史云汲帅将兵二千人及两都监出南门声言欲出战或以为出奔为金人所掩汲及两都监被拘执或曰登时被杀今从家传甡之又云宗印奔襄阳尼楚赫乃陷城而家传所书差详今从之 是日金狭西诸路选锋都统罗索围长安先是河东经制副使傅亮自狭府归冯翊会唐重除永兴帅因与亮俱西城中兵才千人重悉以授亮婴城固守金益兵攻之 
　　己丑直秘阁谢贶提点京西北路兼南路刑狱公事专切总领招捉贼盗先是有撰劝勇文者揭于关侯庙中论敌兵有五事易杀连年战辛苦易杀马倒便不能起易杀深入重地力孤易杀多带金银易杀作虚声吓人易杀各宜齐心协力共保今岁无虞贶得而上之诏兵部镂板散示诸路 
　　辛卯诏自今武臣未至武功大夫不得除遥郡虽系军功特旨亦不施行以中书有请也 户部侍郎兼知扬州吕颐浩转对论官军所至争取金帛之罪犹小劫掠妇女之祸至深愿申谕将帅自今有犯必罚无赦昨镇江城中妇女有尚在军中者亦乞速令放归诏以付诸将 
　　壬辰龙图阁直学士知镇江府钱伯言奏巳依处分螺钿椅桌于市中焚毁万姓观者莫不悦服上曰朕早来语御史张浚曰还淳返朴须人主以身先之天下自然向化黄潜善曰诚如圣训 诏并真州榷货务都茶场于扬州以行在务场为名以延康殿学士同专一措置财用黄潜厚言真州地近行在而两处给钞引非便故也潜厚在维扬率遣人于近州村坊市酒入都城鬻之得息至倍议者诮之此以绍兴二年十月丙午刘裴论潜厚四罪章疏修入不得其年月因事附见去年九月庚戌张悫自作酒肆或与相关当考 徽猷阁待制提举南京鸿庆宫刘安上卒安上永嘉人事上皇为给事中 是日金人侵东京至白沙镇留守宗泽遣兵击却之初金以知滑州王宣善战不敢窥其境乃遣兵自郑州抵白沙距京才数十里都人甚恐泽方与客对奕僚属请议守御之策泽不应诸将退布部伍撤吊桥披甲乘城都人益惧泽闻之命解甲归寨曰何事张皇时统制官刘衍刘达将车二百乘在郑滑间此据泽遗事附传云刘衍等又撤去城中吊桥开掘陷马坑都人愈恐泽闻召衍等欲斩之与遗事不同附传恐误泽益选精锐数千助之下令张灯如平时民始安堵 
　　癸巳复置明法科尝得解或被贡人许就试用大理少卿吴瓌请也初本朝取士之制自进士外有诸科而明法在其中熙宁中既罢诸科而独存明法然以旧科但取记诵之学故更号新科崇宁初并其额归进士至是瓌以法官阙人为请遂从之然未及行绍兴十一年七月庚子可参考 朝请郎季陵守尚书右司员外郎陵龙泉人也 秘阁修撰吕源为两浙路转运使直秘阁姜仲谦副之源升卿子也升卿晋江人故赠宝文阁待制既而中书舍人汪藻论源以赀结林灵素孟昌龄梁师成而得监司仲谦奴事谭稹而升延阁今两浙人心未定岂堪二小子扰之于是源仲谦皆改命 朝奉大夫谢亮行尚书主客员外郎亮初以余深门客恩补官后从童贯军因得调宣和末用为尚书郎至是惧当讨论乃求使绝域遂有是命 诏应崇宁以来诸寺院改为宫观者自天宁观外余悉还之 
　　甲午上诣寿宁寺谒祖宗神主殿中侍御史张浚论兵部尚书董耘自布衣谄事童贯陛下总师济郓夤缘获进盖有所自尚书高选耘邪佞有素岂可滥居诏以耘为延康殿学士提举杭州洞霄宫 迪功郎御营使司准备使唤周公彦言今兹正二月之交乃太一正迁之日宜于禁中设坛望拜上以问辅臣黄潜善曰太一所迁之方灾祥应之如设坛望拜不可为也许景衡曰修德爱民天自降福 停官人崔穆复朝奉郎穆张阁子壻也大观间蔡京责太子少保阁为翰林学士草制词明著其罪京憾之开封尹盛章阿京意劾穆不能事母文致其罪至是穆母沈氏诉于朝中书侍郎张悫因白其事上曰抱冤者获伸则人心悦而天意格矣如此等事卿能助朕行之岂不贤于周公彦筑坛望拜之祷乎阁河阳人也 移扬州宗室于泰州高邮军命秘阁修撰赵令懬苦谤切知西外宗正事主管泰州宗子皇叔洺州防御使士从添差同知西外宗正事主管高邮军宗子令懬燕懿王元孙舒益公世逢子燕王生昌州团练使惟图惟图生楚安禧公从信从信生世逢士从仲湜子也 刑部尚书兼侍读周武仲上言前朝得罪党人既巳复官宜并还其恩数上纳之乃诏系籍及上书人令其家自陈当与赠谥碑额其致仕遗表恩泽皆还之 盗据宿迁县日历无此今以正月十五日臣僚上言增入 是日签书武胜军节度判官厅公事权邓州李操叛降于金人初刘汲既死金得穰县小吏格某使入城招谕尼楚赫大王兵十万取今日巳时攻城城破鸡犬亦不留惟速降可以免祸有士曹参军赵某者欲投拜操不可曰当死节赵曰岂不知尽节为忠顾死无益奈一城生灵何操许诺乃偕见尼楚赫于城外尼楚赫折箭为誓遂入城操河南人也 
　　乙未诏自今犯枉法自盗赃人令中书省籍记姓名罪至徒者永不叙用按察官失于举劾者并取旨科罪不以去官原免时议者以为崇观以来赃吏甚众其害民甚于盗贼故条约之 初武经大夫潍州团练使东平府兵马钤辖孔彦威与帅臣权邦彦不和彦威尝私宗室女邦彦欲按之彦威叛去邦彦率兵追及彦威射中邦彦邦彦乃还既而彦威更名彦舟聚众渐盛遂引兵之淮西至是犯黄州围其城守臣赵令＜山成＞率军民拒之凡六日乃解此据隆兴元年七月本州乞为令＜山成＞立庙状增入它书盖无有也状以为建炎二年正月十日事故附此日 
　　丙申金万户尼楚赫陷均州守臣杨彦明遁去添差武当县丞任雄翔以城降雄翔燕山人也赵甡之遗史曰先是靖康初金人入河北州县军民皆杀归朝燕官均州有添差武当县丞任雄翔者燕山人三世及第有智筭闻乱即率燕人之家所有器刃及有马者皆纳之以明不反知州事杨彦明信之未几有溃兵犯州境者令雄翔措置每出必胜均人亦赖之随付以器甲兵马使防境内雄翔尝与彦明曰国家忘战久士卒偷惰不可用若金人至必不能当前者边事初动时若国家尽取归朝燕人使之防边驭之有道犹可支梧今国家兵马更十年后恐或可用及金人入境百姓流徙而去彦明计穷雄翔乃以其众送彦明全家上武当山复还城中金人到雄翔迎入城于是归朝燕人尽随金人北去 
　　丁酉朝议大夫李楫行监察御史 是日金人陷房州 
　　戊戌言者论数十年来奏功冒滥请自今循袭前辙保奏不实者官员坐欺罔之罪军曹司等编管远恶州军仍令御史台觉察从之 右武大夫高州防御使环庆路兵马副总管王机除名象州编管坐开边隙也 是日罗索陷长安守臣天章阁直学士京兆府路经略使唐重死之初金人在河中重上疏言状且乞五路兵自节制不报马步军副总管武功大夫贵州刺史杨宗闵尝为重谋曰今河东诸州皆非我有敌距此才一水而本路兵弱宜□缮城堑为守御计以待外援舍此无策重以秦民骄不欲扰之而止及金人至境重不知所为贻书转运使李唐孺曰重平生忠义不敢辞难始意迎车驾入关居建瓴之势庶可以临东方今车驾南幸矣关狭又无重兵虽竭尽智力何所施其功一死报上不足惜逮罗索围城弥旬外援不至于是直秘阁前河东路经制副使傅亮以精锐数百夺门降金时地大震敌因其势以入城遂陷重尚余亲兵百人与敌战诸将扶重去重曰死吾职也战不巳众溃重中流矢死之赵甡之遗史云重自缢死今从刘岑所作墓志狭府西路转运副史直秘阁桑景询判官曾谓京兆府路提点刑狱公事奉直大夫郭忠孝经略司主管机宜文字王尚及其子建中与宗闵皆死提举军马武功大夫荣州团练使陈迪犹率余众巷战呕血誓众敌大入死之重部曲有感其德者求旧棺于僧舍掘地瘗藏之时年四十六重之未殁也李唐孺以其书闻俄而死节报至上哀之赠重资政殿学士建中中侍大夫明州观察使皆谥恭愍宗闵右武大夫贵州防御使后以孙贵谥忠介它赠官推恩有差宗闵沂中大父沂中已见元年正月辛卯会要云宗闵靖康间为永兴军路总管西北番兵并来攻寨全家被害此盖其子震死事会要误也景询怿孙怿雍邱人故泾原路兵马都监介直有守尚气节童贯用事时州县官皆迎肩舆望尘而拜景询独不屈坐罪循州覊管议者多之忠孝逵子尝事伊川程颐授其易与中庸大学金人至长安或劝云监司出巡可以免祸忠孝不答遂被害熊克小历以谓为本府通判盖承会要之误日历绍兴三年四月庚戌宣抚处置司奏状亦称永兴通判曾谓死事不屈或是未受命也汪藻外制集又称谓除转运副使恐太骤当考 
　　己亥秘阁修撰河南尹西京留守京西北路安抚制置使孙昭远为叛兵所杀初金至西京昭远率麾下南去行至陈蔡间溃兵满野昭远犹欲安集之而麾下单弱乃欲拥之以行昭远骂之曰若等衣食县官不以此时报国南去何为叛兵怒击昭远死焉事闻赠徽猷阁待制后谥忠愍 龙图阁直学士叶梦得落职提举江州太平观坐守杭州军变故也日历会要梦得并自待制落职按梦得去年已复旧职为杂学士不知何故先是言者论显谟阁学士知越州翟汝文总兵临城不肯会战诏令分析汝文言自杭贼作乱首提孤军与贼鏖战而诸将悉为宪臣所制除鲍贻逊枪仗手在城下与臣相闻外无单车一介以为掎角不知使臣与谁会合兼前后请讨贼奏牍具在焉可诬也诏降汝文为显谟阁直学士 
　　庚子主客员外郎谢亮为狭西抚谕使兼宣谕使持诏书赐夏国主乾顺从事郎何洋为太学博士偕行亮兼宣谕日历不书此以亮绍兴三年九月十六日乞差遣状修入何洋事迹不见它书今以通义志增入志云奉使西夏加太学博士使还循承直郎未几再使枢密张公宣抚川狭公为属从入关中按史西夏未尝再遣使洋盖从亮行其云未几再使者当是建炎三年亮从张浚至秦州准备出使而洋又与之俱其实未尝出疆也今略修润附入 朝奉大夫通判济南府张东进秩一等以乔仲福捕斩李昱东应副钱粮有劳也东后为刘豫伪相故于此著其始 金游骑至京城下见宗泽不之备疑不敢入是日统制官刘衍与金人遇于板桥败之追击至滑州又败之金人引去 是日张遇陷镇江府初遇自黄州引军东下遂犯江宁江淮制置使刘光世追击之遇乃以舟数百绝江而南将犯京口既而回泊真州士民皆溃将作监主簿马元頴妻荣氏为贼所得荣氏厉声骂贼为所害荣氏薿女弟也翌日遇自真州攻陷镇江守臣龙图阁直学士钱伯言弃城去时秦鲁国大长公主避地南来其中子右金吾卫上将军愕为贼所戕颇掠其家人而去王明清挥麈录载此事甚详日历正月戊辰张遇寇江宁府刘光世破其后军追袭至江州湖口县大捷此据刘光世所申非其实也 
　　辛丑入内内侍省押班邵成章除名南雄州编管时金人攻掠狭西京东诸郡而群盗起山东黄潜善汪伯彦皆蔽匿不以奏及张遇焚真州去行在六十里上亦不闻成章上疏条具潜善伯彦之罪曰必误国及申潜善使闻之上怒诏成章不守本职輙言大臣故有是命日历不言成章得罪本末但坐批旨云輙论大臣今以赵甡之遗史增入马伸劾潜善章亦云成章缘上言远窜则甡之所云当不妄也按史成章南雄州编管而甡之云贬吉州当考 中兴圣政臣留正等曰自古人君求言之路至广也上自公卿百执下逮刍荛庶人惟宦官女子不与焉岂以其皆无能言者欤直以其非所当言尔非所当言而言借曰有益巳为非宜况其未必有益而常至于党邪害正者乎唐明皇时云南数丧师边将拥兵太盛在朝之臣无一敢言高力士一日独为明皇言之可谓切矣而论者犹以为朝廷无贤百官失职而至于宦者言天下事盖深为明皇不取也邵成章言大臣之失未必非众人之所难言者太上皇帝谓祖宗以来所未有盖以为非所当言而言故断然窜黜之可谓深得听言之道矣且内侍毁大臣固在所当责而其輙为之誉者亦岂免妄言之罪或毁或誉俱不由于左右近习而以至明来天下之公论不亦善乎 右文殿修撰邓绍密依旧知兴仁府初济南阙守而新知府事张悦迟留不行乃以绍密知济南府至是绍密留兴仁更命中奉大夫刘豫豫阜城人世为农至豫始举进士宣政间仕至殿中侍御史提点河北西路刑狱后挂冠去避乱真州靖康末落职致仕召还道梗不能赴及是中书侍郎张悫与豫有河北职司之旧力荐于朝除知济南府时山东盗起豫欲易江南一郡而执政厌其频数皆拒之豫痛憾而去此据杨尧弼所作伪豫传增修日历不载豫济南之除按绍密以正月己亥除知济南辛丑仍旧除知兴仁故遂附见但豫传以为豫为两浙察访至仪真丁父忧因家焉建炎二年起复除中奉大夫知济南府代张悦行此则差误据史豫以宣和六年十二月甲寅自朝请大夫新判北京国子监除河北西路提刑不知何时致仕召赴阙非丁忧起复也今略删润令不抵牾 是日金人陷郑州通判州事直秘阁赵伯振率兵巷战为流矢中坠马金兵剖其腹而杀之后赠五官为朝请大夫官其二子伯振靖康末为郑州司录事捍御有力故就用之至是金围城八日而陷此以绍兴元年六月戊寅其家乞赠官状修入状云建炎二年正月十六日城陷故系此日 
　　癸卯直龙图阁黄唐传守起居郎寻迁中书舍人黄潜厚之除延康也言者论其无名进职而唐传行词极其称美故潜善擢之唐传初见元年二月其迁中书舍人日历不载而后省题名系之此年八月按史今年三月壬寅康执权除起居郎执权既迁五月乙卯又除周望则唐传之迁不容在八月矣马伸论黄潜善疏云一日逐三舍人乃取诸群小以掌丝纶而无唐传名则唐传之迁又当在其先不知何以不与策士之列皆不可考张澂劾潜善＜锍-釒＞第十三事云中书舍人黄唐传行潜厚诰词云云潜厚以去年十二月迁延康其出诰当在正月不知唐传已为舍人或但以左史摄行也今并书之更俟参考 是日金人陷潍州时右副元帅宗辅引兵侵山东而京东无帅士大夫亦皆避地朝议大夫周中世居潍州独不肯去率家人乘城拒守中弟辛家冣富尽散其财以享战士城陷中阖门百口皆死此以绍兴六年三月周聿乞赠官及阎皋保明状修入状称建炎二年正月十八日城陷故系于此日守臣奉直大夫韩浩亦遇害浩琦孙也此以绍兴元年十一月二十七日浩侄贻胄陈乞死事推恩状修入宗辅又陷青州知临淄县奉议郎陆有常率民兵拒守死于阵知益都县承议郎张侃知千乘县丞迪功郎丁兴宗亦死后赠有常朝散郎录其家三人赠侃兴宗二官官一子完颜宗弼至千乘县市民率土军射士保甲及滨州溃兵葛进等击败之敌弃青潍去罗索自长安分兵侵延安府会鄜延经略使王庶在鄜州寓治于是敌陷府东城权府事刘选率军民据西城以守赵甡之遗史作权府刘洪据今年十一月城陷时权府乃刘选疑甡之字误 
　　甲辰直秘阁知寿春府康允之奏丁进解围上谓辅臣曰此郡守得人之效也卿等六人宜广询人才若人得二人则列郡便有十余守称职然须参议不可徇私张悫曰崔祐甫尝谓非亲非旧安敢与官今日当问所除当否耳寻迁允之直龙图阁允之除直龙图在二月壬戌时进既受合门宣赞舍人京城外巡之命遂引所部屯京城往参留守宗泽将士疑其非真主管侍卫步军司公事闾勍等请以甲士阴卫泽曰正当披心待之虽木石可使感动况人乎及进至泽拊劳甚至待之如故吏进等感服翌日请泽诣其壁泽许之不疑进益怀感畏后其党有阴谋以乱京师者进自擒杀之初进既受招其所刺良民有复还乡里者允之请刺填诸军阙额上许之 
　　乙巳新除中书舍人孙觌充显谟阁待制知平江府初觌有除命即上疏辞且言在靖康中首论蔡京蔡攸罪状又论蔡行父子弃官而去又论李纲不知兵太学诸生诱众伏阙为乱大臣之政专务姑息于是京攸之党逃弃官守之人行营司官属太学诸生朝廷大臣莫不惟臣之怨积致中伤以陷大难乞一宫观差遣故有是命日历三年正月己亥再书觌与郡恐误 中奉大夫耿自求行都水使者自求河南人也 初大臣有荐泸州草泽彭知一者有康济之略隐居凤翔得旨令津发赴行在所既入朝乃以所烧金及药术为献上手札付三省曰朕不忍烧假物以误后人其遣还之仍毁其烧金之具 
　丙午武翼郎合门宣赞舍人单世卿提举荆湖南路巡社兼提点刑狱公事 时扬州有称顿放御前金玉而占官屋者浙路有称御前收买海味者上闻命有司劾治之仍令尚书省榜谕 
丁未诏曰自顷奸臣误国边隙既开兵祸及于黎元烽尘暗于京阙军以伤残而散溃民因侵轶而流亡遂假勤王之名公为聚寇之患朕驻跸淮甸欲还故都兴言及兹痛愤良切凡今日夺攘纵暴之侣皆异时忠义向方之人白日照临明尔迁善之意皇天覆帱监予止杀之诚一应盗贼回心易虑散归田里或失业不能自还者令所在官司条具以闻朕当区处其日前罪犯一切不问著此为宗泽论词臣失职事始 中兴圣政臣留正等曰民流散而至于夺攘皆非其本心苟生朝夕失计而为之也从而歼之不为无罪要非先以化诲而使之自新圣人不忍遽绝之也斯诏之颁勉其迁善之意谕以止杀之诚丁宁恳恻亦云至矣昔周之于顽民庸杀而姑教之且曰我惟一人弗恤弗蠲乃事时同于杀盖言民为乱而我不哀恤之不蠲洁之虽民以罪致死与我杀之何异周之待顽民如此卒能致其保受威命明德同于友民忠厚之风诗人歌之窃读斯诏岂非所谓忠厚之至欤 北京留守兼河北东路制置使杜充奏磁洺解围诏尚书省榜谕遂以皇叔右监门卫大将军贵州团练使权知洺州士珸为洺州防御使士珸复洺州见去年七月甲午其除洺防日历不书附传云明年移跸扬州以功转洺州防御使当在此时故附于捷奏之后 东京留守宗泽复奉表请上还京师且曰臣闻易曰天下之动正夫一案此句以避宋仁宗讳故改贞为正孟子曰天下恶乎定曰定于一恭惟京师是我太祖皇帝肇造大一统之本根也奕世圣人继继承承于此坐视天民之阜所以自西自东自南自北莫敢不来享莫敢不来王薄海内外莫不率俾陛下天锡勇智入绍宝绪天下之人竭蹷稽首咸曰一哉王心今既奄有九有实万世无疆之休陛下奈何不念四海生灵切切徯后之意乃偏听奸邪之言托为时巡驻跸淮甸不思我宗庙朝廷祠享报上垂拱视下又不思我二圣后妃亲王天属蒙尘朝夕怀想迎取之志又不思我诸帝诸后陵园庙貌以时祭祀所以贻厥孙子之情臣窃谓陛下若于二月间诏敕回銮登楼肆赦则天下皆知一人来归九重强者当革心远罪弱者当屏迹复业必无忧疑聚为盗贼诸军将士震奋感激愿敌所忾书曰时哉弗可失臣若有毫发误国大计臣有一子三孙甘被诛戮以谢天下臣窃恐州县狃于骚扰百姓煽摇不能耕桑果耕桑失时则衣食之源尽废衣食不给使诸大臣中虽有皋夔稷契伊尹周公亦不能善其后矣愿陛下以祖宗二百年大一统基业为意不可忧思过计而信凭奸佞自为身谋者之语早敕回銮则天下幸甚臣犬马之齿巳七十于礼与法皆合致其事以归南亩臣漏尽钟鸣犹仆仆不敢乞身以退者非贪冒也实为二圣蒙尘北狩陛下驻跸在外夙夜泣血惟恐因循后时天下自此失我祖宗大一统之绪所以狂妄屡有敷奏非臣好为此激讦恭望睿慈委曲详察取进止遣开封府判官范延世以闻此系泽第十二奏张嵲拟留守司请回銮表习祥而征自潜消夫强敌振旅以入宜复幸于奥区敢控忱诚仰干睿听窃以众人以宴安为意咸思克定于厥家王者抚艰难之时盖或不常于厥邑是以汉祖之战京索时归幸于栎阳光武之复东京亦暂休于河内皆匪定都之会实为行卫之区眷此临安久稽大驾虽宫室庳陋弗称于九重而井邑夥繁粗赢于七校况官寺之有所复庙祏之巳安傥回曦驭之临允慰斯民之望恭惟皇帝陛下远稽古昔下顺黎元鉴渎武之无庸知从政之尽济诏太仆而效驾命髦头以先驱回轸旋衡壹赐经行之录复劳休士聊称告至之觞 
　　己酉诏沿边将兵避难入蜀者并放罪限半月赴行在仍于大散关置关使二员自今官员入蜀审验告敕无伪者听过自两河失守兵官之败散者多在兴凤间招集溃兵入蜀朝廷闻之故有是禁此事日历不载今以建炎三年十月戊寅利路转运司申枢密院状修入 
　庚戌中书舍人汪藻言取会三省吏到扬州者二百五十八人乞推赏先是诏在京三省枢密院省台寺监百司当行人吏随到驻跸处先转一资事定别推赏不到者勒停编管至是进呈上曰不到者何不具此赏未可行俟见当罚人数乃可执政皇恐而退 
辛亥诏曰近缘臣僚论列乞以崇宁以来无状之人编为一籍已降指挥候谏官御史具到令三省枢密院参酌施行然念才行难于兼全一眚不可终废当宏大度咸俾图新除参酌到罪恶深重不可复用人外并许随材选任如显有绩效可以补前行之失者因事奏陈特与湔洗仍许擢用 是日两浙制置使王渊招贼张遇降之遇自金山寺进屯扬子桥众号二万会渊还行在自将数百骑入其寨招之遇见渊器械精明惶惧迎拜渊曰汝等赖我来晚故得降不然巳无遗类矣渊奏以遇为合门宣赞舍人守臣钱伯言乃得还其府遇犹纵兵四劫扈从者危惧户部侍郎兼知扬州吕颐浩带御器械御营使司前军统制韩世忠联骑造其垒晓以逆顺祸福执其谋主刘彦磔于扬子桥缚小校二十九人送渊戮之余党怖而释甲得其军万人隶世忠 
壬子显谟阁直学士提举醴泉观孟忠厚为常德军承宣使用台谏给舍六章论列也初新除中书舍人卫肤敏既坐论忠厚故徙官力辞不拜翰林学士朱胜非言陛下即位之始四方拭目以观新政今乃坐外戚而去谏臣非所以示天下会刘珏不书录黄殿中侍御史张浚章继上中书舍人汪藻亦言隆祐太后盛德著闻天下三十年今一旦以忠厚之故使陛下屈法而隆私恩臣恐海内之人不能无疑非所以成隆祐远嫌之德肤敏复言事母后莫若孝待戚属莫若恩劝臣下莫若赏今陛下顺太后以非法非所谓孝处忠厚以非分非所谓恩不用臣言而迁其官非所谓赏陛下一举而三失之矣况陛下事大母犹母也子之于父母可则从之其不可者不从也故孔子曰从父之令又焉得为孝乎盖有天下者当以大义灭亲岂可徇家人之私情害祖宗之成法至假外戚以名器而示天下以不公矧中书乃根本之地而舍人所掌在于论列可否献纳是非不特演论而巳臣叨居谏垣巳试无补若更贪荣冒宠超擢词掖则不移之愚难听之语又复妄发其获罪愈重矣前一日执政进呈上问何以处此中书侍郎张悫流涕言曰陛下政事尽循祖宗成宪惟忠厚冒居论思之职至今谏官卧家几月有伤公道臣窃惜之同知枢密院事郭三益曰陛下屈法于忠厚为太后也悫流涕而请为天下也愿陛下从悫言宰相黄潜善知枢密院事汪伯彦亦言忠厚当换武陛下傥重违太后意即请以言者论疏纳东朝上曰不若以章疏付忠厚令自为谋则两全矣既而太后令与忠厚易武上以谕辅臣仍诏后族自今不得任侍从官著为令中兴圣政臣留正等曰臣闻章献明肃太后垂帘时外戚马季良为待制仁祖亲政于明肃之政无大变更独季良即日易武弁以为祖宗之制不可以私恩废也太上皇帝奉隆祐太后至矣而不敢抑言者以私忠厚呜呼此我宋家法万世所当守也 诏以京师乏粮出榷货务钱五十万缗付留守司召江淮两浙商人入中时京师米斛十二千上闻之故有是旨 是日金人焚邓州初上既用李纲议营南阳于是截留四川轻赍纲及聚刍粟甚众城破悉为金有金又需百工技艺人及民间金币如根括京城之法凡再旬乃尽至是将退师使人谕城中富民令献犀象金银以谢不死城中人既出尼楚赫谕曰大金欲留兵十万屯于邓州尔当供其刍粟众曰邓州多水非屯兵地尼楚赫曰尔曹既巳投拜皆大金之民矣今引兵而去后有它盗若何众莫对尼楚赫令竭城北迁士大夫许调官缁黄归寺观商贾使居市农家给田种作城中传闻皆大恸少顷金兵四面纵火尽驱城中人入木寨中后四日拥之而去中涂量给食细民之死者殆尽 
　　癸丑太学生魏祐上书论黄潜善汪伯彦误国十罪不报此据赵甡之遗史其书未见 诏非泛假日并权住更不休务俟边事平息依旧用提举淮南西路茶盐公事吕伸请也 
　甲寅浙东安抚使兼知越州翟汝文言本州禁卒不满千人皆侏儒不及等尺近者杭州兵卒作乱婺州盗贼继作本州临时不过募枪仗手御贼而枪仗手皆村民乍募不习战斗动輙伤败伏见武经郎王政见押回本路军兵一千余人分还管下六州其人昨戍河北稍习边面欲乞尽屯驻在越州合为一军则兵势稍众可以镇压一路豫备不虞从之 
是月太学录万俟卨为枢密院编修官卨阳武人也此据枢密院属官题名及墓志 金人陷颍昌府守臣孙默为所杀初刘汲之未死也檄承事郎裴祖德权通判府事祖德时丁母忧默奏起复会金人来侵默乞退保郾城既而巡检赵俊密报祖德金人不来祖德以挈家为词绐默暂归阳翟乃妄申留守司言默遁去宗泽信之以祖德权府事默大怒劾于朝未报俄金人再至頴昌默被杀泽乃假祖德直秘阁知颍昌府颍昌之陷诸书不见今以绍兴四年八月十三日臣僚章＜锍-釒＞修入不得其年月故且附金人破唐邓之后更须详考 罗索既得长安即鼓行而西进陷凤翔府陇右大震夏人谍知关狭无备遂以宥州监军司檄至延安府自言大金以鄜延割隶本国须当理索若敢违拒当发兵诛讨鄜延经略使王庶口占檄词报曰金人初南侵时尝以金肃河清畀尔今谁守之国家以奸臣贪得不恤邻好一至于此贪利之臣何国蔑有岂意夏国躬蹈覆辙比闻金人欲自泾原径捣兴灵方切为之寒心不图尚欲乘人之急幕府虽士卒单寡然类皆节制之师左枝右梧尚堪一战果能办此何用多言径檄兴中府因遣谍间其用事臣李遇夏人竟不出此据赵甡之遗史附见甡之以为春初事故附见此月末 时金主晟居涞流河御寨而左右供奉半皆南人是月数千人同谋以入山采薪为名尽置长柯大斧欲劫晟入山据崄然后结集南兵挟之渡河以为质既而为其徒所告首谋者皆坐诛遂寝此据赵子砥燕云录修入以洪皓记闻考之当有是事皓所记附三年正月 
　　建炎以来系年要录卷十二 





●建炎以来系年要录卷十三
  </div>
  <div class="pagination">
   <a href="建炎以来系年要录_page3.html">
    上一页
   </a>
   <a href="建炎以来系年要录.html">
    1
   </a>
   <a href="建炎以来系年要录_page2.html">
    2
   </a>
   <a href="建炎以来系年要录_page3.html">
    3
   </a>
   <span class="current-page">
    4
   </span>
   <a href="建炎以来系年要录_page5.html">
    5
   </a>
   <a href="建炎以来系年要录_page6.html">
    6
   </a>
   <a href="建炎以来系年要录_page7.html">
    7
   </a>
   <a href="建炎以来系年要录_page8.html">
    8
   </a>
   <a href="建炎以来系年要录_page9.html">
    9
   </a>
   <span>
    ...
   </span>
   <a href="建炎以来系年要录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
