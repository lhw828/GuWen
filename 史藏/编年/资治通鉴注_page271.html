<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 271 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 271 页/共 334 页</h1>
    <div class="content">13宣武节度使杨元卿有疾，朝廷议除代，李德裕请徙刘从谏于宣武，因拔出上党，不使与山东连结；上以为未可。癸丑，以左仆射李程为宣武节度使。
14上患近世文士不通经术，李德裕请依杨绾议，进士试论议，不试诗赋。〔杨绾议见二百二十二卷代宗广德元年。〕德裕又言：「昔玄宗以临淄王定内难，〔事见二百九卷睿宗景云元年。难，乃旦翻。〕自是疑忌宗室，不令出合；天下议皆以为幽闭骨肉，亏伤人伦。向使天宝之末、建中之初，宗室散处方州，〔处，昌吕翻。〕虽未能安定王室，尚可各全其生；所以悉为安禄山、朱泚所鱼肉者，由聚于一宫故也。〔事并见前纪。〕陛下诚因册太子，制书听宗室年高属疏者出合，且除诸州上佐，使携其男女出外婚嫁；此则百年弊法，一旦因陛下去之，〔去，羌吕翻。〕海内孰不欣悦！」上曰：「兹事朕久知其不可，方今诸王岂无贤才，无所施耳！」八月，庚寅，并命太子，因下制：诸王自今以次出合，授紧．望州剌史、上佐；〔开元中，定天下州府，自京都及诸都督护府外，以近畿同、华、岐、蒲为四辅，郑、陕、汴、怀、卫、绛为六雄，宋、亳、滑、许、汝、晋、洺、虢、魏、相为十望，又有十紧。其后入紧、望者浸多，凡商、宁、青、汾、贝、赵、襄、常、宣皆望州也。蔡、徐、郓、楚、鄂、彭、蜀为紧州，不及十数。又以汝、虢、郑、汴、魏、洋、苏为雄。盖升雄、望者既多，所以紧不及十。〕十六宅县主，以时出适；〔出阁而适人，使有配偶。〕进士停试诗赋。诸王出合，竟以议所除官不决而罢。
15壬寅，加幽州节度使杨志诚检校右仆射；〔考异曰：旧传曰：「朝廷纳裴度言，务以含垢下诏谕之，因再遣使加尚书右仆射。」按此时度为襄阳节度使，旧传恐误。今从实录。〕仍别遣使慰谕之。
16杜牧愤河朔三镇之桀骜，〔骜，五到翻。〕而朝廷议者专事姑息，乃作书，名曰罪言，大略以为：「国家自天宝盗起，河北百余城不得尺寸，人望之若回鹘、吐蕃，无敢窥者。齐、梁、蔡被其风流，因亦为寇。〔齐，李正己；梁，李灵曜；蔡，李希烈、吴氏。被，皮义翻。〕未尝五年间不战，焦焦然七十余年矣。今上策莫如先自治，中策莫如取魏；最下策为浪战，不计地势，不审攻守是也。」
又伤府兵废坏，作原十六卫，以为：「国家始踵隋制，开十六卫，自今观之，设官言无谓者，其十六卫乎！本原事迹，其实天下之大命也。〔唐承隋制，开十六卫，改左、右翊卫曰左、右卫府，左、右骁骑卫曰左、右骁府，府，左、右屯卫曰左、右威卫府，左、右御卫曰左、右领军卫府，左、右备身曰领左、右府。唯左．右武卫府、左．右监门府、左．右候卫府，仍隋不改。显庆五年，改左、右府曰左、右千牛府。龙朔二年，左．右卫府、骁卫府、武卫府皆省府字。左、右威卫曰左、右武威，左、右领军卫曰左、右戎卫，左、右候卫曰左、右金吾卫，左、右监门府曰左、右监门卫，左、右千牛府曰左、右奉宸卫，后复曰左、右千牛卫。咸亨元年，复改左、右戎卫曰领军卫。武后光宅元年，改左、右骁卫曰左、右武威卫，左、右武卫曰左、右鹰扬卫，左、右威卫曰左、右豹韬卫，左、右领军卫曰左、右玉钤卫。唐初，十六卫置大将军各一人，正三品；将军各二人，从三品。贞元二年，十六卫各置上将军一人，从二品。虽设官而无兵可掌，故当时以为无谓。〕贞观中，内以十六卫蓄养武臣，外开折冲果毅府五百七十四，〔诸府，每府折冲都尉一人，上府正四品上，中府从四品下，下府正五品下。左、右果毅都尉各一人，上府从五品下，中府正六品上，下府正六品下。〕以储兵伍，有事则戎臣提兵居外，无事则放兵居内。其居内也，富贵恩泽以奉其身；所部之兵散舍诸府。〔散者，分散之散。舍者，居舍之舍。〕上府不越千二百人，三时耕稼，一时治武，籍藏将府，〔治，直之翻。将，即亮翻。〕伍散田亩，力解势破，人人自爱，虽有蚩尤为帅，亦不可使为乱耳。〔帅，所类翻；下同。〕及其居外也，缘部之兵被檄乃来，〔被，皮义翻。〕斧钺在前，爵赏在后，飘暴交捽，岂暇异略！〔飘，即飘字。捽，昨没翻。〕虽有蚩尤为帅，亦无能为叛也。〔此所谓实天下之大命也。〕自贞观至于开元百三十年间，戎臣兵伍未始逆篡，此大圣人所以能柄统轻重，制鄣表里，圣算神术〔【张：「术」作「谟」。】〕也。至于开元末，愚儒奏章曰：『天下文胜矣，请罢府兵。』武夫奏章曰：『天下力强矣，请搏四夷。』于是府兵内铲，〔字书无「铲」字，今以类求之，音楚限翻。〕边兵外作，戎臣兵伍，湍奔矢往，内无一人矣。尾大中干，〔干，音干。〕成燕偏重，〔谓成安禄山偏重之势也。燕，于贤翻。〕而天下掀然，根萌烬然，七圣旰食，〔七圣，谓肃、代、德、顺、宪、穆、敬。〕求欲除之且不能也。由此观之，戎臣兵伍，岂可一日使出落铃〔【章：十二行本「铃」作「钤」；乙十一行本同。】〕键哉！然为国者不能无兵，居外则叛，居内则篡。使外不叛，内不篡，古今以还，法术最长，其置府立卫乎！近代以来，于其将也，弊复为甚，〔将，即亮翻。复，扶又翻；下同。〕率皆市儿辈多赍金玉、负倚幽阴、〔谓负倚宦官，行货赂以进取也。〕折券交货所能致也；绝不识父兄礼义之教，复无慷慨感概之气。百城千里，一朝得之，其强杰愎勃者则挠削法制，〔愎，弼力翻。挠，奴教翻。〕不使缚己，斩族忠良，不使违己，力一势便，罔不为寇；其阴泥巧狡者，〔「泥」，恐当作「昵」。〕亦能家算口敛，委于邪幸，由卿市公，去郡得都，〔郡，谓列郡。都，谓五都。〕四履所治，指为别馆；〔左传：管仲曰：赐我先君履，东至于海，西至于河，南至于穆陵，北至于无棣。杜预注云：履，所践履之界。后人言赐履者本此。此四履谓四境所至。〕或一夫不幸而寿，则戛割生人，略阋天下。〔阋，作答翻，周也。〕是以天下兵乱不息，齐人干耗，〔干，音干。〕靡不由是矣。呜呼！文皇帝十六卫之旨，其谁原而复之乎！」〔太宗文皇帝。〕
又作战论，以为：「河北视天下，犹珠玑也；〔言河北不资天下所产以为富。〕天下视河北，犹四支也。河北气俗浑厚，果于战耕，加以土息健马，〔息，生也。〕便于驰敌，是以出则胜，处则饶，〔处，昌吕翻。〕不窥天下之产，自可封殖；亦犹大农之家，不待珠玑然后以为富也。国家无河北，则精甲、锐卒、利刀、良弓、健马无有也，是一支，兵去矣。河东、盟津、滑台、大梁、彭城、东平，尽宿厚兵以塞虏冲，不可他使，是二支，兵去矣。〔河东、太原之全军。盟津，河阳军。滑台，义成军。大梁，宣武军。彭城，武宁军。东平，天平军。盟，读曰孟。塞，音悉则翻。〕六镇之师，厥数三亿，低首仰给，〔仰，牛向翻。〕横拱不为，〔横拱者，言横其两肱，拱立而事其帅，他无所为也。〕则沿淮已北，循河之南，东尽海，西叩洛，赤地尽取，才能应费，是三支，财去矣。〔才能之才，即纔字，汉书作「财」，后人从省便，又去「贝」作「才」。〕咸阳西北，戎夷大屯，〔谓自咸阳西北，列大屯以防戎夷也。〕尽铲吴、越、荆、楚之饶以啖兵戍。〔啖，徒滥翻。〕是四支，财去矣。天下四支尽解，头腹兀然，其能以是久为安乎！今者诚能治其五败，则一战可定，四支可生。夫天下无事之时，殿寄大臣偷安奉私，〔殿寄大臣，谓受殿邦之寄者，牧盖谓当时节度使也。诗采菽，殿天子之邦，毛氏注云：殿，镇也。音丁练翻。〕战士离落，兵甲钝弊，是不搜练之过，其败一也。百人荷戈，〔荷，下可翻。〕仰食县官，则挟千夫之名，大将小裨，操其余赢，〔小裨，谓裨将。操，七刀翻。〕以虏壮为幸，以师老为娱，是执兵者常少，糜食常多，此不责实料食之过，其败二也。战小胜则张皇其功，奔走献状以邀上赏，或一日再赐，或一月累封，凯还未歌，书品已崇，〔战胜，则奏凯歌而还。书品，谓书其官品也。〔还，音旋。〕爵命极矣，田宫广矣，〔田宫，犹言田宅也。〕金缯溢矣，〔缯，慈陵翻。〕子孙官矣，焉肯搜奇出死，勤于我矣！此厚赏之过，其败三也。〔焉，于虔翻。〕多丧兵士，颠翻大都，则跳身而来，刺邦而去；〔跳身而来，谓逃至京师也。刺邦而去，谓贬为刺史也。丧，息浪翻。〕回视刀锯，气色甚安，一岁未更，〔更，工衡翻。〕旋已立于坛墀之上矣，〔立坛墀之上，谓复登大将之坛也。〕此轻罚之过，其败四也。大将兵柄不得专，恩臣、敕使迭来挥之，〔恩臣，亦指宦官之怙恩者。〕堂然将陈，殷然将鼓，一则曰必为偃月，一则曰必为鱼丽，〔陈，读曰阵。丽，力知翻。偃月、鱼丽，皆陈名。偃月陈，中军偃居其中，张两角向前。左传：为鱼丽之陈，先偏后伍，伍承弥缝。〕三军万夫，环旋翔羊竕骇之间，〔翔羊，犹云徜徉，徘徊也。竕，呼广翻。〕虏骑乘之，遂取吾之鼓旗，此不专任责成之过，其败五也。今者诚欲调持干戈，酒扫垢污，〔【章：十二行本「污」下有「以为万世安」五字；乙十一行本同；退斋校同；张校同，云无注本亦无。】〕而乃踵前非是，不可为也。」
又作守论，以为：「今之议者皆曰：夫倔强之徒，吾以良将劲兵为衔策，〔倔，渠勿翻。强，其两翻。衔策，所以驭马。〕高位美爵充饱其肠，安而不挠，外而不拘，〔挠，如巧翻，又火高翻。〕亦犹豢扰虎狼而不拂其心，〔豢，养也。扰，驯也，顺也。拂，读曰咈。〕则忿气不萌；此大历、贞元所以守邦也，亦何必疾战，焚煎吾民，然后以为快也！愚曰：大历、贞元之间，适以此为祸也。当是之时，有城数十，千百卒夫，则朝廷别待之，贷以法度。于是阔视大言，自树一家，破制削法，角为尊奢，天子养威而不问，有司守恬而不呵。王侯通爵，越录受之；〔凡赏功者录其功而加之封爵，无功而超越授之以爵，是谓越录。受，读曰授。〕觐聘不来，几杖扶之；〔言不朝者赐之几杖，以安其心。〕逆息虏胤，皇子嫔之；〔息，子也。胤，继嗣也。河北蕃将之子，率多尚主。〕装缘采饰，无不备之。〔缘，以绢翻。〕是以地益广，兵益强，僭拟益甚，侈心益昌。于是土田名器，分划殆尽，〔划，呼麦翻，又音画。〕而贼夫贪心，未及畔岸，遂有淫名越号，或帝或王，盟诅自立，〔诅，庄助翻。〕恬淡不畏，走兵四略以饱其志者也。是以赵、魏、燕、齐卓起大唱，梁、蔡、吴、蜀蹑而和之；〔谓朱滔、王武俊、田悦、李纳相立为王。李希烈、李锜、刘辟继乱也。和，户卧翻。〕其余混澒轩嚣，〔澒，户孔翻。〕欲相效者，往往而是。运遭孝武，〔谓宪宗。〕宵旱不忘，〔宵，宵衣也，谓未明求衣也。旰，旰食也，谓日旰而食也。〕前英后杰，夕思朝议，故能大者诛锄，小者惠来。不然，周、秦之郊，几为犯猎哉！〔周、秦之郊，谓河南、关内也。〕大抵生人油然多欲，欲而不得则怒，怒则争乱随之，是以教笞于家，刑罚于国，征伐于天下，此所以裁其欲而塞其争也。大历、贞元之间，尽反此道，提区区之有而塞无涯之争，〔区区之有，谓朝廷爵命。塞，悉则翻。〕是以首尾指支，几不能相运掉也。〔几，居于翻。掉，走吊翻。〕今者不知非此，而反用以为经。〔经，常也。〕愚见为盗者非止于河北而已，呜呼！大历、贞元守邦之术，永戒之哉！」
又注孙子，为之序，以为：「兵者，刑也；〔大刑，用甲兵。刑者，政事也；为夫子之徒，实仲由、冉有之事也。不知自何代何人分为二道曰文、武，离而俱行，因使缙绅之士不敢言兵，或耻言之；苟有言者，世以为粗暴异人，人不比数。呜呼！亡失根本，斯最为甚！礼曰：『四郊多垒，此卿大夫之辱也。』〔记曲礼之言。〕历观自古，树立其国，灭亡其国，未始不由兵也。主兵者必圣贤、材能、多闻博识之士乃能有功，议于廊庙之上，兵形已成，然后付之于将。〔将，即亮翻。〕汉祖言『指踪者人也，〔指踪，谓指示兽踪。此与汉书因文取义小不同。〕获兔者犬也』，此其是也。彼为相者曰『兵非吾事，吾不当知。』君子曰：『勿居其位可也！』」〔观温公取杜牧此语，则其平时讲明相业，可以见矣。〕
17前邠宁行军司马郑注，依倚王守澄，权势熏灼，上深恶之。〔恶，乌露翻。〕九月，丙寅，侍御史李款合内奏弹注：「内通敕使，外连朝士，两地往来，〔两地，谓往来南牙、北司间也。使，疏吏翻。朝，直遥翻。〕卜射财贿，昼伏夜动，干窃化权，人不敢言，道路以目；请付法司。」旬日之间，章数十上。〔上，时掌翻。〕守澄匿注于右军，〔王守澄时为右军中尉，故得以匿注。〕左军中尉韦元素、枢密使杨承和、王践言皆恶注。〔恶，乌露翻。〕左军将李弘楚说元素曰：〔说，式芮翻。「郑注奸猾无双；卵鷇不除，〔鷇，苦角翻，鸟子未出者。〕使成羽翼，必为国患。今因御史所劾匿军中，弘楚请以中尉意，诈为有疾，召使治之，来则中尉延与坐，弘楚侍侧，伺中尉举目，擒出杖杀之。〔伺，相吏翻。〕中尉因见上叩头请罪，具言其奸，杨、王必助中尉进言。〔杨、王谓杨承和、王践言也。〕况中尉有翼戴之功，〔元和末，穆宗立，章元素亦以预有定策之功矣。〕岂以除奸而获罪乎！」元素以为然，召之。注至，蠖屈鼠伏，〔蠖，乌郭翻。易大传曰：尺蠖之屈，以求伸也。尔雅注：蠖行，若今以指步尺，屈而后伸。佞辞泉涌；元素不觉执手款曲，谛听忘倦。〔谛，都计翻，审也。〕弘楚诇伺〔【章：十二行本「伺」下有「往复」二字；乙十一行本同。】〕再三，元素不顾，以金帛厚遗注而遣之。〔诇，火迥翻，又翾正翻。遗，唯季翻。〕弘楚怒曰：「中尉失今日之断，必不免他日之祸矣！」〔断，丁乱翻。为元素为注所去张本。〕因解军职去；顷之，疽发背卒。王涯之为相，注有力焉，〔是必因注以结王守澄也。〕且畏王守澄，遂寝李款之奏。守澄言注于上而释之；寻奏为侍御史，充右神策判官，〔考异曰：开成纪事曰：「五年，金吾将军孟文亮出镇邠郊，以与注姻懿之故，奏为军司马。路经奉天，防遏使、御史大夫王从亮薄其为人，不为之礼。注毁从亮于守澄，竟为守澄诬构，决杖投荒。未几，文亮没，罢职还城，守澄潜置为军画。时泽潞刘从谏本欲诛注，忌其权势，因辟为节度副使。纔至潞州，涉旬之间，会上乖愈，大和七年十一月，驿征之赴阙，偶遭其时，圣体获愈；上悦之。自此恩宠渐隆，凡台省府县军戎，莫不从风。七年九月十三日，侍御史李款弹注『内通敕使，外连朝臣，两地往来，卜射财货，昼伏夜动，干窃化权，人不敢言，道路以目。城社转固，恐为祸胎，罪不容诛，理合显戮，其郑注请付有司。』时王涯重处台司，注之所致，又虑守澄党援，遂寝不行。注潜遁军司矣。」李德裕文武两朝献替记曰：「八年春暮，上对宰相叹天下无名医，便及郑注，精于服食。或欲置于翰林伎术院，或欲令为左神策判官。注自称衣冠皆不愿此职。守澄遂托从谏奏为行军司马。及赴职，宗闵又自山南令判官杨俭至泽潞与从谏要约，令却荐入。」今从实录。〕朝野骇叹。
18甲寅，以前忠武节度使王智兴为河中节度使。
19群臣以上即位八年，未受尊号，冬，十二月，甲午，上尊号曰太和文武仁圣皇帝。会有五坊中使薛季棱自同、华还，〔同、华，同州、华州。华，户化翻。还，音旋。〕言闾阎雕弊。上叹曰：「关中小稔，百姓尚尔，况江、淮比年大水，其人如何！〔比，毗至翻。〕吾无术以救之，敢崇虚名乎！」因以通天带赏季棱。〔通天犀带也。〕群臣凡四上表，竟不受。
20庚子，上始得风疾，不能言。于是王守澄荐昭义行军司马郑注善医；上征注至京师，饮其药，颇有验，遂有宠。〔甘露之祸胎成矣。〕
唐纪六十一〔起阏逢摄提格（甲寅），尽强圉大荒落（丁巳），凡四年。〕
文宗元圣昭献孝皇帝中
太和八年〔（甲寅、八三四）〕
1春，正月，上疾小廖；丁巳，御太和殿〔按阁本大明宫图，入左银台门稍北即太和殿，又西即清思殿。〕见近臣，然神识耗减，不能复故。
2二月，壬午朔，日有食之。
3夏，六月，丙戍，莒王纾薨。〔纾，顺宗子。纾，山于翻。〕
4上以久旱，诏求玫雨之方。司门员外郎李中敏上表，以为：「仍岁大旱，非圣德不至，直以宋申锡之冤滥，〔宋申锡事见上卷五年。〕郑注之奸邪。今致雨之方，莫若斩注而雪申锡。」表留中；中敏谢病归东都。〔考异曰：新、旧中敏传皆云六年夏上此疏。今据开成纪事、太和摧凶记，皆云八年六月。又，中敏疏言申锡临终。按申锡去年七月卒，若六年则申锡尚在。今从开成纪事。〕
5郯王经薨。〔经亦顺宗子。〕
6初，李仲言流象州，〔事见二百四十三卷敬宗宝历元年。〕遇赦，还东都。会留守李逢吉思复入相，〔复，扶又翻。〕仲言自言与郑注善，逢吉使仲言厚赂之。注引仲言见王守澄，守澄荐于上，云仲言善易；上召见之。时仲言有母服，难入禁中，乃使衣民服，〔衣，于既翻。〕号王山人。仲言仪状秀伟，倜傥尚气，〔倜，他历翻；倜傥，不羁也；史照曰：卓异貌。〕颇工文辞，有口辩，多权数。上见之，大悦，以为奇士，待遇日隆。〕〔考异曰：旧传：「李训初名仲言，居洛中。李逢吉为留守，思入相。训揣知其意，即以奇计动之，自言与郑注善。逢吉遗训金帛珍宝数百万，令持入长安以赂注。」又曰：「初，注构宋申锡事，帝深恶之，欲令京兆尹杖杀。至是，以药稍效，始善遇之。」献替记曰：「先是，上恶郑注极甚，尝谓枢密使曰：『卿知有善和端公，无叹京兆尹懦弱，不能毙于枯木！』开成纪事曰：「训除名，流象州，会恩归于东洛。投谒诸处困乏，逢吉叱之不顾。会郑注宾副上党，路经东都，于道投之，广以古今义烈披述衷款。注本凶邪，趋而附之，自此豁然相然诺，情契稠迭，及注微赴阙，训随而到京，别第安置。注因陈奏，言训文学优盛无比，上纳之。太和八年三月，以布衣在翰林，注之援也。」甘露记曰：「训为人长大美貌，口辩无前，常以英雄自任。会郑注介上党，出洛阳。训慨然太息曰：『当世操权力者握龊苛细，无足与言。吾闻郑注为人好义而求奇士，且通于内官，易为因缘。』乃往说之。注见训大惊，如旧相识，遂结为死交。及注赴阙，请训行京师，为卜居供给，日夕往来，乘间奏于上。」按实录，去年九月李款弹郑注，云「前邠州行军司马」，今年九月庚申，于守澄宣召郑注对于浴堂门。献替记：「八年春暮，上对宰臣叹天下无名医，便及郑注精于服食。或欲置于伎术，或欲令为神策判官，注皆不愿此职。守澄遂托从谏奏为行军司马。」又云：去岁春夏李仲言犹丧母，已潜入城，称王山人，两度对于含元殿。今年八月十三日，欲与谏官。至九月三日，郑注自绛州至，便于宣徽对。然则训自去年已因注谒守澄，得见上。注今年暮春后方从昭义辟。然则训旧与注善，去春已入长安见上，非注赴昭义时始定交，亦非去年十一月征注于潞州，又非训随注到京也。今从实录、献替记。〕
仲言既除服，秋，八月，辛卯，上欲以仲言为谏官，置之翰林。李德裕曰：「仲言向所为，计陛下必尽知之，岂宜置之近侍﹖」〔两省官，皆近侍也。〕上曰：「然岂不容其改过﹖」对曰：「臣闻惟颜回能不贰过。彼圣贤之过，但思虑不至，或失中道耳。至于仲言之恶，着于心本，安能悛改邪！」〔着，直略翻。悛，丑缘翻。心本，犹言心根也。〕上曰：「李逢吉荐之，朕不欲食言。」对曰：「逢吉身为宰相，乃荐奸邪以误国，亦罪人也。」上曰：「然则别除一官。」对曰：「亦不可。」上顾王涯，涯对曰：「可。」得裕挥手止之，上回顾适见，色殊不而罢。始，涯闻上欲用仲言，草谏疏极愤激；既而见上意坚，且畏其党盛，遂中变。
寻以仲言为四门助教，〔四门助教，从八品。〕给事中郑肃、韩佽封还敕书。〔佽，七四翻。〕德裕将出中书，谓涯曰：「且喜给事中封敕！」涯即召肃、佽谓曰：「李公适留语，令二阁老不用封敕。」〔留语，谓将出之时所留下言语也。两省官相呼曰阁老。〕二人即行下，〔书读而行下之也。下，户稼翻。〕明日，以白德裕，德裕惊曰：「德裕不欲封还，当面闻，何必使人传言！且有司封驳，〔驳，北角翻。〕岂复禀宰相意邪！」〔复，扶又翻。〕二人怅恨而去。
九月，辛亥，征昭义节度副使郑注至京师。〔去年郑注出佐昭义军，事见上卷。〕王守澄、李仲言、郑注皆恶李德裕，以山南西道节度使李宗闵与德裕不相悦，引宗闵以敌之。壬戍，诏征宗闵于兴元。〔恶，乌路翻。李宗闵出帅兴元，见上卷元年。兴元府至京师一千二百二十三里。〕
7冬，十月，辛巳，幽州军乱，逐节度使杨志诚及监军李怀仵，〔仵，疑古翻。〕推兵马使史元忠主留务。
8庚寅，以李宗闵为中书侍郎、同平章事。甲午，以中书侍郎、同平章事李德裕同平章事充山南西道节度使。是日，以李仲言为翰林侍讲学士。给事中高铢、郑肃、韩佽、谏议大夫郭承嘏、中书舍人权璩等争之，不能得。承嘏，晞之孙；〔晞，郭子仪之子。〕璩，德舆之子也。〔权德舆，元和初为相。璩，求于翻。〕
9乙巳，贡院奏进士复试诗赋，从之。〔唐尚书省在朱雀门北正街之东，自占一坊，六部附丽其旁。省前一坊别有礼部南院，即贡院也。罢诗赋见上卷上年。李德裕罢相，故复之。〕
10李德裕见上自陈，请留京师。丙午，以德裕为兵部尚书。
11杨志诚过太原，李载义自殴击，欲杀之，〔杨志诚逐载义见上卷五年。殴，乌口翻。〕幕僚谏救得免，杀其妻子及从行将卒；朝廷以载义有功，不问。〔李载义有平沧景之功。将，即亮翻。〕载义母兄〔【张：「兄」作「死」。】〕葬幽州，志诚发取其财。载义奏乞取志诚心以祭母，不许。
12十一月，成德节度使王庭凑薨，军中奉其子都知兵马使元逵知留后。元逵改父所为，事朝廷礼甚谨。
13史元忠献杨志诚所造衮衣及诸僭物。丁卯，流志诚于岭南，道杀之。
14李宗闵言李德裕制命已行，不宜自便。〔以德裕自请留京师也。〕乙亥，复以德裕为镇海节度使，不复兼平章事。〔复，扶又翻。〕时德裕、宗闵各有朋党，互相挤援。〔非其党则相挤，同党则相援。挤，子西翻，又子细翻。援，于元翻，又于眷翻。〕上患之，每叹曰：「去河北贼易，去朝廷朋党难！」〔去，羌吕翻；下同。〕
臣光曰：夫君子小人之不相容，犹冰炭之不可同器而处也。故君子得位则斥小人，小人得势则排君子，此自然之理也。然君子进贤退不肖，其处心也公，其指事也实；小人誉其所好，毁其所恶，〔处，昌吕翻。誉，音余。好，呼到翻。恶，乌路翻。〕其处心也私，其指事也诬。公且实者谓之正直，私且诬者谓之朋党，在人主所以辨之耳。是以明主在上：度德而叙位，量能而授官；〔荀卿子之言。度，徒洛翻。量，音良。〕有功者赏，有罪者刑；奸不能惑，佞不能移。夫如是，则朋党何自而生哉！彼昏主则不然。明不能烛，强不能断；〔断，丁乱翻。〕邪正并进，毁誉交至；取舍不在于己，威福潜移于人。于是谗慝得志而朋党之议与矣。
夫木腐而蠹生，酰酸而菓集，〔菓，而锐翻。〕故朝廷有朋党，则人主当自咎而不当以咎群临也。文宗苟患群臣之朋党，何不察其所毁誉者为实，为诬，〔誉，音余。〕所进退者为贤，为不肖，其心为公，为私，其人为君子，为小人！苟实也，贤也，公也，君子也，匪徒用其言，又当进之；诬也，不肖也，私也，小人也，匪徒弃其言，又当刑之。如是，虽驱之使为朋党，孰敢哉！释是不为，乃怨群臣之难治，〔治，直之翻。〕是犹不种不芸而怨田之芜也。朝中之党且不能去，况河北贼乎！〔温公此论为熙、丰发也。〕
15丙子，李仲言请改名训。
16幽州奏莫州军乱，刺史张元泛不知所在。
17十二月，己卯，以昭义节度副使郑注为太仆卿。郭承嘏累上疏言其不可，上不听。于是注诈上表固辞，上遣中使再以告身赐之，不受。〔史极言郑注之奸状。〕
18癸未，以史元忠为卢龙留后。〔考异曰：实录：十一月，镇州奏幽州留后史元忠为瀛莫三军逐出，不知所在。后不言元忠复归幽州，而至此有新命，盖因莫州军乱，镇州承传闻之误而奏之耳。〕
19初，宋申锡与御史中丞宇文鼎受密诏诛郑注，使京兆尹王璠掩捕之。璠密以堂帖示王守澄，〔帖由政事堂出，故谓之堂帖。璠，孚袁翻。〕注由是得免，深德璠。璠又与李训善，于是训、注共荐之，自浙西观察使征为尚书左丞。〔王璠之险躁自可以得祸，史言其预甘露之难亦有所自来。〕
九年〔（乙卯、八三五）〕
1春，正月，乙卯，以王元逵为成德节度使。
2巢公凑薨，追赠齐王。〔漳王凑贬巢公，事见上卷五年。〕
3郑注上言秦地有灾，宜兴役以禳之。辛卯，发左、右神策千五百人浚曲江及昆明池。〔雍录：唐曲江本秦隑州，至汉为乐游苑，基地最高，四望宽敞。隋营京城，宇文恺以其地在京城东南隅，地高不便，故阙此地不为居人坊巷，而凿为池以厌胜之。又会黄渠水自城外南来，故隋世遂从城外包之，入城为芙蓉池，且为芙蓉园也。汉武帝时，池周回六里余，唐周七里，占地三十顷，又加展拓矣。其地在成东南升道坊龙华寺之南。昆明池，汉武帝所凿，在长安西南，周回四十里。三辅故事曰：池周三百二十顷。长安志曰：今为民田。夫既可以为民田，则非有水之地矣。然则汉于何居水也﹖长安志引水经曰：交水西至石碣，武帝穿昆明池所造。有石闼堰，在县西南三十二里。则昆明之周三百余顷者，用此堰之水也。昆明基高，故其下流尚可壅激以为都城之用。于是并城疏别三派，城内外皆赖之。此池仍在。括地志曰：丰镐二水皆已堰入昆明池，无复流派。括地志作于太宗之世，则唐初仍自壅堰不废，至文宗而犹尝加浚也。然则图经之作当在文宗后，故竭而为田也。〕
4三月，冀王絿薨。〔絿，顺宗子。〕
5丙辰，以史元忠为卢龙节度使。
6初，李德裕为浙西观察使，漳王傅母杜仲阳坐宋申锡事放归金陵，诏德裕存处之。会德裕已离浙西，〔傅母，女师也。处，昌吕翻。离，力智翻。〕牒留后李蟾使如诏旨。〔德裕自浙西征见上卷三年，镇蜀见四年，宋申锡事见五年。系年差殊，当考。〕至是，左丞王璠、户部侍郎李汉奏德裕厚赂仲阳，阴结漳王，图为不轨。上怒甚，召宰相及璠、汉、郑注等面质之。璠、汉等极口诬之，路隋曰：「德裕不至有此。果如所言，臣亦应得罪！」言者稍息。夏，四月，以德裕为宾客分司。
7癸巳，以郑注守太仆卿，兼御史大夫，注始受之，仍举仓部员外郎李款自代曰：「加臣之罪，虽于理而无辜；在款之诚，乃事君而尽节。」〔款奏注见上卷上年。考异：甘露记曰：「时论或云款外沽直名而阴事注。」按款弹注之文皆讦其隐慝，岂有于人如此而能阴与之合乎！此皆当时庸人见注举款自代，遂有此疑耳。今不取。〕时人皆哂之。〔笑不坏颜为哂。〕
8丙申，以门下侍郎、同平章事路隋〔【章：十二行本「隋」下有「同平章事」四字；乙十一行本同；孔本同；张校同。】〕充镇海节度使，趣之赴镇，〔趣，读曰促。〕不得面辞；坐救李德裕故也。〔考异曰：旧隋传曰：「德裕贬袁州长史，隋不署奏状，始为郑注所忌，出镇浙西。」按实录，隋出录在德裕贬前四日。今不取。〕
9初，京兆尹河南贾餗，〔餗，苏谷翻。〕性褊躁轻率，与李德裕有隙，而善于李宗闵、郑注。上巳，赐百官宴于曲江，〔古者上巳，正用三月之上巳日；自魏以后但用三月三日，不复用巳。唐贞元间置三令节，使百官选胜行乐，三月三日其一也。〕故事，尹于外门下马，揖御史。餗恃其贵势，乘马直入，殿中侍御史杨俭、苏特与之争，餗骂曰：「黄面儿敢尔！」坐罚俸。餗耻之，求出，诏以为浙西观察使；尚未行，戊戍，以餗为中书侍郎、同平章事。
10庚子，制以向日上初得疾，〔谓七年冬也。〕王涯呼李德裕奔问起居，德裕竟不至；又在西蜀征逋悬钱三十万缗，百姓愁困；贬德裕袁州长史。
11初，宋申锡获罪，〔事见上卷五年。〕宦官益横；〔横，户孟翻。〕上外虽包容，内不能堪。李训、郑注既得幸，揣知上意，训因进讲，数以微言动上。〔揣，初委翻。数，所角翻。〕上见其才辨，意训可与谋大事；且以训、注皆因王守澄以进，冀宦官不之疑，遂密以诚告之。训、注遂以诛宦官为己任，〔考异曰：旧传以为上出易义以示群臣之时，已与训有诛宦官之谋。按补国史云：「许康佐进新注春秋列国经传六十卷，上问阍弒吴子余祭事，康佐托以春秋义奥，臣穷究未精，不敢容易解陈。后上以问李仲言，仲言乃精为上言之。上曰：『朕左右刑臣多矣，余祭之祸安得不虑﹖』仲言曰：『陛下留意于未萌，臣愿遵圣谋。』实录，「今年四月癸亥，许康佐进纂集左氏传三十卷。五月，乙巳朔，以御集左氏列国经传三十卷宣付史馆。」然则上与训谋诛宦官必在此际矣。然文宗与训语时，宦官必盈左右，恐亦敢班班显言，如补国史所云也。〕二人相挟，朝夕计议，所言于上无不从，声势炟赫。〔炟，当割翻。一作「烜」，况远翻。【章：乙十一行本正作「烜」；孔本同；张校同。】〕注多在禁中，或时休沐，宾客填门，赂遗山积。〔遗，唯季翻。〕外人但知训、注倚宦官擅作威福，不知其与上有密谋也。
上之立也，右领军将军兴宁仇士良有功；〔兴宁，汉龙川县地，江左置与宁县，唐属循州。〕王守澄抑之，由是有隙。训、注为上谋，〔为，于伪翻。〕进擢士良以分守澄之权。五月，乙丑，以士良为左神策中尉，〔出韦元素，以士良代之。〕守澄不悦。
12戊辰，以左丞王璠为户部尚书，判度支。
13京城讹言郑注为上合金丹，〔合，音合。〕须小儿心肝，民间惊惧，上闻而恶之。〔恶，乌路翻；下同。〕郑注素恶京兆尹杨虞卿，与李训共构之，云此语出于虞卿家人。上怒，六月，下虞卿御史狱。〔下，户稼翻。〕注求为两省官，中书侍郎、同平章事李宗闵不许，注毁之于上。会宗闵救杨虞卿，上怒，叱出之；壬寅，贬明州刺史。〔明州，后汉鄮县地，唐开元二十六年置明州，京师东南四千三百里。〕
14左神策中尉韦元素、枢密使杨承和、王践言居中用事，与王守澄争权不謟，李训、郑注因之出承和于西川，元素于淮南，践言于河东，皆为监军。
15和，七月，甲辰朔，贬杨虞卿虔州司马。〔虔州，汉赣县，晋置南康郡，隋为虔州，京师东南四千一十七里。
16庚戍，作紫云楼于曲江。〔紫云楼在曲江之南，洊经丧乱，颓圯不修，今再作之。〕
17辛亥，以御史大夫李固言为门下侍郎、同平章事。
李训、郑注为上画太平之策，〔为，于伪翻。〕以为当先除宦官，次复河、湟，次清河北，开陈方略，如指诸掌。上以为信然，宠任日隆。
初，李宗闵为吏部侍郎，因驸马都尉沈竓结女学士宋若宪、知枢密杨承和得为相。〔竓，宜奇翻。宋若宪姊妹皆善属文，德宗召入宫，不以妾侍命之，呼学士。〕及贬明州，郑注发其事，壬子，再贬处州长史。〔代宗大历十四年，改括州为处州，京师东南四千二百七十八里。〕
著作郎、分司舒元舆与李训善，训用事，召为右司郎中，兼侍御史知杂，鞫杨虞卿狱；〔唐制：侍御史六人，以久次者一人知杂事，谓之知杂。〕癸丑，擢为御史中丞。元舆，元褒之兄也。〔舒元褒，见上卷五年。〕
贬吏部侍郎李汉为汾州刺史，刑部侍郎萧澣为遂州刺史，〔汾州，汉文帝封代王，都中都，即其地，去京师一千二百六里。遂州，本汉德阳县之旧垒，东晋置遂宁郡，后周置遂州，去京师二千三百二十九里。〕皆坐李宗闵之党。
是时李训、郑注连逐三相，〔三相，李德裕、路隋、李宗闵。〕威震天下，于是平生丝恩发怨无不报者。
18李训奏僧尼猥多，耗蠹公私。丁巳，诏所在试僧尼诵经不中格者，皆勒归俗；〔中，竹仲翻。〕禁置寺及私度人。
19时人皆言郑注朝夕且为相，侍御史李甘扬言于朝曰：「白麻出，我必坏之于庭！」〔坏，音怪。〕癸亥，贬甘封州司马。〔考异曰：旧传曰：「郑注入翰林侍讲，舒元舆既作相，注亦求入中书。甘昌言于朝云云，贬封州。」按是时元舆未作相，旧传误也。〕然李训亦忌注，不欲使为相，事竟寝。
20甲子，以国子博士李训为兵部郎中、知制诰，依前侍讲学士。
21贬左金吾大将军沈竓为邵州刺史。八月，丙子，又贬李宗闵潮州司户。赐宋若宪死。
22丁丑，以太仆卿郑注为工部尚书，充翰林侍讲学士。注好服鹿裘，以隐沦自处，〔处，昌吕翻。〕上以师友待之。注之初得幸，上尝问翰林学士、户部侍郎李珏曰：「卿知有郑注乎﹖亦尝与之言乎﹖」对曰：「臣岂特知其姓名，兼深知其为人。其人奸邪，陛下宠之，恐无益圣德。臣忝在近密，安敢与此人交通！」戊寅，贬珏江州刺史。再贬沈竓柳州司户。〔江州，京师东南二千九百四十八里。〕
23丙申，诏以杨承和庇护宋申锡，韦元素、王践言，与李宗闵、李德裕中外连结，受其赂遗。〔遗，唯季翻。〕承和可驩州安置，元素可象州安置，践言可恩州安置，令所在锢送。〔锢送者，枷锢而防送之。象州至京师四千九百八十九里，恩州至京师六千五百里。〕杨虞卿、李汉、萧澣为朋党之首，贬虞卿虔州司户，汉汾州司马，澣遂州司马。寻遣使追赐承和、元素、践言死。〔韦元素卒如李弘楚之言。〕时崔潭峻已卒，亦剖棺鞭尸。
己亥，以前庐州刺史罗立言为司农少卿。立言赃吏，以赂结郑注而得之。
郑注之入翰林也，中书舍人高元裕草制，言以医药奉君亲，注衔之；奏元裕尝出郊送李宗闵，壬寅，贬元裕阆州刺史。〔阆州，古巴子国，秦为阆中县，西魏为隆州，唐先天中避讳改阆州，至京师一千九百一十五里。〕元裕，士廉之六世孙也。〔高士廉，长孙无忌之舅，事高祖、太宗。〕
时注与李训所恶朝士，皆指目为二李之党，〔恶，乌路翻。二李，谓德裕、宗闵。〕贬逐无虚日，班列殆空，廷中匈匈，上亦知之。训、注恐为人所摇，九月，癸卯朔，劝上下诏：「应与德裕、宗闵亲旧及门生故吏，今日以前贬黜之外，余皆不问。」人情稍安。
24盐铁使王涯奏改江淮、岭南茶法，增其税。〔德宗贞元九年，初税茶，于出茶州县及茶山外商人要路，委所由定三等时，每十税一。长庆元年，盐铁使王播奏茶税一百增之五十。今又改法而增其税愈重矣。〕
25庚申，以凤翔节度使李听为忠武节度使，代杜悰。
26宪宗之崩也，人皆言宦官陈弘志所为。〔见二百四十一卷元和十五年。〕时弘志为山南东道监军，李训为上谋召之，至青泥驿，〔训为，于伪翻。青泥驿在峣关南。〕癸亥，封杖杀之。〔考异曰：旧传曰：「李训既秉权衡，即谋诛内竖。陈弘庆自元和末负弒逆之名，遣人封杖决杀。」按此时李训未为相。今从实录。〕
27郑注求为凤翔节度使，门下侍郎、同平章事李固言不可。丁卯，以固言为山南西道节度使，〔考异曰：宋敏求宣宗实录曰：「固言性狷急，无重望。时训、注用事，虽相之，中实恶与宗闵为党，乃出为与元节度。」按固言锻炼杨虞卿狱，宗闵由是罢相而固言代之，岂得为宗闵党也！今从开成纪事。〕注为凤翔节度使。〔考异曰：开成纪事：「注引舒元舆、李训俱擢相庭。注自诣宰臣李固言求凤翔节度使，固言刚劲不许，惟王涯、贾餗赞从。」其事九月二十五日，纪事误，今从实录。〕李训虽因注得进，及势位俱盛，心颇忌注。谋欲中外协势以诛宦官，故出注于凤翔。其实俟既诛宦官，并图注也。
注欲取名家才望之士为参佐，请礼部员外郎韦温为副使，〔节度副使也。〕温不可。或曰：「拒之必为患。」温曰：「择祸莫若轻。拒之止于远贬，从之有不测之祸。」卒辞之。〔卒，子恤翻。〕
28戊辰，以右神策中尉、行右卫上将军、知内侍省事王守澄为左、右神策观军容使，兼十二卫统军。〔唐因隋制，置十六卫，以十二卫统诸府之兵，曰左、右卫、曰左、右骁骑卫，曰左、右武卫，曰左、右威卫，曰左、右领军卫，曰左、右候卫。至开元间，府兵之法寖坏，乃募骑十二万，分隶十二卫，每卫万人。其后洊更丧乱，十二卫之军无复承平之旧。〕李训、郑注为上谋，以虚名尊守澄，实夺之权也。〔为，于伪翻；下同。〕
29己巳，以御史中丞兼刑部侍郎舒元舆为刑部侍郎，兵部郎中知制诰、充翰林侍讲学士李训为礼部侍郎，并同平章事。仍命训三二日一入翰林讲易。元舆为中丞，凡训、注所恶者，则为之弹击，〔恶，乌路翻。〕由是得为相。又上惩李宗闵、李德裕多朋党，以贾餗及元舆皆孤寒新进，〔餗少孤，客江、淮间。元舆地寒，不与士齿。〕故擢为相，庶其无党耳。
训起流人，期年致位宰相，〔期，读曰翆。〕天子倾意任之。训或在中书，或在翰林，天下事皆决于训。王涯辈承顺其风指，惟恐不逮；自中尉、枢密、禁卫诸将，见训皆震慑，迎拜叩首。〔慑，之涉翻。〕
壬申，以刑部郎中兼御史知杂李孝本权知御史中丞。孝本，宗室之子，依训、注得进。
30李听自恃勋旧，不礼于郑注。注代听镇凤翔，先遣牙将丹骏至军中慰劳，〔丹，姓；骏，名。姓谱：丹姓，丹朱之后。劳，力到翻。〕诬奏听在镇贪虐。冬，十月，乙亥，以听为太子太保、分司，复以杜悰为忠武节度使。
郑注每自负经济之略，上问以富人之术，注无以对，乃请榷茶。于是以王涯兼榷茶使，〔搉，古岳翻。〕涯知不可而不敢违，人甚苦之。
31郑注欲收僧尼之誉，固请罢沙汰，从之。〔是年七月，李训乞沙汰僧尼。〕
32李训、郑注密言于上，请除王守澄。辛巳，遣中使李好古就第赐酖，杀之，〔好，呼到翻。〕赠扬州大都督。训、注本因守澄进，〔注事见二百二十三卷穆宗长庆三年，训事见上八年。〕卒谋而杀之，〔卒，子恤翻。〕人皆快守澄之受佞而疾训、注之阴狡，于是元和之逆党略尽矣。
乙酉，郑注赴镇。
33庚子，以东都留守、司徒兼侍中裴度兼中书令，余如故。李训所奖拔，率皆狂险之士，然亦时取天下重望以顺人心，如裴度、令狐楚、郑覃皆累朝耆俊，久为当路所轧，〔朝，直遥翻。轧，乙辖翻。〕置之散地，〔散，悉但翻。〕训皆引居崇秩。由是士大夫亦有望其真能致太平者，不惟天子惑之也。然识者见其横甚，〔横，户孟翻。〕知将败矣。
34十一月，丙午，以大理卿郭行余为邠宁节度使。癸丑，以河东节度使、同平章事李载义兼侍中。丁巳，以户部尚书、判度支王璠为河东节度使。戊午，以京兆尹李石为户部侍郎、判度支；以京兆少尹罗立言权知府事。石，神符之五世孙也。〔襄邑王神符，淮安王神通之弟。〕己未，以太府卿韩约为左金吾卫大将军。
始，郑注与李训谋，至镇，选壮士数百，皆持白棓，怀其斧，以为亲兵。〔棓，蒲项翻。白棓，犹言白梃也。〕是月，戊辰，王守澄葬于浐水，〔雍录：浐水源出蓝田县境之西，稍北行至白鹿原西，即趋京城。王守澄盖葬于白鹿原西南。〕注奏请入护葬事，因以亲兵自随。仍奏令内臣中尉以下尽集浐水送葬，注因阖门，令亲兵斧之，使无遗类。约既定，训与其党谋：「如此事成，则注专有其功，不若使行余、璠以赴镇为名，多募壮士为部曲，并用金吾台府吏卒，先期诛宦者者，〔先，悉荐翻。〕已而并注去之。」〔去，羌吕翻。〕行余、璠、立言、约及中丞李孝本，皆训素所厚也，故列置要地，独与是数人及舒元舆谋之，他人皆莫之知也。
壬戍，上御紫宸殿。百官班定，韩约不报平安，〔唐制：凡朝，皇帝既升御座，金吾将军奏：「左右厢内外平安。」〕奏称：「左金吾听事后石榴夜有甘露，臣递门奏讫。」〔言夜中闻奏，禁门已扃，于隔门递入以奏也。〕因蹈舞再拜，宰相亦帅百官称贺。〔帅，读曰率；下同。〕训、元舆劝上亲往观之，以承天贶，上许之。百官退，班于含元殿。〔紫宸，内殿也；含元，前殿也。上欲往观甘露，故百官自紫宸退而出，立班于含元殿，以左、右金吾仗在含元殿前左右也。〕日加辰，上乘软舆出紫宸门，〔软舆，盖以裀褥积而为之，下施竡，令人举之。〕升含元殿。先命宰相及两省官诣左仗视之，良欠而还。〔还，音旋，又如字。〕训奏：「臣与众人验之，殆非真甘露，未可遽宣布，〔考异曰：按训与韩约共谋，诈为甘露，而自言恐非真瑞者，盖欲使宦官尽往金吾覆视，因伏兵诛之耳。故二十二日令狐楚所草制书亦云「凶渠仍请其覆视」。今从实录。〕恐天下称贺。」上曰：「岂有是邪！」顾左、右中尉仇士良、鱼志弘帅诸宦者往视之。〔帅，读曰率。〕宦者既去，训遽召郭行余、王璠曰：「来受敕旨！」璠股栗不敢前，独行余拜殿下。时二人部曲数百，皆执兵立丹凤门外，训已先使人召之，令人受敕。独东兵入，〔河东兵也，「东」上逸「河」字。【章：孔本正有「河」字。】〕邠宁兵竟不至。
仇士良等至左仗视甘露，韩约变色流汗，士良怪之曰：「将军何为如是﹖」俄风吹幕起，见执兵者甚众，又闻兵仗声。士良等惊骇走出，门者欲闭之，士良叱之，关不得上。〔关，门牡也。上，时掌翻；下来上同。〕士良等奔诣上告变。训见之，遽呼金吾卫士曰：「来上殿卫乘舆者，人赏钱百缗！」宦者曰：「事急矣，请陛下还宫！」即举软舆，迎上扶升舆，决殿后罘罳，疾趋北出。〔唐宫殿中罘罳，以丝为之，状如网，以捍燕雀，非如汉宫阙之罘罳也。今诸宦者能决之而出，则可知矣。程大昌曰：罘罳者，镂木为之，其中疏通，可以透明。或为方空，或为连锁，甚状扶疏，故曰罘罳，读如浮思，犹曰竰也。因其形似而想其本状，自可见矣。罘罳之名既立，于是随其所施而附着以为之名，其在宫阙则为阙上罘罳，臣朝于君，至阙下复思所奏是也。在陵垣则为陵上罘罳，不莽斫去陵上罘罳，而曰使人无复思汉者是也。却而求之上古，则礼记疏屏亦其物也。疏者，刻为云气而中空玲珑也。又有网户，刻为连文，递为缀属，其形如网也。宋玉曰「网户朱缀刻方连」是也。既曰刻，则是雕木为之，甚状如网耳。后人因此遂有直织继网而张之檐窗以护禽雀者。文宗甘露之变，出殿北门，裂断罘罳而去，是真网也。此又沿放楚辞而施网焉者也。元微之为承旨时诗曰：「橤珠深处少人知，网索西临太液池，浴殿晓闻天语后，步郎骑马笑相随。」自注云：「网索在太液池上，学士候对歇于此。」予按网索，乃是无壁或有窗处，以索挂网，遮护飞雀，故云网索，犹挂铃之索为铃索也。宋元献喜子京召还为学士诗曰：「网索轩窗邃，銮坡羽卫重。」用微之句也。若并今世俗语求之，则门屏镂明格子是也。其制与青琐同类，顾所施之地不同而名亦随异耳。〕训攀舆呼曰：〔呼，火故翻。〕「臣奏事未竟，陛下不可入宫！」金吾兵已登殿；罗立言帅京兆逻卒三百余自东来，〔逻，郎佐翻。〕李孝本帅御史台从人二百余自西来，〔从，才用翻。〕皆登殿纵击，宦官流血呼冤，死伤者十余人。乘舆迤逦入宣政门，〔迤，移尔翻。逦，力尔翻。宣政门，宣政殿门也。〕训攀舆呼益急，上叱之，宦者郗志荣奋拳殴其胸，偃于地。〔郗，丑之翻。殴，乌口翻。偃者，偃仰而仆也。〕乘舆既入，门随阖，宦者皆呼万岁，百官骇愕散出。训知事不济，脱从吏绿衫衣之，〔衣，于既翻。〕走马而出，扬言于道曰：「我何罪而鼠谪！」人不之疑。王涯、贾餗、舒元舆还中书，相谓曰：「上且开延英，召吾属议之。」两省官诣宰相请其故，皆曰：「不知何事，诸公各自便！」士良等知上豫其谋，怨愤，出不逊语，上凓惧不复言。
士良等命左、右神策副使刘泰伦、魏仲卿等各帅禁兵五百人，露刃出合门讨贼。〔复，扶又翻。帅，读曰率。〕王涯等将会食，〔诸宰相每日会食于政事堂。〕吏白：「有兵自内出，逢人辄杀！」涯等狼狈步走，两省及金吾吏卒千余人填门争出；门寻阖，其不得出者六百余人皆死。士良等分兵闭宫门，索诸司，捕贼党。〔索，下客翻；下同。〕诸司吏卒及民酤贩在中者皆死，死者又千余人，横尸流血，狼藉涂地，诸司印及图籍、帷幕、器册俱尽。又遣骑各千余出城亡追亡者，又遣兵大索城中。舒元舆易服单骑出安化门，〔安化门，长安南面西头第一门。〕禁兵追擒之。王涯徒步至永昌里茶肆，禁兵擒入左军。涯时年七十余，被以桎梏，掠治不胜苦，〔被，皮义翻。桎，职日翻。梏，古沃翻。掠，音亮。治，直之翻。胜，音升。〕自诬服，称与李训谋行大逆，尊立郑注。王璠归长兴里私第，〔【章：十二行本「里」作「坊」；乙十一行本同；孔本同。】〕闭门，以其兵自防。〔河东节度之兵也。〕神策将至门，呼曰：「王涯等谋反，欲起尚书为相，鱼护军令致意！」〔鱼弘志时为右神策护军中尉。将，即亮翻。〕璠喜，出见之。将趋贺再三，〔将，即亮翻。〕璠知见绐，涕泣而行；至左军，见王涯曰：「二十兄自反，胡为见引﹖」涯曰：「五弟昔为京兆尹，不漏言于王守澄，〔王涯第二十，王璠第五。漏言事见上卷五年。〕岂有今日邪！」璠俛首不言。又收罗立言于太平里，及涯等亲属奴婢，皆入两军系之。户部员外郎李元皋，训之再从弟也，训实与之无恩，亦执而杀之。故岭南节度使胡证，家巨富，〔证，音正。〕禁兵利其财，托以搜贾餗入其家，执其子冢，杀之。〔冢，音殷。〕又入左常侍罗让、詹事浑鐬、翰林学士黎埴等家，〔左常侍，左散骑常侍也。鐬，火外翻。〕掠其赀财，扫地无遗。鐬，瑊之子也。坊市恶少年因之报私仇，杀人，剽掠百货，〔剽，匹妙翻。〕互相攻劫，尘埃蔽天。
癸亥，百官入朝，〔朝，直遥翻。〕日出，始开建福门，〔建福门，在大明宫丹凤门之右。〕惟听以从者一人自随，〔从，才用翻。〕禁兵露刃夹道。至宣政门，尚未开。时无宰相御史知班，百官无复班列。〔新书仪卫志曰：朝日，殿上设黼扆，蹑席、熏炉、香案，御史大夫领属官至殿西庑，从官朱衣传呼，促百官就列。文武班于两观，监察御史二人立于东西朝堂笂道以麘之。平明，传点毕，内门开，监察御史领百官入。夹阶监门校尉二人执门籍，曰唱籍，既视籍，曰「在」，入毕而止。次门亦如之。序班于通干、观象门南，武班居文班之次。入宣政门，文班自东门而入，武班自西门而入，至合门亦如之。夹阶校尉十人同唱，入毕而止。宰相两省官对班于香案前，百官班于殿庭，左右巡使二人分麘于鼓锺楼下。先一品班，次二品班，次三品班，次四品班，次五品班；每班尚书省官为首。武班供奉者立于横街之北，次千牛中郎将，次千牛将军，次过状中郎将一人，次接状中郎将一人，次押柱中郎将一人，次排阶中郎将一人，次押散手仗中郎将一人，次左右金吾卫大将军。凡殿中省监、少监、尚衣、尚舍、尚辇、奉御分左右，随伞扇而立。东宫官居上台之次，王府官又次之。唯三太、三少、宾客、庶子、王傅隋本品。侍中奏外办，皇帝步出西序门，索扇，扇合；皇帝升御座，扇开，左右留扇各三。左右金吾将军一人奏「左右厢内外平安。」通事合人赞，宰相、两省官再拜升殿。朝罢，皇帝步入东序门。观此，可以知甘露之乱，荡无朝仪矣。〕上御紫宸殿，问：「宰相何为不来﹖」仇士良曰：「王涯等谋反系狱。」因以涯手状呈上，召左仆射令狐楚、右仆射郑覃等升殿示之。上悲愤不自胜，〔胜，音升。〕谓楚等曰：「是涯手书乎﹖」对曰：「是也！」「诚如此，罪不容诛！」因命楚、覃留宿中书，参决机务。使楚草制宣告中外。楚叙王涯、贾餗反事浮泛，〔其叙事浮泛，盖以王涯等非实反也。〕仇士良等不悦，由是不得为相。
时坊市剽掠者犹未止，命左、右神策将杨镇、靳遂良等各将五百人分屯通衢，〔靳，居焮翻。〕击鼓以警之，斩十余人，然后定。
甲子，以右仆射郑覃同平章事。
贾餗变服潜民间经宿，自知无所逃，素服乘驴诣兴安门，自言：「我宰相贾餗也，为奸人所污，〔兴安门，大明宫南面西来第一门。污，乌故翻。〕可送我诣两军！」门者执送西军。〔西军，右神策军也，在大明宫西西内苑中。〕李孝本改衣绿，〔衣，于既翻。〕犹服金带，以帽障面，单骑奔凤翔，〔欲依郑注也。〕至咸阳西，追擒之。
李训素与终南僧宗密善，往投之。宗密欲剃其发而匿之，其徒不可。训出山，〔剃，他计翻。山即谓终南山。〕将奔凤翔，为盩厔镇遏使宋楚所擒，〔盩厔，音舟窒。〕械送京师。至昆明池，训恐至军中更受酷辱，谓送者曰：「得我则富贵矣！闻禁兵所在搜捕，汝必为所夺，不若取我首送之！」送者从之，斩其首以来。
乙丑，以户部侍郎、判度支李石同平章事，仍判度支。前河东节度使李载义复旧任。〔王璠得罪，故载义复旧任。〕
左神策出兵三百人，以李训首引王涯、王璠、罗立言、郭行余，右神策出兵三百人，拥贾餗、舒元舆、李孝本献于庙社，徇于两市。〔唐太庙在朱雀街东第一街之东北来第二坊。太社在街西第一街之西北来第二坊。两市，长安城中东市、西市也。〕命百官临视，腰斩于独柳之下，枭其首于兴安门外。亲属无问亲疏皆死，孩牦无遗，〔牦，直利翻。〕妻女不死者没为官婢。百姓观者怨王涯榷茶，或诟詈，或投瓦砾击之。〔诟，许候翻，又古候翻。詈，力智翻。砾，郎狄翻。〕
臣光曰：论者皆谓涯餗有文学名声，初不知训、注之谋，横罹覆族之祸。〔【章：十二行本「祸」下有「愤叹其冤」四字；乙十一行本同；孔本同；退斋校同；张校同，云无注本亦无。】横，户孟翻。〕臣独以为不然。夫颠危不扶，焉用彼相！〔论语载孔子之言。焉，于虔翻。〕涯、餗安高位，饱重禄；训、注小人，穷奸究险，〔究，极也。〕力取将相。涯、餗与之比肩，不以为耻；国家危殆，不以为忧。偷合苟容，日复一日，〔复，扶又翻。〕自谓得保身之良策，莫我如也。若使人人如此而无祸，则奸臣孰不愿之哉！一旦祸生不虞，足折刑剭，〔易曰：鼎折足，覆公餗，其刑剭，凶。剭，音屋。剭者，诛杀不于市。周制，诛大臣适甸师谓之剭。折，而设翻。〕盖天诛之也，士良安能族之哉！
</div>
    <div class="pagination">
<a href="资治通鉴注_page270.html">上一页</a><span>...</span><a href="资治通鉴注_page266.html">266</a><a href="资治通鉴注_page267.html">267</a><a href="资治通鉴注_page268.html">268</a><a href="资治通鉴注_page269.html">269</a><a href="资治通鉴注_page270.html">270</a><span class="current-page">271</span><a href="资治通鉴注_page272.html">272</a><a href="资治通鉴注_page273.html">273</a><a href="资治通鉴注_page274.html">274</a><a href="资治通鉴注_page275.html">275</a><a href="资治通鉴注_page276.html">276</a><span>...</span><a href="资治通鉴注_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
