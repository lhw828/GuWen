<!DOCTYPE html>
<html>
<head>
    <meta charset="UTF-8">
    <title>宋史全文 - 第 14 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史全文 - 第 14 页/共 50 页</h1>
    <div class="content">　　秋七月，翰林学士欧阳修上疏曰：『陛下临御三十余年而储副未立，此久缺之典也。近闻臣寮多以此事为言，大臣亦尝进议，陛下圣意久而未决，而庸臣愚士知小忠而不知大体者因以为异事，遂生嫌疑之论，此不思之甚也。伏望陛下出于圣断，择宗室之贤者，依古礼文且以为子，未用立为储副也。既可以徐察其贤否，亦可以俟皇子之生。臣又见枢密使狄青出自行伍，遂掌枢密，始初论者以为不可，今三四年间，外虽未见过失，而不幸有得军情之名。且武臣掌国机密而得军情，岂是国家之利?欲乞且罢青枢务，任以一州，既以保全之，亦为国家消未萌之患。』知制诰吴奎言：『陛下在位三十五年而嗣续未立，今之灾沴，乃天地祖宗感发圣意。在礼，太宗无嗣，则择支子之贤者；以昭穆言之，则太祖、太宗之曾孙；以近亲言之，则太宗之曾孙。陛下所宜建立，用以系四海之心。俟有皇子，则退所为后者，颇优春礼数。愿陛下勿听邪说，以误大事。』殿中侍御史吕景初亦言：『商、周之盛，并建同姓。两汉皇子，多封大国。有唐宗室出为刺史，国朝二宗相继尹京。愿择宗子之贤者，使得问安侍膳于宫中，以消奸萌。或尹京典郡，为夹辅之势。』己丑，出内藏库绢二十万疋、银十万两赈贷河北水灾州军。是月，有彗出紫微垣，历七星。其色白，光丈余。
　　八月庚戌朔，日有食之。司马光又上疏曰：『切以为国家者，政有大小，事有缓急。当今事大而急者，在于根本未建，众心危疑。不以此时早择宗室之贤，使摄储副之位，内以辅卫圣躬，外以填安百姓，万一有出于意外之事，可不过为之防哉?』癸丑，复知制诰冯拯为刑部郎中、知江宁府，江南东路转运使唐介为户部员外郎。时殿中侍御史吴中复乞召拯、介还朝，宰臣文彦博因言：『介须为御史。言臣事多中臣病，其间虽有风闻之误，然当时责之太深。请如中复所奏召用之。』故是有命。是日，知谏院范镇言：『近日以来，彗出东方，天意若告陛下将有急兵至，不可晏然复如前日也。陛下以臣言为然，乞以臣前所上章与大臣速定大议，以臣言为不然，乞加臣万死之罪。』乙卯，镇又言：『臣前六奏宗庙社稷大计，四奏进入，两奏奉圣旨送中书。臣两至中书，而中书递相设辞以拒臣，是陛下欲为宗庙社稷计，而大臣不欲为之也。今星变主急兵，万一兵起，大臣家族首领顾不保，其为身计亦已疏矣。就使事有中变而死陛下之职，与其死于乱兵，不犹愈乎?乞陛下以臣此章示大臣，使其自择死所。』庚申，知谏院范镇为户部员外郎兼侍御史知杂事，镇固辞不受。癸亥，枢密使狄青罢枢密使，加同平章事、判陈州。三司使、工部尚书韩琦为枢密使。知益州张方平为三司使。自西鄙用兵，西蜀多所调发。方平还自益州，奏免横赋四十万贯疋，及减兴、嘉、邛州铸钱十余万，蜀人便之。始方平主计京师，有三年粮，而马粟倍之。至是马粟仅足一岁，而粮亦减半，方平遂画漕运十四策。宰相富弼读方平奏上前，昼漏尽十刻，上太息称善。弼曰：『此国计大本，非常奏也。』悉如所启施行。退谓方平曰：『自庆历以来，公论食货详矣。朝廷每有所损益，必以公奏议为本。』其后未期年，而京师有五年之蓄。翰林学士胡宿知审刑院，详议官缺，判院者当择人，荐于上，宿与同列得二人，一人者监税河北，以水灾亏课。同列议曰：『亏课小失，不足白上以累才。』宿不可，至上前，悉白之，且曰：『此人小累，才足惜。』上曰：『果得才，小累何恤?』遂除详议官。同列退，诮宿曰：『详议欲得人，公固欲白上，缘是不得，奈何?』宿曰：『彼得与不得，一详议官尔，是固亦有命也。宿以诚事主，今白首矣，不忍毫发欺君，以丧平生节。为之开陈，听主上自择尔。』同列惊曰：『某从公久，乃不知公所存如此。』范镇言：『伏见国家自废祖宗旧乐用新乐以来，及今四五年，日食星变，冬雷秋电，大雨不时，寒暑不节，不和之气，莫甚此者。使乐无所感动则已，乐而有所感动，则众异之至，未必不由是也。去年十二月晦，大雨雪，大风，宫架【■车垂】坏。元日大朝会，乐作而陛下疾作。臣恐天意以为陛下不应变祖宗旧乐而轻用新乐也。自初议乐时，臣屡论新乐非是，其间书一通，最为详悉。今再具进呈，乞下执政大臣参详臣书，如可采，伏乞且用祖宗旧乐，以俟异时别加制作。』丁丑，诏太常恭谢用旧乐。
　　九月壬午，司马光又上疏曰：『自古帝王即位则立太子，此不易之道也。欲望陛下察臣区区之心，断而行之，使远近焕然，无复忧疑，自然神灵悦于上而灾异伏，众庶喜于下而奸宄消。』范镇亦乞因恭谢大礼决定大议。辛卯，恭谢天地于大庆殿。大赦，改元。癸卯，侍御史范师道知常州，殿中侍御史赵抃知睦州。先是，宰相刘沆进不以道，深疾言事官，因言：『自庆历后，台谏官用事，朝廷命令之出，事无当否，悉论之，必胜而后已。又专务抉人阴私莫辩之事以中伤士大夫，执政畏其言，进擢尤速，遂举行御史迁次之格，满三岁者与知州。』而抃等又尝乞避范镇，请各补外，沆遽引格出之。师道及抃盖尝攻沆之短。中丞张昪等言沆挟私出御史，请留抃及师道。不报。
　　冬十月丁卯，出内藏库银十万两、绢二十万疋、钱一十万贯下河北市籴军储。先是，提举籴便粮草薛向请罢并边入中粟，自京辇钱帛至河北，专以见钱和籴。时杨察为三司使，请用其说，因辇绢四十万疋，当缗钱七十万，又蓄见钱及择上等茶场八，总为缗钱百五十万储之京师，而募商人入钱并边，计其道里远近优增其直，以是偿之，且省辇运之费。唯入中刍豆，计直偿以茶如旧。
　　十一月，判大名府贾昌朝为枢密使。翰林学士欧阳修言：『昌朝禀性回邪，执心倾险，颇知经术，能缘饰奸言，善为阴谋，以陷害良士。小人朋附者众，皆乐为其用。臣愿速罢昌朝，还其旧任，则天下幸甚!』范镇入对垂拱殿[1]，言：『臣前后上章凡十九次，切虑留中，大臣不尽得见。今录进呈，乞付中书、枢密大臣同共参详。』镇待罪几百日，须发为白，至泣以请。上亦泣曰：『朕知卿言是也，当更俟三二年。』镇由是卒辞言职。朝廷不能夺也。己丑，范镇复为起居舍人，充集贤殿修撰。
　　十二月壬子，平章事刘沆罢知应天府。范师道、赵抃既出，御史中丞张昪言：『天子耳目之官，进退用舍，必由陛下，奈何以宰相怒斥之?』又请与其属俱出。吴中复指沆治温成丧，天下谓之『刘弯』。俗谓鬻棺者为『弯』。则沆素行可知。昪等益论辩不已，凡上十七章。沆知不胜，乃自请以本官兼一学士守南京，故有是命。昪弹劾无所避，上谓昪曰：『卿孤特乃能如是。』昪曰：『臣朴学愚忠，仰托睿圣，是为不孤。今陛下之臣，持禄养交者多，而赤心谋国者少，陛下似孤立也。』上为之感动。权知开封府曾公尧为给事中、参知政事，知江宁府包拯为右司郎中、权知开封府。拯立朝刚严，闻者皆惮之，贵岁【杰按：岁，应为戚之误。】宦官为之敛手。旧制，凡讼诉，府吏坐门先收状牒，谓之『牌司』，拯开正门，径使至庭自言曲直，吏民不敢欺。乙卯，天章阁侍讲胡瑗管勾太学。瑗既为学官，其徒益众，太学至不能容，取旁官舍容之。礼部所得士，瑗弟子十常居四五，于是瑗擢经筵，治太学犹如故。
　　丁酉嘉祐二年春正月癸未，翰林学士欧阳修权知贡举。先是，进士益相习为奇僻，钩章棘句，浸失浑淳。修深疾之，遂痛加裁抑。时所推誉皆不在选，嚣薄之士候修晨朝，群聚诋斥之，然文体自是亦少变。
　　吕中曰：唐之文体至韩愈而古，本朝之文至欧阳子而古，谓欧阳子今之韩愈，非溢美矣。然唐文三变，非唐之文变也，乃韩、柳自变于下也，故当时惟韩、柳之徒与之俱变，而天下之文体不为之变，以其变之之权不出于上也。我朝承五季之乱，盖风俗文章屡变之下流，而人心学术一新之都会也。自我太祖、太宗留意文治，而真宗复戎厉词臣之浮靡，仁宗复进好古笃行之士以矫文弊，是其斡旋天下之大势，韩【杰按：韩字疑。】移风俗之要权，益自上始。则文体之变虽在于嘉祐之时，实萌于天圣之初矣。
　　二月，太子太师致仕杜衍卒。自作遗疏，其略曰：『无以少安而忽边防，无以既富而轻财用。宜早建储嗣，以安人心。』
　　三月丁亥，赐进士章衡等二百六十二人及第，一百二十六人同出身。是岁，进士与殿试者始皆不落。已丑，赐诸科三百八十九人及第。庚子，陈州言护国节度使、同平章事狄青卒。谥武襄。青为人谨密寡言，其计事，必审中机会而后发。师行，先正部伍，明赏罚，与士同塞【杰按：塞，寒之误。】饥劳苦，虽敌猝犯之，无一士敢后先者。故其出常有功。喜推其功以与将佐。始与孙沔破贼，谋一出青。贼已平，经制余事，悉以诿沔，退然如不用意者。沔始服其勇，既又服其为人，自以为莫及也。
　　夏四月丙寅，雄州言北界、幽州地大震。司天监言：『据《崇天历》，己亥年日当食正月朔。乞定戊戌年十二月为闰以避之。』诏不许。
　　五月庚辰，并代钤辖、管勾麟府军府军事郭恩与夏人战于断道坞[2]，死之。己亥，诏：『审官、三班院文武官旧皆自投文字乞磨勘转官，有妨廉节。自今更不许自陈。其任西川、广南官岁满前五月，余路前两月，令本院预举行之。』
　　秋七月辛卯，令翰林承旨孙抃、中丞张昪磨勘转运使及提点刑狱课绩，以岁满所上功状分殿最，为上、中、下三等，用唐考功四书之法以稽行实。癸亥，策试贤良方正能直言极谏王彰、材识兼茂明于体用夏噩。彰所对不入等，噩入第四等。
　　八月丁卯，置天下广惠仓。初，枢密使韩琦请罢鬻诸路户绝田募人承佃，以夏秋所输之课给在城老幼贫乏不能自存者。既建仓，乃诏逐路提点刑狱司专领之。戊辰，知谏院陈旭言：『比日内降营求恩赏者甚多，请令中书、枢密院推勘，以正干请之罪。』从之。仍榜御史台、阁门。
　　冬十二月，王洙侍迩英阁，讲《周礼》，至『三年大比，大考州里，以赞乡大夫废兴』，上曰：『古者选士如此，今率四五岁一下诏，故士有抑而不得进者。』戊申，诏：『自今间岁贡举，进士、诸科悉解旧额之半。进士增试时务策三条，诸科增试大义十条。又别置明经科。旧置说书举，今罢之。每秋赋，自县令佐察行义保任之上于州，州长贰复审察得失，然后上本道使者类试。已保任而后有缺行，则州县皆坐罪。若省试而文纰缪，坐元考官。』
　　戊戌嘉祐三年春二月乙巳，太常博士吴及改右正言。及复上疏曰：『同姓者，国家之屏翰；储副者，天下之根本。陛下根本未立，四方无所系心。请择宗室子以备储副，陛下他日有嫡嗣则厚加恩礼，俾令归邸，于理无嫌，于义为顺。』
　　三月辛未朔，翰林学士欧阳修兼侍读学士。修言：『侍读最为清近，祖宗时不过一两人。今与经筵者十四人而侍读十人，外议皆云「经筵无坐处矣。」欲乞罢臣此命，不使朝廷遴选之清职，遂同列授之冗员。』诏不许。修固辞不拜。修又言：『切以学士、待制号为侍从之臣，所以承宴间，备顾问，以论思献纳为职。自祖宗以来，尤所精择。其后员数渐多。往时学士、待制至六七十员，近年稍吝除拜，今犹及四十余员。欲乞检详前史及国朝故事，自观文殿大学士至待制，并各立员数，苟无其人，虚位以待。』己卯，起居舍人范镇知制诰。镇自罢言职，每因事，未尝不以储嗣为言，冀上心感动。及知制诰正谢，又面论之曰：『陛下许臣复三年矣，愿早定大计。』
　　夏四月乙丑，罢修睦亲宅祖宗神御殿。
　　五月壬申，管勾国子监吴中复请自今遇科场补试监生，以四百五十人为额。从之。寻又增一百五十人。初，盐铁副使郭申锡受诏行河，与河北都转运使李参论议不相中，讼参遣小吏黄守忠赍河图属宰相文彦博。御史张伯玉亦奏参朋邪结托有状。乃诏推劾，而申锡、伯玉皆不实。伯玉以风闻免劾。乙酉，诏曰：『朕常患民之好事，而风俗渐靡于薄也，思有以革正之。非吾士大夫躬率以义而导之于善，则何以哉?申锡与参相决河，议论之异，遂成私忿，以至兴狱，置对逾旬。参验所陈，一无实者。士人之行，乃至是乎!使吾细民，何所视效?其降申锡知徐州。』寻改知潦州。
　　六月丙午，平章事文彦博罢为河阳三城节度使、同平章事、判河南府。郭申锡、张伯玉攻彦博虽不胜，彦博亦不自安，数求退。上许之。枢密使、工部尚书韩琦依前官平章事，枢密使贾昌朝罢为景灵宫使，兵部尚书宋庠为枢密使、同平章事，枢密副使田况为枢密使，右谏议、中丞张昪为枢密副使。权知开封府包拯为权御史中丞。拯言：『东宫虚位日久，天下以为忧。夫万物皆有根本，而太子者，天下根本也。根本不立，祸执大焉！』上曰：『卿欲谁立?』拯曰：『臣所以乞预建太子者，为宗庙万世计尔。陛下问臣欲谁【杰按：以上至“拯曰”为衍文。】拯曰：『臣所以乞预建太子者。为宗庙万世计尔。陛下问臣欲谁立，是疑臣也。臣行年七十且无子，非邀后福者。』上喜曰：『徐当议之。』拯又言：『近年内臣禄秩权任优崇稍过，凡事更加裁抑。』又言：『朝廷诏令行之未久，即有改易。乞今后处置事宜、申明制度，更加谨重。』又陈教养宗室之法，请条责诸路监司及御史府自举属官，谏官、御史不避二府荐举者听，两制得至执政私第。事多施行。壬子，上谓三司使张方平曰：『监御厨内臣宝昭齐等宴日擅杀羊羔，且羊羔乃物之未成者，而枉其生理。尝戒使勿杀，今复杀之，不可不惩也。』特冲替。丁卯，交趾贡异兽二，称贡麟。知庆州杜植奏请回降诏书但云『得所进异兽』，足使殊俗不能我欺，又不失朝廷怀远之意。乃诏止称异兽云。
　　秋七月壬辰，复以度支员外郎范祥制置解盐，从三司使张方平及御史中丞包拯之言也。祥自皇祐五年坐他罪责去。祥始言岁入缗钱可得二百三十万，后不能办，至和元年，止百六十九万，遂以元年入钱为岁课定率，量入计出，可助边费十之八。久之，并边复听入刍粟以当实钱，而虚估之弊滋长，券直亦从而贱，岁损官课无虑百万。祥既受命，请重禁入刍粟者。其券在嘉祐已前，每券别使输钱一千，然后予盐。又言：『商人持券，若鬻盐京师，皆亏失本钱。请置官京师，蓄钱二十万缗，以待商人至者。券若盐估钱，则官为售之。券纸六千，盐席十千，毋辄增损，所以平其市估，使不得为轻重。』诏以都盐院监官兼领之。自是稍复祥旧云。权知开封府欧阳修言：『臣伏见谏官陈旭乞请侥求内降之人，委二府劾奏干请者之罪，蒙朝廷依奏施行。臣自权知开封府，未及两月之间，十次承准内降，虽有司执奏，终许公行。然小人干求，未有约束止绝。臣欲乞根究因缘干求之人，奏摄下府勘劾，重行责罚。』
　　八月丁未，诏三司：京西比岁旱，屡蠲民租，其以缗钱十万下本路，助籴军储。
　　九月，恭谢天地之岁。始用薛向议，罢并边入中粟，自京辇钱帛至河北，专以见钱和籴，唯入中刍豆，则仍计直给茶。行之未久，论者谓辇运科折，烦扰居民，且商人入钱者少。刍豆虚估益高，茶益贱。诏翰林学士韩绛、知谏院陈旭即三司经度。绛等言：『自改法以来，边储有备，商旅颇通，未宜轻变。唯辇运之费，宜从官给。旧输税绢，无得折钱。其入中刍豆，罢勿给茶。所在平其市估，至京以银、绸、绢三物偿之。』皆从其说。自是茶法不复为边籴所倾，而通商之议起矣。初，茶法屡变，岁课日削。至和中，岁售钱并本息计之才百六十七万二千余缗，官茶所在陈积，县官获利。无几，论者皆谓宜弛禁便。景祐中，叶清臣尝上疏乞弛禁，三司以为不可。至是，著作佐郎何鬲、三班奉职王嘉麟又皆上书请罢给茶本钱，纵园户留易而官收税租钱，与所在征算，归榷货务，以偿边籴之费。淮南转运副使沈立亦集茶法利害为十卷。宰相富弼、韩琦、曾公亮等决意向之，力言于上。癸酉，命绛、旭及知杂御史吕景初即三司置局议之。
　　冬十月乙巳，出内藏库绸绢十万下河东转运司，助籴军储。甲子，提点江东路刑狱王安石为度支判官。安石献书万言，极陈当世之务。其略曰：『今天下之财力日以困穷，而风俗日以衰坏，患在不知法度故也。』又曰：『今之失，患在不法先王之政，法先王之政者，当法其意而已。法其意，则吾所改易更革，不至乎倾骇天下之耳目，嚣天下之口，而固已合乎先王之政矣。』又曰：『因天下之力以生天下之财，取天下之财以供天下之费。自古治世，未尝以不足为天下之公患也，患在治财无其道尔。』
　　《大事记》曰：安石上书于嘉祐，亦谓方令法度不合先王之政，朝廷欲有所施为变革，一有流俗侥幸之人不悦而非之，遂止而不改为。盖指庆历而言，而安石变法之蕴亦略见于此书，特安石更变之说与仲淹同，而更变之意则与仲淹异耳。呜呼！使庆历之法尽行，则熙、丰之法不变。使仲淹之言得用，則安石之言可塞。今仲淹之志不尽行于庆历，安石之学不用于嘉祐，而乃尽用于熙宁。世道升降之机，识者又于此而三致意焉。
　　十一月癸丑，命翰林学士韩绛、谏官陈旭、御史吕景初同三司详定省减冗费，于是置省减司于三司，自是多所裁损云。已丑，诏置在京都水监，凡内外河渠之事，悉以委之。
　　十二月壬子，御崇政殿，召近臣观河南府所进芝草。上曰：『今日嘉雪大滋宿麦，其瑞大胜芝草也。』即赐喜雪宴于中书。上春秋高，未有继嗣，韩宗彦上书，请修胎养令。
　　己亥嘉祐四年春正月丙申朔，日有食之，遣官祭社。右正言吴及言：『日食者，阴阳之戒。在人事则臣陵君，妻乘【杰按：乘，疑为乖。】夫，四夷侵中国。今大臣无姑息之政，非所谓臣陵君，失在陛下渊嘿临朝，使阴邪未尽屏也。后妃无权幸之家，非所谓妻乘夫，失在左右亲幸骄纵无节也。羌戎顺服，非所谓四夷侵中国，失在将帅非其人，为虏所轻也。』因言孙沔在并州苛暴不法、燕饮无度，庞籍前在并州，轻动寡谋，辄兴堡塞，屈野之衄，为国深耻。沔卒坐废。甲辰，翰林学士胡宿权知贡举。
　　二月，始命韩绛、陈旭、吕景初即三司置局，议弛茶禁。其十月，三司言：『宜约至和之后一岁之数，以所得息钱均赋茶户，恣其买卖，所在收算。请遣官询察利害以闻。』诏遣司封员外郎王靖等分行六路。及还，皆言如三司议便。己巳，诏弛茶禁，因以三司岁课均赋茶户，凡为缗钱六十八万有奇，使岁输县官，比输茶时其出几倍。朝廷难之，为损其半，岁输缗钱三十三万八千有奇，谓之『租钱』，与诸路本钱悉储以侍边籴。自是唯腊茶禁如旧，余茶肆行天下矣。乙亥，诏三司以天下广惠仓隶司农寺。癸卯，诏：『如闻陕西民间多滥铸大钱，以至市易不通。其以见行当三大铁钱并当小铁钱之二。本路官员已支三月俸者，即计其数贴支。『
　　三月，御史中丞包拯奏：『张方平身主大计，而乘势贱买所监临富民邸舍，无廉耻，不可处大位。』故命出守，寻改知应天府。以吏部侍郎宋祁为三司使。丁未，御崇政殿，赐进士刘辉等二百三十人及第，三十二人同出身，诸科一百七十六人及第、同出身。己未，新三司使宋祁知郑州，权中丞包拯权三司使。先是，右司谏吴及言：『祁在定州，纵家人贷公使钱数千缗；及在蜀，奢侈过度。』而拯亦言：『祁益部多游宴，且其兄庠方执政，不可任三司。』故命祁出守，而拯代居其位。翰林学士欧阳修言：『拯在台日，常指陈张方平过失，台中相继论列，方平由此罢去，而以宋祁代之。又闻拯亦曾弹奏宋祁过失，而拯遂代其任。此所谓蹊田夺牛，岂得无过?非整冠纳履、当避嫌疑者也。』疏奏，拯即家避命，不许。久之，乃就职。有上封者论：『义勇为河北伏兵，有事则集于战阵，无事则散归田里，以时讲习。无所败事，今河北义勇是也。』而议者但以为：『城守之备诚于河北邢、冀二州分东、西两路，命二郡守臣分领义勇。万一犬戎猖狂入寇，即两路义勇之师赴援掩击，如是，河北则二十余所常伏锐兵，群胡何恃而不惧哉?』朝廷下其章河北路帅臣等议。时大名府李昭亮等议曰：『分义勇为两路，置官统领，以张用兵之势，外使敌人疑而生谋，内亦摇动众心，恐非寓兵之术也。姑令在所点集训练，三二年间，武艺稍精，渐习行阵。遇有警，得将臣统驭，制其阵队，示以赏罚，何战而不可哉?』
　　夏四月，初，著作佐郎何鬲以皇嗣未立，直疏请访唐、周苗裔，备二王后。下礼院议，曰：『唐室世数已远，惟周则我受禅之所自，义不可废。』诏取柴氏诸房中最长一人，令岁时亲奉周祀，给公田十顷，专管勾陵庙。丙子，吏部郎中何郯同知通进银台司，兼门下封驳事。时封驳职废，郯上言：『本朝设此司，实代给事中之职。乞准王曾、王嗣宗故事，凡有诏敕，并由银台司。』从之。癸未，司徒致仕陈执中卒。礼官韩维议其谥曰：『皇祐之末，后宫之丧，执中不能考正仪典，知治丧皇仪非嫔御之礼，追册位号与宫闱有嫌，建庙用乐逾祖宗旧制；闺门之内，礼分不明。谨按《谥法》：「宠禄光大曰荣」，「不勤成名曰灵」。请谥曰荣灵。』判太常寺孙抃等请易名为『恭』，判尚书考功杨南仲覆议，请谥曰「恭襄』。诏谥曰『恭』。维累疏论列、以谓『责难于君谓之恭。臣之议执中，政以其不恭。』因乞罢礼官，不报。上篆其墓碑曰『褒忠』。
　　五月戊戌，诏曰：『君臣同德，以成天下之务。而过设禁防，疑以私慝，非朕意也。旧制，臣寮不许诣执政私第，执政尝所荐举不得为御史，其悉除之。』始用包拯议也。
　　六月戊辰，同判宗正寺赵良规言：『国家乘百年之运，崇七世之灵，虽神主有合食之名，而太祖虚东向之位。伏请讲求定仪，为一代不刊之典。』礼部尚书王举正等议曰：『大袷之祭，所以合昭穆，尊卑必以受命之，祖居东向之位。本朝太祖实为受命之君，然僖祖以降，四庙在上，故每遇大袷，止列昭穆而虚东向。魏晋以来，亦用此礼。今亲享之盛，谓宜如旧为便。』诏恭依。己巳，宰臣富弼等请加尊号曰『大仁至治』，诏不许。知谏院范师道言：『比灾异数出而崇尚虚文，非所以答天戒。』知制诰刘敞言：『尊号非古也。陛下不受徽号已二十年，奈何一旦增虚名而损实德!』上曰：『朕意亦谓当如此。』故富弼等奏五上，卒不许。太子中允王陶、大理评事赵彦若、国子博士傅卞、於潜县令孙洙并为馆阁编校书籍官，馆阁编校书籍自此始。三馆、秘阁凡八员。丁丑，诏诸路转运使，凡邻路、邻州灾伤而辄闭粜者，以违制坐之。戊寅，是夕，月食几尽。己卯，放宫人二百四十一人，修阴教以答天变也。秋七月，又放宫人二百三十六人。装御营卒桑达数十人酗酒斗呼，指斥乘舆。皇城使以旨捕送开封府推鞫。案成，达弃市。纠察刑狱刘敞移府问所以不经审讯之由，府报曰：『近例，凡圣旨中书门下、枢密院所鞫狱，皆不虑问。』敞曰：『此岂可行邪?』遂奏请自今一准定格。枢密使以开封府有例，不复论可否，进呈报。敞争之曰：『先帝以京师刑狱最烦，故建纠察一司，此则先帝不敢兼于庶狱，庶谨惟有司之任。又朝廷旧法不许用例破条，今顾于刑狱极谨、人命至重之际而废条用例，此臣所不喻也。』上乃以敞章下开封府，著为令。
　　八月乙未，御崇政殿，册试应才识兼茂明于体用科陈舜俞、贤良方正直言极谏钱藻、汪辅之。舜俞、藻所对策并入第四等，辅之亦入等。监察御史里行沈起言其无行，罢之。辅之躁忿，因以书诮让富弼曰：『公为宰相，但奉行台谏风旨而已，天下何赖焉?』弼不能答。
　　九月癸巳朔，御制袷享舞名，文舞曰《化成治定》，武舞曰《崇功昭德》。上自制迎神、送神乐章，诏宰臣富弼等撰《大祚》至《采茨》曲词十八。
　　冬十月癸酉，袷于太庙。大赦。以益州为成都府，并州为太原府。韩琦之在太原也，乞复并州为节镇，诏两制议之。翰林学士胡宿以为：『商为宋星，参为晋星。国家受命，始于商丘。京师当宋之分野。而并为晋地，参商仇雠之星。今欲崇晋，非国之利也。』上是宿议。及琦秉政，因袷享赦书卒复之。宿又以为言，不报。
　　十一月己亥，以河南处士邵雍为将作监主簿，后再命为颍州团练推官，皆辞疾不起。
　　庚子嘉祐五年春正月，有大星坠西南，光烛地，有声如雷。同知谏院范师道言：『汉、晋《天文志》：「天狗所下为破军杀将，伏尸流血。」《甘氏图》：「天狗坠，大贼起。」今备御盗贼，未见其至，虽有将帅，不老而愚；士卒虽多，劲勇者少。夷狄可保也，如州郡何?州郡可保也，如盗贼何?必有名藏险心，乘间而动者。宜择将帅，练卒伍。』诏天下防其未然。
　　三月甲午，诏：三司河东路籴粮草，旧支一分见钱，三分茶。自今并以见钱给之。岁星昼见。己巳，诏书既弛茶禁，论者犹谓茶户困于输钱，而商贾利薄，贩鬻者少。知制诰刘敞、翰林学士欧阳修颇论其事。时朝廷方排众论而行之，不听。
　　夏四月己卯，度支判官、直集贤院王安石同修起居注。安石以入馆才数月，馆中先进甚多，不当赵【杰按：赵，当为“超”之误。】处其右，固辞之。翰林学士承旨孙抃为枢密副使。抃久居侍从，泊如也。人称其长者。及程戡罢，宰臣进拟，例以三司使、御史中丞、知开封府一人补其员。上曰：『朕欲用旧人。』即以命抃。丙戌，命权三司使包拯、右谏议大夫吕居简、户部副使吴中复同详定均税。
　　五月甲午，观文殿大学士庞籍致仕。籍自定州召还，既入见，诣中书求致仕。执政曰：『公康宁如是，且上意方厚，奈何欲去之坚也?』籍曰：『若待筋力不支，人主厌弃然后去，斯不得已尔，岂得为止足哉?』遂归卧于家，前后凡七上表。乃许之。仍诏籍出入如二府仪。丁酉，诏三司置宽恤民力司。
　　六月乙亥，遣官分行天下。访宽恤民力事。
　　秋七月甲午，户部员外郎、知谏院唐介知荆南，从介请也。敕过门下。知封驳事何郯封还之，言：『介为谏官，有补朝廷，不当出外。』诏介复知谏院如故。戊戌，翰林学士欧阳修等上所修《唐书》二百五十卷。刊修及编修官皆进秩，或加职。仍赐器币有差。自天圣初下赦书，即诏民流积十年者，其田听人耕。自是每下赦令，辄以招集流亡募人耕垦为言。又诏州县长吏令佐：能劝民垦辟荒田，增税及二十万已上议赏。久之，天下生齿益蕃，田野加辟，独京西唐、邓间尚多旷土，唐州闲田尤多。或请废为县，知州事赵尚宽曰：『土旷可益垦辟，民稀可益招徕，何必废郡也?』乃按图记召信臣故迹，益发卒复三大陂、一大渠，教民自为支渠，转相浸灌，而四方之民来者云集，比三年，废田尽为膏腴，增户万余。监司上其状，三司使包拯亦以为言。丙午，诏留再任。庚戌，诏曰：『朕乐与士大夫惇德明义，以先天下，而在位殊趣，弗率朕旨：论事之官搜抉隐微，无忠恕长厚之风，使吾俗靡然陷溺于薄，而望教成治立，其可得哉?中书门下其采端实之士，明进诸朝察辩矫激巧伪者加放诎焉。』时御史中丞赵概言：『比年以来，缙绅之论多险刻，竞浮薄，宜戒敕之。』故有是诏。壬子，命吴奎、吴中复、王安石、王陶同相度牧马利害以闻。
　　八月甲子，眉州进士苏洵为试校书郎。洵嘉佑初与其二子轼、辙至京师，翰林学士欧阳修上其所著权书、衡论、机策，宰相韩琦善之，召试舍人院。再以疾辞，故有是命。壬申，诏中外士庶并许上馆阁缺书，每卷支绢一疋，五百卷与文资官。相度牧马利害所吴奎等上言：『自古国马盛衰，皆以所任得人失人而已。汧、渭之间未尝无牧，而非子独能蕃息于周；汧陇之间未尝无牧，而张万岁独能蕃息于唐，此前世得人之效也。然得人而不久其任，久其任而不使专其事，使得专其事而不临以赏罚，亦不可以有功。』欧阳修言：『今之马政皆因唐制，而今马多少与唐不同者，唐世牧地皆与马性相宜，今或陷没夷狄，或已为民田。请下河东、京西转运司，遣官访草地，有可以兴置监牧，则河北诸监有地不宜马，可行废罢。』乙酉，罢诸路同提点刑狱使臣。置江南东西[3]、荆湖南北、广南东西、福建、成都、梓、利、夔路转运判官。丙申，枢密直学士吕公弼同详定均税。
　　十一月丁亥，均州防御使李珣为相州观察使，单州团练使刘永平为齐州防御使。知制诰杨畋封还珣、永平词头，因言：『珣等无尺寸裨补之功，特以外戚故除之，臣恐天下谓陛下忽祖宗谨重名器之训，开亲戚侥幸之门，曲缘私息，轻用王爵。』寻诏他舍人草制。范镇言：『朝廷如以杨畋之言为是，当罢珣等所迁官。倘以为非，即乞却令元当制官命词。』内批不许。既而镇复有论列，遂罢之。辛卯，诏勾当御药院内臣如当转出外而特留者，更不许累寄所迁资序。初，中丞赵概言：『有迁官至遥领团练使者，谓之「暗转」。乞限年明与改官。』故条约之。辛丑，枢密使宋庠判郑州。殿中侍御史吕诲等、右司谏赵抃论庠不才，诏从优礼罢之。参知政事曾公亮依前官充枢密使，枢密副使张昪、礼部侍郎孙抃并为参知下事，翰林学士欧阳修、枢密直学士陈旭、御史中丞赵概并为枢密副使。辛亥，度支员外郎司马光、度支判官王安石同修起居注。光五辞而后受，安石终辞之，最后有旨，令阁门吏赍敕就三司授之。安石不受，随而拜之，安石避于厕。吏置敕于案而去，安石遣人追还之，朝廷卒不能夺。
　　十二月戊寅，右谏议大夫吕公弼知成都府。公弼初至，人疑其少威断。会营卒犯法当杖，不肯受，曰：『宁请剑，不能受杖。』公弼再三谕之，不从。乃曰：『杖国法，不可不受；剑汝所请，亦不汝违也。』命杖而复斩之。军中肃然。
　　辛丑嘉祐六年春三月乙酉，召辅臣观御书『兌州至圣文宣王庙』榜。癸巳，赐进士王俊民等一百三十九人及第，五十四人同出身，诸科一百二人及第，并同出身。己亥，宰臣富弼以母丧去位。庚子，以富弼母丧，罢大燕。时同知礼院晏成裕言：『君臣之义，哀乐所同。请罢春燕，以表优恤大臣之产【杰按：产字疑误。】意。』上亟从其言。
　　夏四月庚辰，枢密副使陈旭知定州，三司使、给事中包拯为枢密副使，知谏院唐介知洪州，右司谏赵抃知虔州，侍御史知杂事范师道知福州，殿中侍御史吕诲知江州。旭始除枢密副使，或言旭阴结宦者史志聪、王世宁等，故有此命。介等遂交章论列。上以其章示旭，旭奏：『臣前任言职，弹斥内臣，多坐黜逐。今言者乃以此污臣，乞付吏辨劾。』上顾谓辅臣曰：『凡除拜二府，朕岂容内臣预议耶?』而介等言不已，故两罢之。
　　吕中曰：宦官宫妾，便于小人而不便于君子者也。后世人主除拜大臣不询于外朝而询于内朝，则过矣。故石显者，贡禹、玄成之所倚也；粱冀者，胡广、赵戎之所托也；高力士者，杨国忠之所恃也。此自古小人未尝不与宦官、宫妾、外戚为一者。我朝所以无内朝之患，以外朝之除拜，在内不得而知；內庭之请谒，在外可得而抑之也。
　　初，诸路敦遣行义文学之士赴京师者二十三人，其至者十六人，皆馆于太学，即舍人院试论策。五月丙戌，赐出身五人。辞不就试，亦以试将作监主簿命之。
　　六月壬子朔，日有食之。初，司天言：『当食六分之半。』是日未初，从西食四分，而阴云雷电，顷之雨。浑仪所言不为灾。权御史中丞王畴言：『顷岁日食于正阳之月，实亦阴晦。宰臣集班表贺，甚失陛下祗畏奉天之意，恐有司或援近例乞贺班者，臣故得以先事而言也。』同判尚书礼部司马光言：『日之所照，周遍华夷。云之所蔽，至为近狭。虽京师不见，四方必有见者。天意若曰：人君为阴邪所蔽，灾慝甚明。天下皆知其忧危，而朝廷独不知也。食不满分者，乃历官术数之不精，当治其罪，亦非所为贺也。』于是诏百官毋得称贺。甲戌，以富弼为起复礼部尚书，平章事。故事，执政遇丧皆起复。弼以为金革变礼，不可用于平世。上五遣使起之，卒不从命。或言：弼初与韩琦同在二府，左提右挈，图致太平。天下谓之『韩富』，既又同为宰相。琦性果断，弼性审谨。琦质直，语或涉俗。俗谓语多者为『絮』。尝议政事，弼疑难者数四，琦意多不决，曰：『又絮耶?』弼变色曰：『絮是何言欤?』又尝言及宰相起复故事，琦曰：『此非朝廷盛典也。』于是弼力辞起复，二人稍有间云。戊寅，同修起居注王安石辞起居注。既得请，又申命之，安石复辞，至七八乃受。于是径迁知制诰，安石遂不复辞官矣。尝有诏：今后舍人院不得申请除改文字。安石与同列言：『若词头所批事情不尽而不得申请，自非执政大臣欲倾侧而为私，则立法不当如此。陛下举天下之事属之七八大臣，方今大臣之弱者，则不敢为陛下守法以忤谏官、御史，强者恣行所欲，而谏官、御史亦无敢忤其意者。陛下两听其所为而无所问，安有朝廷如此，久而无乱者乎?』安石由是与执政忤。枢密副使欧阳修言：『近见谏官唐介、台官范师道等因言陈旭事得罪。陛下自临御以来，擢用诤臣，开广言路。一旦台谏联翩被逐四出，命下之日，中外惊疑。臣谓方今言事者规切人主则易，欲言大臣则难。臣自立朝，耳目所记，景佑中范仲淹言宰相吕夷简，贬知饶州；皇祐中唐介言宰相文彦博，贬春州别驾；至和初吴中复、吕景初、马遵言宰相梁适，皆罢职出外。其后赵抃、范师道言宰相刘沆，亦罢职出外。前年韩绛言富弼，贬知蔡州。今又唐介等五人言陈旭得罪。斥逐谏臣，非朝廷美事，阻塞言路，不为国家之利。欲望召还介等，置之朝廷，以劝守节敢言之士。』
　　秋七月甲午，出内藏库绢二十万疋下河北，助籴军储。壬寅，同知谏院司马光以三札子上殿。其一论君德，曰：『臣窃惟人君大德有三，曰仁，曰明，曰武。仁者非妪煦姑息之谓也，兴教化、修政治、养百姓、利万物，此人君之仁也。明者非烦苛伺察之谓也，知道谊、识安危、别贤愚、辨是非，此人君之明也。武者非强亢暴戾之谓也，唯道所在，断之不疑，奸不能惑，佞不能移，此人君之武也。故仁而不明，犹有良田而不能耕也。明而不武，犹视苗之秽而不能耘也。武而不仁，犹知获而不知种也。三者兼备则国治强，关一则衰，阙二则危，三者无一焉则亡。臣窃见陛下天性慈惠，谨微接下，子育元元，汜爱群生，虽古先圣王之仁，殆无以过。然践祚垂四十年，而朝廷纪纲犹有亏缺，阊里穷民犹有怨叹。意者群臣不肖，不能宣扬圣化，将陛下之于三德万分一亦有所未尽欤?臣伏见陛下推心御物，端拱渊默，群臣各以其意有所敷奏，陛下不复询访利害，尽察得失，一皆可之。诚使陛下左右前后、股肱耳目之臣皆忠实正人，则如此至善矣。或有一奸邪在焉，则岂可不为之寒心哉?伏望陛下以天性之至仁廊日月之融光，奋乾刚之威断，善无微而不录，恶无细而不诛，则唐虞三代之隆何远之有?』其二论御臣。曰：『臣闻致治之道无他，在三而已，一曰任官，二曰信赏，三曰必罚。国家御群臣之道，累日月以进秩，循资途而授任。苟日月积久，则不择其人之贤愚而置高位；资途相值，则不问其人之能否而居重职。非特如是而已，国家采名不采实，诛文不诛意。夫以名行赏，则天下饰名以求功；以文行罚，则天下巧文以逃罪。陛下诚能博选在位之士，使有德行者掌教化，有文学者待顾问，有政术者为守长，有勇略者为将帅。有功则增秩加赏而勿徙其官，无功则降黜废黜而更求能者，有罪则流窜刑诛而勿加宽贷。如是而朝廷不尊，万事不治，百姓不安，四夷不服，臣请伏面欺之诛。』其三论拣军，言：『养兵之术，务精不务多。』上以其一留中，其二送中书，其三送枢密院，戒拣军官。
　　八月庚申，诏三馆、秘阁校宋、齐、梁、陈、后魏、后周、北齐七史书，有不完者访求之。司马光言：『臣切以赦者害多而利少[4]，非国家之善政也。汉大司马吴汉病笃，光武亲临，问所欲言，对曰：「惟愿陛下无赦而已。」王符亦曰：「今日贼良民之盛者，莫大于数赦。」蜀人称诸葛亮之贤亦曰：「军旅屡兴而赦不妄下。」然则古之明君贤臣，未尝以赦为美也。伏望下中书：今后每岁疏决不过一次[5]，或早或晚。或外人不可预期，或遇亲祀南郊之岁，更不疏决，永为定制，庶几为恶之人不敢指以自宽，有所戒惧。丁卯，司马光进《五规》，一曰《保业》，二曰《惜时》，三曰《远谋》，四曰《重微》，五曰《务实》。
　　《保业》略曰：『天下，重器也，得之至艰，守之至艰。王者始受天命之时，天下之人皆我比肩也，相与角智力而争之，智竭不能杭，力屈不能支，然后肯稽颡而为臣。当是之时，有智相偶者别为二，力相参者则为三，愈多而愈分。自非智力首出于世，则天下莫得而一也。斯不亦得之至艰乎?及夫群雄已服，众心已定也，人之性皆以为子孙万世如泰山之不可摇也，于是乎骄惰之情生。轿者，玩兵黩武，穷泰极侈，神怒不恤，民怨不知，一旦涣然，四方糜溃，秦、隋之季是也。惰者，沈酣宴安，虑不及远，善恶杂揉，是非颠倒，日复一日，至于不振，汉、唐之季是也。斯不亦守之至艰乎?』《惜时》略曰：『《周易》泰极则否，否极则泰。《丰》：「亨，宜日中。」孔子传之曰：「日中則昃，月盈則食。」是以圣人当国家隆盛之时，则戒惧弥甚，故能保其令闻，永久无疆也。』《远谋》略曰：『《诗云》：「迨天之未阴雨，彻彼桑土，绸缪牖戶。」迨天之未阴雨者，国家闲暇，无灾害之时也。彻彼桑土者，求贤于隐微也。绸缪牖户者，修敕其政治也。』《谨微》略曰：『宴安怠惰，肇荒淫之基；奇巧珍玩，发奢泰之端；甘言悲辞，启侥幸之除；附耳屏语，开谗贼之门；不惜名器，导僭逼之源；假借威福，授陵夺之柄。凡此六者，其初甚微，日滋月益，遂至深固。比知而革之，則用力百倍矣。』《务实》略曰：『夫安国家、利百姓，仁之实也。保基绪、传子孙，孝之实也。辨贵贱、立纲纪，礼之实也。和上下、亲远迩，乐之实也。决是非、明好恶，政之实也。诂奸邪、禁暴乱，刑之实也。察言行、试政事，求贤之实也。量材能、课功状，审官之实也。询安危、访治乱，纳谏之实也。速勇果、习战斗，治兵之实也。实之不存，虽文之盛美，无为也。』
　　丁亥，御崇政殿，策试贤良方正能直言极谏王介、苏轼、苏辙。轼所对入第三等，介第四等，辙第四等次。时辙对语切宜，胡宿力请黜之，上不许，曰：『求直言而以直弃之，天下其谓我何?』乃收入第四等次。及除官，知制诰王安石疑辙右宰相专攻人主，比之谷永，不肯为词。韩琦笑曰：『彼策谓宰相不足用，欲得娄师德、郝处俊而用之，尚以谷永疑之乎?』已而谏官杨畋见上曰：『苏辙臣所荐也。陛下赦其狂直而收之，此盛德事也。乞宜付史馆。』上悦，从之。戊寅，诏自今知州军监、知县县令有清白不扰而实惠及民者，令本路监司保荐再任；政绩尤异，当加奖擢。
　　闰八月庚子，枢密使曾公亮为吏部侍郎、平章事，参知政事张昪为枢密使。辛丑，枢密副使欧阳修参知政事，翰林学士胡宿为枢密副使。群臣多更张庶事，以革宿币。宿曰：『变法古人所难，不务守祖宗成法，而徒纷纷，无益于治也。』丁未，司马光奏：『臣曾三上章，乞陛下早定继嗣，以遏乱源。伏望取臣所上三章，少加省察。』上时简默不言，虽执政奏事，首肯而已。闻光言，沈思良久，曰：『得非欲选宗室为继嗣者乎?此忠臣之言，但人不敢及尔。』光曰：『臣自谓必死，不意陛下开纳。』上曰：『此何害?古今皆有之。』因令光以所言付中书。光曰：『不可。愿陛下自以意喻宰相。』是日，光诣中书。宰相韩琦问光：『今日复何所言?』光默计此大事，不可不使琦知，思所以广上意者，即曰：『所言宗庙社稷大计也。』琦喻意，不复言。
　　九月癸丑，诏三司如闻河北秋稼甚登，其出内藏库缗钱一百万助籴军储。壬戌，知谏院杨畋、司马光等言：『故事，凡臣僚上殿奏事，悉屏左右内臣，不过去御座数步，恐漏泄机事。』诏自今止令御药使臣及扶侍四人立殿角，以备宣唤。余悉屏之。司马光复奏：『臣向者进说，陛下欣然无难。今寂无所闻，此必有小人言陛下春秋鼎盛，子孙当千亿，何遽为此不祥之事。小人无远虑，特欲仓卒之际援立所厚善者尔。唐自文宗以后，立嗣皆出于左右之意，至有称定策国老、门生天子者。』上大感悟，曰：『送中书。』光至中书见琦等，曰：『诸公不及今议，异日夜半禁中出寸纸，以某人为嗣，则天下莫敢违。』琦等皆唯唯，曰：『敢不尽力!』时知江州吕诲亦上言：『惟陛下思祖宗造宋之艰难，监成安隳汉之基祚，窒奸臣附会之渐，绝后世窥觎之患，早为定断，慰安人心。』
　　冬十月，知谏院杨畋言：『文臣七迁而内臣始得一磨勘，其法不均。宜如文武官例增其岁考。』畋为言事官，顾以士人比阉寺，议者讥其失职。壬辰，起复前左卫大将军、岳州团练使宗实为泰州防御使、知宗正寺。宰相韩琦等与同列奏事。读光、诲二章。未及有所启，上遽曰：『朕有此意，但未得其人。』因左右顾曰：『宗室中谁可者?』琦曰：『此事非臣不敢言，当出自圣择。』上曰：『宫中尝养子二人，小者甚纯，然不慧。大者可也。』琦请其名，上曰：『名某，今三十许岁矣。』议定将退，琦复奏曰：『此事至大，臣等未敢施行。陛下今夕更思之，来日取旨。』明日又启之，上曰：『决无疑也』。琦曰：『事当有所渐，容臣等商量。』所除官时，皇子犹居父丧，乃议起复泰州防御使、知宗正寺。上喜曰：『如此甚好。』琦又曰：『此事若行，不可中止。乞从内批。』上曰：『此岂可使妇人知之?只中书行可也。』遂降此语。至和末，上得疾，文彦博、富弼、刘沆与王尧臣勤【杰按：勤，劝之误。】上早立嗣，上既许之，及疾愈，寝其奏。既而言者相继，范镇、司马光所言尤激切，包拯为中丞，又力言之，上未许，言者亦稍怠。琦一日取《汉书﹒孔光传》怀之以进，曰：『汉成帝即位二十三年无嗣，立弟之子定陶王为太子。成帝中才之主犹能之，以陛下之圣，何难哉?』于是因光等言，卒成上意。
　　壬寅嘉祐七年春正月乙亥，诏太常礼院：『自今南郊，以太祖皇帝定配。改温成皇后庙为祠殿，岁时令官臣以常馔致祭。』初，谏官杨畋上言：『二后并侑，欲以致孝也，而适所以渎乎享帝。后宫有庙，欲以广恩也，而适所以渎乎享亲。请如礼官所议。』故降是诏。初，江湖漕盐既杂恶，又官估高，故百姓利食私盐，由是盗贩者众。捕之急则起为盗贼。虔州官籴盐岁才及百万斤，朝廷以为患，先是[6]，屯田员外郎蔡挺知南安军，常条奏利害。至是，擢挺权提点江西刑狱，使之制置。挺令民首纳私藏兵械，以给巡捕吏卒，令贩黄鱼笼挟盐不及二十斤、不以甲兵自随者，止论算交纲。淮南既团新纲，又捐籴价，岁课视旧额增至三百余万斤，盗贩者稍稍畏缩。朝廷以挺为能，留之江西，积数年乃徙。久之，江西盐皆团纲运，致如虔州焉。权陕西转运副使薛向言：『陕西之兵，厢、禁军凡二十万，其间老弱病患、伎巧占破数乃过半[1]。请下诸路，拣其不任征役者汰之，取占伎巧者论如法。』从之。枢密副使赵概为参知政事，权知开封府吴奎为枢密副使。
　　夏四月壬申，改命起居舍人、知制诰兼侍讲司马光为天章阁待制。先是，光与吕公著并召试中书。光已试而公著终辞。及除知制诰，光乃自言：『拙于文辞，本当辞召，初疑朝廷不许，故黾勉从命。继闻公著终辞得请，臣始悔恨向者之不辞，而妄意朝廷之不许也。』章九上，卒改他官。
　　五月丁未朔，命起居舍人司马光仍知谏院。光上疏曰：『窃以国家之治乱本于礼，而风俗之善恶系于习。上行下效谓之风，薰蒸渐溃谓之化，沦胥委靡谓之流，众心安定谓之俗。及夫风化已失，流俗已成，则虽有辩智，弗能谕也。强毅不能制也，重赏不能劝也，严刑不能止也。自非圣人得位而临之，积百年之功莫之能变也。太祖、太宗知天下之祸生于无礼也，于是以神武聪明躬勤万几，征伐刑赏断于圣意，然后人主之势重而群臣慑服矣。于是剪削藩镇，齐以法度，择文吏为之佐，以夺其杀生之柄。揽其金谷之富[8]，其麾下精锐之士聚诸京师，以备宿卫。制其腹心，落其爪牙，使不得陆梁，然后天子诸侯之分明而悖乱之原塞矣。于是节度使之权归于州，镇员之权归于县。又分天下为十余路，各置转运使，以察州县百吏之臧否，复汉部刺史之职，使朝廷之令必行于转运使，转运使之令必行于州，州之令必行于县，县之令必行于吏民，然后上下之叙正而纪纲立矣。自是申明军[9]，使自押官以上各有阶级，以相临统，小有违犯，罪皆殊死，然后行伍之政肃而士用命矣。此皆礼之大节也，故能四征弗庭，莫不率服，泛扫九州，以陟禹之迹。至于真宗，重之以明德，继二圣之政，宣布善化，销铄恶俗，以至于今，治平百年，此乃陛下当战战栗栗守而勿失者也。臣窃见陛下有中宗之严恭，文王之小心，而小大之政多谦逊不决，委之臣下。诚所委之人常得忠贤则可矣，万一有奸邪在焉，岂不危甚矣哉?古人所谓委任而责成功者，择人而授之职业，丛脞之务，不身亲之也。至于爵禄废置、杀生予夺，不由己出不可也。威福之柄失于人而习以为常，则不可复收也，此明主之所谨也。自景佑以来，国家怠于久安，乐因循而务省事，执事之臣颇行姑息之政[10]，于是胥吏喧哗而斥逐中丞，辇官悖慢而废退宰相，卫士凶逆，其狱不穷奸，泽加于旧，军人骂三司使而法官以为非犯阶级。凡此数者，皆非所以习民于上下之分也。于是元帅畏偏裨，偏裨畏将校，将校畏士卒。奸邪怯懦之臣，至有简省教阅使之骄惰，保庇羸老使之繁冗，屈挠正法使之纵恣，诋訾粟帛使之愤惋。彼既为之，则此效之，下既言之，则上从之，前既行之，则后袭之。苟彼为而此不效，下言而上不从，前行而后不袭，则怒怨聚于其身而祸乱生矣。夫祖宗苦身焦思以变衰唐之俗，陛下高拱熟视以成后魏之风，此臣所以为陛下痛惜也。』又上疏论财利曰：『在随材用人而久任之，在养其本原而徐取之，在减损浮冗而省用之。』己未，知荆南府李参为群牧使。执政初议欲用参为三司使，孙抃独不可，曰：『此人若主计，外台承风刻削，则天下益困弊矣。』乃不果用。
　　六月癸未，单州团练使刘永年为汝州团练使、知代州。敌人取山木积十余里，辇载相属于路。前守惧生事不敢遏，永年曰：『敌伐木境中而不治，他日将不可复制。』遣人纵火。木尽焚之。上其事，帝称善。敌移文代州捕纵火盗，永年报曰：『盗固有罪，然木在我境，何预汝事?』敌不敢复言。
　　秋七月，太常礼院言：『皇祐参用南郊百神之位不应祀法，宜如隋、唐旧制，设昊天上帝五方位，以真宗配，而五人帝、五官神从祀，余皆罢。又当时尝停孟冬之荐，今明堂去孟冬祀日尚远，请复荐庙。前者祖宗并侑，今用典礼独配；前者地祇神州并享，今以配天而亦罢，是皆变礼中之大者也。《开元》、《开宝》二礼，五帝无亲献仪。』诏恭依，而五方帝亦行亲献。丁卯，右卫大将军、岳州团练使宗实辞泰州防御使、知宗正寺，不许。八月，韩琦与欧阳修等私议曰：『宗正之命既出，外人皆知其为皇子矣。不若遂正其名。』修曰：『知宗正寺告敕付阁门，得以不受。今立为皇子，止用一诏书，事定矣。』遂入对，乞听宗实辞所除官。上曰：『勿更为他名，便可立为皇子，明堂前速与了当。』琦因请谕枢密院。张昪至，曰：『陛下不疑否?』上曰：『朕欲民心先有所系属。』昪即再拜称贺。琦等乞帝书手札付外施行。丁丑，琦召翰林学士王珪令草诏，珪请对言：『此大事也，后不可悔。』上指心曰：『此决自朕怀，卿何疑焉。』乃再拜退而草诏以进。已卯，诏曰：『右卫大将军、岳州团练使宗实，皇兄濮安懿王之子，犹朕之子也。少鞠于宫中，而聪知仁贤，见于夙成。夫立爱之道，自亲者始，固可以厚天下之风而上以严宗庙也。其以为皇子。』乙酉，诏太常寺登歌用祝敔。先是，翰林学士王珪言：郊庙升歌之乐，有金、石、丝、竹、匏、土、革而无木音，宜诏有司考乐之失，而合八音之和。于是下礼官议而增置之。辛丑，皇子以肩舆入内，初让宗正，与记室周孟阳谋之。及立为皇子，犹固称疾。孟阳入见，曰：『太尉称疾坚卧，其义安在?』皇子曰：『非敢徼福，以避祸也。』孟阳曰：『假如得请归藩，遂得燕安无患乎?』皇子抚榻而起曰：『吾虑不及此。』遂入内。良贱不满三十口，行李肃然，有书数厨而已。中外闻之相贺。
　　九月乙巳朔，以皇子为齐州防御使，进封钜鹿郡公。
　　《龟鉴》曰：前星未耀，少海尚虚，选四岁宗子养之禁中，是以得储贰之义。时皇祐之四年，上之春秋二十有八也。先是，太常博士张述入疏凡二，语虽激厉，玉音嘉纳。继是吴及言之，赵抃言之，欧阳修言之，文彦博、富弼、刘沆又言之，谏官、御史相率以尽言，而司马虽以并州通守，亦越职而言事。其间如范蜀公自知谏院以至罢言职，前后上章凡十九次。吾观君实与镇书言：『此大事，不言则已，言一出，岂可复反?愿公死争之。』既而蜀公入对，温公召还，前后奏疏，未尝不以国本为虑。蜀公待罪百日，须发为白。其为心至忠切也，上亦泣曰：『朕知卿言是，当更俟三年。』久之，蜀公又曰：『陛下许臣复三年矣，愿早定大计。』温公反覆执奏，且谓：『向者进说，陛下欣然无难。今寂无所闻，此必小人以子孙千亿之言间陛下也。』门生国老之戒，言人之所难言，何切哉。至和元年，各起复，知宗正寺之命始下矣。英宗之为皇子也，封防御使则辞，封钜鹿郡公则辞，封皇子则又辞，凝静谦退，盖得于內学涵养之余。末年韩魏公赞决大计，断以不疑主语，安可中辍之言。自是元良之位正焉，亲受大统。虽我魏公定策之勋，而圣心盖亦先定也，休哉!『此事安可与妇人知』之戒，『决自朕怀，非由大臣』之谕，圣谟洋洋，真可为后代之龟鉴也。
　　辛亥，大飨明堂，大赦。
　　冬十月，度支员外郎蔡抗为广东转运使。先是，岑水铜冶大发官市。诸民止给空文，奸民无所取资，群聚私铸，与江西盐盗合，郡县患之。抗曰：『采铜入官而不畀其直，又从而诛之，岂但民犯法也。』因命铜入即偿直，民尽乐输，私铸遂绝。番禺岁运盐给英、诏二州，道回远，多侵窃杂恶。抗命十舟为一运，使摄官主之，岁终会其课以为殿最。是岁，盐课增十三万缗。乙未，诏天下常平仓多所移用，而不足以支凶年。其令内藏库与三司共支缗钱一百万，下诸路助籴之。
　　十二月丙申，幸龙图、天章阁，召辅臣、近侍、三司使副、台谏官、皇子，宗室、驸马都尉、主兵官观祖宗御书。又幸宝文阁，为飞白书，分赐从臣，下逮馆阁。作《观书诗》，韩琦等属和，遂宴君玉殿。庚子，再会于天章阁观瑞物，复宴群玉殿。上曰：『天下久无事，今日之乐，与卿等共之，宜尽醉勿辞。』又召韩琦至御榻前，别赐酒一卮。从臣沾醉，至莫【杰按：莫，应为暮】而罢。是岁，冬无冰。癸卯嘉祐八年春正月己酉，翰林学士范镇知贡举。二月癸未，上不豫。丙戌，中书、枢密院奏事于福宁殿之西阁，见上所御幄帟裀褥皆质素暗敝，久而不易。上顾韩琦等曰：『朕居宫中，自奉止如此尔。此亦生民之膏血也，可轻费之哉！』
　　三月甲子，御延和殿，赐进士许将等一百二十七人及第，六十七人同出身，诸科一百四七人及第、同出身。乙丑，以圣体康复，宰臣拜表称贺。辛未晦，上暴崩于福宁殿。
　　夏四月壬申朔，辅臣入至寝殿，启皇后召皇子入，使嗣立。皇子惊曰：『某不敢为，某不敢为!』因反走。辅臣共执之。召翰林学士王珪草遗制，韩琦宣遗制。英宗即皇帝位，见百官于东楹。帝欲亮阴三年，命韩琦摄冢宰，辅臣皆言不可，乃止。癸酉，大赦，除常赦所不原者。
　　吕中曰：仁宗在位四十二年，天下安乐，惟仁治而已。唐介以是进言于英宗，则愿其善继仁宗丰功盛德，不可名言而所可見者五事，所以为仁。范祖禹进言于哲宗，則愿以为法，又曰：『我国家之有天下，强不如秦，富不如隋，形势不如汉，土地不如唐，所恃者人心而已。太祖基之，太宗、真宗培之。至我仁祖四十二年，深仁厚德，渗漉天下，刑以不杀为威，财以不蓄为富，兵以不用为功，人才以不作聪明为贤。』以宽厚待民，以恩礼待士夫，而以至诚待夷狄，故熙宁以后民不敢怨，靖康之时民不忍叛者，皆我仁祖之功，此苏忠公所以谓社稷长达终必赖之者，诚确论也。
　　乙亥，群臣表请听政，不从。改名部署曰总管。先是，辅臣奏事，上裁决当理，中外皆称明主。是日晚，忽得疾，语言失序。韩琦与同列入白太后下诏：候听政日，请太后权同处分。从之。壬午，辅臣入对于柔仪殿西阁，皇太后御内东门小殿垂帘听政。司马光上皇太后疏曰：『群生无福，大行皇帝奄弃天下，皇帝继统。往者大行皇帝嗣位之初，章献明肃皇太后保护圣躬，于赵氏实有大功，但以自奉之礼或崇重太过，外亲鄙猥之人或忝污官职，左右谗谄之人或窃弄权柄，此所以负谤于天下。今殿下初摄大政，大臣忠厚如王曾，清纯如张知白，刚正如鲁宗道，质直如薛奎者，殿下当信之用之；鄙猥如马季良，谗谄如郭崇勋者，殿下当疏之远之。若赵氏安则百姓皆安，况于曹氏，必世世长享富贵明矣。赵氏不安则百姓涂地，曹氏虽欲独安，其可得乎?』乙酉，作受命宝，命欧阳修篆其文曰『皇帝恭膺天命之宝。』荧惑自七年八月庚辰夕伏，积二百四十九日，命辅臣祈禳于集英殿。己丑晨，见东方，戊戌，司马光上疏曰：『今者圣体痊平，初临大政，四方之人，拭目而视，倾耳而听，举措云为，不可不审。夫为政之要，在于用人、赏善、罚恶而已，三者之得，则远近翕然向风从化，可以不劳而成，无为而治。三者之失，则流闻四方，莫不解体，纲纪不立，万事隳颓。治乱之原，安危之机，盖在于是。』
　　五月，右司谏王陶充皇子位伴读，屯田员外郎周孟阳、秘书丞孙思恭充皇子位说书。司马光言：『臣闻三代令主置师、傅、保以教其子，又置三少与之燕居。至于前后左右，侍御仆从之人，皆选孝弟端良之士，逐去邪人，毋得在侧，使之日见正事，闻正言，然后道明而德成，心俞而体安。福被兆民，功流万世，此教之所以为益也。今王陶等虽为皇子官属，若不日日得见，或见而遽退，左右前后，侍御仆从，或有佞邪谗巧之人杂处其间，则亲近易习，积久易迁，谄谀易入，诈伪易惑。如此，则虽有硕儒端士为之师传，终无益也。伏望陛下多置皇子官属，博选天下有学行之士以充之，使每日在皇子位，与皇子居处燕游，讲论道义，耸善抑恶，辅成懿德。如此，则必进德修业，日就月将，善人益亲，邪人益疏，诚天下之大幸也。』戊辰，皇子仲鍼、仲纠始就东宫听读。
　　六月癸巳，司马光上太后及帝疏曰：『窃惟今日之事，皇帝非皇太后无以君天下，皇太后非皇帝无以安天下，两宫相恃，犹头目之与心腹也。万一奸人欲有开说，涉于离间者，当立行诛戮，以明示天下。』帝初以忧疑得疾，举措或改常度。其遇宦官尤少恩，左右多不悦者，乃共为谗间，两宫遂成隙。太后对辅臣尝及之，韩琦因出危言感动太后曰：『臣等只在外，见得官家内中保护，全在太后。若官家失照管，太后亦未得安稳。』太后惊曰：『相公是何言?自家更切用心。』琦曰：『太后照管，则众人自然照管矣。』同列为缩颈流汗。或谓琦曰：『不太过否?』琦曰：『不如此不得间。』有传帝在禁中尝失事，众颇惑之。琦曰：『岂有殿上不曾错了一语，而入宫门即得许多错?』琦固不信也，传者亦稍息。
　　《龟鉴》曰：母子之间，人所难言。自魏公一倡而欧阳修继之，吕诲王畴继之，司马光又数数继之。既以保佑之语勉太后，又以顺承之语勉天子，幸也。慈圣以慈称，英宗以孝闻，非魏公之功而谁功?盖亦伟矣。然魏公虽有其功而不自有其功，他日门人亲客燕坐，从容语及定策事，公正色曰：『此仁宗神德圣断，为天下计，皇太后母道内助之力。朝廷定议久矣，臣子何预焉?』劳而不伐，有功而不德，公之襟量盖可想見。《久旱喜雨》诗曰：『须臾慰满三农望，却敛神功寂若无。』公之口不言功，于此见之矣。
　　秋八月庚辰，王珪议上大行皇帝谥曰『神文圣武明孝』，庙号仁宗。司马光言：『人君之职，有三而已：量材而授官，一也；度功而加赏，二也；审罪而行罚，三也。材有短长，故官有能否；功有高下，故赏有厚薄；罪有大小，故罚有轻重。此三者，人君所当用心。』
　　九月辛亥，皇子光国公仲鍼为忠武节度使、同平章事、淮阳郡王，赐名顼。
　　冬十月甲午，葬仁宗皇帝于永昭陵。
　　十一月丙午，祔仁宗神主于太庙，庙乐曰《大仁之舞》。以王曾、吕夷简、曹玮配享庙庭。方帝疾甚时，云为多错，往往触忤太后。韩琦归自陵下，太后遣中使持一封文书付琦。琦启之，则帝所写歌词并宫中过失事。琦即付使者焚毁。及进对帘前，太后呜咽流涕，具言之，且曰：『老身殆无所容，须相公作主!』琦曰：『此病故尔。病巳必不然。子病，母可不容之乎?』太后不怿。欧阳修继言曰：『昔温成骄恣，太后处之裕然，何所不容?今母之不间，反不能忍邪?』太后意稍解。他日，琦等见上，上曰：『太后待我无恩。』对曰：『自古圣帝明王不为少矣，而独称舜为大孝。惟父母不慈爱而子不失孝，乃可称尔。政恐陛下事太后未至，父母岂有不慈爱者?』上大悟，自是亦不复言太后短矣。
十二月己巳，始御延英阁，召侍读、侍讲讲《论语》，读《史记》。刘敞读《史记》，至『尧授舜以天下』，因陈说曰：『舜至侧微也，尧越四岳禅之以位，天地享之，百姓戴之，非有他道，惟其孝友之德光于上下。何谓孝友?善事父母为孝，善兄弟为友。』辞气明畅。上竦体改容，知其以讽谏也。左右属听者皆动色，太后闻之，亦大喜。庚辰，命翰林学士王珪、贾黯、范宁修《仁宗实录》，集贤校理宋敏求、直秘阁吕夏卿、秘阁校理韩维兼充检讨官。

校勘记
[1]垂拱  原作『重拱』，据《长编》卷一八四改。
[2]断道坞  原作『继道坞』，据《长编》卷一八五、《宋史﹒仁宗纪四》改。
[3]东西  原作『东北』，据《长编》卷一九二改。
[4]赦者  原作『赦书』，据《长编》卷一九四、《司马公文集》卷十八《论赦及疏决状》改。
[5]今后  原作「今岁气据《长编》卷一九四、《司马公文集》卷十八《论赦及疏决状》改。
[6]『先是』以下  《长编》卷一九六在本年二月。
[7]占破  『破』字原阙，据《长编》卷一九六补。
[8]揽其  原作『览其』，《长编》卷一九六作『揽其』，是。兹据《长编》《司马公文集》卷二十二《谨习疏》改。
[9]军法  原作『军伍』，据《长编》卷一九六、《司马公文集》卷二十二《谨习疏》改。
[10]颇行  原作『顺行』，据《长编》卷一九六、《司马公文集》卷二十二《谨习疏》改。



宋史全文卷十
宋英宗
　　甲辰治平元年春正月。景灵宫使宋庠屡请老，上曰：『朕初嗣位，何可遽休大臣?』戊申，命庠知亳州。辛酉，诏以仁宗配享明堂。初，礼院奏：乞与两制同议仁宗当配何祭。翰林学士王珪等议，请循周公严父之道，以仁宗配享明堂。知制诰钱公辅议：『太祖则周之后稷，配祭于郊者也，太宗则周之文王，配祭于明堂者也，真宗则周之武王也，虽有配天之功，而无配天之祭。未闻成王以严父之故，废文王而称于武王也。仁宗则周之成王也，虽有配天之业，而亦无配天之之祭。亦未闻康王以严父之故，废文王而移于成王也。当仁宗嗣位之初，傥有建是论者，则配天之祭常在乎太祖、太宗矣。』又诏台谏及讲读官与两制、礼院再详定以闻。御史中丞王畴言：『配考之文见于《易》，严父之义著于经，圣法章明，咸足稽按。臣请依王珪等议，奉仁宗皇帝配享明堂。』知谏院司马光、吕诲议：『窃以孝子之心，谁不欲尊其父者?圣人制礼以为之极，不敢逾也。《孝经》曰：「严父莫大于配天，周公其人也。」孔子以周公有圣人之德，成太平之业，制礼作乐。而文王适其父也，故引之以证圣人之德莫大于孝，答曾子之问而已，非谓凡有天下者皆当以其父配天，然后为孝也。』翰林侍读学士孙抃等奏：『仁宗继体保成，置天下于大安者四十二年，功德于人，可谓极矣。今祔庙之始，遂抑而不得配上帝之享，非所以宣章陛下为后严父之大孝。』诏从抃等议。
　　三月，司马光言：『臣闻陛下昔在藩邸事濮王，承顺颜色，备尽孝道。凡宫中之事，濮王皆委陛下干之，无不平允。陛下事皇太后，当一如濮王然后可；视天下之政，当一如宫中之事然后可。况濮王之亲以恩，皇太后之亲以义，其奉养之谨，非特有所加，则无以取信也。宫中之事小，天下之事大。其听断之勤，非特有所加，则无以致治也。』吕诲言：『陛下孝养之礼，臣不得而知之。安亲之道，诚有未至。何则?累圣成业，靡思经缉；邦国大事，都无裁处；献纳之言，尽决帘帷之下，是陛下自处休佚，而置圣后烦劳，得谓之孝乎?』又言于皇太后曰：『皇帝躬亲治事，勤励如此，在于圣虑，应已慰安。臣愚以谓东殿帘帷宜五七日一御。』
　　夏四月，司马光言[1]：『前代帝王升遐之后，后宫下陈者尽放之出宫[2]，所以遂物情、重人世、省浮费、远嫌疑也。』癸未，放宫人三百二十五人。甲申，御迩英阁。上谕内诗曰：『方日永，讲读官久待对未食，必劳倦。自今视事毕，不俟进食，即御经筵。』故事，讲读毕，拜而退。上命毋拜，后遂以为常。
</div>
    <div class="pagination">
<a href="宋史全文_page13.html">上一页</a><span>...</span><a href="宋史全文_page9.html">9</a><a href="宋史全文_page10.html">10</a><a href="宋史全文_page11.html">11</a><a href="宋史全文_page12.html">12</a><a href="宋史全文_page13.html">13</a><span class="current-page">14</span><a href="宋史全文_page15.html">15</a><a href="宋史全文_page16.html">16</a><a href="宋史全文_page17.html">17</a><a href="宋史全文_page18.html">18</a><a href="宋史全文_page19.html">19</a><span>...</span><a href="宋史全文_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
