<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 45 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 45 页/共 59 页
  </h1>
  <div class="content">
   ３、壬寅，金门羽客、通真达灵元妙先生、视中大夫林灵素，金门羽客、通元冲妙先生、视中奉大夫张虚白，（案：“中奉”毕《通鉴》误作“见奉。”） 特授本品真官，免视法。《纪事本末》卷百二十七。案：《宋史?本纪》系係辛丑日，诏毕《通鉴》亦系壬寅。蔡绦《铁围山丛谈》：政和以后，道家者流始盛，羽士因援江南故事。林灵素等多赐号金门羽客。道士、居士者，必锡以涂金银牌，上有天篆，咸使佩之，以为外饰。或被异宠，又得金牌焉。及后金人之变，群酋长皆佩金银牌为兵号，始悟前兆何不祥也。朱弁《曲洧旧闻》：政和以后，黄冠寝盛，眷待隆渥，出入禁掖，无敢谁何，号金门羽客，恩数视两府者，凡数人。而张侍晨虚白在其流辈中，独不同。上每以“张胡”呼之而不名焉。性喜多学，而於术数靡不通悟。尤善以太一言休咎，然多发于酒，曰“某事后当然”。已而果然。尝醉枕上膝而卧，每酒后尽言，无所讳。上亦优容之曰：“张胡，汝醉也。”宣和间，大金始得天祚，遣使来告，上喜宴其使。既罢，召虚白入，语其事。虚白曰：“天祚在海上，筑宫室以待陛下久矣。”左右皆惊，上亦不怒，徐曰：“张胡，汝又醉也。”至靖康中，都城失守，上出青城见虚白，抚其背曰：“汝前日所言皆应于今日，吾恨不听汝言也。”虚白流涕曰：“事已至此，无可奈何，愿陛下爱护圣躬，既往不足咎也。”

　　（《续宋编年资治通鉴》：九月辛巳，大飨明堂。案：政和七年四月丙子，九月庚子，礼制局奏可考。《九朝备要》云：去岁已行，是夏诏曰：“自今每岁季秋亲祠明堂，如孟月朝献礼，与三年当郊之岁行明堂之礼。”《十朝纲要》，四月己卯亦载是诏。《宋史?艺文志》：《明堂大飨视朔颁布政仪范敕令格式》一部。注云：宣和初，卷亡。今按，当系重和，非宣和也。又《通考》卷七十四《郊社考》：政和七年，明堂成，有司请颁常视朔听朝。诏明堂专以配帝严父，馀悉移于大庆、文德殿。群臣五表陈情，乃从之。礼制局列上明堂七议：“一曰古者朔必告庙，示不敢专，请视朝听朔，必先奏告，以见继述之意。二曰古者天子负扆南乡，以朝诸侯，听朔则各随其方；请自今御明堂正南乡之位，布政则随月而御堂，其闰月则居门焉。三曰《礼记?月令》，天子居青阳总章，每月异礼；请稽《月令》十二堂之制，修定时令，使有司奉而行之。四曰《月令》以季秋之月为来岁听朔之日，请以每岁十月于明堂受新惓，退而颁之郡国。五曰古者天子负扆，公侯伯子男、蛮夷戎狄、四塞之国各以内外尊卑为位；请自今元正、冬至及朝会并御明堂，辽使依宾礼，番国各随其方，立于四门之外。六曰古者以明堂为布政之宫，自今若有御札、手诏，并请先于明堂宣示，然后榜之庙堂，颁之天下。七曰赦书、德音，旧制宣于文德殿；自今请非御楼肆赦，并请于明堂宣读。”九月，诏颁朔布政自十月为始。其月皇帝御明堂平朔左个，颁天运政治及八年戊戌岁运惓数于天下，百官常服立明堂下，乘舆自内殿出，负扆坐于明堂，《大晟乐》作，百官朝于堂下。大臣陛阶进呈所颁布时令，左右丞一员跪请付外施行；宰相承制可之，左右丞乃下授颁政官；颁政官受而读之，讫，出邠门；奏礼毕，皇帝降御座，百官乃退。自是以为常。重和元年九月辛卯，大享明堂，并祀五帝。初，礼部尚书许光凝等言：“《月令》季秋大享帝。说者谓祀祭五帝也。《曲礼》，大享不问卜。说者谓祭五帝于明堂莫适卜也。《周官》大宰祀五帝，则掌百官誓戒。说者谓祀五帝于四郊及明堂，而王安石以谓五帝者五精之君，昊天之佐也，惟其为五精之君，故分位于五室，惟其为昊天之佐，故与享于明堂。自神宗下诏惟以英宗配上帝，而悉去从祀群神。陛下肇新宏规，季秋大享，位五帝于其室，既无以祢配之嫌，止祀五帝，又无群神从祀之黩，则神宗黜六天于前，陛下正五室于后，其揆一也。”从之。乃诏从祀五帝。礼制局言：“祀天神于冬至，祀地示于夏至，乃有常日，无所事卜。季秋大享帝，以先王配，则有常月而未有常日。礼不卜常祀而卜其日，盖月有上辛、次辛，谋及卜筮，所以极严恭之意也。请明堂以吉辛为正。”诏每岁季秋大享，亲祀明堂，罢有司摄事。又诏：“明堂近在宫城，秋享实荐，时事行之久远，宜极简严。其每岁季秋亲祀如孟月朝献礼，更不差五使仪仗等。”自是迄宣和末岁行亲享之礼云。陈桱《通鉴》载：政和七年六月，明堂成，进封蔡京为陈鲁国公辞不受。诏《月令》季秋大飨，亲祠明堂，如孟月朝献礼，罢有司摄事。九月，有事于明堂，赦。十月乙卯朔，初御明堂，颁朔布政。独不载是年大飨明堂事。薛应旂、毕沅《通鉴》俱载四月己卯诏，又云以太上混元皇帝二月十五日生辰为真元节。） 

　　１、闰九月（案：《四史朔闰考闰》九月庚戌朔。） 己未，通直郎、管勾棣州韩君丈人观刘栋为守静先生，视中大夫，栋不受。（《纪事本末》卷百二十七。） 

　　２、乙亥，给事中赵野奏，乞诸州添置道学博士，择本州官兼充，从之。（《纪事本末》卷百二十七。案：吴曾《能改斋漫录》卷十三云：政和八年闰九月，给事中赵野奏：“陛下恢崇妙道，寅奉高真。凡世俗以‘君王圣’三字为名字。悉命革而正之。然尚有以‘天’字为称者，窃虑亦当禁约。”依奏。） 

　　３、丙子，尚书省言：“已降御笔，处分道徒升贡，三岁大比，许襕鞹就殿试，欲令礼部依文士给号，祗候唱名，（案：“祗候”原误“被候”，今据《十朝纲要》改正。） 初入仕并补志士道职已上取旨，并赐褐服，高者，依文士。”从之。（《纪事本末》卷百二十七。案：《九朝编年备要》：政和六年，置道学。重和元年，诏州、县学兼养道流，增置士名。自元士至志士凡十三品，岁大比，许襕襆就试。宣和二年，罢。） 

　　《续宋编年资治通鉴》：闰月，上诏曰：自顷庶事大臣以为可行，朕采诸民，多不谓便。如拘白地与禁榷货，增方田，增酒价，取醋息，河北加折耗米，东南水灾，皆掊克苛削，可即日罢之。案：《十朝纲要》系闰九月壬子御笔。《宋史?本纪》，九月壬午罢，不係闰月事。《九朝编年备要》亦系之闰月。又云：初，郑居中置讲画经费局，使户部尚书高伸推行之。诸路有僦房廊为浮造檐厦侵官地者，则会其丈尺，令输钱，谓之“白地钱”。又添酒价，取醋息及榷场等事。给事中吴敏驳之，以为白地钱何异于德宗之税间架。至是上诏云云。又《宋史》《食货志》：重和初，罢讲画经费局。有司议句收白地，禁榷铁货，方田增税，榷酟增价，量收醋息，河北添折税米等。俄虑骚扰，悉罢之，并焚其条约。《文献通考》卷十七《征榷考》：止斋陈氏曰：“政和五年十二月十一日，令诸路依山东酒价升添二文六分，入无额上供起发，则政和添酒钱也。”崇宁二年，知涟水军钱景允言建立学舍，请以承买醋坊钱给用。诏常平司计其无害公费，乃如所请，仍令他路准行之。先是，元祐初，臣僚请罢榷醋，而户部以为本无禁文，命加约束。至绍圣二年，翟思请诸郡醋坊日息用度之馀，悉归之常平，以待他用。及是景允有请，故令常平司计之。

　　（又蔡京以盐法尚有未尽，请改袋制，且许所过指其税，袋制既与昔不同，必使更买新钞，方带给旧钞，号“对带法”。亦曰“对搭”。指挥既出，一日閒入纳者三十馀万缗，上大骇，而后知对撘之利也。不一二岁必复为之，商人每觉钞行略滞，则贮积以待改法，谓之“趁新钞”。自是盐商大困。案：《十朝纲要》：闰九月丙寅，复行东北末盐法，罢解盐旧法。《九朝编年备要》云：行盐钞对带法。时国用日广，而经费多仰给于榷货务。先是，郑居中再相，与童贯相表悰，主解盐欲以实陕西而擅其利。故居中为罢东北盐而利入顿亏。至是，上悟，乃诏昨有司言解盐便于煮海，故用之，而商贩无利，边籴不行，其复利末盐。于是蔡京私语人曰：“我作盐法，尚未尽也。”上知之，询其所未尽者，京请改袋制云云。宣和三年，诏河北、京东两路税盐与钞盐并行，故商旅不通。可并行钞盐，许客人任便通贩。《通考》卷十六《征榷考》：祖宗以来，行盐钞以实西边。其法，积盐于解池，积钱于在京榷货务，积钞于陕西沿边诸郡，商贾以物解至边入中，请钞以归。物斛至边有数倍之息，惟患无回货，故极利于得钞，径请盐于解池。旧制，通行解盐池甚宽；或请钱於京师，每钞六千二百，登时给与，但输头子等钱数十而已。以此所由州县，贸易炽盛，至为良法。崇宁间，蔡京始变盐法，俾商人先输钱请钞，赴产盐郡授盐，欲囊括四方之钱，尽入中都，以进羡要宠，钞法遂废，商贾不通，边储失备；东南盐禁加密，犯法被罪者众，民间食盐，杂以灰土，解池天产美利，乃与粪壤俱积矣。大常使见行之法售给才通，辄复变易，名对带法，季年又变对带为循环。循环者，已积卖钞，未授盐，复更钞；已更钞，盐未给，复贴输钱，凡三输，始获一直之货。民无赀更钞，已输钱悉乾没，数十万券一夕废弃，朝为豪商，夕侪流丐，有赴水投缳而死者。时有魏伯刍者，本三省大胥也。蔡京委信之，专主榷货务。政和六年，盐课通及四千万缗，官吏皆进秩。七年，又以课羡第赏。其后，伯刍年除岁迁，官通议大夫、徽猷阁待制，既而党附王黼，京恶而黜之。伯刍非有心计，但与交引户关通，凡商旅算请，率克留十分之四以充入纳之数，务入纳数多，以昧人主而张虚最。初，政和再更盐法，伯刍方为蔡京所倚信，建言：“朝廷所以开阖利柄，驰走商贾，不烦号令，亿万之钱辐凑而并至，御府须索，百司支费，岁用之外沛然有馀，则榷盐之入可谓厚矣。顷年，盐法未有一定之制，随时变革以便公私，防闲未定，奸弊百出。自政和立法之后，顿绝弊源，公私兼利。异时一日所收不过二万缗，则已诧其太多，今日之纳乃常及四五万贯。以岁计之，有一郡而客钞钱及五十馀万贯者，处州是也；有一州仓而客人请盐及四十万袋者，泰州是也。新法於今叆二年，而所收已及四十万贯，虽传记所载贯朽钱流者，实未足为今日道也。伏乞以通收四千万贯之数，宣付史馆，以示富国裕民之政。”小人得时骋志，无所顾惮，遂至於此。于时御府用度日广，课入欲丰，申岁较季比之令，在职而暂取告，其月日皆毋得计折，害法者不以官荫并处极坐，微至於盐袋鯗盐，莫不有禁，州县惟务岁增课以避罪法，上下程督加厉。七年，乃降御笔：“昨改盐法，立赏至重，抑配者众，计口敷及婴孩，广数下逮驼畜，使良民受弊，比屋愁叹。悉从初令，以利百姓。三省其申严近制，改奉新钞。”盖帝意未尝不欲审法定令，宽济斯民。有司不能将明帝恩，故比较已罢而复用，钞劄既免而复行，盐囊增饶而复止，一囊之价裁为十一千，既又复为三十三千矣，民力因以扰匮，盗贼滋焉。又云：徽宗时，如两浙之盐，多有变更，自蔡京秉政，废转搬仓之法，使商贾入纳於官。自此为钞盐法，请钞於京师，商贾运於四方，有长引短引，限以时日，各适所适之地远近以为差。蔡京专利罔民，所以盐法数十日一变，盐法既变，则钞盐亦不可用。商贾既纳钱之后钞皆不用，所以商贾折阅甚多，此海盐之一变也。解盐之变，缘徽庙初，雨水不常，围堑不密，守者护视不固，为外水参杂。雨水不常，外水阓满，流入解池，不复成盐，此所以数年大失课利。后大兴徭役，尽车出外水。渐可再复，此是解盐之一变也。） 

　　又大内火，系五千馀间。时天大雨，而火益炽，上是夜微宿於外。案：《九朝编年备要》云：大火自甲夜达晓，系五千馀间。后苑广圣宫及宫人所居几尽，被焚死者甚多。时天大雨，火发，雨如倾，略不少止，而火益炽。或传上是夜微宿於外。然事秘，不可得知。《宋史《五行志》、薛应旂《通鉴》系之九月，陈》、毕《通鉴》系之八月。

　　又录周后，除封崇义公外，以其长世世为宣义郎。案：《东都事略》：丙子，诏曰：“昔我艺祖受礻亶于周，嘉祐中择柴氏一人封崇义公，而三恪之封不及，礼盖未尽。除崇义公依旧外，择柴氏最长见存者为周恭帝后，以其世监周陵庙，与知县请给，以示继绝之仁，为国三恪。”

　　１、十月（案：《宋史?本纪》、薛氏《通鉴》：十月己卯朔，太白昼见。） 壬辰，资政殿学士、知陈州陈洵仁（案：毕氏《通鉴》作“邓洵仁”。） 奏：“本州学係籍学生止有九十一人，而一两月间，士之劝诱入道学及内外舍生愿换道徒者，将与儒士等，委是本州学教授当职官推行有方，提举学事置司在本州遵承诏旨，同共叶力奉行。州学内舍生宋瑀愿换道学内舍生，本人係故翰林学士宋祁》之孙，已两预贡举，行艺清修，自来留心道学。旧有撰到《道论》十篇乃近撰《神霄玉清万寿宫雅》一篇，（案：原脱“寿”字，今据《宋史》、毕《通鉴》诸书补入。） 谨具缴奏呈。”御笔：“宋瑀特与志士，仍许赴将来殿试。”（《纪事本末》卷百二十七。案：《宋史《选举志》亦载宋瑀换道学事，云由是长倅以下受赏有差。赵与时《宝退录》卷一：灵素被旨修道书，改正诸家醮仪，校雠丹经灵篇，删修注解。每遇初七日升座，座下皆宰执、百官、三衙、亲王、中贵，士俗观者如堵。讲说《三洞道经》，京师士民始知奉道矣。此耿延禧所作《灵素传》也。周煇《清波杂志》卷上：云素盛时，一日，有诏两学之士问道於其座下，且遣亲近中贵监莅。灵素既陛座，首诏太学博士王俊乂，久而不出。既出，乃昌言：“昔吾先圣与老聃同德比义，相为师友。岂有抠衣礼黄冠者哉？”闻者骇然。各逡巡而罢。王，海陵人。历宰掾，分符而终。近万元亨典乡郡，虽载姓名于《图经?人物志》，偶遗此一节。《困学经闻》卷二十：林灵素作《神霄箓》，自公卿以下，群造其庐拜受。独李纲、傅崧卿曾几移疾，不行。原注：宣、政间，道教兴行，至有号为女真者，当时以为先兆。《宋史?王俊义传》：俊义字尧明。游学京师，资用乏，或荐之童贯，欲厚聘之，拒不答。林灵素设讲席宝箓宫，诏两学选士问道。车驾将临视推恩，司成以俊义及曹伟应诏，俊义辞焉。人曰：“此显仕捷迳也，不可失。”俊义曰：“使辞不获命，至彼亦不拜。倘见困辱，则以死继之。”逮至讲所，去御幄跬步，内侍呼姓名至再，俊义但望幄致敬，不肯出；次呼曹伟，伟回首，俊义目之，亦不出。既罢，皆为之惧，俊义处之恬然。） 

　　２、庚子，御笔：“道徒止许道士及无妻人入学充，道士服本服，馀服转带幅巾，其襕衤郭指挥勿行。”（《纪事本末》卷百二十七。） 

　　３、癸卯，上御宝箓宫，传度《玉清神霄秘箓》，会者八百人。（《纪事本末》卷百二十七。案：《续宋编年资治通鉴》云：冬十月，上御宝箓宫，度《玉清神霄秘录》，会者八百人。凡天神降临事，盖发端於王老志而极於林灵素。及为大会，灵素讲经，据高座，上为设幄其侧。灵素所言无殊绝者，杂以滑稽喋语，上下为大閧笑，莫有君臣之礼矣。时道士有俸，每一斋施，动获数十万；每一宫观，给田亦不下数百千顷，皆外蓄妻子，置姬媵，以胶青刷鬓，美衣玉食者几二万人。一会殆费数万缗。贫下之人多买青衣幅巾以赴，日得一饫餐而衬施钱三百，谓之“千道会”云。毕《通鉴》“青衣”作“青布”，“一饫”作“一饱”，“而衬”作“及衬”。《宋史?食货志》上：崇宁初，蔡京当国，置居养院、安济坊。给常平米，厚至数倍。差官卒充使令，置火头，具饮膳，给以衲衣絮被。州县奉行过当，或具帷帐，顾乳母、女使，縻费无艺，不免率敛，贫者乐而富者扰矣。三年，又置漏泽园。初，神宗诏：“开封府界僧寺旅寄棺柩，贫不能葬，令畿县各度官不毛地三五顷，听人安厝，命僧主之。葬及三千人以上，度僧一人，三年与紫衣；有紫衣与师号，更使领事三年，愿复领者听之。”至是，蔡京推广为园，置籍，瘗人并深三尺，毋令暴露，监司巡历检察。安济坊亦募僧主之，三年医愈千人，赐紫衣、祠部牒各一道。医者人给手惓，以书所治瘗失，岁终考其数为殿最。诸城、砦、镇、市、户及千以上有知监者，依各县增置居养院、安济坊、漏泽园。道路遇寒僵仆之人及无衣匄者，许送近便居养院，给钱米救济。孤贫小儿可教者，令入小学听读，其衣襕於常平头子钱内给造，仍免入斋之用。遗弃小儿，顾人乳养，仍听宫观、寺院养为童行。宣和二年，诏：“居养、安济、漏泽可参考元丰旧法，裁立中制。应居养之日给秔米或粟米一升，钱十文省，十一月至正月加柴炭，五文省，小儿减半。安济坊钱米依居养法，医药如旧制。漏泽园除葬埋依见行条法外，应资给若斋醮等事悉罢。”陈桱《通鉴》载：政和七年二月，幸上清宝箓宫，命林灵素讲道经。自是每设大斋辄费缗钱数万，谓之“千道会”。令士庶入殿听灵素讲经，帝为设幄其侧，灵素据高座，使人於下再拜请问。然所言无殊绝者，时时杂以捷给嘲诙，以资媟笑，莫有君臣之礼。复令吏民诣宫授《神霄秘箓》，朝士之嗜进者亦靡然趍之。而又载：重和元年九月，帝如上清宝箓宫，度《玉清神霄秘箓》，会者八百人。时道士有俸，每一斋施，动获数十万；每一观，给田亦不下数百千顷。贫下之人，多买青布幅巾以赴，日得一饫餐而衬施钱三百，谓之“千道会”。是则去年已有千道会，而此书只载于是年者，或亦约举而言之耳。且彼云九月，与此云十月不合，未知孰是。薛旂应《通鉴》俱是月甲辰置道官二十六等，道职八等。陈氏毕氏又云有殿侍晨、校籍、授经，以拟待制、修撰、直阁之名。） 

　　４、戊申，承议郎、徽猷阁待制、提举万寿观蔡绦勒停。（《纪事本末》卷百三十一。原注蔡绦《诉神文》节文曰：臣举家兄弟诸亻至皆投名请授神霄秘箓，独臣不愿受。於是九重始大怒，因遣梁师成谕旨，戒臣不许接见宾客。呜呼！事既掣肘，谋既尽露，臣亦决知得罪矣。一日，臣兄来宣谕臣父，将通延福宫江路，彻阊阖门，跨城为道飞桥，入赐第，自此往来无间，君臣相悉。时已大毁民居数千家，如荒野矣。臣不胜愤懑，亟夜草书力争。臣父愕然，实爱惜臣，犹不肯出；臣兄伺知，及郑昂泄臣语，因下开封府捕系昂，尽搜索其箧笥，然独无有。於是昂遂枷项，编管安州。臣始勒住朝参，不许接见宾客；又降御笔，谓臣狂妄，不循分守。特落职，而怒终不解。臣父因赏橘内宴，丐入中禁，独拜恳於太上之前，臣遂得不死。始议贬新州，俄而置诸光州。臣父以为出则必阴杀之。因持之。久乃俾臣父上章，特勒停，令侍养，遇有临幸，则出避耳。案：原本在十一月，今考十一月己酉朔无戊申，此必原本误也。《十朝纲要》系之十月戊申，毕氏《通鉴》同，今据以改，附十月，盖戊申则三十日也。又原注投名请受，“受”误“授”；臣兄来宣谕，“宣”误“军”；“彻阊阖门”作“出阊阖门”；怒终不解，“解”作“改”；赏橘内宴，“橘”作“桔”；始议贬新州，“始”作“姑”。今俱从毕氏订正之。毕《通鉴考异》引此注而辨之云：今按蔡绦之勒停，史不著其所以。据绦自言如此，恐其间有文过之辞。然《宋史?蔡攸传》云：攸以绦锺爱於京，数请杀之，帝不许。则此事为其兄所媒孽，理或然也。） 

　　１、十一月己酉，（案：各本史书俱係十一月己酉朔改元。） 御笔：“道流入官，自一命以上至视品中大夫，宜正名辨礼，以为次迁之格。而文阶近列有馆阁之联，亦宜倣此定制，以待瑰玮高妙不次拔擢之人。今以太虚大夫至金坛郎，同文臣案：“臣”字原缺，据《九朝备要》补入。中大夫至迪功郎为道阶，以侍晨（案：原误“养”。） 为待制，以受经同修撰，至直阁为道职。道阶以年劳迁授道职如文臣，随官带职之制，不限常格，授惟其人，无则阙之。”（《纪事本末》卷百二十七。案：《九朝编年备要》：政和四年，置道阶。重和初，别置道官，自太虚大夫至金坛郎，凡六等，同文臣中大夫至迪功郎。道职自冲和殿侍晨至凝神殿校经，凡十一等。侍晨同待制，校籍同修撰，校经、直阁皆给告身印纸，经道箓院磨勘功过，注授加官差遣，八品用荫，如命官法。） 

　　２、丙辰，中大夫、通真达灵元妙先生林灵素为冲和殿侍晨。（《纪事本末》卷百二十七。案：《宋史》本传称林灵素出入呵引与诸王争道。都人称曰“道家两府”。本与道士王允诚共为怪神，后忌其相轧，毒之死。郭彖《暌车志》云：宣和间，林灵素希世宠倖，数召入禁中，赐坐便殿。一日，灵素倏起趋阶下曰：“九华安妃且至，玉清上真也。”有顷，果中宫至。灵素再拜殿下，继又曰：“神霄某夫人来。”已而果有贵嫔继至者。灵素曰：“在仙班中，与臣等列，礼不当拜。”长揖而坐，俄忽&lt;目咢&gt;曰：“是閒何乃有妖魅气耶？”时露台妓李师师者，出入宫禁，言讫而师师至。灵素怒目攘袂，亟起取御炉火箸，逐而击之，内侍救护得免。灵素曰：“若杀此人，其秘无狐尾者，臣甘罔上之诛。”上笑而不从。） 

　　３、丁卯，茂德帝姬下嫁蔡鞗。（《纪事本末》卷百三十一。案：“鞗”原误“绦”，今订正。毕氏《通鉴》云：父京请免见舅姑行盥馈礼，诏不允。） 

　　４、丙子，提举成都府路学事翟栖筠奏：“王安石参酌古今篆隶而为《字说》，此造道之指南，而穷经之要术也。然字形书画，纤悉委曲，咸有不易之体，世之学者，知究其义，而至於形画，则或略而不讲，从俗就简，转易偏旁，传习既殊，渐失本真。如期、朔之类从月，股、肱之类从肉，胜、服之类从舟，丹、青之类从丹，靡有不辨，而今书者乃一之。若此者不可胜举，故幼学之士，终年诵书，徒识字之近似而不知字之正形，甚可叹也。云云。愿诏儒臣重加条定，去其讹谬，存其至当，一以王安石《字说》为正，分次部类，号为《新定五经字样》，颁之庠序。”诏太学官集众修。《纪事本末》卷百三十。原注《实录》有此，但削去以王安石《字说》为正等语，殊失事实。今取初草元奏，稍增入之。案：《通考》引晁公武《读书志》：《字说》二十卷，皇朝王安石介甫撰。晚年闲居金陵，以天地万物之理著於此书，与《易》相表悰。而元祐中，言者指其揉杂《释》、《老》，穿凿破碎，聋瞽学者，特禁绝之。王氏《自序》曰：“文者，奇耦刚柔杂比以相承，如天地之文，故谓之文；字者，始於一一而生於无穷，如母之字子，故谓之字。其声之抑扬、开塞、合散、出入，其形之衡从、曲直、邪正、上下、内外、左右，皆有义旨，出於自然，非人私智所能为也。与伏羲八卦、文王六十四异用而同制，相待而成《易》，先王以为不可忽，而患天下后世失其法，故三岁一同，同者所以一道德也。秦烧《诗》、《书》，杀学士，而於是时始变古而为隶，盖天之丧斯文也。不然，则秦何力之能为？而许慎《说文》於书之意时有所悟，因序录其说为二十卷，以与门人所推经义附之。惜乎！先王之文缺已久，慎所记不具又多舛，而以予之浅陋考之，宜有所不合。虽然庸讵，非天之将兴斯文也，而以予赞其始，故其教学必自此始。能知此者，则於道德之意已十九矣。”石林叶氏曰：“凡字不为无义，但古之制字不专主义，或声或形，其类不一。先王略别之以为六书，而谓之小学者，自是专门一家之学。其微处遽未易尽通，又更篆隶，损益变易，必多乖失。许慎之《说文》，但据东汉所存，以偏旁类次，其造字之本，初未尝深究也。王氏见字多有义，遂一以义取之，虽六书，且不问矣。况所谓小学之专门者乎！是以每至於穿凿附会，有一字折为三四文者。古书岂如是烦碎哉！学者所以閧然，起而交诋。诚不为无罪，然遂谓之皆无足取，则过也。”

　　５、丁丑，御笔：“先王服制，方圆俯仰，大小形色，悉有象法。自周之衰，礼文残阙，无复制度，因时从容，寝以胡服，施于朝廷。稽古验今，遹追先志，不可不革。可令礼制局先自冠服讨论以闻，适今之宜，倣古之意，当力行之，以革千岁之习。其见服鞾，先次废罢，改用履。”（《纪事本末》卷百三十四。案：《东都事略》丙子日诏。《宋史?舆服志》五亦载此诏，不系月日。） 

　　（《续宋编年资治通鉴》：十一月朔，改元，大赦。案：《十朝纲要》：十一月己酉朔，旦冬至，大赦。是岁，改元。《三朝北盟会编》、《宋史?本纪》、薛氏毕氏《通鉴》俱作己酉朔改元。惟陈《通鉴》失载其事。《通考》卷二百八十四《象纬考》以为：是年十一月辛亥，日中有黑子如李大。） 

　　（又安尧臣上言：“陛下临御之初，尝下诏求言，於是谔士效忠，而憸人乃误陛下，加以诋诬之罪，使陛下负拒谏之谤，故比年天下杜口以言为讳。乃者，宦寺交结权臣，共倡北伐，而宰执以下，无一人肯为陛下言者。臣谓启燕云之役，异时唇亡齿寒，狼子野心，必伺吾隙而逞其所欲矣。”时谓其首沮大义，请置诸法。上以言路久壅，宜导以赏，与补承务郎。案：《三朝北盟会编》：政和八年五月二十七日戊申，广安军草泽安尧臣上书乞寝燕云等事。书曰：政和八年五月二十七日，草泽臣安尧臣谨昧死裁书，百拜献於皇帝陛下。臣观商高宗尝命傅说曰：“朝夕纳诲，以辅台德。”说复於王曰：“惟木从绳则正，后从谏则圣。后克圣，臣不命其承畴，敢不祗若王之休命？”臣每读至此，未尝不掩卷叹息，以为天下万几，一人听断，虽甚忧劳，不能尽察。堂上远於百里，堂下远於千里，以九重之深，而欲尽闻四方万里之远，百辟之忠邪贤佞，生民之利害休戚，顾不难哉？是以帝王之德，莫盛於纳谏。谏行言听，则膏泽下於民，天下同臻於宴安之域，社稷之利也。臣闻陛下临御之初，从谏如流，尝下求言之诏曰：“言而不当，朕不加罪。”於是謇谔之士，冒昧自竭，咸效愚忠，而憸人欲杜塞言路，窃弄威柄，乃营误陛下，加以诋诬之罪，遂使陛下负拒谏之谤於天下久矣！比年以来，言事之臣，朝奏夕贬，天下之人，结舌杜口，以言为讳。乃者，宦寺专命，交结权臣，共倡北伐之议，思所以蠹国而害民，上自宰执，下至台谏，曾无一人肯为陛下言者，以前车为戒，陛下复何赖焉？臣愚谓燕云之役兴，则边衅遂开；宦寺之权重，则皇纲不振，此所以日夜为陛下寒心者也。臣蝼蚁之微，自顶至踵，不足以膏陛下之斧钺，傥使上冒天威，必罚无赦，臣虽死无悔，何惮而不言哉！愿毕其说以献焉。臣闻中国内也，四夷外也。忧在内者，本也；忧在外者，末也。夫天下有外惧，无内忧，盖自古夷狄之於中国，有道未必来服，无道未必不来。圣人以一身寄於巍巍之上，安而为泰山，危而为累卵，安危之机，不在於夷狄之服叛去来也。则有天下国家者，必固本以释末，未尝竭内以事外。虽羁縻制奭之不失，徒使为中国之藩篱耳，曷尝与之谋大事，图大功，俾忧生乎内也。昔王蘘说契丹入塞以牵晋兵，定人皆以为后患，可不鉴哉？古者夷狄忧在内，不在外。外忧之患，吾能固本以释末，将贤而虏惰，即剪灭其患，不及中原泰山之安，有足恃者。内忧之惧，由吾竭内以事外，邦本凋残，海内虚耗，累卵之危，指日可待。外忧之不去，圣人犹且耻之，内忧而不为之惧，臣愚不知天下之所以久安而无变，甚可惧也！陛下亦虑之乎？厥今天下之势，危如累卵，柰何陛下不思所以固本之术，委任奸臣，竭生灵之膏血，欲奉彊胡以取必争之地，使上累圣德，此亿兆所同忧也。且天生北狄，谓之犬戎，投骨於地，狺然而争，犬之常也。今乃摇尾乞怜，非畏吾也，盖边境之上，未有可乘之隙。狼子野心，安得不蓄其锐而伺吾隙以逞其所大欲耶？将见四夷交侵，虽有智者，不能善其后矣！昔秦始皇缵六世之馀烈，既并六国，南取百越之地，以为桂林象郡，北筑长城，而守藩篱，却匈奴七百馀里，其意非以卫边地而救民死，乃贪利而欲广大也，故功未立而天下乱。汉孝武资累世之积蓄，财力有馀，士马彊盛。务恢封略，图制匈奴，患其兼从西国，结党南寇，乃表河曲，列四郡，开玉门，通西域，以断匈奴右臂，师旅之费，不可胜计；至于用度不足，算及舟车，因之以凶年，寇盗并起，始？轮台之地，下哀痛之诏，岂非仁圣之所悔哉？宋文帝元嘉中，比西汉文景分命诸将，经略河南，致拓跋瓜步之师，因而国蹙。陈宣帝缵业之后，拓土开疆，志大不已，遂有吕梁之败，江左日蹙，力殚财竭，旋为隋氏所灭。隋炀帝负其富彊之资，志逞无厌之欲，烦出朔方，三驾辽左，旌旗万里，赋敛百端，四海骚然，土崩鱼烂，丧身灭国。唐太宗定海内，时称英主，然而东有辽海之军，西有昆邱之役，师旅数动，百姓疲劳，虽未至於祸败，然不免有中材庸主之讥。明皇开元之际，宇内谧如，边将邀宠，竞图战伐，西陲青海之戍，辽东天门之师，碛西怛逻之战，云南渡泸之役，没於异域数十万人，幽寇乘之，天下离溃。是皆穷兵贪地，好功勤远，罔守持盈之道，不顾劳民之弊，孰若周宣中兴，猃狁为害，追至太原，及境而止，盖不欲敝中国怒远夷也，故享国日久，诗人咏其美。孝文专务，以德化民，凡有不便，辄弛以利民，与匈奴结和亲，后乃背约，入盗边，令备守，不发兵深入，恐劳百姓，是以国富刑清，汉祚日永，天下归仁。孝元亦纳贾捐之之议，弃珠崖之陋，后世以为美谈。东汉建武中，人康俗阜，臧宫、马武请殄匈奴，报曰：“舍近谋远者，劳而无功；舍远谋近者，逸而有终；务广地者荒，务广德者强；保其有者安，贪人有者残。”自是诸将莫敢复言兵事，可谓深达治源者乎！历观前世，虽征讨殊类，时有异同，势有可否，谋有得失，事有成败，然毒蠹四表，疮痍兆姓，未尝不由好大喜功，竭内事外者也。昔人谓国虽大，好战必亡。故圣人务德，不务广土，王者不治夷狄。《春秋》亦内诸侯而外夷狄，非谓中国之力不能制之，以其言语不通，贽币不同，种类乖殊，习俗诡异。居於绝域之外，山河之表，崎岖川谷险阻之地。是以外而不内，疏而不戚，政教不及其人，正朔不加其国，诚不欲竭内以事外故也。樊哙尝愿得十万众，横行匈奴中，季布谓其可斩；冯奉世矫诏斩莎车王，宣帝议加爵赏，萧望之谓矫制违命，虽有功不可为法，恐后奉使者为国家生事；陈汤诛郅支，匡衡劾其矫制而颛命；郝灵荃斩默啜，姚崇虑彼邀功者生心，三朝终不加赏，抑有由矣！是故古者天子守在，四夷来则惩而奭之，去则备而守之，其慕义而贡献，则接之以礼，羁縻不绝，使曲在彼，乃圣王制奭夷狄之常道也。在昔东胡避李牧，北虏惮郅都，南蛮服孔明，西戎畏郝玭，此四人者，皆明智而忠信，宽厚而爱人，君臣同体，固守边疆，故能威震四夷，胡人不敢南下而牧马，士不敢弯弓而报怨。或有侥倖一时，为国生事，兴造边隙，邦宪具在，夫何患云？我太祖皇帝拨乱反正，躬擐甲胄，总熊罴之众，当时将相大臣，皆所与取天下者，然卒不能下幽、燕两州之残寇，岂勇力智慧不足哉？盖二州之地，犬戎所必争者，不忍使吾赤子重困锋镝，乃置而不问；章圣皇帝澶渊之役，以匈奴大举来寇，不得已而与战，既战而胜，乃听其求和，遂与之盟，逡巡引兵而退。盖亦欲固邦本而不忍困民力也明矣！伏愿陛下思祖宗积德之艰，监历代君臣之失，杜塞边隙，务守景德旧好。慎选忠义智勇之人，如郅都者使守险塞，而严军高垒毋战，闭关扼险，荷戈而守之，无使夷狄乘閒伺隙，窥我中国。上以安宗庙，下以保生灵，岂不韪欤？臣前所谓燕云之役兴，则边隙遂开者，此也。臣观自古国家之败，未尝不由宦者专政，当时君臣之心，非不知其然，而因循信任，不能断而驭之。故终至委靡颓敝，倾覆神器，不可支吾而后已。大抵此曹手执帝爵，口衔天宪，则臣下之死生祸福在焉。出入卧内，靡閒朝夕，巧於将迎，则君心为之密移；况隆以高爵，分以厚录，加之以信任，以资其威福之权哉！我宋开基太祖皇帝，鉴前世之弊，务行戋刂削，内品供奉，不过二十人，徒使供门户扫除之役。宝元以后，员数倍增，录廪从优。咸平中，洛苑使秦翰、雷有终因讨王均之乱，既而有功，授以思州刺史；自后刘保信等初无纤毫之功，咸启侥倖之心，乃攀援前史，遂皆遥领团练刺史，议者否之。继以明道，制命出於帏幄，威福假於宦寺，斜封墨敕，授之匪人，委用渐大，兹风一扇，先朝之典制尽废，当时台谏，以死争之，期必行而后已。今乃不然，宦寺之数不知其几，但见腰金拖紫，充满朝廷，处富贵之极，忘分守之严，专总威权，决议中禁，蔽九重之聪明，擅四海之生杀。怀谄谀之心，曲媚营求者，则举而登用；励匪躬之操，直情忤意者，则旋见排斥。以致中外服从，上下屏气，府第罗列，大都亲族，布满丹陛。南金和宝，冰绡雾縠之积，富侔天子；嫱媛侍儿，歌童舞女之玩，僣拟后宫。狗马饰彫文，土木被缇绣，更相援引，同恶相济。一日再赐，一月累封，爵位极矣！田园广矣！金缯益矣！奴婢官矣！搢绅士大夫尽出其门矣！非复向时掖廷永巷之职，闺牖房闼之任也！皇纲何由而振耶？是以贤才嗟讟，志士穷栖，莫此为甚。昔人谓宦者专而国命危，良有以也！臣布衣贱士，无官守言责，不敢纤悉条具，上渎圣聪。请以误国之大者童贯而论之：臣谨按，贯起自卑微，本无智谋，陛下付以兵柄，俾掌典机密。自出师陕右，已弥岁祀，专以欺君罔上为心，虚立城砦，妄奏边捷，以为己功；汲引群小，易置将吏，以植私党，交通馈遗，鬻卖官爵，超躐除授，紊乱典常。有自选调不由荐举而改京秩者，有自行伍不用资格而得防团者，有放逐田里不应甄叙而擢登清禁者，有讬儒为奸愦不知书而任以兰省者。或陵德鲜礼，不通世务，徒以家累亿金，望尘拥拜，公行贿赂，而致身青云者，比比皆是；或养骄恃势，不知古今，徒以门高阀阅，摇尾乞怜，侥倖请讬而立登要津者，纷纷接踵。一时鲜廉寡耻之人，争相慕悦，侵渔百姓，奉其所欲，惟恐居后。兵法，战士躬冒矢石，伤有金帛之赐，死有襃赠之荣。自兵权归贯，纷更殆尽，伤战之卒，秋毫无所得，死者又诬以逃亡之罪，赏罚不明，兵气委靡。凯还未久，书品已崇，庖人既卒扫门执鞭之隶，冒功奏赏，有驯致节钺者，名器一何轻哉！山西劲卒，贯尽选为亲兵，实自卫也。方战伐之际，他兵躬行阵之劳，班师之后，亲兵冒无功之赏，意果安在！此天下所共憾，而陛下恬然不顾也。贯为将帅，每得内帑金帛以济军需，悉充私藏，乃立军期之法，取偿於州县。依势作威，倚法肆贪，暴赋横敛，民不堪命，将士为之解体，贯方且意气洋洋，自为得计，凶焰悖然。台谏之臣，閒有刚毅不回之士，爱君忧国，一言议及，则中以危法，遂使天下不言而敢归怨陛下矣。今者中外之人，咸谓贯深结蔡京，同纳燕人李良嗣以为谋主，其倡北伐之议。经营既久，国用匮乏，乃始方田以增常税，均籴以充军储。茶盐之法，朝行暮改，民不奠居；加之以饥馑，迫之以重敛，其势必无以自全。陛下苟能速革其弊，则赤子膏血，不为此曹涸也。今天下之民，被兹毒蠹久矣！其贫至矣！养生送死不足之憾，亦深矣！昔人谓刻核太至者，必有不肖之心应之。臣愚深恐无恒心之民，以刻核太至，不能自安，或起不肖之心，其患有至於不可奭者。况天视自我民视，天听自我民听，民积怨气，天心悯焉，非朝廷福也。刘蕡谓自古宦者预军政，未有不败国丧师者。其言载之青史，虽愚夫莫之或非。陛下傥优游不断，异时祸稔萧墙，奸生帏幄，追悔何及？伏愿陛下扩天日之明，塞阴邪之路，制侵陵迫胁之心，复门户扫除之役，使安其分可也。史臣亦谓宦者乱人之国，其源深於女祸，陛下何苦暱之，此臣愚所不识也。恭惟陛下以社稷为心，生灵为念，思祸患於未萌之机，戒其所当戒，更其所当更，断自宸衷，决而行之，无恤邪论之纷纷，天下幸甚！臣前所谓宦寺之权重则皇纲不振者，此也。臣一介草茅，世食陛下之禄，沐浴陛下膏泽久矣！当此之时，人各隐情，以言为讳。臣轻吐狂直，上触天威，非不知言出而祸从，计行而身戮，盖痛纪纲之坏，哀生灵之困，变乱将起，社稷将危，忠愤所激，有不能自已者，不识陛下能赦之否？臣闻唐贞观时，有上封事者，或不切事，文皇厌之，欲加谴黜。魏郑公谏曰：“古者立谤木，欲其闻己过。封事，其谤木之遗乎。陛下思闻得失当否，咨其所陈。言而是乎，为朝廷之益；非乎，无损於政。”帝悦，皆劳遣之。今臣忄卷忄卷，非望陛下之劳遣，愿陛下咨其所陈，摭其实而行之，使纳谏之君，不独专美於前代，臣子之至愿也。惟陛下裁之。呜呼！犯颜逆鳞者，人臣之尽忠；广览兼听者，圣人之盛德。臣之所以自爱者，可谓忠矣！陛下所以处臣，宜如何焉？愿少缓天诛，庶开忠谠之路，永保无穷之基；倘或不容，身首异处，取笑士类，亦臣所不恤也！臣无任昧死，俯伏听命之至！臣诚惶诚恐！顿首谨言。九月一十九日戊午，圣旨：将安尧臣书送尚书省，众议以闻。十一月十三日辛酉，安尧臣上书颇有可采，除承务郎。是日，御批云：比缘大臣谏议，恢复燕云故地，安尧臣远方书生，既陈历代兴衰之迹，达於朕听，臣僚咸谓毁薄时政，首沮大事，乞重行窜殛。朕以承平日久，言路壅蔽，敢谏之士，不忍寘之典刑，议加爵赏，佥论未允，朕独何私。契勘安尧臣崇宁四年，已曾许用安惇遗表恩泽奏补，因惇责降，遂寝不行。今惇虽未复旧官，可特与正奉大夫遗表恩泽。令吏部检元状先次补尧臣。尚书吏部恭奉御笔，比缘大臣云云，至补尧臣。本部寻检到崇宁四年七月十一日，都省批送下故特进安惇妻清河郡夫人张氏陈乞补尧臣状，详覆遵依御笔施行。故追复正奉大夫安惇遗表，恩泽与亲姪。尧臣文资右拟补承务郎。惇广安军人，在哲宗朝为枢密使。主上即位之初，其子郊，尝指斥乘舆，有不欲立上之语，后为族人所告，敕令合州根治。既得其实，郊乃弃市。惇去十官，至是复正奉大夫。《玉照新志》云：此疏为王处厚之姪孙尧臣上。） 

　　１、十二月（案：《宋史?本纪》、《十朝纲要》俱云十二月戊寅朔，复京西钱监。） 己卯，诏：“九鼎新名，乃狂人妄有改革，皆无稽据，宜复旧名，圜象徽调阁仍旧。”狂人，指王仔昔也。《纪事本末》卷百二十七，又卷百二十八。原注仔昔始寓蔡京第，后居上清宝箓宫。已而宫人有为道士亦居宝箓宫者，以奸事疑似发，因逐仔昔于城外东太一宫囚之。仔昔性傲，上初待以客礼，故仔昔视宦阉若奴仆，又欲使群道士皆师己。及林灵素出，仔昔宠遽衰。众乃使道士孙密告仔昔不逊语，下开封府狱死。陷仔昔者，宦官冯浩尤力。此据蔡绦《史补》及《丛谈》增入。绦谓仔昔死在政和七年。按宣和元年十二月二日，乃复九鼎旧名，指仔昔为狂人，则仔昔诛死当在重和元年，今因复鼎名，附见其事。

　　２、庚辰，礼制局奉诏易鞾为履。履有絇、繶、纯、綦，（案：“纯”原误“纸”，今据《宋史》、《通考》订正。） 请倣古制，皆随服之色。从之。（《纪事本末》卷百三十四。案：《宋史?舆服志》五载：礼制局奏：“履有絇、繶、纯、綦，古者舄履各随裳之色，有赤舄、白舄、黑舄。今履欲用黑革为之，其絇、繶、纯、綦并随服色用之，以倣古随裳色之意。”诏以明年正旦改用。） 

　　３、丙申，御笔：“庄、周、列、奭、寇所著书，与《太上真经》并行，方之孔门，不在孟轲、杨雄下。其令神霄玉清万寿宫使司议所以襃显之，设像并配太上祠。”（《纪事本末》卷百二十七。） 

　　４、庚子，礼制局奏：“履随其服色。而武臣服色一等，当议差别。”诏文武大臣以上具四饰，朝请郎、武功郎以下去繶，从义、宣教郎以下至将校、伎术官去繶、纯。（《纪事本末》卷百三十四。案：《宋史?舆服志》五亦载此条，不系月日。又云：当时议者以鞾不当用之中国，实废释氏之渐云。） 

　　５、壬寅，御制《明堂颂》。（《纪事本末》卷百二十五。） 

　　６、御笔：“道士简格，褐衣银木，紫衣者木或槐木，师号以上象牙。”（《纪事本末》卷百二十七。） 

　　７、丁未，推修《国朝会要》，帝系、后妃、吉礼三类赏，良嗣实窜名参详，与转一秩焉。此据岳珂《桯史》卷五补入。（案：《桯史》云：赵良嗣既来降，颇自言能文，閒以诗篇进，益隆眷遇，至命兼官史局令。又云：后既坐诛，其所自为凡数十卷，时人皆唾去不视，荡燬无收拾者。） 

　　（《续宋编年资治通鉴》：十二月，置裕民局。案：《宋史?本纪》、《十朝纲要》俱係己丑日。《九朝编年备要》云：以延康殿学士徐处仁言科敛、折变、支用、坐仓之为害民故也。仍设五事，命蔡京提举，处仁为详定官。于是用事者恐其过有裁损，不悦之矣。时京复行夹锡钱于中州，处仁言锡钱但可行于关陕耳。京怒其不附己，欲去之，风侍御史张朴劾处仁罪，出知扬州，而局亦寻罢。《宋史?徐处仁传》：处仁言：“昔周以冢宰制国用，於岁之杪，宜会朝廷一岁财用之数，量入为出，节浮费，罢横敛，百姓既足，军储必丰。”上称善，诏置裕民局讨论振兵裕民之法。蔡京不悦，言者谓：“今设局曰‘裕民’，岂平日为不裕民哉？”乃罢局，出处仁知扬州。未几，以疾奉祠归南都。又考《十朝纲要》，罢裕民局在宣和元年正月辛亥日。） 

　　又女真阿骨打称帝。女真其初酋长本新罗人，号完颜氏。完颜犹汉言王。女真妻之以女，生二子，其长即胡来也。自此传三人，至杨歌太师以至阿骨打，身长八尺，状貌雄伟，沈毅寡言笑，顾视不常，而有大志。有杨朴者，辽东人也，劝阿骨打称帝，以其国产金，故号大金。遣人请天祚求封册。天祚遣使备衮冕册为东怀皇帝。案：《九朝编年备要》又云：朴劝阿骨打遣人请天祚求封册，天祚付南北面大臣议。萧奉先等喜，以为自此可无患矣，请许之。天祚遂遣使备衮冕之服，册阿骨打为东怀皇帝。阿骨打召杨朴等观验，以仪物不纯用天子之制，大怒，欲斩其使。诸酋为请，乃解，尚人笞百馀。寻遣还，要其称大金皇帝兄，不然，则提兵取上京。天祚恶闻女真事，萧奉先揣其意，不以闻。明年，上京破，和议遂格。《契丹国志》曰：时有杨朴者，辽东铁州人也，本渤海大族，登进士第，累官校书郎。先是高永昌叛时，降女真，颇用事，劝阿骨打称皇帝，改元天辅，以王为姓，以旻为名，以其国产金，号大金。又陈说阿骨打曰：“自古英雄开国受禅，先求大国封册。”《三朝北盟会编》曰：杨朴者，铁州人，少第进士，累官至秘书郎，说阿骨打曰：“匠者与人规矩，不能使人必巧；师者，人之模范，不能使人必行。大王创兴师旅，当变家为国，图霸天下，谋万乘之国，非千乘不能。比者，诸部兵众皆归大王，今力可拔山填海，而不能革故鼎新。愿大王册帝号，封诸蕃，传檄响应，千里而定，东接海隅，南连大宋，西通西夏，北安辽国之民。建万世之鎡基，兴帝王之社稷。行之有疑，祸如发矢，大王如何？”阿骨打大悦。吴乞买等皆推尊杨朴之言，上阿骨打尊号为皇帝，国号大金。以水名阿赤阻为国号，阿赤阻，女真语金也。以其水产金而名之，故曰大金，犹辽人以辽水名国也。改元收国。令韩企先训字，以王为姓，以旻为名。《金太祖实录》曰：太祖先为完颜部人，以辽天庆五年建国，曰：“辽以镔铁为国号，镔铁虽坚，终有销坏，唯金一色，最为珍宝。自今本国可号大金。”毕《通鉴》载：是年正月，金杨朴言自古英雄开国或受禅，必先求大国封册，金主遂遣使如辽。丁亥，辽遣耶律努克等如金议和，以萧奉先等言许之可以弭兵故也。《考异》云：案《金史?太祖纪》不书遣使求封册，盖詀其事而隐之也。今据《辽史?天祚纪》修入之。

　　（新昌陈谟辑注） 

卷三十九

　

　　徽宗

　　△宣和元年（己亥，一一一九） （案：《宋朝事实》以是年为重和二年，《三朝北盟会编》以三月丁未改元前为重和二年，改元后为宣和元年。） 

　　１、正月（案：《宋史·本纪》云：正月戊申朔，日下有五色云。《四史朔闰考》朔日同。） 乙卯，手诏：“应寺院屋宇、田产常住，一切如旧，永不改革，有敢议者，以违御笔论。其服饰、其名称、其礼、其言，并改从中国，佛号大觉金仙，馀为仙人、大士之号。（案：“士”上原脱“大”字，今据《续通鉴》、《九朝备要》、薛应旂、毕沅《通鉴》补入。） 僧称德士，寺为宫，院为观，即住持之人为知宫观事，不废其教，不害其礼。而已言念四方万里之遥，其徒之众不悉兹意，可令每路监司一员听其事，郡守僚佐召集播告，咸使知之。”（《纪事本末》卷一百二十七。案：《续宋编年资治通鉴》：宣和元年春正月，诏改佛号大觉金仙，馀为仙人、大士。僧称德士，行者称德童而冠服之。但道冠有徽，德冠无徽；又以寺为宫，院为观。寻改女冠为女道，尼为女德。明年，诏复旧。） 

　　御笔：“天下僧尼已改宫观，其铜钹、铜像、塔等，按《先天纪》，钹乃黄帝战蚩尤之兵器，胡人之凶具，中国自不合用。可通行天下，应僧尼寺院并士庶之家，于逐路已改宫观监司处，限十日送纳，不得隐匿毁弃，类聚斤重，具数奏闻。”（《纪事本末》卷同上。案：铜钹、铜像，据庚申日诏，作“铙钹佛像”。《通考·经籍考》神仙家：《先天纪》三十六卷。晁氏曰：“皇朝王钦若集圣祖赵讳，即轩辕皇帝也，故钦若奉诏编次传记黄帝事迹上之，赐名《先天纪》，御制序，冠其首。”） 

　　御笔：“僧已降诏，改为德士，所有僧录司可改作德士司，左右街道录院可改作道德院。德士司隶属道德院，蔡攸通行提举。天下州府僧正司可并为德士司。”（《纪事本末》卷同上。案：《困学纪闻》卷二十：北齐文宣敕道士剃朆为沙门，徽宗令沙门冠簪为德士，其相反如此。赵与时《宾退录》：上谓灵素曰：“朕昔到青华帝君处，获言‘改除魔髡’，何谓也？”灵素遂纵言佛教害道，今虽不可灭，合与改正：将佛刹改为宫观，释迦改为天尊，菩萨改为大士，罗汉改尊者，和尚改德士，皆留朆顶冠执简。有旨依奏。皇太子上殿争之，令胡僧一立藏十二人，并五台僧二人道坚等，与灵素斗法。僧不胜，情愿戴冠执简。太子乞赎僧罪。有旨：胡僧放逐；道坚係中国人，送开封府刺面决配，於开宝寺前令众。此耿延禧所作《灵素传》也。费衮《梁谿漫志》：宣和庚子，改僧为德士，一时浮屠有以违命被罪者。独一长老上表乞入道，其辞有“习蛮夷之风教，忘父母之朆肤，傥得回心而向道，便更合掌而擎拳”等语。彼方外之人，乃随时迎合，如此亦可怪也。《宋史·程振传》：初，宣和崇道家之说，振侍坐东宫，从容言：“孔子以《鸱鸮》之诗为知道，其词不过曰‘迨天之未阴雨，绸缪牖户’而已。老子亦云：‘为之於未有，治之於未乱。’今不固根本於无事之时，而事目前区区，非二圣人意。”它日，太子为徽宗道之。徽宗寤，颇欲去健羡，疏左右近习，而宦寺杨戩辈方大兴宫室，惧不得肆，因谗家令杨冯，以为将辅太子倖非常。徽宗震怒，执冯诛之，而太子之言亦废。陈桱、薛应旂《通鉴》俱云林灵素欲尽废释氏，以逞前憾，请於帝云云。又《宋史·本纪》：宣和二年九月，复德士为僧。） 

　　２、丁巳，女真李善庆、散都、勃达入国门，馆於宝相院。（案：“散都”，《北盟会编》作“小散多都骑”。） 诏蔡京、童贯及邓文诰见之议事。补善庆修武郎，散都从义郎，勃达秉义郎，给全俸。居十馀日，遣朝议大夫、直秘阁赵有开、武义大夫马政、忠翊郎王环（案：《北盟会编》作“忠训郎”，毕《通鉴》亦作“忠翊郎”。） 充使副，斋诏书礼物，与善庆等渡海聘之。（案：《北盟会编》三月十八日甲子事。） 环，师中子也。初，议报阿骨打议，（案：下“议”字，《九朝备要》、毕沅《通鉴》俱作“仪”是也，此当误。） 赵良嗣欲以国书，用国信礼，有开曰：“女真之酋（案：“酋”原误“首”，据《续通鉴》、《九朝备要》、《北盟会编》、毕《通鉴》改。） 止节度使，世受契丹封爵，常慕中朝，恨不得臣属，何必过为尊崇，止用诏书足矣。”问善庆：“何如？”善庆曰：“二者皆可用，惟朝廷所择。”於是从有开言。有开与善庆等至登州，未行而有开死。会河北奏得谍者，言契丹已割辽东地，封女真为东怀王；（案：“东怀王”，《北盟会编》作“东怀国王”。《续资治通鉴》、《九朝备要》作“东怀皇帝”。） 且妄言女真常祈契丹修好，诈以其表闻，乃诏马政等勿行，止差呼庆持登州牒送善庆等归。《纪事本末》卷百四十二。案：《续宋编年资治通鉴》：女真使李善庆来，诏蔡京、童贯及邓文诰见之，谕以夹攻取燕之意。善庆等唯唯。居十馀日，赵有开、马政斋诏及礼物与善庆等渡海聘之。初，赵良嗣欲用国书，而有开曰：“女真之酋止节度使，用诏足矣。”有开至登州而死，会谍者言契丹已割辽东，封女真为东怀皇帝矣。乃诏政勿行，止遣平海军校呼庆持登州牒送善庆等归。呼庆至阿骨打军前，阿骨打责以中辍，留半年始遣归，语之曰：“吾已获大辽数路，其他可以俯拾，汝归见皇帝，果欲结好，请早示国书；若仍用诏，决难从也。”汪藻《谋夏录》：杨朴既为女真建号，因说曰：“自古英雄开国，须受禅或求大国封册。”天庆八年八月，阿骨打遂遣人契丹求封册。其事有十：徽号大圣大明，一也；国号大金，二也；玉辂，三也；衮冕，四也；玉刻御前之宝，五也；以兄弟通问，六也；生辰、正旦遣使，七也；岁输银绢二十五万匹、两，南宋岁赐之半，八也；割辽东长春路，九也；送还女真阿骨产赵三大王，十也。天祚付群臣议，萧奉先等喜，以为自此无患。遂差静江军节度使萧习泥烈、翰林学士杨勉充册封使副，归州观察使张孝伟、太常少卿王甫充庆问使副，卫尉少卿刘充管押礼物使，将作少监杨立忠充读册使，备天子衮冕、玉册、金印、车辂、法驾之属。册女真阿骨打为东怀国皇帝。册文曰：朕对天地之闳休，荷祖宗之丕业，九州四海，咸在统临。一日万几，敢忘重任。宵衣为事，嗣服宅心。眷惟肃慎之区，实介扶馀之俗。土滨巨浸，材布中区。雅有山川之名，承其祖父之绪。碧云袤野，固须挺於渠材；皓雪飞箱，畴不推於绝驾。章封屡报，诚意交孚；载念遥芬，宜膺多戩。呜呼！义敦友睦，地列丰腴，惟信可以待人，惟宽可以驯物。戒只敬只，式孚於休。以大圣大明犯阿保机号，改为至圣至明而已，馀悉从之。十二月至金国，阿骨打召杨朴、高庆裔、高随等杂駮，朴以仪物不全用天子制，东怀国乃书称小邦，怀其德之义，又无策为兄之文，如“遥芬”“多戩”，皆非美意，彤矢象辂，亦诸侯事；“渠材”二字，意尤轻侮。命习泥烈归易其文。契丹云：兄友弟恭，出自《周书》，言友睦，则兄之意见矣。杨朴等面折，以为非是。阿骨打大怒，叱出使副，欲腰斩之。粘罕诸酋为谢，乃解，人笞百馀。三月，遣习泥烈、杨立忠回，云：“册文詈我，我不能晓。徽号、国号、玉辂、御宝，我自有之，须称我大金国皇帝兄；即已能从我，今秋至军前，不然，我提兵取上京矣。”天祚恶闻女真事，萧奉先揣其意，不以闻。迁延久之，闻上京破，和议遂已。后天祚虽复请和，皆不报。宋洪皓《松漠纪闻》：女真乘胜入黄龙府五十馀州，寝逼中京。天祚惧，遣使立阿骨打为国王。骨打留之，遣人邀请十事，欲册帝、为兄弟国及尚主，使数往反。天祚不得已欲帝之，而他请益坚。天祚怒曰：“小夷乃欲偶吾女邪！”囚其使，不报。薛应旂《宋元通鉴》：三月，辽遣使册金阿骨打为东怀国皇帝，阿骨打不受。初，辽遣耶律奴哥如金议和，金主复书曰：“能以兄事朕，岁贡方物，归我中京、上京、兴中府三路州，以亲王、公主、驸马、大臣子孙为质，还我行人及元给信符，并宋、夏、高丽往复书诏表牒则可。”既而奴哥复至金，使胡突衮与俱如辽，免取质子及上京、兴中府所属州郡，减岁币之数。且曰：“必以兄事我，册用汉仪，方可如约。言如不从，勿复远使。”辽主从之。凡七遣使如金议册礼，金乃使乌林答赞谟如辽迎册。册至金，金主以无兄事之语，又不称大金，而东怀乃小邦怀其德之义，语涉轻侮，乃复使赞谟如辽，责其册乖体式，如依前书所定，然后可从。

　　３、己未，改女冠为女道，尼为女德。（《纪事本末》卷百二十七。案：《宋史·本纪》并入乙卯日诏。毕《通鉴》同。《困学纪闻》卷二十：祥符中，以圣祖名，改元武为真武，元枵为真枵。《崇文总目》谓《太元经》曰《太真经》，若迎真、奉真、崇真之类，在祠宫者非一，其末也，目女冠为女真，遂为乱华之兆。） 

　　４、庚申，诏：“已降指挥铙钹、佛像等限十日纳官，可除铙钹，依已降指挥佛像并存留，依所锡敕号，添用冠服，篇行天下。”（《纪事本末》卷百二十七。） 

　　辛酉，御笔：德士冠并依道流，见戴诸色冠样止不饰日月星辰，除有官职者许服皂紫道服、执牙简，馀已有紫衣人并紫道服，褐衣改银褐道服，皆木简，并称姓氏；旧有师号者，仍旧。在京自三月一日依此外，州、军候指挥到日，限一季改易。（《纪事本末》卷百二十七。） 

　　御笔：寺院已改为宫观，诸陵佛寺改为明真宫，臣庶坟寺改两字，下用黄箓院；自合设礼，合掌和南不审，并改作擎拳、稽首；赐天尊服；仍改塑菩萨、罗汉，并改道服冠簪；佛封大觉金仙，文殊菩萨封安惠文静大士，普贤菩萨封安乐妙静大士，泗洲大圣封巨济大士，双林傅大士封应化大士。（案：“傅”元误“传”。） 初祖达摩封元一大士，二祖封同慧大士，三祖封善明大士，四祖封灵慧大士，五祖封静心大士，六祖封德明大士，永嘉速觉封全德大士，经文合改佛称金仙，菩萨称仙人，罗汉称无漏，金刚称力士，僧伽称修善；铜像不纳，并许改塑，僧已降诏为德士，所有寺院拨放、试经、进疏、度牒并改作披戴为德士。《纪事本末》卷同上。案：《宋史·王衣传》：为大理评事，升寺正。林灵素得幸，将毁释氏以逞其私。襄州僧杜德宝毁体然香，有司观望灵素意，捕以闻。衣阅之曰：“律自伤者杖而已。”灵素求内批，坐以害风教窜流之，停衣官。费衮《梁谿漫志》一：长老道行甚高，或戏之曰：“戴冠儿稳否？”答曰：“幸有一片閒田地。”此意甚微婉，直以为游戏耳。时饶德操已为僧，因作《改德士颂》云：“自知祝朆非华我，故欲毁形从道人；圣主如天苦怜悯，复令加我旧冠巾。旧说螟蛉逢蜾蠃，异时蝴蝶梦庄周；世閒化物浑如梦，梦悰惺惺却自由。德士旧尚称进士，黄冠初不异儒冠；种种是名名是假，世人谁不被名漫。衲子纷纷恼不禁，倚松传与法安心；瓶盘钗钏形虽异，还我从前一邑金。小年曾著书生帽，老大当簪德士冠；此身无我亦无物，三教从来处处安。”吴曾《能改斋漫录》卷十一：政和间，林灵素主张道教，建议以僧为德士，使加冠巾，其意以释氏为出其下耳。临川饶德操，时弃儒为僧，作《德士颂》四首。德操自号倚松道人，意取閒禅师诗云：“閒携经卷倚松立，笑问客从何处来。”故以名庵，又以自号。陈莹中有诗寄之曰：“旧时饶措大，今日壁头陀。为问安心法，禅儒较几何？”

　　５、乙丑，改湟州为乐州。（《纪事本末》卷百四十。案：湟州属秦凤路，旧邈州城。《宋史·地理志》云：大观三年，加湟州向德军节度。宣和元年，改乐州。《文献通考》、《宋朝事实》并同。“乐州”，毕氏《通鉴》作“泺州”。） 

　　６、戊辰，尚书省言：“改易佛、菩萨、罗汉等像及经文指挥，乞权且寝罢。”诏改易止为令，后又申明行下，寻诏别听旨。（《纪事本末》卷百二十七。） 

　　７、壬申，御笔：“罗汉已改为无漏和尚，犹未加封爵，可封比应士。”（《纪事本末》卷百二十七。案：吴曾《能改斋漫录》卷十三：政和八年，御笔：“罗汉已改为无漏和尚，未加封爵，可封作应真。”） 

　　《续宋编年资治通鉴》：初高丽来求医，上遣二医往，是秋还。以其事奏闻，实非求医，乃彼知中国将与女真图契丹，谓苟存契丹，犹足为中国捍边，女真虎狼不可交也，宜早为之备。上闻之，不乐。案：《太平治迹统类》：元年六月，高丽来求医，上命择二医往，岁馀方遣归。《九朝编年备要》：后三年，遣使往聘，欲促其共举，高丽虽恭顺，终不得其要领而归。

　　又以余深为太宰，王黼少宰。初，上访大臣，以取辽之策。郑居中、邓洵武皆以为不可，独黼是其计，以身任之。左司倪涛且曰：景德以来，虏守约不敢犯边，盟誓固在，不可渝也。天下久安，士不习战，军储又屈，无轻议论以为后患。黼怒曰：左司敢沮军耶！案：《王黼除少宰制》曰：北辰居所，而众星拱道，盖尚於无为；明主好要，而百事详，术莫先於论相。天实生於硕辅，世方赖於真儒。用酌师虞，延登揆席。肆即治廷之大，亶孚诏号之严。具官某直谅而粹夷，闳深而博远。学通千载，而会归於道德之要；识造万微，而动合於理义之方。谠论明谟，允矣佐王之略；高文大册，杰然冠古之英。国之光辉，予有疏附。顷自左纲之峻，亟升右省之崇。敕天之命惟时几，益罄同寅之助役。志於享无爽侮，聿多载采之勋。岂惟众贤和而物和，兹乃百姓足而君足。三台之阶两两，畴当齐色之占；南山之石岩岩，爰属秉钧之望。惟帝赉弼，若时登庸。其遂相予，无以易汝。俾陟宰司之重，兼釐政本之繁。懋官超彝典之常，赐位躐文阶之冠。申加多邑，并衍真祖。於戏！尹躬暨汤而克享天心，高宗得说而咸仰朕德。相与之妙，於今可师。矧《书》垂告戒之言，有嘉谋则顺於外；而《史》述弥纶之用，持众美以效之君。故四方其训，以无竞维；人必三后协心，而同底於道。往资予翼，式副民赡。《东都事略》《本纪》丁巳日，余深太宰兼门下侍郎，王黼特进、少宰兼中书侍郎。《宋史·本纪》系之戊午日，《十朝纲要》同。毕氏《通鉴》从之，《考异》云：《编录》作丁巳，今从《宋史表》，又考《三朝北盟会编》载政和八年四月，太宰郑居中奏乞守盟誓，罢遣女真人使事。又於朝堂责蔡京曰：“朝廷欲遣使入女真军前议事，夹攻大辽，出自李良嗣，欲快己意。公为首台，国之元老，不守两国盟约，辄造事端，诚非庙算。且在昔章圣皇帝与大辽，昭圣立誓，至今几二百年，兵不识刃，农不加役，虽汉唐和戎，未有我宋之策也。公何以遽兴此举？且兵者，不祥之器，势不获已，即可暂用。昔景德中，辽人举国来寇，真宗用宰相寇准之策亲征，后遣使议和，自此守约，不复盗边者三十九年。及庆历中，契丹聚兵境上，以求关南地为名，仁宗用富弼报聘增币。观真宗、仁宗意不欲动兵，恐害生灵，坚守誓约，至今一百七十四年，四方无虞。今若导主上弃约复燕，恐天怒夷怨，切在熟虑，无遗后悔。事系宗庙，岂可轻议！又况用兵之道，胜负不常，苟或必胜，则府库乏於犒赏，编户困於供役，蠹国害民，莫过此也。脱或不胜，则患害不测。”京曰：“上厌岁币五十万疋、两，故有此意。”居中曰：“岁币五十万疋、两，比之汉世和单于，岁尚给一亿九十万，西域七千四百八十万，则今与之币，未为失策。又后汉永初中，诸羌反十四年，当时用兵用财二百四十亿。永和后，复经七年，用八十万亿。且前古帝王岂忍中国之富，填於卢山之壑，委於狼望之北哉？盖圣人重惜民生之本也。载在史策，非妄言也。”京曰：“上意已决，岂可沮乎。”居中曰：“使百万生灵，肝脑涂地，公实使之，未知公异日何如也？”遂作色而起。又载知枢密院事邓洵武上书，乞守信罢兵，保境息民。引邓洵武《家传》曰：时上意感动，欲兴师，蔡京谋复燕京，洵武屡折之，而蔡京密启於上，不令洵武预议。洵武乃约童贯到枢密院，具以利害晓之。贯反说洵武曰：“枢密在上前且承当，取商量也。商量得十来年悰，不要相拗，官家上方有意，相公如此说话，恐为他人所夺。”语已而笑。洵武知京、贯之意，遂请閒日，力陈宗社之计，请以上意令京条对。又上奏曰：“雍熙中，尝有此举，是时曹彬出河北，潘美出河东，赵普在南阳闻之，上疏切谏，彬、美卒无功而还。”因出赵普疏本，与曹、潘传进读曰：“陛下审视今日议政之臣，孰如赵普？将帅之良，孰如彬、美？甲兵精练，孰如国初？以太宗之神武，赵普之谋略，彬、美之为将，百战百胜，征伐四方，而独於燕云乃尔。况在今日，何可轻议。且百年盟誓，一朝弃之，何以令吾民告敌国乎？诚恐兵革一动，中国昆虫草木，皆不得休息矣！”上大寤。翌日，语京曰：“北事休做！祖宗誓盟，违之不祥。”京色变，其议遂寝。契丹既衰，宰相王黼复为兼弱攻昧之言，以动上心。洵武复从容为上言曰：“自西方用兵，禁旅减耗，近差郊祀，立仗人不能足数，使天下常如今日，治安固无可言。设有风尘之警，可为寒心！”上为之动容。因劝上宜保境息民，谨备自治，无启边衅。王黼言：“当兼弱攻昧，臣独谓不若推亡固存也。方今非独兵势如此，而又财用匮乏，民力彫敝，人皆知之，无敢言者。臣今取诸路廉访使者所奏去年兵食实数，作旁通册。愿陛下置之御座，暗赐御览，则天下虚实可知。且与强女真为邻，孰若与弱契丹乎？”议复中止。朱胜非《秀水闲居录》曰：政和末，知雄州和诜奏：“契丹益发燕云之兵，燕民亦叛。有董庞儿者，率众为剧寇，契丹不能制。”蔡京时领三省事，侥倖一切之功，遂招庞儿，许以燕地王之。庞儿上表，自号“扶宋破虏大将军”。董才后归朝，赐姓名赵诩者是也。乞遣兵为援，期取中国故地。京大喜，乃更戍朔方、陕右之兵，命江外州军制袍带，欲以冠带新民。邓洵武子常知枢密院，为京言：“南北通好久矣，今信一叛虏之言，而欲败百年之盟，不可！”京不听。是时童贯以太师、枢密院总边事，洵武又为贯言：“西北虏势强弱不同，度我之力，能制彼乎？恐兵连祸结，卒无已时。”贯亦不听。洵武乃疏伐燕利害二十七条，名曰《北伐问目》，皆有注。其一云出师之名。注云：恃此盟誓，百年不见兵革，绝之必有名以令吾民，以告敌国，馀类此。又录赵普谏太宗北征疏同奏，皇上颇嘉纳，北议为之缓。至宣和初，竟出师矣！董才者，易州潦水人。少贫贱，沈雄果敢，号董庞儿。募乡兵与女真战，败绩，主将欲斩之，才亡命山谷，遂为盗，剽掠州县，众至千人。契丹患其残贼，才逾飞狐、灵邱入云、应、武、朔，斩牛栏监军，函其首来献。政和七年，岢岚军解潜招之，并其党以闻。其表有云：“受之则全君臣之大义，不受则生胡越之异心。”上召见，董才陈契丹可取之状甚切。赐姓赵名诩。《九朝编年备要》云：中国与辽虽为兄弟之邦，然百馀年间，彼之所以开边慢我者多矣。且兼弱攻昧，武之善经也。今而勿取，女真即强，吾不免事之，中原故地，恐非复我有。于是上问其言。《东都事略·郑居中传》：居中谓“兵祸不可结，盟誓不可渝”，是矣。而卒与攸、黼辈同受燕山之奖，何哉？於虖！所谓大臣者，以道事君，不可则止。若居中，谓之具臣可也。《倪涛传》：倪涛字巨济，广陵军人。博学能文，有操履。举进士，累官至左司员外郎。朝廷议有事燕云，大臣争先决策，为固位计，涛独云云。罢监朝城县酒税，再谪茶陵造船场。有诗文号《云阳集》。《通考》：《玉谿集》二十二卷。陈氏曰：“左司员外郎、永嘉倪涛巨济撰。其父始徙居广德。涛大观三年进士。燕山之役，诵言其非，以沮军，罢谪衡州茶陵以死，年三十九。吕居仁志其墓，曾吉文为作集序。”

　　又知湖州葛胜仲与黼连姻，亦与书曰：天下无事则宰相安，宰相生事则天下危。愿公享宰相之安，无使天下至於危也。案：《九朝编年备要》：葛胜仲，显谟阁待制。又《宋史·葛胜仲传》：知湖州时，群盗纵横，声摇诸郡，胜仲修城郭，作战舰，阅士卒，贼知有备，引去。岁大饥，发官廪赈之，民赖以济。又《通考》：《丹阳集》四十二卷，《后集》四十二卷。陈氏曰：“显谟阁待制、江阴葛胜仲鲁卿撰。绍圣四年进士，元符三年词科。洪庆善序其文。有所谓‘绝郭天信，拒朱勔，惭盛章而怒李彦者’。盖其平生出处之略也。再知湖州，后遂家焉。孙鸿庆序略曰：‘公中宏词第一，时天子辑瑞应，蒐讲弥文，报礼上下，四方以符瑞来告者不可胜数。大臣表贺，皆出公手。环奇英丽，独步一时，公卿交誉。屡迁擢大司丞，遂跻法从’”。

　　又时谍者云天祚有亡国之相。或言陈尧臣登科为画学，王黼荐尧臣使虏，绘天祚象以归。且云：以相法言之，亡在旦夕，并图其山川险易以进。上大喜，擢尧臣为右司，燕云之役遂决。原注启燕云之役者，初则童贯得志於西边，遂谓北方亦可图；继而赵良嗣来归，献以取燕之策。徽宗如之何而不喜？夫岂知天下久安，士不习战，白沟之败，为金人所笑，辽亡而中国之忧始大矣。案：《九朝编年备要》云：即擢尧臣右司谏，赐予钜万，燕云之役遂决，尧臣复迁至侍御史。

　　又躬耕藉田。案：《东都事略》：是年二月庚辰，诏行藉田，改元。《九朝编年备要》系之正月，不云何日。《宋史·本纪》、《十朝纲要》俱係乙亥。《玉海》卷七十六所载与《宋史》月日同。注云：《会要》二年二月，诏曰岁二月己亥躬耕藉田，当考。则与此异。
  </div>
  <div class="pagination">
   <a href="续资治通鉴长编拾补_page44.html">
    上一页
   </a>
   <span>
    ...
   </span>
   <a href="续资治通鉴长编拾补_page40.html">
    40
   </a>
   <a href="续资治通鉴长编拾补_page41.html">
    41
   </a>
   <a href="续资治通鉴长编拾补_page42.html">
    42
   </a>
   <a href="续资治通鉴长编拾补_page43.html">
    43
   </a>
   <a href="续资治通鉴长编拾补_page44.html">
    44
   </a>
   <span class="current-page">
    45
   </span>
   <a href="续资治通鉴长编拾补_page46.html">
    46
   </a>
   <a href="续资治通鉴长编拾补_page47.html">
    47
   </a>
   <a href="续资治通鉴长编拾补_page48.html">
    48
   </a>
   <a href="续资治通鉴长编拾补_page49.html">
    49
   </a>
   <a href="续资治通鉴长编拾补_page50.html">
    50
   </a>
   <span>
    ...
   </span>
   <a href="续资治通鉴长编拾补_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
