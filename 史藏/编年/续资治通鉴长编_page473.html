<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 473 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 473 页/共 607 页
  </h1>
  <div class="content">
   特赐于阗国进奉人钱百万。
　　侍御史刘挚言：（挚遗矒以此为第二疏，八年十二月六日上。）「臣昨者伏见宰臣蔡确充神宗皇帝山陵使，于灵驾进发前一夕，准敕合赴内宿，确至夜深方抵禁门，不肯依禀圣旨指挥，欲将带人从同入。及见本门臣僚执守诏旨，确遂恚怒而去，更不入宿，亦不闻奏禀，显是骄慢。臣曾具弹奏，自后不闻施行，（挚劾确附十月末。）臣未敢再有申列者，以为确奉使回，必须引咎自劾，阖门待罪【四】。既而还朝，略无忌惮，安倨自处，以为当然。臣又闻近代及国朝以来，臣僚凡充先朝山陵使者，复土之后，例须自求去位，莫不得请而后已。盖以谓臣子之礼，身典丧葬，方毕其事，以嫌自处，不敢遽践嗣皇朝廷，所以致事上之恭。例虽出于近代，然沿袭莫敢废之。惟是韩琦奉使永昭陵回，累章沥恳，终不获去，盖英宗以琦定策元勋，特恩固留，所以不得遂其请。今确归自裕陵，赴集英内东门朝见讫，即日视事。但闻升祔之后，因事略于帘前备礼自陈。窃料圣恩优遇辅臣，必曾宣谕不许之意。人但见其再拜而退，遂偃然自若，以为泰山之安。确之事朝廷，其意亦已轻矣。所贵乎大臣者，为其去就有礼，进退有义，臣以道固辞，君以恩不许，雍容节奏，必有文义可观。而确不顾廉隅，恐失爵位，略无逡巡之意，不容陛下少施恩数，而乘势伺便，无故自留。天下不闻其阳为求去之言，不知其公然不退之理。且前日违敕不宿，已见悖慢之心，今日当去而就，又无进退之节。为臣之分，确岂不知？盖谓皇帝陛下富于春秋，可以不恭；谓太皇太后陛下不出房闱，可以无礼；又谓天下公论久废，可以欺罔，故泰然冒昧，苟固权宠。中外臣庶，痛心愤嫉，为确耻之。大臣如此，尚何以尊隆朝廷，内镇服髃下而外取重四夷也哉！伏望圣慈深以天下为意，无或容养奸恶，早发睿断，罢确政事，以明国宪，以慰安中外。」
　　贴黄称：若或圣恩广大，诚未欲暴确之罪，即乞止以恩礼诏之，使均逸于外，亦足以慰公论。又称：若或议者以「临御未久，未宜轻去大臣」为说，臣以为不然，大臣无罪以礼求去，则未可轻进退，若有罪，岂可牵制此说也。（据刘挚遗矒，此疏系弹蔡确第二疏，十二月六日上。刘仿、王知常撰挚行述【五】，载疏语亦同。编录者或以此疏系之王岩叟，或岩叟同挚上此也。）
　　先是，王岩叟言：臣伏观陛下即位之初，首发德音，下明诏免保丁第五、第四之田不及二十亩者使勿教。其得免者，戴陛下厚恩，如获更生。后复下令，变保甲月教之法为冬教，人人始得安其业，又大惠也。然臣常亲其事而见其微，尚有以为陛下言者。凡第四、第五等之家，田业□亩之多寡，无甚相远，粗粝不充，布褐不备，均未免冻馁之忧。今若隆冬冽寒，使去其家，与温饱者同教于城下盈月而后已，岂其所堪！伏望圣慈哀怜，约祖宗义勇等第之制，特诏有司免三路第四、第五保丁冬教，以□贫民，但籍其姓名，备缓急出力以从事可也。虽不教之战，而教者赖此以共济耳。国家平居能有以知其情，则百姓一日乐有以尽其力，今虽罢之，犹不为无益也。臣又按祖宗义勇之法，止行三路。比者保甲之事，乃并王畿之民，皆曰：「我居近天子之都，习知蒙幸以为常也。今乃督战斗之技，下与列郡等，而又加峻焉，安用为王畿之民哉！」此百姓前日之语也。北则韦城、白马，西则管城、新郑，前为畿内邑，则共苦于教。今复而归郑、滑，为京西邑，则三冬之教，遂不预焉。民又曰：「我畿内之民也，顾不如畿外之人暇逸而安乐。」此百姓今日之意也。人情如此，岂国家所以亲腹心、厚根本之计哉？臣以为畿内保甲，宜悉罢之便，惟陛下采纳幸甚。又言：「三路教兵，固将应缓急之用，以守以征也，不知畿内教之，将何所事哉？若曰以御盗贼，则保甲之兴，反所以增盗贼者多矣，皆已然之验也。今既复旧法，巡检添元额，弓手置昔日耆壮，盗贼固自消矣。保甲虚名，徒摇人心而无所益，愿陛下特释之，使根本之地，清静而安固，人人有欢然亲上之心，所以资万世长久之利也，岂不善计哉！惟陛下留意。又按义勇旧法，止取第三等已上充教阅，第四等而下但籍名姓而已，更不预教。盖第四等民户贫乏，与第五等不相远耳，愿陛下恻隐，全仿义勇以为法，庶贫寒之民，尽沾恩德。」（第五等两丁免冬教，十二月六日丙寅。）
　　又言：「臣近以三路第四、第五等保丁多贫乏，乞依义勇旧法免冬教，及畿内旧无义勇，今亦乞罢保甲，未蒙施行。臣窃以道有弛张，故法有损益，不可以为常，要在酌民之言，因时之宜而损益之，为国家长久之计耳。臣见保甲之法，陛下每损之，则民心每加喜，民心之加喜，国计之益以为利也。按义勇旧法，三丁方取一丁，而保甲两丁便取其一，已比义勇立法为甚密而得兵为甚多。臣今不敢请取丁如义勇，但乞如义勇免下户冬教而已。冬教虽免而姓名犹存于籍，亟召则亟得，非释然放之也。臣昨为民官，每亲见下户保丁赴团教，不以习技为难，而常以艰食为苦，未尝不疾首蹙额以应一日之教，况无衣无褐，隆冬大寒，当一月之久乎？陛下推臣之言，以观其情之乐否也；人情之所不乐而必为之，非天下之所以望于陛下者也。又畿内之民，素倚京师以为重，浸渍仁恩而安于无事。自兴保甲以来，往往窃为偶语曰：『三路教民，固将缓急当护边之用也，我曹岂亦将驱而为此乎！』臣诚知国家无意至此，徒使人心常疑而不自宁，何益也？议者皆以谓罢之便。伏望陛下省臣前奏，早赐施行。今去起教月分不远，伏望圣慈早赐指挥施行，以慰人心。」于是诏府界、三路保甲第五等两丁之家免冬教。（新、旧录但书府界、三路保甲第五等两丁之家免冬教，不着因由。）
　　诏熙河路经略使赵济遣康识往兰州及选将往定西城，经画堤备夏人，如果来攻城，即坚守应敌，以取全胜，勿为敌诱，轻易出兵。仍豫为清野之计，俟其回兵，即审量追袭。以谍者言夏人欲寇边故也。
　　丁卯，右监门卫大将军仲汤封蔡国公。
　　戊辰，兴龙节，宰臣率百官并辽国、高丽、于阗国信使副赴东上合门拜表称贺。
　　诏招刺禁军违法，听转运司点检。先是，诸路将兵专责提点刑狱或提举官，言者谓将兵散在郡县，转运使因按部阅视，可以岁遍，故定此令。（旧录有此，新录削去。）
　　辛未，通议大夫、尚书左仆射兼门下侍郎蔡确，右仆射、兼中书侍郎韩缜并迁正议大夫；成德、横海军节度使守太保、开府仪同三司扬王颢为永兴凤翔节度使；武昌、武安军节度使守太保、开府仪同三司荆王頵为武宁镇海节度使。
　　壬申，通议大夫、知枢密院事章惇，门下侍郎司马光，中书侍郎张璪，同知枢密院事安焘并为正议大夫；银青光禄大夫、尚书左丞吕公着为金紫光禄大夫；大中大夫、守尚书右丞李清臣为通议大夫；宰执、亲王皆进官，用嘉佑、治平故事也。
　　侍御史刘挚言：「臣伏睹近降麻制，执政臣僚各特转一官，圣恩优厚，中外耸动。及臣伏读麻制之词，乃以山陵及升祔礼毕，故推此异恩。于是臣窃疑焉，夫应奉陵寝，奔走职事，乃臣子之分也。若欲酬劳，则不应止于执政，若旌其送往，则执政未尝俱行，授受之间，未有名义。伏闻所司检会嘉佑年体例，进入依应施行。伏缘嘉佑八年，英宗皇帝既推即位之恩，臣僚各已覃转。后来以弗豫进药，而辅导调护，镇宁中外，以至圣躬康复，亲决庶政，诚天下之庆，谓辅臣实与有劳，故又命人进一官。然当时臣僚再三辞避，累日不敢受命，则遣近臣趣令以新官入谢，不降坐以待之，方敢祗受。又治平之末，神宗皇帝嗣位，覃霈改官之后，适值韩琦以山陵使回，恳求去位，寻以两镇外补。然犹虚上宰之位，自曾公亮而下，并不递迁，故亦特转一官以补转厅之恩。考求两朝故事，若有因依，则今来迁官别无义说，虽过赏宁僭，在圣人亦足以广恩，而于义未安，恐臣下终难于冒处。伏望谨重国体，爱惜名器，授之以公则中外之心服，授之以道则廉耻之风行。伏望圣慈照会两朝故事不同。如执政臣僚辞免新命，伏乞特赐允从，无伤事体，区区臣言，庶几有补。」（挚遗矒自注云，八年十二月二十二日壬午上此章。今移入十二月二十二日壬午从之【六】。）
　　光及公着皆力辞，光言：「臣窃惟英宗皇帝亲政之初，以宰臣韩琦等于嘉佑之末有定策大功，保佑圣躬，济于艰难，故特迁一官。今陛下以神宗皇帝大渐之际，宰臣蔡确等启迪圣心，建立储贰，传授大宝，各特迁一官，固亦其宜。臣当是时方闲居西京，凭几末命，非所预闻，岂得与确等同受箧赏？且国家名位，本以荬功德，不可但以祔庙礼毕，检举故事，虚有授受。况臣于登极之初，已蒙覃恩改官，今曾未踰年，安敢再叨殊渥？纵臣贪冒不知愧耻，天下之人其谓臣何！」
　　又言：「昔英宗皇帝入承大统，宰臣韩琦等实有定策之功，又践阼之初，圣躬违豫，慈圣光献皇太后权同听政，琦尽忠竭力，亦不为不至。及英宗皇帝专制万几，箧赏琦等，各迁一官。臣时为谏官，犹曾上言，以近岁官冗赏滥，两府大臣，陛下即政之初，宜惩革斯弊。今自于儙年之间，连并迁官，则难以禁他人之幸进者，恐宿卫将帅，宗室外戚，四方藩镇，内侍近臣皆有冀望，至时陛下亦不能裁抑，两府亦不敢辄奏。当是时，英宗皇帝虽不收还恩命，而富弼亦有定策之功，自以不预顾命，力辞甚苦。况臣既不预定策，又不预顾命，岂可来自冗散之地，遽与辅臣同赏？且臣昔日在人则言其不可受，今日在己则受而不辞，顾行复言，能不自愧？」光及公着凡六奏，讫不许，明年正月，乃俱受命。
　　侍御史刘挚等言：臣近言蔡确既为山陵使回，自合依故事，坚请去位，不当贪权固宠，不恤公议，傲然安处，无廉耻之节，败陛下风俗，坏陛下典章。在臣职分，合为朝廷争之，陛下亦须体亮孤臣孜孜不已攻击权臣有何所益？凡人之情，莫不乐安而恶危，好荣而恶辱，然臣不避患害者，诚为君也，诚为国家也。臣伏见神宗初韩琦乞罢相札子云：「自唐至于五代，首相之为山陵使者，事已求罢，例皆得请。昨仁宗皇帝昭陵复土，而先帝尚进药饵，其时臣上体国家，不敢援此故事，遽然引去。」又云：「本朝以来，祖宗所任上相山陵，事毕多从退罢。」琦之词意再三如此，神宗亮之，遂许琦去。五代以上，其人难以悉数。祖宗以来之臣，请历举本末，陛下考之，以照确之进退，则贪权固宠、无廉退之节，晓然易见矣！太祖山陵，秦王廷美为使，无宰相预其事。太宗山陵，虽以越王元份为使，宰相吕端导灵驾至山陵。及其还也，犹以疾求解，避嫌之心，可谓深矣远矣。真宗山陵讫，冯拯亦以疾五上表，遂出判河南府。二人皆两朝所尊礼，又国人所共惜其去者也，然自以山陵事还，于礼当去，皆力移疾而决遂其请，此可见大臣重廉耻、明进退之分也。仁宗山陵，韩琦以英宗服药未敢去，非无故也，非得已也，逮英宗山陵复土，琦即罢相。今先帝已安陵，祔庙礼成，不知确以何名而自留，何义而自居。若谓陛下富于春秋，藉大臣辅翼，则左右自有老成重德为天下信服之人辅翼者。如确辈无一正言，无一正行，天下之人指为奸邪，共所愤疾，而久留左右，适足玷累圣德，为国之蠹尔，何辅翼之可赖？此愚臣所以区区进忠而不已也。若宰相之当山陵使者，故事皆不去，臣何敢辄言，若故事皆去，臣何敢不言。今觽口諠哗，讥切臣等，以谓「尸禄素餐，当言不言，辜负圣主」，又谓「养交取容，希窃荣进，畏避奸臣」。臣若不力言，不惟败陛下风俗，坏陛下典章，亦害臣等名节。一留奸臣，而上下交损如此，可不为朝廷惜哉！伏望陛下出臣前后章疏，付三省施行，早罢确政柄，使天下知朝廷不抑忠言，不沮公议，不容奸臣败风俗、坏典章，而扶持天下之名节，以励事君，则臣等虽死无恨。」贴黄：「升祔后转官故事不当援用，则冒耻而受之，罢相故事又当援用，则违义而取之，败风俗、坏典章又如此，所以公议沸腾，以为早当罢黜也。陛下以常礼留之，言路以故事攻而去之，上则不伤陛下优恩，下则不废天下公议。伏望朝廷不以为疑，早赐睿断，以慰人心。」（神宗祔庙在十一月七日，宰执转官在十二月十二日，今以此疏附十二日后。按刘挚遗矒载弹确十疏，其第一疏系十月末，本集有之，遗矒不载。自第二至第十，月日皆具，独第六、第七两疏系正月而空日。又论确十罪疏，亦本集有之。而遗矒已并第六、第七疏，附元年正月二十一日第五疏后。外有此一疏，编录者皆云挚作，而集及遗矒并不载，末又称臣等，盖当时与其僚王岩叟辈同上，未必出挚手，故集及遗稿皆无之。然所论，则实挚先所建曰者，今仍系挚名，且增等字，更徐考之。）
　　癸酉，诏犯盗，刺环于耳后，徒、流以方，杖以圆；三犯杖，移于面，径不得过五分。
　　右正言朱光庭奏：（此据编类章疏增入。）「伏以忠、邪之迹，自古难辨，治乱之道，由此而分。盖忠臣爱君，惟循天理，任之则治；邪臣蔽君，惟儬私欲，任之则乱。为人君者，孰不欲任忠臣以成治道，然或不能始卒者，邪臣蔽之也，则是忠、邪不可以不辨也。臣伏睹圣政日新，思致天下元元入于太平之域，爱养基本，为无疆之福，此甚盛德也。臣愚不肖，得于斯时亲蒙圣选，拔自常调，置之谏列，固当尽忠竭愚以报万一。恭惟神宗享御十有九年，勤劳可谓至矣；太皇太后陛下，以仁圣至明总揽万机，保佑皇帝陛下夙成之德，讲求善治，登任正人，天下翕然知所向矣。窃以朝廷之事，犹一家一身之治也。自祖宗以至今日，事或未安于理则必更张，乌有先后异同之说？惟其当而已。今朝廷之上，所与谋谟论议者，数执政大臣，若同心于公，则惟理为是；一怀私意，则异说不胜。方圣意孜孜图治之始，或虑为大臣者，不顾义理之是否，辄怀私意，复为顾望，以为先朝之事不可遽更，肆为辨说，以惑天听，此乃天下之邪臣，不可以不察也。臣愿当廷见执政大臣论事之际，或说有异同，一以义理辨之，则忠邪自见。忠臣则任之宜坚，邪臣则亟行显黜，不使肆异说以害政事，则天下太平不难致矣。」
　　甲戌，诏将来河北、河东路合置保甲冬教场，鎫令于不当北人道路安置；内拶边州县，仍令提举保甲司、安抚司相度合置去处以闻。（密记十四日甲戌。）
　　吏部尚书曾孝□为资政殿学士、知颍昌府，翰林学士、知制诰吕大防为吏部尚书，端明殿学士、通议大夫、知颍昌府孙永为工部尚书，礼部侍郎李常、给事中陆佃并为吏部侍郎。给事中蔡卞为礼部侍郎，天章阁待制兼侍讲范纯仁、中书舍人王震并为给事中。纯仁以司马光亲嫌辞，不许。
　　监察御史王岩叟言：「给事中处门下，当封驳，非他职比，凡政令之乖宜，除授之失当，谏官所未论，御史所未言，皆先得以疏驳而封还之。其于扼天下之要，以厉至公而严朝廷，莫先此者，宜得正人，以允公议。按震资材不高，特以阿谀附会，骤致清近。前岁将命西边，所至贪饕，多受馈遗，流闻京师，甚为士论所鄙。出使无廉介之誉，立朝无端亮之称，封驳之任，非震所当处，震之新命，乞赐追寝。」
　　岩叟又言：「臣近弹奏王震不可为给事中，乞赐追寝，至今未蒙施行，理当再有论列。臣言其出使无廉介之誉，立朝无端亮之称，皆出于中外公论，非臣私言。窃以震元无科名偶因铨试得进士出身，当时之人已讥忝冒，因缘附会，暴至华显，无一言一节之美闻于搢绅，惟闻奉使贪污而已。迨出官以来，未尝历一日外任，四方之事皆不习之。今论驳之地，政令所自出，非知天下之务，达天下之情，何以讲利病，裁可否，酌是非以闻于上？又非忠公劲正，何以敢为？名器之重，岂当虚以授人？伏望陛下垂采公议，早赐罢震，为官择人，以为朝廷之赖。」
　　贴黄称：「臣昨以言震阿谀附会，骤致清近，伏望陛下考震本末，即知臣言不妄。震别无功能，若非善于阿附，何以未尝为一日外官，数年之间致位至此！惟乞陛下特赐睿断，罢震此职，别与差遣，以允公议。臣窃见祖宗以来，给事中皆选用方正不阿，魳历中外之人补助朝廷。今震既未历事，且无清名，何以当此选？而震奉使贪污，玷辱君命，因此立出使者供馈之法，则非朝廷不知其人也，非臣诬其人也。」
　　岩叟又言：「臣近两上章，弹震出使无廉介之誉，立朝无端亮之称，封驳之任，非震所当处，乞赐追寝新命，不蒙施行。此必大臣有左右其人而弥缝其恶，以解陛下意，使公言不得伸。臣初不愿攻其私慝，以伤大体，然知而不言，终为负职，兼须论奏，乞正典刑。臣访闻震事母不孝，凡俸禄之入尽归其妻室，母不得而有之。饮食衣服，皆限量以给其母，母常有不足之恨。尝因覃恩得封诰，母忿而却之曰：『以此遗我，何如以饱饭一盂遗我耶！』自陕西奉使回，所得数千缗，止以银十两、绢十疋奉母而已，其厚于妻子而薄于亲，士大夫无不知者。震大族，姻家戚属满京师，善恶不可掩。诗曰：『鼓钟于宫，声闻于外。』外人之论，有自来矣，固未有笃于事亲而人能诬之以为薄也。方陛下新即位，敦孝以示天下之初，而近臣履行如此，甚非所以厚人伦、隆王化也，乞行窜黜，以厉事亲。」
　　贴黄称：震久为中书属官，日以谄佞事诸执政，多悦其人而力为地。且震与宰相有亲，伏望圣慈特赐主张，以行公议。寻命震出守。（元佑元年闰二月四日壬辰震罢给事，以龙制知蔡州。）
　　监察御史安惇为利州路转运判官，监察御史刘拯为江南东路转运判官。
　　先是御史台言事官共置六员，见八员，当减二员。诏长贰择其可罢者。中丞黄履言：「察官六员，除刘拯外，其五人并系臣论荐。伏念臣既尝称其材以进之，又择其不材而退之，在臣私义，实恐未安，乞止令侍御史刘挚推择。」诏从之。挚言：「除陈次升见奉使差出，臣未之识外，有刘拯、安惇到任久次，可以减罢，乞量材别加任使。」故拯、惇有是命。（十一月末孙觉云云，可考。）
　　遣吏部侍郎李常代陈安石相视黄河。（十一月六日遣安石，明年正月十四日，又二月六日、四月四日。）
　　礼部尚书韩忠彦，权发遣开封府蔡京，兵部尚书王存，御史中丞黄履，步军副都指挥使苗授，降授皇城使、庆州团练使宋用臣，度支员外郎陈向，皇城使、邵州刺史张节爱，西京左藏库副使刘孝孙等并第加食邑，食实封，以应奉山陵有劳也。
　　高丽国进奉使人乞收买大藏经一藏，华严经一部，从之。又乞买刑法文书，不许。（不许买书在十八日，今并入此。）
　　熙河兰会路经略使言【七】，谍报西贼集九监军司人马欲犯兰州。命赵济探贼所向，先设备。
　　罢后苑西作院。
　　吏部侍郎熊本为龙图阁待制、知洪州，工部侍郎王克臣为龙图阁直学士、知陈州。
　　侍御史刘挚言：「臣近再具状，论蔡确违敕废礼，骄慢不恭，无大臣进退之节，乞赐圣断，罢其职位，未蒙施行。确之回自裕陵，即使其门下之人，扬言于觽曰：『确有定策大功，嗣皇之所倚赖，不可一日去上左右。』先布此言，摇压公议，觽人识其意【八】，莫不愤惋而笑之。臣窃以昔之所谓定策者，盖国有变故未知所立，方艰难之时，大臣能奋不顾身，议于危疑不可知之中，择贤而立，以扶颠定倾，则是大策由此人定。古之人则霍光，今之人若韩琦是也。而今日之事，岂与彼同也哉！恭以皇帝陛下，乃先帝之正嗣，祖宗之所传次，太皇太后陛下之所眷命，而四海之所归戴也，承序继统，实应天下至公大义，自然之道也，臣下安可谓之定策？况先帝进药既久，太皇太后陛下圣志前定，先已宣谕执政以建储之事，则天下之顺道，太皇太后陛下实行之矣，顾确等辈奉承诏命而已，何策之定哉？今确乃贪天之功以为己力，矜傲自处，欲以此固其权位，此中外之人所以愤嫉痛心而不平也。昨者确等覃恩转官，学士草制，独于确词中云：『独高定策之功。』命下之日，识者皆知其过，而确遂当之。今乃夸觽以自名，贪冒欺罔，谓今日天下必待己而后安。轻视朝廷，无辞逊去位之意，罪莫大焉。伏望圣慈深察，早赐睿断，罢确职任以慰安中外。」
　　贴黄：「臣孤立无援，非不知附宰相则有福，弹宰相则有祸，然仰报任使，又恃恩遇，不敢自为身谋，故以外议上闻。伏望早赐施行，以慰中外。」
　　又贴黄：「确与章惇素相亲，今固结朋党，自陛下进用司马光、吕公着以来，意不以为便，故确内则阳为和同，而阴使惇外肆强悍，凌侮沮害。今庙堂之情，极不和谐。近日政事，大段稽壅，每议一事，一人曰可，一人曰否，一与之合，一与之离，有终日不能决一事者，盖觽意欲以岁月消磨善人之气，沮阁圣政，不可不察也。今中外以谓确与惇不罢，则善良无由自立，天下终不得被仁厚之泽。」（挚遗矒以此为第三疏，八年十二月十四日上。）
　　乙亥，初御迩英阁，召三省、枢密院侍讲侍读修注官讲读，赐宴于资善堂，赉银帛有差。（李侩十朝纲要：上初御迩英阁，如宰执、侍臣讲读，仍诏自今更旬，宰执兼赴。）
　　注　　释
　　【一】兵部尚书林燍「兵」，阁本、活字本作「工」。
　　【二】又罢栽桑物法「罢」原作「诏」，据本条小字注及宋史全文卷一二下改。
　　【三】□居厚原作「吕居厚」，据阁本及宋史卷三四三□居厚传、本书卷三五四元丰八年四月辛未条改。
　　【四】阖门待罪「阖」原作「合」，据阁本、活字本改。
　　【五】王知常撰挚行述「述」，阁本、活字本作「实」。
　　【六】今移入十二月二十二日壬午从之按本条干支及小字注文意，「二十二日」似应为「十二日」，「壬午」似应为「壬申」。
　　【七】熙河兰会路经略使言「使」，阁本作「司」。
　　【八】觽人识其意阁本「觽人」下有「皆」字。
续资治通鉴长编
卷三百六十三
卷三百六十三
　　起讫时间 起神宗元丰八年十二月丙子尽其月
　　卷　　名 续资治通鉴长编卷三百六十三
　　帝　　号 宋神宗
　　年　　号 元丰八年（乙丑，1085）
　　全　　文
　　十二月丙子，左正言朱光庭奏：
　　伏以忠贤进则治之表，奸邪任则乱之阶，自古及今，不易之道也。臣蒙遇圣恩，擢在谏列，以言为职，敢负上知？臣窃见左仆射兼门下侍郎蔡确，先帝简拔，位至宰相，送终殊不尽恭【一】。臣昨祗奉陵事，迎接神宗灵驾，目睹确之举动，深可叹嗟。确为大礼使，自当如人子之送慈父，既发引在道，则须躬亲与扈从臣僚不远前后，周旋相视，安徐而行。窃虑稍不中节，则神灵为之不安。而确不务此，每于灵驾发引，则驰马先去数十里之远，直趋馆舍以就安眠，后面灵驾一行，并不照管，当此之际，有如路人，为臣不恭，莫此之甚！送终大事，尚不尽心，责其它事尽节，必无此理。向闻不赴殿宿，已是不恭，宪臣有言，确殊不以为惧。至于送终，又更简忽。裕陵事毕，自合引去，而确未尝坚请，辄已安居。揆其所为，不恭如此，大臣之节，当如是乎？节既不足观，则遇事私意，讵可量乎？岂可使窃据大位，秉国之钧乎？则确之宜去者也。
　　又窃见知枢密院章惇，素来轻易多言，方圣政有为之际，比屋渐见苏息，惇为大臣，当上体朝廷，同心一志，辅之翼之，以就太平。而惇乃谓先朝之事不可遽更，肆为辨说，沮抑圣意。殊不知朝廷一家之事，乌有前后异同之说？但事未安于理则必更张，务求其至当，上以广宗庙无疆之福，下以纳生民安乐之地。而惇挟邪肆辨，复为顾望，不以朝廷生民为虑。大臣若此，非奸而何？此惇之宜去者也。
　　又窃见右仆射兼中书侍郎韩缜，阀阅之盛，自昔罕有。父兄之教，固久而严，然缜内行不修，外无素望，偷安冒宠，所补缺然，久居鼎鼐，殆恐覆餗。此缜之宜去也。圣恩□厚，进退大臣以礼，察其不恭挟邪冒宠之如此，不足以胜大任，当其衅恶之未彰，宜令解机任而善去，乃君臣安全之义也。
　　恭惟宵旰之勤，以生民为念，兴治补弊，适会其时，必得公忠正直之臣，并在左右前后，则可协熙庶绩，以代天工。昨自朝廷召门下侍郎司马光，天下翕然知所向矣，宜更进之宰辅，以尽猷为。知庆州范纯仁近已召为侍读。纯仁者，乃公忠正直王佐之才，天下士大夫未见其比。愿圣慈待以不次，直进之宰辅，俾与司马光协济庶务，则圣治可不劳而成。资政殿学士、侍读韩维，天下之贤才，宜置之宥密，实允公议。臣愿圣慈深察臣言，特出宸断，退三奸于外以清百辟，进三贤于内以赞万机，则自然朝纲不紊，圣化得行，太平之风，自兹始矣。
　　权管勾熙河兰会路经略司公事赵济奏：「西蕃阿里骨差首领结厮鸡赍到蕃字，译称：『蕃家王子结施揽哥邦彪籛阿里骨文字，送与熙州赵龙图：探得缅药家怆点集人马，告汉家边上做大准备【二】，早奏知东京阿舅官家着。』臣却写文字送与蕃家王子阿里骨：『亦探得缅药家怆点集，已着将官做了大准备，更体探缅药家怆待于甚处作过报来。』」诏赵济回答阿里骨文字，不先奏及，便称为蕃家王子，特放罪，其今后往回文字即依已回报称呼。（密记十六日丙子。）
　　丁丑，诏诸路转运、提点刑狱、开封府界提点司与提举将兵，岁分州县阅视诸将军须。
　　戊寅，镇江军节度使、开府仪同三司、新判大名府韩绛加食邑实封，绛前为西京留守，应奉山陵礼毕故也。
　　吏部侍郎陈安石为天章阁待制、知永兴军，承议郎、起居舍人邢恕，朝请郎、起居郎胡宗愈并为中书舍人。（二十七日恕罢。）左司郎中满中行为起居郎，礼部郎中苏轼为起居舍人，中大夫、太仆卿李之纯直龙图阁、知沧州，朝请郎吕陶为司门郎中，奉议郎孔武仲为正字。
　　侍御史刘挚言：臣近者累具封章论奏宰臣蔡确，乞行罢黜，未蒙指挥施行，须至再有陈列。臣之于确，素无仇嫌，但以其人怀邪徇私，不恭无礼，久居相位，无益国家，公议所不容，王法所宜治。确自京官不十年至辅弼，非以学术选也，非以德义进也，特以累治大狱，锻炼诬陷，缘此以进身【三】。是以任风宪，则专以护持苗役法令为公论；居庙堂，则专以聚剥生灵膏血为相业；天下安危，久远大计，不以经心；民间困苦，若胡、越人之不相问。至排斥忠良【四】，引置党类，深阻而不可胜数。臣今且举大者一事试言之。夫百官差除，从祖宗以来，中书、门下省同共进拟，所以合同觽论。自壬戌官制改更，三省分治之后，其事尽归中书。是时确为右仆射兼中书侍郎，中书之权既已偏重，进退人物随意在手，门下、尚书省审察奉行而已。天下莫不知其非，而但以确在此位，畏之者不敢言，附之者不肯言，故三省不得而合也。及皇帝陛下、太皇太后陛下临御之日，御史台、礼部、合门同定垂帘仪制，其时觽论欲因此合三省班次，以正其事者，而或恐忤确之意，乃言官制不可辄改，遂且如故。无何，适会王珪薨谢，执政递迁，确以左仆射进兼门下侍郎，以谓去中书之位，则无差除之权，不便也。实时阴令御史中丞黄履上言以为请，朝廷从之，于是差除方归三省合班取旨矣。三省合班差除，诚是也，乃所谓公道也？乃所谓善政也？然以确在中书贪权之故，使朝廷公道、善政不得行者凡三年。设使王珪不死，确不迁门下，则此事未必容改正，非止三年而已也，朋附确者亦未必肯以为言也。上下之情以利相市，以私相成，至于如此，无人达于圣听，岂不可为叹息也哉！臣愿陛下试察此一事，足以见确之存心，常要大权随己，则为公耶？为私耶？又足以见朋党之附确而为其用者其效如此，则为邪耶？为正耶？自今春以来，诏恩屡下，勤息疲民【五】，稍更革法度未便者，此皆确之所不欲，其心忌而耻之者也。然阳为协顺，将一二小事依应增损者，此非真能奉宣圣意也，盖欲以此安其身，为不去之计而已。今陛下不审察其矫伪而听其自留，陛下误矣。使确置身既定，立足既牢，必须领袖邪党，专权肆志。小人之道日盛，君子之道日消，朝廷将不能制，同列亦不能胜，天下无由终被仁圣之泽矣！然则确之去不去，天下安危，生民休戚之所系也。伏望圣慈早发睿断，罢黜一确，上足以安朝廷，下足以安生民，而慰忠臣义士之望。臣不胜愤懑、忧国爱君之至。贴黄：「试因确进对之际，陛下密察其语言所向及差除所主张之人，则足以见其心之公私邪正矣。」又贴黄：「自冬以来，雨雪不降，亢阳为厉。臣按五行志，以谓政舒缓之所致。恭惟圣慈于大臣仁恩太厚，包容太过，至公之法都不行于贵近，此乃和缓之政，故其效冬温而无雪。伏望振刚明之断，深体天道，罢去确位，则和气必应。」又贴黄：「确与章惇、张璪为党，自知公议所嫉，疑言路或有文字访闻，逐人各令亲信于内臣中出入稍亲近者探伺访求虚实。伏望圣慈亦赐访察。」（挚遗矒此系第四疏，八年十二月十八日上。）
　　奉议郎、太常丞王觌为右正言。觌首上疏，论知人安民曰：臣闻自古圣治之极，莫过尧、舜。当舜承尧治之后，忠贤之在朝者宜已多，疾苦之在民者宜已少，然禹、皋陶相与谋于大舜之前，而惟以知人安民为务，以谓惟帝其难也。况后世圣治之机，或未及尧、舜之时，其于安民知人之道，又可后哉？臣伏睹陛下临御以来，进拔忠良，摈斥奸恶，修完制度，划革蠹弊，而四方万里手舞足蹈，以庆盛德之举，以观无前之烈，此陛下知人之哲，安民之惠，亦已至矣！然臣窃以谓前日进用、摈斥之人，修完、徱革之事，多公论之旧着，圣听所素闻，嫌疑之人，未及骋其谋，诪张之说，未得肆其惑，故知之无难而行之尚为易也。
　　今陛下临御渐久，权纲渐着，人之谋身者将谄谀以取合，巧佞以害正，而事之隐伏者将壅蔽而不闻，浸淫以成患，则知之不易而行之浸难，此不可以不深察也。故大舜当摄政之时，已举十六相，放四凶族，可谓能知人矣；又尝慎徽五典，五典克从，纳于大麓，烈风雷雨弗迷，可谓能安民矣。然及其即位之后，禹、皋陶方且以知人安民之道，吁俞问难，讲明其说以告于舜者，诚以知人、安民有天下者之所至难也。彼咻之者既多，蔽之者既觽，则不能无惑而为知人、安民之害。故禹、皋陶不以舜之历试者为已足，而又须赞襄警戒，使兢兢业业日谨一日，然后可以始终哲惠而黎民怀之也。故臣伏望陛下不以今日政事为已足，而孜孜汲汲以安民知人为先务，而不可须臾忘也。夫情伪万端，邪正不一，听用之际，安危、治乱之所系也，不广览兼听，而求所以知之，臣未见其可也。陛下深居九重，所与共图政事者，执政大臣而已，非执政大臣而得以执事进见者，未尝有也。夫谏官御史，皆陛下耳目之官，曾不使一人登君之陛以论天下之事，非所以明目达聪也。今天下民力凋弊，无古所谓九年、三年之食也。中稔之岁，犹有父母冻馁，兄弟妻子离散而转乎沟壑，不幸加之以师旅，因之以饥馑，虽欲安之，术已难矣。其尤甚者，北有黄河横流之患，西有边城戍饷之劳，洮河兰会岁费无算，生灵膏血将有时而尽矣。此安可以不早为之计，深为之虑也？臣故以为安民知人，正今日之首务也。然知人者，陛下之所自任，广览兼听以资之可也。至于安民之道，则因执政大臣进见之际，垂问熟讲焉，无使舜、禹、皋陶专美于唐、虞之际，则臣之愿也，天下之幸也。
　　奉议郎、国子司业翟思知南康军，思进神宗挽诗失韵头，故有是命。思前为御史，尝论韩缜过恶，议者谓缜因是以报怨。（苏辙劾韩缜章云云。孙升论朱服、翟思章更详之。）
　　诏旬阅试诸军，令军头司具策开析兵员提举教阅官及都教头人数、技艺并所得恩例以闻。
　　罢增置铸钱监十有四。（十月十三日甲戌，初令户部减省增置十四监，当考其名。）
　　辛巳，大食国遣人入贡。
　　壬午，以愆雪，开京师寺观。
　　侍御史刘挚言：「臣伏睹神宗皇帝神主既祔太庙，窃计景灵宫当依祖宗神御别建庙殿。伏缘宫中地步，今已隘迫，若或开展民居，则理有未安。臣惟原庙之说，始见于西汉，而其制度则不传而无闻。今景灵之聚神御也，固有祖于原庙之意，然帝之与后各建殿室，盖缘前来神御散在诸寺，故依旧各建殿室，乃出于一时规画，别无义据。臣愚以为既曰庙貌，则礼当仿宗庙之制，而帝后宜同御一殿，如此则今日神宗所御，无所事于兴作矣。奉迁昭宪皇后于宣祖殿合配，而复大始殿，易名而为神宗之殿，非徒简节劳费，便于时而已也，考之礼典则无违，质之人情则为顺，此大事也，伏望圣慈更赐可否。或诏三省、两省礼官杂议，有无不便，详处其当，以待圣断。臣浅陋妄议，合即严诛。」（十一月七日神宗祔庙，挚此言不得其时，因修盖神御殿先出之。）诏神宗皇帝神御殿用景灵宫治隆殿后枨子园修盖。
　　刘挚又言：「近具状乞罢蹇周辅及其子序辰见任，各令外补，候体量到事状别听指挥，至今多日。伏缘周辅等首于江湖增□盐额，配卖害民，数千里之人破产被刑，咨嗟怨讟，实不聊生，与□居厚、王子京辈掊刻希进，情理无异。居厚等才行体量，先次移罢，独周辅父子出入朝省如故。臣以朝廷政事命令不一，罪同而行遣异，不足以服人心，故有论列，终不蒙施行，臣所未喻。今公论不安，皆有疑议，以谓周辅昨知开封府，根勘军器少监蔡硕借贷官钱公事，周辅以硕乃宰相确之弟也，故附合观望，灭裂不尽公理，反以重罪坐举发之人，实有恩于蔡氏。所以今日宰臣确力主周辅父子不令罢去，欺谩圣听，捐公法以报私恩。臣以谓若果如觽论，所损不细，惟望圣慈裁酌，何惜罢周辅等且令外任，听候朝命，庶几政令无二三偏党之疑，以报天下，以解大臣之谤。伏望速赐施行。」（十一月十八日第一章，十二月三日第二章，二十三日第三章，明年二月二十二日乃鑴责。）
　　诏增讲读官职钱为三万。（御集云，侍讲、侍读月各特赐钱三十千。）
　　户部言：「府界诸路耆长、户长、壮丁之役，并募充，等第给雇钱。其旧以保正代耆长催税、甲头代户长、承帖人代壮丁，并罢。勘会诸州县坊郭，旧有坊正昨行减罢，于主户两丁以上轮充甲头，催税租、常平等钱物，今合依旧雇募坊正，替罢甲头。欲乞申明下府界、诸路提举司，应州县旧系坊正后来改轮甲头，并依今降朝旨雇募坊正，其旧以甲头代坊正并罢。」从之。
　　甲申，龙图阁待制兼侍讲赵彦若提举万寿观，朝奉大夫、户部郎中范纯礼为京西转运副使。（元年四月十二日复为侍中。）
　　延福宫使、宁国军留后、入内都都知张茂则为内侍省都都知，以太皇太后手诏昨建储及祗奉皇帝即位有劳故也。
　　乙酉，辽国贺正旦使、永州观察使萧洽，利州观察使萧嘉；副使、中散大夫、守太常卿、充史馆修撰李炎，朝议大夫、守卫尉少卿赵金见太皇太后于崇政殿，次见上于紫宸殿。
　　承议郎、殿中侍御史黄降为国子司业。（苏辙明年闰二月六日言：韩缜初拜相，台官黄降言缜平生过恶，不堪大用，陛下业已用缜，未欲即罢。缜畏降复言，乃除降国子司业。虽云迁擢，实夺其言事之权也。实录不着降前官。是年七月二日，降犹以殿中侍御史论罢保马司勾当官，今增入元佑元年十月末。二年正月十八日，八月十二日可考。）
　　丁亥，承议郎、起居舍人邢恕权发遣随州。太皇太后手诏以恕除中书舍人，赐紫，寻以恕骤迁过当，恕多出入权门，全非检谨，可罢新命，与外任知州军也。（此据政目十二月二十七日事，实录于明年正月五日乃书之。恕除中书舍人，在十二月十八日。）
　　恕尝教高公绘上书，乞尊礼太妃，为高氏异日之福。太皇太后呼公绘问曰：「汝不识字，谁为汝作此书？」公绘不敢讳，并以恕矒进。既罢恕新命，又黜之。（恕教公绘上书，据邵伯温辨诬。邢恕之孙绎作其祖父言行录云：钦成皇后为皇太妃，自山陵回，御药□靖方窥伺宣仁意旨，以太妃过失为献，谓随灵驾曾发笑。韩绛以故相留守西京，亲至境上迎迓，引见皇太妃，绛拜，殊不为礼，亦无慰劳之言。公闻之朝，路与宣仁犹子公绘相遇，因及此。公言曰：「太妃昔为先帝之妃，今乃主上之母，小人间谍，渐不可长。」公绘瞿然，遂密奏疏，以为宜加尊礼，仍引书语切直过当，不止如公所言。宣仁览视，讶公绘太忤，知公绘与公素厚。前此公绘屡有密疏，太母无不欣纳，往往以为得之于公也。直遣人诘曰：「谁教汝为之，莫是邢某与汝做来？若不实说，即根治！」公绘迫急，即吐实云：「入疏时，邢某实不知，臣自为之。然邢某之意亦如此也。」韩缜微闻之，因而媒孽，无所不至。刘拯，缜客也，乃亦入札，言公关与政事，交游执政。遂以此为名，罢中书舍人，以本官知随州。温公即有简与公曰：「和叔此行，出于意外。光居政府，不能为和叔别白，负愧诚深。盖以中旨有交游执政之言，恐益为和叔累故也。」其后，明堂前一两月【六】，温公检公被责一宗文字，欲将上辨白。诸公劝之，以为不若待至赦后，而赦前两日温公薨矣。时吕公亦在政府，与温公意合。而林希素忌公，其弟旦方为言官。初旦事温公【七】，欲为省郎，未及白用【八】，希荐于韩，乃为工部员外郎，遂除殿中侍御史，恐公遂还朝，乃于赦后未开假日，入疏论公曰：「吕公着素与邢某厚善，今来既经明堂，公着必须复引邢某还朝，乞未得令还。」自是吕公避嫌，不敢复言。然希、旦由此亦不为公论所容，未几，兄弟相继逐去。时申公方盛，旦既犯申公，觽论不与，非特为公也。绎所载如此，尽多妄说，姑附见。刘拯，元丰六年八月为监察御史，十二月十四日已出为江东运判矣。吕大防政目：元丰八年十二月二十七日【九】，邢恕知随州，以手诏恕除中书舍人，寻以本人骤迁过当，恕多出入权门，全非检谨，可罢新命，与外任知州军也。按恕除中书舍人，在今年十二月十八日，罢新命当是十二月二十七日，大防政目必审，不知旧录何故于元佑元年正月五日乃书，而新录又因之。）
　　恕既罢中书舍人，即上书曰：臣闻安危治乱之机，在分邪正，别白君子小人而已。然而邪正交相诋，君子小人交相毁，此世主之所以眩惑而分别为难也。臣请得而辨之，其术有三焉：考其平日素行无玷缺，在朝廷尝有忠言直声，事迹显著，不然必有改过迁善之实，一也；毁诋之言，无所不可者，要在穷究其事实，推原其情理，则加诬之说，不得独行，二也；朝廷之上，必有令闻令望之臣，则公议之所在，可以询谘，质其是非，三也。如此则邪正分，君子小人之分白，而邪不能害正，小人不能胜君子，则安而治。以君子誉而进，以小人毁而退，今日以一人之言指以为是【一○】，明日以一人之言指以为非，而无三术以分别，则毁誉、是非淆乱，邪正不分，君子小人之分不白，而邪得以害正，小人得以胜君子，则危而乱。此虽尧、舜之盛，未尝不加意而深察也。
　　臣窃自惟，当熙宁初王安石、吕惠卿用事，臣时得召对，先帝询及二人者。臣不敢欺，具道安石之短，惠卿之奸，卒见非嫉，坐此摈斥者八年，此天下所共知，非臣所敢欺也。其后吕惠卿与王安石结怨，互相攻讦，先帝追惟愚臣畴昔之言无所欺愧，记其姓名，召还馆阁，而臣介然自守，不易故意。岁在丙辰、庚申，先帝凡再下诏求直言【一一】，而臣再以狂妄应诏，未尝敢为阿谀之辞，大抵皆拂时政【一二】，其书固在禁省，可以求访阅视也。先帝虽含容不加诛，然臣止在儒馆，不他迁者七年。当彼之时，臣已寂寞自守，分甘终身弃置闲散，岂复更冀今日之遭遇？臣之处身前后十五年间，粗有本末，内外备知。至于先帝末年，颇察知臣，以为忠信，未寝疾之前两月，始用臣为职方员外郎；不阅月，亦以司马光为资政殿学士，其日月皆可考按也。会逢皇帝陛下继统，太皇太后躬听断，并用忠良，佥去敝蠹，臣于此时首蒙拔擢，为尚书右司员外郎，职为宰相属官，与闻政事。臣以为千载之一时，可以忘身徇国，故不复畏避形迹，慨然以分别邪正，兴利除害为己任。朝廷进见执政大臣，未尝有一毫及私计也。其中不乐臣者，固亦有之。然以太皇太后在上，每事务在公道，而臣论直理是，故无如之何耳。今七八人者，皆在左右，因其同进见时，当无敢为私言者，故可质证也。以此奸邪小人之意不自安，与不得志者指臣为仇敌，而见诋以此职为招权者有之矣。左右司见执政论时事，乃其职业，然臣始谓不辞招权之名，而后得以质问。今日之时事，果是也，果非也？所用人物，君子也，小人也？使今日之时事果是；所用君子，则臣前假使实招权，于国家乃为有补，庸何伤耶！且朝廷自尚书职方员外郎除臣为右司员外郎，又除臣为起居舍人，此必有誉臣者。既已为起居舍人，则除中书舍人，在国家为擢用，而于格乃为次补。故事，修起居注，例迁知制诰，无迟速之限，近者或两月，远者率不过周岁，今起居院有题名，可一一覆视也。即以臣为不当与胡宗愈并试，则自官制之行凡三年，中书舍人不必皆阙而同试者三矣。曾巩、赵彦若、陆佃三人同试，一也；王震、蔡京两人同试，二也；钱勰、杨景略二人不试而并命，三也。即以员阙论之，则中书舍人定制六员，近例蔡京、王震、钱勰、杨景略同省四人也。今论事理虽如前所云，然臣岂不知爵禄予夺，皆在朝廷，人臣之义，无自以为当得之理，但果一切出于太皇太后圣意，则臣固宜退省，以待照察。今窃闻除臣与宗愈告命，出而复入，则臣固知本非太皇太后之意，是必有毁臣者。窃惟圣人之心，务在开进言路，故凡言事之臣，其言虽未中理，莫不容纳，此诚太皇太后盛德美意，天下幸甚。然臣昔者固尝请广谏员，以谓必先审择其人，然后采用其言矣。今即太皇太后亲政以来，所荐用台谏官，则固皆端良之士，如使有言及臣，则臣固当引咎自责，太皇太后亦宜垂意纳用其言。若昔日台中，则君子之与小人固相淆杂，近已沙汰安惇、刘拯二人外补矣。刘拯即尝论韩维不当除资政殿大学士者，韩维端谅名德，乃与司马光、吕公着一等，此太皇太后之所知也。必以台官之言毁誉可信，则刘拯之言，太皇太后不用也。今惇、拯虽去，但缘近制止令减去二人耳，台中如惇、拯者盖尚有一二，臣固不欲指其姓名。彼皆素无名行，阴忌善良，顾惇、拯之去，有不自安之意，其人固非太皇太后临制以来荐举援用之人，其人姓名盖皆贤士大夫之所不知，或知之者必指以为匪人也。臣窃意今兹肆为诬欺者，必出于此曹，了无疑也。臣既为彼所诋所议，而反论其素无名行，指其为匪人，则疑不足以取信于世。然今朝廷之上，固有忠贤之人，名德显著，太皇太后可以信而不疑者，试以其人姓名密加访问，彼不指以为匪人，则必曰不知其如何也。不然乞下其章，付台谏议之，辨其人尝着忠节，或有贤名，乃出于太皇太后临政以来方被荐举，（状内黄贴子称：即去年正月已前所举，邪正大抵未分。）则臣言为欺君，罪当诛斥，不止不敢冒进而已；即如臣言，则小人而诬君子，邪党而诋正士，固不逃于圣鉴矣。凡臣为此言，固非区区一身计也，直以邪正、是非之际，乃天下国家安危治乱之所系，故臣不敢避鼎镬、逃鈇钺，得一极陈之。使其言稍有补于国，则臣虽诛死，万万无恨，况于进退去就之间哉！不报，元符初，竟坐此书责知南安军。（元符元年十月二十六日庚子，恕责南安。旧录载恕此书，云元佑元年正月上。今附恕罢时。）
　　己丑，太常寺言：来年正月朔拜表太皇太后权同处分军国事，辽国使人当赴内东门立班称贺。从之。
　　司马光言：
　　臣伏见陛下自临政以来，夙夜孜孜，以忧百姓、安国家为事。盖善治疾者，必究其所来，攻其所急，救之欲速，去之欲尽。臣观今日公私耗竭，远近疲弊，其原大概出于用兵。夫兵者凶器，天下之毒，财用之蠹，圣人除暴定乱，不得已而用之耳。自有唐中叶，藩镇跋扈，降及五代，髃雄角逐，四海九州岛，瓜分麋溃，兵相吞噬，生民涂炭，二百余年。太祖受天明命，四征弗庭，光启景祚。太宗继之，克成厥勋，然后大禹之迹，悉为宋有。于是载戢干戈，与民休息，或自生至死，年至期颐，不见兵革。吏守法度，民安生业【一三】，鸡鸣狗吠，鞕火相望，可谓太平之极致，自古所罕侔矣。及神宗继统，材雄气英，以幽、蓟、云、朔沦于契丹，灵武、河西【一四】专于拓跋，交趾、日南制于李氏，不得悉张置官吏，收籍赋役，比于汉、唐之境，犹有未全，深用为耻，遂慨然有征伐、开拓之志。于是边鄙武夫，窥伺小利，敢肆大言，祗知邀功，不顾国患，争贾余勇，自谓卫、霍不死；白面书生，披文按图，玩习陈迹，不知合变，竞献奇策，自谓良、平更生；聚敛之臣，捃拾财利，剖析秋毫，以供军费，专务市恩，不恤残民，各陈遗利，自谓研、桑复出【一五】。相与误惑先帝，自求荣位。于是置提举官，强配青苗，多收免役，以聚货帛。又驱畎亩之民为保甲，使舍耒耜，习弓刀。又置都作院，调筋皮、角木，以多造器甲。又奏置保马，使卖耕牛，市驵骏【一六】，而农民始愁苦矣。部分诸军，无问边州、内地，各置将官以领之，自知州军，总管、钤辖、都监、监押皆不得关预，舍祖宗教阅旧制，诵射法，效胡服，机械阵图，竞为新奇，朝晡上场，罕得休息，而士卒始怨嗟矣。置市易司，强市榷取，坐列贩卖，增商税色件，下及菜果，而商贾始贫困矣。又立赊贷之法，诱不肖子弟破其家。又令民封状增价以买坊场，致其子孙邻保，籍没货产，不能备偿。又增茶盐之额，贱买贵卖，强以配民，食用不尽，迫以威刑，破产输钱。又设措置河北籴便司，广积粮谷于临流州县，以备馈运。教兵既久，积财既多，然后用之。而承平日久，人已忘战，将帅愚懦，行伍骄惰，加以运筹决胜者，乃浮躁巧伪之士，不知彼己，妄动轻举。是以顿兵灵武，力疲食尽，自溃而归，执兵之士，荷粮之夫，暴骨塞外，且数十万筑堡永乐，怠忽无备，纵寇延敌【一七】，阖城之人，翦为鱼肉，曾未足以威服敌人，而中国先自困矣。先帝深悔其然，厌截截谝言，思番番良士，乃下哀痛之诏，息兵富民，奄弃天下，此臣所为痛心疾首，泣血追伤者也。
　　伏惟皇帝陛下肇承基绪，太皇太后同听庶政，首戒边吏，毋得妄出侵掠，俾华夷两安。今契丹继好，秉常纳贡，干德拜章，征伐开拓之议皆已息矣。则前此置提举官，散青苗，敛免役钱，点教保甲，置都作院，养马【一八】，置将官，市易司，封状买坊场，增茶盐额，措置河北籴便司，皆为虚设。陛下幸诏臣民，各言疾苦，其已至千有余章【一九】，未有不言此数事者，知其为天下公患，觽人所共知，非臣一人之私言也。利害着明，皎如日月，何所复疑【二○】，而髃臣犹习常安故，惮于更张。虽颇加裁损【二一】，而监司安堵，将官具存，保甲犹教阅，保马犹养饲，边州屯戍不减，军器造作不休，茶盐新额尚在，差役旧法未复，是用兵虽息而公私劳费犹未息也。如此因循，不知改辙，数年之后，万一遇水旱大饥，盗贼髃起，其为国家忧患，岂敢尽言哉！伏愿陛下断自圣志，凡王安石等所立新法，果能胜于旧者则存之，其余臣民以为不如旧法之便者，痛加厘革。虽非一日可行之事，欲乞陛下宣谕执政，令因臣民上封事，熟议利害进呈，以圣鉴裁决而行之。昔夏遵禹训，商用汤法，周循文、武之典，盖创业垂统之主，贻厥孙谋，后世所宜谨守不可失也。若凡百措置，率由旧章，但使政事悉如熙宁之初，则民物熙熙，海内太平，更无余事矣。议者必曰：「革弊不可仓猝，当徐徐有渐。」此何异使医治疾而曰勿使遽愈，且勿除其根原使尽也；其为医者谋则善矣，其为疾者谋奚利哉！
　　侍御史刘挚言：「臣闻朝廷正，则百官理。又曰觽贤和于朝，则万物和于野。今夫上之人，诚能同德一心，徇公忧国，则必有和善之政，而下无朋比之士；苟人怀异意，转相非疑，则必有僻违之政，而下有向背之俗，于是民被其害矣。臣伏见昨者皇帝陛下、太皇太后陛下听治之初，惠绥天下，去民之所不安，至于振淹滞、绌贪刻、发政施令无有虚日，故近自畿甸，远至于海隅，莫不鼓舞承风，倾耳以听太平。而近者一两月以来，政事号令之见于施行者，旷然稀阔，中外颙颙无所闻见。深求其故，皆以谓执政大臣情志不同，议论不一之所由致也。有阴拱以坐观者，有阳合而内暌者，有强横以肆鸷者，有忍耻以怀咎者。滞事积前相顾而不发，故仁泽屯于上而不下，庶事壅于朝而不行，以至文书稽留，庶事隔塞。圣人之化，虽曰久于其道而后成，然固有缓急之势。今事至轻小，明有此例，或止于一法令之增损，一官吏之废置，犹不肯倡端而主论，则方今边鄙之大利害，赋役之大是非，百姓之大困苦，如在倒垂而望解者，当谁任其责？何时而议也？幸遭圣明，哀愍元元，为庙朝大计。而谋国之人，方身是恤，方私是图，坐玩岁月，亦可谓不仁矣。况今皇帝陛下以盛年居谅闇，太皇太后陛下以垂帘而称制，于此时也，而辅弼不咸，相恨相激，非独政事壅积而已，诚恐疑贰渐深，分曹固党，使倾险之士煽于其间，上下乖戾，何事不生？此又臣之所为深忧也。伏望圣慈深察事变，防微杜渐，特诏辅臣当务同寅协恭，相示以信，去其贰志，以济国事。应今来政事之稽滞未决者，趣令条上取旨，则望圣明断自睿断【二二】，别白施行，以幸天下。」
　　贴黄称：「如永兴阙帅臣，及陈州、明州见阙已久，各不除人。蹇周辅父子，累有言事官弹奏，并不施行。」
　　又称：「臣今所奏，皆执政奸谋私意也。臣非不知历诋其状，臣迹甚危，但上报任使，不敢自惜。然若明示臣章，必恐转相激发，愈更乖戾，欲望只作圣旨宣谕催促壅滞文字，所贵有所畏惮，却肯了事。此章候经圣览，乞留中，使臣孤迹稍安，则小有闻见，必以自竭，庶补万一。」
　　挚又言：「伏见自入冬以来，并无雨雪，亢阳为厉，被灾甚广，髃情嗷嗷，惊忧四顾。考原经典，可谓大异。夫人之气，与天地阴阳之气，相为出入、流通而往来者也。人情和于下，则天道顺于上，人事乖于此，则天变效于彼，是谓天人相与之际也。故圣人之事天也，知其在上不远，应以类至，则凡祈禳消伏，以为末节小数，而专修政事以应之。窃以陛下委国仰成，与之均休戚、同荣辱者，不在三省、枢密院执政之臣乎！今庙堂之上，大臣八人，情志乖睽，谋谟不一，无同心同德之节，有分曹怀贰之意。故议政之际，排陷依违，相激相闹【二三】，其语往往播在中外。所以政令壅格而不下，文书稽滞而不行，官爵滥于无名而不应于典故，公道屈于贵近而独施于疏远，私邪朋比，上下隔塞。况当皇帝陛下渊默谅闇之日，太皇太后陛下制出房闼之时，朝廷政权尽在大臣，而大臣不咸如此，故天下但闻颇僻之事而不见和善之政。政不和则人情不和，人情不和则天地之气缪沴而生此变也。书曰：『肃时雨若。』五行传以谓冬旱政令舒缓之所致也。今上下可谓不肃，朝廷之政可谓骄慢废弛，号令可谓二三不振矣。古者灾异水旱，咎在燮理阴阳之官，故策免三公以塞其谴。今岁已穷尽，旱暵如此，宿麦在野，无润泽之入，春气相乘，有疫疠之变。生民一岁之大命，岂可不念之哉！又一月以来，日眚无光，风霾□翳。考之占验，皆非小变，而上之人恬不以为怪，此中外之所以恐惧而不宁。伏望圣慈深省上天儆告之意，俯察朝廷乖戾之变，特诏大臣，修饬政事，凡赋敛之害人者，法令之未安者，大解而更张之。至于决狱讼之私枉，趣诸司之稽违，进忠良、退阿谀，通壅蔽，去疑贰，务以至诚实事上塞天谴，下救生民，则和气之应，将不旋日而得之矣。」
　　挚又言：「外议皆谓朝廷自升祔后来政事懈弛，不及日前，此盖有以召之，非虚言也。」
　　挚又言：「臣曾具奏，乞先次令言事官上殿，未蒙施行。窃闻候开年降指挥，故不敢频有申请。今已岁尽，伏望早赐圣旨【二四】，先次许台谏官上殿奏事。所贵公议、人情不至隔塞，得以详悉开陈，上达天听。」
　　是岁，宗室子赐名授官者八人，断大辟二千六十六人。
　　注　　释
　　【一】送终殊不尽恭长编纪事本末卷九七逐小人上、治迹统类卷二○哲宗委任台谏「送终」下均有「之际」二字。
　　【二】大准备「备」原作「武」，据阁本、活字本改。
　　【三】缘此以进身「以」字原脱，据阁本补。
　　【四】至排斥忠良阁本「至」下有「于」字。
　　【五】勤息疲民「息」，阁本作「恤」。
　　【六】明堂前一两月长编纪事本末卷九一宣仁垂帘、续通鉴卷七九考异「两」上俱无「一」字。
  </div>
  <div class="pagination">
   <a href="续资治通鉴长编_page472.html">
    上一页
   </a>
   <span>
    ...
   </span>
   <a href="续资治通鉴长编_page468.html">
    468
   </a>
   <a href="续资治通鉴长编_page469.html">
    469
   </a>
   <a href="续资治通鉴长编_page470.html">
    470
   </a>
   <a href="续资治通鉴长编_page471.html">
    471
   </a>
   <a href="续资治通鉴长编_page472.html">
    472
   </a>
   <span class="current-page">
    473
   </span>
   <a href="续资治通鉴长编_page474.html">
    474
   </a>
   <a href="续资治通鉴长编_page475.html">
    475
   </a>
   <a href="续资治通鉴长编_page476.html">
    476
   </a>
   <a href="续资治通鉴长编_page477.html">
    477
   </a>
   <a href="续资治通鉴长编_page478.html">
    478
   </a>
   <span>
    ...
   </span>
   <a href="续资治通鉴长编_page474.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
