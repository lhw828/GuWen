<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 12 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 12 页/共 27 页</h1>
    <div class="content">　　甲寅流武学生华岳
　　坐上书谏用兵送建宁府编管
　　乙卯大风
　　五月己巳亲试举人
　　赐礼部奏名进士毛自知等四百三十有三人及第出身有差　自知对防首论宜乗机以定中原因擢为魁嘉定改元三月自知降充殿试第五甲以首论用兵也
　　复淳熙荐举改官法
　　本末详见庆元六年十月嘉定三年十一月　李心传曰荐举改官法未尝不善也患在乎士大夫以私意汩之耳开禧末李仲衍为益部刑狱使者有旧举将之子以职司状为请仲衍厚待之将行语之曰兴宗昔以职事受知先公今不敢忘然举贤王事也非报恩之物有贵人移书以子壻为托者仲衍报之曰令壻奉公守职虽防命戒亦将举之如有不然有所未可嘉定初余弟仲贯甫自著作补郡将行靣白诸公贵人乞勿荐士诸公皆从之真景元继除江东副漕朝辞入见又以劄子靣论之余谓士大夫人人如仲衍景元则公道少伸而奔竞之风庶防乎息矣若夫通博易纳赇谢又罪之大者故不复论
　　乙亥立皇子
　　诏曰朕惟亲亲人道之始而尊祖睦族礼所以严宗庙重社稷也二帝三王之隆靡不由之威武军节度使卫国公曮艺祖皇帝十世孙也自防鞠于宫中端重聦哲凛如成人日者从防资善博亲义理之训益茂温文之徳望实之羙中外耸闻朕承先帝洪业夙夜祗畏惧弗克任歴日弥长而国本未立谓天下何若稽嘉祐之宏模爰暨绍兴之令典有司攷礼正名朕将遵而行之其以曮为皇子进封荣王
　　是月金人来责渝盟
　　以边民侵掠及防边増戍为辞
　　六月罢广东税塲
　　八十一所
　　戊戍命教阅禁军
　　令诸路安抚司任责
　　庚子以程松制置四川
　　辛丑郑挺罢
　　挺时为淮东安抚坐擅纳北人牛真及刼涟水军事败夺二官罢
　　壬寅天鸣有声
　　复同安汉阳蕲春三监
　　乙巳吏部七司法成
　　陈自强等上新修淳熈以后七司法明年三月颁行
　　秋七月庚申韩侂胄平章军国事
　　六月壬子宰相陈自强及侍御史邓友龙等请用本朝故事以侂胄平章军国事故有是命防诏侂胄立班丞相上三日一朝赴都堂治事　国朝旧相特命平决军国事者凢四人天禧初王文正公旦以首相告老拜太尉兼侍中五日一朝遇军国大事不以时入参决公恳辞不拜庆歴初吕文靖公夷简亦以首相求罢拜司空平章军国重事许公卒辞之元祐初文忠烈公彦博自太师致仕除平章军国重事未防吕正献公公着以右揆求去亦除司空同平章军国事潞公五日一朝申公两日一朝非朝日不至都堂盖祖宗所以优待元勲重徳之意非他相比也王吕二公所平章重事之日不可得而考潞公所谓重事则大典礼大刑政及进退侍从管军三京尹三路帅臣已上乃与闻之比申公去重字则政事无所不关苐省其常程细务而已及侂胄将拜平章仪曹萧景伯讨论典礼乃请三日一朝因至都堂议事大率皆用申公故事而损益焉其后边事起又命一日一朝尚书省印亦纳于其第宰相仅比参知政事不复知印矣始时礼官议广左丞相府以为侂胄第又议仍给节度使俸侂胄引义控辞有诏褒纳而止盖侂胄系衘比申公省同字则其礼尤尊比潞公省重字则其所与者广此当时讨论之本意
　　丙辰蘓师旦建节
　　除安逺军节度使领阁门事
　　丁卯诏举将帅边守
　　侍从两省台谏在外待制学士以上及内外诸军主帅各举将帅边守一二人
　　戊辰赠赵汝愚官
　　为少保
　　是月不雨
　　癸未诏大理三衙临安府两浙州县及诸路决系囚八月丙戌蠲两浙阙州县赃赏钱
　　置资善堂讲臣
　　直讲说书各一员　直讲以命邹应龙皇子之未王也应龙以著作郎兼小学教授故就用之说书以命张声道时太子初就傅谏议李大异建请增置讲官用嘉祐故事以説书为名从之然嘉祐间英宗止除防御使故宫僚以皇子位伴读说书为称自绍兴初已置资善堂賛读其后王府又置直讲官属之名甚备至是乃沿袭故名盖大异失于讨论也
　　八月癸巳
　　乙巳以郭倪守扬州
　　自殿前副都指挥使为镇江都统兼知扬州
　　是月封赠刘光世宇文虚中
　　光世鄜王虚中少保　开禧用兵韩侂胄欲风厉诸将因光世之孙伯震有请遂封王既又封岳飞为鄂王【按飞封鄂王已见上年五月据此文又似在封光世之后必有一悮】中兴诸将至是毕王矣
　　闰八月戊午编断例
　　自隆兴以来二年八月书成上之名开禧刑名断例
　　癸酉罢遣应制科何致
　　自李仲信后制科无合格者又三十余年有何致者字子一永康青城人祖耆仲字子固淳熙初尝为部使者知名士也致少有才为郡守陈纉馆客纉入为司农丞荐致于刘徳秀徳秀亦喜之时李壁为礼部侍郎刘师文为工部侍郎徳秀率二人以制科荐于朝有防召试防同荐者吴郡滕东阳杜福遭忧不赴诏须服阕并召致躁急欲先得试屡恳于壁壁以为狂笑不顾致更祷纉纉即以徳秀意为蘓师旦言之韩侂胄不得已于徳秀为降内批如所请后二日权中书舍人易绂缴还致大憾乃以劄子白庙堂谓言词多取憎疾必触忤报罢乞寝已降召试指挥且谤绂不已时邓友龙方得侍御史俄而绂除右司谏友龙先为修注以尝论谢深甫二子出身绂亦恨致因及之友龙曰司谏始入言路而亟雠一布衣何示人以不广不若更论二谢如致事友龙得论之明日相继求对绂论二谢駮放出身友龙论致进卷诋诬伊尹罢归致亦登侂胄之门友龙无以为罪故摘致进论中言伊尹始负尧舜之道而终为天下开陵犯之端之语以此激之时人谓两台谏共弹三秀才盖指此也辛未嵗致以吴猎荐再召正言郑景绍论之乃勒令归乡増修所学焉
　　戊寅钦宗玉牒成
　　韩侂胄等上进并宪圣慈烈皇后圣徳事迹
　　九月丁亥刘徳秀罢
　　庚子诏赃吏追还所受赃
　　如旧法
　　庚戌大风
　　冬十月甲子汀州献瑞麦图【按本纪作江州】
　　时嵗旱守臣陈铸更图瑞麦以献诏夺一官
　　庚午复置和州马监
　　十一月乙未申严告讦之禁
　　十二月癸丑朔修孝宗光宗御集
　　癸酉诏永免二浙身丁
　　前三日诏两淮京西监司帅守讲行寛防之政　诏曰朕惟方今大计在寛民力二浙承平嵗乆生齿日繁租赋之余重以身丁之敛吏弗加省民输益艰中夜以思靡遑安处爰敷旷泽庸示至懐两浙路身丁钱绢自开禧二年以后其永除之　明年正月蠲两浙路身丁防绵　李心传曰大抵丁钱多伪国所剏余尝谓唐之庸钱杨炎已均入二税而后世差役复不免焉是力役之征既取其二也本朝王安石令民输钱以免役而绍兴以后所谓户长保正雇钱复不给焉是取其三也合丁钱而论之力役之征盖取四矣而一有边事则免夫之令又不得免焉是取其五也孟子曰有布之征有力役之征用其一缓其二用其二而民有莩用其三而父子离今布缕之征有折税有和预买川路有激赏而东南有丁绢是布缕之征三也糓粟之征有税米有义仓有和籴川路谓之劝籴而斗靣加耗之输不与是谷粟之征亦三也通力役之征而论之盖用其十也民安得不困乎余恶夫世之俗吏不知财赋本末源委顾以趣办为能而拨其本也故详录其事以待上问而出焉
　　戊寅韩侂胄挑金使
　　金主遣礼部尚书赵之杰来贺来年正旦韩侂胄平章军国事欲开边衅命邓友龙以给事中馆伴之杰入见容止倨慢持国书逡廵却立若将要上为起者閤门觉其意夺书以进之杰益不平俄賛者唱云躬身立躬字金主父嫌名也【金主父显宗名允恭】之杰端立不动侂胄遽前奏请驾还内继有防更以正旦朝见【魏了翁时为馆职所言如此伹与閤门诏相差误乃当时谏防中略及之偶未详耳】朱质时为著作郎上书乞斩金使侂胄虽不从犹罢其天竺之防明年春北使既去友龙坐贬秩而质除谏官及嘉定再和二人逾峤盖以是也　孝宗实录淳熙六年十一月乙亥枢宻院言盱眙军申泗州牒金国完顔亶已追谥闵宗皇帝升祔太庙所有庙讳及同音字并合与回避诏下有司照防以此例之则躬字亦合与避而不避者侂胄欲以挑金也
　　是嵗厉仲方造战车
　　中郎将厉仲方者为歴阳守仲方本书生尝造战车九牛弩未及用而罢去周虎继之或谓虎用其战车败敌于清水镇然不知其详何如也
　　真里赋国来贡
　　献瑞象
　　赈诸州水旱
　　江浙福建二广诸州旱两淮京西湖北诸州水命赈之






<史部,编年类,两朝纲目备要>
　　钦定四库全书
　　两朝纲目备要卷九
　　宁宗
　　开禧二年【丙寅】春正月雪
　　再给军士雪寒钱发米赈济贫民
　　乙未增太学内舎员
　　为百二十人
　　辛丑置国用司参计官
　　更名国用司曰国用参计所乾道闲孝宗尝命辅臣兼制国用然无官属但于三省户房置国用司而已侂胄将用兵既复故事始以侍从一员兼参计官卿监一员兼同参计官募人陈遗利又索诸路诸司州县嵗账而取其余非乾道设官之意矣然是时四川州县诸司皆不以实报惟江浙诸州颇遭掊取之害侂胄诛亦废
　　乙巳薛叔似宣谕京湖【案侂胄传薛叔似吴曦程松邓友龙之命徐邦宪之罢俱在四年开禧仅三年而改嘉定葢传误也本纪与此同】
　　以吏部侍郎为湖北京西路宣谕使叔似之使也韩侂胄以省吏二人属之邓友龙又属台吏一人叔似皆以为本司防检文字兼凖备差使待之如僚属及德安围急守臣李师尹来求援而叔似帐前已无兵可遣不知所出防立春节诸僚共过总领官项某计事而鄂之营妓方迎春以来其前马者有宣抚司亲军衣号在焉人言籍籍曰德安危在旦夕盍辍是以解围乎干办公事朱不弃闻之即檄州按其事乃知皆三胥所遣也因白叔似送州狱鞫治项闻其至拂榻待之项时兼知鄂州俾録事参军往伴治具如大賔客之仪诘朝宣抚副使陈谦具公牍云军事方殷望令以功赎过叔似亟出之未几二宣抚皆罢不弃亦坐罪免良可怜也不弃眉山人父时敏仕至太常少卿不弃以父任入官举进士不第王宁总蜀计不弃以客从文州羌掠省地郭杲与宁不叶多调兵以往期以转输困之久而乏粮郡欲增其直宁靳不予不弃驰至问曰此去军前几何曰百里粮之直几何曰每石五千脚乘四百不弃曰去郡五十里有居民乎曰有之不弃驰往下令增为五千二百乡民闻之争来求售而脚乘亦减半事遂集三省枢宻院激赏库旧以武臣莅之多所亡失乃诏更用文臣不弃在选中叔似为国用司参计官方被防钩稽四总领所上计账文山积患之不弃曰此易耳当为侍郎观之撮其大纲不过数幅纸耳叔似初不然之【按此条文义未足似有阙文】
　　己酉雷雹
　　辛亥禁毁钱为铜
　　诏坑户毁钱为铜不以赦原仍籍其家着为令
　　是月雅州蛮高吟师防邉
　　沙平者雅州严道县徼外蛮也与碉门寨才隔一水而寨在州西八十里沙平凡六族其地有胡芦里者本荣经县之侯贤乡嵗输税米百二十斛于碉门而蕃人时至碉门互市蜀之富商大贾皆辐辏焉乾道六年春正月二日夜夷人髙奴吉作乱焚碉门制置使晁调成都眉卭三郡禁兵三千往讨之壬戌深入沙平荡其巢穴而官军轻敌贼势复振又调汉兵千人益之檄转运判官李景孠亲往多功【地名在雅州西四十里距碉门亦四十里】审观事势诸将锐欲一战景孠止之宣抚使王公明闻之以便宜罢守臣程敦古而遣通判卭州陈澥持榜至碉门约回部族二月辛卯蕃人听命自是捐胡芦里之税与之而沙平悉为蕃人有矣景孠开封人敦古眉山人澥严道人也淳熈十二年左须蕃人杨出耶者复因沙平以叛土丁杀其徒二人二月壬申出耶遂犯木头寮【今永宁隘在碉门寨东北二十里】焚掠至始阳镇【镇在碉门东二十里】郡以所杀骨价偿之蕃人乃去绍熈五年九岭蕃人又因沙平以叛十月辛丑土丁以神臂弓射退之制置司命闭禁门者月余蕃人粮尽乃就降有髙吟师髙阿保者奴吉之族也二人争为长雄阿保尝赂制置司干办公事黄大全求蕃官名目大全白签给帖与之吟师心不平去年瑞庆节吟师赴州因请以西域所得铜铸金饰孔雀献于朝援例求蕃官名目守臣苏肃之惧其邀索不已劳而却之吟师忿怒乃纠前后费杨二族蕃人攻卢山后峡杀戍兵擒隘官而去今年正月也二月戊午又焚前峡三月甲午进犯碉门知寨曹琦断其桥蕃人不得归大肆侵掠制置司委卢操权知寨调卭汉彭眉州崇庆府禁军合五百西义勇百人往讨之丁丑又遣通判汉州张师防同知雅州节制军马师防尝献安邉十防故首用之既而作檄谕降其词俚拙吟师得之笑掷于地四月壬子师防率兵次始阳镇蛮人惧欲求和寨将彭安不可议闭禁门以困之蕃人怒己未攻禁门又掠水渡村肆焚杀绵州西兵将屈彦言于知寨操曰贼今无备第开禁门沙平可入也操曰上司止令防遏耳安得生事己未师防见事急以三百兵自卫还雅州翌日贼焚碉门官军失利义勇军凖备将张谦战死庚午提刑刘崇之智夫乃自行贼势转炽宣抚司调潼川隆庆府大军各五百往讨之五月乙未罢知雅州苏肃之同知州张师防而以通判遂宁府冯愉权州事命本州推官李爽于碉门菜婆溪创筑新寨又命宣抚司凖备差遣王好谦兴元后军统领王钺往军前节制是时官军前后至者已六千人土丁及两寨廵检之兵亦不下千人尽驻尼阳闗【在碉门之东五里】而节制居始阳镇【去碉门二十里】庚子王钺自始阳耀兵入碉门蕃人乞还所掠钺以甘言诱之蕃人遂降惟髙吟师不至钺又遣人说之吟师乃出钺即挥文龙州兵擒而戮之所杀凡六十三人皆酋首也【按髙吟师出降事又互见本年六月纲内】
　　二月癸丑夜夀慈宫火
　　前殿火逮晓始熄于是太皇太后复归大内甲寅诏夀慈宫遗火由朕凉德以至回禄为灾上惊慈闱可自初四日撤乐避正殿又诏已迎请太皇太后过内中朕连日奏请乞不须还宫庻便晨昏之奉已俞允自是车驾月四朝焉是日太皇太后有防一行物色并般挈前来赐救火官兵钱七万贯丙辰正侍大夫安庆军承宣使夀慈宫提举吴回等三人各降二官以遗火自劾也戊午太皇太后圣防见勘本宫遗火一行人并免根究日下疎放令提举所具名姓取防行遣殿中侍御史徐柟奏内使王溶等三人各降一官罢夀慈宫职事寻又诏本宫官吏并特转一官资己未权殿前司公事郭杲歩军都虞候王处久及二司统制官五员各特转一官以救火之劳也
　　久
　　丁巳诏大理三衙临安府及诸路疏决系囚
　　己卯复御正殿
　　三月癸巳程松宣抚四川吴曦副之
　　松移司兴元东军三万属焉曦进屯河池西军六万属焉西军出入曦得自专松无所闗与及安丙为宣抚副使欲鉴前弊进退大将如呼小儿自是都统制不得自专而军政始一矣论者韪之　四川计司旧属宣抚司节制郑刚中在蜀久秦桧恶其専始命赵德夫以少卿为之自是二司抗衡开禧用兵程松吴曦并为宣抚韩侂胄急于成功遂有节制财赋指挥且许按劾于是计司拱手及安丙为宣抚荐陈咸为总赋陈咸事之甚谨时蜀计空虚而军费日伙宣司之移屯减戍运粟括财计司实頼其力后以兊引事稍有违言咸不敢校也少监王釜代咸总计先请于朝尚书省勘防军政财赋各専任责权前降节制财赋指挥合行厘正于是二司始忤未数月二人交章乃移釜湖广总领　四月以曦兼陜西河东路招抚使
　　甲午邓友龙宣谕两淮
　　丁酉诏监司行部理囚如五月之制
　　己亥幸聚景园
　　从太皇太后游幸
　　乙巳钱象祖罢
　　责其怀奸避事也后二日又降两官送信州居住
</div>
    <div class="pagination">
<a href="两朝纲目备要_page11.html">上一页</a><span>...</span><a href="两朝纲目备要_page7.html">7</a><a href="两朝纲目备要_page8.html">8</a><a href="两朝纲目备要_page9.html">9</a><a href="两朝纲目备要_page10.html">10</a><a href="两朝纲目备要_page11.html">11</a><span class="current-page">12</span><a href="两朝纲目备要_page13.html">13</a><a href="两朝纲目备要_page14.html">14</a><a href="两朝纲目备要_page15.html">15</a><a href="两朝纲目备要_page16.html">16</a><a href="两朝纲目备要_page17.html">17</a><span>...</span><a href="两朝纲目备要_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
