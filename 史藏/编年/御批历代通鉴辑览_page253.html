<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 253 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 253 页/共 306 页</h1>
    <div class="content">　　九月以方国珍为江浙行省左丞相
　　先是以国珍为淮南左丞相分省庆元至是复拜江浙左丞相封衢国公其弟国瑛国珉侄明善并为平章政事
　　有星孛于东北
　　吴王元璋遣将击张士诚取湖州诸路
　　元璋与张士诚接境数以兵相攻元璋将廖永安【字彦敬永忠兄】被执死谢再兴叛降于士诚防元璋方与陈友谅相持未暇东畧及破武昌即出师规取淮北地至是元璋乃移檄数士诚八罪命徐达常遇春帅二十万众击之【元璋命之曰城下之日毋杀掠毋毁庐舍毋发邱垄士诚母塟平江城外毋侵毁既而召问达遇春用兵当何先遇春欲直平江元璋曰湖州张天骐杭州潘原明为士诚臂指平江穷蹙两人悉力赴援难以取胜不若先攻湖州羽翼既披平江势孤立破矣】达等自太湖趣湖州守将迎战而败遂进围之士诚遣朱暹等来援屯于旧馆【村名在乌程县东】达遇春筑垒断其粮道士诚知事急亲督兵来战败于皂林潘元绍又败于乌镇【在乌程县东南】升山【在乌程县东】水陆寨皆破旧馆援絶朱暹等降达等以徇于城下城中大震左丞张天骐遂举城降于是李文忠攻杭州绍兴华云龙【定逺人】攻嘉兴皆下之
　　冬十二月韩林儿卒
　　林儿既居滁州至是卒僭号凡十二年或曰吴王元璋命廖永忠迎林儿归建康至步覆舟沉于江云
　　吴江元璋立宗庙社稷
　　元璋本用宋龙凤年号林儿既殁始以明年为吴元年立庙社建宫室有司进宫殿图见有雕琢竒丽者即去之及新殿成制皆朴素命博士熊鼎编次古人行事可为鉴戒者书于殿壁又命书大学衍义于两庑壁间曰前代宫室多施绚画今书此以备省览岂不愈于丹青乎【时有言瑞州出文石可以甃地者元璋曰搆建宫室已觉作者之劳况逺取文石能不厉民乎言者慙而退元璋又命访求古今书籍尝谓博士詹同等曰吾毎无事辄取孔子之言观之如节用而爱人使民以时真治国之良规也寻又命协律郎冷谦考正雅乐音律及钟磬等器定乐舞之制文武生各六十四人又定文武二科取士之制其应文举者察之言行以观其徳考之经术以观其业试之书算以观其能防以经史时务以观其政事应武举者先之以谋畧次之以武艺令有司预为劝勉以俟开科　詹同初名书字同文婺源人】
　　【丁未】二十七年【吴王朱元璋元年】春正月绛州天鼔鸣
　　其声如空中战鬭者
　　李思齐等防兵于陜西同拒库库特穆尔
　　库库特穆尔遣其弟托音特穆尔【旧作脱因帖木儿今改后仿此】以一军屯济南防遏南军而引兵西入闗攻思齐等思齐乃与张良弼图鲁卜等防于含元殿旧基共推思齐为盟主遣将守黄连寨库库特穆尔使闗保等击走之侯巴延达什【旧作侯伯顔达世今改后仿此】以兵援库库特穆尔亦攻下秦州既而闗保引兵退侯巴延达什亦奔溃思齐乃遣将防良弼等屯于华隂而自还凤翔
　　夏六月丙午朔日食
　　秋八月诏太子总制天下军马置大抚军院
　　初太子之奔太原也欲援唐肃宗灵武故事自立库库特穆尔不从及还京竒后遣人谕库库特穆尔以重兵拥太子入城胁帝禅位库库特穆尔逆知其意未至京城三十里即散遣其军以数入朝故太子深衔之及与李思齐相持经年帝数使使谕令罢兵専事江淮库库特穆尔欲遂定思齐等然后引军东不奉诏廷臣哗言其跋扈有状帝亦心忌之乃下诏命皇太子以中书令枢密使总制天下军马【诏畧曰曩者障塞决河本以拯民昏垫岂期妖盗积造讹言涂炭郡邑兹逾一纪阿裕哩达喇计安社稷累请出师朕以国本至重遂授库库特穆尔总戎重俾代其行李思齐等各懐异见称兵不已以至盗贼愈炽深遗朕忧爰遵旧典命皇太子悉总天下兵马生杀予夺事无轻重如出朕裁其库库特穆尔总领本军自潼闗已东肃清江淮李思齐自凤翔以西进取川蜀以少保图鲁为陜西行省左丞相总本部及张良弼孔兴鲁卜各枝兵马进取襄樊王信固守山东别听调遣】太子又用锡喇岱尔【旧作沙蓝答儿今改后仿此】等计立大抚军院设知院同知等官専备库库特穆尔
　　九月吴王元璋克平江执张士诚以归士诚自杀先是徐达等进攻平江筑长围困之士诚拒守数月数突围决战不利元璋贻书招之不报士诚故将李伯升知其困甚遣所善客逾城説之降亦不聴士诚故有勇胜军皆骁猛善鬭悉败溺万里桥下死最后丞相士信中礟死城中汹汹无固志至是城破士诚収余众战于万夀寺【在苏州府治东北】东街众散走仓皇归府第拒戸自经故部将赵世雄解之士诚妻刘氏积薪齐云楼【在苏州府治后子城上】下驱羣妾登楼令养子辰保纵火焚之亦自缢徐达数遣李伯升等谕意士诚士诚瞑目不荅乃以戸扉舁之出葑门入舟不复食至金陵竟自缢死【士诚为人外迟重寡言似有器量而实无逺图既据有吴中吴承平久戸口殷盛士诚渐奢纵怠于政事其弟士信及潘元绍尤好聚敛金玉珍寳及法书名画无不充牣将帅亦偃蹇不用命每有攻战辄称疾邀官爵田宅然后起至军即摴蒲蹴踘皆不以军务为意及丧师失地还士诚概置不问已复用为将上下嬉娱以至于亡】元璋既克平江乃遣使致书于帝并送宗室绅寳【旧作神保今改后仿此】大王等北还
　　冬十月诏罢库库特穆尔官夺其军命诸将分统之初太子既受诏竟止不行而分兵之命库库特穆尔亦扞拒不受其将摩该所统多博啰特穆尔之效部曲因鼓变脇之叛库库特穆尔杀卫辉彰徳守将欲进袭懐庆闻有备而还摩该遂上疏列库库特穆尔罪状于朝闗保亦自归于朝廷帝乃下诏以库库特穆尔拒命宜黜其兵柄落太傅左丞相及兼领诸职仍前河南王以汝州为其食邑弟托音特穆尔为集贤学士同居河南其帐前诸军命索珠和尔齐分统之河南诸军李克统之闗保本部军仍令统之山东诸军伊苏统之山西诸军锡喇岱尔统之河北诸军摩该统之诏下库库特穆尔遂退军泽州
　　吴王元璋遣徐达等将兵北侵
　　元璋召诸将议曰山东则王宣反测河南则库库特穆尔跋扈闗陇则李思齐等枭张猜忌元祚将亡中原涂炭今将北伐何以决胜常遇春曰以我百战之师敌彼久逸之卒直元都破竹之势也元璋曰元建国百年守备必固悬军深入餽饷不前援兵四集危道也吾欲先取山东撤彼屏蔽移兵两河破其藩篱拔潼闗而守之扼其戸槛然后进兵元都势孤援絶不战自克鼓行而西云中九原闗陇可蓆卷也诸将皆曰善乃以徐达为征讨大将军常遇春为副将军率师二十五万由淮入河而北【时又命征南将军胡廷瑞率安吉寜国等军南取八闽俟八闽既定即以其师航海趣广东湖广平章杨璟等率荆湘之众以取广西　杨璟合肥人】
　　吴王元璋定律令
　　初元璋以唐宋皆有成律断狱惟元不仿古制取一时所行之事为条格胥吏易为奸弊自平武昌以来即议定律至是命左丞相李善长等详定律令语之曰立法贵在简当使人易晓若条绪繁多或一事而两端可轻可重奸贪之吏得夤縁为奸则所以禁残暴者反以贼良善非良法也卿等宜尽心参究凡刑名条目逐日来上吾与卿等面议斟酌之庶可以为久逺之法【既而太史院使刘基及其属髙翼以所定戊申厯来上元璋命颁行之】
　　十二月吴王元璋遣将克庆元方国珍降
　　初元璋遣兵攻温州国珍惧请俟杭城下即纳土来归元璋为罢兵及杭州既克国珍据境自若遣间谍假贡献名觇胜负又数通好于库库特穆尔及陈友定元璋怒遗书责其懐奸挟诈阳降隂叛且征其贡粮二十三万石国珍不报遂遣汤和等进兵克温台州长驱抵庆元国珍惧遁入海岛复令廖永忠引兵自海道防和攻之其步将多来降诸郡县相继皆下国珍惶惑失措乃遣子明完奉表乞降既而及其弟国珉亲帅所部谒和于军门和送国珍等于建康【元璋授国珍广西行省左丞食禄不之官数年卒于建康】时延平建寜福州兴化漳泉皆属陈友定汤和兵既克国珍遂由海道径取福州
　　吴王元璋兵陷山东诸路
　　徐达常遇春引兵而北首陷沂州进陷峄州【宋置今为县属兖州府】于是般阳济寜莱州东平济南诸路相继皆陷诏右丞相伊苏同诸将守御山东李思齐为副总统图鲁卜等出潼闗渡河东行共勤王事思齐等皆不奉命
　　【戊申】二十八年【是年依厯朝嬗代一嵗两系例閠七月以前为元顺帝至正二十八年八月以后为明太祖洪武元年】春正月吴相国李善长等奉吴王元璋为皇帝国号明
　　先是善长等率羣臣奉表劝进王不允凡三上王乃命具仪以闻及是遂祀天地于南郊即皇帝位定国号曰明建元洪武追尊祖考为皇帝【髙祖考曰元皇帝庙号徳祖曽祖考曰恒皇帝庙号懿祖祖考曰裕皇帝庙号熙祖考曰淳皇帝庙号仁祖妣皆皇后】立妃马氏为皇后世子标为皇太子【后仁慈有智鉴好书史吴汉接境战争无虚日后手缉甲士衣履佐军尝言治天下以不杀人为本明主善之既即位欲官后族后谢曰爵禄私外家非法力辞而止乃追封后父马公徐王修墓置庙标后长子也】
　　明以李善长为左丞相徐达为右丞相
　　善长少习法家言有智计【明主尝从容问曰四方战争何时定乎对曰汉髙祖起布衣豁达大度知人善任五载成帝业今元纲既紊天下土崩瓦解公濠产距沛不逺山川王气公当受之法其所为天下不足定也明主称善明主凡自将征讨皆命居守转调兵饷无乏】至是改官制尚左以为左丞相
　　明将军汤和陷福建平章陈友定死之
　　先是明主既命和由海道趋闽复命胡美【即胡廷瑞注见前】由江西趋杉闗【注见前】遣使至延平招友定友定置酒防诸将杀死者沥血酒中与众酌饮之誓以死守已闻杉闗破急分军为二以一军守福而自帅一军守延平和舟师抵福之五虎门【在福州府闽县海中五虎山下】蚁附登城守将遁去参政尹克仁宣政使多尔玛【旧作朶耳麻今改】不屈死佥院拜特穆尔杀妻女纵火自焚死时胡美已克建寕和遂进攻延平友定欲以持久困之诸将请出战不许数请不已友定疑其部将杀一人军士多出降者防军器局灾城中礟声震地明师知有变急攻之友定呼其属与诀退入省堂仰药死所部开门纳明师舁友定出水东门未絶也天大雷友定复苏械送建康入见明主诘之友定厉声曰国破家亡死耳尚何言遂并其子杀之延平既下兴化泉州皆望风附独漳州路达噜噶齐徳尔密什【囘囘人按徳尔密什旧作迭里弥实今改】自杀时称闽有三忠谓友定拜特穆尔徳尔密什也
　　削库库特穆尔爵邑命图噜李思齐讨之
　　库库特穆尔既退军泽州帝知其势孤乃诏李思齐等东出闗与摩该共攻之而命闗保以兵戍大原库库特穆尔愤甚引兵据太原尽杀朝廷所置官吏于是下诏削库库特穆尔官爵令诸将四面讨之
　　夏四月明将军廖永忠陷广东
　　永忠自福州以书谕行省左丞何真【字邦佐东筦人】晓譬利害真即奉表迎降永忠至广东降卢左丞擒海防邵宗愚数其残暴斩之广人大悦驰谕九真曰南朱崖儋耳三十余城皆纳印请吏又遣陆仲亨【濠人】进畧清逺英徳亷州广东悉入于明
　　明徐达常遇春陷河南梁王阿哩衮【察罕特穆尔之父也】降于明徐达陷山东防遇春于济寜引舟师泝河趣汴梁守将李克彞走左君弼珠占等降遂自虎牢闗入守将托音特穆尔以兵五万陈洛水北遇春单突陈二十余攒槊刺之遇春一矢殪其前锋大呼驰入托音特穆尔军遂大溃追奔五十余里梁王阿哩衮降嵩陜陈汝诸州次第告陷明主如汴梁改为开封府召徐达至命其率军北畧谕之曰中原之民久为羣雄所苦故命将北伐拯民水火元祖宗功徳在人其子孙罔恤民隠天厌弃之君实有罪民则何辜前代革命之际肆行屠戮朕实不忍诸将毋肆焚掠妄杀人元之宗戚咸俾安全庶几上荅天心下慰民望达顿首受命明主寻还应天
　　明都督冯胜陷潼闗
　　明师既陷河南李思齐张良弼【明史作张思道今仍従元史】合兵驻潼闗防火焚良弼营思齐移军葫芦滩【在华隂县渭水南】明师遂陷潼闗思齐奔凤翔良弼奔鄜城【注见前】寻共推思齐为总兵诸将皆以兵防之于凤翔
　　六月明平章杨璟陷广西
　　璟攻永州邓祖胜敛兵固守璟分营筑垒造浮桥西江急攻之祖胜力尽仰药死遂陷永州以次畧取寳庆全州道州蓝山诸州县【蓝山唐县今属桂阳州余注俱见前】进攻靖江不下璟谓诸将曰彼所恃西濠水耳决其堤岸破之必矣乃遣将杀守堤兵尽决濠水筑土堤五道傅城攻两月防廖永忠朱亮祖自广东陷梧州连破浔桂郁林亮祖以兵来防总制张荣约降璟与之白帽为识夜半从寳贤门入执平章额尔吉讷【旧作也儿吉尼今改】移师郴州降两江土官黄英岑巴延等永忠亦陷南寜象州广西悉入于明
　　秋閠七月复库库特穆尔官爵命率师防诸将复河洛闗保摩该进攻晋寜库库特穆尔与战擒之寻皆为所杀帝大恐乃下诏归罪于太子罢大抚军院诛知院事巴延特穆尔等诏库库特穆尔仍前河南王左丞相统军马直抵彰徳卫辉右丞相伊苏由东道同图噜李思齐四道进兵克复汴洛诏下而明兵已逼库库特穆尔寻自晋寜退守太原
　　明师陷通州帝北去八月徐达入大都监国淮王特穆尔布哈死之元亡
　　徐达帅师发开封遣裨将分道徇河北地连下卫辉彰徳广平次临清使傅友徳以轻兵先进开陆路通步顾时【字时举濠人】浚河通舟师防常遇春已陷徳州合兵陷长芦扼直沽作浮桥济师水陆并进遂陷通州知枢密院事布延特穆尔力战被执死之帝于是诏淮王特穆尔布哈监国以庆同为左丞相同守京师御清寜殿集三宫后妃皇太子议避兵北行左丞相锡哩玛勒知枢密院事赫色【旧作黑斯今改后仿此】宦者赵巴延布哈以为不可帝不聴巴延布哈恸哭曰天下者世祖之天下陛下当以死守奈何弃之臣等愿率诸军民及诸集赛等出城拒战愿陛下固守京城卒不聴夜半开健徳门北去达陈兵齐化门将士填濠登城入淮王及左丞相庆同平章徳尔毕什【旧作迭儿必失】富森寨音布哈【旧作朴赛因不花今并改】右丞相张康伯御史中丞穆辰【旧作满州今改】等不降杀之余不戮一人封府库及图籍寳物令指挥张胜以兵千人守宫殿门宦者防视宫人妃主禁士卒毋侵暴吏民安堵市肆不移遣傅友徳等分守古北诸隘口元亡








　　御批厯代通鉴辑览卷九十九
<史部,编年类,御批历代通鉴辑览>
　　钦定四库全书
　　御批厯代通鉴辑览卷一百
　　明
　　太祖皇帝
　　帝姓朱氏名元章字国瑞濠州钟离人【先世家沛后徙句容宋李大父徙居泗州父又徙□□】父世珍【追諡仁祖髙祖伯六追谥徳祖曾祖四九追谥懿祖祖初一追諡熈祖】母陈氏【追諡淳皇后】生四子帝其季也【帝生之夕红光满□是夜数有□□里望见□以为火□奔救至则无有人咸异之】年十七歳为僧【与下起兵等事俱已见前】二十五起兵滁州初依郭子兴后遂渡江克金陵以次平定东南移师北伐凡十有五载而成帝业焉
　　【戊申】洪武元年【是年一歳两系説具前卷】秋八月以应天为南京开封为北京
　　先是帝幸汴梁将营都而未果及是既克元都遂有是命且下诏将以春秋巡狩【诏曰朕观中原土壤四方朝贡道里适均其以金陵为南京大梁为北京朕于春秋往来巡狩播告尔民便知朕意寻又命徙北平军民于北京】
　　始建六部
　　中书省初设四部掌钱谷礼仪刑名营造之事至是定置吏户礼兵刑工六部设尚书侍郎等官仍属中书省【各部各设郎中员外郎主事分理庻务　考洪武时设官建置不在一时今据明史百官志举其要者随时以书余不具载】
　　大赦
　　仍谕有司利害当兴革而诏书未载者具奏以闻
　　御史中丞刘基致仕
　　初帝北廵命李善长与基留守中书省都事李彬犯法基按之罪当死彬素附善长善长请缓其狱基不听奏上竟杀彬【方奏至会祈雨善长曰祷雨可杀人乎基曰杀之天必雨遂杀彬】由是善长衔基及帝还善长愬基专恣【言基戮人坛壝下不敬】会基有妻丧遂告归
　　徴元故官至京师
　　既至帝御奉天门召问元政得失马翌对曰元有天下以寛得之亦以寛失之帝曰以寛得之则闻之矣以寛失之则未之闻也元季君臣耽于逸乐驯至沦亾其失在纵弛实非寛也圣王之道寛而有制不以废事为寛简而有节不以慢易为简施之适中则无矣
　　帝如北京
　　放元宫人
　　九月江西行省参政陶安卒
　　安博渉经史帝渡江时首谒军门陈王道【语具前】吴元年徴诸儒议礼命安为总裁官诸礼多所裁定至是卒追封姑孰郡公
　　冬十月帝还南京
　　十一月诏使访求贤才
　　以孔子五十六世孙希学【字士行】袭封衍圣公希大世袭曲阜县知县
　　元时衍圣公秩三品帝谓礼部曰孔子万世师后嗣秩止三品弗称其授希学秩二品赐银印置衍圣公官属【曰掌书典籍司乐知印奏差书写各一人】立孔顔孟三氏学【教授学録学司各一人】尼山泗水二书院【各设山长一人】复孔氏子孙及顔孟大宗子孙徭役【其官属皆衍圣公选举】
　　手诏召刘基还
　　建大本堂
　　延儒臣教授太子诸王上时临幸商防古今评论经史【上尝御文楼太子侍问近与诸臣讲何史对曰汉七国事上问曲直安在对曰曲在七国上曰此讲官一偏之说景帝为太子时以博局杀吴世子及为帝又轻聼晁错黜削诸侯七国之变实由于此若为诸子讲此则当言藩王当上尊天子母挠天下公法如此则为太子者知敦睦九族隆亲亲之恩为诸子者知夹辅王室尽君臣之义矣】
　　十二月徐达克太原元库库特穆尔走甘肃山西平达既定元都进取山西常遇春先下保定中山真定冯胜汤和下懐庆度太行取泽潞库库特穆尔遣将来御战于韩店【在潞安府长治县南】杨璟大败防元帝自开平【注见前】命库库特穆尔复大都库库特穆尔乃引兵出雁门由居庸以攻北平达闻之谓诸将曰库库特穆尔逺出大原必虚北平有孙都督【时于北平置燕山六卫命都督副使孙兴祖佥事华云龙守之兴祖濠人云龙定逺人】足以御之今乘敌不偹直捣太原所谓批亢捣虚者也彼若还救太原进退失据必成擒矣诸将皆曰善乃率师趋太平库库特穆尔至保安【元州明废复置今州属宣化府】闻之果还救遇春谋于达曰我骑兵虽集歩卒未至骤与战必多杀伤若夜袭之可得志达然之防库库特穆尔将呼必勒玛【旧作豁鼻马今改】来约降请为内应达夜选精骑袭其营库库特穆尔方燃烛治兵书仓卒不知所出跣一足乘骣马从十八遁呼必勒玛降得甲士四万遂克太原乘势收大同分遣冯胜等狥猗氏平阳绛擒其守将榆次平遥介休以次下山西悉平
　　【己酉】二年春正月立功臣庙
　　帝亲定功臣位次以徐达为首次常遇春李文忠邓愈汤和沐英胡大海【字通甫虹人】冯国用【胜之兄】赵徳胜【濠人】耿再成【字徳甫五河人】华高【含山人】丁徳兴【定逺人】俞通海【字碧泉濠人徙巢】张徳胜【字仁辅合肥人】吴良【定逺人初名国兴后赐名】吴桢【良之弟初名国□后赐名】曹良臣【安丰人】康荗才【字夀卿靳人】吴复【字伯起合肥人】茅成【定逺人】孙兴祖凡二十二人立庙鸡鸣山【注见前】下死者像祀生者虚其位又以廖永安【字彦敬永忠之兄】俞通海张徳胜桑世杰【无为人】耿再成胡大海赵徳胜七人配享太庙
　　免山东北平山西河南及畿内诸郡田租
　　倭防山东【此明倭冦之始】
　　二月诏修元史
　　大都既克得元十三朝实録乃诏修元史以左丞相李善长监修前起居注宋濓漳州府通判王祎【字子充义乌人】为总裁徴山林隐逸之士汪克寛【字徳一祁门人】胡翰【字仲伸金华人】陶凯【字仲立临海人】曽鲁【字得之新淦人】高启【字季廸长洲人】赵汸【字子常休寜人】等十六人为纂修【帝谕善长等曰元初君臣朴厚政事简畧与民休息时号小康季世嗣君荒滛权臣防扈兵戈四起民命颠危间有贤智之臣言不见用用不见信遂至土崩其间君臣行事有善有否贤人君子或隐或显其言行亦多可称者尔等务直述其事毋溢羙毋隐恶以垂鉴戒】阅六月书成而元统以后之史未偹乃分遣使者十二人徃北平山东采遗事明年续修仍以濓祎总其事【先是元都破元翰林学士承旨危素趋所居报恩寺将入井寺僧大梓力挽之曰国史非公莫知公死是死国史也素遂止兵廹史库往告镇抚吴勉辇而出之元实録得无失及素至京授翰林侍读学士年已七十余一日帝御东阁侧室素行帘外履声槖槖然帝问谁也对曰老臣危素帝哂曰朕谓是文天祥耳御史王着希旨论素亡国之臣不宜列侍从诏谪居和州守余阙庙嵗余卒　危素字太□金谿人】
　　元丞相伊苏侵通州平章曹良臣撃走之
　　大军狥山西北平守偹单弱曹良臣守通州兵不满千人伊苏将万营白河【注见前】良臣曰吾兵少不可与战当以计走之乃于濒河舟中多立赤帜亘十余里钲鼓声相闻伊苏惊遁良臣出精逐北百余里元兵自是不敢窥北平
　　帝耕耤田
　　三月徐达克奉元常遇春克鳯翔
　　元将李思齐据鳯翔张思道【即张良弼注见前】孔兴都尔伯等驻鹿防【即鹿苑原在西安府高陵县西南寰字记原上有祷雨祠祷雨輙应】以卫奉元徐达兵入闗思道遁去郭子兴【此郭子兴一名兴濠人】将轻直捣奉元守将弃城走御史僧格实里郎中昻克【旧作王可】检讨阿什克布哈【旧作阿失不花今并改】三原尹朱春俱抗节死【僧格实里力穷不屈与妻子投崖死昻克仰药死阿什克布哈自经死朱春将死谓其妻曰吾当以死报国妻曰君能尽忠吾岂不能殉节俱投崖死】遂改奉元路为西安府时关中饥诏户赈米三石民大悦遇春兵至鳯翔思齐奔临洮
　　夏四月命士孔克仁【句容人】授诸子经
　　功臣子弟俱令入学
　　冯胜狥临洮李思齐降
　　时张思道弟良臣守庆阳徐达防诸将议所向皆曰张思道之才不如李思齐而庆阳易于临洮请先庆阳达曰不然庆阳城险兵精猝未易防临洮西控羗戎北界河湟得之其人足偹战闘物产足佐军储蹙以大军思齐不西走则束手就降矣临洮既克于旁郡何有遂度陇克秦州下伏羗寜逺【宋砦改县今县属巩昌府】入巩昌遣冯胜逼临洮思齐果不战降【初思齐在鳯翔帝以书谕之且言若果能审去就当以汉待窦融之礼相报思齐得书欲降其养子赵本狄道人绐思齐奔吐番思齐信之遂奔临洮琦私窃寳货妇女逃匿山谷间思齐穷蹙遂降寻亦来归思齐至京帝深慰之授江西行省左丞不之官乆之遣往招谕库库特穆尔至则待以礼寻使士送之还至塞下辞曰主帅有命请留一物为别思齐曰吾逺来无所赍士曰愿得公一臂思齐知不能免遂断与之还未防卒】
　　五月甲午朔日食
　　御史中丞章溢卒
　　溢与刘基并拜御史中丞时廷臣伺帝意多尚严苛溢独存大体不以搏击为能受诏赴闽择乡兵行至处州遭母丧乞终制不许乡兵既集再乞终制许之哀毁卒帝痛惜亲撰文祭之
　　六月常遇春克开平元帝奔和林
</div>
    <div class="pagination">
<a href="御批历代通鉴辑览_page252.html">上一页</a><span>...</span><a href="御批历代通鉴辑览_page248.html">248</a><a href="御批历代通鉴辑览_page249.html">249</a><a href="御批历代通鉴辑览_page250.html">250</a><a href="御批历代通鉴辑览_page251.html">251</a><a href="御批历代通鉴辑览_page252.html">252</a><span class="current-page">253</span><a href="御批历代通鉴辑览_page254.html">254</a><a href="御批历代通鉴辑览_page255.html">255</a><a href="御批历代通鉴辑览_page256.html">256</a><a href="御批历代通鉴辑览_page257.html">257</a><a href="御批历代通鉴辑览_page258.html">258</a><span>...</span><a href="御批历代通鉴辑览_page254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
