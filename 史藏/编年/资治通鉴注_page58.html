<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 58 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 58 页/共 334 页
  </h1>
  <div class="content">
   巴郡张修以妖术为人疗病，〔为，于伪翻。〕其法略与张角同，令病家出五斗米，号「五斗米师」。秋，七月，修聚众反，寇邵县；时人谓之「米贼」。〔考异曰：范书灵帝纪有此张修。陈寿魏志张鲁传「有刘焉司马张修」，刘艾典略有「汉中张修」，裴松之以为「张修」应是「张衡」，非典略之失，则传写之误。案鲁传云：「祖父陵，父衡、皆为五斗米道。衡死，鲁复行之。」刘焉司马张修与鲁同击汉中，鲁袭杀修，非其父也。今此据范书。〕
八月，皇甫嵩与黄巾战于苍亭，〔苍亭，在东郡范县界，〕获其帅卜巳。〔帅，所类翻。〕董卓攻张角无功，扺罪，乙巳，诏嵩讨角。
九月，安平王续坐不道，诛，〔安帝延光元年，改乐成国曰安平，以孝王得绍封。续，得子也。〕国除。
初，续为黄巾所虏，国人赎之得还，朝廷议复其国。议郎李燮曰：「续守藩不称，〔称，尺证翻。〕损辱圣朝，不宜复国。」朝廷不从。燮坐谤毁宗室，输作左校；〔校，户教翻。〕未满岁，王坐诛，乃复拜议郎。京师为之语曰：「父不肯立帝，〔谓李固不肯立质、桓二帝也。〕子不肯立王。」
冬，十月，皇甫嵩与张角弟梁战于广宗，梁众精勇，嵩不能克；明日，乃闭营休士以观其变，知贼意稍懈，〔懈，居隘翻。〕乃潜夜勒兵，鸡鸣，驰赴其陈，〔陈，读曰阵。〕战至晡时，大破之，斩梁，获首三万级，赴河死者五万许人。角先已病死，剖棺戮尸，传首京师。十一月，嵩复攻角弟宝于下曲阳，斩之，〔下曲阳县，属巨鹿郡；以常山有上曲阳，故此称下。复，扶又翻。〕斩获十余万人。即拜嵩为左车骑将军，领冀州牧，封槐里侯。嵩能温恤士卒，每军行顿止，须营幔修立，然后就舍，军士皆食，尔乃尝饭，〔尔，如此也。〕故所向有功。
北地先零羌枹罕、河关群盗反，〔河关、枹罕二县，皆属陇西郡。零，音怜。枹，音肤。〕共立湟中义从胡北宫伯玉、李文侯将军，〔北宫，以所居为氏。左传有卫大夫北宫文子。孟子有北宫黝。从，才用翻。〕杀护羌校尉泠征。〔贤曰：泠，姓也，周有泠州鸠，音零。〕金城人边章、韩遂素著名西州，群盗诱而劫之，使专任军政，〔诱，音酉。任，音壬。杀金城太守陈懿，攻烧州郡。〕
初，武威太栽倚恃权贵，恣行贪暴，〔武威太守，史失其姓名。〕凉州从事武都苏正和案致其罪。刺史梁鹄惧，欲杀正和以免其负，访于汉阳长史敦煌盖勋。〔续汉志：郡太守置丞一人；郡当边戍者，丞为长史。敦，徒门翻。盖，徒盍翻。〕勋素与正和有仇，或劝勋因此报之，勋曰：「谋事杀良，非忠也；乘人之危，非仁也。」乃谏鹄曰：「夫绁食鹰隼，欲其鸷也。」〔贤曰：绁，系也。广雅曰：鸷，执也。取其能服执众鸟。隼，耸尹翻。食，读曰坔。〕鸷而亨之，〔亨，读作烹。〕将何用哉！」鹄乃止。正和诣勋求谢，勋不见，曰：「吾为梁使君谋，不为苏正和也。」〔为，于伪翻。〕怨之如初。
后刺史左昌盗军谷数万，勋谏之。昌怒，使勋与从事辛曾、孔常别屯阿阳以拒贼，〔阿阳县，属汉阳郡。〕欲因军事罪之；而勋数有战功。〔数，所角翻。〕及北宫伯玉之攻金城也，勋劝昌救之，昌不从。陈懿既死，边章等进围昌于冀，昌召勋等自救，辛曾等疑不肯赴，动怒曰：「昔庄贾后期，穰苴奋剑。〔齐景公时，燕、晋侵齐，景公以司马穰苴为将，御之，令宠臣庄贾监军。穰苴与期旦日会。贾素骄贵，夕时乃至。穰苴召军正问曰：「军法，期而后者云何﹖」对曰：「当斩。」遂斩贾以徇于三军。〕今之从事岂重于古之监军乎！」〔监，古衔翻。〕曾等惧而从之。勋至冀，诮让章等以背叛之罪；〔诮，才笑翻。背，蒲妹翻。〕皆曰：「左使君若早从君逜，以兵临我，庶可自改；今罪已重，不得降也。」乃解围去。
叛羌围校尉夏育于畜官，〔前书尹翁归传有论罪输掌畜官。音义曰：右扶风，畜牧所在，有苑师之属，故曰：畜官。畜，音许救翻。〕勋与州郡合兵救育，至狐盘，〔晋时，秦苻生莽姚弋仲于孤盘。载记日：在天水冀县。〕为羌所败。勋余众不及百人，身被三创，〔败，补迈翻。被，皮义翻。创，初良翻。〕坚坐不动，指木表曰：「尸我于此！」句就种羌滇吾以兵扞众曰：〔贤曰：句就，羌别种。句，音古侯翻。种，章勇翻。滇，音颠。〕「盖长史贤人，汝曹杀之者为负天。」勋仰骂曰：「死反虏！汝河知，促来杀我！」众相视而惊。滇吾下马与勋，勋不肯上，〔上，时掌翻。〕遂为羌所执。羌服其义勇，不敢加害，送还汉阳。后剌史杨雍表勋领汉阳太守。
张曼成余党更以赵弘为帅，众复盛，〔帅，所类翻；下同。复，扶又翻；下同。〕至十余万，据宛城。朱儁与荆州剌史徐璆等合兵围之，〔宛，于元翻。璆，渠尤翻。〕自六月至八月不拔；有司奏征儁。司空张温上疏曰：「昔秦用白起，燕任乐毅，皆旷年历载，乃能克敌。」〔史记：白起事秦昭王为大良造，攻魏，破之。后五年，攻赵，拔光狼城。后七年，攻楚，拔鄢、邓五城。明年，拔郢，烧夷陵，遂东至竟陵。乐毅事燕昭王，为上将军，伐齐，入临菑，徇齐五岁，下七十余城。〕儁讨颍川已有效，引师南指，方略已设；临军易将，〔将，即亮翻。〕兵家所忌，宜假日月，责其成功。」帝乃止。击弘，斩之。
贼帅韩忠复据宛拒儁，儁鸣鼓攻其西南，贼悉众赴之；儁自将精卒掩其东北，乘城而入。忠乃退保小城，惶惧乞降；〔将，即亮翻；降，户江翻；并下同。〕诸将皆欲听之，儁曰：「兵固有形同而势异者。昔秦、项之际，民无定主，故赏附以劝来耳。今海内一统，唯黄巾造逆。纳降无以劝善，讨之足以惩恶。今若受之，更开逆意，贼利则进战，钝则乞降，纵敌长寇，〔长，知两翻。〕非良计也！」因急攻，连战不克。登土山望之，顾谓司马张超曰：「吾知之矣。贼今外围周固，内营逼急，乞降不受，欲出不得，所以死战也。万人一心，犹不可当，况十万乎！不如彻围，并兵入城，忠见围解，势必自出，自出则意散，破〔【章：甲十一行本「破」上有「易」字；乙十一行本同；孔本同；张校同。】〕之道也。」既而解围，忠果出战，儁因击，大破之，斩首万余级。
南阳太守秦颉杀忠，余众复奉孙夏为帅，还屯宛。儁急攻之，司马孙坚率众先登；癸巳，拔宛城。孙夏走，儁追至西鄂精山，〔西鄂县，属南阳郡。贤曰：故城在今邓州向城县南；精山在其南。〕复破之，斩万余级。于是黄巾破散，其余州郡所诛，一郡数千人。
十二月，己巳，赦天下，改元。
豫州刺史太原王允破黄巾，得张让宾客书，与黄巾交通，上之。〔上，时掌翻。〕上责怒让；让叩头陈谢，竟亦不能罪也。让由是以事中允，〔中，竹仲翻，中伤也。〕遂传下狱，〔贤曰：传，逮也。传，株恋翻。下，遐稼翻。〕会赦，还为刺史；旬日间，复以他罪被捕。〔被，皮义翻。〕杨赐不欲使更楚辱，〔贤曰：更，经也。楚，苦痛。更，工衡翻。〕遣客谢之曰：「君以张让之事，故一月再征，凶慝难量，〔量，音良。〕幸为深计！」〔贤曰：深计，谓令自死。〕诸从事好气决者，〔好，呼到翻。〕共流涕奉药而进之。允厉声曰：「吾为人臣，获罪于君，当伏大辟以谢天下，〔辟，毗翻。〕岂有乳药求死乎！」〔前书王嘉传：何谓咀药而死。乳，当作咀。〕投杯而起，出就槛车。既至，〔【章：甲十一行本「至」下有「廷尉」二字；乙十一行本同；孔本同；张校同；退齐校同。】〕大将军进与杨赐、袁隗共上疏请之，得减死论。〔考异曰：允传云「太尉袁隗、司徒杨赐」。按隗、赐时皆不为此官，恐误。〕
二年〔（乙丑、一八五）〕
①春，正月，大疫。
②二月，己酉，南宫云台灾。庚戌，乐城门灾。〔据续汉志：盖乐成殿门也。「城」，当作「成」。五行志作「乐城门」。刘昭曰：南宫中门也。〕
中常侍张让、赵忠说帝敛天下田，锳十钱，〔说，输芮翻。敛，力赡翻。锳古亩字。〕以修宫室，铸铜人。乐安太守陆康上疏谏曰：「昔鲁宣税锳而蝝灾自生，〔公羊传曰：初税亩者何﹖履亩而税也。何休注云：宣公无恩信于人，人不肯尽力于公田，起履践案行其亩，谷好者税取之。蝝，螽子也。传曰：冬，蝝生。此其言蝝生何﹖上变古易常也。注云：上，公上。谓宣公变易公田旧制而税亩也。蝝，余专翻。〕哀公增赋而孔子非之，〔左传：季孙欲以田赋，使冉有访诸仲尼，仲尼私于冉有曰：子季孙若欲行而法，则周公之典在；若欲苟而行，又何访焉！〕岂有聚夺民物以营无用之铜人，捐舍圣戒，自蹈亡王之法哉！」内幸谮康援引亡国以譬圣明，〔援，于元翻。〕大不敬，槛车征诣廷尉。侍御史刘岱表陈解释，得免归田里。康，续之孙也。〔陆续，事见四十五卷明帝永平十四年。〕
又诏发州郡材木文石，部送京师。黄门常侍辄令谴呵不中者，因强折贱买，仅得本贾十分之一，〔中，竹仲翻。贾，读曰价。〕因复货之，宦官〔【张：「宦官」作「中者」。】〕复不为即受，材木遂至腐积，宫室连年不成。刺史、太守复增私调，〔复，扶又翻。谓，徒吊翻。〕百姓呼嗟。又令西园驺分道督趣，〔驺，侧尤翻。趣，读日促。〕恐动州郡，多受赇赂。刺史、二千石及茂才、孝廉迁除，皆责助军、修宫钱，大郡至二三千万，余各有差。当之官者，皆先至西园谐价，然后得去；〔贤曰：谐，谓平定其价也。〕其守清者乞不之官，皆迫遣之。时巨鹿太守河内司马直新除，以有清名，减责三百万。直被诏，怅然曰：「为民父母而反割剥百姓以称时求，〔被，皮义翻。称，尺证翻。〕吾不忍也。」辞疾；不听。行至孟津，上书极陈当世之失，即吞孳自杀。书奏，帝为暂绝修宫钱。〔为，于伪翻。〕
③以朱儁为右车骑将军。
④自张角之乱，所在盗贼并起，博陵张牛角、常山褚飞燕及黄龙、左校、于氐根、张白骑、刘石、左髭文八、〔【张：「文」作「丈」。】平汉大计、司隶缘城、雷公、浮云、白雀、杨凤、于毒、五鹿、李大目、白绕、眭固、苦蝤之徒，不可胜数，〔朱传曰：轻便者言飞燕。于氐根，贤注曰：于思于思。杜预云：于思，多须之貌。骑白马者为张白骑。大声者称雷公。大眼者为大目。「左髭文八」作「左髭丈八」。校，户教翻。骑，奇寄翻。眭，息随翻。蝤，才由翻。胜，音升。〕大者二三万，小者六七千人。
张牛角、褚飞燕合军攻瘿陶，〔瘿、于郢翻。〕牛角中流矢，〔中，竹仲翻。〕且死，令其众奉飞燕为帅，〔帅，所类翻。〕改姓张。飞燕名燕，轻勇趫捷，故军中号曰「飞燕」。〔趫，丘妖翻。〕山谷寇贼多附之，部众寖广，殆至百万，号黑山贼，〔杜佑曰：卫州卫县，汉朝歌县也。纣都朝歌，在今县西。县西北有黑山。〕河北诸县并被其害，〔被，皮义翻。〕朝廷不讨讨。燕乃遣使至京师，奏书乞降；〔降，户江翻。〕遂拜燕平难中郎将，〔难，乃旦翻。〕使领河北诸山谷事，岁得举孝廉、计史。
⑤司徒袁隗免。〔隗，五罪翻。〕三月，以廷尉崔烈为司徒。烈，寔之从兄也。〔崔寔作政论。从，才用翻。〕
是时，三公往往因常侍、阿保入钱西园而得之，〔贤曰：阿保，谓傅母也。余谓阿母，保母也。〕段颎、张温等虽有功勤名誉，〔颎，古回翻。〕然皆先输货财，乃登公位。烈因傅母入钱五百万，故得为司徒。及拜日，天子临轩，百僚毕会，帝顾谓亲幸者曰：「悔不少靳，可至千万！」〔贤曰：靳，固之也，居焮翻。〕程夫人于傍应曰：「崔公，冀州名士，岂肯买官！赖我得是，反不知姝邪！」〔贤曰：姝，美也。言反不知斯事之美也。姝，春朱翻。〕烈由是声誉顿衰。
⑥北宫伯玉等寇三辅，诏左车骑将军皇甫嵩镇长安以讨之。
时凉州兵乱不止，征发天下役赋无已，崔烈以为宜弃凉州。诏会公卿百官议之，议郎傅燮厉言曰：「斩司徒，天下乃安！」尚书奏燮廷辱大臣。帝以问燮，对曰：「樊哙以冒顿悖逆，愤激思奋，未失人臣之节，季布犹曰『哙可斩也』。〔事见十二卷惠帝三年。〕今凉州天下要冲，国家藩卫。高祖初兴，使郦商别定陇右；〔高祖以将军郦商为陇西都尉，别定北地郡。〕世宗拓境，列置四郡，〔武帝元狩二年，匈奴浑邪王降。太初元年，置酒泉、张掖郡。四年，以休屠王地为武威郡。后元年，分酒泉郡置敦煌郡。〕议者以为断匈奴右臂。〔断，丁管翻。〕今牧御失和，使一州叛逆；烈为宰相，不念为国思所以弭之之策，〔为，于伪翻。〕乃欲割弃一方万里之土，臣窃惑之！若使左炮之虏得居此地，〔说文曰：炮，衣衿。夷狄之人左炮。〕士劲甲坚，因以为乱，此天下之至虑，社稷之深忧也。若烈不知，是极蔽也；知而故言，是不忠也。」帝善而从之。
⑦夏，四月，庚戌，大雨雹。〔雨，于具翻。〕
⑧五月，太尉邓盛罢；以太仆河南张延为太尉。
六月，以讨张角功，封中常侍张让等十二人为列侯。
⑩秋，七月，三辅螟。〔说文曰：螟，虫食谷叶者。〕
皇甫嵩之讨张角也，过邺，见中常侍赵忠舍宅踰制，奏没入之。又中常侍张让私求钱五千万，嵩不与。二人由是奏嵩连战无功，所费者多，征嵩还，收左右车骑将军印绶，削户六千。〔绶，音受。〕八月，以司空张温为实骑将军，执金吾袁滂为副，以讨北宫伯玉；拜中郎将董卓为破虏将军，与荡寇将军周慎并统于温。
九月，以特进杨赐为司空。冬，十月，庚寅，临晋文烈侯杨赐薨。以光禄大夫许相为司空。相，训之子也。〔建宁二年，许训为司徒。〕
课议大夫刘陶上言：「天下前遇张角之乱，后遭边章之寇，今西羌逆类已攻河东，恐遂转盛，豕突上京。〔河东东南至雒阳五百里耳。〕民有百走退死之心，而无一前生之计，西寇浸前，车骑孤危，〔车骑，谓张温也。〕假令失，利其败不救。臣自知言数见厌，〔数，所角翻。〕而言不自裁者，以为国安则臣蒙其庆，国危则臣亦先亡也。谨复陈堂今要急八事。」〔复，扶又翻。〕大较言天下大乱，皆由宦官。宦官共谗陶曰：「前张角事发，诏书示以维恩，自此以来，各各改悔。今者四方安静，而陶疾害圣政，专言妖孽。〔妖，于骄翻。孽，鱼列翻。〕州郡不上，〔上，时掌翻。〕陶何缘知﹖疑陶与贼通情。」于是收陶下黄门北寺狱，掠按日急。〔下，遐稼翻。掠，音亮。〕陶谓使者曰：「臣恨不与伊、吕同畴，而以三仁为辈。〔孔子曰：殷有三仁焉：微子去之，箕子为之奴，比干谏而死。〕今上杀忠謇之臣，下有憔悴之民，〔悴，秦醉翻。〕亦在不久，后悔何及！」遂闭仔而死。前司徒陈耽为人忠正，宦官怨之，亦诬陷，死狱中。
张温将诸郡兵步骑十余万屯美阳，〔美阳县，属扶风。贤曰：在今雍州武功县北。杜佑曰：美阳本前汉频阳县。〕边章、韩遂亦进兵美阳，温与战，辄不利。十一月，董卓与右扶风鲍鸿等并兵攻章、遂，大破之，章、遂走榆中。〔榆中县，属城郡。贤曰：故城在今兰州金城县东。杜佑曰：兰州治五泉县，汉榆中故城在今县东。〕
温遣周慎将三万人追之。参军事孙坚说慎曰：「贼城中无谷，当外转食，坚愿得万人断其运道，〔参军事之官，始见于此。杜佑曰：汉灵帝时，陶谦，幽州刺史，参司空、车骑将军张温军事。时孙坚亦为参军。晋时，军府乃置为官员。说，输芮翻。断，丁管翻；下同。〕将军以兵继后，贼必困乏而不敢战，走入羌中，并力讨之，则凉州可定也！」慎不从，引军围榆中城，而章、遂分屯葵园峡，反断慎运道，慎惧，弃车重而退。〔重，直用翻。〕
温又使董卓将兵三万讨先零羌，〔零，音怜。〕羌、胡围卓于望坦北，〔望坦县，属汉阳郡。陈寿三国志曰：望垣，峡名。〕粮食乏绝，乃于所渡水中立〔【章：甲十一行本「立」上有「伪」字；乙十一行本同。】〕逓以捕鱼，而潜从逓下过军，〔贤曰：续汉书，「逓」字作「堰」，其字义则同，但异体耳。〕比贼追之，〔比，必寐翻。〕决水已深，不得渡，遂还屯扶风。
张温以诏书召卓，卓良久乃诣温；温责让卓，卓应对不顺。孙坚前耳语谓温曰：耳语，附耳而语也。〕卓不怖罪〔怖，普布翻。而鸱张大语，宜以召不时至，陈军法斩之。」温曰：「卓素着威名河、陇之间，今日杀之，西行无依。」坚曰：「明公亲率王师，威震天下，何赖于卓！观卓所言，不假明公，轻上无礼，一罪也；章、遂跋扈经年，当以时进讨，而卓云未可，沮军疑众，二罪也；〔沮，在吕翻。〕卓受任无功，应召稽留，而轩昂自高，三罪也。古之名将仗钺临众，未有不断斩以成功者也。今明公垂意于卓，〔垂意，言降意也。断，丁乱翻。〕不即加诛，亏损威刑，于是在矣。」温不忍发，乃曰：「君且还，卓将疑人。」坚遂出。
是岁，帝造万金堂于西园，引司农金钱、缯帛牣积堂中，〔贤曰：牣，满也。〕复藏寄小黄门，、常侍家钱各数千万，〔复，扶又翻。〕又于河间买田宅，起第观。〔帝故封河间解渎亭鄇。观，古玩翻。〕
三年〔（丙寅、一八六）〕
①春，二月，江夏兵赵慈反，〔夏，户雅翻。〕杀南阳太守秦颉。
庚戌，赦天下。
③太尉张延罢。遣使者持节就长安拜张温为太尉。三公在外始于温。＊
④以中常侍赵忠为车骑将军。帝使忠论讨黄巾之功，执公吾甄举谓忠曰：〔甄，之人翻。「傅南容前在东军，有功不侯，〔傅燮，字南容。不侯事见上年。〕天下失望。今将军亲当重任，宜进贤理屈，以副众心。」忠纳其言，遣弟城门校尉延致殷勤于傅燮。延谓燮曰：「南容少答我常侍，〔少，诗沼翻。〕万户侯不足得朼也！」燮正色拒之曰：「有功不论，命也。傅燮岂求私赏哉！」忠愈怀恨，然惮其名，不敢害，出为汉阳太守。〔考异曰：袁纪在明年九月。今从范书。〕
⑤帝仗钩盾令宋典修南宫玉堂，〔南宫有玉堂殿。。〕又使掖庭令毕岚铸四铜人，又铸四钟，皆受二千斛。〔贀曰：铜入列于仓龙、玄武阙外。钟悬于云台及玉堂殿前。〕又铸天禄、虾蟆吐水于平门外桥东，转水入宫。〔贤曰：天禄，兽也。按今邓州南阳县北有宗资碑，旁有两石兽，镌其膊，一曰天禄，一曰辟邪；此即天禄、辟邪，共兽名也。汉有天禄合，亦因兽以立名。〕又作翻车、渴乌，施于桥西，用洒南北郊路，〔贤曰：翻车，设机车以引水。渴乌，为曲桶，以气引水上也。车，尺遮翻。〕以为可省百姓洒道之费。
⑥五月，壬辰晦，日有食之。
⑦六月，荆州刺史王敏讨赵慈，斩之。
车骑将军赵忠罢。
⑨冬，十月，武陵蛮反，郡兵讨破之。
前太尉张延为宦官所谮，下狱死。
十二月，鲜卑寇幽、并二州。
征张温还京师。
四年〔（丁卯、一八七）〕
①春，正月，己卯，赦天下。
②二月，荥阳贼杀中牟令。〔中牟县，属河南尹。贤曰：今郑州县。〕三月，河南尹何苗讨荥阳贼，破之；拜苗为车骑将军。
凉州刺史耿鄙率六郡兵讨遂。鄙任治中程球，〔百官志，州刺史置从事史，员职略与司隶同，无都官从事；其功曹从事为治中从事，主州选署及众事。〕球通奸利，士民怨之。汉阳太守傅燮谓鄙曰：「使君统政日浅，民未知教。贼闻大军将至，必万人一心，边兵多勇，其锋难当；而新合之众，上下未和，万一内变，虽悔无及。不若息军养德，明赏必罚，贼得宽挺，〔贤曰：挺，解也，又缓也。〕必谓我怯，群恶争势，其离可必。然后率已教之民，讨成离之贼，其功可坐而待也！」鄙不从。夏，四月，鄙行至狄道，州别驾反应贼，〔别驾从事，刺史行部，则奉引录众事。〕先杀程球，次害鄙，贼遂进围汉阳。城中兵少粮尽，燮犹固守。
时北地胡骑数千随贼攻邵，皆夙怀燮恩，共于城外叩头，求送燮归乡里。〔傅燮，北地灵州人。〕燮子干，年十三，言于燮曰：「国家昏乱，遂令大人不容于朝。〔朝，直遥翻。〕今兵不足以自守，宜听羌、胡之请，还乡里，徐俟有道而辅之。」言未终，燮慨然叹曰：「汝知吾必死邪！圣达节，次守节。〔左传：曹公子臧曰：圣达节，次守节，下失节。」〕殷纣暴虐，伯夷不食周粟而死。吾遭世乱，不能养浩然之志，食禄，又欲避其难乎！〔难，乃旦翻。〕吾行何之，必死于此！汝有才智，勉之勉之！主簿杨会，吾之程婴也。」〔史记，赵朔娶晋成公姊为夫人。晋景公三年，屠岸贾杀朔，灭其族。朔妻有遗腹，走公宫。朔客公孙杵臼谓客程婴曰：「胡不死﹖」婴曰：「朔之妇有遗腹，即幸而生男，吾奉之；即女也，吾徐死耳！」居无何，朔妻生男。屠岸贾闻之，乃索于公宫。朔妻置儿于炁中，祝曰：「赵宗灭乎，若帝；即不灭，若无声。」及索儿，竟无声。程婴曰：「今一索不得，后必复索之。」杵臼乃取他婴儿，负之匿山中。诸将攻杀杵并儿，然赵孤儿乃在程婴所，即赵武也。居十五年，景公乃立赵武为卿，而复其田邑。
狄道人王国使故酒泉太守黄衍说燮曰：「天下已非复汉有，府君宁有意为吾属帅乎﹖」〔帅，所类翻。〕燮按剑叱衍曰：「若剖符之臣，反为贼说邪！」遂麾左右进兵，临陈战殁。〔说，输芮翻。为，于伪翻。陈，读曰阵。〕考异曰：袁纪在明年五日。今从范书。〕耿鄙司马扶风马腾亦拥兵反，与韩遂合，共推王国为主，寇掠三辅。
④太尉张温以寇贼未平，免；以司徒崔烈为太尉。五月，以司空许相为司徒；光禄动沛国丁宫为司空。
⑤初，张温发幽州乌桓突骑三千以讨凉州，故中山相渔阳张纯请将之，温不听，而使涿令辽西公孙瓒将之。〔涿郡，治涿县。瓒，藏旱翻。〕军到蓟中，乌桓以牢禀逋县，〔县，读曰悬。牢，价直也。禀，给也。贤曰：前书音义：牢，廪食也。古者名廪为牢。〔多叛还本。张纯忿不得将，〔将，即亮翻。〕乃与同郡故泰山太守张举及乌桓太守刘政、辽东太守阳终等，众至十余万，屯肥如。〔肥如县，属辽西郡。应劭曰：肥子奔燕封于此。贤曰：故城今平州。〕举称天子，纯称弥天将军、安定王，移书州郡，云举当代汉，告天子避位，敕公卿奉迎。
⑥冬，十月，长沙贼区星自称将军，〔区，乌侯翻，姓也；又如字。考异曰：范书作「观鹄」，今从陈寿吴志。〕众万余人；诏以议郎孙坚为长沙太守，讨击平之，封坚乌程侯。〔乌程县，属吴郡。为坚以长沙兵讨董卓张本。〕
⑦十一月，太尉崔烈罢；以大司农曹嵩为太尉。
⑧十二月，屠各胡反。〔屠各胡，即匈奴也屠，直于翻。〕
是岁，卖关内侯，值五百万钱。
⑩前太丘长陈寔卒，〔长，知两翻。〕海内赴吊者三万余人。寔在乡闾，平心率物，其有争讼，辄求判正，〔判，分也，剖也。〕剖析而见正理也。〕晓譬曲直，退无怨者；至乃叹曰：「宁为刑罚所加，不为陈所短！」杨赐、陈耽，每拜公卿，群僚毕贺，辄叹寔大位未登，愧于先之。〔先，悉荐翻。〕
资治通鉴卷第五十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉记五十一〔起着雍执徐（戊辰），尽上章敦牂（庚午），凡三年。
孝灵皇帝下
中平五年〔（戊辰、一八八）〕
①春，正月，丁酉，赦天下。
②二月，有星孛于紫宫。〔紫宫，即太微也。匡卫十二星之内，皆曰紫宫，天子之宫也。孛，蒲内翻。
③黄巾余贼郭大等起于河西白波谷，〔帝纪作「西河」，当从之。又按宋白续通典，河南府河清县，今理白波镇，无以此谷于孟津为河西欤！〕寇太原、河东。
④三月，屠各胡攻杀并州刺史张懿。〔屠，直于翻。〕
⑤太常江夏刘焉见王室多故，建议以为：「四方兵寇，由刺史威轻，既不能禁，且用非其人，以致离叛。宜改置牧伯，选清名重臣以居其任。」焉内欲求交趾牧。〔以交趾僻远，可以避祸也。侍中广汉董扶〔扶学图谶，何进荐之，征拜侍中。〕私谓焉曰：「京师将乱，益州分野有天子气。」〔蔡邕月令章包：自危十度至壁八度，谓之豕韦之次，卫之分野。自壁八度至胃一度，谓之降娄之之，鲁之分野。自胃一度至毕六度，谓之大梁之次，赵之分野。自毕六度至井十度，谓之实沈之次，晋之分野。自井十度至柳三度，谓之鹑首之次，秦之分野。自柳三度至张十二度，谓之鹑火之次，周之分野。自张十二度至轸六度，谓之鹑尾之次，楚之分野。自轸六度至亢八度，谓之寿星之次，郑之分野。自亢八度至尾四度，谓之大火之次，宋之分野。自尾四度至斗六度，谓之析木之次，燕之分野。自斗六度至须女二度，谓之星纪之次，越之分野。自须女二度至危十度，谓之玄枵之次，齐之分野。晋书天文志用后魏太史令陈卓所言邵国所入宿度，今亦载之：自轸十二度至氐四度为寿星，于辰，郑分，属兖州。自氐五度至尾九度为大火，于辰在卯，宋分，属豫州。自尾十度至南斗十一度为析木，于辰在寅，燕分，属幽州。自南斗十二度至须女七度为星纪，于辰在丑，吴、越分，属杨州。自须女八度至危十五度为玄枵，于辰在子，齐分，属青州。自危十六度为大梁，于辰在酉，赵分，属冀州。自毕十二度至东井十五度为实沈，于辰在申，魏分，属益州。自东井十六度至柳八度为鹑首，于辰在未，秦分，属雍州。自榴九度至张十六度为鹑火，于辰在午，周分，属三河。自张十七度至轸十一度为鹑尾，于辰在巳，楚分，属荆州。分，扶问翻。〕焉乃更求益州。会益州刺史郄俭赋敛烦扰，谣言远闻，〔郄，乞逆翻。春秋晋大夫郄氏。考异田：范书作」郗俭」，今从陈寿蜀志。敛，力赡翻。闻，音问。〕而耿鄙、张懿皆为盗所杀，朝廷遂从焉议，选列卿、尚书为州牧，各以本秩居任。列卿，秩中二千石；尚书，秩六百石耳。东部以后，尚书职任重于列卿。〕以焉为益州牧，太仆琬为豫州牧，宗正东海刘虞为幽州牧。州任之重，自此而始。焉，鲁恭王之后；虞，东海恭王之五世孙也。虞尝为幽州刺史，民夷怀其恩信，故用之。董扶及太仓令赵韪〔百官志：太仓令，秩六百石，主受邵国传漕榖，属大司农。韪，羽鬼翻。〕皆弃官，随焉入蜀。
⑥诏发南匈奴兵配刘虞讨张纯，单于羌渠遣左贤王将骑诣幽州。国人恐发兵无已，于是右部対落反，〔建武中，右部薁犍日逐王比来降，立为対落尸逐鞮单于。右部対落者，盖其支庶，分居右部，因以为种落之号。対，馨兮翻。〕与屠各胡合，〔屠，直于翻。〕凡十余万人，攻杀羌渠。〔考异曰：帝纪：「屠各胡攻杀并州刺史张懿，遂与南匈奴左部胡合，杀其单于。」今从匈奴传。〕国人立其子右贤王于扶罗为持至尸逐侯单于。〔贤曰：于扶罗，即前赵刘渊之祖也，是为乱晋之首。
⑦夏，四月，太尉曹嵩罢。
⑧五月，以永乐少府南阳樊陵为太尉；〔乐，音洛。〕六月，罢。
⑨益州贼马相、赵袛等起兵鼦竹，〔鼦竹县，属广汉郡。贤曰：故城在今益州鼦竹县东。〕自号黄巾，杀刺史郄俭，进击巴郡、犍为，旬月之间，破坏三郡，〔犍，居言翻。坏，音怪。〕有众数万，自〔章：甲十一行本「自」上有「相」字；乙十一行本同；张校同。〕称天子。州从事贾龙率吏民攻相等，数日破走，州界清静。龙乃选吏卒迎刘焉。
焉徙治鼦竹，抚纳离叛，务行宽惠，以收人心。〔为刘焉专制益州张本。〕
郡国七大水。
故太傅陈蕃子逸与术士襄楷会于冀州刺史王芬坐，〔坐，才卧翻。〕楷曰：「天文不利宦者，黄门、常侍真族灭矣。」逸喜。芬曰：「若然者，芬愿驱除！」因与豪杰转相招合，上书言黑山贼攻劫邵县，欲因以起兵。会帝欲北巡河间旧宅，〔帝先为解渎亭侯，有旧宅在河间。〕芬等谋以兵徼劫，〔徼，读曰邀。〕诛诸常侍、黄门，因废帝，立合肥侯，以其谋告议郎曹操。〔以此谋告操，盖亦知操之为时雄矣。〕操曰：「夫废立之事，天下之至不祥也。古人有权成败、计轻重而行之者，伊、霍是也。〔此等语，岂常人所能及哉！〕伊、霍皆怀至忠之诚，据宰辅之势，因秉政之重，同众人之欲，故能计从事立。今诸君徒见曩者之易，〔易，以豉翻。〕未当今之难，而造作非常，欲望必克，不以危乎！」芬又呼平原华歆、陶丘洪共定计。〔华，户化翻。姓谱：尧子丹朱，居陶丘，其后氏焉。〕洪欲行，歆止之曰：「夫废立大事，伊、霍之所难。芬性疏而不武，此必无成。」洪乃止。会北方夜半有赤气，东西竟天，太史上言：「北方有阴谋，〔上，时掌翻。〕不宜北行。」帝乃止。敕芬罢兵，俄而征之。芬惧，解印绶亡走，至平原，自杀。〔绶，音受。〕
秋，七月，以射声校尉马日磾为太尉。日磾，融之族孙也。〔磾，丁奚翻。〕
八月，初置西园八校尉，〔校，户教翻。〕以小黄门蹇硕为上军校尉，〔姓谱：蹇，姓也。左传有秦大夫蹇叔。〕虎贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融为助军左校尉，冯芳为助军右校尉，谏议大夫夏牟为左校尉，淳于琼为右校尉；皆统于蹇硕。〔考异曰：范书袁绍传，「绍为佐军校尉」，何进传「淳于琼为佐军校尉」。今从乐资山阳公载记。〕帝自黄巾之起，留心戎事；硕壮健有武略，帝亲任之，虽大将军亦领属焉。
九月，司徒许相罢；以司空丁宫为司徒，光禄勋南阳刘弘为司空。
以卫尉条侯董重为票骑将军。重，永乐太后兄子也。〔票，匹妙翻。乐，音洛。〕
冬，十月，青、徐黄巾复起，〔复，扶又翻。〕寇郡县。
望气者以为京师当有大兵，两宫流血。帝欲厌之，〔厌，一叶翻。〕乃大发四方兵，讲武于平乐观下，〔水经注：榖水自白马寺东南径平乐观，在上西门外。乐，音洛。观，古玩翻。〕起大坛，上建十二重华盖，盖高十丈；坛东北为小坛，复建九重华盖，高九丈。列步骑数万人，结营为陈。〔重，直龙翻。高，居傲翻。陈，读曰阵；下同。〕甲子，帝亲山临军，驻大华盖下，大将军进驻小华盖下。帝躬擐甲、介马，〔贤曰：擐，贯也，音宦。介，亦甲也。〕称「无上将军」，行陈三阋而还，〔行，下孟翻。阋，作答翻。〕以兵授进。帝问讨虏校尉盖勋曰：〔盖，古盍翻。〕「吾讲武如是，何如﹖」对曰:「臣闻先王曜德不观兵。〔国语载祭公谋父之言。〕今寇在远而设近陈，不足以昭果毅，〔左传曰：戎昭果毅以听之课武。杀敌为果，致果为毅。祇黩武耳！」帝曰：「善！恨见君晚，群臣初无是言也。」勋谓袁绍曰：「上甚聪明，但蔽于左右耳。」与绍谋共诛嬖幸，〔嬖，卑义翻，又必计翻。考异曰：勋传云：「勋时与宗正刘虞、佐军校尉袁绍同典禁兵。勋谓虞、绍云云。」按虞于匈奴未叛之前已为幽州牧，又宗正非典兵之官。今除之。〕蹇硕惧，出勋为京兆尹。
十一月，王国围陈仓。诏复拜皇甫嵩为左将军，〔复，扶又翻。〕督前将军董卓，合兵四万人以拒之。
张纯与丘力居钞略青、徐、幽、冀四州；〔钞，楚交翻。〕诏骑都尉公孙瓒讨之。瓒与战于属国石门，〔属国，辽东属国也。贤曰：石门，山名，在今营州柳城县西南。瓒，藏旱翻。〕纯等大败，弃妻子，踰塞走；悉得所略男女。瓒深入无继，反为丘力居等所围于疗西管子城，二百余日，粮尽众溃，士迕死者什五六。
董卓谓皇甫嵩曰：「陈仓危急，请速救之。」嵩曰：「不然，百战百胜，不如不战而屈人兵。陈仓虽小，城守固备，未易可拔。易，以豉翻。王国虽强，攻陈仓不下，其众必疲，疲而击之，全胜之道也，将何救焉！」国攻陈仓八十余日，不拔。
六年〔（己巳、一八九）〕
①春，二月，国众疲敝，解围去，皇甫嵩进兵击之。董卓曰：「不可！兵法，穷寇必迫，归众勿追。」〔贤曰：司马兵法之言。〕嵩曰：「不然。前吾不击，避其锐也；今而击之，待其衰也；所击疲师，非归众也；国众且走，莫有志，以整击乱，非穷寇也。」遂独进击之，使卓为后拒，连战，大破之，斩首万余级。卓大凓恨，由是与嵩有隙。〔为后献帝初平二年卓怖嵩张本。〕
②幽州牧刘虞到部，遣使至鲜卑中，告以利害，责使送张举、张纯首，厚加购赏。丘力居等闻虞至，喜，各遣译自归。举、纯走出塞，余皆降散。卢上罢诸屯兵，〔上，时掌翻，奏也。〕但留降虏校尉公孙瓒，将步骑万人屯右北平。〔瓒以石门之捷，自骑都尉拜降虏校尉。降，户江翻。〕校，户教翻。三月，张纯客王政杀纯，送首诣虞。公孙瓒志欲扫灭乌桓，而虞欲以恩信招降，由是与瓒有隙。〔为后初平四年瓒杀虞张本。〕
③夏，四月，丙子朔，日有食之。
④太尉马日磾免；遣使即拜幽州牧刘虞为太尉，封容兵候。容丘县，属东海郡。考异曰：袁纪：「三月己丑，光禄刘虞为司马，领幽州牧。」今从范书。
⑤蹇硕忌大将军进，与诸常侍共说帝遣进西击韩遂；〔说，输苪翻。〕帝从之。进阴知其谋，奏遣袁绍收徐、兖二州兵，须绍还而西，以稽行期。
⑥初，帝数失皇子，〔数，所角翻。〕何皇后生子辩，养于道人史子眇家，号曰「史候」。〔贤曰：道人，谓有道术之人。〕王美人生子协，董太后自养之，号曰「董侯」。群臣请立太子。帝以辩轻佻无威仪，〔佻，初雕翻，轻薄也。〕欲立协，犹豫未决。会疾笃，属协于蹇硕。属，之欲翻，托也。丙辰，帝崩于嘉德殿。年三十四。嘉德殿在南宫在南宫九龙门内。〕硕时在内，欲先诛何进而立协，使人迎进，欲与十事；进即驾往。硕司马潘隐与进早旧，迎前目之。进惊，驰从儳道归营，〔广雅曰：儳，疾也；仕鉴翻。〕引兵入屯百郡邸，〔天下郡国百余，皆置邸京师。谓之百郡邸者，百郡总为一邸也。〕因称疾不入。
戊午，皇子辩即皇帝位，年十四。〔考异曰：帝纪云「年十七」，张璠汉纪曰「帝年十四」，今从之。〕尊皇后曰皇太后。太后临朝。〔朝，直遥翻；下同。〕赦天下，改元为光熹。封皇弟协为勃海王。协年九岁。以后将军袁隗为太傅，与大将军何进参录尚书事。
  </div>
  <div class="pagination">
   <a href="资治通鉴注_page57.html">
    上一页
   </a>
   <span>
    ...
   </span>
   <a href="资治通鉴注_page53.html">
    53
   </a>
   <a href="资治通鉴注_page54.html">
    54
   </a>
   <a href="资治通鉴注_page55.html">
    55
   </a>
   <a href="资治通鉴注_page56.html">
    56
   </a>
   <a href="资治通鉴注_page57.html">
    57
   </a>
   <span class="current-page">
    58
   </span>
   <a href="资治通鉴注_page59.html">
    59
   </a>
   <a href="资治通鉴注_page60.html">
    60
   </a>
   <a href="资治通鉴注_page61.html">
    61
   </a>
   <a href="资治通鉴注_page62.html">
    62
   </a>
   <a href="资治通鉴注_page63.html">
    63
   </a>
   <span>
    ...
   </span>
   <a href="资治通鉴注_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
