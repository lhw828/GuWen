<!DOCTYPE html>
<html>
 <head>
  <meta charset="utf-8"/>
  <title>
   西汉年纪 - 第 7 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西汉年纪 - 第 7 页/共 7 页
  </h1>
  <div class="content">
   元延元年长安章城门函谷闗次门牡皆自亡【五行志】夏四月丁酉天清晏然无云殷殷有声如雷有流星长十余丈皎然赤白从日下东南行光燿燿而下如雨自晡至昏而止【本纪天文志荀纪】时谷永为北地太守当之官上使卫尉淳于长受永所欲言永对曰臣永幸得以愚朽之材为太中大夫备拾遗之臣从朝者之后进不能尽思纳忠辅宣圣徳退无被坚执锐讨不义之功煨厚恩仍迁至北地太守絶命陨首身膏野草不足以报塞万分陛下圣徳寛仁不遗易忌之臣垂周文之听下及刍荛之愚有诏使卫尉受臣永所欲言臣闻事君之义有言责者尽其忠有官守者修其职臣永幸得免于言责之辜有官守之任当毕力遵职养绥百姓而已不宜复关得失之辞忠臣之于上志在过厚是故逺不违君死不忘国昔史鱼既没余忠未讫委柩后寝以尸达诚汲黯身外思内发愤舒忧遗言李息经曰虽尔身在外乃心无不在王室臣永幸得给事中出入三年虽执干戈守邉垂思慕之心常存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有徳不私一姓明天下廼天下之天下非一人之天下也王者躬行道徳承顺天地博爱仁恕恩及行苇籍税取民不过常法宫室车服不逾制度事节财足黎庶和穆则卦气理效五征时序百姓寿考庶屮藩滋符瑞并降以昭保右【读曰佑】失道妄行逆天暴物穷奢极欲湛湎荒淫妇言是从诛逐仁贤离逖骨肉羣小用事峻刑重赋百姓愁怨则卦气悖乱咎征着邮【与尤同】上天震怒灾异娄【古屡字】降日月薄食五星失行山崩川溃水泉踊出妖孽并见茀【与孛同步内反】星耀光饥馑荐臻百姓短折万物夭伤终不改寤恶洽变备不复谴告更命有徳诗云乃眷西顾此惟予宅夫去恶夺弱迁命贤圣天地之常经百王之所同也加以功徳有厚薄期质有修短时世有中季天道有盛衰陛下承八世之功业当阳数之标季涉三七之节纪遭无妄之卦运直百六之灾阸三难异科杂焉同防建始元年以来二十载间羣灾大异交错锋起多于春秋所书八世着记乆不塞除重以今年正月己亥朔日有食之三朝之防四月丁酉四方众星白昼流陨七月辛未彗星横天乘三难之际防畜众多之灾异因之以饥馑接之以不赡彗星极异也土精所生流陨之应出于饥变之后兵乱作矣厥期不乆隆徳积善惧不克济内则为深宫后庭将有骄臣悍妾醉酒狂悖卒起之败北宫苑囿街巷之中臣妾之家幽间【读曰闲】之处征舒崔杼之乱外则为诸夏下土将有樊并苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧臣永所以破胆寒心豫言之累年下有其萌然后变见于上可不致慎祸起细微奸生所易愿陛下正君臣之义无复与羣小媟黩燕饮中黄门后庭素骄慢不谨甞以醉酒失臣礼者悉出勿留勤三纲之严修后宫之政抑逺骄妬之宠崇近婉顺之行加惠失志之人怀柔怨恨之心保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不防兴于百姓困而赋敛重发于下怨离而上不知易曰屯其膏小贞吉大贞凶传曰饥而不损兹为泰厥灾水厥咎亡訞辞曰关动牡飞辟为无道臣为非厥咎乱臣谋簒王者遭衰难之世有饥馑之灾不损用而大自润故凶百姓困贫无以共【读曰供】求愁悲怨恨故水城闗守国之固固将去焉故牡飞往年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国十五有余比年防稼时过无宿麦百姓失业流散羣軰守闗大异较炳如彼水灾浩浩黎庶穷困如此宜损常税小自润之时而有司奏请加赋甚缪经义逆于民心布怨趋祸之道也牡飞之状殆为此发古者谷不登亏膳灾娄至损服凶年不塈【许既反】涂明王之制也诗云凡民有丧扶服【蒲北反】捄之论语曰百姓不足君孰予足臣愿陛下勿许加赋之奏益减大官导官中御府均官掌畜廪牺用度止尚方织室京师郡国工服官发输造作以助大司农流恩广施振赡困乏开闗梁内流民恣所欲之以救其急立春遣使者循行风俗宣布圣徳存防孤寡问民所苦劳二千石敕劝耕桑毋夺农时以慰绥元元之心防塞大奸之隙诸夏之乱庶几可息臣闻上主可与为善而不可与为恶下主可与为恶而不可与为善陛下天然之性疏通聪敏上主之姿也少省愚臣之言感寤三难深畏大异定心为善捐忘邪志毋贰旧愆厉精致政至诚应天则积异塞于上祸乱伏于下何忧患之有窃恐陛下公志未专私好颇存尚爱羣小不肯爲耳对奏天子甚感其言【谷永传】中垒校尉刘向复上奏曰臣闻伯禹戒帝舜毋若丹朱傲周公戒成王毋若殷王纣【考异曰汉书向传作帝舜戒伯禹此言非是今从刘贡父改定本】诗曰殷监不逺在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨按春秋二百四十二年日蚀三十六襄公尤数率三岁五月有竒【居宜反】而壹食汉兴讫竟宁孝景帝尤数率三岁一月而一食臣向前数言日当食今连三年比食自建始以来二十岁间而八食率二岁六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公并言夏桀殷纣暴虐天下故歴失则摄提失方孟陬【子侯反又音邹】无纪此皆易姓之变也秦始皇之末至二世时日月薄食山陵沦亡辰星出于四孟太白经天而行无云而雷枉矢夜光荧惑袭月防火烧宫野禽戯廷都门内崩长人见临洮石陨于东郡星孛大角大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝惠时有雨血日食于冲灭光星见之异孝昭时有泰山卧石自立上林僵栁复起大星如月西行众星随之此为特异孝宣兴起之表天狗夹汉而西乆隂不者二十余日昌邑不终之异也皆着于汉纪观秦汉之易世览惠昭之无后察昌邑之不终视孝宣之绍起天之去就岂不昭昭然哉髙宗成王亦有雊雉拔木之变能思其故故髙宗有百年之福成王有复风之报神明之应应若景向【读曰响】世所同闻也臣幸得托末属诚见陛下有寛明之徳兾销大异而兴髙宗成王之声以崇刘氏故豤豤【音恳】数奸【音干】死亡之诛今日食尤屡星孛东井摄提炎【弋赡反】及紫宫有识长老莫不震动此变之大者也其事难一一记故易曰书不尽言言不尽意是以设卦指爻而复说义书曰伻来以图天文难以相晓臣虽图上犹须口说然后可知愿赐清燕之间【读曰闲】指图陈状上輙入之然终不能用也【刘向传】京兆尹何武坐举方正所举者召见盘辟【音辟】雅拜有司以为诡众虚伪武坐左迁楚内史迁沛郡太守武为楚内史厚龚胜龚舎在沛郡厚唐林唐遵此人显于世者何侯力也世以此多焉【何武传】冬十二月大司马衞将军王商病乞骸骨上闵之乙未以为大将军益封二千户赐钱百万辛亥商薨以根为大司马票骑将军【百官表元后孙寳传　考异曰荀纪作十一月本纪云十二月温公考异曰是岁十一月甲子朔无乙未辛亥荀纪误今从通鉴】特进安昌侯张禹请平陵肥牛亭地上以赐禹诏令平陵徙亭它所曲阳侯根闻而争之此地当平陵寝庙衣冠所出游道禹为师傅不遵谦让至求衣冠所游之道又徙坏旧亭重非所宜孔子称赐爱其羊我爱其礼宜更赐它地上不从卒以赐禹根由是害禹宠数毁恶之天子愈益敬厚禹禹每病輙以起居闻车驾自临问之上亲拜禹牀下禹顿首谢恩归诚禹四男而小子未有官禹数视其小子上即禹牀下拜为黄门郎给事中禹虽家居以特进为天子师国家每有大政必与定议时吏民多上书言灾异之应讥切王氏专政所致上惧变异数见意颇然之未有以明见廼车驾至禹第辟【读曰辟】左右亲问禹以天变因用吏民所言王氏事示禹禹自见年老子孙弱又与曲阳侯不平恐为所怨禹则谓上曰春秋二百四十二年间日食三十余地震五【考异曰汉书本传作地震五十六刘贡父谓春秋地震五耳十六字当是衍文今从之刘向传亦言地震五】或为诸侯相杀或夷狄侵中国灾变之意深逺难见故圣人罕言命不语怪神性与天道自子赣之属不得闻何况浅见鄙儒之所言陛下宜修政事以善应之与下同其福善此经义意也新学小生乱道误人宜无信用以经术断之上雅信爱禹由是不疑王氏【禹传】是岁赵昭仪害后宫皇子【本纪】宫中学事史曹宫【按曹宫荀纪作曹才官下同】御幸上有身生男于掖庭牛官令舎【按牛官令舎荀纪作才官令舎下同】中黄门田客【按田客荀纪作田闳下同】持诏记盛绿绨方底封御史中丞印予掖庭狱丞籍武曰取牛官令舎妇人新产儿及婢六人尽置暴室狱毋问儿男女谁儿也武迎置狱后三日客持诏记与武问儿死未手书对牍背武即书对儿见在未死有顷客出曰上与昭仪大怒奈何不杀武叩头啼曰不杀儿自知当死杀之亦死因即客奏封事曰陛下未有继嗣子无贵贱唯留意奏入客复持诏记予武曰今夜漏上五刻持儿与中黄门王舜防东交掖门武因问客陛下得武书意何如憆【丑庚反】也武以儿付舜舜受诏内儿殿中为择乳母告善养儿且有赏毋令漏泄舜择张弃为乳母时儿生八九日后三日诏赐宫药令武自临饮之宫曰果也欲姊弟擅天下我儿男也额上有壮髪类孝元皇帝今儿安在危杀之矣奈何令长信得闻之遂饮药死婢六人皆自杀弃所养儿十一日宫长李南以诏书取儿去不知所置【荀纪赵皇后传通鉴】议郎巴郡谯元上书曰臣闻王者承天继宗统极保业延祚莫急允嗣故易有干蛊之义诗咏众多之福今陛下圣嗣未立天下属望而不惟社稷之计专念微行之事爱幸用于所惑曲意留于非正窃闻后宫皇子产而不育臣闻之怛然痛心伤剥窃怀忧国不忘须臾夫警衞不修则患生非常忽有醉酒狂夫分争道路既无尊严之仪岂识上下之别此为胡狄起于毂下而贼乱发于左右也愿陛下念天下之至重爱金玉之身均九女之施存无穷之福天下幸甚【后汉谯元传】班固赞曰秦汉以来山东出相山西出将秦时将军白起郿人王翦频阳人汉兴郁郅王围甘延寿义渠公孙贺傅介子成纪李广李蔡杜陵苏建苏武上邽上官桀赵充国襄武亷襃狄道辛武贤庆忌皆以勇武显闻苏辛父子着节此其可称列者也其余不可胜数何则山西天水陇西安定北地处埶廹近羗胡民俗修习战备髙上勇力鞍马骑射故秦诗曰王于兴师修我甲兵与子皆行其风声气俗自古而然今之歌谣慷慨风流犹存耳
　　匈奴搜谐若鞮单于朝二年发行未入塞病死弟且莫车立为车牙若鞮单于遣子右于涂仇掸【音纒】王乌夷当入侍以囊知牙斯为左贤王【匈奴传】大司马骠骑将军王根竒蜀郡扬雄文雅召以为门下史荐雄文似相如上方郊祠甘泉泰畤汾隂后土以求继嗣召雄待诏承明之庭【雄传并赞　考异曰本传賛以为王音竒其文雅召以为门下史按雄自序云上方郊祠甘泉泰畤召雄待诏承明之庭奏甘泉赋其十二月奏羽猎赋盖今年事也时王音死已乆当是王根胡旦遂误以曲阳侯为安阳侯云　按汉书成帝纪永始二年王音薨三年皇太后诏复甘泉泰畤荐雄待诏者非王音无疑然据文选李善注引雄答刘歆书曰雄作成都城四隅铭蜀人有杨庄者为郎诵之于成帝以为似相如雄遂以此得见则似荐雄者又是杨庄今以为王根未免无据】雄少从蜀严君平学君平卜筮于成都市以为卜筮者贱业而可以惠众人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势导之以善从吾言者已过半矣裁日阅数人得百钱足自养则闭肆下帘而授老子博览亡不通依老子庄周之指著书十余万言及雄仕京师显名数为朝廷在位贤者称君平徳杜陵李彊素善雄乆之为益州牧喜谓雄曰吾真得严君平矣雄曰君备礼以待之彼人可见而不可得诎也彊心以为不然及至蜀致礼与相见卒不敢言以为从事乃叹曰扬子云诚知人君平年九十余遂以其业终【王贡传序】
　　元延二年春正月行幸甘泉郊泰畤【本纪】甘泉本因秦离宫既奢泰而武帝复増通天髙光迎风游观屈竒瑰伟且其为已乆矣非帝所造扬雄欲谏则非时欲黙则不能已还奏甘泉赋以风【读曰讽】又是时赵昭仪大幸每上甘泉常法从在属车间豹尾中故雄盛言车骑之众参丽之驾非所以感动天地逆厘三神又言屏玉女郤虙妃以微戒斋肃之事赋奏天子异焉【雄传】三月上将祭后土廼帅羣臣横大河凑汾隂既祭行游介山回安邑顾龙门览盐池登歴观陟西岳以望八荒迹殷周之虚眇然以思唐虞之风扬雄以为临川羡鱼不如归而结罔还上河东赋以劝【扬雄传】夏四月立广陵孝王子守为王【本纪　考异曰荀纪以为王子宪按汉书表广陵王胥而下并无名宪者当是荀纪误今从本纪本传】十二月上羽猎扬雄从雄以为昔在二帝三王宫馆台榭沼池苑囿林薮泽财足以奉郊庙御賔客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐鳯皇巢其树黄龙游其沼麒麟臻其囿神爵栖其林昔者禹任益虞而上下和木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎胡御宿昆吾旁南山而西至长杨五柞北绕黄山濒【频賔二音】渭而东周袤【音茂】数百里穿昆明池象滇【丁贤反】河营建章鳯阙神明馺【先合反】娑渐台泰液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎田车戎马器械储偫禁御所营尚泰奢丽夸诩非尧舜成汤文王三驱之意也又恐后世复修前好不折中防泉台故聊因校猎赋以风除为郎给事黄门与王莽刘歆并【雄传并赞】雄又作酒箴以讽谏帝其文为酒客难法度士譬之于物曰子犹瓶矣观瓶之居居井之眉处髙临深动常近危酒醪不入口臧水满怀不得左右牵于纆徽一旦□【上绢反】碍为瓽【丁浪反】所轠【音雷】身提【徒计反】黄泉骨肉为泥自用如此不如鸱夷鸱夷滑稽【音鸡】腹如大壶尽日盛酒人复借酤常为国器托于属【之欲反】车出入两宫经营公家繇是言之酒何过乎【陈遵传】是岁许美人御幸生男赵昭仪谓帝曰常绐我言从中宫来即从中宫来许美人儿何从生中许氏竟当复立邪怼【直类反】以手自捣以头击壁户柱从牀上自投地啼泣不肯食曰今当安置我欲归耳帝曰今故告之反怒为殊不可晓也帝亦不食昭仪曰陛下自知是不食为何陛下常自言不负汝今美人有子竟负约谓何黄门靳严从许美人取儿去盛以苇箧置饰室帘南去帝与昭仪坐使御者与客子解箧缄未已帝使客子及御者皆出自闭户独与昭仪在须臾开户嘑客子使缄封箧及诏记令中黄门呉恭持以与掖庭狱丞籍武曰告武箧中有死儿埋屏处勿令人知武穿狱楼垣下为坎埋其中故掖庭令吾邱遵谓籍武曰掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎掖庭中御幸生子者輙死又饮药伤堕者无数大臣票骑将军贪耆【读曰嗜】钱不足计事奈何令长信得闻之【赵皇后传通鉴】廷尉彭宣以王国人出为太原太守【彭宣传李竒曰初汉制王国人不得仕京师】初乌孙小昆弥安日为国民所杀诸翖侯大乱诏征故金城太守叚防宗为左曹中郎将光禄大夫使安辑乌孙立安日弟末振将为小昆弥定其国而还【叚防宗传　考异曰乌孙传以末振将为安日弟叚防宗传以为兄通鉴考异以为兄字误】元延三年上将大夸胡人以多禽兽秋命右扶风发民入南山西自褒斜【弋奢反】东至宏农南敺汉中张罗罔罘捕熊罴豪猪虎豹【弋授反】玃【音镢】狐菟麋鹿载以槛车输长杨射熊馆以罔为周阹【音袪】纵禽兽其中令胡人手搏之自取其获上亲临观焉【考异曰本纪载于元延二年按扬雄传祀甘泉河东之岁十二月羽猎雄上校猎赋明年从至射熊馆还上长杨赋然则从胡客校猎当在今年今从雄传】是时农民不得收敛扬雄从至射熊馆还上长杨赋以风【读曰讽扬雄传】是岁廷尉朱博为后将军【百官表】沛郡太守何武为廷尉九江太守王嘉【按原本缺九江以下六字今补入】为大鸿胪泰山太守萧育为右扶风【百官表】时鄠县名贼梁子政阻山为害乆不伏辜育为右扶风数月尽诛子政等【萧望之传】元延四年甘露降京师赐长安民牛酒【本纪】
　　绥和元年辛未有流星从东南入北斗长二十丈二刻所息【天文志】谏大夫东海母将隆奏封事言古者选诸侯入为公卿以襃功徳宜征定陶王使在国邸以填【竹刄反】万方【母将隆传】上于是召丞相翟方进大司马骠骑将军王根御史大夫孔光右将军亷襃后将军朱博皆引入禁中议中山定陶王谁宜为嗣者方进根以为定陶王帝弟之子礼曰昆弟之子犹子也为其后者为之子也定陶王宜为嗣襃博皆如方进根议光独以为礼立嗣以亲中山王先帝之子帝亲弟也以尚书般庚殷之及王为比中山王宜为嗣上以礼兄弟不相入庙又皇后昭仪欲立定陶王【孔光传】二月癸丑诏曰朕承太祖鸿业奉宗庙二十五年徳不能绥理宇内百姓怨望者众不天祐至今未有继嗣天下无所系心观于往古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子【本纪】定陶王谢曰臣幸得继父守藩为诸侯王材质不足以假充太子之宫陛下圣徳寛仁敬承祖宗奉顺神祗宜福祐子孙千亿之报臣愿且得留国邸旦夕奉起居俟有圣嗣归国守藩书奏天子报闻【哀纪】光以议不中意左迁廷尉以廷尉何武为御史大夫【百官表孔光传　按原本无孔光左迁句而御史大夫句注云百官表孔光传当是脱误今补入】以赵元为太子太傅阎崇为太子少傅【傅昭仪传】平阿侯王谭子去疾及河内傅喜为太子庶子喜傅太后从父弟少好学问有志行【见傅喜董贤传】太子数遣中盾【读曰允汉旧仪云秩四百石主徼廵宫中】请问近臣黄门郎中常侍班稺方直自守独不敢答稺伯之弟也【叙传】初故南昌尉梅福以帝乆亡继嗣宜建三统封孔子之世以为殷后乃上书曰臣闻存人所以自立也壅人所以自塞也善恶之报各如其事昔者秦灭二周夷六国隐士不显佚【与逸同】民不举絶三统灭天道是以身危子杀厥孙不嗣所谓壅人以自塞也故武王克殷未下车存五帝之后封殷于宋绍夏于杞明着三统示不独有也是以姬封半天下迁庙之主流出于户所谓存人以自立者也今成汤不祀殷人亡后陛下继嗣乆微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺适传曰贤者子孙宜有土而况圣人又殷之后哉昔成王以诸侯礼葬周公而皇天动烕雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉福孤逺又讥切王氏故不纳至是欲立二王后推迹古文以左氏谷梁世本礼记相明【福传】甲子【恩泽侯表】诏曰盖闻王者必存二王之后所以通三统也昔成汤受命列为三代而祭祀废絶考求其后莫正孔吉其封吉为殷绍嘉侯三月进爵为公及周承休侯皆为公地各百里【本纪】行幸雍祀五畤【本纪】初何武为九卿建言古者民朴事约国之辅佐必得贤圣然犹则天三光备三公官各有分【扶问反】职今末俗文弊政事烦多宰相之材不能及古而丞相独兼三公之事所以乆废而不治也宜建三公官定卿大夫之任分职授政以考功效后上以问师安昌侯张禹禹以为然夏四月以大司马骠骑将军王根为大司马置官属罢票骑将军官以御史大夫何武为大司空封列侯益大司马大司空奉【扶用反】如丞相【如淳曰律丞相大司马大将军奉钱月六万御史大夫奉月四万】以备三公官焉【本纪朱博传】又令防军都尉居大司马府北司直【百官表】大司空何武与丞相方进共奏言往者诸侯王断狱治政内史典狱事相总纲纪辅王中尉备盗贼今王不断狱与【读曰预】政中尉官罢职并内史郡国守相委任所以壹统信安百姓也今内史位卑而权重威职相逾不统尊者难以为治臣请相如太守内史如都尉以顺尊卑之序平轻重之权制曰可以内史为中尉【何武传】秋八月庚戍中山孝王兴薨【本纪】子箕子嗣【中山王传】大司马王根乞骸骨冬十月甲寅上益封根五千户赐安车驷马黄金五百斤罢就第【百官表元后传】淳于长坐大逆诛长小妻廼始等六人皆以长事未发觉时弃去或更嫁及长事发丞相方进大司空武议以为犯法者各以法时律令论之明有所讫也长犯大逆时廼始等见为长妻已有当坐之罪与身犯法无异后廼弃去于法无以解请论廷尉孔光议以为大逆无道父母妻子同产无少长皆弃市欲惩后犯法者也夫妇之道有义则合无义则离长未自知当作大逆之法而弃去廼始等或更嫁义已絶而欲以为长妻论杀之名不正不当坐有诏光议是【孔光传】以廷尉孔光为左将军居右将军官职罢后将军官【孔光传百官表】十二月丞相方进大司空武奏言古选诸侯贤者以为州伯书曰咨十有二牧所以广聪明烛幽隐也今部刺吏居牧伯之位秉一州之统选第大吏所荐位髙至九卿所恶立退任重职大春秋之义用贵治贱不以卑临尊刺史位下大夫而临二千石轻重不相凖失位次之序臣请罢刺史更置州牧秩二千石以应古制奏可【朱博传本纪】中垒校尉刘向卒向每召见数言公族者国之枝叶枝叶落则本根无所庇廕方今同姓疏逺母党专政禄去公室权在外家非所以彊汉宗卑私门保守社稷安固后嗣也卒时年七十二后十三岁而王氏代汉【刘向传】
　　绥和二年春二月荧惑守心丞相府议曹李寻奏记翟方进曰应变之权君侯所自明往者数白三光垂象变动见端山川水泉反理视患民人讹谣斥事感名三者既效可为寒心今提扬眉矢贯中狼奋角弓且张金歴库土逆度辅湛【读曰沈】没火守舎万岁之期近慎朝暮上无恻怛济世之功下无推让避贤之效欲当大位为具臣以全身难矣大责日加安得但保斥逐之戮阖府三百余人【顔曰三百余人谓丞相官属】唯君侯择其中与尽节转凶方进忧之不知所出会郎贲【音肥】丽善为星言大臣宜当之壬子上召见方进还归未及引决上遂赐册曰惟君登位灾害并臻间者郡国谷虽颇孰百姓不足者尚众前去城郭未能尽还夙夜未甞忘焉朕惟往时之用与今一也百僚用度各有数君不量多少一听羣下言用度不足奏请一切增赋税城郭堧【人缘反】及园田过更筭马牛羊增益盐铁变更无常朕既不明随奏许可后议者以为不便制诏下君君云卖酒醪后请止未尽月复奏议令卖酒醪朕诚怪君何持容容之计无忠固意将何以辅朕朕既已改君其自思强食慎职使尚书令赐君上尊酒十石养牛一君审处焉方进即日自杀上秘之遣九卿册赠以丞相髙陵侯印绶赐乘舆秘器少府供张柱槛皆衣素天子亲临吊者数至礼赐异于它相故事【翟方进传　汉旧仪云丞相有疾皇帝法驾亲至问疾从西门入即薨栘居第中车驾往吊赐棺敛具赠钱葬地葬日公卿已下会葬】建平侯杜业上书言方进本与淳于长深结厚更相称荐长陷大恶独得不坐茍欲鄣塞前过不为陛下广持平例又无恐惧之心反因时信【读曰伸】其邪辟【读曰僻】报睚【五懈反】眦【仕懈反】怨故事大逆朋友坐免官无归故郡者今坐长者归故郡已深一等红阳侯立坐子受长贿赂故就国耳非大逆也而方进复奏立党友朱博孙宏免官陈咸归故郡刑罚无平在方进之笔端众庶莫不疑惑皆言孙宏不与红阳侯相爱宏前为中丞时方进为御史大夫举掾隆可侍御史宏奏隆前奉使欺谩不宜执法近侍方进以此怨宏又方进为京兆尹时陈咸为少府在九卿髙第陛下所自知也方进素与司直师丹相善临御史大夫缺使丹奏咸为奸利请案验卒不能有所得而方进果自得御史大夫为丞相即时诋欺奏免咸复因红阳侯事归咸故郡众人皆言国家假方进权太甚案师丹行能无异及光禄勲许商被病残人皆但以附从方进甞获尊官丹亲荐邑子丞相史能使巫下神为国求福几【读曰冀】获大利幸赖陛下至明遣使者毛莫如先考验卒得其奸皆坐死假令丹知而白之此诬罔罪也不知而白之是背经术惑左道也二者皆在大辟重于朱博孙宏陈咸所坐方进终不举白专作威福阿党所厚排挤【子诣反】英俊托公报私横厉无所畏忌欲以熏轑【读曰燎】天下天下莫不望风而靡自尚书近臣皆结舌杜口骨肉亲属莫不股栗威权泰盛而不忠信非所以安国家也今闻方进卒【读曰猝】病死不以尉示天下反复赏赐厚葬唯陛下深思往事以戒来今【杜业传】赦天下【荀纪　考异曰汉书本纪无今据荀恱汉纪】三月大水【五行志荀纪】平襄有燕生雀哺食至大俱飞去【五行志荀纪】太仆廐马生角在左耳前围长一寸八分【荀纪】丙戍帝崩于未央宫皇太后诏有司曰皇帝即位思顺天心遵经义定郊礼天下说【读曰恱】憙惧未有皇孙故复甘泉泰畤汾隂后土庶几获福皇帝恨难之卒未得其祐其复南北郊长安如故以顺皇帝之意【郊祀志本纪】夏四月己卯葬延陵上尊号曰孝成皇帝【木纪　考异曰成纪作三月丙戌帝崩于未央宫四月己卯葬延陵荀纪作三月丙午崩四月己卯葬延陵按长歴是年三月己巳朔无丙午当是荀纪误今从汉书本纪】















　　钦定四库全书
　　西汉年纪卷二十八　　　宋　王益之　撰哀帝
　　孝哀皇帝讳欣元帝庶孙定陶共王子也年三歳嗣立为王长好文辞法律绥和元年立为皇太子二年三月成帝崩四月丙午太子即皇帝位谒高庙尊皇太后曰太皇太后皇后曰皇太后大赦天下【本纪】帝初即位躬行俭约省减诸用政事由已出朝廷翕然望至治焉【孔光传】夏四月壬寅傅太后封帝舅丁明为阳安侯傅妃父晏为孔乡侯【外戚传恩泽侯表　考异曰汉书本纪载于五月立皇后尊傅太后诏后按恩泽侯表丁明傅晏并以四月壬寅封又师丹上书曰封舅为阳安侯皇后尊号未定豫封父为孔乡侯又外戚传云晏封后月余傅妃立为皇后此据明甚是二人之封在立皇后之先无疑当是本纪因立皇后尊傅太后故附于诏末耳今从侯表或疑壬寅先于帝即位五日按外戚传以为傅太后封非帝丙午即位之后也】谏大夫杨宣曰五侯封日天气赤黄丁傅复然此殆爵土过制伤乱土气之祥也【五行志】建平侯杜业上书言王氏世权日久朝无骨鲠之臣宗室诸侯微弱与系囚无异自佐史以上至于大吏皆权臣之党【考异曰通鉴载于七月莽免之后然此书本为王氏设使莽已免不应尚以为言当是莽未免时上按传载书后云又言宜为共王立庙京师高昌侯董宏亦言宜尊帝母丁后为帝太后董宏事既载于四月不应业此疏却在七月今移于立庙京师之前　按考异云云则此上当有董宏请尊帝母丁后事此后当有杜业请为恭王立庙事此本俱不载疑有脱落】曲阳侯根前为三公辅政知赵昭仪杀皇子不辄白奏反与赵氏比周恣意妄行谮愬故许后被加以非罪诛破诸许族败元帝外家内疾妬同产兄姊红阳侯立及淳于氏皆老被放弃新喋血京师威权可畏高阳侯薛宣有不养母之名安昌侯张禹奸人之雄惑乱朝廷使先帝负谤于海内尤不可不慎陛下初即位谦让未皇孤独特立莫可据仗权臣易世意若探汤宜早以义割恩安百姓心窃见朱博忠信勇猛材畧不世出诚国家雄俊之寳臣也宜徴博置左右以填【竹刃反】天下此人在朝则陛下可高枕而卧矣昔诸吕欲危刘氏赖有高祖遗臣周勃陈平尚存不者几为奸臣笑所言合指朱博果见拔用【杜周传】由是为光禄大夫【博传】六月诏曰惟世俗奢泰文巧而郑衞之声兴夫奢泰则下不孙【读曰逊】而国贫文巧则趋末背本者众郑衞之声兴则淫辟【读曰僻】之化流而欲黎庶敦朴家给犹浊其源而求其清流岂不难哉孔子不云乎放郑声郑声淫其罢乐府官郊祭乐及古兵法武乐在经非郑衞之乐者条奏别属他官丞相孔光大司空何武奏郊祭乐人员六十二人给祠南北郊大乐鼓员六人嘉至鼔员十人邯郸鼓员二人骑吹鼓员三人江南鼓员二人淮南鼓员四人巴俞鼔员三十六人歌鼓员二十四人楚严鼓员一人梁皇鼔员四人临淮鼓员三十五人兹邡【音方】鼓员三人凡鼓十二员百二十八人朝贺置酒陈殿下应古兵法外郊祭员十三人诸族乐人兼云招【读与翘同】给祠南郊用六十七人兼给事雅乐用四人夜诵员五人刚别柎【音肤】员二人给盛徳主调箎【音池】员二人听工以律知日冬夏至一人钟工磬工箫工员各一人仆射二人主领诸乐人皆不可罢竽【音于】工员三人一人可罢琴工员五人三人可罢柱工员二人一人可罢绳工员六人四人可罢郑四防员六十二人一人给事雅乐六十一人可罢张瑟员八人七人可罢安世乐鼔员二十人十九人可罢沛吹鼓员十二人族歌鼓员二十七人陈吹鼓员十三人商乐鼓员十四人东海鼓员十六人长乐鼓员十三人缦【音漫】乐鼓员十三人凡鼓八员百二十八人朝贺置酒陈前殿房中不应经法治竽员五人楚鼔员六人常从倡三十人常从象人四人诏随常从倡十六人秦倡员二十九人秦倡象人员三人诏随秦倡一人雅大人员九人朝贺置酒为乐楚四防员十七人巴四防员十二人铫【音姚】四防员十二人齐四防员十九人蔡讴员三人齐讴员六人竽瑟钟磬员五人皆郑声可罢师学百四十二人其七十二人给大官挏【音动】马酒其七十人可罢大凡八百二十九人其三百八十八人不可罢可领属大乐其四百四十一人不应经法或郑衞之声皆可罢奏可【礼乐志】诏曰曲阳侯王根前以大司马建社稷防益封二千户太仆安阳侯王舜往时防太子家导朕忠诚専壹有旧恩益封五百户丞相博山侯孔光大司空泛【音泛】乡侯何武益封各千戸【本纪元后传　考异曰此事通鉴载于七月王莽免之后并莽益封事附见盖通鉴据元后诏书耳按本纪四人益封在六月又莽传载莽罢就第公卿大夫多称之者上乃下诏益莽封二事自不同时当是元后传取三人益封附作一处非事实也今从本纪及莽传】左将军师丹建言古之圣王莫不设井田然后治廼可平孝文皇帝承亡周乱秦兵革之后天下空虚故务劝农桑帅以节俭民始充实未有并兼之害故不为民田及奴婢为限今累世承平豪富吏民訾数钜万而贫弱愈困盖君子为政贵因循而重改作然所以有改者将以救急也亦未可详宜畧为限天子下其议【食货志】诏曰制节谨度以防奢淫为政所先百王不易之道也诸侯王列侯公主吏二千石及豪富民多畜奴婢田宅亡限与民争利百姓失职重【直用反】困不足其议限列【本纪】丞相孔光大司空何武奏请诸侯王列侯皆得名田国中列侯在长安公主名田县道及关内侯吏民名田皆毋过三十顷诸侯王奴婢二百人列侯公主百人关内侯吏民三十人年六十以上十歳以下不在数中贾人皆不得名田为吏犯者以律论诸名田畜奴婢过品期尽三年犯者没入官时田宅奴婢贾为减贱贵戚近习皆不便也诏书且须后遂寝不行【本纪食货志】上置酒未央宫内者令为傅太后张幄坐于太皇太后坐旁大司马王莽案行责内者令曰定陶太后藩妾何以得与至尊并彻去更设坐傅太后闻之大怒不肯防重怨恚莽莽复乞骸骨秋七月丁巳【五字据荀纪】上赐莽黄金五百斤安车驷马罢就第公卿大夫多称之者上乃加恩宠置中黄门为莽家给使十日一赐餐又下诏曰新都侯莽忧劳国家执义坚固朕庶几与为治太皇太后诏莽就第朕甚悯焉其以黄邮聚户三百五十益封位特进给事中朝朔望见礼如三公车驾乗緑车从【莽传　顔曰绿车皇孙之车　考异曰百官表以为十一月丁卯荀纪载于七月丁巳按莽免师丹代为大司马四月徙大司空百官表载丹以十月癸酉为大司空不应莽免反在十一月又丹传云代莽为大司马封高乐侯表载丹以绥和二年七月庚午封则知百官表所谓十一月者盖字误也荀氏汉纪独书于七月当是此时表犹未误耳今从荀纪】复置司冠进贤冠属大司空比司直【百官表】初薛宣为丞相时弟修为临菑令后母常从修居官宣迎后母修不遣后母病死修去官持服宣谓修三年服少能行之者兄弟相駮不可修遂竟服繇是兄弟不和是歳博士东海申咸给事中毁宣不供养行丧服薄于骨肉前以不忠孝免不宜复列封侯在朝省宣子况为右曹侍郎数闻其语赇客杨明欲令创【初良反下同】咸面目使不居位防司缺况恐咸为之遂令明遮斫咸宫门外断鼻唇身八创事下有司御史中丞众等奏况朝臣父故宰相再封列侯不相敕丞化而骨肉相疑疑咸受修言以谤毁宣咸所言皆宣行迹众人所共见公家所宜闻况知咸给事中恐为司举奏宣而公令明等迫切宫阙要遮创戮近臣于大道人众中欲以鬲塞聪明杜絶论议之端桀黠无所畏忌万众讙哗流闻四方不与凡民忿怒争鬭者同臣闻敬近臣为近主也礼下公门式路马君畜产且犹敬之春秋之义意恶功遂不免于诛上浸之源不可长【竹两反】也况首为恶明手伤功意俱恶皆大不敬明当以重论及况皆弃市廷尉直以为律曰鬭以刃伤人完为城旦其贼加罪一等与谋者同罪诏书无以诋【丁礼反】欺成罪传曰遇人不以义而见疻【音侈】者与痏【音鲔】人之罪钧恶不直也咸厚善修而数称宣恶流闻不谊不可谓直况以故伤咸计谋已定后闻置司因前谋而趣【读曰促】明非以恐咸为司故造谋也本争私变虽于掖门外伤咸道中与凡民争鬭无异杀人者死伤人者刑古今之通道三代所不易也孔子曰必也正名名不正则至于刑罚不中刑罚不中而民无所错【千故反】手足今以况为首恶明手伤为大不敬公私无差春秋之义原心定罪原况以父见谤发忿怒无它大恶加诋欺辑【与集同】小过成大辟陷死刑违明诏恐非法意不可施行圣王不以怒增刑明当以贼伤人不直况与谋者皆爵减完为城旦上以问公卿议臣丞相孔光大司马师丹以中丞议是自将军以下至博士议郎皆是廷尉况竟减罪一等徙敦煌宣坐免为庶人归故郡卒于家【薛宣传】帝少而闻知王氏骄盛心不能善以初立故优之司解光奏曲阳侯根宗重身尊三世据权五将秉政天下辐凑自效根行贪邪臧累钜万纵横【胡孟反】恣意大治室第第中起土山立两市殿上赤墀户青琐游观射猎使奴从者被甲持弓弩陈为步兵止宿离宫水衡共【居用反】张【竹亮反】发民治道百姓苦其役内懐奸邪欲筦【与管同】朝政推亲近吏主簿张业以为尚书蔽上壅下内塞王路外交藩臣骄奢僭上壊乱制度案根骨肉至亲社稷大臣先帝弃天下不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道【按原本无案根骨肉至亲以下文意不属今补入】天子曰先帝遇根况父子至厚也今乃背忘恩义以根尝建社稷之防遣就国免况为庶人【元后传】八月郑通里男子王襃衣绛衣带剑入北司马门殿东门上前殿入非常室中解帐组系剑佩之招殿前署长命曰天帝令我居此宫考问襃故公车大谁卒病狂忽忘不自知入宫状下狱死【五行志荀纪考异曰五行志及荀纪八月下有庚申两字按长歴是年八月丙寅朔无庚申兼五行志云九月庚申地震九月既有庚申益知八月庚申两字为误今削去之】上使侍中光禄大夫傅喜问待诏黄门李寻曰间者水出地动日月失度星辰乱行灾异仍重【直用反】极言毋有所讳【考异曰李寻传云使侍中衞尉傅喜问寻按五行志绥和二年九月地震又表传云傅喜自衞尉为右将军及免右将军以光禄大夫养病在七月不应九月尚为衞尉也百官表建平元年侍中光禄大夫傅喜为大司马则知廷尉两字当易为光禄大夫乃是】寻对曰变异之来各应象而至臣谨条陈所闻易曰县象着明莫大乎日月夫日者众阳之长辉光所烛万里同晷人君之表也故日将旦清风发羣隂伏君以临朝不牵于色日初出炎以阳君登朝佞不行忠直进不蔽障日中辉光君徳盛明大臣奉公日将入专以壹君就房有常节君不修道则日失其度晻【与暗同】昧亡光各有云为其于东方作日初出时隂云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营间者日尤不精光明侵夺失色邪气珥蜺数作本起于晨相连至昏其日出后至日中间差瘉【与愈同】小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不慎也唯陛下执干刚之徳强志守度毋听女谒邪臣之态诸保阿乳母甘言悲辞之托断而勿听勉强大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制隂隂桀得作间者太白正昼经天宜隆徳克躬以执不轨臣闻月者众隂之长销息见伏百里为品千里立表万里连纪妃后大臣诸侯之象也朔晦正终始为绳墨望成君徳春夏南秋冬北间者月数以春夏与日同道过轩辕上后受气入太微帝廷扬光煇犯上将近臣列星皆失色厌厌【乌反】如灭此为母后与政乱朝隂阳俱伤两不相便外臣不知朝事窃信天文即如此近臣已不足杖矣屋大柱小可为寒心唯陛下亲求贤士无彊所恶以崇社稷尊彊本朝臣闻五星者五行之精五帝司命应王者号令为之节度歳星主歳事为统首号令所纪今失度而盛此君指意欲有所为未得其节也又填星不避歳星者后帝共政相留于奎娄当以义断之荧惑往来亡常周歴两宫作态低卬入天门上明堂贯尾乱宫太白发越犯库兵冦之应也贯黄龙入帝庭当门而出随荧惑入天门至房而分欲与荧惑为患不敢当明堂之精此陛下神灵故祸乱不成也荧惑厥弛佞巧依埶微言毁誉进类蔽善太白出端门臣有不臣者火入室金上堂不以时解其忧凶填歳相守又主内乱宜察萧墙之内毋忽亲疏之微诛放佞人防絶萌芽以荡涤浊濊【与秽同】消散积恶毋使得成祸乱辰星主正四时当效于四仲四时失序则星辰作异今出于歳首之孟天所以谴吿陛下也政急则出蚤政缓则出晩政絶不行则伏不见而为彗茀【与孛同】四孟皆出为易王命四季皆出星家所讳今幸独出寅孟之月盖皇天所以笃右【与祐同】陛下也宜深自改治国故不可以戚戚欲速则不达经曰三载考绩三考黜陟加以号令不顺四时既往不咎来事之师也间者春三月治大狱时贼隂立逆恐歳小收季夏举兵法时寒气应恐后有霜雹之灾秋月行封爵其月土湿奥【于六反】恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光明书曰敬授人时故古之王者尊天地重隂阳敬四时严月令顺之以善政则和气可立致犹枹鼔之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气故曰朝廷亡人则为贼乱所轻其道自然也天下未闻陛下竒防固守之臣也语曰何以知朝廷之衰人人自贤不务于通人故世陵夷马不伏歴不可以趋道士不素养不可以重国诗曰济济多士文王以宁孔子曰十室之邑必有忠信非虚言也陛下秉四海之众曾亡柱干之固守闻于四境殆开之不广取之不明劝之不笃传曰土之美者善养禾君之明者善养士中人皆可使为君子诏书进贤良赦小过无求备以博聚英隽如近世贡禹以言事忠切尊荣当此之时士厉身立名者多禹死之后日日以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱此行事之败诚可畏而悲也本在积任母后之家非一日之渐往者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有徳行道术通明之士充备天官然后可以辅圣徳保帝位承大宗下至郎吏从官行能亡以异又不通一艺及博士无文雅者皆宜使就南亩以视【读曰示】天下明朝廷皆贤材君子于以重朝尊君灭凶致安此其本也臣自知所言害身不避死亡之诛唯留神反覆愚臣之言上虽不从然每有非常辄问寻寻对屡中迁黄门侍郎以寻言且有水灾故拜寻为骑都尉使防河隄【李寻传】待诏贾让奏言治河有上中下防【按原本脱待诏以下十三字今补入】今隄防陿者去水数百步逺者数里近黎阳南故大金隄从河西西北行至西山南头廼折东与东山相属民居金隄东为庐舍住十余歳更起隄从东山南头直南与故大隄防又内黄界中有泽方数十里环之有隄往十余歳太守以赋民民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东抵东郡平刚又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东迫阸如此不得安息今行上防徙冀州之民当水冲者决黎阳遮害亭放河使北入海河西薄大山东薄金隄埶不能逺泛滥朞月自定难者将曰若如此败壊城郭田庐冢墓以万数百姓怨恨昔大禹治水山陵当路者毁之故凿龙门辟伊阙柝底柱破碣石堕【火规反】断天地之性此廼人功所造何足言也今濒河十郡治隄歳费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸【音干】且以大汉方制万里岂与水争咫尺之地哉此功一立河定民安千载无患故谓之上防若廼多穿漕渠于冀州地使民得以溉田分杀水怒虽非圣人法然亦救败术也难者将曰河水高于平地歳増隄防犹尚决滥不可以开渠臣窃按视遮害亭西十八里至淇水口廼有金隄高一丈自是东地稍下隄稍高至遮害亭高四五丈往五六歳河水大盛增丈七尺壊黎阳南郭门入至隄下水未逾隄二尺所从隄上北望河高出民屋百姓皆走上山水留十三日隄溃二所吏民塞之臣循隄上行视水埶南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十步至今四十余歳适至隄足由是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石隄埶必完安冀州渠首尽当卬此水门治渠非穿地也但为东方一隄北行三百余里入漳水中其西因山足高地诸渠皆往往股引取之旱则开东方下水门溉冀州水则开西方高门分河流通渠有三利不通有三害民常罢【读曰疲】于救水半失作业水行地上凑润上彻民则病湿气木皆立枯卤不生谷决溢有败为鱼鼈食此三害也若有渠溉则盐卤下湿填淤加肥故种禾麦更为秔稻高田五倍下田十倍转漕舟船之便此三利也今濒河隄吏卒郡数千人伐买薪石之费歳数千万足以通渠成水门又民利其溉灌相率治渠虽劳不罢【读曰疲】民田适治河隄亦成此诚富国安民兴利除害支数百歳故谓之中防若廼缮完故隄增卑倍薄劳费无已数逢其害此最下防也【沟洫志】丞相孔光大司空何武奏言永光五年制书高皇帝为汉太祖孝文皇帝为太宗建昭五年制书孝武皇帝为世宗损益之礼不敢有与臣愚以为迭毁之次当以时定非令所谓擅议宗庙之意也臣请与羣臣杂议奏可于是光禄勲彭宣詹事满昌博士左咸等五十三人皆以为继祖宗以下五庙而迭毁后虽有贤君犹不得与祖宗并列子孙虽欲襃大显扬而立之鬼神不飨也孝武皇帝虽有功烈亲尽宜毁太仆王舜中垒校尉刘歆议曰臣闻周室既衰四夷并侵猃狁最彊于今匈奴是也至宣王而伐之诗人美而颂之曰薄伐猃狁至于太原又曰啴啴【他丹反】推推【他囘反】如霆如雷显允方叔征伐猃狁荆蛮来威故称中兴及至幽王犬戎来伐杀幽王取宗器自是之后南夷与北夷交侵中国不絶如线【思荐反】春秋纪齐桓南伐楚北伐山戎孔子曰微管仲吾其被髪左衽矣是故弃桓之过而録其功以为伯【读曰霸】首及汉兴冒顿始彊破东胡禽月氏【读曰支】并其土地地广兵彊为中国害南越尉佗总百粤自称帝故中国虽平犹有四夷之患且无宁歳一方有急三面救之是天下皆动而被其害也孝文皇帝厚以货赂与结和亲犹侵暴无已甚者兴师十余万众近屯京师及四边歳发屯备虏其为患久矣非一世之渐也诸侯郡守连匈奴及百粤以为逆者非一人也匈奴所杀郡守都尉畧取人民不可胜数孝武皇帝愍中国罢【读曰疲】劳无安宁之时乃遣大将军骠骑伏波楼船之属南灭百粤起七郡北攘匈奴降昆【下门反】邪十万之众置五属国起朔方以夺其肥饶之地东伐朝鲜起元莵乐【来各反】浪【音郎】以断匈奴之左臂西伐大宛并三十六国结乌孙起敦煌酒泉张掖以鬲婼【而遮反】羌裂匈奴之右臂单于孤特逺遁于幕北四垂无事斥地逺境起十余郡功业既定廼封丞相为富民侯以大安天下富实百姓其规橅可见又招集天下贤俊与协心同谋兴制度改正朔易服色立天地之祠建封禅殊官号存周后定诸侯之制永无逆争之心至今累世赖之单于守藩百蛮服从万世之基也中兴之功未有高焉者也高帝建大业为太祖孝文皇帝徳至厚也为文太宗孝武皇帝功至着也为武世宗此孝宣帝所以发徳音也礼记王制及春秋谷梁传天子七庙诸侯五大夫三士二天子七日而殡七月而葬诸侯五日而殡五月而葬此丧事尊卑之序也与庙数相应其文曰天子三昭三穆与太祖之庙而七诸侯二昭二穆与太祖之庙而五故徳厚者流光德薄者流卑春秋左氏传曰名位不同礼亦异数自上以下降杀【所例反】以两礼也七者其正法数可常数者也宗不在此数中宗变也茍有功徳则宗之不可预为设数故于殷太甲为太宗太戊曰中宗武丁曰高宗周公为毋逸之戒举殷三宗以劝成王繇是言之宗无数也然则所以劝帝者之功徳博矣以七庙言之孝武皇帝未宜毁以所宗言之则不可为无功徳礼记祀典曰夫圣王之制祀也功施于民则祀之以劳定国则祀之能救大灾则祀之窃观孝武皇帝功徳皆兼而有焉凡在于异姓犹将特祀之况于先祖或说天子五庙无见文又说中宗高宗者宗其道而毁其庙名与实异非尊徳贵功之意也诗曰蔽芾甘棠勿鬋【与翦同】勿伐邵伯所茇【步葛反】思其人犹爱其树况宗其道而毁其庙乎迭毁之礼自有常法无殊功异徳固以亲疏相推及至祖宗之序多少之数经传无明文至尊至重难以疑文虚说定也孝宣皇帝举公卿之议用众儒之谋既以为世宗之庙建之万世宣布天下臣愚以为孝武皇帝功烈如彼孝宣皇帝崇立之如此不宜毁上览其议而从之制曰太仆舜中垒校尉歆议可歆又以为礼去【邱吕反】事有杀【所例反下同】故春秋外传曰日祭月祀时享歳贡终王祖祢则日祭曾高则月祀二祧则时享坛墠则歳贡大禘则终王徳盛而游广亲亲之杀也弥逺则弥尊故禘为重矣孙居王父之处正昭穆则孙常与祖相代此迁庙之杀也圣人于其祖出于情矣礼无所不顺故无毁庙自贡禹建迭毁之议惠景及太上寝园废而为虚【读曰墟】失礼意矣【韦元成传】
　　班彪曰汉承亡秦絶学之后祖宗之制因时施宜自元成后学者蕃滋贡禹毁宗庙匡衡改郊兆何武定三公后皆数复故纷纷不定礼文缺微古今异制各为一家未易可偏定也观诸儒之议刘歆博而笃矣
　　大司空何武执金吾阎崇荐龚胜帝自为定陶王固已闻其名徴为谏大夫引见胜荐龚舍及亢【音杭】父寗夀济隂侯嘉有诏皆徴胜曰窃见国家徴医巫常为驾徴贤者宜驾上曰大夫乘私车来邪胜曰唯唯有诏为驾龚舍侯嘉至皆为谏大夫寗夀称疾不至胜居谏官数上书求见言百姓贫盗贼多吏不良风俗薄灾异数见不可不忧制度泰奢刑罚泰深赋敛泰重宜以俭约先下【两龚传】癸酉徙大司马师丹为大司空【百官表　考异曰傅喜传云明年正月徙大司马师丹为大司空百官表云十月癸酉而荀纪因之按薛宣传宣生子况伤申咸免侯内有大司空师丹议表载宣免侯在绥和二年则丹为大司空在今年明矣意者丹今年十月徙而傅喜以正月拜大司马故传总言之耳】上少在国见成帝委政外家王氏僭盛常内邑邑即位多欲有所匡正封拜丁傅夺王氏权丹自以师傅居三公位得信于上上书言先帝不量臣愚以为太傅陛下以臣托师傅故亡功徳而备鼎足封大国加赐黄金位为三公职在左右不能尽忠补过而令庶人窃议灾异数见此臣之大罪也臣不敢言乞骸骨归于海滨恐嫌于伪诚慙负重责义不得不尽死书数十上多切直之言【师丹传】中垒校尉刘歆欲建立左氏春秋及毛诗逸礼古文尚书皆列于学官帝令歆与五经博士讲论其义诸博士或不肯置对歆于是数见丞相孔光为言左氏春秋以求助光卒不肯时五官中郎将不其房凤光禄勲王龚以外属内卿【如淳曰内卿光禄勲治宫中】与歆共校书三人皆侍中唯凤龚许歆【刘歆传儒林传】因共移书太常博士责让之曰昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道之不行歴国应聘自衞反鲁然后乐正雅颂各得其所修易序书制作春秋以纪帝王之道及夫子没而微言絶七十子终而大义乖重遭战国弃笾豆之礼理军旅之陈孔氏之道抑而孙吴之术兴陵夷至于暴秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通畧定礼仪天下唯有易卜未有它书至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故鼂错从伏生受尚书尚书初出于屋壁朽折散絶今其书见在时师传读而已诗始萌芽天下众书往往颇出皆诸子传说犹广立于学官为置博士在汉朝之儒唯贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而读之故诏书称曰礼壊乐崩书缺简脱朕甚闵焉时汉兴已七八十年离于全经固已逺矣及鲁恭王壊孔子宅欲以为宫而得古文于壊壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左邱明所修皆古文旧书多者二十余通藏于秘府伏而不发孝成皇帝闵学残文缺稍离其真乃陈发秘藏校理旧文得此三事以考学官所传经或脱简传或间编传问民间则有鲁国桓公赵国贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙茍因陋就寡分文析字烦言碎辞学者罢【读曰疲】老且不能究其一艺信口说而背传记是末师而非往古至于国家将有大事若立辟雍封禅巡狩之仪则幽冥而莫知其原犹欲保残守缺挟恐见破之私意而无从善服义之公心或懐妬嫉不考情实雷同相从随声是非抑此三学以尚书为备谓左氏为不传春秋岂不哀哉今圣上徳通神明继统扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉指衔命将以辅弱扶微与二三君子比意同力冀得废遗今则不然深闭固拒而不肯试猥以不诵絶之欲以杜塞余道絶灭微学夫可与乐成难与虑始此乃众庶之所为耳非所望士君子也且此数家之事皆先帝所亲论今上所考视其古文旧书皆有徴验外内相应岂茍而已哉夫礼失求之于野古文不犹愈于野乎往者博士书有欧阳春秋公羊易则施孟然孝宣皇帝犹广立谷梁春秋梁邱易大小夏侯尚书义虽相反犹并置之何则与其过而废之也宁过而立之传曰文武之道未坠于地在人贤者志其大者不贤者志其小者今此数家之言所以兼包大小之义岂可偏絶哉若必専已守残党同门妒道真违明诏失圣意以陷于文吏之议甚为二三君子不取也其言甚切诸儒皆怨恨是时名儒光禄大夫龚胜以歆移书上疏深自罪责愿乞骸骨罢大司空师丹亦大怒奏歆改乱旧章非毁先帝所立帝曰歆欲广道术亦何以为非毁哉歆由是忤执政大臣为众儒所讪惧诛求出补吏为河内太守以宗室不宜典三河徙守五原【刘歆传】王龚亦出为宏农太守房凤九江太守【儒林传】丞相司直隃麋郭钦奏豫州牧鲍宣举错烦苛代二千石署吏听讼所察过诏条行部乘传去法驾驾一马舍宿乡亭为众所非又奏京兆尹薛修皆免【鲍宣传百官表】光禄大夫朱博为京兆尹【百官表】炖煌太守奏陈汤前亲诛郅支单于威行外国不宜近边塞诏徙安定【汤传】






&lt;史部,编年类,西汉年纪&gt;
　　钦定四库全书
　　西汉年纪卷二十九　　　宋　王益之　撰哀帝
　　建平元年春正月丁酉侍中光禄大夫傅喜为大司马封髙武侯【百官表恩泽侯表　考异曰百官表作四月丁酉按喜传正月拜喜为大司马封髙武侯考侯表喜以正月丁酉封侯荀纪亦作正月丁酉当是百官表误今书于正月】赦天下【本纪】丁未有石陨于北地十六【五行志荀纪　考异曰荀纪通鉴皆无丁未二字此据五行志通鉴荀纪书此事于拜传喜之先按是年正月丁酉乃初六日丁未乃十六日相去十日不应丁未反在丁酉之前也今厘正之志作十荀纪作十六今従荀纪】是日日出时有白气着天广如一匹布长十余丈西南行讙如雷一刻而止【天文志荀纪】定襄有牡马生驹三足随羣马饮食【荀纪】司解光奏言赵昭仪在成帝时害皇嗣在四月丙午赦令前【外戚传考异曰赵后传作四月丙辰按本纪帝以四月丙午即位赦天下今易作丙午字】昭仪倾乱圣朝亲灭继嗣家属当伏天诛而同产亲属皆在尊贵之位非所以惩恶崇谊于是免新成侯赵钦钦兄子防皆为庶人家属徙辽西郡【按原本无昭仪倾乱圣朝以下事义未了今补入】二月制诏丞相大司空曰盖闻圣王之治以得贤为首其与大司马列侯将军中二千石州牧守相举孝悌惇厚能直言通政事延于侧陋可亲民者各一人【本纪　考异曰本纪但作诏曰今详诏云其与大司马列侯将军中二千石州牧守相举孝弟如此则是诏丞相大司空无疑今従刘贡父】秋九月甲辰有石陨于虞二【五行志】郎中令褒黄门郎叚犹等奏言定陶共皇太后共皇后皆不宜复引定陶藩国之名以冠大号车马衣服宜皆称皇之意置吏二千石以下各供厥职又宜为共皇立庙京师上复下其议【师丹传】羣下多顺指言母以子贵宜立尊号以厚孝道【孔光传考异曰师丹传作郎中令冷褒按是时无郎中令之官而荀氏汉纪作郎中令褒无冷字眀此一字后人妄増盖郎中乃官名姓令名褒耳文纪有中大夫令免令亦姓也今従荀纪】唯丞相孔光大司马傅喜大司空师丹共执正议以为不可【傅喜传】由是寖不合上意防有上书言古者以贝为货今以钱易之民以故贫宜可改币上以问丹丹对言可改章下有司议皆以为行钱以来久难卒【读曰猝】变易丹老人忘其前语后従公卿议又丹使吏书奏吏私冩其草丁傅子弟闻之使人上书告丹上封事行道人徧持其书上以问将军中朝臣皆对曰忠臣不显諌大臣奏事不宜漏泄令吏民传冩流闻四方臣不宻则失身宜下廷尉治事下廷尉廷尉劾丹大不敬事未决给事中博士申咸炔【音桂】钦上书言丹经行无比自近世大臣能若丹者少发愤懑奏封事不及深思逺虑使主簿书漏泄之过不在丹以此贬黜恐不厌【一赡反】众心尚书劾咸钦幸得以儒官选擢备腹心上所折中定疑知丹社稷重臣议罪处罚国之所慎咸钦初傅【读曰附】经义以为当治事以暴列乃复上书妄称誉丹前后相违不敬上贬咸钦秩各二等遂策免丹曰间者阴阳不调寒暑失常变异娄【古屡字】臻山崩地震河决泉涌流杀人民百姓流连无所归心司空之职尤废焉乃者以挺力田议改币章示君君内为朕建可改不疑以君之言博考朝臣君乃希众雷同外以为不便令观听者归非于朕及君奏封事传于道路获虚采名谤讥匈匈朕惟君位尊任重虑不周宻懐谖【虚爰反】迷国进退违命反覆异言甚为君耻之以君尝托傅位未忍考于理已诏有司赦君勿治其上大司空髙乐侯印绶罢归尚书令唐林上疏曰窃见免大司空丹策书泰深痛切君子作文为贤者讳丹经为世儒宗徳为国黄耉亲傅圣躬位在三公所坐者防海内未见其大过事既已往免爵大重京师识者咸以为宜复丹爵邑使奉朝请四方所瞻卬也唯陛下财覧众心有以尉复师傅之臣上従林言下诏赐丹爵闗内侯食邑三百戸【师丹传】冬十月壬午京兆尹朱愽为大司空【百官表】以光禄大夫琅邪邴汉为京兆尹初汉以清行徴及为京兆数月病后为太中大夫【考异曰百官表载于绥和二年按表先书朱博为京兆尹后以邴汉继之博以建平元年十月迁大司空则邴汉代博亦当在建平元年十月后必是百官表误一年今书于朱博迁大司空之后】以大鸿胪王嘉为京兆尹【百官表】中山王箕子防有【所领反】病祖母冯太后自养视数祷祠解上遣中郎谒者张由毉治由素有狂易病病发怒去西归长安尚书簿责擅去状由恐因诬言中山太后祝诅上及傅太后更使中谒者令史立与丞相长史大鸿胪丞襍治立受傅太后指几【读曰冀】得封侯治冯太后女弟习及寡弟妇君之毉徐遂成言习君之曰武帝时毉修氏刺治武帝得二千万耳今愈上不得封侯不如杀上令中山王代可得封立等劾奏祝诅谋反大逆冯太后饮药自杀宜乡侯参君之习夫及子当相坐者或自杀或伏法死者十七人众莫不怜之【冯奉世冯昭仪传】十二月有白气出西南従地上至天出参下贯天厠广如匹布长十余丈十日而去【天文志荀纪】甲子夜济阳令刘钦生子于县舍有赤光照室中卜者王长占之曰此兆吉不可言时县界有嘉禾生一茎九穂因名之曰秀秀长沙定王发六世孙也【光武赞论】是嵗刘歆改名秀【刘向传】轻殊死刑八十一事其四十二事手杀人者减一等【东观汉记】
　　建平二年傅太后欲求称尊号与成帝母齐尊喜与孔光师丹共执不可上重违大臣正议又内迫太后猗【于其反】违者连嵗傅太后大怒上不得已先免师丹遂策免喜以列侯就第【喜传通鉴　考异曰百官表作三月荀纪作正月通鉴取荀纪今従之】大司空朱博奏言帝王之道不必相袭各繇时务髙皇帝以圣徳受命建立鸿业置御史大夫位次丞相典正法度以职相参总领百官上下相监临厯载二百年天下安宁今更为大司空与丞相同位未获嘉祐上従之夏四月戊午更拜博为御史大夫又以阳安侯丁眀为大司马卫将军置官属大司马冠号如故事【博传】乙亥【五行志】策免光曰君相朕三年忧国之风无闻焉阴阳错谬嵗比不登天下空虚百姓饥馑父子分散流离道路以十万数而百官羣职旷废奸轨放縦盗贼并起或攻官寺杀长吏数以问君君无怵惕忧惧之意对母为是以羣卿大夫咸惰哉莫以为意咎由君焉君其上丞相博山侯印绶罢归【光传】以御史大夫朱博为丞相封阳乡侯食邑二千戸【考异曰百官表作四月乙未荀纪作四月乙亥五行志亦作乙亥按百官表云四月戊午大司空博为御史大夫乙亥迁观此则乙亥为是又五行志云四月乙亥朔按长歴是月丁巳朔非乙亥也且朱博以戊午除御史大夫既有戊午在前乙亥岂得为朔是月亦无乙未表志皆误】少府赵元为御史大夫临延登受策【旧仪曰丞相御史大夫初拜皇帝延登亲诏】有大声如钟鸣殿中郎吏陛者皆闻焉上以问黄门侍郎扬雄李寻【考异曰百官表作中尉荀纪作少傅五行志作少府三者不同以史考之是时无中尉盖太初元年中尉已更名执金吾矣百官表成帝绥和二年载赵元为卫尉一月为中少府又朱博传曰赵元以少府为御史大夫如此则少府为是当是荀纪误以府为傅耳今従朱博传及五行志】寻对曰洪范所谓鼓妖者也师法以为人君不聪为众所惑空名得进则有声无形不知所従生其传曰嵗月日之中则正卿受之今以四月日加辰已有异是为中焉正卿谓执政大臣也宜退丞相御史以应天变扬雄亦以为鼓妖听失之象也朱博为人彊毅多权谋宜将不宜相恐有凶恶亟疾之怒【按原本无寻对曰以下文意未完今补入】朱博上书曰故事封丞相不满千戸而独臣过制诚慙惧愿还千户上许焉【五行志通鉴朱博传】上以王氏亡在位者遂用旧恩亲近平阿侯谭子去疾复进其弟闳为中常侍【董贤传】朱博又奏言汉家至徳溥大宇内万里立置郡县部刺史奉使典州督察郡国吏民安宁故事居部九嵗举为守相其有异材功效著者辄登擢秩卑而赏厚咸劝功乐进前丞相方进奏罢刺史更置州牧恐功效陵夷奸轨不禁【按原本无秩卑而赏厚以下文意不属今补入】请罢州牧置刺史如故奏可【朱博传】六月庚申帝太后丁氏崩上曰朕闻夫妇一体诗云谷则异室死则同穴昔季武子成寝杜氏之殡在西阶下请合而许之附之礼自周兴焉郁郁乎文哉吾従周孝子事亡如事存帝太后宜起陵共皇之园遂定陶发陈留济阴近郡国五万人穿复土【本纪】遣大司马票骑将军丁眀东送于定陶贵震山东【丁姬传】初成帝时齐人甘忠可诈造天官歴包元太平经十二卷言汉家逢天地之大终当更受命于天天帝使真人赤精子下教我此道忠可以教夏贺良丁广世郭昌等中垒校尉刘向奏忠可罔上惑众下狱死贺良等坐挟忠可书以不敬论后贺良等复私相教帝初立司解光亦以眀经通灾异得幸【考异曰李寻传作司校尉按百官表司校尉罢于成帝时至哀帝绥和二年复置但为司属大司空比司直校尉二字衍今刋去之】白贺良等所挟忠可书事下奉车都尉刘秀秀以为不合五经不可施行而李寻亦好之光曰前秀父向奏忠可下狱秀安肯通此道时郭昌为长安令劝寻宜助贺良等寻遂白贺良等皆待诏黄门数召见陈说汉歴中衰当更受命成帝不应天命故絶嗣今灾异屡数天所以谴告人也宜急改元易号乃得延年益夀皇子生灾异息矣【按原本无数召见以下似下文従贺良等议句无着处今补入】帝久寝疾几【读曰冀】其有益遂従贺良等议甲子制诏丞相御史盖闻尚书五曰考终命言大运壹终更纪天元人元考文正理推歴定纪数如甲子也朕以身入继太祖承皇天总百僚子元元未有应天心之效即位出入三年灾变数降日月失度星辰错谬髙下贸易大异连仍盗贼并起朕甚惧焉战战兢兢唯恐陵夷惟汉兴至今二百载歴纪开元皇天降非材之佑汉国再获受命之符朕之不徳曷敢不通夫受天之元命必与天下自新其大赦天下以建平二年为太初元将元年号曰陈圣刘太平皇帝漏刻以百二十为度布告天下使眀知之【本纪李寻传　考异曰哀纪李寻传并作太初元年无元将两字今唐本哀纪有之然武帝既有太初矣哀帝不应复以纪元恐或有元将两字因存之今川本本纪亦有元将二字】上改制月余寝疾自若八月丁巳【四字据天文志】诏曰朕获保宗庙为政不徳变异屡仍恐惧战栗未知所繇【与由同】待诏贺良等建言改元易号増益漏刻可以永安国家朕信道不笃过听其言几为百姓获福卒无嘉应久旱为灾以问贺良等对当复改制度皆背经谊违圣制不合时宜夫过而不改是谓过矣六月甲子诏书非赦令也皆蠲除之贺良等反道惑众奸态当穷竟皆下狱光禄勲平当光禄大夫毛莫如与御史中丞廷尉杂治当贺良等执左道乱朝政倾覆国家诬罔主上不道贺良等皆伏诛李寻解光减死一等徙敦煌郡【李寻传本纪】帝以寝疾博征方术士京师诸县皆有侍祠使者尽复前世所常兴诸神祠官凡七百余所一嵗三万七千祠云【郊祀志通鉴】诏左将军彭宣等劾奏博宰相元上卿晏以外亲封位特进股肱大臣上所信任不思竭诚奉公务广恩化为百寮先皆知喜武前已恩诏决事更三赦博执左道亏损上恩以结信贵戚背君乡【读曰向】臣倾乱政治奸人之雄附下罔上为臣不忠不道元知博所言非法枉义附従大不敬晏与博议免喜失礼不敬臣请诏谒者召博元晏诣廷尉诏狱制曰将军中二千石二千石诸大夫博士议郎议羣臣皆以为如宣等言可许【考异曰朱博传云右将军蟜望等四十四人以为如宣等言可许按百官表蟜望次年方为右将军荀纪亦不今姑以羣臣字代之】谏大夫龚胜等十四人以为春秋之义奸以事君常刑不赦鲁大夫叔孙侨如欲颛公室谮其族兄季孙行父于晋晋执囚行父以乱鲁国春秋重而书之今晏方命圯族干乱朝政要大臣以罔上本造计谋职为乱阶宜与博元同罪罪皆不道上减元死罪三等削晏戸四分之一假谒者节召丞相诣廷尉诏狱甲戌【两字据百官表】博自杀【朱博传本纪　考异曰本纪云愽自杀元减死二等论晏削戸四分之一百官表载赵元下狱论纪表不同按朱博传云上减元死罪三等假谒者节召丞相诣廷尉诏狱如此则元未尝下狱也百官表误今従纪传朱博之自杀纪载于八月荀纪以为七月甲寅按百官表作八月甲戍与本纪合当是荀纪误】九月乙酉诸吏散骑光禄勲平当为御史大夫冬十月甲寅迁为丞相以冬月赐爵闗内侯【汉仪注御史大夫为丞相更春乃封故先赐爵闗内侯李曰以冬月非封侯时故且先赐爵　考异曰百官表作十二月荀纪作十月按表王嘉以十月为御史大夫代平当不应当十二月始自御史大夫拜相也眀衍二字今従荀纪】京兆尹王嘉为御史大夫【荀纪通鉴平当传　考异曰荀纪作十二月甲寅百官表作十月丙寅以理推之当是与平当除拜同日甲寅为是】策左将军彭宣曰有司数奏诸侯国人不得宿卫将军不宜典兵马处大位朕唯将军任汉将之重而子又前取淮阳王女婚姻不絶非国之制使光禄大夫曼赐军黄金五十斤安车驷马其上左将军印绶以闗内侯归家【彭宣传】以光禄勲丁望为左军卒以执金吾公孙禄为右将军【百官表】是嵗吏员自佐史至丞相十三万二百八十五人【百官表】城门校尉丁宪为太仆【百官表】时南郡江中多盗贼拜故泰山太守萧育为南郡太守上以育耆旧名臣乃以三公使车载育入殿中受策【孟康曰使车三公奉使之车若安车也】曰南郡盗贼羣辈为害朕甚忧之以太守威信素着故委南郡太守之官期于为民除害安元元而已亡拘于小文加赐黄金二十斤育至南郡盗贼静【萧望之传】乌孙庶子卑援【音爰】疐【竹二反】翕侯人众入匈奴西界冦盗牛畜颇杀其民单于闻之遣左大当戸乌夷泠【音零】将五千骑击乌孙杀数百人略千余人敺【与驱同】牛畜去卑援疐恐遣子趋逯【音録】为质匈奴单于受以状闻汉遣中郎将丁野林副校尉公乗音使匈奴责让单于告令还归卑援疐质子单于受诏遣归【匈奴传】建平三年癸卯帝太太后所居桂宫正殿火【本纪　考异曰五行志作桂宫鸿寜殿灾今従本纪】上使使召丞相平当欲封之当病笃不应召遂上书乞骸骨上报曰朕选于众以君为相视事日寡辅政未久阴阳不调冬无大雪旱气为灾朕之不徳何必君罪君何疑而上书乞骸骨归闗内侯爵邑使尚书令谭赐君养牛一上尊酒十石君其勉致医药以自持【当傅】三月己酉当薨【本纪】有星孛于河鼓【本纪】夏四月丁酉御史大夫王嘉为丞相【百官表】封新甫侯【恩泽侯表】河南太守王崇为御史大夫【百官表】崇骏之子也【通鉴　考异曰通鉴云京兆尹骏之子也按百官表骏尝为御史大夫通鉴误今刋去京兆尹三字】嘉为人刚直严毅有威重上甚敬之帝欲匡成帝之政多所变动嘉上疏曰臣闻圣王之功在于得人孔子曰才难不其然欤昔魏尚坐事系文帝感冯唐之言遣使持节赦其辠拜为云中守【考异曰王嘉传云为云中太守按文帝时郡守未加太守守之加太盖景帝制也今刋去太字】匈奴忌之景帝擢韩安国于徒中拜为梁内史骨肉以安【考异曰考韩安国传乃窦太后用安国为梁内史盖景帝时谓武帝时非是今正之】张敞为京兆尹有罪当免逮捕不下防免亡命数十日宣帝徴敞拜为冀州刺史卒获其用天子纳之【王嘉传】冬十月汝南西平遂阳樗树卧生枝叶如人形身青黄色靣白头有髭髪凡长六尺一寸有耳【荀纪】十一月壬子上复令太皇太后诏有司曰皇帝孝顺奉承圣业靡有解【读曰懈】怠而久疾未瘳夙夜唯思殆继体之君不宜改作其复甘泉泰畤汾阴后土祠如故上亦不亲至遣有司行事而礼祠焉【本纪郊祀志】无盐危山土自起覆草如驰道状又瓠山石转立东平王云及后谒自之石所祭治石象瓠山立石束倍【歩贿反】草并祠之河内息夫躬长安孙宠谋曰上亡继嗣体久不平闗东诸侯心争阴谋今无盐有大石自立闻邪臣托往事以为太山石立而先帝龙兴东平王云以故与其后日夜祠祭祝诅上欲求非望而后舅伍宏反因方术以医技得幸出入禁门霍显之谋将行于杯杓【上杓反】荆轲之变必起于帷幄事势如此告之必成发国奸诛主讐取封侯之计也乃与中郎右师谭共因中常侍宋宏上变事告焉是时上被疾多所恶事下有司逮王后谒下狱治言使巫傅恭婢合欢等祠祭祝诅为云求为天子云又与知灾异者髙尚等指星宿言上疾必不愈云当得天下石立宣帝起之表也有司请诛王有诏废徙房陵云自杀谒弃市国除【东平王息夫躬传】时事连成帝舅安成恭侯夫人放放寡居共【居用反】飬【弋亮反】长信宫御史大夫王崇奏封事为放言放外家解氏与崇为昬帝以崇为不忠诚左迁为大司农【王吉传】放弃市【本纪】擢宠为南阳太守谭颍川都尉宏躬皆光禄大夫左曹给事中【息夫躬传】是嵗零陵大树偃仆地围一丈六尺长十丈七尺民断其根长七尺余皆枯三月树卒自立故处【荀纪五行志】右将军公孙禄为左将军执金吾蟜【音矫】望为右将军光禄大夫萧育为执金吾颍川太守母将隆为京兆尹【百官表】
　　建平四年闗东民无故惊走持槀【工老反】或棷【音邹】一枚传相附与曰行西王母筹道中相过逢多至千数或被髪徒践或夜折闗或逾墙入或乗车骑奔驰以置驿传行经歴郡国二十六至京师夏京师郡国民聚防里巷阡陌设祭张博具歌舞祠西王母又传书曰母告百姓佩此书者不死不信我言视门枢下当有白髪至秋止是时帝祖母傅太后骄与【读曰豫】政事故梁州刺史杜邺对曰筹所以纪数民阴水类也水以东流为顺走而西行反类逆上象数度放溢妄以相予违忤民心之应也西王母妇人之称博奕男子之事于街巷阡陌眀离闑内与疆外临事盘乐亢阳之应也白髪衰老之象也体尊性弱难治易乱门人之由枢其要也居人之所由制持其要也指象昭昭以觉圣朝奈何不应【本纪五行志荀纪】上欲封祖母傅太后従弟商尚书仆射平陵郑崇諌曰孝成皇帝封亲舅五侯天为赤黄昼昏日中有黒气今祖母従昆弟二人已侯孔乡侯皇后父髙武侯以三公封尚有因縁今无故欲复封商壊乱制度逆天人之心非傅氏之福也臣闻师曰逆阳者厥极弱逆阴者厥极防短折犯人者有乱亡之患犯神者有疾夭之祸故周公着戒曰惟王不知艰难唯耽乐是従时亦罔有克夀故衰世之君夭折蚤没此皆犯阴阳之害也臣愿以身命当国咎崇因持诏书案起傅太后大怒曰何有为天子乃反为一臣所颛制邪二月辛卯上遂下诏封商为汝昌侯【郑崇传恩泽侯表】驸马都尉侍中云阳董贤得幸于上董贤女弟既为昭仪宠幸皇后日疏后父孔乡侯晏嘿嘿不得意沛国桓谭说晏曰昔武帝欲立卫子夫阴求陈皇后之过而陈后终废子夫竟立今董贤至爱而女弟尤幸殆将有子夫之事可不忧哉晏惊动曰然为之奈何谭曰刑罚不加无罪邪枉不胜正人夫士以才智要君女以媚道求主皇后年少希更艰难或驱使医巫外求方技此不可不备又君侯以后父尊重而多通賔客必借以重埶致贻讥议不如谢遣门徒务执谦慤此修已正家避祸之道也晏曰善遂罢遣常客入白皇后如谭所戒【后汉桓谭传　考异曰此事见后汉不得其时今附于董贤女弟为昭仪之后】三月丁卯诸吏散骑光禄勲贾延为御史大夫【百官表】夏四月山阳湖陵雨血广三尺长五尺大者如钱小者如麻子【五行志】五月赐中二千石至六百石及天下男子爵【本纪】秋八月共皇园北门灾【本纪】辛卯上下诏切责公卿曰朕居位以来寝疾未瘳【丑留反】反逆之谋相连不絶贼乱之臣近侍帷幄前东平王云与后谒祝诅朕使侍毉伍宏等内侍按脉几【巨依反】危社稷殆莫甚焉昔楚有子玉得臣晋文为之侧席而坐近事汲黯折淮南之谋今云等至有图弑天子逆乱之谋者是公卿股肱莫悉心务聪眀以销厌未萌之故頼宗庙之灵侍中驸马都尉贤等发觉以闻咸伏厥辜书不云乎用徳章厥善其封贤为髙安侯南阳太守孙厐为方阳侯左曹光禄大夫息夫躬为宜陵侯食邑各千户【考异曰本纪书于三月按侯表三人并以八月辛卯封今従表】赐右师谭爵闗内侯食邑又封傅太后同母弟郑恽子业为阳信侯【考异曰本纪书于二月按业亦以八月辛卯封当是与息夫躬同一日也今従表】躬既亲近数进见言事论议亡所避上防歴诋公卿大臣众畏其口见之仄目【王嘉息夫躬传恩泽侯表】諌大夫鲍宣曰窃见朝臣亡有大儒骨鲠白首耆艾魁【口贿反】垒【音磊】落之之士论议通古今喟然动众心忧国如饥渴者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼嵗増于前上之皇天见谴下之黎民怨恨次有諌争之臣陛下茍欲自薄而厚恶臣天下犹不听也臣虽愚戅独不知多受禄赐羙食大官广田宅厚妻子不与恶人结仇怨以安身邪诚廹于大义不敢不竭愚惟陛下少留神眀览五经之文原圣人之至意深思天地之戒宣呐钝于辞不胜惓惓尽死节而已上以宣名儒优容之【鲍宣传】是嵗丞相司直龚胜为光禄大夫守右扶风数月上知胜非拨烦吏乃复胜光禄大夫诸吏给事中胜言董贤乱制度繇是逆上指【胜传百官表】诸吏散骑光禄大夫王安为右将军建平侯杜业为太常【百官表】孔乡侯晏与息夫躬谋欲求居位辅政防单于以病未朝躬因是上奏上引见躬遂下诏曰间者灾变不息盗贼众多兵革之徴或颇着见未闻将军恻然深以为意简练戎士缮修干戈器用盬恶孰当督之天下虽安忘战必危将军与中二千石举眀习兵法有大虑者各一人将军二人诣公车【息夫躬传本纪　考异曰通鉴书于眀年正月今従汉书本纪书于是年之末】
　　元夀元年春正月辛丑朔日有食之【考异曰荀纪云辛卯朔误】诏曰朕获保宗庙不眀不敏宿夜忧劳未皇寜息惟阴阳不调元元不赡未睹厥咎娄【古屡字】敕公卿庶几有望至今有司执法未得其中或上暴虐假埶获名温良寛柔陷于亡灭是故残贼弥长和睦日衰百姓愁怨靡所错【千故反】躬乃正月朔日有蚀之厥咎不逺在余一人公卿大夫其各悉心勉帅百寮敦任仁人黜逺残贼期于安民陈朕之过失无有所讳其与将军列侯中二千石举贤良方正直言者各一人大赦天下【本纪】丞相王嘉上封事曰臣闻咎繇戒帝舜曰亡敖【读曰傲】逸欲有国兢兢业业一日二日万几箕子戒武王曰臣无有作威作福亡有玉食臣之有作威作福玉食害于而家凶于而国人用侧颇辟民用僭慝言如此则逆尊卑之序乱阴阳之统而害及王者其国极危国人倾反不正民用僭差不壹此君不由法度上下失序之败也武王躬履此道隆至成康自是以后縦心恣欲法度陵迟至于臣弑君子弑父父子至亲失礼患生何况异姓之臣孔子曰道千乗之国敬事而信节用而爱人使民以时孝文皇帝备行此道海内恩为汉太宗孝宣皇帝赏罚信眀施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林后宫冯贵人従临兽圏兽惊出贵人前当之元帝嘉羙其义赐钱五万掖庭见亲有加赏赐属【之欲反】其人勿众谢示平恶偏重失人心赏赐节约是时外戚赀千万者少耳故少府水衡见钱多也孝成皇帝时谏臣多言燕出之害及女宠专爱耽于酒色损徳伤年其言甚切然终不怨怒也宠臣淳于长张放史育育数贬退家赀不满千万放斥逐就国长榜死于狱不以私爱害公义故虽多内讥朝廷安平传业陛下陛下初即位易帷帐去锦绣乗舆席縁绨缯而已共皇寝庙比比当作忧闵元元惟用度不足以义割恩辄且止息今始作治而驸马都尉董贤亦起官寺上林中又为贤治大第贤母病长安厨给祠具道中过者皆饮食为贤治器器成奏御乃行自贡献宗庙三宫犹不至此贤家有賔婚及见亲诸官并共赐及仓头奴婢人十万钱使者防视发取市物百贾震动道路讙哗羣臣惶惑诏书罢菀而以赐贤二千顷均田之制従此堕壊奢僭放縦变乱阴阳灾异众多百姓讹言陛下素仁智慎事今而有此大讥往者宠臣邓通韩嫣骄贵失度卒陷厥辜所谓爱之适足以害之者也宜深览前世以莭贤宠全安其命【按王嘉此防専为董贤而原本删去孝成皇帝以下文义未安今従本传补入】于是上寖不说而愈爱贤【王嘉传　考异曰通鉴止书都内钱四十万万遂刋去下两语温公之意谓都内为京师上是总语下分别而言之耳水衡二十五万万少府十八万万共四十余万万计成数而言故总云都内钱四十万万耳以史考之都内令丞属司农严助傅云越人名为蕃臣贡酌之奉不输大内应劭曰大内都内也国家寳蔵属治粟食货志云武帝时募民田南夷入粟县官而内受钱于都内如此则都内是官名非京师之谓也都内掌天下之经费水衡少府掌天子之私蔵嘉所以言此者盖是时经费既富而私蔵亦丰通鉴用其一而去其二非其旨矣】贤良周防宋崇等对策深讼新都侯王莾功徳【王莾传】时又徴孔光诣公车问以日蚀事光对曰臣闻日者众阳之宗人君之表至尊之象君徳衰防阴道盛强侵蔽阳眀则日蚀应之书曰乂用五事建用皇极如貌言视听思失大中之道不立则咎徴荐臻六极屡降皇之不极是为大中不立其传曰时则有日月乱行谓脁【吐了反】侧匿甚则薄蚀是也又曰六沴【音戾】之作嵗之朝曰三朝其应至重乃正月辛丑朔日有蚀之变见三朝之会上天聪眀茍无其事变不虚生书曰惟先假王正厥事言异变之来起事有不正也臣闻师曰天右【读曰佑】与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰敬之敬之天惟显思命不易哉又曰畏天之威于时保之皆谓不惧者凶惧之则吉也陛下圣徳聪眀兢兢业业承顺天戒敬畏变异勤心虚已延见羣臣思求其故然后敕躬自约总正万事放逺防说之党援【音爰】纳断断之介退去贪残之徒进用贤良之吏平刑罚薄赋敛恩泽加于百姓诚为政之大本应变之至务也天下幸甚书曰天既付命正厥徳言正徳以顺天也又曰天棐谌【上林反】辞言有诚道天辅之也眀承顺天道在于崇徳博施加精致诚孳孳而已俗之祈禳小数终无益于应天塞异销祸兴福较【音角】然甚眀无可疑惑书奏上说【读曰悦孔光传】董贤风【读曰讽】太医令真钦使求傅氏罪过遂逮皇后弟侍中嘉诏狱无所得乃解【后汉桓谭传】王莾従弟成都侯邑为侍中矫称太皇太后指白帝为莾求特进给事中帝复请之事发觉太后为谢上以太后故不忍诛之左迁邑为西河属国都尉削千戸【何武传】丞相孔光四时行园陵官属以令行驰道中司鲍宣出逢之使吏钩止丞相掾史没入其车马摧辱宰相事下御史中丞侍御史至司官欲捕従事闭门不肯内宣坐距闭使者亡人臣礼大不敬不道下廷尉狱博士弟子济南王咸举幡太学下曰欲救鲍司者防此下诸生防者千余人朝日遮丞相孔光自言丞相车不得行又守阙上书上遂抵宣罪减死一等髠钳【宣传】少府董恭为卫尉【百官表】孝元庙殿门铜蛇铺【普胡反】首鸣【本纪】嵗星入太防逆行干右执法【天文志】是嵗大月氏王使献浮屠经受之【六典注】
　　元夀二年太常杜业坐选举不实贬为上党都尉【百官表业传】有诏举太常新都侯王莾私従前将军何武求举武不敢举【何武传】帝临崩时以玺绶付董贤曰无妄以与人国无嗣主内外恇惧中常侍王闳白太皇太后请夺之即带劔至宣徳后闼举手叱贤曰宫车晏驾国嗣未立公受恩深重当俯伏号泣何事久持玺绶以待祸至邪贤知闳必死不敢拒之乃跪上玺绶闳驰上太皇太后【王闳事附见后汉张歩传】
　　班固曰汉兴借闳邓韩之徒非一而董贤之宠尤甚父子并为公卿可谓贵重人臣无二矣然进不繇道位过其任莫能有终所谓爱之适足以害之者也汉世衰于元成壊于哀平哀平之际国多衅矣主疾无嗣弄臣为辅鼎足不彊栋干防挠【女教反】一朝帝崩奸臣擅命董贤缢死丁傅流放辠及母后咎在亲便嬖所任非仁贤故仲尼着损者三友王者不私人以官殆为此也














　　钦定四库全书
　　西汉年纪卷三十　　　　宋　王益之　撰平帝
　　孝平皇帝讳衎【初名箕子】元帝庶孙中山孝王子也母曰衞姬年三歳嗣立为王元夀二年六月戊午哀帝崩太皇太后遣车骑将军王舜与大鸿胪左咸光禄大夫孙寳使持节迎中山王奉成帝后九月辛酉中山王即皇帝位诏曰夫赦令者将与天下更始诚欲令百姓改行絜已全其性命也往者有司多举奏赦前事累增罪过诛陷亡辜殆非重信慎刑洒心自新之意也及选举者其歴职更事有名之士则以为难保废而弗举甚谬于赦小过举贤才之义诸有臧及内恶未发而荐举者皆勿案验令士厉精乡【读曰向】进不以小疵妨大材自今以来有司无得陈赦前事置奏上有不如诏书为亏恩以不道论定着令布吿天下使明知之【本纪】故廷尉梁相复为大理【百官表　按百官表元夀三年故廷尉梁相复为大理或在哀帝未崩以前亦未可知此本书于平帝即位之后不知何据】
　　元始元年【按后汉书申屠刚传云平帝时举贤良方正因对防云云而汉书平帝纪初无举贤良方正之文惟元始元年公卿将军中二千石举敦厚能直言者各一人意刚以此时对防原本无此四字当是脱落今补入】扶风功曹申屠刚以方正对防曰臣闻王事失则神只怨怒奸邪乱正故隂阳谬错此天所以谴吿王者欲令失道之君旷然觉悟懐邪之臣惧然自刻者也今朝廷不考功校徳而虚纳毁誉数下诏书张设重法抑断诽谤禁割论议罪之重者乃至腰斩伤忠臣之情挫直士之锐殆乖建进善之旌县敢谏之皷辟四门之路明四目之义也臣闻成王幼少周公摄政听言下贤均权布宠无旧无新唯仁是亲动顺天地举措不失然近则召公不悦逺则四国流言夫子母之性天道至亲今圣主幼少始免襁褓即位以来至亲分离外戚杜隔恩不得通且汉家之制虽任英贤犹援姻戚亲疎相错杜塞间隙诚所以安宗庙重社稷也今冯衞无罪久废不録或处穷僻不若民庶诚非慈爱忠孝承上之意夫为人后者自有正义至尊至卑其埶不嫌是以人无贤愚莫不为怨奸人贼子以之为便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后故配天郊祀三十余世霍光秉政辅翼少主修善进士名为忠直而尊其宗党摧抑外戚结贵据权至坚至固终没之后受祸灭门方今师傅皆以伊周之位据贤保之任以此思化则功何不至不思其危则祸何不到损益之际孔父攸叹持满之戒老氏所慎盖功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫夭命盗贼羣辈且以万数军行众止窃号自立攻犯京师燔烧县邑至乃讹言积弩入宫宿衞惊惧自汉兴以来诚未有也国家微弱奸谋不禁六极之效危于累卵王者承天顺地典爵主刑不敢以天官私其宗不敢以天罚轻其亲陛下宜遂圣明之徳昭然觉悟逺述帝王之迹近尊孝文之业差五品之属纳至亲之序亟遣使者徴中山太后置之别宫令时朝见又召冯衞二族裁与冗职使得执防亲奉宿衞以防未然之符以抑祸患之端上安社稷下全保傅内和亲戚外絶邪谋书奏莽令太后下诏曰刚所言僻经妄说违背大义其罢归田里刚嘉之七世孙也质性方直常慕史防汲黯之为人【后汉申屠刚传】是歳司宼更名防军【百官表】元始二年春黄支国献犀牛黄支民俗与珠厓相类武帝时来献见有译长属黄门与应募者俱入海市明珠璧流离竒石异物赍黄金杂缯而往数年来还【地理志】夏郡国大旱蝗青州尤甚遣使者捕蝗民捕蝗诣吏以石防受钱天下民赀不满二万及被灾之郡不满十万勿租税民疾疫者舎空邸第为置医药赐死者一家六尸以上葬钱五千四尸以上三千二尸以上二千罢安定呼池苑以为安民县起官寺市里募徙贫民县次给食至徙所赐田宅什器假与犁牛种【之勇反】食六月庚寅光禄大夫龚胜太中大夫邴汉以王莽专政皆乞骸骨太皇太后使谒者仆射防诏之曰盖闻古者有司年至则致仕所以恭让而不尽其力也今大夫年至矣朕愍以官职之事烦大夫其上子若孙若同产同产子一人大夫其修身守道以终高年赐帛及行道舎宿歳时羊酒衣衾皆如韩福故事所上子男皆除为郎于是胜汉遂归老于乡里汉兄子曼容亦养志自修为官不肯过六百石辄自免去其名过出于汉【两龚传】
　　元始三年春正月天雨草【五行志】诏有司为皇帝纳采莽女信乡侯佟【徒冬反】上言春秋天子将娶于纪则襃纪子称侯安汉公国未称古制请以新野田二万五千六百顷益封莽辞之【莽传】红阳侯王立莽之尊属平阿侯王仁素刚直莽使使者迫守皆自杀【莽通鉴】执金吾尹赏疾病且死戒其子曰丈夫为吏正坐残贼免追思其功效则复用矣一坐软弱不胜任免终身废弃无有赦时其羞辱甚于贪污坐臧慎毋然赏四子皆至郡守尚威严有治名【百官表尹赏传　按百官表元始二年左辅都尉尹赏为执金吾一年卒此处书执金吾尹赏病死而二年不书尹赏为执金吾事疑有脱落】
　　元始四年夏皇后见于高庙【本纪】徴能治河者大司马史长安张戎言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益高于平地犹筑垣而居水也可各顺从其性毋复灌溉则百川流行水道自利无溢决之害矣【沟洫志】莽奏皇考庙本不当立累世奉之非是又孝文太后南陵孝昭太后云陵园虽前以礼不复修陵名未正谨与羣臣议皆曰孝宣皇帝以兄孙继统为孝昭皇帝后以数故孝元世以孝景皇帝及皇考庙亲未尽不毁此两统贰父违于礼制父为士子为天子祭以天子者乃谓若虞舜夏禹殷汤周文汉之高祖受命而王者也非谓继祖统为后者也臣请皇高祖考庙奉明园毁勿修罢南陵云陵为县奏可【韦元成传通鉴】冬大风吹长安城东门屋瓦且尽【本纪】是歳诏书追録忠臣封王嘉子崇为新甫侯追諡嘉为忠侯【王嘉传恩泽侯表】
　　元始五年春正月祫祭明堂【本纪】王莽奏复长安南北郊莽又颇改其祭礼曰周官天墬【古地字】之祀乐有别有合其合乐曰以六律六钟五声八音六舞大合乐祀天神祭墬只祀四望祭山川享先妣先祖凡六乐奏六歌而天墬神只之物皆至四望盖谓日月星海也三光高而不可得亲海广大而无限界故其乐同祀天则天文从祭墬则墬理从三光天文也山川墬理也天地合祭先祖配天先妣配墬其谊一也天地合精夫妇判合祭天南郊则以墬配一体之谊也天墬位皆南乡【读曰向】同席墬在东共牢而食高帝高后配于坛上西乡后在北亦同席共牢牲用茧栗元酒陶匏礼记曰天子籍田千畮【古亩字】以事天墬繇是言之宜有黍稷天地用牲一燔燎瘗薶用牲一高帝高后用牲一天用牲左及黍稷燔燎南郊墬用牲右及黍稷瘗于北郊其旦东乡再拜朝日其夕西乡再拜夕月然后孝弟之道备而神只嘉享万福降辑【与集同】此天墬合祀以祖妣配者也其别乐曰冬日至于墬上之圜丘奏乐六变则天神皆降夏日至于泽中之方丘奏乐八变则墬只皆出天地有常位不得常合此其各特祀者也隂阳之别于日冬夏至其防也以孟春正月上辛若丁天子亲合祀天地于南郊以高帝高后配阴阳有离合易曰分隂分阳迭用柔刚以日冬至使有司奉祠南郊高帝配而望羣阳日夏至使有司奉祭北郊高后配而望羣阴皆以助致微气通道【读曰导】幽弱当此之时后不省方故天子不亲而遣有司所以正承天顺地复圣王之制显太祖之功也渭阳祠勿复修羣望未悉定定复奏奏可三十余年间天地之祠五徙焉【郊祀志　按奏复南北郊事郊祀志以为五年无月日疑当附之年末】诏曰盖闻帝王以徳抚民其次亲亲以相及也昔尧睦九族舜惇叙之朕以皇帝幼年且统国政惟宗室子皆太祖高皇帝子孙及兄弟吴顷楚元之后汉元至今十有余万人虽有王侯之属莫能相纠或陷入刑罪敎训不至之咎也传不云乎君子笃于亲则民兴于仁其为宗室自太上皇以来族亲各以世氏郡国置宗师以纠之致教训焉二千石选有徳义者以为宗师考察不从教令有寃失职者宗师得因邮亭书言宗伯请以闻常以歳正月赐宗师帛各十匹【本纪】夏四月乙未太师孔光薨【百官表按原本脱夏四月以下今补入】莽白太后使九卿防赠以太师博山侯印绶諡曰简烈侯赠赐葬送甚盛如大将军王凤制度【光传通鉴】徴天下通知逸经古记天文歴算钟律小学史篇方术本草及以五经论语孝经尔雅敎授者在所为驾一封轺传遣诣京师至者数千人【本纪】立左氏春秋毛诗逸礼古文尚书【儒林赞】
　　班固曰自武帝立五经博士开弟子员设科射防劝以官禄讫于元始百有余年传业者寖盛支叶蕃滋一经说至百余万言大师众至千余人盖禄利之路然也初书唯有欧阳礼后易杨春秋公羊而已至孝宣世复立大小夏侯尚书大小戴礼施孟梁邱易谷梁春秋至元帝世复立京氏易平帝时又立左氏春秋毛诗逸礼古文尚书所以罔罗遗失兼而存之是在其中矣
　　冬十月乙亥高原庙殿门灾【五行志荀纪】泉陵侯刘庆上书言周成王幼少称孺子周公居摄宜令安汉公行天子事如周公羣臣皆曰宜如庆言【按原本脱幼少以下今补入】十二月帝崩大赦天下莽徴明礼者宗伯凤等与定天下吏六百石以上皆服丧三年奏尊孝成庙曰统宗孝平庙曰元宗【莽传】
　　班固赞曰孝平之世政自莽出褒善显功以自尊盛观其文辞方外百蛮亡思不服休徴嘉应颂声并作至于变异见于上民怨于下莽亦不能文也
　　初秦分天下作三十六郡汉兴以其郡太大稍复开置又立诸侯王国武帝开广三边故自高祖增二十六文景各六武帝二十八昭帝一讫于孝平凡郡国一百三县邑千三百一十四道三十二侯国二百四十一地东西九千三百二里南北万三千三百六十八里提封田一万万四千五百一十三万六千四百五顷其一万万二百五十二万八千八百八十九顷邑居道路山川林泽羣不可垦其三千二百二十九万九百四十七顷可垦定垦田八百二十七万五百三十六顷民户千二百二十三万三千六十二口五千九百五十九万四千九百七十八汉极盛矣【地理志】自昭宣元成哀平六世之间断狱殊死率歳千余口而一人耏罪以上至右止三倍有余【刑法志】自元狩五年三官初铸五铢钱至元始中成钱二百八十亿万余云【食货志】
　　先兄行甫好嗜班史东西宦仕挈以自随饮食起居不去手者三十年尝即纪传而有述又攷其置官置兵本末以为总録晩益贯穿易以编年体为一代史其它传记率多采録盖又不专以班氏书为定标曰西汉年纪嘉定辛巳锓木于防漕治所学弟仪甫谓余考四蜀图志得之记载眉山二刘亦尝为此书一乃巽嵒李公之甥巽嵒以为不下刘道原余虽未及睹然观志之所称特不逸班史一字是但铨次年月似无所取舎余既惜行甫兄弗获与刘同时又以巽嵒不及见兄此书为恨也东阳王观之中甫
  </div>
  <div class="pagination">
   <a href="西汉年纪_page6.html">
    上一页
   </a>
   <a href="西汉年纪.html">
    1
   </a>
   <a href="西汉年纪_page2.html">
    2
   </a>
   <a href="西汉年纪_page3.html">
    3
   </a>
   <a href="西汉年纪_page4.html">
    4
   </a>
   <a href="西汉年纪_page5.html">
    5
   </a>
   <a href="西汉年纪_page6.html">
    6
   </a>
   <span class="current-page">
    7
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
