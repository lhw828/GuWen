<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 453 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 453 页/共 607 页</h1>
    <div class="content">　　兰会路沿边安抚司言：「蒙赐药箭二十五万，如西贼围城，放箭出射，虑贼反射入城，乞赐药解。」诏后苑东门药库给五十斤。
　　上批：「近指挥将来朝廷案阅保甲，令诸路提举司择艺成者先案。闻提举司乃以意欲与赏及成就巡检处【九】，篃择当案保分【一○】，不时教习，甚失朝廷劝作之意【一一】。可令提举司毋得预定合案阅保分。」
　　手诏李宪：「兰州贼退已久，其城守有劳之人，至今未见第功奏上，可速具飞递以闻。本路地形据贼上游，夏人奸心日有窥伺，理须守御亭障百色具备。可令役兵并力修治熙州十分坚固外，其余堡砦亦皆增修，要使一路内外率有坚城之恃。应干守御器仗，非本路可办者，一一齭缕奏来，当自京师发去。」（朱本增入，新本皆削去。）
　　入内供奉官、勾当龙图天章宝文阁、寄内殿崇班冯景元转一官，仍寄资，以上批「兰州保守无虞，缘景元初建议修置」故也。（此据御集。）
　　壬戌，监察御史张汝贤为侍御史知杂事。汝贤，吉州人也。
　　诏给鄜延路功赏左藏库绢六万、元丰库四万。
　　左右司状：「御史房置簿，书御史六曹官纠劾之多寡、当否为殿最【一二】，岁终取旨升黜。御史房举发逐察不当及失察不尽等事，岁终亦乞比较。」从之。
　　甲子，知渭州卢秉、知延州刘昌祚各罚铜二十斤【一三】。坐得兰州被围关报，不即出兵牵制也。
　　乙丑，户部言：「陕西转运副使范纯粹言：『铜钱三监所用铜锡，乞额外给；依例封桩本龏钱文，乞于本路难得钱处用公据，并减紬绢价易钱，如诸路沿边阙钱准此。又乞沿边所卖解盐【一四】，并令转运司自以钞赴解池请盐，或召商人入中，应副边用。其李稷元奏更不施行。』」并从之。（李稷元奏。）
　　右谏议大夫赵彦若言：「伏见尚书省听事写周官篇，此朝廷稽古命官之本也。周官大旨在乎得人，故曰『不惟其官，惟其人』，又曰『官不必备，惟其人』。今门下侍郎章惇、尚书左丞王安礼鎫无行检，非周官之所谓『惟其人』也。自居执政，未闻有补，而异党复一，人畏其强，僚属观望，虽鼟不悔。权势至此，不宜处位，请皆外补，以肃具臣。」后四日，手诏：「朝廷自修复官政，小大髃司各有职守。昨降黜诸寺监丞、簿后，上下尤知谨戢，罕有僭紊。近彦若辄侵越御史论事，不可不惩。」乃降一官，试秘书监。（戊辰二十八日乃降责，今并书。「异党复一」字必有误，新本亦然，当考正之。朱本签贴云：「无案据。」遂削去。张舜民志彦若墓，又不载当日弹辞。旧纪书：戊辰，赵彦若论事不循分守，罢右谏议大夫，降为秘书监。新纪不书。）
　　成都府、利州路钤辖司言：「相度臣僚上言者，乞移蕃驿于玉垒关，及汉蕃博易增差禁军。本司今相度，欲乞移永康军牛溪关依旧于蚕崖关置城寨，不须移置蕃驿。」诏增差禁军等不行，其乞移牛溪关于蚕崖关，送尚书省，从之。
　　丙寅，手诏李宪：「比西贼攻犯兰州之始，城垒兵防未有十分可恃，所以人情惴恐，不得不尔。今贼已解去，则前日忧虞戒心，未易可忘。除兵防以县官财用所系，未可增加外，其城守之具，与夫壁垒缮治，宜急为之。除熙州以根源所系，先次修治，固已甚善，余系近里所系重处，亦宜速具奏以闻。不可日稽一日，缓急有误重事。」（朱本增入，新本并削去。）
　　中书省言：「尚书都省门状：刑部牒，有卖肉人擅入比部门【一五】，已送开封府。省门授事不禀都省，其使臣欲上簿。」上批：「本差内侍守门，止为与外廷臣僚无交涉，得以尽情讥察出入。若申解一贱隶令禀都省，则动有忌惮，何事不废？自今但干违令出入事，命官奏闻，吏史以下送所属。」
　　赐陕西转运司度僧牒二百，修延州城及廨舍。
　　丁卯，诏：「葭芦寨居山，形势崄绝，非出兵便地。纵贼大至，不过城守。兼本寨城围止千余步，步立一人，止千余人，加计倍之，二千人足矣。今经略司都不恤边费，视朝廷财用轻若泥沙，无故辄屯重兵，情不可赦。其王居卿虽已离任，令提点刑狱司追上案罪以闻。」
　　戊辰，诏知开封府王存依仿六典、京府并尚书省六曹事目，参定分案体式以闻。
　　注　　释
　　【一】届j附棺而卧「夜」原作「但」，据宋史卷四五六沈宣传改。
　　【二】会稽郡以下「以」字原脱，据阁本补。
　　【三】京西南路「南」原作「等」，据宋会要职官五九之一○改。
　　【四】所藏之家虽误相容隐「之」字原脱，据宋会要兵二之二八补。
　　【五】许人告「人告」二字原倒，据同上书乙正。
　　【六】准诏定夺绘像臣僚之家食禄人法「人」原作「之」，据下文及宋会要选举二三之四改。
　　【七】岁度僧二人「二」，宋会要道释一之三○作「一」。
　　【八】然上每记怜之「记」字原脱，据长编纪事本末卷六二苏轼诗狱及下文李焘注补。
　　【九】闻提举司乃以意欲与赏及成就巡检处「处」原作「据」，据阁本及宋会要兵二之二八改。
　　【一○】篃择当案保分「篃」原作「偏」，据同上书改。
　　【一一】甚失朝廷劝作之意「劝」原作「观」，据同上书改。
　　【一二】书御史六曹官纠劾之多寡当否为殿最「六曹」原作「六察」，据宋会要职官四之二○、一七之一三、五九之一○改。
　　【一三】各罚铜二十斤「二」，宋会要职官六六之二七作「三」。
　　【一四】又乞沿边所卖解盐「卖」原作「费」，据宋会要食货二四之二四改。
　　【一五】有卖肉人擅入比部门，「肉」原作「内」，据宋会要职官三之九改。
续资治通鉴长编
卷三百四十三
卷三百四十三
　　起讫时间 起神宗元丰七年二月尽其月
　　卷　　名 续资治通鉴长编卷三百四十三
　　帝　　号 宋神宗
　　年　　号 元丰七年（甲子，1084）
　　全　　文
　　二月庚午朔，河北转运使、措置河北籴便□雍言：「见管人粮、马料总千一百七十六万石，奇赢相补，可支六年。河北十七州，边防大计，仓廪充实，虽因藉丰年，实亦吏能干职。同措置王子渊在职九年，悉心公家，望考察成效，以劝才吏【一】。」诏赐子渊紫章服。（六年五月十三日，子渊同措置，其提举籴便粮草，则在熙宁八年四月矣。子渊传云：旧制，边防常储三年粟。至是，真定储八年，定州九年，诏书嘉銟，赐三品服。按赐服缘□雍论荐，八年、九年之储，雍功不及此，恐传饰说，当考。）
　　李宪上兰州城守追败西贼功状【二】，诏：「宪保守一路有劳，降敕奖谕，赐银、绢三千。统领、东上合门使王文郁为四方馆使、荣州团练使，皇城使康识为东上合门使、嘉州刺史，走马承受梁安礼迁三资，同总领蕃兵将、西京左藏库副使韩绪迁二资，合门祗候马仲良及勾当公事李彀迁一资寄资。诸将：第一等，西染院使王恩等八人各迁二资，减磨勘二年；第二等，供奉官崔朝等六人各迁二资；第三等，承奉郎王秉等五人及监司张太宁、马申、胡宗哲、管勾文字使臣李宇各迁一资，选人锺传循二资，内侍省高品、准备差遣罗承宪换入内高品。余以格推赏。阵亡诸军赙绢：军员三十疋，下至递铺二十疋。」（李彀此月二十四日乃除熙河路勾当公事【三】，此已云勾当公事，不知何故。又据御集正月二十五日手札：入内内侍省内侍、殿头勾当延福宫李彀守兰州有功，今来赴阙，可特迁东头供奉官，仍特添差勾当后苑。然则此云勾当公事，误也。）
　　河北转运司言，保甲三百许人入澶州观城旧县镇劫民财物。诏追赴澶州根勘，同提举开封府界保甲吕公雅监之，先体量作过因依以闻。枢密院言，公雅与知澶州吕希道乃叔侄，欲改差河北西路转运使吕温卿。诏止差京东路提点刑狱李宜之。（改差李宜之，此据御集，此月十四日、十六日、四月一日可并考。）
　　宝文阁待制、知渭州卢秉知湖州。（此月八日丁丑，依旧任。）
　　辛未，文彦博乞免入觐日都城外御筵，及见日对御赐宴。诏许免郊劳御筵。
　　诏：「闻西贼犯兰州，有凤翔府库员、节级自城中投贼，令李宪具逐人投贼因依，及骨肉亲疏服纪以闻。」
　　又诏：「鄜延、环庆路如有合兴工城寨，许和雇人，日支钱百、米二升，禁军愿就雇者听。」枢密院检会今年正月二十三日范纯粹奏【四】：旧条，保甲遇旬上，每人日支口食米三升、盐菜钱一十文。契勘正兵每遇差出以至戍边，每人只日支口食二升至二升五合，今来保甲既有盐菜外，其口食又增多正兵所请之数。伏乞将应系保甲请给钱米旧条并行删修，除盐菜钱依旧支给外，其口食每人并支二升。诏依旧日支钱一十文外，支与口食二升半，河东依此。（密记二月二日。）
　　壬申，诏：「官吏迁入新寺、监，如辄敢穿穴墙屋、移毁门窗者，计所损坐赃论罪，轻杖一百；写画屋壁，从不应为重法。」
　　鄜延经略司乞选保安军蕃族贫阙单丁弓箭手刺充捉生。从之。
　　天章阁待制、知庆州赵□知渭州。（二月八日丁丑，依旧任。）
　　李宪乞招讨西贼及上挠耕策。诏：「卢秉昨得兰州关牒，不具以闻，及不遣兵牵制，已令赵□往代。其令李浩同姚麟领兵出界招讨，委李宪计会赵□详度施行。其逐路出界将兵，可乘隙伺便，为□往忽归之计，毋得调夫运粮。」（元丰八年八月八日，王觌言可考。）
　　诏：「自今外任官乞赴阙奏事，如到阙无所陈，或所陈皆常事，非不可形于文字者，委御史台弹奏。」
　　御史蹇序辰言：「左司员外郎曾伉前任江西提点刑狱，巡历至洪州，受公使库月给，及以官钱自贷职田所得米备价，乞正其罪。」诏转运司体量以闻。伉寻卒，遂已。
　　赐秦州度僧牒百十五以修城。
　　癸酉，诏：「录兰州守城功内，不愿转资人，赐绢二十疋。」
　　太仆少卿□安持等言：「昨奉使至辽，于十二月问馆伴耶律仪，知高丽使在北廷。仪言，高丽国王徽今秋卒，长子勋嗣位，六十日又卒，今立徽次子运权知国事，已遣使封册。」（此月丙戌可考。案：辽史载纪高丽大安元年，册子运为国王。今以运为徽次子，与辽史互异。）
　　甲戌，文彦博入觐，置酒垂拱殿。上命酌御鞰酒一潖赐彦博，面谕云：「知酒量未退，可饮尽。」彦博再拜以谢。（旧纪书：甲戌，彦博来朝，燕垂拱殿。新纪不书。）
　　复西上合门使狄咏为东上合门使，客省副使张守约为西上合门使。咏等先坐亡所部兵被责，以期□复也。
　　诏诸陵三巡检下土兵，各以百人为额。
　　都提举汴河堤岸司奏：「乞不许在京卖茶人户等擅磨末茶出卖，许诸色人告首，依私腊茶科罪支赏。」从之。（此据盐法册元丰七年二月六日敕增入，要考见初置水磨月日。六年二月二十七日，初置水磨，又八月十二日，又是年六月一日。）
　　丙子，门下省言：「度僧牒已着令每道为钱百三十千，检会敕夔州路转运司每道三百千，以次减为百九十千，欲送中书省，价高处别取旨。」从之。
　　丁丑，宣德郎、新权发遣同管勾河北西路保甲张亚之权发遣陕西路转运判官。既而与卢秉、赵□、范纯粹并依旧。
　　上批：「宣德郎曾孝广久官巩、洛，谙悉公私人情利害，论事详敏，可就差知外都水监丞。」
　　诏：「京东、西路保甲免教阅，每都保养马五十疋，每疋给价钱十千【五】，京东限十年，京西十五年数足。其当优□量佐刍粟等，令转运、提举司同议，仍专置官提举。其京东、西路乡村以物力养马指挥不行。」（五年二月二日，又九月十四日，又七年三月二十三日。本志云：京东、京西路既置提举保马司，乃罢此两路乡村以物力养令，而诸路户马悉废，专为保马矣。初置户马在三年二月二十九日。）
　　先是，点检京东东路刑狱霍翔言：「齐、淄等州民号多马，禹城一县养马三千，牝马居三之一。臣近因巡历，密案视民养马，虽土产者骨格亦高大，可备驰突之用，兼齐州第六将骑兵多是东马，与西马无异。虽民间比官中养马刍秣不多，然而不有所免，则无以为劝。缘民之所欲免者，在于支移、折变、春夫、贼盗敷出赏钱、保正、保副、大小保长、催税甲头、保丁巡宿十事。臣即以此事自付禹城县劝谕愿养马之家，已应募者计马四百四十八：牡马二百六十三，牝马百八十五。然未见所免之利，而愿养者已多。乞应诸路乡村户不拘等第高下，如愿养马，并许自陈。除依条分番教阅，及觉察同保违犯，并勾集追捕贼盗外，与免十事。内有田五顷，许养马一匹；五顷以上，二匹；十顷以上，物力高强，恐妨差使，不在养马之限。其牝马须四尺二寸以上，牡马四尺三寸以上。大县毋过五百匹，许养牝马三之一。及委本州岛通判春秋呈验，当日放散外，其余约束一依朝廷近降民马指挥【六】。」上批送□居厚相度。
　　居厚言：「马政实为国家大务，其次莫如财利，民之安平又无若制御盗贼。今转运军须年计，大半出于折变之物，稍有侵耗，即无从补助。自保甲法行于诸路，其正副尽得一乡材武之士，讥察盗贼，所在衰减。今募民养马之法，若与免大小保长、支移、催税甲头、春夫、贼盗敷出赏钱、保丁巡宿七事，实便公私，可施行。」手诏：「三省、枢密院进议京东、西保甲养马事，谓当留俟两路使者以决可否。惟朝廷大政，庙堂之上，令所自出；若持心狐疑，无坚决定论，反求可于将命使者，自非明于利害，忠特不回之人，孰不观望？措议二三，破坏其事。可更审详，若果有害民，必不可施行，所见官具事理论奏；苟无弊也，即宜并心一意，协力奉行。」时五年二月也，于是悉施行之。（霍翔二年八月除京东宪，六年十月徙成都，七年二月十二日提举京东保马。旧录载霍翔奏及手诏，并于五年二月五日丁巳，朱本移入七年二月五日甲戌，今附八日丁丑。又疑手诏不在五年，当是六年冬末或七年春初也。）
　　中书省言：「御史翟思论延州通判□安宪务专郡事，多自判决，始送知州刘昌祚书押，昌祚每有可否，辄复沮抑，迁怒吏史，或至窜逃。今昌祚言：『州事大小，元立定施行次第，与安宪协力推行。安宪才力强敏，颇有显效，上下分守，实无侵越。』」诏翟思析奏。思言：「御史风闻言事。若诘其所从来，则自今人人相戒，无敢复言，臣恐言路壅塞，无以称耳目之任。」（范纯粹奏议有辨安宪不□浮言札子，乃正月十一日。昌祚云云，盖与纯粹同。安宪倅延，纯粹所辟也。）
　　知明州马珫言：「准朝旨，募商人于日本国市硫黄五十万斤，乞每十万斤为一纲，募官员管押。」从之。
　　戊寅，上特御延和殿【七】，户部司农以职事对也。
　　己卯，诏：「已降指挥，宫城西北建二王外第，可速计度，限二年毕功。」以雍王颢等屡请出居故也。
　　提举经度制置牧马司言：「见差供奉官刘威于京东路拣买骡马，已五个月余，方拣买过南京、曹濮济郓州五处中格马四百八十匹。缘本路尚有十四州军，欲乞就差本司拣买马供奉官白居古计会刘威分定到州军拣买，所贵早得办集。」上批：「新令已赋马于京东、西诸都保内均养【八】，其牧马司恐更难与百姓争市，以增平日之直。可更相度处分。」（此据御集。）
　　庚辰，诏牧马司毋得差官，其买马亦毋选乡村所养，只委刘威选诸军市户马。（御集云：本路更不买马。今从实录。）
　　熙河兰会路经略司言：「董毡遣人以蕃书来，已回蕃书，约令引兵深入摩灭缅药家。」诏：「朝廷素知董毡事力，不能大抗西贼，但不与夏人结和，已于边防有助。委李宪自今所与蕃书，不须过当督责。」
　　秦凤路经略司言，对境尚有贼马，未敢放汉蕃诸军。诏：「诸路无寇，已散遣兵马。委经略司详度，如贼不大入寇，即以次放散。」
　　李宪言：「本路上下番土兵，自军兴以来，未尝更下。近乞归营补洗。」诏：「昨新发往永兴军驻泊将兵，可权差半将往代下番人。」
　　潞州观察使、赠彰信军节度使、开府仪同三司、济阴荣王宗辅卒，濮王第七子也。上既临奠，手诏曰：「朕自嘉佑中从先皇帝入居储宫，离濮邸已二十余年。今日缘奠故伯宗辅，因得趋谒濮安懿王祠堂，顾瞻诸伯叔父，所存者无几，皆齿发衰迈，仪形非往日之比，深用恻然。其议加恩诸父。」（两纪皆略载诏语。癸未日，封嗣濮王等。）
　　熙河兰会路经略安抚制置司奏：「夏贼举国围兰州，将士随机应敌，杀贼数万，城壁无损。乞优赏官吏，并录举人郑晖等功。」诏推恩官吏，晖等与诸州文学。
　　赐知开封府王存奖谕敕书，银、绢百疋两；府推、判官胡宗愈等银、绢三十疋两。初，存等奏狱空，命如故事迁官。而门下省谓前此存等以狱空迁官或赐章服，才半岁，今又推赏，不可，乃命止赐诏及银、绢而已。
　　辛巳，提点成都府路刑狱、朝散大夫霍翔提举京东路保马，同提举开封府界保甲、朝散郎吕公雅管勾京西路保马。资任、请给恩数同三路提举保甲，并赐紫章服。
　　降引进使、高州防御使李浩为四方馆使，皇城副使、吉州防御使苗履为左藏库使，以奏贼犯兰州事异同也。」
　　知大名府王拱辰奏：「勘会贫下保甲潜投军者甚众，逐时觉察，依条科断，欲押归本保。数内有柴立、林贵二人，曾有祈告辞状，情甚恳切，谨具缴连进呈。臣以保贼甲盗系民休戚，所以辄冒启陈，惟望圣慈深察，特赐裁幸。」上批：「契勘禁保甲投军条，其卖尽地土之人，该与不该勒还本色进呈。」是日，诏：「不候造簿，免第五等户保甲事状，限令诏到三日内闻奏。」（此据御集。又刘挚作王拱辰行状云：三年秋，大享明堂，诏入陪祀。既毕，召对曰：「北门常须旧德，而卿故治也，当再劳卧镇之。」又屈指数曰：「某年召卿归矣。」时三路籍民为保甲，下户皆不免，日聚教之。提举官禁令苛急，河北保甲往往为盗贼，百十为髃，州县不敢以闻。拱辰极论其弊，谓：「非止困其财力，害其农业，所以使为不良者，法驱之也。将恐浸淫为大盗可忧，愿蠲裁下户。」于是主者指拱辰沮法异论，拱辰曰：「此老臣所以报国也。」章入不已，天子始悟保甲之为盗也。六年三月，拜安武军节度使再任。按：拱辰以三年九月二十六日除知大名府，挚行状即系论保甲为盗于其下。拱辰论保甲为盗，盖再任后乃言之，七年二月十二日御集所载是也。拱辰传称初籍民兵，请稍蠲下户，当即指此，然实录不载，不知下户竟免否，当考。）
　　壬午，诏：「新定京东、西保甲司计都保养马，虽已颁下，而画一未具，有司观望，必持两端。宜趣□居厚、燕若古、沈希颜速赴阙，与新差提举官于中书省兵房，同六房舍人议定画一以闻。」若古时为京东提举常平，希颜为京西转运判官。（御集：三月六日，令居厚等上殿。）
　　又诏：「州县除依条不许干预教阅外，其保甲有违犯及当抚谕弹压巡教官、指使违犯，自当觉察施行。若失觉察，保甲司按劾。」从同提举河北路保甲李宁请也。（李宁同提举永兴等路保甲，改河北路，乃二月二日。）
　　癸未，皇伯淮康军节度使、濮阳郡王宗晖为镇安军节度使，进封嗣濮王，武胜军节度使、天水郡公宗晟为安化军节度使、高密郡王，皇叔彰武军留后宗绰为建宁军节度使、建安郡王，保平军留后宗隐为昭化军节度使、安康郡王，镇宁军留后宗瑗为崇信军节度使、汉东郡王，定武军留后宗愈为感德军节度使、华原郡王，泾州观察使宗胜为武胜军留后、祁国公，亮州观察使宗楚为镇宁军留后、郧国公，苏州观察使宗佑为定武军留后、巩国公，淄州团练使宗汉为成州防御使、邺国公。以手诏推恩也。（并庚辰日。）嗣濮王自宗晖始。（新纪止书宗愈以上六人旧纪并书宗胜以下四人。）
　　枢密院言：「闻澶、魏作过保甲，多为首人倡率【九】，别无情理，官司已许首身。欲降指挥：首身保甲如为首倡率及拒捕伤人，并追鞫，余皆放罪，令赴教。」从之。是时，狄谘、刘定纵保甲暴横，州县不得拘问。澶、魏保甲白昼劫略，惊动一路，而朝廷不闻其实。自此，河北盗贼公行，多保甲也。（朱本签贴云：自「是时」至「多保甲也」无本底，前史官之妄，合删。今从新本复存之。此月一日、十七日，又四月二日观城事，并十四日朝城、临漳等事可考。御集七事与狄谘、刘定相关，今悉附见。赐狄谘：「勘会河北民兵教肄之初，方藉谙晓始末之人委仗，近得卿奏假疾，遽欲解去，甚辜付任之重。训民纪律，虽纲目出于朝廷，而左右推广辅行，悉在事始选任总辖官司。朝廷本意，固非轻有付授，拟欲俟劾实着见，增秩赐金，终老其事。况卿朕所自择，虽异日就膺节钺，尚不可易此职任，况今事方草昧乎？宜体朕意，更不得别有奏陈。刘定准此谕之，俾知朝廷选任本意，安心职守。兼璋已令依旧勾当去讫。」御集第一百五十六卷无月日。「璋已令依旧勾当」，不知是何人，当考。又赐刘友端：「勘会本路保甲，近日已来，频有生事。如数十人髃行盗斫榆柳，及强入镇市典质物色，并赶逐巡检等不少。显是巡教官不得人，有以致之，及提举司失于讥察。缘上件民兵是第一件朝廷大法，深恐因循损害，可面谕狄谘等更切用心，多方防范照管，及仰躬亲火急前去上项曾经生事去处，体量因依闻奏。知河东与本路密迩，缘提举官王崇拯为事密细，分外用心职事，至今保丁事艺亦已增进，凡百并得安贴，可亦谕与狄谘使知原委。」御集第一百六十卷亦无月日。又枢密院奏：「奉旨，内黄县作过保甲，令追付大名府，并巡教官、指使、使臣不合聚集保甲在一教场教阅，并根究取勘具案闻奏。未审令刘友端与王子渊同其监勘。」御批：「王子渊充专一推勘，刘友端依已降指挥监勘，余依拟定指挥。」元丰七年正月二十八日下。又提举河北东、西路保甲狄谘奏：「契勘内黄县作过保甲，已收捉到一十七人推究外，有二百三十八人赴县，已令依旧在场教阅，务要众心安贴。今来北京留守司指挥密切知在。本司看详众人既已散在村落，难以密切知在，若行拘管，又恐人心惊疑，别致生事，致本司难以施行。伏望朝廷特赐处分。」御批：「其北京留守指挥显不中理，难为施行。可火急札下保甲司照会。」元丰七年二月六日下【一○】。又提举河北东、西路保甲狄谘奏：「准枢密院札子：『奉旨，内黄县作过保甲，令勾赴大名府，并巡教官、指使、使臣不合聚集保甲在一场教阅，差王子渊就本府专一推勘，其提举官失觉察，并于案后收理。』臣恐王子渊近日到北京取索供答文字待罪，又恐违出巡日限。」御批：「宜令依例火急出巡讫奏。」元丰七年二月七日下。又权发遣同提举河北东路保甲、权管勾提点刑狱刘定奏：「准朝旨，为定安镇、韩张镇，定安镇属大名府元城县，韩张镇属大名府朝城县等处保甲及髃贼强解钱物事，令躬亲监督捕盗官掩捉者。体问得当日因保长捉劫贼，在寺保丁杨万寿等同守罪人，只有李福、王定等八人曾到市户家解钱。除李福等八人未获，杨万寿五人见禁外，别无多人。所有定安镇元申凶恶三二百人，及称斗敌，显是虚张事势，不惟意望功赏，兼欲归咎于保甲官司。已推究申报不实，及会到酒务内墙见在，元不推倒，已牒本府施行。」御批：「详定所奏，其元初作贼事理本情，亦无凶恶迹状，乃是素怀不忠，异议之人，张大扇摇，意在破坏保甲成法，以至上达，朝廷为之动心，再行处分。兼特差官穷治其事，致腾播张皇，骇闻四方，极为不便。宜火急下刘定，令密切具析元初张皇官司，火急闻奏，仍令不得辄有避忌不尽。」元丰七年二月八日下，实录见十六日。又权发遣同提举河北东路保甲、权管勾提点刑狱刘定奏：「体问澶州勘观城县解钱公事，禁系三十余人，节次不住勾人。欲乞指挥承勘官司，不得容见禁人枝蔓追证。」御批：「检举近日已降指挥，令勘院火急将不系首谋作过之人，指挥到日并行簄放讫奏。仍令王子渊，李宜之并发归本任及元巡历去处，止令刘定往来催驱结绝，仍并从急递中指挥，更不送门下省。」元丰七年二月十七日下。）
　　甲申，诏京东转运司：「高丽使入贡，依式用妓乐，如使人辞免，即听。」
　　乙酉，刑部言，沈括准赦量移。诏更候一赦取旨。
　　手诏李宪：「赵□上章祈免易守平凉，朝廷以其情辞迫切，已可其奏。又内外在位近臣勘有练达边务，宜膺是选者，不得已始令卢秉复还旧任，尔宜照会近日处分施行。」（朱本增入，新本削去。）
　　上批：「据刘定言，澶、魏保甲初无凶恶迹状，乃是素怀不忠，异议之人，张大扇摇，破坏保甲成法，以至上达，朝廷为之动心，差官穷治其事，骇闻四方。可下刘定密切具析元初张皇官司以闻，无得避忌不尽。仍下李宜之、王子渊见鞫保甲事，限十日结绝。杖以下勿禁。」（下刘定，据御集在二月八日；又十七日，令王子渊、李宜之归本任，只委刘定结绝。所有限十日令李宜之、王子渊结绝，御集乃无之。四月十二日。）
　　徙知秦州、天章阁待制刘瑾知应天府。以御史朱京言，瑾很愎傲虐，乞选忠厚可属任者代之故也。
　　责授昭化军节度行军司马、均州安置王诜为诸卫将军、颍州安置。
　　丙戌，诏：「高丽王子僧统从其徒三十人来游学，非入贡也。其令礼部别定傧劳之仪。」吏部乞于四选补算学博士阙，从之。（御集二事今附此。明州奏：「高丽国发礼部侍郎崔思贤前去告哀，及有国王子僧统大师领僧约三十来人，欲同告哀使来本朝作功德。本州岛未有高丽告哀使及王子僧统到州迎送馆设等仪式，安泊差人引伴、沿路驿程供给并未有定式。」御批：「宜令本州岛通判引伴赴阙，其待遇礼数，专下马珫依仿王子赴阙已定式，令从僧俗权宜裁定，一面施行讫奏。即不得稍有削薄，亏损朝廷待遇恩意。其安下去处，即合火急选择本州岛将好僧院一所并治整洁，仍令差下引伴赴阙通判官同在本院筵伴上宿，仍随所阙器用诸般物色逐旋差僧一一毕备齐足，不可小有阙误。仍从急递中指挥，更不送门下省。其僧统左右得亲近者三两人，比附上节例施行。」元丰七年二月十七日下。奉国军奏：「入高丽国温式船回到定海县，称新国王亦是身亡，见今国主是前国王第三子，及称欲遣僧来作功德，呼为『僧统。』」御批：「除迎候王子僧统自从别降朝旨外，余并依常使例，惟不用花乐。仍仰转牒缘路州军准此。」元丰七年二月十七日下。）
　　李宪乞遣李浩出兵伪示取灵州。诏宪只依先降挠耕指挥及行招纳新格。
　　又诏：「御史台以侍御史知杂事为侍御史，不带知杂事；以言事官为殿中侍御史；六察官为监察御史。侍御史恩数并如知杂事，左右巡使及监察使名并罢。左右巡案令本台随事并入朝堂百司案，驱使官仍除去四『团』字，主簿、检法官仍旧各一人。」
　　文彦博言：「先准敕立家庙，岁八祭用酒以臣随行公使酒供办【一一】。今臣致仕，不欲沽酒以祭，乞于河南府公使库逐祭寄造酒十石。」从之。
　　诏：「陕西、河东沿边旧城寨见阙官处，委经略司选才力使臣。自今见任官毋得移近里及别委勾当，违者监司体量以闻。」
　　丁亥，步军副都指挥使、邕州观察使刘永年卒，辍视朝临奠之，赠崇信军节度使，谥壮恪。后诏弟永寿迁遥郡防御使，更官其亲戚一人。
　　戊子，手诏李宪：「得回奏，浅攻扰贼春耕，若如所画，理固甚善。所未可知者：我兵出境，非十余万众果可以致倾国点集否？又天都老小苟闻大兵之出，果不震惊奔骇渡河【一二】，而肯置之会州之侧，使我得以招携否？使上件聚落，如我所料，团聚不散，则所谓二十二钤辖者，果可以一呼使之改怀内附否？此事首尾恐未详密，则不若且如去年三月中及暮秋李浩、苗履、杨吉等出塞已见事验，为忽往焂归之计甚便，宜审图之。」（朱本增入，新本并削去。）
　　庚寅，左班殿直马诚自言：「本德顺军弓箭手，迁官皆以战功。吏部右选有德顺军巡检阙，以臣土人，法碍差注，欲望以战功差授。」上批：「吏部虽当用常格，缘边寨主兵官正要得生长彼方，谙习山川迂直向背之人，乃可缓急将兵出入，不失地利。宜依所乞。」
　　癸巳，李宪言：「子彀渐可驱使，乞一随行差遣，庶得倚信。」上批：「特差彀充熙河兰会经略安抚制置司勾当公事。」
</div>
    <div class="pagination">
<a href="续资治通鉴长编_page452.html">上一页</a><span>...</span><a href="续资治通鉴长编_page448.html">448</a><a href="续资治通鉴长编_page449.html">449</a><a href="续资治通鉴长编_page450.html">450</a><a href="续资治通鉴长编_page451.html">451</a><a href="续资治通鉴长编_page452.html">452</a><span class="current-page">453</span><a href="续资治通鉴长编_page454.html">454</a><a href="续资治通鉴长编_page455.html">455</a><a href="续资治通鉴长编_page456.html">456</a><a href="续资治通鉴长编_page457.html">457</a><a href="续资治通鉴长编_page458.html">458</a><span>...</span><a href="续资治通鉴长编_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
