<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 36 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 36 页/共 59 页
  </h1>
  <div class="content">
   ２、己丑，诏：“学校法度已见完备，惟在奉行，可令诸路提举学事司检察州县，如稍有懈弛及辄有妄议，按劾以闻，当议重责。”（《纪事本末》卷百二十六。） 

　　１、九月（案：钱大昕《朔闰考》：是月壬寅朔。庚戌，诏：“广南东路英、连等六州铸钱院只铸夹锡并小平钱，更不兼铸当十钱。”《纪事本末》卷百三十六。） 

　　１、十月（案：钱大昕《朔闰考》：是月壬申朔。） 庚寅，引进使、耀州观察使、带御器械、专切提点陕西等路解盐王仲千言：“契勘解盐旧法，岁收盐三十四万六千九百一十五席一百八十斤为额。昨自措置后来，大观二年种收新盐三十八万一千五百八十八席二十二斤，并大观三年种收三十五万三百九十四席一百七十一斤，连并二年，敷过旧额。欲乞先次通行西京、河阳、汝州，仍每岁更支盐三万席，通见支陕西等路盐数共二十三万席为额，候将来种收大段增广别具奏，乞通展旧法解盐地分。”从之。（《纪事本末》卷百三十七。） 

　　《续宋编年资治通鉴》：夏六月至冬十月不雨，江、淮大旱。案：毕《通鉴》云：是岁，江、淮、荆、浙、福建大旱，秦、凤、阶、成饥，发粟振之，蠲其赋。《东都事略·黄葆光传》：他日，因入对，徽宗以旱乾为忧。葆光退而上疏曰：“陛下德足以感人，而忧勤祗慄，检身致治，无所不至，而不能感召和气，此臣之所以不能无疑也。臣尝仰观天意，俯察人言，旁考古今，君臣相与之际，求其所以致阴阳之变者。然后喟然曰，人君有屈己逮下之心，而人臣无柔顺报上之意者，能致阴阳之变；人君有慈惠恻怛之心，而人臣无柔顺钦承之意者，能致阴阳之变。陛下恭俭敦朴，以先天下。师臣蔡京侈大过制，非所以明君臣之分；陛下以绍述为心，京所行乃背元丰之法。陛下随宜损益，追崇先烈，京强悍自专，不肯上承德意。兼太宰郑居中、少宰余深依违畏避，不能任天下之责，此天气下而地不应，大臣不能尚德以应陛下之所求者如此。”疏入，罢知立山县。

　　又：冬十月，大雨，震电。案：《宋史五行志》：十月戊申，京师大雨雹。薛《通鉴》作癸丑，据《朔闰考》，是月壬申朔无癸丑日，毕云薛日误，良是。

　　又：甘露降尚书省。案：李《十朝纲要》云：十一月壬子，甘露降尚书省、左仆射左右丞厅及制敕院。上作诗，赐执政以下。《宋史五行志》：三年冬月，甘露降于尚书省及六曹，御制七言四韵诗赐执政已下。其后内自禁中及宣和殿、延福宫、神霄宫，下至三学、开封府、大理寺、宰臣私第，皆有之，岁岁拜表称贺。吴曾《能改斋漫录》卷十云：大观三年十一月壬子，尚书省甘露降。御笔以中台布政之所，天意昭格，致此嘉祥。因成四韵，以记其实，赐执政而下，云：“政成天地不相违，瑞应中台赞万机。夜浥垂珠濡绿叶，朝凝润玉弄清辉；仙盆云表秋难比，丰草霄零日未稀。木自君臣俱会合，更嘉报上美能归。”据《四史朔闰考》，是月辛丑朔壬子乃十七日。

　　１、十一月（案：钱大昕《朔闰考》：是月辛丑朔。） 丁未，太常寺言：“被旨天文、算学合奉安先师并配享，从祀绘像，未合典礼，可令礼官讲究以闻。臣等切详黄帝获宝鼎，迎日推策，举风后、力牧、常仪、大鸿以治民，顺天地之纪、幽明之占、死生之说；使大挠造甲子，隶首作算数，容成综之，所以考定气象，建五行，察发敛起，消息正闰，馀其精粗显微，无不该举。今算学所习天文、惓算、三式、法算四科。其术皆本於黄帝，宜尊黄帝为先师，而以其时之臣风后、力牧、大鸿、大挠、隶首、容成、臾区、常仪为配飨，又以后世精於数术者，随其世次，分绘两庑，以为从祀。今具下项风后、力牧云云已上七十人，今欲拟从祀。”（《纪事本末》卷百三十五。原注：云：此据诏旨并三月十八日所书。《实录》皆不书三月十八日已用孔子为先师，吴时云云可考，恐此奏合在三月十八日以前，诏旨误编入此，或移著彼，庶先后不差，须考详云。案：《通鉴续编》云：风后等八人为配享，巫咸等七十二人为从祀。《纪事》三月十八日载张邦昌定从祀人，自风后至隋卢太翼六十六人，兹云七十人，数均不合。以《容斋三笔》核之，盖六十六人中有风后而无力牧、太鸿，《纪事》删节无。考李《十朝纲要》云：以黄帝为先师，以风后、力牧等八人为配享；又以后世精于术数者，自巫咸、箕子至后周王朴等七十人为从祀。又《玉海》卷一百十二：大观三年十一月，算学尊黄帝为先师，风后等配飨，商巫咸至周王朴七十人从祀。） 

　　２、己巳，太师、中太一宫使、魏国公蔡京守太师致仕，仍提举编修《哲宗皇帝实录》，进封楚国公，其请俸并杂给人从等，并依旧朝朔望；大朝会许立宰臣班，馀依故事。又诏：“蔡京合得致仕恩泽外，长子显谟阁直学士、承议郎、提举醴泉观攸除枢密直学士，次子宣义郎儵除直秘阁，馀依故事。”侍御史毛注言：“孟翊妖奸，以天文惑众。尝献京诗，言涉不顺，京辄喜而受之，因以献《易书》而赐官，卒致诋诬以冒重辟，而京不复愧况。张怀素恶逆，以地理惑众，京熟与之游从。京妻葬地卜日，怀素主之。尝同游淮左，题字刻石，后虽阴令人追毁以掩其迹，而众所共知。以至尚书省事多不取旨，直行批下，以作陛下之威；重禄厚赏，下结人心，以作陛下之福。林摅跋扈之党，而置之政本之地；宋乔年奸雄之亲，而置之尹京之任。考之以心，揆之以事，其志有不可量者。今并盘旋辇毂，久而不去，其情状已可见矣。”（《纪事本末》卷百三十一。） 

　　１、十二月（案：钱大昕《朔闰考》：是月辛未朔。） 戊子，提举玉局观张商英为龙图阁学士、知杭州，乘驿赴阙。（案：《乾道临安志》：大观三年十二月癸酉，以通议大夫、提举成都府玉局观张商英知杭州，乘驿赴阙。与此差十六日，必有一误。） 诏：“比阅哲庙实录，见商英绍圣初，力排元祐奸恶，迹状甚明，具载信史。昨崇宁初，止缘与大臣议论不合罢政，迹其本心，实非朋党，虽已出籍，自今仍不得依元祐党籍人体例施行，并有是除命。”（《纪事本末》卷百三十一。案：《玉海》卷四十九：大观四年，张商英撰《神宗政典》六卷三十篇。宣和七年六月十四日，《七朝宝训》书成。） 

　　２、辛卯，吕惠卿复资政殿学士。（《纪事本末》卷百三十。） 

　
卷二十九

　

　　徽宗

　　△大观四年（庚寅，一一一○） 

　　１、正月（案：钱大昕《朔闰考》：是月庚子朔。） 癸卯，诏：“钱与物同，少则贵，多则贱。当十钱法行之方定，今铸而不绝，源源而来。钱数既多，法随而弊，私铸复兴，混淆无别，其法必坏，非长久之术。旧铸钱监并依旧额止鼓铸小平钱，其后降指挥，改铸当十钱数等并罢；京畿、大观东监，亦闻无物料，可罢；新置河东、河北、陕西诸监鼓铸当十铜钱夹锡钱可罢。铸当十铜钱外，仍尚书省取索。如新边无铁炭、不可鼓铸去处相度减罢外，有合存留者，拟定将上取旨；恐愚俗无知，将谓不行当十钱，故有鼓惑群听，仍令开封府立法行下。”《纪事本末卷》百三十六。

　　２、丁卯，吕惠卿降授正奉大夫。侍御史毛注劾惠卿上表谢复官，用《诗》《风雨》及《青蝇》、《节南山》等章句，以古君子自处而以乱世方盛时罪不可赦，故有是命。（《纪事本末》卷百三十。案：毕《通鉴》作丁卯日，兹据补日。） 

　　１、二月（案：钱大昕《朔闰考》：是月庚午朔。） 辛未，龙图阁学士、新知杭州张商英为资政殿学士、中太一宫使。商英入对，言：“神宗修建法度，务以去害兴利而已。今试一一举行，则尽绍述之美矣。法若有敝，不可不变，但不失其意足矣。”（《纪事本末》卷百三十一。案：《编年备要》云：商英过阙入对，上问向来党籍之由，对曰：“臣尝作《嘉禾颂》，大臣以此相媒孽，若非陛下洞究本末，臣何由出党籍！”上因语及蔡京乱纪纲事，商英曰：“蔡京自来专权任意，不知都省批状便是条贯入状，请宝便是圣旨，若前后失序，安得不乱？”上曰：“京多引用亲党。”商英曰：“京旧居两浙，既贵，浙人之高赀巧宦者，苞苴结讬，今皆腹心腹耳目。”上又曰：“近来风俗甚不美。”商英曰：“此正今日之大患也。”上曰：“已逐三十馀辈矣。”商英曰：“馀党尚多。”上曰：“百姓闻卿来，皆鼓舞欣悦。”商英曰：“何干臣事！”是日，商英初见，圣躬徵兴，遂留为中太一宫使。） 

　　２、戊寅，议礼局奏：“古者祫祭，朝践之时，设始祖之位于户西南面，昭在东，穆在西，相向而坐，荐笾豆、脯醢，王北面而祀之，此堂上之位也。进馔之后，席于室，在户内西方东面为始祖之位，次北方南面布昭席，次南方北面布穆席，其馀昭、穆各以序，此室中之位也。设始祖南面之位而朝践焉，在礼谓之堂事；设始祖东面之位而馈食焉，在礼谓之室事。考《汉旧仪》，宗庙三大祫祭，子孙诸帝，以昭、穆坐於高庙，毁庙神主皆合食，设左右坐高祖南面，则自汉以前堂上之位未尝废也。元始以后，初去此礼，专设室中东向之位。晋、宋、隋、唐所谓始祖者，不过论室中之位耳。少牢馈食，大夫礼也，特牲馈食，士礼也。以《仪礼》考之，大夫士祭礼无荐腥朝践之事，故馈食於室。至於天子祭宗庙，则堂事、室事皆举，堂上位废而天子北面事神之礼缺矣。伏请每行大祫，堂上设南面之位，室中设东面之位，始祖南面，则昭、穆东西相向；始祖东面，则昭、穆南北相向，以应古义。”又奏：“古之祭祀，必七日戒三日斋，然后可以交於神明。《周官·大宰》：‘祀五帝，则前期十日，帅执事而卜日，遂戒。’谓散斋七日，致斋三日也。秦变古法，改用三日。汉则天地七日，宗庙五日。魏、晋因之。唐则大祀七日。虽多寡不同，皆非先王之制。乞明诏有司，应郊庙大祭祀，皆前期十日而戒，散斋七日、致斋三日，以应典礼。”又奏：“窃惟陛下度律均锺，更造雅乐，施之天下，为万世法。至於礼器，尚仍旧制，未闻有所改作。礼乐者，国之大本，而起於度数。度数得，则权量正；法度一，而民不疑。今礼乐并制，不相取法，非所以一民也。乞明诏有司，取新定乐律之度，审校礼器，有不合者，悉行改正，以副制作之意。”并从之。原注云：以上并因《实录》。又奏：“修成《大观礼书·吉礼》二百三十一卷，《祭服制度》十六卷，《祭服图》一册，，据经稽古，酌今之宜，以正沿袭之误。又别为《看详》十二卷，《祭服看详》二册。”诏行之。（《纪事本末》卷百三十三。原注云：诏旨无之，《实录》盖因《新仪》也。御笔改正七项当检。《新仪》删取增入。本局劄子：臣等闻国之事，莫大于祀；礼之经，莫重于祭，所以严神祇之奉，隆本始之报，圣王之制，以此为先。其器服之用，牲币之等，币数之节，多寡之数，见於《周官》者为详。自秦、汉以来，礼文残缺，谀闻俗学，因陋就寡。虽天地大祀，所当明察，而合祭之失，千载莫革，则其馀盖可知矣。道与世升，理若有待。恭惟皇帝陛下天锡明圣，丕承先烈。爰诏有司，讨论旧典，亲御翰墨，著为格目。科指部居，总集该尽。承学之臣，获遵宝训，实千载难逢之会。臣等今恭读所颁《冠礼》，格目博极，载籍先次，编成《大观新编礼书·吉礼》二百三十一卷，并《目录》五卷，总共二百三十六册；《祭服制度》十六卷，共一十六册；《祭服图》一册。其据经稽古，酌今之宜，以正沿袭之误。又别为《看详》一十二卷，《目录》一卷，共一十三册，祭服看详二册。谨随劄子上进。损益裁成，伏乞断自圣学。仍乞降付本局，修定仪注。大观四年二月初九日，奉御笔阅所上《礼书》并祭服制度，颇见详尽。内禘祫礼，自昔所论不一，今编次讨论，尤为允当。除依今来指挥改正外，馀依所奏修定。） 

　　３、御笔改正七项：《礼书》卷第一，议先奏六乐，后奏黄钟，合用礼神祀神之礼。先王祀天，各以象类求之方，其求于幽，则体其道而象其色，璧以圆，犊以苍，日以冬至，以其幽而远，故备乐而求之。自黄钟阳生之律至《云门之舞》，六变而后天神始降可得。而礼其求于显，则体其用而象其色，不以璧之圆而以圭之锐，不以犊之苍而以特之赤，日以上辛，以其显而近，故分乐而序之，奏黄钟，歌大吕，舞《云门》而已。夫天帝一也，自其本而求之则曰天，自其用而求之则曰帝。其礼、其义、其所、其事各异也。祀天者不可以求帝，求帝者不可以祀天。天者，昊天也；帝者，感生帝也。《诗》曰：“皇天上帝既曰天。”又曰：“帝体用不同故也。”今先献以苍，后献以赤。考《周官》之书，有分而序之之言，无合而祀之之说；有苍璧四圭之异，无先璧后圭之制；有苍犊骍牲之殊，无先苍后赤之礼。夫牲本赤而饰以苍，欲以降神之礼格天，天其可欺乎？盖自周以迄于今，千数百岁未之有改，今无所稽，据合其礼，於圜丘、冬祀之日违经背义，不可施行。《礼书》卷第二，议设壶尊於坛下，礼之所施，各有其宜，礼运所称，后圣有作，为台榭宫室，以炮、以燔、以烹、以炙。元酒在室，醴在户，粢醍在堂，澄酒在下，陈其牺牲，列其琴瑟，以降上神，与其先祖。考其宫曰室，曰户，曰堂，曰下。盖在寝在庙之制，非丘坛之礼。考《周书》，酒正掌酒之政令，有酌数，有器量，亦无在上在下之文。于古无所稽，可不须改。《礼书》卷第四，议乞立春后上辛日，祈穀先王，祈鬼神，各随其事，各协其时，各并其礼。万物萌於春，新於辛。正月春之始和也，上辛日之初应也，故祈穀以正月之上辛不可易也。若立春前遇辛，不祈於立春后，别以辛日是为次辛，非上辛也。今岁在庚寅，上辛在丑，立春在申，次辛在亥，遇丑不祈，而於亥日则辛之气已过，不逆其气而求之，非礼也，不可施行。《礼书》卷第五，蜡祭增日月于南北坛，罢去二十八舍，星次重。先王制礼，以求鬼神，或於其所出之方，出其所主之事。日阳月阴，方求神而觐之，则礼日於南，礼月於北；日出东方，月出西方，求神而觐之，则祀日於东坛，月於西坛，各有所主也。先王之於日月，或宾其出，或致其至，或饯其入，或礼之，或祀之，其义不同。蜡祭兼日月，既祀於西东矣，而又礼之於南北，天无二日，岂不渎乎？且觐礼所载，觐而礼之，非祀礼也。今去星次重，而增日月之祀，重甚矣，不可施行。《礼书》卷第十一，议乞执政以上祭四庙，馀通祭三庙，礼有等差，以别贵贱。故庙祭之数，天子七世，诸侯五世，大夫三世，士二世，不易之道。今以执政官方古诸侯而上祭四世，古无祭四世之文。又侍从官以至士庶，通祭三世，无差等多寡之别，岂礼意乎？古者天子七世，今太庙已增为九室，则执政视古诸侯，以事五世，不为过矣。先王制礼，以齐万有不同之情，贱者不得僣，贵者不得逾。故事二世者，虽有孝思追远之心，无得而越，事五世者，亦当取而定焉。今恐夺人之恩而使通祭三世，徇流俗之情，非先王制礼等差之义。可文臣执政官、武臣节度使以上祭五世，文武外朝官祭三世，馀祭二世。议乞立庙者，居处狭隘，听於私第之侧；又无，则随宜创置。礼以制情，使贵贱大小各当其分，则礼必有制，制必有数，故不敢逾，不敢紊也。古者庙在大门之内，中门之左，内示亲，左示仁也。今臣僚寓居私第，无有定止，《礼令》（案：此下原本有脱文。） 立庙，当丽於法矣。可应有私第者，立庙於门内之左，如狭隘，听於私第之侧。力所不及，仍许随宜。议乞品官庙视宅堂之制，寝勿逾於庙，间数为限，庶几易行。阳数奇，阴数偶，天下屋室之制，皆以阳为数。今立庙制寝，观其所祭之数，则祭四世者，寝四间，阴数也。古者寝不逾庙，礼之废失久矣。士庶堂寝，逾世度僣礼，有五楹、七楹者，若一旦使就五世三世之数，则当彻毁居宇，以应礼制，人必骇政，岂得为易行？可今后立庙，其间数视所祭世数，寝间数不得逾庙。事二世者，寝用三间者听。（《纪事本末》卷百三十三。） 

　　４、己丑，（案：原作乙丑，《宋史》作己丑日，薛《通鉴》同。据《朔闰考》，是月庚午朔，无乙丑日，今依《宋史·本纪》改。） 资政殿学士、中太一宫使张商英为中书侍郎。（《纪事本末》卷百三十一。） 

　　５、壬辰，诏：“当十钱已降指挥罢铸，其河东等路见铸夹锡铁钱亦依此施行，其馀路异依此。”（《纪事本末》卷百三十六。） 

　　６、癸巳，诏：“方田之法，均赋惠民，访闻近岁以来，有司推行怠惰，监司督察不严，贿赂公行，高下失实，下户受弊，有害官法。可严饬所部，仍仰监司觉察；如违，当行严断。”《纪事本末》卷百三十八。（案：《文献通考》卷五云：臣僚上言：“朝廷推行方田之初，外路官吏不遵诏令，辄于旧管税额之外增出税数，号为‘蹙剩’，其多有一邑之间及数万者。欲望下逐路提举司将应有增税县分，并依近降指挥重行方量，依条均定税数，不得于元额外别有增损。止令提刑司体量诣实闻奏。”） 

　　（《续宋编年资治通鉴》：春二月，禁燃顶炼臂自毁者。案：岳珂《愧郯录》卷六云：政和五年十一月四日，臣僚言：“诸色人燃顶炼臂刺血断指，已降指挥，并行禁止。日来未见止绝，乞行法。”诏：“毁支体有害风教，况夷人之法，中华岂可效之？累降处分，终未能革。可篇行下，以大不恭论，添赏钱三千贯文，监司守臣知而不举与同罪。”又云诏则大观四年二月一日已有之矣。《宋史·本纪》二月庚午朔。薛氏、毕氏《通鉴》云：正月辛酉，诏士庶拜僧者以大不恭论，禁燃顶炼臂自毁者。毕《通鉴》云：正月辛酉，中丞吴执中言：“窃闻迩来诸路以八行贡者，如亲病割股，或对佛燃顶，或刺臂出血，写青词以祷，或不茹荤，诵佛书，以此谓之孝，诸类不可遽数。俾长贰、博士考其道艺，别白是非，澂去冒滥，勿使妄进。”从之。薛、毕作正月，盖以吴执中上疏日在正月辛酉。） 

　　１、三月（案：钱大昕《朔闰考》：是月己亥朔。庚子，诏：“六艺皆圣人者作，乃者增学舍置师弟子，而入流命官，靡有区别。其令医学生并入太医局，算学生入太史局，书学生入翰林书艺局，画学生入翰林图画局，罢学官及人吏等。”《纪事本末》卷百三十五。） 

　　（《续宋编年资治通鉴》：陈瓘之子正勷诣杭州，告京有反状。知杭州蔡薿执正勷送京师，上命中丞吴执中鞫之。瓘自明州逮入开封制狱，权尹李孝寿使吏胁瓘，使承教正勷妄诉京罪。贬瓘通州，流正勷沙门岛。案：《纪事本末》卷百二十九原注云正勷告变见三月十一日，据《四史朔闰考》，三月己亥朔，己酉日也，《续通鉴编》年上脱“三月”字。通州安置及瓘谢表，均详见十一月戊寅日下原注。《编年备要》：陈瓘语吏曰：“正勷安能知之？愿得笔札悉以闻。”吏恐惧，不敢与。） 

　　１、四月（案：钱大昕《朔闰考》：是月己巳朔。） 丁丑，议礼局奏：“臣等见编修宾、军以下四礼。据《周官》，以朝宗觐，遇会同问，视为宾礼。盖以古者天子之於诸侯有不纯臣之义，故其来也，以宾礼待之。开元及开宝，惟以蕃国主及蕃国使朝见为宾礼。自大朝会以下，并於嘉礼修入军礼。除依《周礼》合编外，大均大役之礼及均赋贡力征及修筑宫邑之事。看详古者六师出於乡，军政寓於井田，故大均大役列为军礼。降周以来，兵农判而为二，其事又非礼官所掌，故开宝军礼并不编入。又有大封之礼，自置郡县，其礼不存。开宝虽有册拜诸王公仪係於嘉礼中，编入嘉礼。除依《周礼》合编外，有饮食之礼，亲宗族兄弟；有燕飨之礼，亲四方之宾客。古者饮食、燕飨之礼，其事不同，行之或在路寝，或在祖庙，今朝廷所行均谓之燕礼。又脤膰之礼，亲兄弟之国；庆贺之礼，亲异姓之国。说者谓兄弟同姓之国也，？姓婚姻甥舅之国也。今虽有赐胙之礼，事既毕，比及群臣，其仪已具吉礼，婚姻甥舅，置第京师，非如昔裂土受封。开元及开宝定礼，并无上件仪注。乞断自圣裁，付本局遵依编修。”御笔：“宾礼《鹿鸣》之诗以燕群臣。其诗曰：‘以燕乐嘉宾之心。’盖方其燕乐，则群臣亦为之宾，非特诸侯也。主尊宾卑，君为主而尊，臣为宾而卑，宾主尊卑之义辨矣。今虽不同封建诸侯，宾礼岂可废缺自罢？侯置守，守臣亦古诸侯也。其赴阙、被召、奏事之类，则朝觐会遇之礼岂可废乎？唐不知此而移於嘉礼，非先王制礼之意，可依《周礼》参详去取，修立军礼。兵农虽分，均而恤之，役而任之，固在也。大均之礼恤众，恤其事也；大役之礼任众，任其力也。恤其事，非特地赋地职而已；任其力，非特筑宫邑而已。今诸军三年一戍，无久近之差，无劳逸之异，无远迩之殊，均之也，营建城邑，起保甲，兴兵夫之类，役之也，则均役之礼岂可无之异礼，春也，故军礼在焉。其事则各随所隶，如大蒐田之制在夏官，朝宗在春官，而图事比功在秋官，则岂害於非所掌乎？至如大封，今有五等封爵，然无合众之事，在所去取，礼缘人情，因情立制，古有今无，则不必胶古；古无今有，则自我作古，惟当而已。嘉礼饮食以亲宗族兄弟，今宗室亲王，皆有岁时牲饩酒食之赐是也。脤膰以亲兄弟之国，今兄弟虽不之国祭而受福，岂可不与兄弟共之有司？自当斟酌时事，考循古意，以立礼制。”《纪事本末》卷百三十三。

　　２、壬午。（《长编》卷五百十四：元符二年八月丙辰，运河浅涩，请令逐州军通签判兼管内运河，庶可责办。原注大观四年四月十四日。案：原文已佚。） 

　　３、癸未，蔡京上《哲宗实录》。（《纪事本末》卷百三十一。案：《编年备要》云：毛注再弹京留居赐第，不自循省，增饰台池，外示闲暇，执政大臣多出其门，谋谟日闻，牵制不改。乞降前后章疏，著京之罪，俾速去国。而给事中何昌言又奏：“大臣被罪，须有章疏，合过门下省，关报四方。按京顷居相位，擅作威福，滥赐予以蠹国用，轻爵禄以示私恩，谓财羡皆诞漫，务兴工为骚扰。古人有一於此，必加严刑，而京兼有之。自京再罢相，士民以为京去可必。既而又以《哲庙实录》未竟而留。今既成书，去计杳然；若非天变屡见有以警陛下，人力其如之何？”上始下公弼前所上章，降京太子少保致仕，居於外。而中丞吴执中乃上疏，谓进退大臣，当全体貌。于是为京降诏，略曰：“尚虑雠怨，捃摭旧事，下石倾挤，弹章不已。”故京得不重贬，而且知京将复用矣。） 

　　４、丙申，议礼局奏：“文宣王自开元追谥之初，则内出王者衮冕之服以衣之，乐用宫架，其礼制盖尝增崇矣。国朝《会要》，国子监神像旧用冕九旒，服九章，而不载其更易之端。崇宁四年八月，诏从国子司业蒋静之请，改用冕十二旒，服九章，而又图绘，颁之天下郡邑，其执圭立戟，乞并从王者制度。”又言：“弟子公夏首、后处、公肩定、颜祖、鄡单、罕父黑、秦商、原抗、乐欬从祀文宣王。臣考之《史记》，皆有其名，唐《开元礼》亦载祀典。乞皆赠侯爵，使预祭享。”又言：“九宫贵神皆星也。自唐以来，置坛特祀，国朝因之，玉用两圭有邸。夫两圭有邸，祀土地之玉，以祀星辰，非是。乞改用圭璧，以应古制。又乞增祀荧惑，圭璧及易，每岁腊祀大社稷并用太牢，如春秋二仲之祭。”又言：“国家崇奉赤帝为感生帝，以僖祖配侑，与迎气之体不同，尊异之也。而乃於立夏迎气之坛祀之，甚不称所以尊异之意。请於南郊别立感生帝坛，依赤帝高广之制。”又言：“《周官》《天府》，比国之玉镇大宝器，大祭则出而陈之。说者以为大祭，禘祫也。乞遇祫飨应瑞宝贡物可出而陈者，并令有司依嘉祐、元丰诏从事，凡亲祀太庙依此。”又言：“请诏有司，倣古法制五齐三酒，及依《开元》、《开宝通礼》，七祀不设奠币焚币之仪，他小祀依此。又请郊庙牲牷，命有司毛取纯色刍之，三月易一牢，以应在涤之义。中祀六十日，小祀三十日。又请倣《周礼》置公桑蚕室，以兴蚕事而供祭服。”又言：“元冥水官，历代祀之，不应燔燎。《开元礼》及本朝《开宝通礼》，礼毕，祝版燔於斋所，非是，乞祝与币皆瘗之。”又言：“《周礼》追享朝享祼用虎彝蜼彝，朝践用两大尊。今春夏每享各用大尊二，是以追享朝享之尊，施之於禴祠烝，尝其为失礼明甚。自今四时享太庙不用大尊。”又言：“灌以圭璋，用玉气也，典瑞祼圭，有瓒以祀。先王圭瓒之制，以圭为枋，其长尺有二寸，黄金为勺，青金为外，朱中央，其容五升，其径八寸，其勺之鼻为龙首，所以出郁鬯也。其下有槃，其径一尺，所以承圭瓒也。其大小长短之制，皆不如礼，乞改造以应古制。”又言：“牙盘上食，非古也。唐天宝之末，韦彤等据经而议，谓亵味多品不可交於神明，欲罢去之。乞祭惟藉以席，不用牙盘。”又言：“职金旅于上帝，则共其金版，盖旅上帝，非一帝也，必有版以辨其名与位，而版必以金为之者。盖礼大者莫过乎事上帝，所以极严洁而不敢忽也。乞祀昊天上帝、皇地祇、五方上帝、神州地祇、大明夜明与配神之帝，皆以黄金饰木为神位，版镂青为字，其馀则用朱漆金字，以是为尊卑之差。”又言：“太常祀感生帝、神州地祇，乞牲用茧栗，器用陶匏。”（案：《文献通考》卷七十八载此疏云：牲用茧栗，席用藁秸，已合古祀，而所用之器，与宗庙同，则为非称，请改用陶匏云。） 又言：“感生帝、神州地祇，国家崇奉为大祀，以僖祖、太宗配侑，而有司行事不设宫架、二舞，殊失所以尊祖、侑神作主之意。乞皆用宫架、二舞。”从之。又言：“古者诸侯祭五世，二昭二穆与太祖而五；大夫祭三世，一昭一穆与太祖而三；士祭二世，祖祢而止。按今品官下逮庶人，皆祭三世，无尊统上下之差、流泽广狭之别。缘媮袭弊，其流已久。请自执政官以上，自高祖而下，祭亲庙四，馀通祭三世，庶几有尊统、流泽之差。”诏曰：“礼有差等，以别贵贱，故庙祭之数，天子七世，诸侯五世，不易之道也。”《纪事本末》卷百三十三。

　　１、五月（案：是月朔无考。） 己酉，诏：“去岁诸路灾伤，今春雨旸，时若农务方兴，所有方田可遵用熙宁故事，并权罢，候丰熟日，别奏取旨；其已方量了毕，止是官司攒造文字去处，许依条限了当。”《纪事本末》卷百三十八。

　　２、甲子，先是，门下省检会臣僚上言（案：毕《通鉴》上言者石公弼、张克公等。） 论奏：“蔡京顷居相位，擅作威福，权震中外。轻锡予以蠹国用，讬爵禄以布私恩。谓财利为有馀积，皆出诞慢；务滉大以兴事功，肆为搔扰。援引小人，以为朋党；假借姻娅，布满要途。以至交通豪民，兴置产业，役天子之将作，营葺居第；用县官之人夫，漕运花石，曾无尊主庇民之心，惟事丰己营私之计。若是之类，其事非一，已有臣寮论列，臣更不敢具陈。及至名为祝圣寿而修塔，以壮临平之山势；讬言灌民田而决水，以符兴化之谶辞。致姪俣之告变而谬为心疾，受孟翊之诬言而与之官爵。赵真欲辅之妖术，张大成窃伺其奸意。骇动远迩，闻者寒心，皆足以鼓惑天下，为害之大者也。”是日，诏：“蔡京权重位高，人屡告变，全不引避，公议不容。言章屡上，难以屈法，特降授太子少保，依旧致仕，在外任便居住。”制略曰：（案：《宋文鉴》载是诏为张阁所作。“轻爵禄”句上有云：“政事所寄尤严，误国之诛，人臣之奸，莫重欺君之罪。我有常宪，扬於大庭。太师致仕、楚国公蔡京顷以时才久膺柄任，两冠台衡之峻，三登公衮之崇。庶图尔庸，以弼子治，而总秉机务，出入八年。事寝紊於将来，谋悉违於初议。擅作威福，妄兴事功。”末“宽典”下有云：“於戏！天事尚象，明罚所以弭灾；人道恶盈，省躬所以引咎。往钦善贷，无重后愆。”《纪事本末》已删去首尾。） 轻爵禄以市私恩，滥锡予以蠹邦用，借助姻娅，密布要途，聚引群邪，合成死党，以致假利民而决兴化之水，讬祝圣而饰临平之山，岂曰怀忠，是将邀（案：《宋文鉴作》“徼”。） 福。屡有告陈之迹，每连狂悖之嫌。虽仅上於印章，犹久留於里第。偃蹇弗避，傲睨罔悛。致帝意之未孚，昭星文而申谴。言章继上，公议靡容，固欲用恩，难以屈法。宜褫师臣之秩，俾参宫保之官。聊慰群情，尚为宽典。《纪事本末》卷百三十一。（案：《续宋资治通鉴编年》云：诏：“蔡京权重位高，人屡告变，全不引避，公议不容。降授太子太保致仕，任便居住。”《宋史·本纪》作贬太子少保，《续通鉴编年》作太保，与《纪事本末》及《本纪》均异，恐误。曾敏行《独醒杂志》卷二云：大观四年五月，彗星出於奎、娄之间，又自三月不雨至五月，上颇焦劳。台臣吴执中等屡上章言蔡京罪恶，上亦寝薄京之所为，遂降太子少保致仕。给事中何昌言奏言：“大臣被降责，须有章疏及所得圣语文字，俱合，过门下省。今京降官罢相，乃止有麻制，又录黄各一道，并无事因。乞依自来体例，备今来行遣过门下省，作定本关报，庶使四方明知京之罪状。”上从之，遂以章疏付外。） 

　　《续宋编年资治通鉴》：夏五月，停给僧尼度牒三年。案：《宋史·本纪》壬寅日。《编年备要》云：毛注言：“天下僧尼增旧十年，凡数十万人，祠部岁给度牒几三万，乞权住三年。”从之。

　　又有星孛於中宫，长数丈，始出王良、造父间，遂历阁道逆行，入紫宫，几篇扫垣内外座；已退，俄又进扫帝座者再，前后二十馀日乃灭。求直言，大赦。原注星变莫甚於此扫帝座者再，其后金人犯帝阙者再，若有先兆。案：《宋史·本纪》丁未，彗出奎、娄。丙辰，以彗见，避殿、减膳，令侍从官直言指陈阙失。戊午，赦天下。《毛注》传：彗再见，注言：“臣累论蔡京罪积恶大，天人交谴，虽罢相致仕，犹怙恩恃宠，偃居赐第，以致上天威怒。推原其咎，实在於京。考京之罪，盖不可以缕数：陛下去党碑以开自新之路，京疾其？己而别为之防禁；陛下颁明诏以来天下之言，京恶其议己而重致於法；以严刑峻罚胁海内，以美官重禄交结人心，钱钞屡更而商贾不行，边事数兴而国力大匮。声焰所振，中外愤疾，宜早令去国，消弭灾咎。”奏上，京始出居钱塘。蔡条《铁围山丛谈》卷一：大观四年五月，彗出，又改明年为政和。政和者，取庶政惟和之义。又卷二云：大观四年，彗星逆行，从阁道入紫宫，再扫阁道。条问谢中美：“占验果若何？”则曰：“仿佛汉中平末也。”即呼主书吏开柜，取东汉《志》来，因共视之，见杀宦者、易弘农而汉献帝流离事，大骇惧。中美则以手摩拂书册，而言不必尽然，要概似之。又问其期，曰：“壬寅。”时辛丑春也。更汗慑。及壬寅不验，则曰：“当在乙巳。”遂验云，又当癸卯。

　　（又改宏词科，立词学兼茂科。案：《十朝纲要》及《宋史·本纪》甲寅日。陈桱《通鉴续编》：帝以宏词科不足以致文学之士，改立词学兼茂科。岁附贡士院，去檄书而增制诰，中格则授馆职，岁不过五人。《编年备要》云：改宏词科为之。明年二月，谭世勣以试中，除馆职，后不书初岁一试，或言不无幸中。宣和》五年，诏附省试。《能改斋漫录》卷一云：大观四年四月，礼部奏拟立岁试词学兼茂科格：“制依见行体式，章表依见行体式，露布如唐人破边贼露布之类，以上用四六。颂如韩愈《元和圣德诗》，又柳宗元《平淮夷雅之类；箴铭如扬雄《九州箴》，又如柳宗元《途山铭》、张孟扬《剑阁铭》之类，诫谕如近体诚谕风俗或百官之类。序记依古体，亦许四六。临时立词学兼茂科，取四题，分作两场。内二篇以历代史传故事借拟为题，馀以本朝故事或时事。并限二百字以上，箴铭限一百字以上。”奉圣旨依。据此是四月奏拟，五月始奉指挥。《玉海》卷一百十六：大观四年五月十六日，改立词学兼茂科。於旧试格内除去檄书，增入制诏，内二篇以历代史故事为题。宣和五年七月戊寅，诏附省试。又注：自辛卯至戊申，中选者三十六人。洪迈《容斋三笔》卷十：大观四年，改立词学兼茂科，增试制诰二篇，以历代史故事命题，每岁一试，所取不得过三人。又案立宏词科在绍圣元年五月可考，绍圣时不试诏、诰、赦、敕。） 

　　１、六月（案：钱大昕《朔闰考》：是月戊辰朔。） 乙亥，通议大夫、守中书侍郎张商英为通议大夫、尚书右仆射兼中书侍郎。（《纪事本末》卷百三十一。原注二月二十日为中侍，合与此参考，依日月附见。商》英》作《内前《行》云：髦头昨夜光照牖，是夕收芒如秃帚；明朝化成甘雨来，官家唤作调元手。注云：商英视事，明日始得雨。上喜甚，书“商霖”二字赐之。又卷百三十六。案：曾敏行《独醒杂志》卷二云：天觉自中书侍郎除右仆射，蔡京以少保致仕，四海欢呼，善类增气。时彗星见而遽没，旱甚而雨，人皆以为天觉拜相感召所致。上大喜，书“商霖”二字以赐之。且谓之曰：“高宗得傅说，以为用汝作霖雨。今朕相卿，非是之谓耶？”《宋史《张商英传》：京久盗国柄，中外怨疾，见商英能立并同，便称为贤，徽宗因人望相之。为政持平，谓京虽明绍述，但借以劫制人主，禁锢士大夫尔。於是大革弊事，改当十钱以平泉货，复转般仓以罢直达，行钞法以通商旅，蠲横敛以宽民力。劝徽宗节华侈，息土木，抑侥倖。帝颇严惮之，尝葺升平楼，戒主者遇张丞相导骑至，必匿匠楼下，过则如初。杨戩除节度使，商英曰：“祖宗之法，内侍无至团练使。有勋劳当陟，则别立昭宣、宣政诸使以宠之，未闻建旄钺也。”讫持不下，论者益称之。） 

　　１、七月（案：钱大昕《朔闰考》是月戊戌朔。） 辛丑，臣僚上言，乞方田不拘已毕未毕，并权住罢。诏：“应方田虽已经方量，而高下失当，肥瘠不均，见有词诉在官司者，自係未毕，合依已降朝旨权罢；其税赋，依未方已前各依旧送纳。”《纪事本末》卷百三十八。

　　２、己未，张商英言：“当十钱，自唐以来，为害甚明，行之於今，尤见窒碍。盖小平钱出门，有限有禁，故四方客旅货物交易得钱者，必入中来盐钞收买官告度牒，而馀钱又流布在街市小民间，故官私内外，交相利养。自当十钱行，一夫负八十千，小车载四百千。钱既为轻斋之物，则告牒难售，盐钞非操虚钱布（案：“布”字，毕《通鉴》作“而”字。） 得实价则难行，重轻之势然也。今欲权於内库并密院诸司借支，应於封桩金银物帛并盐铁等，下令以当十钱盗铸伪滥害法，限年更不行用；令民间尽所有於所在州军送纳，每十贯官支金银物帛四贯文，（案：《宋史《食货志》：送官十千，给银、绢各一匹、两，限竟无更用。） 择其伪铸者，送近便改铸小平钱，存其如样者，俟纳钱足十贯作三贯文，各拨还元借处。然后京城作旧钱禁施行，乃可议榷货通商钞法。”（《纪事本末》卷百三十六。原注云：此据初草七月二十二日张商英进呈《再论钱法之弊》，今全录。初草盖因商英》家所供文字，今史院已不可寻矣。八月四日，商英又论，令下五十日，而犹未大孚，恐此奏不在七月二十二日，必在已前矣，须细考之。蔡条《史补》：国朝铸钱沿袭五代及南唐故事，岁铸之额日增。至庆历、元丰閒为最盛，铜铁钱岁无虑三百万贯。及元祐、绍圣而废弛。崇宁初，则已不及祖宗之数多矣。鲁公秉政，思复旧额，以铜少终不能得。考夫古人之训，子母相权之说，因作大钱，以一当十。至大观，上又为亲书钱文焉。盖昔者鼓冶，凡物料工人之费，铸一钱独十，得息者一二，而赡官吏运铜铁悉在外也；苟稍加工，则费一钱之用，始能成一钱。而当十钱其重三钱，加以铸三钱之费，则制作极精妙，乃得大钱一，是十得息四矣。始亦通流，又以其精，人爱重之。然利之所在，故多有盗铸。如东南盗铸其私钱，既锲薄且制作粗恶，遂以猥多成弊。大观三年，鲁公既罢，朝议改为当二、当三，则折阅备焉。虽县官亦不能铸矣，而大钱遂废。初议改当三也，宰执争辇钱而市黄金，在都金银铺未知之，不两月，命下，时传以为讪笑。） 

　　３、乙丑，中书省措置财用所奏：“本所勘会京东、河北盐货，熙、丰旧法止依本路通行，昨为水坏解池，权许通入解盐地分。今来陕西制置解盐司称，两池盐三年溢额，其东北盐已过元立期限。又称见今解盐地分与东北盐相兼货卖，欲行禁止。今先此相度，将东北盐只得於未通行解盐州军地分内货卖；其已通行解盐州军地分更不许放入。其榷货务算计并诸场舍支入已通行解盐地分盐，并自指挥到日住罢；所有已算出东北盐未入已通行解盐地分，许於州县镇任便货卖，更不得放入已通行解盐地分。其已通行解盐地分，谓陕西、川峡路州军并河东磁、隰、晋、绛州，京西南路唐、邓、襄、均、金、房、随、郢八州军，京西北路西京、阿阳、汝州，其客人见般到东北盐货未货易者，官为尽数拘收，未得出卖，别取指挥算钱还客。如敢隐藏，并同私盐法断罪。”诏：“在京通行解盐，其在京合经由州县地分内亦许通行，仰措置财用所相度却，於见行解盐地分内据今来添展州县权住通行，及合行事件，并令本所疾速措置条画申尚书省，馀依所申。”《纪事本末》卷百三十七。（案：《宋史·食货志》云：大观四年，张商英为相，议复通行解盐如旧法，而东北盐毋得与解地相乱。越而有司议解池已复，依旧法印钞请。商旅已买东北盐，随处官司期三日尽籍，输官偿其价，隐匿者如私盐法。） 

　　１、八月丁卯朔，（案：据钱大昕《朔闰考》增“朔”字。） 御制《大晟乐记》云：“在艺祖时，尝诏和岘；在仁宗时，尝诏李照阮逸；在神考时，尝诏范镇刘几。然老师俗儒，末学昧陋，不达其原，曾不足以奉承万一，以迄於今。然仰继先烈，推而明之，盖古之作乐者，事与时并，名与功偕，制作各不同。故文王作周，大勋未集，则虡{业}之声不可行於武成之后；武王嗣武，卒其功伐，则《大武》之声不可施於太平，君子持盈守成之日。周虽旧邦，乐名三易。朕承累圣之谋，述而作之，有在乎是！然奋乎百世之下，以追千古之绪，遗风馀烈，莫有存者。夙夜以思，赖天之灵，祖宗之休。李良之弟子出於卒伍之贱，献黄帝、后夔正声、中声之法；宋成公之英华出於受命之邦，得其制作范模之度，协於朕志。於是斥先儒累黍之惑，近取诸身，以指为寸，以寸生尺，以尺定律，而乐出焉。爰命有司，庇徒鸠工，一年制器，三年乐成，而金石、丝竹、匏土、革木之器备。以崇宁四年八月庚寅按奏於崇政殿庭，八音克谐，不相夺伦。越九月朔，百僚朝大庆殿称庆，乐九成，羽物为之应。有鹤十嘡，飞鸣其上，乃赐名曰大晟。置府建官，以司掌之。明年冬，备三献九奏，奉祠鼎鼐，复有双鹤来仪。自后乐作则鹤至，如形影之相召，於以荐坛庙和万邦，与天下共之。乃按习於宫掖，教之国子，用之太学、辟廱，颁之三京、四辅以及藩府焉。又亲笔手诏，布告中外，以成先帝之志，不其美欤歔孟子曰：‘今乐犹古乐，盖今人以声，则无古今之异，四夷之乐，先王所不废也。’乐虽不同，而声岂有二古？今参用永为一代之制，继周勺之后，革百王之陋，以遗万世，贻厥子孙，永保用享。大观庚寅八月一日宣和殿记。”《纪事本末》卷百三十五。

　　２、己巳，措置财用所措置相度条画到下项：“一、今来解盐至东京，合经由州县，欲乞令郑州管下，并中牟、开封府祥符、阳武县管下，并令通放解盐。一、今来既令经由州县通行解盐，却乞将昨来王仲千所乞通入京西北路陈颍蔡州、信阳军权住通放。一、所有添展通放解盐州县，客人已贩到东北盐，约束日限，并乞依今月一日已申事理施行。一、客人自降今来指挥到日，已算请出东北盐，元指定东京未到者，今乞只令於所至州军批引；其在盐场未请出盐者，今后只就盐场批引；其已到京未货易者，限五日令所委官就都盐院尽数依在市见卖每筋价，全袋拘买，即不得辞折减落，其价钱欲乞令榷货务支还。一、在京铺户买下客人盐，且令依旧价零细出卖，候都盐院出卖日别有指挥。一、乞令在京铺户赴都盐院请买出盐，置铺零细出卖。每筋官收价钱四十五文足。每一百筋，支与耗盐十筋，其铺户须得依官价出卖，不得擅自增长。一、欲令户部选委榷货务监官一员，不妨本职，专切管勾买卖事件。一、乞就都盐院擗截敖屋，收买客盐。一、乞就委见差提举买钞户部郎官，专切提举买卖盐一宗事务。”诏并依。《纪事本末》卷百三十七。案：《玉海》卷一百八十一：大观四年闰八月十三日，修东南盐法百三十条。

　　３、庚午，张商英言：“陛下奋发英断，慨然欲救钱轻物重之弊，一旦发德音，下明诏，捐弃帑藏数千万缗钱宝，改当十为当三。令下之日，中外欢呼，万口一辞。历考史策，自二帝三王以来，未见如此之举也。然而奸邪在内者，密倡其说曰：‘不久必复旧，可蓄以待也。’奸邪之在外者，晓民以掠美曰：‘当三则亏汝，当七则折中矣。’是以小民听而和之，令出五十日而犹未大孚也。伏望陛下固志不移，使正议卒行，奸邪愧服，而渐消其凶悍不平之气。”《纪事本末》卷百三十六。

　　４、戊寅，诏州县小学生更不给食。又诏：“自今取贡额三分，於大比前一年解发，不入学及虽入学而见係退黜者，方得取应。”又诏：“所在学生及五百人，许置教授二员；其不及五十人者，不置，以本州在任有出身官兼领。”寻改五十人作八十人。《纪事本末》卷百二十六。

　　《续宋编年资治通鉴》：秋八月，省冗官。案：《宋史·本纪》：戊寅，省内外冗官。

　　又石公弼上疏言：“自崇宁以来，任事之人专务侥功倖赏，开边则招纳无穷，修造日广，民力凋瘵，饥疫相继，死者过半。輓运花石，荒废农业。黔南之役，湖广萧然。上天垂戒，宁不在兹？愿息民以承天意。”何执中等毁之，遂自兵部侍郎出知扬州》。案：《宋史《公弼》本傅云：张商英入相，欲引为执政。何执中、吴居厚交阻之，以枢密直学士知扬州。

　　１、闰八月（案：钱大昕《朔闰考》：是月丁酉朔。） 己亥，诏付议礼局：“士庶每岁中元节拆竹为楼，纸作偶人，如僧居侧，号曰‘盂兰盆’，释子曰荐度亡者解脱地狱，往生天界，以供孝德，行之於世俗可矣。景灵宫祖考灵游所在，不应俯徇流俗，曲信金狄不根而设此物，纵复释教藏典具载此事，在先儒典籍有何据执？并是月於帝后神御坐上铺陈麻株练叶，以藉瓜花，下委逐项可与不可，施之宗庙。”又诏：“佛乃西土得道之士，自汉明帝感梦之后，佛教流於中国，以世之九卿视之。见今景灵两宫帝后忌辰，释教设水陆斋会，前陈帷幄，揭榜帝号，浴室僧徒召请，曰不违佛敕，来隆道场。以祖宗在天之灵，据从佛敕之呼召，不亦渎侮之甚乎？况胡佛可以称呼敕旨，有何典常？”又诏：“犬之为物，在道教中谓之厌兽，人且弗食，而岁时祭祀，备于礼料，登于鼎俎，於典礼经据如何该载？”本局言：“盂兰盆，本梵语，译以华音，即救倒垂器也。释氏之说，以为大目健连为其母堕饿鬼趣中，乃於僧自恣之日具饭，五果百味，置盆中，以供十方，而母得食。然则具饭以度苦趣，设器以救倒垂，行於世俗可也。景灵东西两宫，严事祖考，神灵在天，对越在下，奈何俯徇流俗，设盂兰盆之仪乎？至若麻株练叶以藉瓜花，亦非经训，独出疏钞，麻穀众草之论，及楚人五月五日祀屈原之说，尤乖典礼，不可施用。景灵两宫帝后忌辰用释教，设水陆斋供，而僧徒召请，有不违佛敕之呼，以祖宗而从佛敕，以胡佛而称敕旨，失礼畔经，不可以训求之典常，所宜刊正。今景灵宫所用水陆仪式，除功德名位依崇宁五年奉睿旨编类成册外，而其间应用词语，臣等以谓亦宜如金箓斋仪，逐一供具，明诏所属，选官再行看详。凡涉僣紊，悉行删正，庶於行用无误。太庙祀祠，虽具犬牲，然六牲之荐，盖亦未备。矧犬为厌兽，人犹弗食，而载之鼎俎，以享神明，岂事死如事生之意乎？臣等以谓宗庙之祭，宜如六牲之不具马、鸡，四豆之弗荐雁醢之义，去犬牲不用。”并从之，仍令礼部取索词语，删润闻奏。（《纪事本末》卷百三十三。） 

　　（《续宋编年资治通鉴》：闰月，以张阁知杭州，兼领花石纲。先是，有朱勔者，因蔡京以进。案：《乾道临安志》卷三：大观四年九月壬申，以翰林学士张阁为龙图阁学士知杭州。与此异月。《宋史》与此同，作辛酉日。赵彦卫《云麓漫钞》卷七云：朱勔之父朱冲者，吴中常卖人，方言以微细物博易於乡市中自唱，曰“常卖”。一日至虎邱，主僧听其声，甚惊，出观之，但见憩於庑下，延之，设茶，语以他日必贵，自是主僧颇周给之。其子勔，有幹材，蔡太师憩平江，冲携以见蔡，因得出入门下，被使令。再入相，京属童贯以军功补官，遂取吴中水巢以进，并工巧之物输上方，就平江为应奉局，百工技艺皆役之。閒以金珠为器，分遗后宫，宫人皆德之，誉日隆。遂取太湖巧石，大者寻丈，皆运至阙下，又令发运司津置，谓之“花石纲”。勔与其子汝贤得以自恣。上颇垂意花石，勔初才致黄杨三四本，上已嘉之。后岁岁增加，遂至舟船相继，号曰“花石纲”，专置应奉局於平江。指内帑为囊中物，每一发辄数百万，搜岩剔薮，幽隐不置。虽江湖不测之渊、力不可致者，百计出之，名曰“神运”。凡士庶之家有一花一木之妙者，悉以黄帕覆之，指为御前之物。不问坟墓之间，尽皆发掘。石巨者高广数丈，载以巨舰，輓以千夫，凿河断桥，毁堰折闸，数月方至京师。一花费数千缗，一石费数万缗。勔又即所居创一圃，林树之胜，冠於二浙。后复取旨，建神霄殿，塑青华帝君像。其中监司郡守初到，必朝谒焉。曾敏行《独醒杂志》卷十云：朱勔本一巨商，与其父杀人抵罪，以贿得免死。因遁迹入京师，交结童、蔡，援引得官，以至通显。欲假事归，以报复雠怨。先搜奇石异卉以献，探知上意，因说曰：“东南富有此物，可访求。”受旨而出，即以御前供奉为名，多破官舟，强占民船，往来窝贩于淮、浙閒。凡官吏居民旧有眦睚之怨者，无不生事害之。两说朱勔出处相异。毕《通鉴》云：阁思所以固宠，乃因辞日乞自领花石纲事，自此应奉益繁矣。） 

　　又九月丙寅朔，日有食之。案：《宋史》、《契丹国志》均同《辽史》，不书。

　　又罢创增寺观额。案：《十朝纲要》辛卯日。

　　又冬十月，立贵妃郑氏为皇后。案：《宋史·本纪》、《东都事略》丁酉日。陈《通鉴续编》：后，开封人，初帝为端王，常朝钦圣太后於慈德宫，后时为押班，太后命后供侍；帝即位，太后因以赐帝。后性端谨，善承帝意，好观书，章奏能自制；帝爱其才，宠冠后宫，意立为后。《编年备要》云：后有异宠，上多斋以词章，天下歌之。《朔闰考》：是月丙申朔。）
  </div>
  <div class="pagination">
   <a href="续资治通鉴长编拾补_page35.html">
    上一页
   </a>
   <span>
    ...
   </span>
   <a href="续资治通鉴长编拾补_page31.html">
    31
   </a>
   <a href="续资治通鉴长编拾补_page32.html">
    32
   </a>
   <a href="续资治通鉴长编拾补_page33.html">
    33
   </a>
   <a href="续资治通鉴长编拾补_page34.html">
    34
   </a>
   <a href="续资治通鉴长编拾补_page35.html">
    35
   </a>
   <span class="current-page">
    36
   </span>
   <a href="续资治通鉴长编拾补_page37.html">
    37
   </a>
   <a href="续资治通鉴长编拾补_page38.html">
    38
   </a>
   <a href="续资治通鉴长编拾补_page39.html">
    39
   </a>
   <a href="续资治通鉴长编拾补_page40.html">
    40
   </a>
   <a href="续资治通鉴长编拾补_page41.html">
    41
   </a>
   <span>
    ...
   </span>
   <a href="续资治通鉴长编拾补_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
