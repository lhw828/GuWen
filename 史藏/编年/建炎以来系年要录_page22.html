<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 22 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 22 页/共 115 页
  </h1>
  <div class="content">
   乙未左奉议郎提点浙东刑狱公事周纲言新法弓手皆失业游惰不逞之徒乞废武尉一司将见役之人莅于文尉事下户兵部如所请 初上既增以绢计赃之直而大理少卿张礿入对言窃盗以赃准钱四百以上即科杖罪才及两贯遂断徒刑民无常产迫于饥寒不得已而为盗今百物腾踊所得至微而罪已及于徒情实可悯刑寺奏除强盗依旧制外窃盗递增钱五分如三贯徒一年之类俟物价平日如旧是日进呈上曰自古人君治国家不过省刑罚薄税歛为先耳可如所奏初以九月癸亥面对甲子章下令并附此乾道六年闰五月又增一贯 武节郎合门宣赞舍人带御器械添差干办皇城司韩世良添差浙西兵马钤辖罢皇城司世良初除皇城司月日未见当考 
　　丁酉礼部员外郎兼秘省著作佐郎舒清国言自有国难盗贼间起所在州县率多残破人民流离户口减少而守令或不究心抚存凋瘵谓宜以户口增否立守令考课之法而优其赏格庶几守令惠爱及民不惟流民归业而四方转徙者亦有所托从之令吏户部立法清国江山人也 诏内侍贾翊放归田里翊始坐罪黜监岭南市征至是以其母老而释之翊三月戊寅谪官此细事当牵联书之为易相故各附本日 
　　戊戌手诏曰朕以＜耳少＞躬亲逢厄运愧无德化纯一风俗深虑士大夫趣向尚多趋附征利盖奔竞之风不息则朋比之势渐成若不以时警惧辨其邪正尚且曰内修外攘中兴可俟得不负愧于天下可令台谏伺察其微即行紏劾三省枢密院差除常加遴选朕有望焉 尚书礼部员外郎舒清国试起居郎仍诏以见阙官日下供职自是职事官除拜不俟给舍书读率得堂帖即视事时孙近建请未踰月也近建请在九月壬申 左迪功郎陈琦充敕令所删定官琦始以累举得官吕颐浩善之琦绍兴二年特奏名同进士出身用为都督府属官至是复有此命著此为刘大中论琦上书张本琦为都督府属大中所奏云尔今年九月丙寅督府属吏去留数内不见琦名当考 广南宣谕明槖奏邕州之地南邻交阯其左右江诸峒多有亡赖之徒略卖人口贩入其国又闻邕钦廉三州与交阯海道相连逐年规利之徒贸易金香必以小平钱为约而又下令其国小平钱许入而不许出若不申严禁止其害甚大欲乞自今二广边郡透漏生口铜钱应帅臣监司守倅巡捕当职官失觉察者比犯人减一等坐罪庶几检察加严上下循守诏户刑部立法其后二部请故纵生口及透漏铜钱过界者巡捕官减罪人二等失察生口又减三等镇寨官县令知通监司帅臣失察者抵罪有差从之十一月甲戌立法 
　　己亥尚书吏部员外郎刘大中行监察御史大中奉使江南刺举无所避上甚嘉之故有是除 中书门下省检正诸房公事王庭秀尚书左司员外郎王冈皆尝为吕颐浩幕客不自安因引疾求去诏除直秘阁庭秀主管江州太平观冈提举临安府洞霄宫 右中奉大夫提举榷货务都茶场张纯罢仍送大理寺治罪时殿中侍御史常同奏纯阴狡恣横肆为不法与尚书省户房都事单知章及监都茶场程庠深相交结几有所行先嘱二人庠内启之于冡司知章外行之于都省权分执政势动中外有违其意立见祸患每客人入纳稀少则强抑交引铺户先次纳钱给空名文钞俟入纳拥并日旋填姓名出纳不公奸状暴著故有是命日历不见纯行遣明年六月十八日丙午右治狱奏曹师雄案称已断人榷货务提辖官张纯不知如何具断也 淮南宣抚使韩世忠言有兵四万四千余人辎重病废者大半方国家缺乏之际理宜省费望汰归内郡以省财用诏世忠兵练巳精自河北山东随世忠累经出入难以例汰令存恤之 初闽盐自兵乱以来商贩绝少鬻钞不行乃用邵武军判官赵不已请并令转运司拨卖岁输钞钱十五万缗时虔盗窃发多缘群入闽广贩盐以作乱右朝奉郎知梅州程杲乞散卖小钞谓非特可助国计亦使细民得贩则暗消其为盗之端事下榷货务而提辖官张纯以为福建广东皆系官贩杲所言有侵漕计且碍成法事遂寝杲建阳人也按榷货务所申以此日行下乃张纯未罢前所勘当也 是日伪齐陷邓州以其将齐安上知州事庚子诏广西路安抚司取拨岁额盐一百万斤和卖牛皮筋角赴行在于是两路各以其数抑配于民民之杀牛者甚众此以明年七月九日丙辰广西运判赵子严所奏修入日历无之 
　　辛丑南丹蛮犯观州初南丹州刺史莫公晟政和间献地于朝以为广西兵马钤辖既而逃归会武节郎黄昉知观州遣兵略其部族公晟怒聚众数百人以是夜围观州焚宝积监广西经略使刘彦适调平融州土丁将兵往救之公晟已去昉坐免所居官昉以四年三月丁巳免官 
　　壬寅礼部尚书李擢为徽猷阁直学士知婺州 显谟阁待制提举临安府洞霄宫檀倬落职刘大中之出使也奏倬阿附王黼以进里居贪鄙兄偕贼杀不辜既命有司劾治侍御史辛炳又以为言故黜偕四年正月行遣 诏皇后受册与本家亲属承信郎二十五名上不欲外家恩数与母后同故差损焉 赐杨惟忠家洪州田十顷以惟忠自河朔扈驾至南京推戴册立于国有劳故有是赐 
　　癸卯诏自绍兴元年正月朔以前因群寇残破占据去处乘时作过之人限今旨到日将已受理词诉结绝毋得枝蔓日后毋得受理时言者以为自军兴以来村民往往乘势剽劫其罪大而考验明白者固已就戮然牵联党与蔓及平人或挟仇规利转相告诉人情不安故有是命 诏福建宪漕置司去处并依旧制以言者论建州乃鼓铸产茶及般卖盐货之地而福州在一路道里之中缓急盗贼可与帅司商议故也事祖在去年十二月庚戌 淮西宣抚使刘光世遣参谋官右中奉大夫吴革以机速事入奏上召对后十三日加直秘阁遣还 是日襄邓随郢等州镇抚使李横弃襄阳奔荆南时伪齐将李成既得邓州而刘豫之众有归襄阳者横以为寇至且军食不继遂引兵遁成入襄阳知随州李道闻之亦弃城去豫以其将王嵩伪知随州横之去襄阳也欲依解潜以俟命其参谋官直龙图阁赵去疾属官右宣教郎阎大钧劝使归朝待罪横曰我有乌合之众所至自谋衣食人皆谓我为贼万一诸郡不见纳柰何二人曰我亦官军也何至是已而湖北安抚使刘洪道果拒之横大怒欲杀二人皆呼曰江西帅赵枢密可归也横犹未决而赵鼎已遣粮舟至其众遂安时权商虢镇抚使董先蔡州信阳军镇抚使牛皋先已渡江至洪州鼎复以银数千两犒横之众且檄知黄州鲍贻逊迎劳于境上横大喜遂以所部入洪州熊克小历载横失襄阳事于今年七月末目云是月诏横驻洪州实甚误也日历诏横屯江州在十二月甲午详见其日注 
　　甲辰显谟阁学士曾楙试礼部尚书徽猷阁待制知平江府宋伯友守尚书刑部侍郎既而御史常同言楙乃蔡京上客至今不变其说伯友謟事邓文诰之徒不当用诏并罢 中侍大夫忠州防御使荆南府归峡州荆门公安军镇抚使兼知荆南府解潜升华州观察使徽猷阁直学士知鄂州充湖北安抚使刘洪道进二官为左中大夫以招集军民修城捍寇有劳也前五日诏以江西湖南度牒二百道左藏银五千两饷潜军至是复有此命 诏观文殿大学士汪伯彦端明殿学士董耘梁扬祖龙图阁直学士耿延禧保静军承宣使提举万寿观高世则编类元帅府事迹以付史馆用祠部员外郎兼著作郎虞□□昙请也其后悉以书闻惟伯彦所著中兴日历最备 荆潭制置使王＜王燮＞率水军至鼎口与贼遇贼乘舟船高数丈以坚木二尺余剡其两端与矢石俱下谓之木老鵶官军乘湖海船低小用短兵接战不利＜王燮＞为流矢及木老鵶所中退保桥口留统制官崔增吴全当下流亲将神武前军万余人陆行趋鼎州 伪齐引兵犯郢州守将李简弃城去刘豫以荆超伪知郢州超班直也豫才而用之乙巳诏临安府依开封府例权隶台察 川陕等路宣抚处置司奏以直徽猷阁新知汉州范正已为参议官左朝请郎通判成都府虞祺等四人并主管机宜文字右奉议郎夔州路安抚司干办公事李邦献右通直郎通判成都府安邡等六人并干办公事亲属四人书写机密文字正已纯礼子纯礼纯仁弟建中尚书右丞祺仁寿人尝为太常博士邦献邦彦弟邡惇子也惇新明人崇宁同知枢密院事张浚之东归也其官属皆罢去故用王似卢法原请而命之日历邦献自新彭州通判改辟而五年五月乙亥中书门下省勘会乃云邦献历夔路帅司及宣抚司属官两任当是从卢法原到司也丙午左承议郎主管亳州明道宫王公彦进秩二等以元符上书入籍故也自是党人见在者皆迁官公彦元符上书邪下等第八十八人党籍余官第一百三十六人 
　　丁未手诏曰六官之长是谓佐王理邦国者其惟铨衡乎今自艰难以来士大夫流离契阔有徒跣而赴行在者闻迩来注拟榜阙之际奸弊百出货赂公行寒士困苦安得如毛玠清公使天下之士莫不以廉洁自厉三省可行措置除去其弊柏台严加紏察 初上以吏部注拟多弊寒士困苦手诏戒饬略曰安得如皇甫鏄之流钤制吏奸除其弊源既而上以鏄迎合贡羡恐臣下有疑翌日御笔改用毛玠事且谕朱胜非曰他时诏语未当三省便可进呈改定徐俯曰此所以见盛德三省言注拟藏阙申请徼幸去失问难刷阙灭裂关会淹延审量疑似给付邀求保明退难凡八事令本部七司措置关防从之 
　　戊申诏今后省试并赴行在自诸路置类省试行之才二举议者以为奸弊百端且言本朝省试必于六曹尚书翰林学士中择知举诸行侍郎给事中择同知举卿监为参详官馆职学官为点检官又以御史监视故能至公至当厌服士心今盗贼屏息道路已通若以此试复还礼部不过括诸路漕司所费输之行在则必裕然有余矣诏检坐累降指挥申严行下于是遂罢诸路类试日历于此日指挥止云检坐累降指挥申严行下令以绍兴四年六月十四日礼部状修入 
　　己酉右奉直大夫主管官告院郭川提辖榷货务都茶场用户部尚书黄叔敖奏也按日历张纯下已差魏彦弼此乃云本务阙官令叔敖踏逐奏差不知何故当是因纯罢去遂不复用堂吏也五年五月丙申又差马延之仍是替彦弼当考庚戌复置宗正少卿一员太府司农寺军器将作监各复置丞一员太府寺大理左断刑右置狱各复增丞一员始用常同请也乃令都督府及诸路监帅司具属官之可省者申尚书省熊克小历十一月庚申初置司农寺丞二员误也其实诸寺增丞以此日降旨庚申但除官耳克止书司农一寺而不及二监不知何故日历于是日书复置宗正少卿一员已辨之见今年六月甲辰注遂以太常博士赵霈兼权宗正丞此据玉牒所题名附见 
　　辛亥诏诸路添差官州十县已上勿过十员三县已上五员已下二员县万户以上三员巳下二员仍并以二年为任 是日伪齐将王彦先自亳州引兵至北寿春扬兵淮上有南渡意江东淮西宣抚使刘光世驻军建康扼马家渡遣统制官郦琼以所部驻无为军为濠庐声援贼乃还熊克小历云光世将兵直捣庐寿敌乃引去日历十一月壬戌刘光世申契勘无为军前去庐州水陆稍便可以声援濠寿巳差郦琼将带全军前去驻劄据此则光世盖不自行克所云非也初彦先在寿春庐人震恐有劝帅臣胡舜陟迁避者舜陟曰吾为守臣义死封疆且吾始来欲为朝廷用兵为恢复计今方讲好兵寖不张但当婴城死节以巡远报君耳既而合门宣赞舍人知寿春府罗兴亦乞乘势袭逐彦先收复淮北州县诏兴伺贼兵侵犯即出奇掩击如贼不渡淮勿得引惹生事十一月癸亥降旨 伪齐以中书舍人直学士院权门下侍郎尚书左丞范恭守尚书左丞尚书兵部侍郎兼权右丞李邺守尚书右丞 
　　建炎以来系年要录卷六十九 

●建炎以来系年要录卷七十 
　　宋 李心传 撰 
　　绍兴三年十有一月壬子朔太常博士兼权宗正丞赵霈行尚书祠部员外郎 直龙图阁胡寅知永州 
　　癸丑徽猷阁待制提举台州崇道观洪炎卒于信州诏官给葬事既而侍御史辛炳奏炎非功在社稷及死于国事之人乞改正上曰炎以文学称有恤典盖用旧制今既为言者论列当罢之然闻其家贫可如胡直孺例改赐银帛炎盖黄庭坚之甥也徐俯曰庭坚自有亲孙上曰何在俯曰见任临安筦库其家极贫改赐银帛在十二月甲午熊克小历书宰执奏故侍御史洪炎葬事云云按炎未尝为此官寻考其故盖日历于旧申书进呈侍御史言洪炎葬事而不出御史之名克不细观遂以侍御史为洪炎前衔其卤莽如此 
　　甲寅皇后母福国夫人熊氏薨遗表求恩如母后外家故事前一日进呈上曰朕于外戚不敢有私前此官邢氏中外亲巳减于韦氏矣今祈请不已其援母后以为比者亦勿听乃诏邢焕赠少师追封嘉国公子承事郎孝扬加直秘阁忠翊郎孝蕴孝骞并合门祗候赐银帛五百匹两许造进酒及差官舟二只而巳 
　　丙辰执政进呈修运河画一上曰有欲以五军不堪出战士卒充此役者固不可又有言调民而役之者滋不可惟发旁郡厢军壮城捍江之属为宜至于廪给之费则不当吝朱胜非曰开河似非急务而馈饷艰难故不得巳且时方盛寒役者良苦临流居民悉当迁避至于畚挶所经泥沙所积当预空其处则居民及富家以僦屋取赀者皆非所便恐议者或以为言上曰禹卑宫室而尽力乎沟洫浮言何恤焉 起复从义郎合门祗候广西经略司走马承受公事俞似罢似移文列郡引崇宁诏旨不隶属帅司又欲与通判叙官为诸司所劾故罢自是走马承受遂不复除 诏诸郡委倚郭县认纳公帑醋息钱者徒一年认而纳者罪亦如之著为令 
　　丁巳开封府布衣李汉英上书言国家之弊在用柔太过故敌得逞上曰光武治天下以柔汉室复兴汉英所言狂易朕不以为忤闻罢可也按此句疑有脱误 
　　戊午右朝奉郎孙世显知澧州澧州自钟相作乱久阙守臣至是命知鼎州程昌＜宀禹＞迁置世显因即陶家市创山寨寓治未能入城也 
　　己未右文殿修撰主管万寿观王伦为都督府参议官行在供职 诏王＜王燮＞所部帅司并诸州军并听＜王燮＞节制俟杨么平日取旨以＜王燮＞言湖南北安抚使折彦质刘洪道不肯济师也彦质闻命上＜锍-釒＞言靖康中任河东宣抚副使＜王燮＞系臣部下兵官兼曾体量行遣嫌怨灼然若使平时部属偏裨一旦加乎其上缓急听其凭陵窃恐有亏国体诏彦质与＜王燮＞同心讨贼如托故避事致有疏虞当议重行窜责后旨在十二月癸巳 
　　庚申右承务郎李若虚守司农寺丞右通直郎曾惇为太府寺丞左朝奉郎张宇为将作监丞右宣义郎章仅为军器监丞并填新创阙若虚若水兄惇纡子宇守兄仅惇孙也时寺监长贰不除以丞颛其事既而御史常同言惇浮薄无行若虚人物粗恶于是二人皆罢惇罢在四年正月戊辰若虚罢在正月癸酉 监察御史李长民罢时新除监察御史刘大中以尝论长民兄正民罪乞避之而长民亦有请诏别与行在一等差遣长民复求去乃命知处州 罢楚州吴城县为镇县自兵火后居民才八十余家故废之 诏赐温州度牒紫衣共二百为崇奉神御神主之费时岁用钱粮五万七千余缗守臣程迈告乏于朝故有是赐 礼部员外郎虞□□昙请铨试初出官人以经义诗赋时义断案律义为五场就试人十分取七榜首循一资从之此以绍兴七年四月十二日癸卯吏部尚书孙近劄子修入日历无之 
　　壬戌直秘阁江西提点刑狱公事孙佑移知平江府 
　　癸亥诏诸路上供钱物令户部岁终举劾稽违侵隐去处申朝廷取旨责罚时左司谏唐煇论比年以来责小官之法则密纵大吏之法则疏监司郡守失职者未尝明正典刑臣请言其一二两浙诸郡合桩上供籴本钱一百五十七万余缗今籴买正其时方行催促傥更违限必失准拟此郡守不职也前此诸路上供稽违拖欠至于遣官四出其间有侵欺妄用者朝廷知之不闻究治此转运不职也虔饶两司自绍兴元年至今起发过钱十二万余缗而费用三十五万余缗无益有损此提点铸钱不职也臣窃谓省部总天下之务财用必有所统属宜不虚设不识但听诸路自至邪亦当举劾钩放谨其稽违侵隐邪欲望严赐诫敕一岁之间省部稽诸路之勤惰上之朝廷明为勤劳之赏重为旷弛之罚庶几稍知自效故有是旨 是日武德大夫高州刺史合门宣赞舍人御前忠锐第一将崔增右武大夫忠州团练使荆潭制置司水军统制吴全与湖寇遇于阳武口死之时荆潭制置使王＜王燮＞将水军以前二日至下芷江口翌日知鼎州程昌＜宀禹＞亦至共议取周伦寨又翌日增全至阳武口遇贼军船皆寂然无声呼之不应增等以为空舟也令湖海船倚梯而上贼兵掩出官军遂败死者不知其数增与全皆死或曰为贼生执脔割而食之时统制官任士安以万人屯赤沙湖阻水不能救贼收其弓矢甲胄欲西袭官军＜王燮＞遂并将增兵后赠一阶加果州防御使赠全二阶加忠州防御使录其子有差四年六月癸未赠官 
　　甲子枢密院言端明殿学士同签书枢密院事韩肖胄工部尚书胡松年使还诏肖胄等速赴行在自上即位遣人入金六七年未尝报聘至是左副元帅宗维始遣安州团练使李永寿职方郎中王翊等九人与肖胄偕来寻诏刑部员外郎潘致尧浙西兵马都监高公绘接伴而兵部侍郎赵子画右武大夫忠州防御使提举台州崇道观杨应诚馆之所至诸郡守贰出城送迎勿用乐时淮东宣抚使韩世忠在镇江奏臣职系统兵与北使别无相干乃诏世忠不见北使致尧请淮南漕臣郭康伯马承家随行应副事务许之又别遣文臣二员传旨抚问于扬州及平江子画奏以元帅府遣官议事与平时好使事体不同乃命临时讲究 是日程昌＜宀禹＞王＜王燮＞进兵取周伦寨至凤港闻二将之死方踌躇会贼袭官军于神山窖不胜遣书诣＜王燮＞诈降以缓师昌＜宀禹＞欲击之＜王燮＞犹冀其降不果进 
　　乙丑殿中侍御史常同言皇城司顷以郓王提领而不隶台察合门客省四方馆以内侍邓文诰提举而不隶台察秘书省以新置而不隶台察若谓要近之司不当察则三省枢密院尚有分察之法岂有官司在六部之下而不隶台察之理望复旧制时合门皇城司皆援靖康诏旨依祖宗法隶属中书省而秘书省亦以未尝隶台察为言同复奏御史台格吏察三馆秘阁礼察合门客省四方馆兵察皇城司乃诏并隶台察同又言六曹长贰拘执绳墨事无大小不取可否愿少假以权使随事之宜以意裁决上曰国朝以法令御百执事故凡有司以奉法为能而不敢以私意更令如三代皆有所尚两汉而下亦各自有制度祖宗成宪朕不敢改也中兴圣政臣留正等曰任人固愈于任法而自秦汉以来鲜不为法所用何哉公道不行私意交胜人不足任而法为可守尔况乎一代之兴必有一代之法而所谓一代之法者本非成于一代其所循治亦远矣特因时之宜而少为损益耳遵之可以致治违之则至于乱盖巳有明效大验于前世庸可率意而轻之欤常同之请知任人任法之说而未察公道私意于时世也尚书侍郎虽未必皆徇私之人要其所御皆宿奸巨猾法明如是彼犹舞而用之法意一纵则将何所不至哉臣谓今日弊正在于不知谨守祖宗之法而上下因循废弛倘每事一以祖宗之法御之何患于不治太上皇帝谓祖宗成宪朕之家法不敢改也是宜宝之以为致治之龟鉴 敕令所删定官陈琦责监道州江华县博易场琦初见十月戊戌琦尝上书言台谏论列吕颐浩不当又讼监察御史刘大中受命出使急于进身首发大臣并恳要路先乞面奏及计会降诏三事大中奏臣果欲进身则当承顺大臣意旨庇李回之奸恶不当发其罪及韩颜胄李正民之徒亦不当按劾臣不知出此乃具以闻于陛下致贻大臣之怒急于进身必不如此又遣使之初巳画降圣旨回日不隔班先次上殿胡蒙朱异薛徽言三人还朝亦便引对何独臣还必欲结要路而后得对也若夫陛下诏令而琦谓臣将入国门计会得之且言于士大夫间谓臣自作诏草进入岂不大害国体琦累受吕颐浩之恩无以酬报姑以是书为报恩之具且以谀辞取悦旧相傥琦言为是则臣为有罪安得不亟诛夷以惩奉使之失指若琦言诬罔则乞明正典刑以解天下之惑颜胄琦孙也先以右宣义郎通判吉州大中劾罢之＜锍-釒＞奏故有是命久之颜胄狱成有司当公罪罚金诏贬二秩颜胄以五年五月甲午降官 诏沿淮诸寨乡兵毋得輙擅侵扰齐国界分用枢密院请也 
　　丙寅诏今来议和与往日不同更不发遣北人令内外诸军帅分明说谕 川狭宣抚司以邠州观察使永兴军路经略安抚使知兴元府郭浩为利州路经略安抚使兼知利州此据利州知州题名附入兴元知府题名浩今年七月到不见替时郢州防御使利州路马步军副总管田晟权知兴元府兼管内安抚使此以明年十二月宣抚使奏杀金平功状所系衔修入兴元知府题名无之兴元题名称郭浩以节度使知府利州题名称浩以承宣使知州皆误 
　　戊辰诏北使经由州军权避金国讳旻晟二字庚午初闻襄阳失守诏李横等即江北择地屯驻 是日临安火承信郎杨有坐纵延烧追一官编管严州是月己卯行遣 
　　壬申御笔皇城司系专一掌管禁庭出入祖宗法不隶台察巳降指挥更不施行自今臣僚不得妄有陈请更改祖宗法度如违重行黜责先是御史常同既援台格奏陈而干办皇城司冯益等复言本司旧吏张祐等供自祖宗至今并无隶台察指挥故有是旨辅臣进呈上曰政使皇城司隶台察何所惮顾祖宗法不可易今如易之后将轻言变祖宗成宪者众故不可不慎也 右宣义郎张叔献直秘阁提点江西刑狱公事专切制置虔漳汀州盗贼叔献叔夜弟也资政殿学士兼侍读谢克家荐于上召见而擢之 
　　癸酉诏行在民居失火延烧官屋数多者取旨依军法甲戌广南宣谕明槖奏左朝散郎广西提点刑狱公事董弅左朝散郎广东转运判官章杰右朝奉郎广西转运判官赵子岩左朝奉郎知英州王缙知贵州赵奇左奉议郎知潮阳县郑鬲左修职郎广东茶盐司干办公事朱倬等十二人治行且言弅公正奉法特立不群广西州县奸贪成风其间能循守吏所恃以安职者弅一人而巳倬操修廉正问学淹该公直在官不为势屈自绍兴以后淮盐不通盐价腾贵缙奇虽少增其直而皆以剩利归之公上诏并进官一等俟满秩赴行在子岩子崧弟缙分水人鬲宁德人倬闽县人也弅杰已见奇未见 初命有司制浑天仪太史局官丁师仁等请募工铸造且言若往他州则临时定北极高下量行移易有吕灿者言师仁等所募工不知铸法况浑天无量行更易之制若用于临安与天参合移往他州则必有差忒之患至是工部员外郎谢伋言所费既多事体亦大宜先询考制度敷求通晓天文历数之学如汉之贾逵张衡本朝之苏颂者参访是非然后可作望下温州访求苏颂遗书考质制度诏别听指挥十四年四月丙戌可参考 
　　乙亥左司谏唐煇守起居舍人时新除舍人侯延庆在道未至于是改命延庆明年二月除少常 召保静军承宣使提举万寿观高世则为枢密都承旨寻不行 资政殿学士提举万寿观兼侍读谢克家知台州从所请也克家本吕颐浩所引至是数称疾求去上许之寻改衢州 诏复司马光十科举士之制令文武侍从官岁各举三人用宰相朱胜非请也命荆潭制置司统制官吴全湖南制置司统制官吴锡以所部屯武昌时江北屡有警报知黄州鲍贻逊徙治樊口权知汉阳军呼延虎渡江走鄂州知兴国军徐璋亦以捍寇为辞弃城而去至是乃命二将移屯受岳飞节度而全巳死矣于是虎璋皆坐贬秩二人贬秩在四年二月乙未 
　　丙子亲卫大夫宁州观察使提举亳州明道宫韦渊言自宣和至今十二年未尝磨勘乞迁秩吏部言在法横行无以年劳磨勘者上曰若宣和皇后来归势必推恩外家姑留此以需母后之归可也乃命留俟焉 直秘阁主管江州太平观张颍卒颍孝纯子 
　　丁丑诏宣谕官所劾赃吏罪至死者令刑寺摘出情理巨蠹之人三两名令所在留禁俟旨时议举祖宗杖黥之制故有是命 初令宾横宜观四州守臣专管买发战马如邕州例以提举广西买马李预言逐州并系接连外界可以招诱故也 
　　戊寅右承事郎直徽猷阁张滉主管江州太平观 镇江建康府淮东宣抚使韩世忠奏本司参谋官巳下序位诏谋议官与提举茶盐官叙官机干官与诸州通判官序既而世忠援孟庾例为言且谓发运司干官令在通判之上乃诏谋议官知州资序人与提刑运判叙官机干官如发运司例后旨在四年三月甲戌 荆潭制置使王＜王燮＞以两遇贼皆败二将俱死郁郁无憀会得江北警报欲移师鄂州防江程昌＜宀禹＞曰江北实无事乃李横自弃襄阳鄂州孤城亦冀公速来少安尔今二桥已就事功垂成大军一还难以复合愿公少留共破三寨若鄂州有警疾驰尚可及也＜王燮＞不听是日＜王燮＞引大军还鄂州留统制官王渥赵兴及湖南将马准步谅四军权听昌＜宀禹＞节制于是昌＜宀禹＞移屯上芷决贼堤四百丈 
　　己卯蠲南剑州所负民间献纳钱十六万缗自建炎初劝民出财助国寄储是州叶浓之乱诸司悉取为军费至是户部责偿而侍御史辛炳言本州累经残破今必以等第再取于民其为数百万户之害岂特十六万缗而巳上以为然乃寝前命 
　　庚辰诏诸州大辟应奏者从提刑司具因依缴奏申旧制也时上既钦恤庶狱而言者以为州县之制于罪无可矜者类以疑谳上闻冀幸＜宀十见＞贷其意以为失出之罚轻阴德之报厚奸胥猾吏旁缘惟货元恶巨蠹罔有悛心望自今罪人情涉疑虑并申宪司阅实委有可悯本州当职官与提刑司官连书具奏事下刑寺刑部言旧法巳是详备若如所陈反见迂枉望坐条申严行下从之 直秘阁知简州勾光祖为狭西转运判官光祖有吏才川狭宣抚司承制授之至是申命 
　　建炎以来系年要录卷七十 

●建炎以来系年要录卷七十一 
　　宋 李心传 撰 
　　绍兴三年十有二月辛巳朔起复直秘阁知岳州范寅敷罢以制置使王＜王燮＞言寅敷在任之日每遇贼至一味退避侥求起复至今未到故也 
　　壬午左文林郎玉山县丞张绚为左宣教郎寻除秘书省正字用刘大中荐也绚已见六月壬辰其除正字在此月丙申今并书之 
　　初监察御史刘大中自江南还言虔饶两监二年所铸新钱才二十万缗而用本钱十二万缗吏卒之费又二十三万缗得不偿费望减并官吏癸未从之时铸钱一千用铜二斤八两铅一斤十两炭五斤大中以为费多故有此请熊克小历吏部郎官刘大中言云云盖据日历所书其实大中此时已为御史盖前是言之而吏户工部于此方勘当申上克历因误也 武翼大夫吉州刺史统制鼎州军马杜湛为湖北路兵马副都监修武郎合门祇候添差统制军马彭筠充东南第八将筠本与刘超合有进士呙辅者为张用所掠后辅入筠军中与进士路居正劝筠立功归朝时超据澧州程昌＜宀禹＞遣兵击之不胜辅等令筠以药纸为书陈破贼计密遣安乡县监税刘汝舟持诣湖西乞掩杀超昌＜宀禹＞亦遣使臣魏章赍蜡书报之超为筠所袭败走筠以所部诣昌＜宀禹＞降昌＜宀禹＞有战士乡兵合九千余人用湛为总帅至是昌＜宀禹＞奏湛屡立奇功筠临敌宣力故皆擢之既而录辅之劳亦以为连州文学呙辅补官日历不书据绍兴五年六月十三日辅乞改正状其补官在四年五月甲申韩肖胄偕金使入境后二日至泗州肖胄先行自天长径赴行在 是日大食进奉使蒲亚里至广州夜为盗所掠其徒死者四人 
　　乙酉忠翊郎合门祗候知涟水军统制军马丁禩迁一官令再任 是日临安火后二日又火燔民居甚众宰相朱胜非引咎乞罢政不许 
　　丁亥右通直郎添差签书静江军节度判官厅公事张企曹通判钦州企曹义丰人觉近属也自言无乡可归故录之 
　　戊子左迪功郎泉州州学教授许搏右迪功郎范伯奋并特改京官皆用近臣荐对也寻以搏为秘书省正字搏除正字在丙申诏四川诸州犯私茶盐人并不用赦荫原免初吕颐浩因通州盐画旨而榷货务张纯又请批状行之东南诸路至是左朝请大夫成都府路提点刑狱公事何悫言所降指挥为专置提举茶盐司路分本路即非专司去处总领四川财赋赵开以白宣抚司且言恐官吏观望全不禁戢宣抚处置副使王似卢法原以便宜从之言于朝故有是命自是天下茶盐皆用重法矣悫资阳人也 
　　辛卯拱卫大夫宣州观察使枢密院准备将领阎皋为江西兵马都监先是诏以皋所部隶神武右军故有是命 监察御史魏矼言大理狱囚已上未报者八十余人诏刑寺官就刑部早入昏出限三日聚断上省 
　　壬辰诏诸路监司令三省选择差除自今臣僚差遣并不得自具阙乞差时御史建言 
　　己丑左宣教郎添差通判湖州赵子偁直秘阁赐五品服祖宗朝除用监司必择累任知州通晓政事实有政绩或久任省府推判练达老成之人故使按察吏治发摘奸伏荐举人材抚存百姓无有不宜若有本路利害就委措置无有不当选任既重公论咸服海内清平朝廷省事皆由乎此近年任用太易以一路耳目之寄付新进望轻之人或未历亲民或少年轻锐或起于罪戾欲使政事修举奸宄消伏难矣望令中书慎简聪明公正之人参之众论书之于籍以待有阙按籍除授绝请求之私去待阙之毙如此则诸路使者皆得人而事无不集矣疏入上谕辅臣曰今奔竞之风未息每有一阙必致干乞宜明戒谕毋得具阙乞差庶修士检然循习已久终不能革也 右迪功郎新监广州寘口场盐税吴伸再上书请伐刘豫且言今兵权所付不过二三人其有道家所忌则赵括之徒可忧其有战胜而骄则武安君之祸可戒又言古人师克在和今陛下将士虽众孰讲廉蔺之欢则将帅之贤愚不卜而可知也今之主将无非营私背公蠹国害民之徒广回易擅榷酤所至州郡则恣无厌之求民力为之耗减广收无用之兵以益请粮之数则财赋之得失不卜而可知也今国家所赖者止知有西北之兵不知有东南之士又况诸军无非溃亡之徒子女既足金帛亦丰边境暂宁则偷安以干廪食至于临敌岂不溃亡此士卒之能否不卜而可知也今重兵皆在江南而轻兵独当淮右万一敌人掠我淮甸对垒江旁纵未南渡两军相持积以岁月必有存亡夫金人虽强尚不足虑刘豫虽微其祸可忧臣以为先擒刘豫则金人自定金人之计陛下知之详矣今又割中原以假刘豫是并吞之谋已兆而危亡之祸将及岂可不为之计今使命将至不可中辍万一厚有需求臣愿陛下阳许阴违俟其还报乘其不疑一怒亲征刘豫可擒也 
　　癸巳诏修盖殿宇迎奉祖宗神御赴行在用祠部员外郎兼权太常少卿江端友议也先是端友建言太庙典礼三事大略以为宗庙社稷者天子之所守出命令颁爵赏皆告庙而后行天子巡狩犹载迁庙之主以行示有所尊固未有远寄于郡国不复近天子之居者也今虽国步未平然天子之居岂可无宗庙社稷礼曰君子将营宫室宗庙为先今临安宫室略备矣欲乞行宫门内修创太庙务令近古质素不必华饰约用屋五十间不过费万余缗而使宗庙神灵依陛下而安所系岂不甚重又伏见御名祝版称嗣皇帝窃谓嗣字非所宜称唐肃宗复两京告庙祝文称嗣皇帝颜真卿曰上皇在蜀可乎亟命易之今日之事诚大类此又本朝故事并用三公奉册宝而宰臣执政官摄之以重其事今太尉不得为三公自上摄下名实不相副亦合从旧事下吏礼部太常寺讨论至是吏部侍郎陈与义太常少卿唐恕礼部员外郎郭孝友等言国家自渡江以来讲武修备期于恢复盖恐不常厥居故因府治残破之余而居之而宗庙神主则往温州奉安意可见矣不知端友之意谓今日定都于临安乎将俟天下平定而别议定都所在乎是未知朝廷深思微旨权时之宜徒为此纷纷也太上皇帝遭时艰厄明诏内禅故靖康之间宗庙祝文已称嗣皇帝逮二圣北行陛下应天顺人遂登大宝其视肃宗灵武之事大不相侔窃谓称嗣之义于礼无嫌不必改作若谓自上摄下名实不相副则本朝大礼亲祠辂车执绥乃是太仆之职而有用从官摄者此类甚多未足为轻重时朱胜非方主和议乃白上营宗庙于临安而以摄三公奉册惟祝文称嗣如故端友建请在十月戊申今联书之 
　　甲午诏李横翟琮董先李道牛皋并听岳飞节制以图后效仍令横等即江州屯驻初横之在襄阳也岳飞遣统领官张宪招之不从及横自黄州渡江飞闻之疾驰往洪州后横一日至横已参赵鼎矣飞责横不相从之意横引罪而已于是道皋已在江州飞皆用为统制就将其军惟横等留南昌如故熊克小历于今年七月书诏横驻洪州按日历十一月庚午诏横等江北择地为寨十二月壬午诏横权于舒蕲州界屯驻至此始命移屯江州不知克何所据而云尔也 
　　乙未诏初磨勘改官人许注外路教官著为令中兴圣政宰执进呈差沈昭远催军粮事上曰差官数有言者盖常赋自有转运司官苟不职自当别选能吏岂可每每差官催督乎至于因事差官出外自祖宗时有之亦不得俱废也臣留正等曰天下之事以安静为利以骚动为害此不可不察也安静而事集则于事所当为之外不复有余事矣骚动而事集则于所当为之外其弊未易数也且天下常赋治之者有常职以常职而治常赋取足而止宁有他费哉苟为不然而差官以督之彼承天子之命挟势以恐动州县酷者肆虐贪者妄取从吏又倚其势以为奸其所至之患甚于常赋虽能办集常赋之外又不知其费之几何此其所以为利害也太上皇帝不从言者差官之请而谓常赋自有转运司可谓深明利害之所在矣若夫因事差官必有所不得已者亦岂圣意之所欲哉时焉而已尔 知枢密院事张浚言荆南屯驻大军窃虑阙乏臣已于随行赡军盐内支十万斤付解潜为军费诏浚毋得更擕蜀盐过界有害盐法仍令浚星夜赴行在所至州具到发日闻奏 镇江建康府江东宣抚使韩世忠遣干办公事闻人武子来奏事上召对世忠言本司近收到曹成李宏马友刘忠王方等诸头项数万人全无器甲缓急遇敌恐误国事诏令军中造甲千副其工料之直以浙路度牒真州榷货务见镪金银中半给之丙申尚书吏部员外郎兼秘书省著作佐郎虞□□昙试左司员外郎 左宣教郎魏良臣守尚书都官员外郎用席益荐也良臣九月甲寅改官 
　　丁酉故延康殿学士通义大夫赵遹追落职名遹始卒于寿春府至是其家援故事以遗表恩为请许之给事中胡交修言泸南开边之祸遹为之首稽之公宪宜在褫夺望追削旧职以谢泸南无辜之民且为开边误国者之戒故有是命其遗表恩勿行 
　　戊戌显谟阁直学士知池州陈规充龙图阁直学士知庐州右朝议大夫新知岳州夏廙改知池州右朝奉大夫刘愿知岳州右朝散大夫李伦清知太平州召徽猷阁待制知庐州胡舜陟赴行在 诏借拨广西常平免役场务抵当黄金四百七十两白金八十两钱五十万缗赴衡州提刑司别库桩管非奉朝旨毋得取拨再得旨奏知不行按此句文义疑有脱误李纲之为广西宣抚使也刬刷广西苖役羡钱得七十八万余缗米十七万余斛未及津置而罢至是提点刑狱公事董弅言于朝故有是命 国学免解进士孙掞特补下州文学以从军之劳也 
　　己亥诏自今冬祀夏祭祈榖雩祀正配位并用犊从太常请也自巡幸以来常祀天地以少牢至是辅臣请复太牢以祭事既行博士王普言故事惟大享明堂用太牢乃止用犊普宾子也 
　　辛丑枢密院计议官沈昭远守尚书户部员外郎先是昭远以左从事郎与左迪功郎钱圻并为计议官签书枢密院徐俯荐于上皆召对改京秩俯以九月癸酉荐二人己卯引对庚辰改合入官今并附此前一日俯被旨以圻昭远并为尚书郎俟有阙乃授而以右承务郎签书保宁军节度判官厅公事陈正同右迪功郎监华州西岳庙吕用中代昭远归安人父千左朝奉大夫圻景祥子正同正汇弟用中好问子也千景祥故以上书入籍而圻昭远皆以谈经尝为太学博士故俯荐用之于是枢密院径关中书议者不以为是此为明年正月丙子刘大中乞申敕三省密院差除事祖 
　　壬寅签书枢密院事韩肖胄言昨蒙误恩擢参右府俾使强敌仗国威灵既已复命窃惟宥密之地当任贤杰岂宜因事輙以假人伏望除臣一在外宫观差遣诏不许令干办内东门司王柔宣押赴都堂治事 诏江西大帅司遣官迎奉诸陵帝后位牌赴行在河南镇抚使翟琮之南遁也依赵鼎于江西故鼎得而上之 
　　癸卯以神卫剩员多阙命行在职事官依数给钱自行雇募至今以为例此以四年正月十二日都省批状增入 
　　甲辰诏南班宗室新第仍旧以睦亲宅为名乙巳诏三衙管军月廪并依统兵战守官例支破 
　　丙午殿中侍御史常同言今诸路待阙监司近百人其间凡庸阘冗之尤者请为陛下数之新福建提刑成大亨谄事权贵为户部郎中催浙东上供豫期趣纳为国敛怨淮南转运副使郭康伯性资邪佞尝至省门伺堂吏而揖之淮南久不除漕权臣喜之特为复置新广南提举市舶林仲堪贪鄙不廉尝权南剑州杨勍寇至先盗取库藏之物焚之而遁新江西提盐章亿行同驵侩尝与兄弟争财首建析居之议宗党莫不鄙其所为新提点坑冶铸钱唐棣黄潜善之客也在扬州与贵近为狭斜之友自运属除秘丞士论不齿新广东提盐蔡向性贪而刻向在浙东率敛钱物无数今又付以此任故态复作矣新湖南提盐卢宗训堂吏之家性资凶暴除目之下士夫传笑谓流品自此不分矣福建提盐李承迈本假女谒交通权臣新广西提盐胡升浮薄晚进因妇翁黄潜善擢为编修官潜善误国得罪天下岂容其壻尚玷选擢新湖南运判林叔豹自登第即游梁师成之门以校正太清楼书籍改官顷任御史陛下灼见其朋附逐之提点坑冶铸钱陈逊向缘童贯特荐改官谄事权臣即得见阙职事旷废浙西提盐张愿新浙东提盐郑侨年皆监当资序愿懵不晓事尝除大理正即以言罢侨年乃崇观间大臣子年少痴騃此十余人所为大略如此今乃玷一路之重寄岂特不足以镇服州郡生灵受毙当不少矣伏望并赐罢黜庶使四方渐有澄清之期于是大亨等十三人皆罢 是日金使李永寿王翊至行在永寿等骄倨自肆朝廷患之命右文殿修撰都督府参议官王伦假吏部侍郎即馆中与之计事伦为翊道云中旧故翊不为礼少顷诏赐永寿等衾褥传旨勿拜伦曰上嘉公辈远来特命伦相劳此殊恩也宜拜以谢永寿等始拜日历国信所申王伦赐被褥等传宣圣旨免拜人使直身立有旨赐生饩依已赐被褥等礼例则是馆中未尝拜也与王伦行述所云差异今且两存之 
　　丁未直龙图阁知鼎州程昌＜宀禹＞以掩击王善刘超之功升集贤殿修撰时王＜王燮＞已去昌＜宀禹＞亦将所部还鼎州 右儒林郎王雰特改京官雰云弟也 吏部侍郎陈与义言自艰难以来选人用恩赏改官者甚多用举主改官者甚少欲自今磨勘改官人从上收使五员外有賸数从本部行下所举官司令再举庶几少＜宀十见＞士人平进之路从之 
　　戊申右从政郎淮东宣抚司干办公事闻人武子特改京官 初江西统制官傅枢赴行在而所部在虔州制置使岳飞移其军往江州屯驻枢与飞故有隙其弟统领官机与飞军统领官王贵亦不平机单骑赴洪州军行至长步其右军部将元通率其徒千余人遁去进犯英州掠范琼女而去又围南雄州事闻诏本路帅司招捕赵鼎奏戮机诏贷死送飞军前自效四年四月乙巳既而通受广东经略使季陵招安通明年三月丁卯可参考 
　　己酉金国元帅府议事官安州团练使银青光禄大夫李永寿朝散大夫尚书职方郎中王翊入见宰执分立御榻左右工部尚书胡松年假吏部侍郎王伦立于东朵殿神武右军都统制张俊神武中军统制杨沂中带御器械刘光烈韩世良立于殿西壁俊等皆裹巾戎服佩剑永寿等先进书于殿下见毕升殿传语馆伴使副赵子画杨应诚同上国书匣乃朝廷自造币帛亦预蓄以待之此二事据今年十一月乙丑馆伴所画一修入永寿请还伪齐之俘及西北士民之在东南者且欲画江以益刘豫既退命客省官赐酒食于殿门外辞亦如之其从者七人亦许至殿门赐翊金币皆如永寿之数殿中侍御史常同言先振国威则和战常在我若一意议和则和战常在彼靖康以来分为两事可为鉴戒上因从容语武备曰今养兵已二十万有畸同曰未闻二十万兵而畏人者也 
　　庚戌徽猷阁直学士枢密都承旨章谊升龙图阁学士中书舍人孙近守给事中时议遣大臣使金而参知政事席益以母老辞上问可代者益荐谊才故有是命是岁金元帅府右都监宗弼引兵攻和尚原拔之时宣抚处置副使王似卢法原同在阆中乃分狭蜀之地责守于诸将自秦凤至洋州以利州路制置使兼本司都统制吴玠主之屯仙人关金房至巴达以镇抚使兼本司参议同都统制王彦主之屯通川文龙至威茂以降授武略大夫知绵州兼绵威茂州石泉军沿边安抚使刘锜主之屯巴西洮岷至阶成以熙河路马步军总管统制熙秦军马关师古主之屯武都先是敌决意入蜀遂犯和尚原统制官吴璘以无粮不能守拔寨弃去失和尚原史及吴玠碑志皆不载惟胡世将奏议云绍兴三年冬吴玠失和尚原郑刚中所奏亦云和尚原自绍兴四年以后便是刘豫管守不系吴玠地界故附于此日历绍兴四年十一月八日吴玠奏绍兴二年冬臣又与刘子羽议和尚原距川蜀地远终恐粮道不继难以持远遂于川口仙人关侧近杀金平修置山寨既下原又得子羽成州及梁洋军马并力控扼按此则和尚原之失不在今冬玠自奏不应有误意者在今年春夏之间饶风交兵之际耳吴璘神道碑云三年敌战饶风时王驻兵和尚原敌欲道原下王以兵迎击皆败而走迁荣州防御使知秦州详此当是璘弃和尚原而归宣抚司因令守秦州耳或可移附今年六月庚寅所书璘迁官时刘锜为四川沿边安抚日历不书绍兴二十年七月二十二日吏部状四川制置司申契勘绍兴三年内宣抚司分道措置守御绵州知州带绵威茂州石泉军沿边安抚司公事今来军事宁息合行罢去有旨依未知锜兼四州安抚的在何月日今因事遂书之当求绵州知州题名修入 海寇黎盛犯潮州焚民居毁其城而去盛登开元寺塔望吴氏故居问曰是非苏内翰藏图书处否麾兵救之民赖免者甚众 初迪功郎王宠既陷伪齐屏处村落间不复仕进至是刘豫闻其名令赴京擢用宠称疾不行者经岁州郡强遣之宠至京终不受伪命而去宠宜川人也绍兴十年改官监登闻检院 户部奏两浙路主客户二百一十二万余口三百五十六万余广东路税客户六十一万余口一百七万余湖北路主客户十四万余口十四万余 
　　建炎以来系年要录卷七十一 

●建炎以来系年要录卷七十二 
　　宋 李心传 撰 
　　绍兴四年岁次甲寅金太宗晟天会十二年伪齐刘豫阜昌五年春正月辛亥朔上在临安金国元帅府通书官李永寿等入见中兴圣政甲寅进呈临安府勘武翼郎冯师道言语狂悖事上曰师道本画工尝令绘佛像为民祈福已赐缗钱闻輙觊觎锡带迁秩此事在承平时犹不可况于今日岂有滥赏官职赉予当劝有功朕未尝敢以轻授师道以此怨望尔盖上重惜名器不以假人自百工技艺之流一资不可妄得故因论师道罪状谕无滥赏之意兹有以见御天下以至公也 臣留正等曰轻用名器不分流品此前日召乱之由也太上皇帝以爵待有德有功者虽贵近越法求请未尝予之况画工乎此所谓大公至正之道宜谨守之 
　　乙卯龙图阁学士枢密都承旨章谊为大金军前奉表通问使使名据日历给事中孙近副之官子孙各五人傔从补文阶者八人白身补官者又七人赐银帛装钱如三年之数私觌增十分之二时金所议事朝廷皆不从乃遣谊等请还两宫及河南地命右文殿修撰王伦作书于金左副元帅宗维所亲耶律绍文高庆裔且以资治通鉴木棉虔布龙凤茶遗之朱胜非闲居录云李永寿王翊来聘议七事第一事欲取北人与秦桧二策正同王绘绍兴甲寅通和录云李永寿来聘所需三事故以章尚书孙侍郎往及还所议互有可否独疆界一事未定二录不同按此时胜非为相而绘奉命出使二人所云必得其真不知何以差互如此谊所谓疆界不知云何按豫今秋伪诏云乃遣使聘密期吞噬以此知其请河南也 诏淮浙盐钞钱每袋增帖纳钱三千通旧为二十一千诸州所收帖纳钱并计纲赴行在寻命广盐所增亦如之广盐添钱在此月戊辰 
　　丙辰监察御史刘大中行右司谏 尚书刑部员外郎潘致尧主管江州太平观致尧之罢似为接伴失职当考 诏右朝奉郎通判寿春府卢伸赴行在既至停其官浔州编管伸编管在此月己巳坐先谪潮州不赴贬也然伸通判寿春不知何从得之当考 
　　丁巳朱胜非等奏禀国书意上曰意当如此乃朕一己之见卿等更觉尽底蕴胜非等顿首谢 
　　戊午以法慧寺为秘书省 诏宣州奏檀偕杀人疑虑狱案令刑部重别拟断申尚书省偕倬兄也先是有叶全三者盗其窖钱偕令耕夫阮授阮捷杀全三等五人弃尸水中当斩尸不经验奏裁诏授捷杖脊流三千里偕贷死决杖配琼州孙近为中书舍人言偕杀一家五人虽不经验而证佐明白别无可疑贷宥之恩止及一偕而被杀者五人其何辜焉乃命重别拟断始近之提点浙东刑狱也绍兴民俞富因捕盗而并斩盗妻近奏富与盗别无私讐情实可悯诏贷死去年三月戊寅故法寺援之近言富执本县判状捕捉劫盗杀拒捕之人并及其妻女而偕私用威力拘执打缚被杀者五人所犯不同刑部亦言右治狱近断孙昱杀一家七人亦系尸不经验法寺为追证分明不用疑虑奏裁何不依例法寺坚执不移诏御史台看详定夺今年二月戊子既而侍御史辛炳等言偕系故杀众证分明又已经委官审问以近降申明条法不应奏裁辅臣进呈朱胜非言曰疑狱不当奏而輙奏者法不论罪而孙近以宣州有观望欲并罪之上曰宣州可贷今若加罪则后来州郡实有疑虑者亦不复奏陈矣乃诏偕论如律大理寺当职丞评刑部郎官皆赎金有差进呈在三月甲子今并书之 
　　知鼎州程昌＜宀禹＞遣统制官杜湛与荆湖制置使王＜王燮＞所留统制官王渥等共引兵击杨么己未破真皮寨获其舟三十艘湖中小寇始惧熊克小历作鼎澧州镇抚使程昌＜宀禹＞按昌＜宀禹＞绍兴元年春已改除湖南安抚二年又去安抚名为提举鼎澧等州兵甲公事此时鼎澧无镇抚使克误也辛酉章谊孙近入对 初知枢密院事张浚既至荆南上书引咎乞罢政且请俟至潭州道路无虞即赴临安府待罪诏不许是日殿中侍御史常同请对论浚以大臣之贵当阃外之权付与之专几半天下事功不就受代而归今乃闻命踰年故为留滞不虔君命莫甚于斯望严赐戒督星夜驰速还阙下壬戌诏浚疾速赴行在自是言者稍稍论浚矣浚于是月甲寅奏至今并书之 
　　甲子左文林郎新敕令所删定官孙邦为左朝奉郎充奉使书状官用章谊等奏也 
　　乙丑尚书右司员外郎韩膺胄以亲嫌除直秘阁提点江南东路刑狱公事 皇叔光山军节度使知大宗正事士＜亻褭＞言宁远军承宣使同知大宗正事安定郡王令畤于属为兄乞用故事序位于其下许之自是以为例 
　　丙寅金国元帅府议事官安州团练使李永寿尚书职方郎中王翊辞行赐鞍马器币及其属银帛有差翌日永寿发临安诏通问使章谊等偕行又遣右文殿修撰王伦阁门宣赞舍人王绘送至境上上召伦绘入见而遣之伦绘以正月乙卯受命甲子引对今并书之熊克小历时朝廷馆金使既＜闲＞面所乞事朝廷皆不从于是李永寿等褫气而去按日历去年十一月乙丑馆伴所画一虽有临时讲究之文而今年正月丙辰臣僚上言有云馆伴应用钱物朝廷略不曾裁定尽循承平故事闻巳支费过数万缗如蜡烛一项讣支钱数千缗其他可知则是未尝＜闲＞也克云失实今不取谊等至泗州而伪境以檄来言大金使副已差官引伴赴阙请权留南宋奉使俟旨永寿复移檄宿州接引谊等乃得俱北云据日历此事以二月九日己丑奏到今联书之 翰林学士兼侍读綦崇礼言近者金人议和托言刘豫所请虽敌情叵信然而中原残破民力困瘁不堪驱役豫麟父子特倚金人为重以拒王师如闻金自有故且倦于南牧则议出于豫欲款吾问罪之举延旦夕之命理亦或然今金人遣使先至豫所乃来而所持书輙有封疆之画其为豫计不疑陛下灼见其情报书曲折事理详尽固应夺其狡谋破其奸胆不复敢肆桀骜庶能听顺以定和约然而犹可虑者万一负恃强敌尚怀逆图必欲窥吾境土或恐稽留使人呼敌骑以来邀胁则吾可以不为之备乎今已过防秋且远近传闻通使人情恐便舒缓谓宜申戒沿江将帅明远斥堠防扼险要选练士卒日训于师常如遇敌以为先事之备庶无后悔苟和议遂成亦未可以弛备况今日耶綦崇礼又言陛下惩强敌之侵凌念两宫之阻远不惮卑词以通使屈己以议和上以为宗庙社稷灵长之计下以息海内元元战伐之苦至诚交感外域革心甚盛德也然臣私窃度之陛下郁郁居此忍自卑屈以求成请好岂得巳哉徒以事势未竞国步未移生民未安故为计出此非谓旧事可忘中国可弃敌情可信能恃以久安也然则约和之后便欲高枕而卧得乎仰惟圣意固将大有所为兴起庶政观时俟衅期复旧业不惟苟纾目前之急而巳臣愿陛下坚卧薪尝胆之志励宵衣旰食之勤深诏大臣＜闲＞贤能谨名器明殿最严赏罚申饬百执事之列下至州县之吏各修厥官毋敢媮惰革因循之弊去苟且之习要使人人公心为国诚意在民而无养资尸禄计日待迁之患则众治举矣于是生财积榖缮甲治兵啬用度宽赋敛以实民力汰冗弱精选练以作士气日伸月长假以岁年一旦起而用之则大计可图成功可必也顾惟今日权宜之议所利在此昔周宣内修政事外攘夷狄而越之报吴亦曰十年生聚十年教训兹非陛下之所熟闻者乎 左朝奉大夫主管亳州明道宫陈尧臣贬秩一等尧臣里居以干请为事尝伪造张守雪已奏牍奉御宝依录之以示永康簿左迪功郎李采采折之采俄为李光江东帅幕朱异宣谕浙东言于朝采用是除枢密院计议官仍召见而尧臣令大理劾治狱成当私罪杖故责异以去年正月荐采得旨转官堂察六月甲午尧臣取勘戊申采以新除计议官得旨引对今并系此日 
　　丁卯修武郎合门祗候知复州韩遹进一官兼合门宣赞舍人仍赐钱万缗为军费自襄郢失守安复为极边故录之 
　　戊辰执政奏事因及北方事宜上曰人心国之本也虽有土地若失人心亦不可立国 赐右修职郎洪适朱捄银帛各百匹两捄弁子以父远使得官先是王伦言其不屈故皆恤之时适未冠得监潭州南岳庙 
　　自张浚召还而川狭宣抚处置副使王似卢法原人望素轻颇不为都统制吴玠所惮上闻之己巳赐三人玺书略曰羊祜虽居大府必任王浚以专征伐之图李愬虽立殊勋必礼裴度以正尊卑之分传闻敌境尚列兵屯宜益务于和衷用力除于外患时玠为检校少保位遇寖隆故有是诏辛未左中大夫李大有行尚书左司郎中枢密院计议官钱圻守刑部员外郎左承议郎广南东路转运判官张致远行监察御史 故延康殿学士宋康年夺职追所赠官及致仕遗表恩以御史常同言康年本市井俳优之徒止因蔡京姻党叨窃名位理宜追贬也康年庠孙宣政间为殿中监 
　　壬申武经郎潘永思复为合门宣赞舍人 龙图合直学士许份卒份卒当在去冬俟考 
　　癸酉辅臣进呈张浚奏四川自七月以来霖雨地震盖名山大川久阙降香乞制祝文付下上曰霖雨地震之灾岂非重兵久在蜀调发供馈椎肤剥体民怨所致当修德抚民以应之又何祷乎日历不书浚所系衔熊克小历加宣抚处置使字按浚去年六月已罢宣抚此乃离司后所奏克不考耳 诏临安府四至州郡犯罪合配之人无得配本府俟回銮日如旧 直秘阁知德安府韩之美起复直秘阁通判德安府李恃以守境无虞并进秩 责授左中奉大夫薛昂卒三省检会李邦彦例复特进与遗表恩言者奏昂党附蔡京同恶相济稔成今日艰危之祸陛下不赐窜殛得终牖下巳为厚幸若追复旧官则是误国之臣殁有荣耀非所以示天下也命遂寝寝命在是月戊寅今并书之 是日浚运河以漕运不通故也诏役兵得遗阑物者以十分之四给之河中遗骸听僧徒收瘗数满二百给度牒一道给度牒指挥在壬申遗阑指挥在戊寅是役也用二浙厢军四千余人月余而毕圣政录在三年十一月丙辰盖降旨之日今后日历及会要八年十一月再浚十九年二月又浚乙亥徽猷阁待制知镇江府胡世将试尚书礼部侍郎秘书少监刘岑权刑部侍郎吏部侍郎兼权礼部侍郎郑滋改权刑部侍郎滋移官为刘大中论列事祖 尚书右司员外郎郑作肃直秘阁知常州作肃引疾求去从所请也 降通山县为镇县为盗所掠遗民才二百余家故废之 武义大夫合门宣赞舍人主管江州太平观薛安靖为荣州剌史知全州降授朝散郎李汇添差通判秀州录海州之功也既而二人言无家可归乃各赐会稽田三顷仍蠲其租赋汇除目在此月丙子赐田在二月乙未 左通直郎试太常少卿唐恕卒上以其恬退有守特赠徽猷阁待制赐银帛百匹两官子孙如权侍郎丙子左司谏刘大中言国朝以来革五代之弊中书掌文事密院掌武备文臣除授未有不由中书者近钱圻等除授乃密院直降劄子尚书省止奉枢密院关报而不经由中书门下此何谓也若谓密院属官可以自行除授直降指挥则百司长官皆可以画降圣旨自差官属斜封之事渐不可长伏望申敕三省枢密院自今差除并守祖宗旧制勿复侵紊若直降指挥许承委官司论执施行庶几纪纲不至隳弛按日历去年十一月己亥枢密院行遣内已云关送中书门下省指挥今大中所奏乃云不由中书或是后来改正亦未可知当详考大中又言近来台谏章疏多不行出黜陟赏罚多不分明是非之所以淆乱向背之所以乖违非所以为治也傥台谏之言不合公议则是违众狥私当指谪其非而惩其妄言之罪傥其言合于公议则是论事举职当暴白其言尽理行之不应黾勉而已也如吕颐浩之罪恶公议所不容而罢相之制举皆美词至今远近疑惑党类相扇以摇正论岂非有弹章而不曾降出乎又如李擢迁尚书不旬日间得郡近日潘致尧之罢郎官郑滋改权侍郎士大夫皆莫晓其由是臣僚章疏有无臣不得而知若或有之陛下留中不出不过欲全大臣体貌若大臣不肯行出则是护前饰非畏人议己欲自作人情耳此不可不察也大臣去就如有勋德在人当全体貌可也其他非才冒宠有罪无功招致人言则是负陛下之委任何体貌之有欲望自今除授罢免悉皆明示所以黜陟之由台谏章疏并令付外施行与众弃之庶几赏罚分明有以劝惩非小补也＜锍-釒＞奏上皆嘉纳之日历大中以此月辛未入对丙子二疏行下时朱胜非当国不可否事徐俯在枢府每倨视之大中因入见论席益怀奸固宠全不任责上将罢之故大中以为请 
　　丁丑召江西制置大使赵鼎赴行在将以代席益也鼎守洪都踰再岁戢吏爱民盗贼屏息一方赖之 初知枢密院事张浚行至荆南而镇抚使解潜告乏浚乃以随军金五百两帛三千匹粮万斛畀之又以帛五千给归峡二州至是言于朝时朝廷以度牒计直六万缗付潭鼎州造战舰浚过鼎澧亦以黄金三百两与之 
　　戊寅右武大夫忠州防御使提举台州崇道观杨应诚同主管客省四方馆阁门公事 夜临安火 
　　己卯端明殿学士同签书枢密院事韩肖胄以旧职知温州肖胄与朱胜非议事不合力求去＜锍-釒＞三上乃有是命后三日改提举临安府洞霄宫日历乃肖胄自请然直降旨免谢辞不知何故当考 右迪功郎新监广州寘口场盐税吴伸上＜锍-釒＞讼张浚无罪大略谓浚忠有余而智不足且复辟之功大失地之罪小天下之人所共知之其退保四川敌人卒未能下盖亦浚之功也臣窃见里巷游谈咸曰张浚之来章＜锍-釒＞列上必于失地之外吹毛求疵增其过恶使浚不至则议者必曰慢而不恭有违命之罪至则议者必曰覆军之将有失地之罚非特一二人言之且将群起而攻之必使罪去而后巳臣谓艰难以求未有如浚比者使浚罪去不知谁可继其忠乎望陛下痛察之无使朋党得以快其私无使敌国得以乘其间实宗庙社稷之福天下生灵之幸也按徐梦莘北盟会编伸＜锍-釒＞以正月二十九日上故系于此庚辰尚书省言今岁系大礼年分巳降旨令诸路宪臣依例刬刷上供钱物起发限七月以前到行在尚虑漕臣不用心催督及合桩办州军占吝乞令户部置籍拘催至八月比较欠多去处具宪漕及当职官申省取旨责罚从之 
　　是月秦州观察使熙河兰廓路马步军总管关师古叛降伪齐时师古自武都率选锋军统制李进前军统制戴钺求粮于伪地袭大潭县掩骨谷城叛将慕容洧拔寨遁去师古深入至石要岭忽遇敌兵与战大败师古旋师大潭内怀惭惧遂单骑降贼自此失洮岷之地但余阶成而巳师古之未叛也尝请于朝以为聚兵五年所集二万余众合用粮食惟岷州管下大潭长道两县和籴不多兼宣抚司别无应副委是养赡不足其河里州军师古止据洮岷两州别无出产累年伪地讨粮今则伪地亦无所积因即关外止有师古一军占护要冲若不申明朝廷窃虑缘此逃散若金人知此无粮乘虚而来何以枝梧伏望将阶文州拨隶熙河或只乞两州财赋专一应副或许将川中财榖取拨食用兼师古所管战马不多仍乞支拨川茶付师古于洮岷州界转换战马以壮军声后数月朝廷命宣抚司以阶文二州所入财赋专赡师古一军及应副茶博马而已不及矣朝旨下宣司在今年七月乙亥 
　　建炎以来系年要录卷七十二 

●建炎以来系年要录卷七十三 
　　宋 李心传 撰 
　　绍兴四年二月辛巳朔张浚至潭州时鼎寇杨么既为官军所败其党渐散贼防之甚严邻居失觉者其罪死间有得达官地保甲又利其财而杀之知鼎州程昌＜宀禹＞乃募人能引降者与获级同故降者稍众浚至遂留左朝散郎权枢密院计议官冯楫为荆湖抚谕俾同安抚使折彦质措置招安会岳州进士王朝倚在贼寨脱归自言知贼虚实诏赴都堂审问后数日有旨令王＜王燮＞与彦质招安然贼方恃水出没其所据北达公安西及鼎澧东至岳阳南抵长沙之界春夏耕耘秋冬攻掠跳梁自如未有降意也王朝倚审问在乙酉诏王＜王燮＞等招安在丙戌 诏南班宗室自今并赴台参故事宗室迁官或赴或否至是用御史常同言著为令 
　　壬午广东西漕臣各贬秩一等坐违欠去年上供皆十分之四故也 诏赃罪至死者方籍其资先是右文林郎朱崔玙监处州都酒务坐赃流郡籍其资而田宅不在数审于朝法寺言产业俱合入官然祖宗故事谓犯赃贷配之人乃命申明行下 户部奏令广东提举司支盐本钱二十万缗常平钱五万缗由海道赴行在为大礼费从之 
　　癸未参知政事席益充资政殿学士提举江州太平观先是谏官刘大中既奏其罪前一日殿中侍御史常同入对论益本卢杞之奸邪兼逢吉之险谲初为王黼之客后入蔡京之门陛下略其宿愆欲观后效去岁议遣大臣使金益独以母老为辞近者金使对扬榻前默无一言之助辅臣若此将焉用之至于心术不端力庇邪佞中伤善类阴夺相权盖天资险薄可畏如此望速赐罢黜以慰公论辅臣进呈上曰谏官御史所言臣僚过恶未必皆实然易曰大君有命开国承家小人勿用既审知其小人自当退之也故益遂罢按此日上语为席益设熊克小历既不书所以又并益罢政亦复不书不知何故大中章再上后二日诏益落职奉祠 诏自今诸路州县进奉天申节礼物并置场和买毋得于民间科配仍令刑部立法先是谏官刘大中言自崇宁以前臣僚进奉圣节礼物多是虚表物或不至因崇宁二年发运副使胡师文建言并令前期一月到京自后立定数目期限催督起发臣昨奉使江南闻皆不免科配若军期急切有取于民盖不获已岂有歛百姓怨嗟之物为臣子祷颂之诚其于邱山有何所益如上件金银绢未可捐除即乞严戒州县桩簇官钱和买不得于人户名下科配庶几感召和气增崇圣德故有是命 
　　甲申直龙图阁知临安府梁汝嘉升徽猷阁待制 
　　乙酉签书枢密院事徐俯兼权参知政事 是日军贼檀成犯长杨县荆南镇抚使解潜遣统领官秉义郎合门祗候胡勉捕斩之成本澧州官军后从雷进于慈利县忠翊郎澧州沿边都巡检使雍从善尝与成战成执而磔之至是就戮时群盗田政自襄阳引兵破夷陵潜命知峡州统制策应夔路军马王恪往击之斩其首政宜城人也此以今年七月二十五日宣抚处置司所奏附入后赠从善三官录其家一人五年闰二月己酉丙戌乡贡进士上官公弼特补将仕郎公弼在太学有声工部尚书胡松年与之有笔砚之旧用使金所得恩泽而命之公弼初见绍兴元年 
　　丁亥知枢密院事张浚言荆南府潭筠峡州最系出产箭簳去处已令各计置二三百万赴行在其后浚复言潭州近年采伐殆尽今所用皆自全永武岗商贩而至恐误措准请差损其数从之后请在四月癸巳著此为辛炳言浚事 
　　戊子监察御史明槖宣谕岭南还入见翊日请诣都堂白事许之槖出使一年三阅月所按吏二十有七人三年五月丁卯右修职郎权知保昌县丁宾九月戊辰广西运判王据南恩州司户莫宪章阳春令陈子镇桂阳令马缄权苍梧尉兼令簿李訚右朝奉大夫知连州陈与承直郎知龙水县郑中行忠翊郎权桂阳县赵邦昌十一月戊辰宣教郎知富川县邓公行十二月癸卯右奉议郎权邕州盛外右从政郎权司户陈■右迪功郎司理薛容右迪功郎权石龙令薛鲁十二月戊申摄乐会尉兼令成大顺己酉高安令王允迪荔浦令连希尹权武仙令刘振武缘尉温安宾州推官王泽武仙尉陈述修仁尉熙朝摄宜伦尉兼令杜介之雷州递角场兵马监押黄宗弼并放罢取勘三年九月戊辰通判广州韩僖催勘十二月丙午修武郎知万安军柯光国取勘又知桂州许中已见二年七月辛巳荐士二十人朱敦儒已见三年九月乙巳董弅章杰赵子岩王缙赵奇郑鬲朱倬己见十一月甲戌同日前桂阳令桂阳令马缄权苍梧尉兼令簿李訚右朝奉大夫知连州陈与承直郎知龙水县郑中行忠翊郎权桂阳县赵邦昌十一月戊辰宣教郎知富川县邓公行十二月癸卯右奉议郎权邕州盛外右从政郎权司户陈■右迪功郎司理薛容右迪功郎权石龙令薛鲁十二月戊申摄乐会尉兼令成大顺己酉高安令王允迪荔浦令连希尹权武仙令刘振武缘尉温安宾州推官王泽武仙尉陈述修仁尉熙朝摄宜伦尉兼令杜介之雷州递角场兵马监押黄宗弼并放罢取勘三年九月戊辰通判广州韩僖催勘十二月丙午修武郎知万安军柯光国取勘又知桂州许中已见二年七月辛巳荐士二十人朱敦儒已见三年九月乙巳董弅章杰赵子岩王缙赵奇郑鬲朱倬己见十一月甲戌同日前桂阳令张勉左朝奉大夫知韶州尤深右通直郎通判韶州宋普右奉议郎知南恩州王治海丰令林献材今年正月乙卯右通直郎通判廉州陆畀右朝奉郎新知白州尹植左朝请郎知容州赵子昇左朝奉大夫知昭州邓偲左朝奉郎权广西转运司主管文字王渊右迪功郎广西转运司干办公事连汉夫静江府观察推官韦温辅左儒林郎权临桂丞郭伟并转一官候任满日赴行在凡五使所按吏总七十有九人明槖二十七人刘大中二十人薛徽言十六人朱异胡蒙各八人荐士五十有七人明槖二十人刘大中十六人朱异十二人胡蒙六人薛徽言三人而刘大中所劾多大吏槖大中朱异所举多闻人又薛徽言锐于有为而槖大中数言公私利病惟胡蒙奉承大臣风指此其大略也 
　　己丑左朝奉大夫侯延庆守太常少卿直龙图阁主管临安府洞霄宫苏擕守宗正少卿尚书吏部员外郎陆长民为右司员外郎左奉议郎晏敦复守吏部员外郎左朝奉郎黄祖舜守军器监丞擕颂子祖舜福清人尝从胡安国学自衢州州学教授召见改京官而有是命 龙图阁学士提举江州太平观沈与求知镇江府充浙西安抚使 监察御史明槖奏琼邕郁林诸郡岁调夫数百人为监司帅臣馈荔支诏禁止犯者计赃坐罪辛卯驾部员外郎洪兴祖比部员外郎范振枢密院编修官许世厚并罢坐席益所荐引为御史常同论列也世厚景衡子与兴祖皆吕颐浩所录故同斥之葛立方撰兴祖墓志称因上封事罢去己附见洪拟罢吏部时更湏详考
  </div>
  <div class="pagination">
   <a href="建炎以来系年要录_page21.html">
    上一页
   </a>
   <span>
    ...
   </span>
   <a href="建炎以来系年要录_page17.html">
    17
   </a>
   <a href="建炎以来系年要录_page18.html">
    18
   </a>
   <a href="建炎以来系年要录_page19.html">
    19
   </a>
   <a href="建炎以来系年要录_page20.html">
    20
   </a>
   <a href="建炎以来系年要录_page21.html">
    21
   </a>
   <span class="current-page">
    22
   </span>
   <a href="建炎以来系年要录_page23.html">
    23
   </a>
   <a href="建炎以来系年要录_page24.html">
    24
   </a>
   <a href="建炎以来系年要录_page25.html">
    25
   </a>
   <a href="建炎以来系年要录_page26.html">
    26
   </a>
   <a href="建炎以来系年要录_page27.html">
    27
   </a>
   <span>
    ...
   </span>
   <a href="建炎以来系年要录_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
