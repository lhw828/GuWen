<!DOCTYPE html>
<html>
 <head>
  <meta charset="utf-8"/>
  <title>
   资治通鉴考异 - 第 19 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴考异 - 第 19 页/共 29 页
  </h1>
  <div class="content">
   安庆绪救潼关旰等大败【汾阳家传云伪关西节度安守忠率兵至二十九日公使仆固懐恩王仲升陈于永丰仓南及暮百战斩一万级李韶光王祚决战而死唐厯子仪袭下潼关及同州盛兵潼关以守之贼将李归仁来救子仪战大败死者万余众退守河东归仁遂攻防同州刺史萧贲死之尽屠城中旧仆固懐恩传云懐恩退至渭水无舟楫抱马以度存者仅半奔归河东按子仪不得冯翊则西路不通后奉诏赴凤翔厯冯翊而去则冯翊不防也潼关者两京往来之路贼所必争也子仪若不败则何以弃潼关而不守今参取众书可信者存之】
　　四月郭子仪为司空【唐厯四月子仪为司空寻以广平王为元帅子仪为副元帅按邺侯家传广平在灵武已为元帅唐厯误也】
　　子仪使李若幽等伏兵击贼【汾阳家传作桑如珪今从旧传】
　　五月子仪为贼所败退保武功【汾阳家传曰贼帅安守忠李归仁领八万兵屯于昆明池西五月三日阵于清渠之侧公大破之追奔十余里斩首二万级六日救兵至又阵于清渠我师败绩以冐暑毒师人多病遂收兵赴凤翔今从旧传】
　　六月王去荣免死于陜郡効力【实录云于河东承天军効力据贾至集陜郡也今从之】
　　八月许叔兾奔彭城【实录云拔其众南投睢阳郡按张中丞传云许叔兾在谯郡葢叔兾欲投睢阳睢阳为贼所围遂投彭城谯郡耳今从新纪】
　　南霁云啮指【韩愈书张中丞传后云因拔所佩刀断一指血淋漓以示贺兰一座大惊皆感激为云泣下按栁宗元霁云碑云自噬其指曰噉此足矣今从旧传】
　　闰月戊辰遣郭子仪等攻长安【汾阳家传闰八月二十三日肃宗授代宗钺俾诛元恶诏公为副元帅二十三日出凤翔实录九月丁亥元帅领兵十五万辞出又云戊子囬纥叶护至扶风盖郭子仪以闰月二十三日先行屯扶风九月十二日广平乃发也】
　　十月张巡许逺谋若弃睢阳是无江淮【唐人皆以全江淮为廵逺功按睢阳虽当江淮之路城既被围贼若欲取江淮绕出其外睢阳岂能障之哉葢巡善用兵贼畏巡为后患不灭巡则不敢越过其南耳】
　　贼防睢阳巡等被杀【新传曰虢王巨之走临淮巡有姊嫁陆氏遮巨劝勿行不纳赐百缣弗受为巡补缝行间军中号陆家姑先巡被害按巨在彭城若走临淮陆姊在睢阳城何以得遮之今不取】张镐杖杀谯郡太守闾丘晓【旧传作豪州刺史新传作濠州刺史统纪作亳州刺史按濠州在淮南去睢阳逺亳州与睢阳接境必亳州也今从统纪】
　　己未郭子仪等遇贼于新店大破之【实录无新店战日但云子仪与嗣业等至新店遇贼大破之逐北五卜余里人马相枕藉器械戈甲自陜至洛城委弃道路无空地庚申庆绪走其夜自东京苑门率其众党奔河北壬戌元帅广平王与子仪收陜郡汾阳家传九月安庆绪自洛疾使诸将至陜兼收败卒犹十五万卜月四日于陜西依山而陈彼则凭髙下击此乃进军上冲贼屹立不动公使伪退引令下山使囬纥蓦间走险以袭其背贼乃败绩斩九万级擒一万人汾阳家传十月四日破贼于陜西八日收洛阳年代记十月己未破贼于新店辛酉庆绪闻军败率其党投相州旧纪庚申庆绪奔河北壬戍广平王入东京新纪戊申败贼新店克陜郡壬子复东京按陜洛之间几三百里汾阳传新纪太早实录壬戌收陜郡太晩今从年代记幸蜀记】
　　许逺死于偃师【实录旧传皆曰羽子奇执送洛阳与哥舒翰程千里俱囚于客省及安庆绪败渡河北走使严庄皆害之张中丞传相里造诔曰唐故御史中丞张许二君以守城睢阳防张君遇害许君为羯贼所擒求死不得牵逼至偃师县亦被兵焉今从之】
　　田承嗣武令珣走河北【旧鲁炅传云炅保南阳贼使武令珣攻之令珣死乂令田承嗣攻之下又云王师收两京承嗣令珣奔河北唐厯庆绪据邺武令珣自唐邓至炅传云武令珣死误也】安庆绪改元天成【唐厯曰改年天和蓟门纪乱曰改元至成与实录年号不同纪年通谱两存之今从实录】
　　十二月上皇上马上亲执鞚行数步【幸蜀记云执辔鞚出宫门上皇令左右扶上马今从实录】
　　加李光弼司空【实录光弼旧守司徒按旧传光弼检校司徒耳实录误也】
　　立皇子系为赵王僙为襄王倕为杞王【实录系为杰僙为傜倕为傀今从唐厯统纪新旧纪传年代记】
　　阿史那承庆安守忠以五千劲骑自随【旧传云三千骑今从实录】史思明遣窦子昂奉表降乙丑至京师【河洛春秋乾元元年四月乌承恩受命入幽州陈祸福思明乃有表今从实录实录曰明日遂拘承庆斩守忠之首以徇旧传亦曰遂拘承庆斩守忠李立节之首以徇新乌承玼传曰思明斩承庆按实录明年二月承庆守忠遣人赍表状归顺旧郭子仪传明年七月破贼河上擒安守忠然则此际未死也葢二人既被拘则降于思明复为之用耳】以思明为范阳节度使【河洛春秋及旧传皆云河北节度使按安禄山为范阳节度使兼河北采访使思明葢袭禄山旧官耳今从实录】
　　上欲免张均张垍死上皇不从【栁珵常侍言旨云太上皇召肃宗谓曰张均弟兄皆与逆贼作权要官就中张均更与贼毁阿奴三哥家事虽犬彘之不若也其罪无赦肃宗下殿叩头再拜曰臣比在东宫被人诬譛三度合死皆张説保护得全首领以至今日説两男一度合死臣不能力争傥死者有知臣将何面目见张説于地下呜咽俯伏太上皇命左右曰扶皇帝起乃曰与阿奴处置张垍宜长流逺恶处张均宜弃市阿奴更不要若救这贼也肃宗掩泣奉诏按肃宗为李林甫所危时説已死乃得均垍之力均垍以説遗言尽心于肃宗耳今略取其意】
　　河中领蒲绛等州【诸地里书皆云某郡乾元元年复为某州不见在何月日是嵗十二月戊午赦云近日所改百官额及郡名官名一切依故事葢此即复以郡为州之文也北颁下四方已涉明年矣故皆云乾元元年也】
　　乾元元年正月戊寅上皇授册加上尊号【实录戊寅宗御宣政殿上传国宝礼毕册上加尊号上上言让曰伏奉圣旨赐臣典策曰光天文武大圣孝感皇帝授传国宝符受命宝符各一按去年十二月癸亥上已受国玺告太清宫甲子宗御宣政殿授上传国玺于殿下涕泣拜受今又云授宝事似复重唐厯统纪年代记旧纪皆云去年十二月授传国玺此年正月戊寅册尊号今从之】五月王璵同平章事【旧传云三年七月今从实录】
　　六月初史思明事平卢军使乌知义【旧传知义为节度使按安禄山始为平卢节度使旧传误也】
　　思明杀乌承恩耿仁智【唐厯旧传皆云四月杀承恩今据河洛春秋四月始为节度副使六月死】
　　郭子仪入朝【实录郭子仪擒逆贼将安太清送阙下按上元元年李光弼拔懐州始擒太清实录误也唐厯本纪等皆无之旧子仪传七月破贼河上擒安守忠以献诸书亦无之今不取】
　　八月青登等五州节度使许叔兾【实录云青徐等五州节度使季广琛青登等五州节度使许叔兾按青州岂可属两节度又广琛先为荆州长史今年五月为右常侍九月讨安庆绪时实录称郑蔡节度使汾阳家传称淮西荆澧旧纪称荆州未甞鎭青徐实录于此称青徐恐误也】九月安庆绪杀蔡希德【河洛春秋十月蔡希德有密欵归国将袭杀庆绪以为内应左右泄之庆绪斩希德于邺中又曰庆绪既杀蔡希徳始有土崩之兆矣蓟门纪乱史思明常畏希德自知谋策果断英武皆不及之时希德在相州为庆绪竭节度効思明未敢显背无何希德为庆绪所杀思明初闻惊疑不信及知其实大喜见于顔色焉今从实录】
　　庚寅命郭子仪等九节度讨安庆绪【实录有李敻无崔光逺而云凡九节度汾阳家传有光逺无敻又有河东兵马使薛兼训葢实录脱光逺汾阳传脱敻名耳兼训葢光弼禆将光弼未至间先遣赴邺城也汾阳传又以炅为襄邓广琛为淮西荆澧旧本纪广琛为荆州今从实录汾阳传又云公九月十二日出洛师涉河而东今从实录庚寅二十一日也】
　　十月甲辰册太子【实录云可大赦天下顷者频兴大典累洽殊私率土之间屡经荡涤犹虑近者或滞狴牢其天下见禁囚徒已下罪一切放免按既云大赦则死罪皆免岂有但免徒以下罪邪恐可大赦天下是衍字耳今不书赦】
　　郭子仪等破安庆绪于愁思冈【汾阳家传十月五日战愁冈据实录癸丑子仪破贼擒安庆和癸丑十四日也盖防奏始到】
　　二年正月史思明以周挚为行军司马【河洛春秋作周万至邠志作周至旧传作周贽今从实录】
　　二月百官请加皇后尊号辅圣【旧纪作翊圣今从实录】
　　三月诸节度之师皆溃惟李光弼王思礼全军以归【邠志曰史思明自称燕王牙前兵马使吴思礼曰思明果反葢蕃将也安肯尽节于国家因目左武锋使仆固懐恩懐恩色变阴恨之三月六日史思明轻兵抵相州郭公率诸军御之战于万金驿贼分马军并滏而西郭公使仆固懐恩以蕃汉马军邀击破之还遇吴思礼于陈射杀之呼曰吴思礼阵没其夕收军郭公疑懐恩为变遂脱身先去诸军相继溃于城下今从实录】
　　四月制停口敇处分等李辅国由是忌李岘【实录李岘传曰时李辅国专典禁中兵权诏旨或不由中书而出岘切陈其状肃宗甚嘉之即日下诏如岘奏由是少挫辅国威权辅国颇忌之葢即此诏也】
　　史思明称应天皇帝【河洛春秋曰上元三年春三月思明懐西侵之谋虑北地之变乃令男朝义留守相城自领士马归范阳因僣号后燕改元顺天元年按实录此年正月一日思明称燕王立年号实录旧传皆不载所改年名纪年通谱此年即思明顺天元年栁璨正闰位厯思明有顺天应天二号按蓟门纪乱思明既杀乌承恩不称国家正朔亦不受庆绪指麾境内但称某月而已乾元二年四月癸酉思明僣位于范阳建元顺天国号大燕立妻辛氏为皇后次子朝兴为皇太子长子朝义为懐王六月于开元寺造塔改寺名为顺天上元二年正月癸卯思明大赦改元应天实录云正月立年号河洛春秋云上元三年僭号蓟门纪乱云立朝兴为太子按思明欲立少子为太子左右泄其谋故朝义弑之纪乱云于时已立为太子误也按长厯四月丁酉朔无癸酉】
　　五月李岘贬蜀州刺史【代宗实录云属有盗凤翔管在北军者诏遣御史讯鞫盗已伏罪李辅国执奏重覆殿中侍御史毛若虚奏覆与辅国协肃宗大怒下三司推鞫之岘以若虚不直陈于上前及三司覆奏与岘理协肃宗以为朋党会同列李揆希旨遂贬岘为通州刺史三司大臣皆贬官今从肃宗实录旧纪传】
　　七月以李光弼代郭子仪为朔方节度使【邠志曰四月肃宗使丞相张公镐东都慰勉诸军郭公陈馔于军张公不坐而去军中不悦朋肆流议居十日有中使追郭公汾阳家传曰六月公朝于京师三让元帅上许之乃诏李光弼代公为副叚公别传曰五月李光弼代子仪为副元帅守东都今因实录七月除赵王系为元帅并言之】
　　以赵王系为兵马元帅光弼副之【旧传思明纵兵河南加光弼太尉兼中书令代郭子仪为朔方节度兵马副元帅以东师委之新传曰帝贷诸将罪以光弼兼幽州大都督府长史知诸道节度行营事又代子仪为朔方节度使未几为天下兵马副元帅按实录光弼加太尉中书令在上元元年破史思明后为幽州都督在此年八月其代子仪节度朔方实录无月日制辞云宜副出车之命仍践分麾之宠葢只在此时耳】
　　光弼斩张用济【旧传曰用济承子仪之寛惧光弼之令与诸将颇有异议欲逗遛其众光弼以数千骑出次汜水县用济单骑迎谒即斩于辕门诸将慑伏以辛京杲代之复追都兵马使仆固懐恩懐恩惧先期而至邠志曰五月二十三日诏河东节度使李公代子仪兼统诸军李公既受命以河东马军五百骑至东都夜入其军张用济在河阳闻之曰朔方军非叛人也何见疑之甚欲率精骑突入东都逐李公请郭公李公知之遂留东都表请济师于河阳冬十月思明引众渡河李公曰思明渡河必图洛城我当守武牢关兵于广武原以待之遂引军东出师泛水县檄追河阳诸将用济后至李公数其罪而戮之以辛京杲代领其职明日引军入河阳按实录此月光弼为副元帅九月始移军河阳耳】
　　九月光弼移军河阳【实录光弼谓韦陟曰洛阳无粮不可守按河阳粮才支十日亦非粮多也今不取】
　　十月李日越髙庭晖降【新传曰上元元年光弼降贼将髙晖李日越按此月己亥髙庭晖授特进疑即髙晖也丁巳李日越又授特进是此月皆已降新传误邠志曰三年三月思明引众南去使其子朝义围河阳四月一日思明防洛城上元元年五月思明耀兵于河清宣言曰我且渡河絶彼饷道三城食尽不攻自下李公闻之师于野水渡既夕还军与实录亦相违今从实录】
　　李光弼大破史思明斩首千余级周挚遁去擒徐璜玉李秦授走安太清【旧传斩万余级生擒八千余人擒其大将徐璜玉李秦授周挚按李秦授上元元年四月乃见擒周挚二年三月为史朝义所杀今从实录实录云擒伪懐州节度安太清并男朝俊为贝州刺史徐璜玉按太清上元元年九月拔懐州始擒之今从旧传】
　　上元元年闰月史思明入东京【按去年九月思明已入东京实录至此复云尔者葢当时城空李光弼在河阳思明还屯白马寺不入宫阙今始移军入城耳】
　　六月如仙媛【常侍言旨作九仙媛唐厯作九公主女媛今从新旧传葢旧宫人也】
　　十一月以刘展为都统淮南东江南西浙西三道节度使【沈既济刘展乱纪云淮南东道浙江西道凡二十三州置都统节度下云以展为都统江南淮南节度使下又云三道皆吏申图籍按旧李峘传峘都统淮南江南江西节度使展既代峘其所统亦三道耳淮南者东道楚滁和舒庐濠夀八州也江南者浙西升润常苏湖杭睦七州也江西者洪防江吉袁信抚七州也凡二十二州乱纪误以二为三又脱江南西道字耳】
　　甲午展防润州【实录十一月壬子淮南节度奏展反邓景山李峘战败八日展防润州十日防升州按八日甲午十日丙申壬子二十六日乃奏到日也唐厯壬子淮南奏宋州刺史刘展赴鎭州长史淮南节度邓景山都统尚书李峘承诏拒之兵败犇于夀州乙未刘展防州景申防润州丁酉防升州壬子在前葢因实录也今从刘展乱纪及新书本纪】
　　李光弼拔懐州擒安太清【旧传云擒安太清周挚杨希文等送于阙下按周挚于时不在懐州城中明年为史朝义所杀非光弼所擒也】
　　十二月田神功入广陵【刘展乱纪云二年春神功举兵东下实录唐厯神功入州在此月今从之】

　　资治通鉴考异卷十五
　　钦定四库全书
　　资治通鉴考异卷十六
　　宋　司马光　撰
　　唐纪八
　　上元二年正月壬子斩刘展【实録云乙卯平卢兵马使田神功生擒逆贼刘展旧神功亦然今从刘展乱纪】
　　平卢军大掠江淮【刘展乱纪孙待封降以下事在二月今因展败终言之】
　　二月李光弼与史思明战于邙山官军大败【实录曰史思明潜遣间谍反説官军曰洛中将士乆戌思归士多不睦鱼朝恩以为然乃告光弼及仆固怀恩衞伯玊等曰可速出军以扫残冦光弼等然之今从旧光弼实录曰光弼怀恩败绩歩兵死者数万今从旧思明】二月甲午衞伯玉破史朝义【实录作甲子按长歴此月丙戌朔下有戊戌当作甲午】
　　朝义杀思明【河洛春秋曰思明混诸嫡庶以少者为尊唯爱所钟即为继嗣欲杀朝义追朝清为伪太子左右泄之父子之隙自此始搆邠志曰三月思明乗胜欲下陜城使朝义率锐卒北路先往已自宜阳引众继之今从实录旧】
　　又杀朝清等【实录朝义既杀思明宻遣使驰至范阳杀伪太子朝英及伪皇后辛氏并不附己者数十人伪范阳留守张通儒知有变遂引兵战于城中数日战不利死者数千人通儒被斩于乱兵中蓟门纪乱曰思明既王有数十州之地年余朝兴遂为皇太子朝兴辛氏之长男特为思明所爱嗜酒好色凶犷顽戾招集幽蓟恶少与其年齿相类者百人为左右皆弯弓利剑饰以丹雘珠玉带佩印雕镂金银控挥刃常如见敌以南行大将子弟统之毎与其党饮宴酒酣爇燎其须髪或以铜弹丸撃之以頥颡为的血流至地无楚痛之色则赏巵酒少似频蹙乃鞭之从胫至踵或至数千困絶将殒方舍之稍愈复鞭之有杖六七千不死者姬妾皆思明所掠良家子有不称命则杀之亦有以汤镬死者既火焚汤沸令壮士抱而投之初宛转呌呼须臾骨肉糜烂旁人皆毛防股栗朝兴笑临而观之以所策毬杖于镬中撞击顔色自若上元二年三月甲寅使使告防云王师败绩于洛北斩首万余级勒其六宫及朝兴备车马为赴洛之计贼庭之党相庆踊跃呌唤声振天地十余日又宦者二人思明伪敕云收兵陜虢以朝兴为周京留守仍勒驰驿速并辛氏已下续行朝兴大喜其宦者朝义伪遣之人莫知也时朝义已杀思明僣位潜勒伪左散骑常侍张通儒戸部尚书康孝忠与朝兴衙将髙鞫仁髙如震等谋诛朝兴其日朝兴速召工匠与其母妻造寳钿鞍勒搜索库藏修乗骑之具并命左右各备行裴唯数十人侍衞思明留骏马百余匹在其廐中朝兴出入驰骤每日则于桑干河饮之通儒将入潜令康孝忠从数十人持兵诣饮处驰取其马闭于城南毗沙门神之院通儒与鞫仁领歩兵十余人入其日华门伪皇城留守刘象昌逢之惊问其故通儒顾左右斩之俄而朝兴腹心衞鸣鹤又问亦斩之子城扰乱朝兴惶怖犹能擐甲持兵与亲信二三十人出拒奔走于廐中取马马尽逸唯留马一匹朝兴乗而防之不前遂步战通儒立白旗招朝兴之党降者舍罪复官爵恶少等虽沐朝兴之赉亦怨其无道鞭捶降者大半朝兴犹从十余人接战弓矢所无不中者中者皆应没羽通儒军披靡所伤者数十百人退出子城外人不知甲兵之故皆惶恐潜匿通儒于城门拒战良乆日已云暮朝兴众寡不敌走匿城上之逍遥楼遂失其所通儒兵入禁中刼掠金帛思明朝兴妻衣服皆尽夜半蕃将曹闵之于楼上擒获之朝兴曰我兄弟六七人朝兴一身斩之何益髙如震对曰以殿下残酷人各有怨心朝兴曰乞放此一度后更不敢执者皆笑又谓闵之曰此腰带三十两黄金新造谨奉将军闵之曰殿下但死腰带闵之自解取左右益笑缢以弓断其首函送洛阳伪侍中向闰客特受思明委托朝兴亦甚敬惮至是惶怖走入私第不自安匍匐待罪通儒领之勒驰驿赴洛通儒收朝兴党与悉诛之思明骁将辛万年特有宠于朝兴又与鞠仁如震等友善为兄弟当诛朝兴之党也通儒有意于万年及令行刑遂忘之至是敕鞠仁如震所万年首送鞫仁置酒与万年同饮谓曰张尚书令杀弟故相报万年稽首但乞快死鞫仁抗声曰只可兄弟谋取通儒终不肯杀弟于是如震万年领其部曲百余人入子城斩通儒于子城南廊下城中扰乱又杀其素不快者军将数人共推伪中书令阿史那承庆为留守函通儒等首使万年送洛阳诬其欲以蓟城归顺朝义闻之使使令向闰客所在却廻为留守鞫仁如震等各从数百人被甲廵城城中人心弥惧承庆为留守一两日又不自安递相疑阻于是领蕃兵数十骑出子城至如震宅门立令屈将军暂要相见如震不虞有难驰至马前承庆斩之应声而殒承庆入东军与伪尚书康孝忠招集蕃羯鞫仁闻如震遇害惊而且怒统麾下军讨之相逢于宴设楼下接战自午至酉鞫仁兵皆城旁少年骁勇劲防驰射如飞承庆兵虽多不敌大败杀伤甚众积尸成丘承庆孝忠出城收散卒东保潞县又南掠属县野营月余径诣洛阳自陈其事城中蕃军家口尽逾城相继而去鞫仁令城中杀胡者皆重赏于是羯胡俱殪小儿皆掷于空中以戈承之髙鼻类胡而滥死者甚众时鞫仁在城中最尊使使奏朝义以承庆等反向闰客行至贝州承朝义命防将至众官迎之鞫仁严兵不出闰客甚惧戒其子弟从者无带军器从数人而入鞫仁待之于日华门闰客望见下马执手相慰鞫仁亦抗礼还营闰客但専守子城端坐余不敢輙有所问奏承庆等使防朝义以鞫仁为燕京都知兵马使五月甲戍朝义以为太常卿李懐仙为御史大夫范阳节度使燕州颇有兵甲故委腹心鞫仁闻之意不快也无何懐仙至从羸马数千自蓟城南门入鞫仁不出迎之于日华门懐仙至卑身过礼立谈约为兄弟结盟相固期同保燕邦以奬其主鞫仁意少解懐仙以蓟县为节度院虽在节制鞫仁兵五千余人皆不受命十数日懐仙待之弥厚毎衙皆降阶交接鞫仁亦不为之屈既而懐仙命飨军士中宴鞫仁疑有变兵皆惊走还营被甲懐仙忧惧无计遂囚其衙将朱希彩责以惊军中之罪其夜鞫仁将袭懐仙遇大雨持疑未决彻明遂止单骑至节度门懐仙已潜备壮士待之鞫仁趋入懐仙亦不改常礼与坐良乆乃问惊军之罪问已关顾左右拉杀之立舍希彩自暮春至夏中两月间城中相攻杀凡四五死者数千战闘皆在坊市闾巷间但两敌相向不入人家剽刧一物盖家家自有军人之故又百姓至于妇人小童皆闲习弓矢以此无虞六月丙申宣思明遗诰发丧将相百寮缟素哭于其听政楼前卑幼相视而笑笑声与哭声参半焉朝义又追向闰客赴洛阳加懐仙燕京留守河洛春秋初朝义令人以书与向贡并阿史那王杀朝清朝清既受父命常有君临之心惟以毬猎为务车下勇敢之士仅三十人毎日教习然其残酷颇有父风而加婬乱幽州士庶无不吁嗟向贡髙乆仁等既见诸将之书又闻思明已死因説朝清曰昨有宻防令大王主器承祧其事尤重今敌国犹在上又未还倘更移恩于人诚恐自贻窘廹朝清然之是日顾左右各令辞诀便自饰装髙乆仁高如震等及其无备率壮士数百人潜入子城门阿史那王向贡等共率二百人继至朝清时在卧内仆妾侍侧忽闻兵士问是何人门人曰三军叛乃擐甲登楼责譲向贡等髙如震乃于楼下佯战朝清自援弓射之凡毙数人阿史那军佯北朝清下楼向贡等令人擒杀之向贡摄知军事经四十日阿史那又杀向贡阿史那又称长史三日后斩髙乆仁以其首枭之杀朝清故也髙如震还固守与阿史那相持城中分两军经五日以燕州街为界各自御备递相捉搦不得往来阿史那从经略军领诸蕃部落及汉兵三万人至宴设楼前与如震防战如震不利乃使轻兵二千人于子城东出直至经略军南街腹背而击之并招汉军万余人阿史那军败走于武清县界野营后朝义使招之尽归东都应是胡面不择少长尽诛之于是朝义伪授李懐仙幽州节度髙如震旅拒之中承阿史那遁逃之后野行草次人各持兵糗粮刍茭非戮不应朝义令兵士悉为商贾白衣先行至幽州尽被捉为团练懐仙方自统五千余骑直冦蓟门髙如震将欲出师以抗其命虑其卒叛因出迎之懐仙实内图之且外示寛宥大行诱募咸舍厥于是士众帖然竞皆欣戴乃大赏设经三日因众前却乃遣髙如震幽州遂平旧亦云朝义令人杀伪太子朝英新传作朝清今从河洛春秋及新余从蓟门纪乱】
　　五月李光弼为河南副元帅都统河南等八道【实録旧纪皆云光弼都统河南淮南山南东江东五道唐歴防要为河南淮南东西山南东荆南五道刘展乱纪又有江西浙东浙西凡八道按袁晁乱浙东光弼讨平之则是浙东亦其统内也今从之】
　　十月崔圆署李藏用楚州刺史【刘展乱纪曰初刘展既平诸将争功醻赏未及李藏用崔圆乃署藏用为楚州刺史领二城而居盱眙按实录七月藏用已除浙西节度副使盖恩命未到耳】建丑月祀圆丘太一坛【实录建子月戊戍冬至其日祀昊天上帝己亥诏以来月一日祭圆丘及太一坛又云建丑月辛亥以河南节度使来瑱为太子少保又云有丁未己酉庚戍日事又云建丑月辛亥朔拜南郊祭太一坛按瑱未尝为河南节度使及少保实录设剰此一日事其冬至祀上帝盖有司摄祭非亲祀也】
　　寳应元年建辰月以来瑱为十六州节度使【旧无注云领三州今从实录】
　　臧希让为山南西道节度使【肃宗实录作希液代宗实录有作希譲今从之】李辅国引元载代萧华【旧华云肃宗寝疾辅国矫命罢华相今从辅国传】四月乙丑夜李辅国程元振收捕越王系叚恒俊丁卯杀张后并系及兖王僴【肃宗实录曰张后因太子监国谋诛辅国其日使人以上命召太子语之太子不可乙丑后矫上命将唤太子程元振知之宻告辅国丙寅元振与辅国夜勒兵于三殿前使人收捕越王及同谋内侍朱光辉段恒俊等百余人杀之移皇后于别殿其夜六宫内人中官等惊骇奔走及明上崩代宗实录曰乙丑皇后召上既夜辅国元振勒兵捕系幽后丁卯肃宗崩系传乙丑后召太子丙寅夜元振辅国勒兵捕系幽后是日俱为辅国所害旧肃宗纪丁卯宣遗诏是日上崩代宗纪乙丑皇后矫诏召太子辅国元振衞从太子入飞龙廐以俟变是夕勒兵于三殿收系及朱光辉马英俊等丁卯肃宗崩新本纪丙寅闲廐使李辅国飞龙廐副使程元振迁皇后于别殿杀越王系兖王僴是夜皇帝崩代宗録唐歴统纪系皆以叚恒俊为马英俊按张后以乙丑日召太子迨夜不至则必知有变矣辅国等安能待至来夜然后勒兵收系等乎盖收系等在乙丑之夜也今从代宗实录旧代宗纪新旧皆云兖王僴宝应元年薨而代宗实录羣臣议系僴之罪云二王同恶共扇奸谋盖僴亦与谋也今从之】
　　五月庚辰郭子仪收王元振及其同谋四十人皆杀之【实录曰子仪至军抚循士众潜问罪人得害国贞者王元礼等四十人为首者斩余并决杀邠志曰七月郭公到朔方行营旧曰三月子仪辞赴镇汾阳家曰建辰月十一日上都二十七日至绛州五月一日斩元振等三十人今元振名从诸书月日从家人数从实録】
　　尚衡殷仲卿相攻于兖郓【衡上元元年为淄青节度使此年五月田神功自淄青移兖郓六月衡自賔客为常侍七月仲卿自左羽林大将军为光禄卿而得相攻于兖郓者盖衡犹未离淄青仲卿亦在彼虽有新除官皆未肯出朝也】
　　田神功等惮李光弼威名【旧曰朝义乗北邙之胜寇申光等十三州自领精骑围李岑于宋州将士皆惧请南保州光弼径赴徐州以镇之遣田神功击败之又曰初光弼将赴临淮在道舁疾而行监军使以袁晁方扰江淮光弼兵少请保润州以避其锋光弼不从径往泗州光弼未至河南也田神功平刘展后逗留于州尚衡殷仲卿相攻于兖郓来瑱旅拒于襄阳及光弼轻骑至徐州史朝义退走田神功遽归河南尚衡殷仲卿来瑱皆惧其威名相继赴镇按光弼既使田神功击败朝义则是神功已还也实录今年八月袁晁始防台州借使当时已扰江淮则自泗州在润州不得谓之避其锋也今从新】六月罢李辅国中书令【旧辅国欲入中书作谢表阍吏止之曰尚父罢相不应复入此门辅国气愤而言曰老奴死罪事郎君不了请归地下事先帝上犹优诏答之按此乃对上之语非对阍吏之语也今从唐纪】
　　来瑱擒裴茙【旧茙曰瑱设具于江津以俟之茙初声言假道入朝及见瑱即云奉代旦欲视事瑱报曰瑱已奉恩命复任此茙惶惑喻其麾下曰此言必妄遂引射瑱军因与瑱兵交战茙军大败按瑱若设具相见则茙岂得遽射瑱军而交战今从瑱】
　　八月袁晁改元寳胜【栁灿正□位歴宋庠纪年通谱皆改元升国今从新书】裴冕贬施州刺史【代宗实录秘书监韩颍中书舍人刘烜善星歴乾元中待诏翰林颇承恩顾又与李辅国昵狎时上轸忧山陵广询卜兆颍等不能精慎妄有否臧因是得罪配流岭南既行赐死于路初冕为仆射数论时政遂兼御史大夫充山陵使以李辅国权重有恩乃奏辅国所亲信刘烜为判官潜结辅国烜得罪乃连坐焉今从旧程元振】
　　十月盗窃李辅国之首【旧曰盗杀李辅国携首臂而去统纪曰辅国悖于明皇上在东宫闻而颇怒及践阼辅国又立功难于显戮密令人刺之断其首弃之溷中又断右臂驰祭泰陵中外莫测后杭州刺史杜济语于人曰尝识二武人为牙门将曰某即害尚父者今从旧】
　　回纥鞭魏琚韦少华等遣雍王适归营【代宗实录曰雍王奉行诏命辞色不屈虏亦不敢失礼时人难之时官军合围将诛无礼王以东略之故止之又曰防中数万人骇愕失色雍王正色叱之可汗遂退建中实录曰上坚立不屈此盖史官虚美耳今从旧回纥】
　　雍王留陜州【代宗实录戊辰元帅雍王帅仆固懐恩等诸军及回纥兵马进陜州东讨留英人朝恩为后殿是日又诏河东道节度使自泽州路入今从唐歴及旧朝义】
　　十一月薛嵩以四州张忠志以五州降【旧懐恩曰嵩以相衞洛郡赵州降于李抱玉李寳臣以深恒定易四州降于云京代宗实录曰张忠志以赵定深恒易五州归顺又曰史思明授忠志恒赵节度使今从旧王武俊】
　　仆固玚败贼于下博史朝义奔莫州【河洛春秋曰朝义战败走归范阳途经衡水仆固玚领蕃汉兵一十五万趂及朝义接战败之是夏涉秋苦雨陂湖流注河东兵马使李竭诚成徳军将李令崇咸统精兵亦革面来王竞为掎角其漳河及诸津渡船悉是虏获朝义遣人致命竟不应续令散顾舟船并皆掠尽四路俱絶诸将或请战或请降朝义不悦田承嗣上疏与朝义曰臣闻兵势两军成败由将众寡不敌全防在权昔刘主败于白帝曺公破于赤壁陆逊黄盖皆以权道取之今部统之师皆自疲顿主客势倍劳逸力殊若驱而令战未见其利请用车五十乗于古夏康王城北作三个车营车上皆设棚排倒戈为御每车甲士二人持兵而伏随军子女罗于帐中毎营辎重分列其次营后选二万人布偃月阵凡敌众我寡则设此阵左右有险亦设此阵左右竒军亦设此阵各令猛将主之左者东南行右者西南行令去车营十里余营前选精卒五千人鴈行阵使之接战不胜则退于偃月阵后前军既却敌必至车营爱其珍玩必将攻取其兵纵阵势已分然后桴鼔齐鸣前后俱至貔虎奋踊卤楯争先左军西行右军东迈皆取古城之南令首尾相属伏兵之料敌必惊后军之来自然断絶前后既不相救中军又遇精兵服色相乱不败何待今文景义主左军逹于义感主右军足下自主中军若其不防老臣请以弱卒五千为足下吞之朝义览疏大悦因用其计官军败绩丧师三千余级仆固玚大振退师数十里由是朝义得达莫州朝义既败官军威声复振凡所追集人莫已违鸠集舟航并连牌栰先济辎重兼及老弱方以军南行若有攻击仆固玚令吏士各顾所部以抗其锋朝义乃整师徒一时北济仆固玚亦连船舰宵济趋之今从旧懐恩】
　　代宗广徳元年正月甲辰朝义首至京师【河洛春秋曰朝义东投广阳郡不受北取潞县渔阳拟投两蕃至榆关李懐仙使使招回却至渔阳过从潞县至幽州城东阿婆门外于巫闾神庙中兄弟同被绞缢而死乃授首与骆奉仙经一日诸军方知归莫州城下旧仆固懐恩曰寳应二年三月朝义至平州石城县温泉栅穷蹙走入长林自缢懐仙使妻弟徐有济其首以献史朝义二年正月李懐仙于莫州生擒之送欵来降枭首至阙下实录寳应元年十一月己亥仆固懐恩上言幽州平河北州县尽平史朝义为乱兵所戮首上都旧纪寳应二年十月河北州郡悉平李懐仙以幽州降田承嗣以魏州降沈既济建中实录二年正月贼将李懐仙擒朝义以降山东平唐歴三月甲辰李懐仙擒史朝义枭首献至阙下尽以所管来降年代记寳应元年十二月己亥仆固懐恩上言史朝义为乱兵所杀首上都二年正月甲申朝义枭首至阙新纪广徳元年正月甲申朝义自杀其将李懐仙以幽州降按诸军围朝义于莫州已在去年十一月末而河洛春秋云围城四十日懐恩旧亦云攻守月余日然则朝义之死必在今年正月明矣诸书皆云朝义此年正月被杀而实録在元年十一月旧纪因之又脱十一月字懐恩误以正月为三月甲申正月十日甲辰三十日也新本纪盖据年代记但年代记元年冬十一月己亥朝义死亦与实録同若正月被杀不应十日首级已至长安疑甲申自杀甲辰首至阙新纪止用年代记甲申至阙为自杀日未知何所据今从唐歴以甲辰首至京师】
　　七月张维岳等屯沁州【邠志作张如岳今从实録唐歴】
　　八月骆奉仙奏仆固怀恩谋反【实录癸未懐恩旋师次于汾州逗留不进监军使骆奉仙以闻上以功髙不之罪优诏慰劳之又曰懐恩顿军汾上监军使骆奉仙因公宴言有所指懐恩已萌二心肆口酬对奉仙不告而出乗上闻上以功髙容之叱奉仙出待懐恩如旧懐恩惮奉仙益不自安邠志曰寳应二年河朔既平诏太原节度使辛云京及仆固懐恩各以其军送回纥还蕃既逾关辛公率其轻兵先入太原懐恩怒其不告曰辛君有虞于我也回纥至辛公馆于城外致牛酒以犒之懐恩欲因回纥规其城壁隂导回纥请观佛寺辛公许之既入城见罗兵于诸街蕃人大惊辟易而去今从旧懐恩】
　　十月髙晖降吐蕃【汾阳家八月吐蕃次泾寜州遣感激军使髙晖御之战败执晖九月至便桥实录十月庚午吐蕃冦泾州辛未犯奉天武功按今泾州东去邠州三程邠州南去奉天二程不应庚午冦邠州辛未已至奉天盖史官据奏到日书之耳叚公家九月二十日吐蕃冦泾原节度使髙晖降之十一月一日防邠州节度使张蕴竒弃城遁旧本纪九月己丑吐蕃冦泾州刺史髙晖以城降因为吐蕃乡导十月辛未犯京畿新本纪九月乙丑泾州刺史髙晖叛附于吐蕃十月庚午吐蕃防邠州辛未冦奉天武功今月从实录而不取其实】
　　庚寅吐蕃悉众遁去【旧吐蕃曰子仪帅部曲数百人及其妻子仆从南入牛心谷駞马车牛数百两子仪迟留未知所适行军判官中书舍人王延昌监察御史李萼谓子仪曰令公身为元帅主上防尘于外今吐蕃之势日逼岂可懐安于谷中何不南趋商州渐赴行在子仪遽从之延昌曰吐蕃知令公南行必分兵来逼若当大路事即危矣不如取玉山路而去出其不意子仪又从之子仪之队千余人出路狭隘连延百余里人不得驰延昌与萼恐狭径被追前后不相救至倒回口遂与子仪别行逾絶涧登七盘趋于商州先是六军将张知节与麾下数百人自京城奔于商州大掠避难朝官士庶及居人资财鞍马已有日矣延昌与萼既至说知节曰将军身掌禁兵军败而不赴行在又恣其下虏掠何所归乎今郭令公元帅也已欲至洛南将军若整顿士卒喻以祸福请令公来抚之图收长安此则将军非常之功也知节大悦其时诸军将臧希譲髙升彭体盈李惟诜等数人各有部曲家兵数十骑相次而至又从其计皆相率为军约不侵暴延昌留于军中主约蕚以数骑往迎子仪去洛南十余里及之遂与子仪回至商州诸将大喜皆遵其约束吐蕃将入京师也前光禄卿殷仲卿逃难而出至蓝田紏合败兵及诸骁勇愿从者百余人南保蓝田以拒吐蕃其众渐振至于千人子仪既至商州募人往探贼势羽林将军长孙全绪请行全绪至韩公堆仲卿得官军兵势益壮遂相为表里仲卿二百余骑逰奕直渡浐水吐蕃惧问百姓百姓皆绐之曰郭令公大军不满百数吐蕃以为然遂抽军而还汾阳家传曰公以三十骑独御宿川略山而东公西望国门涕不自胜谓延昌曰为舍人计何以复国延昌欷歔不能对公谓曰料诸将散卒必逃商于若速行收合散卒兼武关兵数日夜内却出蓝田设疑兵为斾屯于韩公堆吐蕃必惧我而退乃相与速驱之过蓝田公与延昌议曰散兵至商州必官吏不守则兵乱而人溃使延昌问道中宿至商州果如所议延昌以公之言廵抚之乱乃止溃乃复今从之】李日越杀髙晖【新鱼朝恩曰朝恩遣刘徳信讨斩之今从实录】
　　郭子仪斩王甫【实录曰有武将王甫等诱长安恶少数百人集六街鼔于朱雀街大鼔之吐蕃闻之震慑乗夜而遁汾阳家曰射生将王甫猛而多力自补御史大夫领五百骑二千步卒兼补官属以谋作乱甲午公商州冬十一月壬寅公次浐水之右王甫知公之来也于城中坚列行阵戈矛若林指挥其间按甲不出人劝公必不可入公以三十骑徐进曽不少惧令呼王甫甫应声伏乌合之徒一时而退邠志曰郭公屯商州十二月一日率诸军五万余人出蓝田去城百里而军城中相言大军将至西戎惧焉三日马家小儿张小君李酒盏射生官王甫等五百余人夜半聚六街鼔入于子城雷击天门街中仍分其众建旗诸门吐蕃以为大军夜至相率遁去小君使报郭公七日郭公全师入于京师系小君酒盏王甫等责之曰吾军未至汝设诈以畏吐蕃吐蕃知之怒汝焚爇宫阙从容而去岂不由汝乎命斩之遂以破贼收城闻旧子仪曰全绪遣禁军旧将王甫入长安隂结豪侠为内应一日齐击鼔于朱雀街蕃军惶骇而去又曰射生将王甫自署为京兆尹聚兵二千人扰乱京城子仪召甫杀之诏子仪权京城留守吐蕃传曰吐蕃余众尚在城军将王甫及御史大夫王仲升顿兵自苑中入椎鼔大呼仲卿之兵又入城吐蕃皆奔走若如邠志所言是子仪杀甫而攘其功计子仪必不为也子仪勲业今古推髙凌凖作书多攻其短疑有宿嫌不可尽信今从汾阳家及子仪旧】
　　十二月程元振私入长安京兆擒之以闻【实录如此仍云将图进取旧元振服缞麻于车中入京城以规任用与御史大夫王仲升饮酒为御史所弹今从实录参以旧】二年正月合劒南东西川为一道以严武为节度使【旧武为京兆少尹以史思明阻兵不之官出为绵州刺史迁东川节度使上皇诰两川合为一道拜武劒南节度使新武为少尹坐房琯贬巴州乆之迁东川余同旧按思明阻兵河洛京兆少尹何妨之官此年始合东西川为一道岂上皇诰所合新旧皆误】
　　二月焦晖白玉攻仆固玚杀之张维岳杀焦晖白玉而窃其功【汾阳家曰开府卢谅公先使汾州慰谕及还恶不比于己者好赂于己者公捶杀之邠志曰郭公使牙官卢谅之军如岳赂谅使信其言郭公以如岳杀玚闻诏优之诸将云云郭公乃理谅罪棒杀之今参取二书昴职名从邠志】
　　戊寅郭子仪如汾州【实录广徳元年十二月丁酉仆固玚为帐下张维岳所杀以其众归郭子仪懐恩闻之弃营脱身遁走吐蕃按朔方兵所以不附仆固氏者以子仪为之帅也縦不在子仪领朔方节度使之后亦当在领河东副元帅之后也而实录二年正月丁卯子仪为朔方节度使汾阳家二年正月子仪充河东副元帅河中节度使癸亥代宗三殿宴送二十六日发上都二月至河中兼朔方节度大使戊寅往汾州甲申还至河中邠志二年正月二十日诏郭公加河中节度河东副元帅二十九日加朔方节度二月仆固玚率军攻榆次逾旬不防云云然则玚死决不在去年十二月今因子仪如汾州并言之】
　　八月仆固怀恩引回纥吐蕃十万众入冦【旧子仪云数十万众懐恩云诱吐蕃十万众按汾阳家传实不过十万】
　　河中节度副使崔防【五月已罢河中节度今犹有副使者盖言其前官也】
　　九月白孝徳败吐蕃于宜禄【实录癸巳孝徳败吐蕃一千余众于宜禄生擒蕃将数人按汾阳家二十六日贼先军次宜禄然则前八日孝徳岂得已败吐蕃于宜禄乎实录误也】十月怀恩引回纥吐蕃至邠州白孝徳郭晞闭门拒守【汾阳家晞屡破吐蕃今从实录旧子仪曰虏冦邠州子仪在泾阳子仪令长男朔方兵马使曜率师拒之与白孝徳闭门拒守按实录及晞皆云晞拒懐恩破之子仪云曜误也】
　　虏攻邠州不克涉泾而遁【实录十月辛未夜郭晞遣马步三千人于邠州西斩贼营杀千余人生擒八十三人俘大将四人十一月乙未懐恩及吐蕃等自溃京师戒严汾阳家曰十月七日公誓师曰明日有冦尔其备之及夜出兵数万阵于西门之外广布旗帜如十万军未曙懐恩吐蕃回纥吐浑等已阵于干陵北辰二十里懐恩等初谓无备欲袭之既而见阵两蕃大骇不敢战而懐恩顷为公所驭慑公之威又遁初军中偶语夜中出兵与鬼鬬耳及未曙冦已至矣军中所以服公之先知也贼至于邠州营于北原十三日攻其东门不克十四日横阵于南原请战晞等与之连战大破之追奔数十里二十一日涉泾而还邠志懐恩冦邠泾十七日众渡泾水郭晞率众御之战于邠郛我师败绩懐恩覆其阵泣曰此等昔为我儿我教其射反为他人致死于我惜哉明日引军南出旧郭晞曰懐恩诱虏再冦邠州阵于泾北晞乗其半济而击之大破獯虏斩首五千级连战皆防吐蕃曰郭晞于邠州西三十里令精骑斫懐恩营破五千众斩首千余级生擒八十五人降其大将四人诸书载邠宁战守胜败事各不同今从汾阳家以实录参之】十一月叚秀实杀暴卒【此出栁宗元段太尉逸事状叚公家曰广徳二年正月白孝徳授邠宁节度使七月大军西还颇有俘掠又以邠土经冦未暇耕耘乃谋顿军奉天取给畿内时仓廪匮竭吏人潜窜军士公行掘兼施捶讯闾里怨苦逺近彰闻孝徳知之力不能制公戯谓賔朋曰若使余为军不令至是行军司马王稷以其言啓于白孝徳即日以公为都虞候兼权知奉天县事浃旬而军不犯禁逾月而路不拾遗永泰元年孝徳奉诏归邠州表公进封张掖郡王北庭行军邠宁都虞据实录时晞官为左常侍宗元云尚书误也又按实录广徳二年十月吐蕃防邠州孝徳晞闭城固守汾阳家其年九月公使陈回光与孝徳议边事于汾州则孝徳不以永泰元年始归邠州陈翃误也逸事状又云先是太尉在泾州为营田官泾大将焦令谌取人田自占数十顷给与农曰田熟归我半是嵗大旱野无草农以告谌曰我知入数而已不知旱也督责益急且饥死无以偿即告太尉太尉判状辞甚巽使人来谕谌谌盛怒召农者曰我畏叚某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人邪泾州野如赭人且饥死而必得谷又用大杖撃无罪者叚公仁信大人也而汝不知敬今叚公唯一马贱卖市谷入汝又取不耻凡为人傲天灾犯大人击无罪者又取仁者谷使主人出无马汝将何以视天地尚不愧奴耶谌虽暴抗然闻言则大愧流汗不能食曰吾终不可以见叚公一昔自恨死按叚公别大歴八年焦令谌犹存盖宗元得于闻其实令谌不死也】














　　资治通鉴考异卷十六
　　钦定四库全书
　　资治通鉴考异卷十七
  </div>
  <div class="pagination">
   <a href="资治通鉴考异_page18.html">
    上一页
   </a>
   <span>
    ...
   </span>
   <a href="资治通鉴考异_page14.html">
    14
   </a>
   <a href="资治通鉴考异_page15.html">
    15
   </a>
   <a href="资治通鉴考异_page16.html">
    16
   </a>
   <a href="资治通鉴考异_page17.html">
    17
   </a>
   <a href="资治通鉴考异_page18.html">
    18
   </a>
   <span class="current-page">
    19
   </span>
   <a href="资治通鉴考异_page20.html">
    20
   </a>
   <a href="资治通鉴考异_page21.html">
    21
   </a>
   <a href="资治通鉴考异_page22.html">
    22
   </a>
   <a href="资治通鉴考异_page23.html">
    23
   </a>
   <a href="资治通鉴考异_page24.html">
    24
   </a>
   <span>
    ...
   </span>
   <a href="资治通鉴考异_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
