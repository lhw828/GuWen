<!DOCTYPE html>
<html>
 <head>
  <meta charset="utf-8"/>
  <title>
   宋史全文 - 第 2 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋史全文 - 第 2 页/共 50 页
  </h1>
  <div class="content">
   乙丑乾德三年【是岁蜀平。唐国、吴越、漳泉奉正朔。南汉天宝八年，北汉天会十年。】春正月，全斌等取剑州。蜀主知剑州已破，李昊劝蜀主封府主库以请降，蜀主从之，因命吴草表。初，前蜀之亡也，降表亦吴所为。蜀人夜书其门曰『世修降表李家。』当时传以为笑。乙酉，降表至，全斌等受之，遣田钦祚乘驿入奏。初，刘光义等发夔州，诸将所过，咸欲屠戮以逞，独曹彬禁之乃止，故峡路兵始终秋毫不犯。上闻之，喜曰：『吾任得其人矣。』赐彬诏褒之。孟昶降表以其先人坟庙及老母为请，上优诏答之。赦蜀管内，蠲乾德二年逋租，赐今年夏税之半。自全斌等发京师至昶降才六十六日，凡得州四十六、县二百四十，户五十三万四千二百九。全斌及崔彦进、王仁赡等日夜饮宴，不恤军务，纵部下掠子女，夺财物，蜀人苦之。曹彬屡请旋师，全斌等不听。
　　二月壬寅朔，司天监言日当食，验天不食。癸卯，命参知政事吕余庆权知成都府，枢密直学士冯瓒权知梓州。余庆至成都，时盗四起，将士犹恃功骄恣，王全斌等不能禁。一日药市始集，街吏驰报有军校被酒持刃，夺贾人财，余庆立命擒捕，斩之以徇，军中畏服，民乃宁居。瓒至梓州，视事才数日，会伪蜀军校上官进啸聚亡命三千余众，劫村民数万夜攻州城。瓒曰：『贼乘夜奄至，此乌合之众，以箠梃相击，必无固志，正可持重以镇之，待旦自溃矣。』城中止有云骑兵三百人，分使守诸门，瓒坐城楼，密令促其更筹，未夜分，击五鼓，贼惊遁去，因纵兵追之，擒上官进，斩于市，招降千余人，并释其罪，令复业，州境遂安。丙午，诏以西师所过，民有调发供亿之劳，赐今年夏租之半，居坊郭者勿输半年屋税。又诏伪蜀文武官并遣赴阙，赐装钱有差。治行清白为众所知者，所在州府以名闻。丁巳，权知贡举卢多逊奏进士刘察等合格者七人。
　　三月，孟昶与其官属皆挈族归朝，由峡江而下。自唐天宝以来，方镇屯重兵，多以赋入自赡，名曰『留使』、『留州』，其上供殊鲜，五代方镇益强，率令部曲主场院，厚敛以自利。其属三司者，补大吏临之，输额之外，辄入己私，纳货赂，名曰『贡奉』，用冀恩赏。上始即位，犹循前制，牧守来朝，皆有贡奉。及赵普为相，劝上革去其弊。是月，申命诸州度支给费外，凡金帛以助军实，悉送都下，无得占留。时方镇阙帅，稍命文臣权知，所在场院，间遣京朝官、廷臣监临，又置转运使、通判，条禁文簿，渐为精密，由是利归公上而外权削矣。
　　吕中曰：方镇犹周之封建也，知州即秦之郡县也。今不因方镇为封建，而乃立郡县之法，何耶?盖古人有处天下之定制，而后能享天下之长利。后世虽有封建之虚名，而反受天下之实祸。以周制考之，赋输于太宰则诸侯不得有私财，士贡于京师则诸侯不得有私人。非牙璋则不得起兵，非赐钺则不得专征。名山大泽不以封，其余闲田，使吏治之，财归地受地，柄常在官，有功则加地进律，无功则削地贬爵，則一予一夺，柄亦在官，岂如唐人不敢谁何而一切行姑息之政哉？至于五代，其弊极矣。天下之所以四分五裂者，方镇之专地也。干戈之所以交争互战者，方镇之专兵也。民之所以苦于赋繁役重者，方镇之专利也。民之所以苦于刑苛法峻者，方镇之专杀也。朝廷命令不得行于天下者，方镇之继袭也。太祖与赵普长虑却顾，知天下之弊源在乎此，于是以文臣知州，以朝官知县，以京朝官监临财赋。又置运使，置通判，置县尉，皆所以渐收其权。朝廷以一纸下郡县，如身使臂，如臂使指，叱咤变化，无有留难，而天下之势一矣。
　　国初贡赋悉入内藏库，及取荊湖，下西蜀，储积充羡。上顾左右曰：『军旅饥馑，当豫为之备，不可临事厚敛于民。』乃于讲武殿后别为内库，以贮金帛，号曰『封桩库』，凡岁终用度赢余之数皆入焉。
　　六月，孟昶卒。昶母李氏不哭，举酒酹地曰：『汝不能死社稷，贪生至今日。吾所以忍死者，为汝在耳。今汝既死，吾安用生!』因不食，数日亦卒。
　　秋七月，始令诸州录参与司法掾同断狱。上闻西川行营有大校割民妻乳而杀之者，亟召至阙，斩于都市。初，近臣营救颇切。上因流涕曰：『兴师吊伐，妇人何罪，而残忍至此?当速置法，以偿其冤。』
　　八月戊戌朔，令天下长吏择本道兵骁勇者，籍其名送都下。以补禁旅之阙。
　　陈平甫曰：按祥符、天圣编敕：诸郡自骑射至牢城。凡名额二百二十三，总为本城。所谓禁兵者，皆三司之卒分屯而更戌。今之屯驻，驻泊之名，而钤辖、都监、监押官所部领者也。三边之兵间因事宜升为禁军，则所谓四十四处禁军，如咸平中升陕西选中保捷，庆历中升河北教阅本城为禁军之类是已，此为就粮。自元昊叛而西北有保毅，王伦叛而东南有宣毅，于是列郡稍置禁军。嘉祐中，诏东南各置威果，凡二十五指挥，亦无过九大郡。熙宁按厢军之籍五十万人而不足以战，于是教阅之法起。其后以厢军团并为额，则今两浙崇节、福建保节之类是也。教阅之兵，因别为额而隶之将下，则今两浙雄节、福建广节之类是也。五年，始排立就粮禁军之下。元丰兵，今悉以雄节之类升同禁军，由是禁军追天下矣。
　　辛酉，以左散骑常侍欧阳炯为翰林学士。炯性坦率无检束，雅喜长笛。上间召至便殿奏曲。御史中丞刘温叟闻之，叩殿门求见，谏曰：『禁署之职，典司诏命，不可作伶人事。』上曰：『朕顷闻孟昶君臣溺于声乐，炯至宰相，尚习此伎，故为我擒。所以召炯，欲验言者之不诬耳。』温叟谢曰：『臣愚不识陛下鉴戒之微旨。』自是亦不复召炯矣。温叟一日晚归，过明德门西阙前，上方与中黄门数人登楼。驺者潜知之，以白温叟，温叟令传呼依常而过。翌日请对，且言：『人生【杰案：应为“人主”】非时登楼，则近制咸望恩宥，辇下诸军亦希赏给。臣所以呵导而过者，欲示众以陛下非时不登楼也。』上善之。
　　九月己巳，上御讲武殿阅诸道兵，得万余人，以万军为骁雄，步军为雄武，并属侍卫司。
　　冬十一月，判大理寺尹拙等言：『后唐刘岳《书仪》称妇为舅姑服三年，与礼律不同。』诏百官集议。尚书省左仆射魏仁浦等奏议曰：『谨按《礼﹒内则》云：「妇事舅姑，如事父母。」即舅姑与父母一也。古礼有期年之说，虽于义可稽，《书仪》著三年之文，实在《礼》为当。』十二月丁酉，始令妇为舅姑三年齐斩，一从其夫。
　　丙寅乾德四年【唐国、吴越、漳泉奉正朔。南汉天宝九年，北汉天会十一年。】春二月，权知贡举王祐言进士合格者六人，诸科合格者九人。上恐有遗才，复令于不中选人内取其优长者，策而升之。
　　夏四月，诏曰：『出纳之吝，谓之有司。傥规致于羡余，必深务于掊克。』知光化军张全操上言：『三司令诸处场院主吏，有羡余粟及万石、刍五万束以上者，上其名，请行赏典。此苟非倍纳民租、私减军食，亦何以致之?宜追寝其事，勿复颁行。』上遣右拾遗孙逢吉至成都收伪蜀图书法物，皆不中度，悉命焚毁，图书付史馆。孟昶服用奢僭，至于溺器，亦装以七宝，上遽命碎之，曰：『自奉如此，欲无亡，得乎?』上躬履俭约，尝衣浣濯之衣，乘舆服用，皆尚质素。寝殿设青布缘苇帘，宫闱帟幕无文采之饰。尝出麻屦布裳赐左右曰：『此我旧所服用也。』开封尹光义因侍宴禁中，从容言：『陛下服用大草草。』上正色曰：『尔不记居甲马营中时耶?』
　　五月，上初命宰相譔前世所无年号，以改元曰乾德，既平蜀，蜀宫人有入掖庭者，上因阅其奁具，得旧鉴，背有『乾德四年铸』。上大惊，出鉴以示宰相曰：『安得已有四年所铸乎?』皆不能答，乃召学士陶谷、窦仪问之。仪曰：『此必蜀物。昔伪蜀王衍有此号，当是其岁所铸也。』上乃寤，因叹曰：『宰相须用读书人。』由是益重儒臣矣。赵普初以吏道闻，寡学术。上每劝以读书，普遂手不释卷。上性严重寡言，独喜观书，虽在军中，手不释卷。闻人间有奇书，不吝千金购之。显德中从世宗平淮甸，或谮上于世宗曰：『赵某下寿州，私所载凡数车，皆重货也。』世宗遣使验之，尽发笼箧，唯书数千卷，无他物。世宗亟召上，谕曰：『卿方为朕作将帅，辟封疆，当务坚甲利兵。何用书为?』上顿首曰：『臣无奇谋，上赞圣德，滥膺寄任，常恐不迨，所以聚书，欲广闻见、增智虑也。』世宗曰：『善。』庚寅，上亲试制科举人姜涉等于紫云楼下，从容谓陶谷等曰：『则天一女主耳，虽刑罚枉滥，而终不杀狄仁杰，所以能享国者。良由此也。』因论前代帝王得失，日晡乃罢。
　　秋七月甲戌，以安守忠为汉州刺史。上每遣使，必戒之曰：『安守忠在蜀能自律，已汝见，当效其为人。』是月，以孔子四十四代孙宜为曲阜县主簿。
　　八月，上召窦仪、王祐等宴紫云楼下，因论民间事。上谓宰相赵普等曰：『下愚之民虽不分菽麦，如藩侯不为抚养，务行苛虐，朕断不容之。』普对曰：『陛下爱民如此，乃尧舜之用心也。』壬寅，诏以『宪府绳奸，天官选吏，秋曹谳狱，俱谓难才，理宜优异。应御史台、吏部铨、南曹、刑部、大理寺，自知杂、侍御史、郎中、少卿以下，本司莅事满三岁者迁其秩。御史中丞、尚书、侍郎、大理卿别议旌赏。其奏补归司勒留官，令史、府史各减一选。』
　　闰月，诏求亡书，凡吏民有以书籍来献者，令史馆视其篇目，馆中所无则收之，献书人送学士院试问吏理，堪任职官者，具以名闻。是岁，三礼涉弼、三传彭干、学究朱载皆应诏献书，总千二百二十八卷，命分置书府，赐弼等科名。
　　九月。初，西川戍卒或亡命在贼党中，有请按诛其妻子。上曰：『朕虑其间有被贼驱胁非本心者。』乃尽释弗诛。丁巳，以龙捷左右厢都指挥使党进权侍卫步军司事。先是，禁军校自都虞候以上，悉以所掌卒伍之数细书于所执之梃，谓之『杖记』，如笏记焉。进本出戎虏，不识文字。上一日问进兵籍几何，进不能对，举梃曰：『尽在是矣。』上笑谓其忠实，益厚之。进每擐甲胄，则髭髯皆磔竖，目光如电，视之若神人。
　　冬十月辛酉朔，诏太常寺自今大朝会复用二舞。先是晋天福末，戎虏乱华，中原多故，礼乐之器，浸以沦废。上始命判太常寺和岘讲求修复之。先是，上以雅乐声高，近于哀思，命判太常寺和岘讨论其理。岘上疏谓：『西京铜望臬可校古法，即今司天台影表上石尺是也。取王朴所定尺校之，短于石尺四分，乐声之高，盖由于此。』上乃令依古法别造新尺并黄钟九寸之管，使工人校其声，果下于朴所定管一律。又内出上党羊头山秬黍累尺校律，亦相契合。重造十二律管以取声，由是雅乐音始和畅。
　　吕中曰：以汉兴至百年，犹未遑礼乐之事。太祖当天下未一之时，首明礼乐，其知所急矣。然礼乐废缺已久，礼犹可以书传，声亡则乐亡，故其传犹难于礼也。以尺较律，则尺有长短；以黍较律，则黍有小大；以声与气较律，则声气犹有可求。和岘所定，以尺与黍而已，安得不启后日纷纷之议哉?
　　十一月癸巳，日南至，群臣上寿，初用雅乐登歌及文德、武功二舞，酒五行而罢。自平湖南，诸州皆置通判，既非副贰，又非属官，故多与长吏忿争，常曰：『我监州也。朝廷使我来监汝长吏举动，必为所制。』或者言其太甚，宜稍抑损之。乙未，诏诸州通判无得怙权狥私，须与长吏连署文移，方许行下。翰林学士窦仪卒。上尝召仪草制，仪至苑门，见上岸帻跣足而坐，因却立不肯进。上遽索冠带而后召入。仪亟言曰：『陛下创业垂统，宜以礼示天下，恐豪杰闻而解体也。』上敛容谢之。自是对近臣，未尝不冠带。
　　丁卯乾德五年【唐国、吴越、漳泉奉正朔。南汉天宝十年，北汉天会十二年。】春正月，诏以时平年丰，增上元张灯为五夜。伪蜀臣民往往诣阙讼全斌及王仁赡、崔彦进等破蜀时诸不法事，于是与诸将同时召还。仁赡先入见，上诘之，仁赡历诋诸将过失，冀自解免。上曰：『纳李庭珪妓女，开丰德库取金，具此，岂诸将所为耶?』仁赡惶恐不能对。上以全斌等新有功，不欲付之狱吏，令中书门下追仁赡及全斌、彦进与讼者质证，皆具，伏法当死，上特赦之。甲寅，以王全斌为崇义留后，崔彦进为昭化留后，王仁赡罢为右卫大将军。丁巳，以曹彬为宣徽南院使，领义成节度；李进卿为步军都虞候，领保顺节度。王仁赡之历诋诸将，独曰：『清廉畏谨，不负陛下任使者，惟曹彬一人耳。』上固已知彬善于其职，于是赏彬特优。彬入辞曰：『诸将俱获罪，臣独受赏，何以自安?不敢奉诏!』上曰：『卿有功无过，又不自矜伐。苟负纤芥之累，仁赡岂为卿隐耶?惩劝国之常典，可毋辞也。』
　　论曰：天下无难事，亦无易事。权柄下移则难于登天，威令既振则易于反掌。伟哉我太租之兴，其用兵行师，伐叛吊民，尤切留意于赏罚之际。在乾德中，王全斌、曹彬皆平蜀将帅也，彬有功无过，则擢用而不疑。全斌贪恣以致乱，则贬降而不恤。赏罚如此，宜其平定天下，取五强国，如摧枯拉朽之易也。
　　吕中曰：人言创业之初，贪可使也，愚可使也，诈可使也，苟可以办吾事而已。是不知《师》之上六『开国承家，小人勿用』之义也。汉高祖虽得韩、彭之力，然终受韩、彭之祸。我太租平蜀之功，赏曹彬而责全斌，任义伦而责仁赡，盖以曹彬用兵秋毫无犯，义伦东归图书数卷，而全斌、仁赡之功不足以赎其贪酷之罪。爱民之仁、御将之术，两得之矣。
　　上尝幸讲武池，临流观习水战，因谓左右曰：『人皆言忘身为国，然死者人所难，言之易耳。』李进卿前对曰：『如臣者，令死即死耳。』遂跃入池中。上急令水工数十人救之得免，几至委殒。上能得诸将死力类此。
　　二月乙丑，以西川转运使、给事中沈义伦为户部侍郎，充枢密副使。初，义伦随军入成都，独居佛寺蔬食。伪蜀群臣有以珍异奇巧之物为献者，皆却之。东归，箧中所有，才图书数卷而已。上尝从容问曹彬以官吏善否，彬曰：『臣止监军旅，至于采察官吏，非所职也。』固问之，唯荐义伦可任。上亦闻义伦清节过人，因擢用之。
　　臣富弼等释曰：义伦霸府从事，有攀龙鳞附凤翼之劳者也。然必久试才效，以其清节过人，始大用，此皆先朝用人之意。
　　壬申，权知贡举卢多逊奏进士李肃等合格者十人。复诏参知政事薛居正于中书覆试，皆合格，乃赐及第。殿前都指挥使、义成节度使韩重赟罢军职，出为彰德节度使。先是，有谮重赟私取亲兵为腹心者，上怒，欲诛之，谋于赵普。普曰：『陛下必不自将亲兵，须择人付之。若重赟以谗诛，即人人惧罪，谁敢为陛下将者?』上怒犹未解，普开陈愈切。上纳其言，止用重赟出镇。重赟闻普救己，他日诣普称谢，普拒弗见。
　　三月，五星如连珠，在降娄之次。初，窦俨与卢多逊、杨徽之周显德中同为谏官，俨善推步星历，尝谓徽之等曰：『丁卯岁五星聚奎，自此天下始太平。二拾遗见之，俨不与也。』
　　吕中曰：以五代云雾昏曀之久，所以启我宋天日开明之候。天降时雨，山川出云，国家将兴，必有休祥。然奎星固太平之象，而实重启斯文之兆也。当是时，欧、苏之文未盛，师鲁、明复之经未出，安定、湖学之说未行于西北，伊洛、关中之学未盛于天下，而文治精华已露于立国之初矣。
　　夏四月，给事中开封马士元谒枢密副使沈义伦。适有吏白事，义伦与语，忘顾士元。士元遽辞出，归，语家人曰：『我为台省近臣，不为执政所礼，可以去矣!』己卯，遂致仕。
　　秋九月，李彝兴卒，子光睿嗣。
先是，平蜀得锦工数百人。冬十月丙辰朔，置绫锦院以处之。癸酉，度支判官侯陟言：三司凡二十四案，盐铁主其六，户部主其四，余皆度支主之。自荆湖、西蜀之平，事务益众。欲令三司均主其八。诏三司推官张纯分判度支案事。

校勘记
[1]崇元  《续资治通鉴长编》《以下简称《长编》》卷一作『崇光』。
[2]汴都  原作『沛都』，据《长编》卷一改。
[3]南阳郡  原脱『阳』字，据《长编》卷一、《宋史﹒太祖记一》补。
[4]象成  原作『众成』，据《长编》卷一、《宋史﹒乐志一》改。
[5]太原  《长编》卷一作『太行』。
[6]团柏谷  原作『柏林谷』，据《长编》卷一改。
[7]军州  原作『单州』，据《长编》卷一改。
[8]宋延渥  原作『宋延握』，据《长编》卷一、《宋史》卷二五五《宋偓传》改。
[9]责  原作『贡』，据《长编》卷一改。
[10]庚戌  《长编》卷一作『庚寅』。
[11]壬申  《长编》卷二作『壬戌』。
[12]『初』字以下，《长编》卷二在本年七月。此处疑脱『七月』二字。
[13]肉骨  原作『骨肉』，据《长编》卷二乙正。
[14]『甲子』以下，《长编》卷二在本年九月。此处疑脱『九月』二字。
[15]『初』字以下，《长编》卷二在本年十月。此处疑脱『十月』二字。
[16]已丑 《长编》卷三、《宋史﹒太祖纪一》均作『己亥』。
[17]北汉  原脱『北』字，据《长编》卷三补。
[18]『诏及第』句以下，《长编》卷三在本年九月。
[19]执状 《长编》卷五作『熟状』。

宋史全文卷二
宋太祖二
　　戊辰乾德六年【十一月改开宝元年。唐国、吴越、漳泉奉正朔；南汉天宝十一年：北汉主刘继元立，改天会十三年为广运元年。】春正月乙巳，大内营缮皆毕，赐诸门名。上坐寝殿，令洞开诸门，皆端直轩豁，无有壅蔽，因谓左右曰：『此如我心，少有邪曲，人皆见之矣！』
　　吕中曰：天下之事，千条万绪，而皆经纶于人主之一心。人主之心正，则天下之事无一不出于正；人主之心不正，则天下之事无一得由于正。是以人主以眇然之身，居深宫之中，其心之邪正，若不可窥，而其著見于外者，常若手指目视而不可掩也。此尧、舜相授，所以有惟精惟一之戒。以我太祖立国之初，规模广大如汉高帝，谋深虑远如汉光武，而正心符印，密契三圣之传于数千载之上。朱文公曰：『太祖不为言语文字之学，而方寸之地，正大光明，直与尧、舜之心合。』信哉斯言!
　　权知贡举王祐擢进士合格者十人[1]。陶谷子邴名在第六。翌日，谷入致谢。上谓左右曰：『闻谷不能训子，邴安得登第?』遽命中书覆试，而邴复登第。因下诏曰：『造士之选，匪树私恩；世禄之家，宜敦素业。如闻党与，颇容窃吹，文衡公器，岂宜斯滥?自今举人凡关食禄之家，委礼部具析以闻，当令覆试。』
　　夏六月辛巳，以辛仲甫权知彭州。上谓之曰：『蜀土始平，轻侈之俗未革。尔有文武才干，是用命尔。』仲甫既至，州兵燕环诱屯戍军，谋以长春节宴集日为乱。时民出郭拜墓，仲甫率官属巡逻于近郊，见壕中草深，恐其藏伏奸慝，悉命烧薙之。环党惧谋泄，遂有告者，凡百余人，悉禽斩于市。
　　秋七月乙未，中元张灯。上御东华门，赐从官饮。殿前散员都虞候董遵诲为通远军使。遵诲父宗本仕汉，上微时，尝往依焉。遵诲凭藉父势，多所陵忽，尝谓上曰：『每见城上有紫云如盖，又梦登高台遇黑蛇，约长百余尺，俄化为龙，飞腾东西去，雷电随之，是何祥也?』上皆不对。他日论兵战事，遵诲理屈，拂衣而起，上乃辞宗本去，自是遵诲亦不复见紫云矣。及上即位，一日便殿召见，遵诲伏地请死。上谕之曰：『卿尚记往日紫云及龙化之梦乎?』俄而部下有击登闻鼓诉其不法十余事，遵诲惶恐待罪。上谕之曰：『朕方赦过责功，岂念旧恶耶?汝可勿复忧，吾将录用汝。』遵诲再拜感泣。上以通远军西戎近边，命遵诲守焉。遵诲既至，召诸族酋长，谕以朝廷威德，刲羊酾酒，厚加宴犒，众皆悦服。后数月，复入寇，遵诲率兵深入，击走之，夷落以定。上喜其功，就拜罗州刺史、使如故。遵诲尝遣其外弟虞乡刘综来贡马，及还，上解所服真珠盘龙衣使赍赐之。综曰：『遵诲人臣，岂敢当此赐?』上曰：『吾委遵诲方面，不以此为嫌也。』
　　吕源曰：谨按国史：环州刺史董遵诲遣表弟刘综贡马，太祖延见。既还，解真珠盘龙衣令赍赐遵诲。综辞以人臣不敢当，太祖曰：『吾委遵诲方面，不以此为疑也。』至于郭进宅用瓯瓦，皆所以激励功臣，不以疑似为嫌也。真宗咸平三年正月驻跸天雄军，幸枢密副使宋湜所居视疾，许其先归，赐衾褥一副，且曰：『此朕常所御者，虽故暗，亦足御道途之风寒。』景德元年冬，亲征澶渊，签书枢密院事冯拯为寒气所侵，不赴晚朝。遣中使使太医诊视。明日，车驾将发，又遣使赐以帽絮，且谕之曰：『此朕常服，以御风冷。』呜呼!祖宗于群世眷遇之意如此之厚，宜其报以如何耶?解衣衣我，推食食我，臣谓是矣。
　　上自即位，数出微行，或过功臣之家，不可测。赵普每退朝，不敢脱衣冠。一夕大雪，普谓上不复出矣。久之，闻叩门声，甚异，亟出，则上立雪中。普惶恐迎拜，上曰：『已约吾弟矣。』已而开封尹光义至，即普堂设重茵地坐，炽炭烧肉。普妻行酒，上以嫂呼之。普从容问曰：『夜久寒甚，陛下何以出?』上曰：『吾睡不能着，一榻之外，皆他人家也，故来见卿。』普曰：『陛下小天下邪?南征北伐，今其时也。愿闻成算所向。』上曰：『吾欲收太原。』普默然良久，曰：『非臣所知也。』上问其故。普曰：『太原当西、北二边，使一举而下，则边患我独当之。何不姑留，以俟削平诸国。彼弹丸黑子之地，将何所逃?』上笑曰：『吾意政尔，姑试卿耳。』于是用师荆湖，继取西川。是月，令诸州察民有饥者，令发廪贷之。
　　八月，命客省使卢怀忠等二十二人领兵屯潞州，将有事于北汉也。北汉主刘继恩怨郭无为初与其父言不助己，欲逐之而未果。继恩置酒燕渚大臣，供奉官侯霸荣率十余人挺刃入阁，杀之。无为遣兵杀霸荣，迎立继恩弟太原尹继元。继元始立，王师已入境，遂夺汾河桥，傅太原城下。
　　十月甲戌，屯田员外郎雷德骧责授商州司户参军。德骧判大理寺，其官属与堂吏附会宰相，擅增减刑名。德骧愤惋求见，欲面白其事，未及引对，即直诣讲武殿奏之，辞气俱厉。并言赵普强市人第宅，聚敛财贿。上怒，叱之曰：『鼎铛犹有耳，汝不闻赵普吾之社稷臣乎!』引柱斧击折其上颚二齿，命左右曳出，诏宰相处以极刑。既而怒解，止用阑入之罪黜焉。
　　十一月癸巳，诏天下县令、佐自今检苗定税、部役差夫、钤辖征科、区分刑狱。凡关事务，贵在公平。如有违逾，并宜论诉。或令、佐不相纠举，许吏民诉，得实者赏之有差。上享太庙，见其所陈笾豆簠簋，问曰：『此何等物也?』左右以礼器对。上曰：『吾祖宗宁识此!』亟命撤去，进常膳如平生。既而曰：『古礼亦不可废也。』命复设之。于是判太常寺和岘言：『按唐天宝中享太庙，礼料外，每室加常食一牙盘。五代以来，遂废其礼。今请如唐故事。』诏从之。癸卯，合祭天地于南郊。大赦，改元。契丹以兵来援北汉，李继勋等皆引归，北汉因入寇。
　　己巳开宝二年【唐国、吴越、漳泉奉正朔。南汉天宝十二年，北汉广运二年。】春二月乙卯，命曹彬、党进等各领兵先赴太原。戊午，诏亲征。甲子，车驾发京师。权知贡举赵逢奏进士安德裕等合格者七人。
　　三月戊戌，次太原。
　　夏五月，上以暑气方盛，诏西京、诸州令长吏督掌狱掾五日一检视，洒扫狱户，洗涤杻械。贫困不能自存者给饭食，病者给药。小罪即时决遣。自是每岁仲夏，必申明是诏，以戒官吏焉。
　　闰月己酉，右仆射魏仁浦卒。仁浦尝侍春宴，上密谓曰：『朕欲亲征太原，如何?』仁浦曰：『欲速则不达，惟陛下审思。』上嘉其对。太原城久不下，殿前指挥使都虞侯赵廷翰率诸班卫士叩头，愿先登急击，以尽死力。上曰：『汝曹皆我所训练，无不一当百，所以备肘腋、同休戚也。我宁不得太原，岂忍驱汝曹冒锋刃，蹈必死之地乎!』众皆感泣，再拜呼万岁。时大军顿甘草地中，会暑雨，多破腹病，而契丹亦复遣兵来援。壬子，太常博士李光赞上言曰：『蕞尔晋阳，岂须亲讨，重劳飞輓。取怨黔黎?岂若回銮复都，屯兵上党，使夏取其麦，秋取其禾，既宽力役之征，便是荡平之策。』上览奏甚喜，宰相赵普亦以为然，始议班师。壬戌，车驾发太原。戊辰，次镇州。真定苏澄善养生，为道士。上召见之，谓曰：『师年逾八十而容貌甚少，盍以养生之术教朕?』对曰：『臣养生，不过精思练气耳。帝王养生，则异于是。老子曰：「我无为而民自化，我无欲而民自正。无为无欲，凝神太和。」昔黄帝、唐尧享国永年，用此道也。』上悦，厚赐之。
　　六月癸巳，车驾至自太原。
　　吕中曰：太祖之未能取河东，犹太宗之未能取幽、蓟。而太祖之不尽锐于偏方，亦犹太宗之不穷其力于北伐也。时之未至，圣人不能先时而强为；时之既至，圣人不能后时而不为。此平河东必在于太平兴国之四年，而太祖之规模宏远，迟之数年，其终亦必能取幽、蓟也。
　　唐主遣其弟吉王从谦来贡。唐查元方掌从谦笺奏。上命卢多逊宴从谦于馆。多逊奕棋次，谓元方曰：『江南竟如何?』元方敛衽对曰：『江南事大朝十余年，极尽藩臣之礼，不知其他。』多逊愧谢曰：『孰谓江南无人!』
　　八月，灵武节度使冯继业请举族内徙，以继业为静难节度使。
　　九月乙巳朔，幸武成王庙。朝廷择可使代冯继业者。时考功郎中段思恭知泗州，上以思恭尝有功眉州，乃召赴阙，命知灵州，厚赐遣之。思恭既视事，矫继业之失，悉心绥抚，夷落安靖。周访利病，多所条奏，甚得吏民之情。
　　十月己亥，上燕藩臣于后苑。酒酣，从容谓之曰：『卿等皆国家宿旧，久临剧镇，王事鞅掌，非朕所以优贤之意也。』前风翔节度使兼中书令王彦超喻上旨，即前奏曰：『臣本无勋劳，久冒荣宠。今已衰朽，乞骸骨归丘园，臣之愿也。』前安远节度使武行德、郭从义、白重赞、杨廷璋等自陈攻战伐阅及履历艰苦。上曰：『此异代事，何足论也！』庚子，以行德为太子太傅，从义为左金吾卫上将军，彦超为右金吾卫上将军，重赟为左千牛卫上将军，廷璋为右千牛卫上将军。
　　富弼曰：艺祖临轩之初，一岁之內，下泽潞，平扬州，威令之行，如破竹之势，则其余藩镇，自是束手而听命矣。又于樽酒之间，酬对之际，折其气，伏其心，罢节旌，授环卫，謦欬之易。其故何哉?御得其道故也。周世宗号为英武之君，而藩臣来朝。喜见于色。推此，则知五代纲纪之不立也。太祖、太宗圣圣相承，修明宪度，肃清寰宇。太宗一言，谓稍闻愆负，无矜恕之理，人人皆务检身。御臣之术如此，所以致天下几二百年，无鸡鸣犬吠之警。
　　太子太傅王溥迁太子太师。入谢。上顾曰：『溥十年作相，三迁一品，福履之盛，近世所未有也。』十一月庚申，回鹘、于阗皆遣使来贡方物。庚午开宝三年【唐国、吴越，漳泉奉正朔；南汉天宝十三年，北汉广运二年。】春正月辛酉，诏诸州察民有孝弟彰闻、德业纯茂者，满五千户，听举一人。或有奇才异行，不限此数。所举得实，等级加赏，不如诏者罪之。
　　三月，权知贡举扈蒙擢进士张珙等合格者八人。以忠武节度使王审琦镇寿春凡八年[2]，岁得租税，量入为出，未尝有所诛求，民颇安之。所部邑令以罪停其录事史，幕僚白令不先谘府，请按之。审琦曰：『五代以来，诸侯强横，令、宰不得专县事。今天下治平，我忝守藩，而部内宰能斥去黠吏，诚可赏也，何按之有?』闻者叹服。辛亥，以处士王昭素为国子博士致仕。昭素少笃学，有志行。时方治所居室，积木墙间，有穿窬者为木所碍不得入，昭素觉之，尽室所有掷于外，谓盗曰：『汝速去，恐捕者至!』盗惭，委物而遁，由是邑无盗。著《易论》三十三篇，学者多从之游。上闻其名，召见便殿，时年已七十余。上问曰：『何以不仕，致相见之晚?』昭素谢不能。上令讲《乾卦》，至『九五，飞龙在天』，则敛容曰：『此爻正当陛下今日之事。』引援证据，因示谏微旨。上甚悦，即访以民事。昭素所言诚实无隐，上益嘉之。又问治世养身之术，昭素曰：『治世莫若爱民，养身莫若寡欲。』上爱其语，常书屏几间。
　　吕中曰：处士非讲官也，而得以召见便殿；非经筵也，而得讲《易》。太祖之好学也如此。古今言《易》者失之拘：在陛下则为『飞龙在天』，在臣下则为『利见大人』，善言《易》者莫如昭素。古今言阴阳者失之泥：公事未判时属阳，已判时属阴。善言阴阳者莫如张咏，可以暗合伊洛之说矣。
　　夏四月辛未朔[3]，日有食之。诏诸州两税折料物，非土地所宜者勿得抑配。凡丝绵、绸绢、麻布、香药、毛翎、箭笥、皮革、筋角等，所在约支二年之用，勿得广有科市，以致烦民。
　　秋七月，诏民诉水旱灾伤者，夏不得过四月，秋不得过七月。壬子，诏曰：『吏员猥多，难以求其治；奉禄鲜薄，未可责以廉。与其冗员而重费，未若省官而益奉。西川管内州、县官，宜以口数为率差减其员。旧俸月增给五千。天下州、县官，宜依西川例省减员数。』
　　吕源曰：官有定员，禄无虚授。汉光武中兴，减损吏职。太祖肇建皇基，以新造之宋，不顾人情悦否，并省吏员，与光武中兴减损之意亦同也。仁宗时，已患三人共一员缺，职事不理。富弼等论，且革其弊。因循至今，又几百年矣。今岂止三人头一缺哉！官冗弊甚，刬革之方，不可缓也。
　　八月庚寅，李谦溥为济州团练使。谦溥在隰州十年，敌人不敢犯其境。有招收将刘进者勇力绝人，谦溥抚之甚厚。常往来境上，以少击众。北汉人患之，为蜡弹封书以间进，遗其书道中。赵赞得之以闻。上令械进送阙下。谦溥召诘其事，进伏于廷请死。谦溥曰：『我以举宗四十口保汝矣！』即上言：『进为北汉人所恶，此乃反间也！』奏至，上悟，遽令释之。上尝命有司为洺州防御使郭进治第，凡厅堂悉用??瓦。有司言：『惟亲王、公主始得用此。』上怒曰：『郭进控扼西山逾十年，使我无北顾忧，我视进岂减儿女耶?亟往督役，无妄言!』上宠异将帅多类此，故能得其死力云。
　　富弼曰：将帅国之重任，宜乎天子宠之也。然宠不可常，惟在得其机耳。得其机，则使之尽心死节以报。将帅尽心死节而功不成，未之有也。太祖之宠将帅，深得其道。
　　唐主作书谕南汉主以归款于中国，南汉主得书大怒，答唐主甚不逊。唐主以其书来上，上始决意伐之。
　　九月己亥朔，以潘美、尹崇珂、王继勋发诸州兵赴贺州城下。甲辰，诏周文王、成王、康王、秦始皇、汉高祖、文帝、景帝、武帝、元帝、成帝、哀帝、魏孝文、西魏文帝、后周太祖、唐高祖、太宗、中宗、肃宗、代宗、德宗、顺宗、文宗、武宗、宣宗、懿宗、僖宗、昭宗二十七陵尝被发，令有司备法服、常服各一袭，具棺重葬，所在长吏致祭。癸丑，王师遂围贺州城。中人开门，以纳王师。
　　冬十月癸酉，诏前代功臣烈士孙膑、元稹等三十一人各置守冢户，禁樵采。王师破南汉开建寨，遂取昭州、桂州。初，契丹六万骑寇定州，命判四方馆事田钦祚领兵三千御之。上谓钦祚曰：『彼众我寡，但背城列阵以待之。敌至即战，勿与追逐。』钦祚与敌战浦城，敌骑小却，乘胜至遂城，钦祚马中流矢而踣。骑士王超以马授钦祚，军复振，自旦至晡，杀伤甚众，北边传言三千打六万。癸亥，捷奏至。上喜，谓左右曰：『敌数犯边，我以二十匹绢购一敌人首，其精兵不过十万人，止费我二百万匹绢，则敌尽矣！』自是益修边备。
　　富弼曰：太祖置內藏库，欲积绢以募敌人之首，伟哉是谋。若后世內积货财，外严守备，来则谨封疆而御之，去则譬蚊虻而驱之。敌人之势，外无所得，而內自困矣！
　　先是，诏诸道举有德行者，兹命学士院试问吏理，而曹州所举人孔蟾所对稍优，以蟾为章丘县主簿。是月，王师克连州。
　　十二月庚午，翰林学士承旨、户部尚书陶谷卒。谷文翰冠一时，自以久次，意希大用。上素薄之，选置近辅，未尝及谷。谷不能平，一日，使其党因事风上，言谷在词禁宣力甚多。上笑曰：『我闻学士草制，皆检前人旧本，稍改易之，此乃谚所谓「依样画胡芦」尔，何宣力之有乎!』谷因作诗题翰林壁，颇怨望。上益薄之，遂决意不用。王师长驱至韶州。南汉人教象为阵，每象载数十人，皆执牙仗，凡战必置阵前，以壮军威。王师集劲弩射之，象奔踶，乘者皆坠，军遂大败，遂取韶州。
　　辛未开宝四年【南汉平。唐国、吴越、漳泉奉正朔；北汉广运四年。】春正月。王师克英、雄二州。丙午，诏诸道州、县自今并不得更差摄官。乙丑，王师至马迳。南汉主惧，乃遣萧漼、卓惟休奉表诣军门乞降。丁卯，又遣其弟祯王保兴率国内兵来拒。辛未，王师至白田。南汉主素服出降，潘美承制释之，遂入广州。保兴初匿民间，后乃获之。有阉工百余辈盛服请见，美曰：『是?人多矣！吾奉诏伐罪，正为此等。』命悉斩之。美以露布告捷。己丑，至京师。凡得州六十，县二百十四，户十七万二百六十三。
　　吕中曰：以汴粱之地，视江南为近，视岭南为远，何先远而后近耶?益闻刘鋹奢侈，则曰：『吾当救此一方之民。』则先取南汉，所以争民命。江南亦有何罪?但卧榻之侧，岂容鼾睡?则后收江南，所以一天下。
　　三月，诏前代帝王当给民奉陵者各增二户。前右监门卫将军赵玭既勒归私第，不胜忿恚。一日，伺赵普入朝，马前斥普短。上闻之，召玭及普于便殿，面质其事。玭大言诋普贩木规利。先是，官禁私贩秦陇大木。普尝遣亲吏往市屋材，联巨筏至京师治第，吏因之窃于都下贸易，故玭以为言。上怒，诏问王溥等普当得何罪。溥附阁门使奏云：『玭诬罔大臣。』上意顿解，反诘责玭，命武士挝之。御史鞠于殿廷。普力营救，上乃特宽其罚，扶出之，责玭为汝州牙校。
　　夏五月乙未，有司以帛系帐及其官属先献太庙、太社。上御明德门，遣卢多逊宜诏诘责帐。帐伏地待罪。上释帐罪，并其官属祯王保兴等。初议献俘之礼，朝臣莫能知，乃遣使就问吏部尚书致仕张昭。昭卧病口占，以授使者。咸服其该博，遂用之。
　　六月，初置市舶司于广州。诏御史中丞刘温叟、中书舍人李昉等重定《开元礼》。以国朝沿革制度附属之。初，上征晋阳，命密州防御使马仁瑀率众巡边至上谷、渔阳，敌素闻其名，不敢出。明年，群盗起兖州，贼首周弼尤凶悍，自号长脚龙。诏仁昉掩击。仁昉领帐下十数人入泰山，擒弼，尽获其党，鲁郊以宁。庚辰，徙仁昉为瀛州防御使。仁昉兄子因醉误杀平民，系狱当死。民家自言非有憾也，但过误耳，愿以过失伤论。仁昉曰：『我为长吏，而兄子杀人，此乃恃势过横，非过失也，岂敢以己之亲而乱国法哉！』遂论如律。成都布衣罗居逋丧亲，庐墓，日诵佛书，有芝草生，甘露降。守臣表其事，于是以居逋为延长县主簿。刘鋹在国时，多置鸩以毒臣下。一日，上幸讲武池，鋹先至。诏赐卮酒。鋹疑之，捧杯泣曰：『臣承祖父基业，拒违朝廷，劳王师致讨，罪固当死。陛下不杀臣，今见太平。为大梁布衣矣。愿延旦夕之命，以全陛下生成之恩。』上笑曰：『朕推心置人腹，安有此事?』令取鋹酒自饮之，别酌以赐鋹。鋹大惭，顿首谢。上既平广南，欲行报谢之礼。
　　秋七月甲午朔，诏以冬至有事于南郊。乙未，御史中丞刘温叟卒。温叟为中丞十二年，屡求解职，上难其代。及被病，上知其贫，遣中使就赐器币。温叟性重厚方正，事继母以孝闻，五代以来，言好古执礼者，推温叟焉。皇弟开封尹光义闻温叟清介，尝遣府吏赍钱五百千遗之。温叟不敢却，贮厅事西舍，令府吏封识，乃去。明年重午，复送角黍、纨扇，所遣吏即前送钱者，视西舍封识宛然。吏还以告，光义曰：『我送犹不受，况他人乎!』乃命辇归府中。他日，光义因侍宴，论当世名节士，具道温叟辞钱事，上叹赏久之。温叟既卒，上难其继，曰：『必得纯厚如温叟者乃可命。』太子宾客边光范兼判御史台事，居半岁，始真为中丞。
　　吕中曰：一中丞任之十二年，及其且卒也，则曰：『必纯厚如温叟乃可。』国初之不轻用人如此，盖其始也，择之精，其终也，任之久。择之精，则小人不得以滥其选；任之久，则君子举得以尽其职。赵中令之相凡十一年，郭进之守西山凡二十年，李汉超之守关南凡十七年。作坊，至卑贱也，而魏丕典之至十余年，皆久任而成功也。
  </div>
  <div class="pagination">
   <a href="宋史全文.html">
    上一页
   </a>
   <a href="宋史全文.html">
    1
   </a>
   <span class="current-page">
    2
   </span>
   <a href="宋史全文_page3.html">
    3
   </a>
   <a href="宋史全文_page4.html">
    4
   </a>
   <a href="宋史全文_page5.html">
    5
   </a>
   <a href="宋史全文_page6.html">
    6
   </a>
   <a href="宋史全文_page7.html">
    7
   </a>
   <span>
    ...
   </span>
   <a href="宋史全文_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
