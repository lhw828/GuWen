<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 311 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 311 页/共 334 页
  </h1>
  <div class="content">
   13己丑，帝至大梁，四面进攻，吏民缒城出降者甚众。〔缒，驰伪翻。〕守殷知事不济，尽杀其族，引颈命左右斩之。乘城者望见乘舆，〔乘，承正翻。〕相帅开门降。〔帅，读曰率；下同。〕孙晟奔吴，徐知诰客之。〔为孙晟尽节于江南张本。〕
14戊戍，诏免三司逋负近二百万缗。〔近，其靳翻。〕
15辛丑，吴大丞相、都督中外诸军事、诸道都统、镇海?宁国节度使兼中书令东海王徐温卒。
初，温子行军司马、忠义节度使、同平章事知询以其兄知诰非徐氏子，〔徐温养知诰为子，见二百六十卷唐昭宗干宁二年。〕数请代之执吴政，〔数，所角翻。〕温曰：「汝曹皆不如也。」严可求及行军副使徐玠屡劝温以知询代知诰，〔徐知诰之于严可求，结之以婚姻，而可求之心不为之变。徐温之门，忠于所事者，严可求、陈彦谦而已。〕温以知诰孝谨，不忍也。陈夫人曰：「知诰自我家贫贱时养之，〔陈夫人，徐温之妻，子畜知诰者也。〕柰何富贵而弃之！」可求等言之不已。温欲帅诸藩镇入朝，劝吴王称帝，〔帅，读曰率。〕将行，有疾，乃遣知询奉表劝进，因留代知诰执政。知诰草表欲求洪州节度使，俟旦上之，〔上，时两翻。〕是夕，温凶问至，乃止。〔史言徐知诰得吴国之政，亦有数存乎其间；篡吴之业自此成矣。〕知询亟归金陵。〔为知诰、知询不相容张本。〕吴主赠温齐王，谥曰忠武。
16山南西道节度使张筠久疾，将佐请见，不许。副使符彦琳等疑其已死，恐左右有奸谋，请权交符印；筠怒，收彦琳及判官都指挥使下狱，诬以谋反。〔下，遐嫁翻。〕诏取彦琳等诣阙，按之无状，释之；〔观于可洪、张筠之事，帝之庙号曰明，亦有以也。〕徙筠为西都留守。〔庄宗同光三年，复以长安为西都。〕
17癸卯，以保义节度使石敬瑭为宣武节度使，〔朱守殷反死，以石敬瑭代之。〕兼侍卫亲军马步都指挥使。
18十一月，庚戍，吴王即皇帝位，追尊孝武王曰武皇帝，景王曰景皇帝，宣王曰宣皇帝。〔考武王，忠武王行密也；景王，威王渥也；宣王者，隆演也。〕
19安重诲议伐吴，〔安重诲欲乘徐温之死而伐之，且问其举大号之罪。〕帝不从。〔根本不固而伐人之国，庄宗覆车可鉴也；故不许。〕
20甲子，吴大赦，改元干贞。
丙子，吴主尊太妃王氏曰皇太后，以徐知询为诸道副都统、镇海宁国节度使兼侍中，〔若使之徐温之官职者。〕加徐知诰都督中外诸军事。〔吴国中外大权实皆归于徐知诰。〕
21十二月，戊寅朔，孟知祥发民丁二十万修成都城。
22吴主立兄庐江公蒙为常山王，弟鄱阳公澈为平原王，〔澈，敕列翻。〕兄子南昌公琪为建安王。〔琪，居勇翻。吴主称帝，封其兄弟及其兄子皆自公升王。〕
23初，晋阳相者周玄豹〔相，息亮翻。〕尝言帝贵不可言，帝即位，欲召诣阙；赵凤曰：「玄豹言陛下当为天子，今已验矣，无所复询。〔复，夫又翻。〕若置之京师，则轻躁狂险之人必辐辏其门，争问吉凶。自古术士妄言，致人族灭者多矣，非所以靖国家也。」〔史言赵凤有识。〕帝乃就除光禄卿致仕，厚赐金帛而已。
24中书舍人马缟〔缟，工老翻。〕请用汉光武故事，七庙之外别立亲庙；〔见四十一卷汉光武建武三年。〕中书门下奏请如汉孝德、孝仁皇例，称皇不称帝。〔孝德皇见五十卷汉安帝建光元年；孝仁皇见五十六卷灵帝建宁元年。〕帝欲兼称帝，群臣乃引德明、玄元、兴圣皇帝例，皆立庙京师；〔唐尊皋陶为德明皇帝，老子为玄元皇帝，凉武昭王为兴圣皇帝。例，时诣翻。〕帝令立于应州旧宅，自高祖考妣以下皆追谥曰皇帝、皇后，墓曰陵。〔五代会要：帝追尊高祖聿为孝恭皇帝，庙号惠祖，陵曰顺陵，妣崔氏曰昭皇后；曾祖教曰孝质皇帝，庙号毅祖，陵曰衍陵，妣张氏曰顺皇后；祖琰日孝靖皇帝，庙号烈祖，陵曰奕陵，妣何氏曰穆皇后；父霓曰孝成皇帝，庙号德祖，陵曰庆陵。欧史曰：高祖妣刘氏，曾祖讳敖，父孝成，妣刘氏谥懿皇后，四陵皆在应州金城县。按帝之先本夷狄，既无姓氏，其名必当时有司所制也。〕
25汉主如康州。〔九域志：广州南至康州一百九十里。〕
26是岁，蔚、代缘边粟斗不过十钱。〔蔚，纡勿翻。〕
三年〔（戊子、九二八）〕
1春，正月，丁巳，吴主立子琏为江都王，璘为江夏王，璆为宜春王，宣帝子庐陵公玢为南阳王。〔琏，力展翻。璘，离珍翻。璆，音求。玢，悲巾翻。吴主谥兄隆演曰宣皇帝。〕
2昭义节度使毛璋所为骄僭，时服赭袍，〔赭袍，天子所服。赭，音者。〕纵酒为戏，左右有谏者，剖其心而视之。帝闻之，征为右金吾卫上将军。〔毛璋在邠州以骄僭征，及在潞州复然，谓之不轨可也。然一诏征之则束手入卫，盖其人冥顽骄虐，本无他心，不知僭拟之为非；然亦明宗能容之耳。〕
3契丹陷平州。〔元年冬卢文进来奔，唐得平州，至是复为契丹所陷。〕
4二月，丁丑朔，日有食之。
5帝将如邺都，时扈驾诸军家属甫迁大梁，又闻将如邺都，皆不悦，昞昞有流言；〔说，读曰悦。昞，许拱翻。〕帝闻之，不果行。
6吴自庄宗灭梁以来，使者往来不绝、庚辰，吴使者至，安重诲以为杨溥敢与朝廷抗礼，〔并立为帝，是抗礼也。〕遣使窥觇，〔觇，丑廉翻，又丑艳翻。〕拒而不受，自是遂与吴绝。
7张筠至长安，〔去年徙张筠留守西都。〕守兵闭门拒之；〔上意也。〕筠单骑入朝，以为左卫上将军。
8壬辰，宁江节度使西方邺攻拔归州；未几，荆南复取之。〔归州，高季兴巡属也。九域志：夔州东至归州三百三十里。几，居岂翻。复，扶又翻；下宜复同。〕
9枢密使、同平章事孔循，性狡佞，安重诲亲信之。帝欲为皇子娶重诲女，〔为，于伪翻。〕循谓重诲曰：「公职居近密，不宜复与皇子为婚。」重诲辞之。久之，或谓重诲曰：「循善离间人，〔间，古苋翻。〕不可置之密地。」循知之，阴遣人结王德妃，求纳其女；德妃请娶循女为从厚妇，帝许之。〔王德妃有宠于帝，言无不行，后进拜淑妃。〕重诲大怒，乙未，以循同平章事，充忠武节度使兼东都留守。〔解其近密之职。〕
重诲性强愎。〔愎，蒲逼翻。〕秦州节度使华温琪入朝，请留阙下，帝嘉之，〔当时诸帅皆乐在方镇得自恣，独华温琪入朝请留，故嘉之。华，户化翻。〕除左骁卫上将军，月别赐钱谷。〔俸给之外别赐钱谷。〕岁余，帝谓重诲曰：「温琪旧人，宜择一重镇处之。」〔华温琪仕梁已为节镇，故云然。处，昌吕翻。〕重诲对以无阙。他日，帝屡言之，重诲愠曰：「臣累奏无阙，惟枢密使可代耳。」帝曰：「亦可。」重诲无以对。〔华温琪之才诚不足以当重镇，安重诲以君臣相得之雅，详明敷奏，明宗宜无不从；今则上下之言交不能畅其意，相厉而已，斯不学至此也。〕温琪闻之惧，数月不出。
重诲恶成德节度使、同平章事王建立，奏建立与王都交结，有异志。〔恶，乌路翻。初，帝为代州刺史，王建立已为虞候将，后从镇真定。帝自邺为乱兵所逼，举兵南向，建立杀真定监军，帝家属得全，由是爱之；及帝即位，擢为真定帅。安重诲亦帝潜跃之时所亲信者也，即位，自中门使擢枢密使。重诲之所以恶建立，权宠之间耳。又，是时王都在中山有异志，数以书通建立，约为兄弟，故重诲言之。〕建立亦奏重诲专权，求入朝面言其状，帝召之；既至，言重诲与宣徽使判三司张延朗结婚，相表里，弄威福。三月，辛亥，帝见重诲，气色甚怒，谓曰：「今与卿一镇自休息，以王建立代卿，张延朗亦除外官。」重诲曰：「臣披荆棘事陛下数十年，值陛下龙飞，承乏机密，〔承乏者，承人之乏也，言适时乏人，故己得任机密。〕数年间天下幸无事；今一旦弃之外镇，臣烦闻其罪！」帝不怿而起，〔此段自孔循以下言重诲与孔循相倾，自华温琪以下言其君臣嫌隙之所自来。盖重诲挟依乘之旧，恋权而不肯退，明宗积受浸润之谮，欲远之而不能，至于决裂，则不可救矣。〕以语宣徽使朱弘昭，〔语，牛倨翻。〕弘昭曰：「陛下平日待重诲如左右手，柰何以小忿弃之！愿垂三思。」〔朱弘昭今日之言，知重诲之眷未衰也；凤翔之奏，知重诲之权已去也。小人之智，随时而反复，可畏也哉！〕帝寻召重诲慰抚之。明日，建立辞归镇，帝曰：「卿比奏欲入分朕忧，〔比，毗至翻，近也。〕今复去何之！」〔复，扶又翻；下不复同。〕会门下侍郎兼刑部尚书、同平章事郑珏请致仕，己未，以珏为左仆射致仕；癸亥，以建立为右仆射兼中书侍郎、同平章事、判三司。
10孟知祥屡与董璋棦盐利，〔蜀中井盐，东、西川巡属之内皆有之，各欲障固以专其利，故争。按唐盛时，邛、嘉、眉有井十三，剑南西川院领之；梓、遂、绵、合、昌、渝、泸、资、荣、陵、简有井四百六十，剑南东川院领之。东川盐利多于西川矣。〕璋诱商旅贩东川盐戊西川，知祥患之，乃于汉州置三场重征之，〔汉州东南与东川接界，故列置三场以征盐商。〕岁得钱七万缗，商旅不复之东川。〔之，往也。〕
11楚王殷如岳州，遣六军使袁诠、〔谁，丑缘翻。〕副使王环、监军马希瞻将水军击荆南，高季兴以水军逆战。至刘郎洑，〔江陵府石首县沙步有刘郎浦，蜀先主纳吴女处也。洑，房六翻。洄流曰洑。〕希瞻夜匿战舰数十艘于港中；〔舰，户黯翻。艘，疏留翻。港，古项翻。〕诘旦，两军合战，希瞻出战舰横击之，季兴大败，俘斩以千数，进逼江陵。季兴请和，归史光宪于楚。〔高季兴执史光宪见上卷上年。〕军还，〔还，从宣翻，又如字。〕楚王殷让环不遂取荆南，环曰：「江陵在中朝及吴、蜀之间，〔中朝，谓唐也，既在中原，且天朝也。〕四战之地也，〔四面受敌，谓之四战之地。〕宜存之以为吾扞蔽。」〔宋时赵韩王劝太祖缓取太原，意亦如此。〕殷悦。环每战，身先士卒，〔先，悉荐翻。〕与众同甘苦；常置针药于座右，战罢，索伤者于帐前，自傅治之。〔针，诸深翻。索，山客翻。治，直之翻。〕士卒隶环麾下者相贺曰：「吾属得死所矣。」故所向有功。〔史言为将得士卒之死力者胜。〕
12楚大举水军击汉，围封州。〔宋白曰：封州即汉苍梧郡之广信县也，梁置梁信郡，隋置封州，在丰水之阳。〕汉主以周易筮之，遇大有，〔龟为卜，策为筮。以四十九策信手分开，视其耦，三变而成爻，十有八变而成卦。〕于是大赦，改元大有；命左右街使苏章将神弩三千、战舰百艘救封州。〔汉都番禺，仿唐上京，置左、右街使。九域志：广州西至封州六百一十里。〕章至贺江，沈铁焴于水，〔沈，持林翻。焴，居登翻。〕两?之@巨轮挽焴，筑长堤以隐之，伏壮士于堤中。章以轻舟逆战，阳不利，楚人逐之，入堤中；挽轮举焴，楚舰不能进退，以强弩夹水射之，〔射，而亦翻。〕楚兵大败，解围遁去。汉主以章为封州团练使。
13夏，四月，以邺都留守从荣为河东节度使、北都留守，以客省使太原冯赟为副留守，〔赟，于伦翻。〕夹马指挥使新平杨思权为步军都指挥使以佐之。戊寅，以宣武节度使石敬瑭为邺都留守、天雄节度使，加同平章事；以枢密使范延光为成德节度使。丙戍，以枢密使安重诲兼河南尹，以河南尹从厚为宣武节度使，仍判六军诸卫事。〔从厚本以河南尹判六军诸卫事，今易镇汴州而判六军诸卫事如故。〕
14吴右雄武军使苗璘、静江统军王彦章将水军万人攻楚岳州，至君山，〔岳州治巴陵，洞庭湖在巴陵西，君山在洞庭湖中，方六十里。〕楚王殷遣右丞相许德勋将战舰千艘御之。德勋曰：「吴人掩吾不备，见大军，必惧而走。」乃潜军角子湖，使王环夜帅战舰三百，绝〔【章：十二行本「绝」上有「屯阳林浦」四字；乙十一行本同；退斋校同；张校同，云无注本亦无。】〕吴归路。〔帅，读曰率。〕迟明，吴人进军荆江口，〔迟，直二翻。荆江口，洞庭湖与大江会处。〕将会荆南兵攻岳州，丁亥，至道人矶。德勋命战棹都虞候詹信以轻舟三百出吴军后，德勋以大军当其前，夹击之，吴军大败，虏璘及彦章以归。
15初，义武节度使兼中书令王都镇易定十余年，〔梁均王龙德元年，王都得定州，至是九年。〕自除刺史以下官，租赋皆赡本军。及安重诲用事，稍以法制裁之；帝亦以都篡父位，恶之。〔王都囚其父处直而篡其位，见二百七十一卷后梁均王龙德元年。恶，乌路翻。〕时契丹数犯塞，〔数，所角翻。〕朝廷多屯兵于幽、易间，〔瓦桥、卢〔芦〕台皆在幽、易之间。〕大将往来，都阴为之备，浸成猜阻。都恐朝廷移之他镇，腹心和昭训劝都为自全之计，都乃求婚于卢龙节度使赵德钧。又知成德节度使王建立与安重诲有隙，遣使结为兄弟，阴与之谋复河北故事，〔欲复如唐河北诸镇世袭，不输朝廷贡赋，不受朝廷征发。〕建立阳许而密奏之。都又以蜡书遗青、徐、潞、益、梓五帅，离间之。〔是时青帅霍彦威，徐帅房知温，潞帅毛璋，益帅孟知祥，梓帅董璋，皆倔强难制者也。遗，唯季翻；下金遗同。间，古苋翻。〕又遣人说北面副招讨使归德节度使王晏球，〔说，式芮翻。〕晏球不从；乃以金遗晏球帐下，使图之，不克；〔遗，于季翻。〕癸巳，晏球以都反状闻，诏宣徽使张延朗与北面诸将议讨之。〔北面诸将，谓招讨王晏球及所部戍幽、易间诸将及幽州帅赵德钧也。〕
16戊戍，吴徙常山王蒙为临川王。
17庚子，诏削夺王都官爵。壬寅，以王晏球为北面招讨使，权知定州行州事，以横海节度使安审通为副招讨使，以郑州防御使张虔钊为都监，〔监，古衔翻。〕发诸道兵会讨定州。是日，晏球攻定州，拔其北关城。〔权知定州行州事者，以未得定州城，使王晏球权知行州事于城外，以招抚定州之民。盖此命未颁，晏球之兵已至定州城下矣。〕都以重赂求救于奚酋秃馁，〔秃馁即围庄宗者，虏酋之桀也。酋，慈秋翻。〕五月，秃馁以万骑突入定州；晏球退保曲阳，〔曲阳，汉之上曲阳县，隋改为恒阳；唐元和十五年更名曲阳，避穆宗名也，属定州。九域志：县在州西六十里。〕都与秃馁就攻之。晏球与战于嘉山下，大破之，秃馁以二千骑奔还定州。晏球追至城门，因进攻之，得其西关城。定州城坚，不可攻，晏球增修西关城以为行府，〔置招讨使行府及定州行州于西关城。〕使三州民输税供军食而守之。〔三州，定、祁、易也。王晏球之攻定州，以持久弊之，此其先定之计也。〕
18辛酉，以天雄节度副使赵敬怡为枢密使。
19王晏球闻契丹发兵救定州，将大军趣望都，〔趣，七喻翻。〕遣张延朗分兵退保新乐。〔九域志：望都县在定州东北六十里，新乐县在州西南五十里。〕延朗遂之真定，〔之，往也。同光初，建北都于镇州，以镇州为真定府，寻废北都而真定府不废。九域志：自新乐县西南至真定七十里。〕留赵州刺史朱建丰将兵修新乐城。契丹已自他道入定州，与王都夜袭新乐，破之，杀建丰。乙丑，王晏球、张延朗会于行唐，〔九域志：行唐县在真定府北五十五里。〕丙寅，至曲阳。〔自行唐西北至曲阳三十许里。〕王都乘胜，悉其众与契丹五千骑合万余人，邀晏球等于曲阳，丁卯，战于城南。晏球集诸将校令之曰：「王都轻而骄，〔将，即亮翻。校，户教翻。令，鲁定翻。轻，牵正翻。〕可一战擒也。今日，诸君报国之时也。悉去弓矢，〔去，羌吕翻。〕以短兵击之，回顾者斩！」于是骑兵先进，奋檛挥剑，直冲其阵，大破之，僵尸蔽野；〔用短兵则将士齐致死，直冲其阵则敌不及拒。北人所恃者弓矢，既入其阵，皆不得用，而檛剑所及，不死则伤，是以甚败。檛，则瓜翻。僵，居良翻。陈，读曰阵。〕契丹死者过半，〔过，音戈。〕余众北走；都与秃馁得数骑，仅免。卢龙节度使赵德钧邀击契丹，北走者殆无孑遗。〔孑，吉列翻，单也，言无单孑得遗也。〕
20吴遣使求和于楚，请苗璘、王彦章；楚王殷归之，使许德勋饯之。德勋谓二人曰：「楚国虽小，旧臣宿将犹在，愿吴朝勿以措怀。〔朝，直遥翻。〕必俟众驹争皁栈，〔皁，才早翻。栈，士限翻。皁，马枥也。栈，以竹木藉之。〕然后可图也。」时殷多内宠，嫡庶无别，诸子骄奢，故德勋语及之。〔别，彼列翻。其后马氏诸子争国，南唐乘而取之，卒如许德勋之言。然德勋相楚，知其将乱，不以告戒其主而以语邻国之人，非忠也。左传郑子太叔谓晋张趯有智，然犹在君子之后者，正此类也。〕
21六月，辛巳，高季兴复请称藩于吴，〔吴徐温议不受高季兴称臣，见上卷上年五月。〕吴进季兴爵秦王，帝诏楚王殷讨之。殷遣许德勋将兵攻荆南，以其子希范为监军，次沙头；〔次沙头，则已逼江陵矣。〕季兴从子云猛指挥使从嗣单骑造楚壁，请与希范挑战决胜，副指挥使廖匡齐出与之鬬，拉杀之。〔从子，才用翻。造，七到翻。挑，徒了翻。廖，力救翻。拉，卢合翻。〕季兴惧，明日，请和，德勋还。匡齐，赣人也。〔还，从宣翻，又如字。赣县属虔州。赣，音绀。〕
22王晏球知定州有备，未易急攻，〔易，以豉翻。〕朱弘昭、张虔钊宣言大将畏怯；有诏促令攻城。晏球不得已，乙未，攻之，杀伤将士三千人。〔张虔钊不知鉴定州之事，其后急攻凤翔，以致败国，身为亡虏，其误明宗之社稷多矣。〕
23先是，诏发西川兵戍夔州，〔备高季兴也。先，昔荐翻。〕孟知祥遣左肃边指挥使毛重威将三千人往。顷之，知祥奏「夔、忠、万三州已平，请召戍兵还，〔还，从宣翻，又如字。〕以省馈运。」〔孟知祥恐戍兵为唐所留，坐自削弱，故请召还。〕帝不许。知祥阴使人诱之，〔诱，音酉。〕重威帅其众鼓噪逃归；帝命按其罪，知祥请而免之。〔史言唐之威令不行于蜀中。〕
24陕州行军司马王宗寿请葬故蜀主王衍，〔王衍死于长安，见二百七十四卷元年。陕，失冉翻。〕秋，七月，〔【章：十二行本「月」下有「乙巳」二字；乙十一行本同；张校同，云无注本亦无。】〕赠衍顺正公，以诸侯礼葬之。〔王宗寿，许州民家子也，王建以其同姓，录之为子。事王衍，数直谏，衍不听，以至亡国。衍死，宗寿东迁，至渑池，闻庄宗遇弒，逃入熊耳山。至是复出，诣京师，求衍宗族葬之。帝嘉其忠，以为保义行军司马，得衍等十八丧，葬之长安南三赵村。〕
25北面招讨使安审通卒。〔「招讨」之下当有「副」字。〕
26东都民有犯私曲者，留守孔循族之。或请听民造曲，而于秋税亩收五钱；己未，敕从之。〔按唐初无榷酒之法。德宗建中三年初榷天下酒，悉令官酿，斛收直三千，米虽贱不得减二千；委州县综领，醨薄、私酿罪有差；京师特免榷。元和六年，京兆府奏榷酒钱除出正酒户外，一切随两税青苗据贯均率。会昌六年敕：「扬州八道置榷曲并置官店沽酒，代百姓纳榷酒钱，并充资助军用。有人私沽酒及置私曲者，罪止一身。」至是，以孔循过行酷法，敕：「应三京、邺都诸道州府乡村人户，于夏秋田苗上每亩纳曲钱五文足陌，一任百姓造曲酝酒供家，其钱随夏秋征纳，并不折色。其京都及诸道县镇坊界及关城草市内，应逐年卖官曲酒户，便许自造曲酝酒货卖、应诸处曲务，仰十分减八分价钱出卖，不得更请官本踏造。」曲，音曲。〕
27壬戍，契丹复遣其酋长惕隐将七千骑救定州，〔复，扶又翻。〕王晏球逆战于唐河北，〔惕，他力翻。水经注：滱水出代郡灵丘县高氏山，东南过中山上曲阳县，又东过唐县，谓之唐河。〕大破之；甲子，追至易州。时久雨水涨，契丹为唐所俘斩及陷溺死者，不可胜数。〔胜，音升。〕
28戊辰，以威武节度使王延钧为闽王。
29契丹北走，道路泥泞，〔泞，乃定翻。〕人马饥疲，入幽州境。八月，壬〔【章：十二行本「壬」作「甲」，乙十一行本同；张校同，云无注本亦误「壬」。】〕戍，赵德钧遣牙将武从谏将精骑邀击之，分兵扼险要，生擒惕隐等数百人；余众散投村落，村民以白梃击之，〔梃，徒顶翻，杖也。〕其得脱归国者不过数十人。自是契丹粗气，不敢轻犯塞。〔沮，在吕翻。〕
30初，庄宗徇地河北，获小儿，畜之宫中，及长，〔畜，吁玉翻。长，知两翻。〕赐姓名李继陶；帝即位，纵遣之。王都得之，使衣黄袍坐堞间，〔欧史曰：帝即位，安重诲出继陶以乞段徊，徊亦恶而逐之，都使人求得之。衣，于既翻。堞，达协翻。〕谓王晏球曰：「此庄宗皇帝子也，已即帝位。公受先朝厚恩，曾不念乎！」〔王晏球即杜晏球。庄宗之灭梁也，晏球以军降，庄宗赐以姓名而用之。王都欲以此动晏球。〕晏球曰：「公作此小数竟何益！吾今教公二策，不悉众决战，则束手出降耳，自余无以求生也。」
31王建立以目不知书，请罢判三司，不许。
32乙未，吴大赦。
33吴越王镠欲立中子传瓘为嗣，〔中，读曰仲。〕谓诸子曰：各言汝功，吾择多者而立之。」〔言欲择功多者立以为嗣。〕传瓘兄传暃、传褄、传璟皆推传瓘，〔暃，殊六翻。褄，力吊翻，又力小翻。璟，于景翻，又古永翻。〕乃奏请以两镇授传瓘。闰月，于未，诏以传瓘为镇海、镇东节度使。
34戊申，赵德钧献契丹俘惕隐等，诸将皆请诛之，帝曰：「此曹皆虏中之骁将，杀之则虏绝望，不若存之以纾边患。」〔纾，商居翻，缓也。〕乃赦惕隐等酋长五十人，置之亲卫，〔后唐盖仿盛唐之制，朝会立仗有亲、勋、翊三卫。〕余六百人悉斩之。〔为契丹屡求惕隐等张本。〕
35契丹遣梅老季素等入贡。
36初，卢文进来降，〔事见上卷元年。〕契丹以蕃汉都提举使张希崇代之为卢龙节度使，守平州，遣亲将以三百骑监之。〔监，工衔翻。〕希崇本书生，为幽州牙将，没于契丹，〔欧史曰：刘守光使张希崇戍平州，契丹陷平州得之。〕性和易，契丹将稍亲信之，〔易，以豉翻。将，即亮翻。〕因与其部曲谋南归。部曲泣曰：「归固寝食所不忘也，然虏众我寡，柰何﹖」希崇曰：「吾诱其将杀之，〔诱，音酉。〕兵必溃去。此去虏帐千余里，比其知而征兵，〔比，必利翻，及也。〕吾属去远矣。」众曰：「善！」乃先为?，实以石灰，〔?，才性翻。石灰，凿取山石，茘之为灰，今在处有之。〕明日，召虏将饮，醉，并从者杀之，投诸?中。〔从，才用翻。〕其营在城北，亟发兵攻之，〔此所发者汉兵也。〕契丹众皆溃去。希崇悉举其所部二万余口来奔，诏以为汝州刺史。〔欧史曰：以为汝州防御使。〕
37吴王太后殂。〔吴主之母王氏也。〕
38九月，辛巳，荆南败楚兵于白田，执楚岳州刺史李廷规，归于吴。〔九域志：岳州巴陵县有白田镇。时荆南称藩于吴。败，补卖翻。〕
39乙未，敕以温韬发诸陵，段凝反复，令所在赐死。〔去年，温韬流德州，段凝流辽州。〕
40己亥，以武宁节度使房知温兼荆南行营招讨使，知荆南行府事；分遣中使发诸道兵赴襄阳，以讨高季兴。〔前年刘训讨荆南不克，今复招讨之。〕
41辛丑，徙庆州防御使窦廷琬为金州刺史；冬，十月，廷琬据庆州拒命。
42丙午，以横海节度使李从敏兼北面行营副招讨使。〔代安审通也。〕从敏，帝之从子也。〔从子才用翻。〕
43戊申，诏静难节度使李敬通〔【章：十二行本「通」作「周」；乙十一行本同。】〕发兵讨窦廷琬。〔庆州，静难军巡属也，故使讨之。难，乃旦翻。〕
44王都据定州，守备固，伺察严，〔伺，相吏翻。〕诸将屡有谋翻城应官军者，皆不果。帝遣使者促王晏球攻城，晏球与使者联骑巡城，〔骑，奇计反。〕指之曰：「城高峻如此，借使主人听外兵登城，亦非梯冲所及。〔梯，云梯。冲，冲车。〕徒多杀精兵，无损于贼，如此何为！不若食三州之租，爱民养兵以俟之，彼必内溃。」帝从之。〔用兵之术，攻城最难。然攻城有二术：城有外援，则须悉力急攻，以求必克；城无外援，则持久以弊之，在我者兵力不损而坐收全胜。古之善用兵者皆知此术也。〕
45十一月，有司请为哀帝立庙，诏立庙于曹州。〔为，于伪翻。梁太祖开平二年弒唐哀帝于曹州，事见二百六十六卷。〕
46平卢节度使晋忠武公霍彦威卒。
47忠州刺史王雅取归州。〔忠州时属夔州宁江军，西方邺所部也。归州时属荆南军，高季兴所部也。〕
48庚寅，皇子从厚纳孔循女为妃，循因之得之大梁，〔时孔循兼留守东都，帝在大梁。得之者，得往也。有职守者不得擅离职守，今循因嘉礼得至行在所。「得之」，本或作「得至」。按唐都洛阳，以大梁为东都，孔循职守在东都，而曰得之大梁者，盖安重诲怒孔循，自枢密出为忠武帅兼东都留守，时帝在大梁，循未得领留守之职，今因嫁女得至东都耳。以下文促令归镇明之，可以知矣。〕厚结王德妃之党，乞留。安重诲具奏其事，力排之，礼毕，〔嘉礼毕也。〕促令归镇。〔复归忠武军所镇。〕
50丙申，上问赵凤：「帝王赐人铁券，何也﹖」对曰：「与之立誓，令其子孙长享爵禄耳。」上曰：「先朝受此赐者止三人，〔薛居正五代史：庄宗同光二年正月甲寅，帝御中兴殿，面赐郭崇韬铁券；二月丁亥，赐李嗣源铁券；二年，赐朱友谦姓名李继麟，入属籍，赐铁券。〕崇韬、继麟寻皆族灭，〔二人族灭事见二百七十四卷元年。朝，直遥翻。〕朕得脱如毫厘耳。」〔帝为庄宗所猜忌，又困于谗，事始于二百七十三卷同光三年取邺都细铠之时，讫于二百七十四卷元年出邺都在魏县之日。〕因叹息久之。赵凤曰：「帝王心存大信，固不必刻之金石也。」
51十二月，甲辰，李敬周奏拔庆州，族窦廷琬。
52荆南节度使高季兴寝疾，命其子行军司马、忠义节度使、同平章事从诲权知军府事；丙辰，季兴卒。〔考异曰：唐明宗实录：「天成三年十一月壬午，房知温奏高季兴卒。」烈祖实录亦云「干贞二年十一月，季兴卒」。盖传闻之误。按陶谷季兴神道碑及勃海行年记，皆云「十二月十五日卒」，今从之。〕吴主以从诲为荆南节度使兼侍中。〔高从诲，字遵圣，季兴长子也。〕
53史馆修撰张昭远言：「臣窃见先朝时，皇弟、皇子皆喜俳优，〔喜，许计翻。〕入则饰姬妾，出则夸仆马；习尚如此，何道能贤！〔言何道而能为贤人也。〕诸皇子宜精择师傅，令皇子屈身师事之，讲礼义之经，论安危之理。古者人君即位则建太子，所以明嫡庶之分，塞祸乱之源。今卜嗣建储，臣未敢轻议。至于恩泽赐与之间，昏姻省侍之际，媜庶长幼，宜有所分，示以等威，绝其侥冀。」〔分，扶问翻。塞，昔则翻。省，昔井翻。长，知两翻。侥，坚尧翻。〕帝赏叹其言而不能用。〔自梁开平以来，至于天成，惟张昭远一疏能以所学而论时事耳。不有儒者，其能国乎！惜其言之不用也。史言赏叹而不能用，呜呼！帝之赏叹者，亦由时人言张昭远儒学而赏叹之耳，岂知所言深有益于人之国哉！〕
54闽王延钧度民二万为僧，由是闽中多僧。
55河东节度使、北都留守从荣，年少骄很，〔少，诗照翻。很，户恳翻。〕不亲政务，帝遣左右素与从荣善者往与之处，使从容讽导之。〔处，昌吕翻。从，千容翻。〕其人私谓从荣曰：「河南相公恭谨好善，亲礼端士，有老成之风；〔从厚时为河南尹，故称之为河南相公。端士，正士也。好，音呼到翻。〕相公齿长，〔长，知两翻。言从荣之年长于从厚也。〕宜自策励，勿令声问出河南之下。」从荣不悦，退，告步军都指挥使杨思权曰：「朝廷之人皆推从厚而短我，我其废乎！」思权曰：「相公手握强兵，且有思权在，何何忧！」因劝从荣多募部曲，缮甲兵，阴为自固之备。〔观从荣之问与杨思权之对，其所以求自安者乃所以自危也。〕又谓帝左右曰：「君每誉弟而抑其兄，〔誉，音余。〕我辈岂不能助之邪！」其人惧，以告副留守冯赟，赟密奏之。〔帝遣左右讽导从荣，是其密受上指最为亲切。从荣之不悦，杨思权之胁持，凡此情状，其人当密以奏闻，安得以告冯赟而待赟奏之也，此其间必有曲折。〕帝召思权诣阙，以从荣故，亦弗之罪也。〔帝不罪杨思权，其后遂为从之祸。然二子嫌隙已构，虽罪思权，亦末如之何矣。〕
四年〔（乙亥、九二九）〕
1春，正月，冯赟入为宣徽使，谓执政曰：「从荣刚僻而轻易，〔易，以豉翻。〕宜选重德辅之。」
2王都、秃馁欲突围走，不得出。二月，癸丑，定州都指挥使马让能开门纳官军，都举族自焚，擒秃馁及契丹二千人。〔王晏球自去年四月攻王都，至是克之。〕辛亥，以百晏球为天平节度使，与赵德钧并加兼侍中。〔赏王晏球，以平王都之功也；赏赵德钧，以擒惕隐之功也。〕秃馁至大梁，斩于市。
3枢密使赵敬怡卒。
4甲子，帝发大梁。
5丁卯，门下侍郎、同平章事崔协卒于须水。〔唐初置须水县，贞观中并入郑州管城县。九域志：郑州荥阳县有须水镇。卒，音子恤翻。〕
6庚午，帝至洛阳。〔二年冬十月，帝如大梁，至是还洛阳。〕
7王晏球在定州城下，日以私财飨士，自始攻至克城未尝戮一卒。三月，辛巳，晏球入朝，帝美其功；晏球谢久烦馈运而已。〔史言王晏球有功而不伐。〕
8皇子右卫大将军从璨性刚，安重诲用事，从璨不为之屈。〔为，于伪翻。〕帝东巡，〔即谓如大梁时也。〕以从璨为皇城使。从璨与客宴于会节园，〔会节园在洛阳城中。张全义镇洛岁久，私第在会节坊，室宇园池为一时巨丽，输之官以为会节园。〕酒酣，戏登御榻，〔凡御园设御榻，游幸之所御也。〕重诲奏请诛之；丙戍，赐从璨死。
9横山蛮寇邵州，〔邵州，汉为昭陵县，属长沙国，东汉属长沙、零陵二郡，又改昭陵为昭阳县。吴立邵陵郡，晋武帝改昭阳曰邵阳县。隋废郡，唐置南梁州，改为邵州，时属楚境。〕
10楚王殷命其子武安节度副使、判长沙府希声知政事，总录内外诸军事，自是政先历希声，乃闻于殷。〔希声，字若讷，殷次子也。为杀高郁张本。〕
11夏，四月，庚子朔，禁铁锡钱。时湖南专用锡钱，铜钱一直锡钱百，流入中国，法不能禁。〔马殷得湖南，铸锡为钱，本用之境内，其后遂流入中国。五代会要：同光二年三月敕：「泉布之弊，杂以铅锡，江湖之外，盗铸尤多，市肆之间，公行无畏。因是纲商挟带，舟载往来，换易好钱，藏贮富室，实为蠹弊，须有条流。宜令京城及诸道于市行使钱内点检，杂恶铅锡并宜禁断。沿江州县，每有舟船到岸，严加觉察，若私载往来，并宜收纳。」天成元年十二月敕：「行使铜钱之内，如闻挟带铁钱，若不严加科流，转恐私加铸造。应中外所使铜钱内铁镴钱即宜毁弃，不得辄更有行使。如违，其所使钱不计多少，并纳入官，仍科深罪。」盖铁锡钱之禁旧矣，今又申严之而不能禁也。〕
12丙午，楚六军副使王环败荆南兵于石首。〔败，补卖翻。〕
13初令缘边置场市党项马，不令诣阙。先是，党项皆诣阙，以贡马为名，国家约其直酬之，加以馆谷赐与，岁费五十余万缗；有司苦其耗蠹，故止之。〔五代会要曰：自上御极以来，党项之众竞赴阙下卖马，常赐食于禁廷，醉则连袂歌其土风。凡将到马，无驽良，并云上进，虽约给价直，然馆给赐傁，耗蠹为多，虽降敕止之，竟不能行。党，底朗翻。〕
14壬子，以皇子从荣为河南尹、判六军诸卫事，从厚为河东节度使、北都留守。〔两易二字之任。〕
15契丹寇云州。
16甲寅，以端明殿学士、兵部侍郎赵凤为门下侍郎、同平章事。
17五月，乙酉，中书言：「太常改谥哀帝曰昭宣光烈孝皇帝，庙号景宗。既称宗则应入太庙，在别庙则不应称宗。」〔哀帝庙在曹州。〕乃去庙号。〔去，羌吕翻。〕
18帝将祀南效，遣客省使李仁矩以诏谕两川，令西川献钱一百万缗，东川五十万缗；皆辞以军用不足，西川献五十万缗，东川献十万缗。仁矩，帝在藩镇时客将也，为安重诲所厚，恃恩骄慢。至梓州，〔东川节度使梓州。〕董璋置宴召之，日中不往，方拥妓酣饮。〔妓，渠绮翻。〕璋怒，从卒徒执兵入驿，立仁矩于阶下而诟之曰：「公但闻西川斩李客省，〔诟，古候翻，又许候翻。李客省，谓李严也。斩李严见上卷二年。〕谓我独不能邪！」仁矩流涕拜请，仅而得免；既而厚赂仁矩以谢之。〔欲以赂绝其口。〕仁矩还，言璋不法。未几，〔几，居启翻。〕帝复遣通事舍人李彦珣诣东川，〔复，扶又翻。〕入境，失小礼，璋拘其从者，〔从，才用翻。〕彦珣奔还。〔还，从宣翻，又如字。〕
19高季兴之叛也，〔见上卷二年。〕其子从诲切谏，不听。从诲既袭位，谓僚佐曰：「唐近而吴远，〔【章：十二行本「远」下有「舍近臣远」四字；乙十一行本同；退斋校同；张校同，云无注本亦无。】〕非计也。」乃因楚王殷以谢罪于唐。又遗山南东道节度使安元信书，〔遗，惟季翻。〕求保奏，复修职贡。丙申，元信以从诲书闻，帝许之。
20契丹寇云州。〔一月之间再寇云州者，契丹主耶律德光渐西徙也。〕
21六月，戊申，复以邺都为魏州，〔庄宗同光元年即位于魏州，以魏州为兴唐府，建东京。既迁洛，同光三年，复唐之旧，以洛阳为东都，改魏州之东京为邺都，今复以为魏州。〕留守、皇城使并停。
22庚申，高从诲自称前荆南行军司马、归州刺史，上表求内附。秋，七月，甲申，以从诲为荆南节度使兼侍中。己丑，罢荆南招讨使。〔讨荆南事始上卷二年，今以其内附罢兵。〕
23八月，吴武昌节度使兼侍中李简以疾求还江都，〔扬州治江都县，吴所都也。〕癸丑，卒于采石。徐知询，简伲也，擅留简亲兵二千人于金陵，〔除知询时代父温镇金陵。〕表荐简子彦忠代父镇鄂州，〔武昌节度使治鄂州。〕徐知诰以龙武统军柴再用为武昌节度使；知询怒曰：「刘崇俊，兄之亲，三世为濠州；〔吴初用刘金为濠州刺史；金卒，子仁规代之；仁规卒，子崇俊代之。〕彦忠吾妻族，独不得邪！」
24初，楚王殷用都军判官高郁为谋主，〔马殷初得潭州，即用高郁为谋主。〕国赖以富强，〔如收茶征、令民种桑、以缯纩充赋之类。〕邻国皆疾之。庄宗入洛，殷遣其子希范入贡，〔见二百七十二卷庄宗同光元年。〕庄宗爱其警敏，曰：「比闻马氏当为高郁所夺，今有子如此，郁安能得之！」〔此言所以间高郁也。比，毗至翻。〕高季兴亦以流言间郁于殷。〔间，古苋翻。〕殷不听，乃遣使遗节度副使、知政事希声书，〔遗惟季翻。〕盛称郁功名，烦为兄弟。使者言于希声曰：「高公常云『马氏政事皆出高郁』，此子孙之忧也。」希声信之。行军司马杨昭遂，希声之妻族也，谋代郁任，日谮之于希声。希声屡言于殷，称郁奢僭，且外交邻藩，请诛之。殷曰：「成吾功业，皆郁力也；汝勿为此言！」希声固请罢其兵柄，乃左迁郁行军司马。郁谓所亲曰：「亟营西山，吾将归老。〔西山，即长沙西岸岳麓诸山也。〕猘子渐大，能咋人矣。」〔猘，征例翻。犬强为猘。咋，鉏陌翻，啮也。〕希声闻之，益怒，明日，矫以殷命杀郁于府舍，〔府舍，荆南军府署舍也。〕牓谕中外，诬郁谋叛，并诛其族党。至暮，殷尚未知，是日，大雾，殷谓左右曰：「吾昔从孙儒渡淮，〔唐昭宗光启三年，马殷从孙儒渡淮，事见二百五十七卷。〕每杀不辜，多致兹异。马步院岂有冤死者乎﹖」〔时诸镇皆有马步司，置狱院以鞫囚。今大藩亦有兵马司。〕明日，吏以郁死告，殷抚膺大恸曰：「吾老耄，政非己出，使我勋旧横罹冤酷！」〔横，户孟翻。〕既而顾左右曰：「吾亦何可久处此乎！」〔盖是时马殷尸居而已，不复能制其子。处，昌吕翻。〕
25九月，上与冯道从容语及年谷屡登，〔从，千容翻。屡，龙遇翻。〕四方无事。道曰：「臣常记昔在先皇幕府，〔谓为河东掌书记时也。〕奉使中山，历井径之险，〔自太原使中山经井陉之道。陉，音刑。〕臣忧马蹶，执辔甚谨，幸而无失；逮至平路，放辔自逸，俄至颠陨。凡为天下者亦犹是也。」上深以为然。上又问道：「今岁虽丰，百姓赡足否﹖」道曰：「农家岁凶则死于流殍，〔殍，被表翻。〕岁丰则伤于谷贱，丰文皆病者，惟农家为然。臣记进士聑夷中诗云：『二月卖新丝，五月粜新谷；医得眼下疮，剜郄心头肉。』语虽鄙俚，曲尽田家之情状。〔谓丝谷未熟，农家艰食，先称贷以自给，至于卖继粜谷仅足以偿债耳。聂，尼辄翻。粜，他吊翻。剜，乌丸翻。〕农于四人之中最为勤苦，〔士、农、工、商，是谓四民。唐避太宗讳，率谓民为人。〕人主不可不知也。」上悦，命左右录其诗，常讽诵之。
26鄜州兵戍东川者归本道，〔鄜，音夫。〕董璋擅留其壮者，选羸老归之，〔羸，伦为翻。〕仍收其甲兵。
  </div>
  <div class="pagination">
   <a href="资治通鉴注_page310.html">
    上一页
   </a>
   <span>
    ...
   </span>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <a href="资治通鉴注_page308.html">
    308
   </a>
   <a href="资治通鉴注_page309.html">
    309
   </a>
   <a href="资治通鉴注_page310.html">
    310
   </a>
   <span class="current-page">
    311
   </span>
   <a href="资治通鉴注_page312.html">
    312
   </a>
   <a href="资治通鉴注_page313.html">
    313
   </a>
   <a href="资治通鉴注_page314.html">
    314
   </a>
   <a href="资治通鉴注_page315.html">
    315
   </a>
   <a href="资治通鉴注_page316.html">
    316
   </a>
   <span>
    ...
   </span>
   <a href="资治通鉴注_page312.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
