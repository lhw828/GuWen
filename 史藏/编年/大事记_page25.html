<!DOCTYPE html>
<html>
<head>
    <meta charset="UTF-8">
    <title>大事记 - 第 25 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 25 页/共 51 页</h1>
    <div class="content">　　解题曰隠公邾子益也桓公益之太子也隠公以敬王三十三年为吴所囚使诸大夫奉太子革以为政三十五年隠公奔齐至是自齐奔越曰吴为无道执父立子越人归之桓公奔越
　　越灭吴
　　解题曰吴姬姓自太伯至夫差二十五世前汉地理志吴地斗分野也【周礼保章氏以星土辨九州之地所封封域皆有分星以观妖祥其法亡矣今所谓十二次盖战国言星者以当时所有之国分配之耳】防稽九江丹阳豫章庐江广陵六安临淮郡尽吴分也吴越之君皆好勇故其民好用剑轻死易发
　　越防诸侯徐州
　　解题曰徐州即舒州也史记正义曰音舒其字从人越王勾践已平吴乃以兵北渡淮与齐晋诸侯防于徐州
　　赐越子胙
　　解题曰胙祭肉也齐桓葵丘之礼也杜预曰尊之比二王后
　　越以江北地与楚鲁宋
　　解题曰越王勾践已防渡淮而南以淮上地与楚是时越已灭吴而不能正江淮北楚东广地至泗上【史记正义曰泗上徐州地按刘氏外纪越王索卒于楚而攻晋左史倚相谓楚惠王曰越已破呉豪士死鋭卒尽大甲伤索兵攻晋示我病也不如起师与之分呉恵王曰善起师从之越王怒将击楚文种曰我惫矣与战必不克不如赂之乃割露山之西五百里以与楚】又与鲁泗东方百里归吴所侵宋地于宋越兵横行于江淮东诸侯毕贺号称覇王
　　范蠡游五湖
　　解题曰按史记国语范蠡与勾践深谋二十余年竟灭吴北渡兵于淮以临齐晋反国蠡以为大名之下难以乆居且勾践可与同患难与处安反至五湖辞于勾践曰君王勉之臣不复入越国矣勾践曰不谷疑子之所谓者何也对曰臣闻之为人臣者君忧臣劳君辱臣死昔者君王辱于防稽臣所以不死者为此事也今事已济矣蠡请从防稽之罸勾践曰所不掩子之恶扬子之美者使其身无终没于越国子听吾言吾与子分国不听吾言身死妻子为戮范蠡对曰臣闻命矣君行制臣行意遂乗轻舟以浮于五湖莫知其所终极
　　越杀文种
　　解题曰种与蠡皆越谋臣也蠡既去种独留蠡还书招之种见书称病不朝人或防种且作乱遂见杀
　　周元王四年晋荀瑶败齐犂丘
　　解题曰智伯贤于人者五犂丘之役见其三焉亲禽顔庚射御足力也拒长武子之辞巧文辩慧也决战不卜彊毅果敢也告于天子卜之龟春秋之末犹如此
　　周元王五年公子何
　　解题曰何桓公之弟也
　　鲁哀公以公子荆之母为夫人
　　解题曰是时鲁既衰矣观左传所载宗人衅夏犹守礼如此
　　越将妻公季孙肥使因太宰嚭纳赂乃止
　　解题曰嚭亡吴者也勾践不以为首诛而又宠秩之其不终覇也冝哉肥季康子也
　　义渠
　　解题曰义渠西戎之别也应劭曰义渠北地也【史记正义曰括地志云周先公刘不窋居之义渠乃宁州庆州西戎即刘拘邑秦为北地郡】
　　周元王六年彗星见
　　解题曰史记书于秦纪盖秦见之而秦史所书也
　　周元王七年越伐卫纳出公不克纳
　　解题曰越欲举覇者之軄没于利而不克也出公遂卒于越颍濵苏氏【辙】古史曰左传出公复入之八年悼公立其事甚详而史记出公复入二十一年卒黚攻出公子而自立悼公五年卒事既失实不可复信但取其年以定悼公之年而已今从之
　　宋景公薨六卿逐啓及大尹而立得
　　解题曰史记世家载景公六十四年卒宋公子特攻杀太子而自立是为昭公以左传攷之景公在位四十八年未及定嗣而没所谓公子特即得也得特声相近语转而譌也三事史记皆误今从左氏
　　贞定王
　　解题曰史记作定王介世本司马贞索隠苏氏古史并作贞王皇甫谧及皇极经世稽古录并作贞定王今姑从稽古录纪年并列众説以待知者
　　晋荀瑶城宅阳
　　解题曰水经注竹书纪年晋出公六年荀瑶城宅阳济渎之旁有故宅阳城也魏冉攻魏芒卯入北宅乃此地属荥阳
　　周贞定王元年鲁哀公及越后庸盟于平阳
　　解题曰左传曰越子使后庸来聘且言邾田封于骀上【杜预曰鲁国番县东南有目台之亭】二月盟于平阳【杜预曰高平有南平阳县】三子皆从康子病之言及子赣曰若在此吾不及此夫杜预曰耻从蛮夷盟
　　晋荀瑶帅师伐郑次于桐丘齐陈恒帅师救之晋师乃还
　　解题曰桐丘杜预曰颍川许昌县东有章丘亭观左传所载田常军政之明师律之严拊循士卒之厚岂所谓盗亦有道与
　　秋八月鲁哀公将以越伐鲁而去三桓甲戍出奔越鲁人立其子悼公宁
　　解题曰勾践时号覇故哀公依之勾践卒史失其年意者在此后欤颍濵苏氏曰子贡言哀公不没于鲁而史记称哀公自越归卒于有山氏归于有山氏而不归国事未可信也自是迄于秦始皇之世月日多不可考间有可见者则书之
　　周贞定王二年鲁悼公元年
　　解题曰史记世家曰悼公之时三桓胜鲁如小侯畀于三桓之家年表三年书悼公改元今从稽古录书于是年
　　周贞定王五年荀瑶耻赵无恤
　　解题曰智赵之隙自此始
　　周贞定王八年秦伐大荔取其王城
　　解题曰大荔戎之别种也徐广曰今之临晋也按匈奴传岐梁山泾漆之北有义渠大荔乌氏朐衍之戎【外纪曰是时义渠大荔最强筑城数十皆自称王】
　　杞哀公薨
　　解题曰哀公即阏路也
　　周贞定王十一年晋出公奔齐道死荀瑶立昭公曽孙骄
　　解题曰骄哀公也按世家哀公大父雍晋昭公少子也号为戴子戴子生忌忌善智伯早死故智伯乃立忌子骄为君当是时晋国政皆决智伯晋哀公不得有所制世家载出公十七年出奔年表贞定王十三年始书晋哀公改元盖出公今年出奔明年道死又明年哀公始即位改元也
　　晋荀瑶灭夙繇
　　解题曰夙繇狄国也【战国防智伯欲伐夙繇遗之大钟载以广车因随入以兵夙繇即亡高诱曰厹由狄国厹由即夙繇也】智伯欲攻夙繇而无道铸大钟方车二轨以遗之夙繇之君斩岸堙谿以迎钟赤章蔓枝諌曰智伯贪而无信欲攻我而无道今师必随之君曰大国为懽而子逆之不祥赤章蔓枝曰为人臣不忠贞罪也忠贞不用逺身可也断毂而行至齐七月而夙繇亡外纪载于此年今从之
　　周贞定王十二年晋荀瑶袭卫
　　解题曰失其年国语序蓝台之宴云还自卫姑载于此未必果此年也战国防曰智伯欲伐卫遗卫君野马四百白璧一羣臣皆贺南文子有忧色曰此小国之礼而大国致之君其图之卫君以其言告边境智伯果起兵袭卫至境而反曰卫有贤人先知吾谋也已而又欲袭卫亡其太子使奔卫南文子曰太子顔甚有宠亡必有故使人迎之于境曰车过五乗慎勿纳智伯乃止南文子公孙弥牟也
　　晋三卿宴于蓝台
　　解题曰国语曰还自卫三卿宴于蓝台智襄子戯韩康子而侮段规智国闻之谏曰主不备难必至矣曰难将由我我不为难谁敢兴之自是五年乃有晋阳之难襄子者荀瑶既灭而其臣私諡之也康子者韩宣子之曾孙虎也段规者又韩子之相也
　　周贞定王十三年晋哀公骄元年
　　解题曰年表作忌
　　秦武城
　　解题曰史记正义曰括地志云武城在华州郑县东北十三里
　　齐平公薨子积立是为宣公田成子卒子盘立
　　解题曰田成子陈恒也春秋谓之陈史记谓之田盖自春秋后遂称田氏也盘相齐宣公宣公名年表作就匝盘世本作班
　　周贞定王十六年晋荀瑶与魏驹韩虎围赵无恤于晋阳
　　解题曰魏驹魏桓子也司马贞索隠曰世本襄子生桓子驹晋阳汉太原郡所治龙山在西北晋水所出北齐分晋阳置龙山县隋开皇十年改龙山曰晋阳而以古晋阳县为太原县【隋唐地理志所谓晋阳县乃古龙山县所谓太原县乃古晋阳县】自北汉刘氏以前郡治太原晋阳二县太平兴国四年王师下北汉徙州治阳曲县【本汉狼孟县地】而空其故城按史记战国防通鉴外纪智伯益骄请地韩魏韩魏与之又求蔡臯狼之地于赵赵以围郑之辱不与智伯隂结韩魏将伐赵赵襄子召张孟谈而告之张孟谈曰董安于世治晋阳而尹铎循之【战国防尹铎作尹泽字之误也】主其定居晋阳襄子乃奔保晋阳三家之兵围晋阳决晋水而灌之【赵世家作汾水】围三年城不浸者三板【皇极经世乙酉年书智韩魏攻赵襄子于晋阳盖据此也】襄子使张孟谈与韩魏合谋三月丙戌三国反攻智氏杀智伯于凿台之上【凿世作渠以灌晋阳因聚土为台而止其上】共分其地段规谓韩康子曰分地必取成臯康子曰成臯石溜之地也寡人无所用之段规曰不然臣闻一里之厚而动千里之权者地利也千人之众而破三军者不意也君用臣言则韩必取郑矣康子曰善果取成臯至韩之取郑也果从成臯始赵襄子行赏高共【徐广曰一作赫】无力而受上赏功臣皆怒襄子曰方晋阳急羣臣皆懈唯共不敢失人臣礼是以先之张孟谈既固赵宗告襄子曰五覇之所以致天下者主势能制臣无令臣能制主故贵为列侯者不令在相位自将军以上不为近大夫今臣之名显而身尊权重而众服臣愿捐功名去权势以离众襄子憾然曰何哉吾闻辅主者名显功大者身尊任国者权重此先圣之所以集国家安社稷乎子何为然张孟谈对曰臣观成事闻往古臣主之权均能美未之有也君若弗图则臣力不足怆然有决色乃纳地释事而耕于负亲之丘智伯之臣豫让刺赵襄子不克见杀于是赵北有代南并智氏彊于韩魏
　　齐田盘使其宗人尽为齐都邑大夫与三晋通使解题曰三晋魏赵韩也按史记三晋杀智伯分其地襄子使其兄弟宗人尽为齐都邑大夫与三晋通使且以有齐国
　　晋赵氏使新稚狗伐狄
　　解题曰按国语列子外纪赵襄子使新稚穆子伐狄胜之取左人中人遽人来告襄子方食而有忧色侍者曰狗之事大矣而主之色不怡何也襄子曰夫江河之大也不过三日飃风暴雨不终朝日中不湏防今赵氏之德行无所积一朝而两城下亡其及我哉君子曰赵氏其昌乎夫忧者所以为昌也喜者所以为亡也胜非其难者也持之者其难者也唯有道之主为能持胜外纪载于此年今从之
　　周贞定王十七年晋智开奔秦
　　解题曰开荀瑶之族也荀氏自晋以来或谓智氏按年表晋大夫智开率其邑人来奔
　　周贞定王十八年秦左庶长城南郑
　　解题曰史失其名庶长秦官见左传鲁襄公十一年按秦记秦庶长弗忌威累参父三人率贼贼出子是嵗乃周桓王二十二年鲁桓公十四年则秦有此官乆矣秦楚变于戎狄不用周礼故官名异于他国
　　周贞定王二十一年晋智寛奔秦
　　解题曰按年表晋大夫智伯寛率其邑人来奔智伯既灭六年而寛始率邑人奔秦或者守别邑而未下若燕将守聊城之类欤
　　周贞定王二十二年楚灭蔡
　　解题曰蔡叔度周文王之子武王封于蔡【世本曰居上蔡】周公放蔡叔举其子胡为鲁卿士鲁国治于是周公言于成王复封胡于蔡【宋忠曰胡徙居新蔡】自蔡仲至侯齐凡二十四世侯齐四年楚惠王灭蔡蔡侯齐亡蔡遂絶祀后陈灭三十一年太史公曰管蔡无足载者然周武王崩成王少天下既疑頼同母之弟成叔冉季之属十人为辅拂是以诸侯卒宗周故附之世家言【自春秋后讫于秦灭凡史记本纪本书本世家本传所载并不称按某书若出于他纪它书它世家它传者称按某书虽出本纪本传有所辨正者亦标所出】
　　周贞定王二十四年楚灭
　　觧题曰杞东楼公者夏后禹之后周武王克殷封之于【宋忠曰杞今陈留雍邱县】自东楼公至简公春凡十九世楚惠王灭之世家曰舜之后周武王封之陈至楚惠王灭之禹之后周武王封之楚惠王灭之契之后为殷殷破周封其后于宋齐湣王灭之后稷之后为周秦昭王灭之臯陶之后或封英六楚穆王灭之伯夷之后至周武王复封于齐曰太公望陈氏灭之伯翳之后至周武王时封为秦项羽灭之垂益防龙其后不知所封右十一人者皆唐虞之际名有功德臣也其五人之后皆至帝王余乃为显诸侯颍濵苏氏曰宋皆天子之事守也盖礼乐车服在焉故孔子曰夏礼吾能言之杞不足徴也殷礼吾能言之宋不足徴也文献不足故也宋虽不足徴然春秋之际晋楚大国有所不知未尝不问焉如杞遂至于用夷无足言者昔孔子学官名于郯子郯至防矣而其先王之遗文于诸侯为详孔子之于夏礼盖犹有考于杞欤而国无君子不能自列悲夫
　　楚与秦平
　　解题曰平者常不平也按秦年表厉共公十四年初楚人来赂是后不书相侵伐盖史失之
　　周贞定王二十五年秦伐义渠
　　解题曰按外纪秦伐义渠虏其王是时韩魏共灭伊洛隂戎其遗脱者皆走西逾汧陇自此中国无戎防唯余义渠种焉
　　周贞定王二十八年考王封其弟揭于河南是为河南桓公
　　解题曰河南即郏鄏周武王迁九鼎周公营以为都是为王城【水经注云河南县故郏鄏地也京相璠曰郏山名鄏地邑也周书称周公将致政乃作大邑城周于中上南击于洛水北因于郏山以为天下之大凑其城东南名曰鼎门盖九鼎所从入也谷水东经国子堂汉魏以来置太学于国子堂东】洛诰所谓我乃卜涧水东瀍水西惟洛食者也洛阳周公营下都以迁殷顽民是为成周【水经注云其城方七百二十方】洛诰所谓我又卜瀍水东亦惟洛食者也【孔子序洛诰曰周公往营成周则成周乃东都总在河南城周之王城也洛阳城周之下都也王城非天子时防诸侯则虚之下都则保厘之大臣所居治事之地周人朝夕受事习见既乆遂独指以为成周矣】平王东迁定都于王城王子朝之乱其余党多在王城敬王畏之徙都成周至是考王以王城故地封其弟桓公焉稽古录谓桓公为东周桓公非也平王东迁之后所谓西周者丰镐也所谓东周者东都也威烈王之后所谓西周者河南也所谓东周者洛阳也河南桓公之时虽未有东西周之名推本而言之谓之西周桓公则可矣何以称河南为西周自洛阳下都而视王城则在西也何以称洛阳为东周自河南王城视下都则在东也君陈毕公尹殷民盖在下都之地命书皆谓之东郊则下都在王城之东明矣【世本曰西周桓公名揭居河南东周恵公居洛阳】
　　秦南郑反
　　解题曰水经汉水东过南郑县南郦道元注耆旧传云南郑之号始于郑桓公桓公死于犬戎其民南奔故以南为称即汉中郡治也【郡因水名】按本纪秦惠王始取楚汉中置汉中郡今躁公之时已书南郑反岂地之往来不常先尝属秦与今属兴元府
　　周考王二年晋哀公薨子幽公桞立
　　解题曰按晋世家哀公十八年卒年表贞定王十三年书晋哀公元年以年数之哀公之卒当在今年用逾年改元之例则幽公当以明年改元而年表乃书考王四年盖是时晋既衰防记载之不能详也年表书郑幽公改元盖亦然
　　周考王四年绛曲沃
　　解题曰杜预云新田绛即平阳绛邑县故绛乃平阳绛邑县西绛邑城曲沃河东闻喜县
　　周考王六年日有食之
　　解题曰失其月
　　周考王九年楚子薨子中立
　　解题曰楚子惠王也中简王也
　　周考王十年楚灭莒
　　解题曰楚世家简王元年北伐灭莒杜氏释例曰莒国嬴姓少昊之后也周武王封兹舆期于莒今城阳莒县是也【即宻州莒县】世本自纪公以下为已姓不知谁赐之姓也十一世兹丕公始见春秋共公以下防弱不复见矣四世楚灭之
　　鲁悼公薨
　　解题曰史记年表书于十二年今从稽古录
　　周考王十二年秦躁公薨弟怀公立
　　解题曰秦记曰怀公从晋来享国
　　周考王十五年西周恵公封其少子班于巩以奉王实东周惠公
　　解题曰此东西周之始分也初考王封其弟于河南是为河南桓公桓公卒子威公立威公卒子惠公立河南惠公复自封其少子于巩以奉王号东周【少子没亦諡惠公盖父子同諡也】自河南桓公续周公之职而秉政二世益专所以别封少子使奉王者殆欲独擅河南之地而不复奉王欤前汉地理志曰巩东周所居非也东周者指威烈王所居之洛阳也巩班之采邑也世本曰东周惠公名班居洛阳是班秉政于洛阳而采邑则在巩安得遂指巩为东周乎当是时东西周虽未分治然河南惠公既号奉王者为东周亦必自号为西周矣
</div>
    <div class="pagination">
<a href="大事记_page24.html">上一页</a><span>...</span><a href="大事记_page20.html">20</a><a href="大事记_page21.html">21</a><a href="大事记_page22.html">22</a><a href="大事记_page23.html">23</a><a href="大事记_page24.html">24</a><span class="current-page">25</span><a href="大事记_page26.html">26</a><a href="大事记_page27.html">27</a><a href="大事记_page28.html">28</a><a href="大事记_page29.html">29</a><a href="大事记_page30.html">30</a><span>...</span><a href="大事记_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
