<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 6 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 6 页/共 372 页</h1>
    <div class="content">　　庚午，吐蕃尚巴约献伏羌县地。
　　壬申，修武成王庙。
　　癸酉，以百官次对章奏下尚书省，集丞、郎以上及御史中丞、两省五品以上参详，其有裨政治者以闻。
　　丙子，禁民代桑枣为薪。又诏黄、汴河两岩，每岁委所在长吏课民多栽榆柳，以防河决。
　　癸未，复置书判拔萃科。
　　甲申，武平节度使兼中书令周行逢疾革，召将吏属其子保权曰：“衡州刺史张文表，与吾同起陇亩，以不得行军司马，志常怏怏，吾死，必为乱，当令杨师璠讨之。”行逢薨，保权领军务，时年十一。
　　是月，辽主如黑山、赤山射鹿。
　　冬，十月，丙戌，幸造船务观习水战。
　　戊子，以棣州团练使何继筠为关南兵马都监。
　　癸巳，班《循资格》及《长定格》、《编敕格》各一卷。
　　己亥，幸岳台，命诸军习骑射。
　　广济县令李守中，坐赃，决杖配沙门岛。
　　辛丑，以枢密副使、兵部侍郎赵普为检校太保，充枢密使。枢密使不带正官自普始。
　　张文表闻周保权立，怒曰：“我与行逢俱起微贱，立功名，安能北面事小儿乎！”会保权遣兵更戍永州，路出衡阳，文表遂驱以叛，伪缟素，若将奔丧武陵者。过潭州时，行军司马廖简知留后，素轻文表，不为之备。方宴饮，外白文表兵至，简殊不介意，谓四座曰：“文表至则成擒，何足虑也！”饮笑如故。俄而文表率众径入府中，简不能执弓，但箕踞大骂，遂遇害。文表取其印绶，自称权留后，具表以闻。保权即命杨师璠悉众讨文表，告以先人之言，感激泣下。师璠亦泣，顾谓其众曰：“汝见郎君乎，未成人而贤若此！”军士皆奋。保权又乞师荆南，且来求援。文表亦上疏自理。
　　十一月，癸亥，诏：“县令考课，以户口增减为黜陟。”
　　甲子，大阅于西郊。帝谓近臣曰：“晋、汉以来，卫士不下数十万，然可用者极寡。朕顷按籍阅之，去其冗弱，亲校其击刺骑射之艺，今悉为精锐矣。”
　　南唐遣水部郎中顾彝来贡。
　　刑部尚书蓟人边归谠请老，授户部尚书，致仕。
　　荆南节度使高保勖寝疾，召牙内都指挥使京兆梁延嗣曰：“我疾将不起，孰可付后事者？”延嗣曰：“先主舍其子继冲，以军府付公，今继冲长矣。”保勖曰：“子言是也。”即以继冲权判内外军马事。甲戌，保勖薨。
　　壬午，始颁历于南唐。
　　十二月，丙戌，左赞善大夫段昭裔坐检视民田失实，责授海州司法参军。
　　丁亥，以武平节度使副使、权知郎州周保权为武平节度使。
　　旧制，强盗赃满十匹者，绞；庚寅，诏改为钱三千足陌者处死。
　　癸巳，诏：“县复置尉一员，在主簿下，凡盗贼、斗讼，先委镇将者，命令与尉领其事；自万户至千户，各置弓手有差。”五代以来，节度使补署亲随为镇将，与县令抗礼，凡公事专达于州，县吏失职。至是还统于县，镇将所主，不及乡村，但郭内而已。从枢密使赵普言也。
　　戊戌，蒲、晋、慈、隰、相、卫六州饥，诏所在发廪赈之。
　　庚子，班捕盗令：“给以三限，限各二十日。第一限内获者，令、尉各减一选；获俞半者，减两选。第二限内获者，各超一资；俞半，超两资。第三限内获者，令、尉各加一阶；俞半，加两阶。过三限不获，尉罚一月俸，令半之。尉三罚，令四罚，皆殿一选；三殿，停官。令、尉与贼斗而尽获者，并赐绯，尉除令，仍超两资，令别加升擢。”
　　甲辰，遣中使赵璲等赍诏宣谕潭、朗，听张文表归阙，且命荆南发兵助周保权。
　　帝以西鄙羌戎屡为寇，改虢州刺史卢龙姚内斌为庆州刺史。
　　是岁，迁周郑王于房州。
　　河北、陕西、京东诸州旱、蝗，悉蠲其租。
　　辽国舅帐郎君萧延之奴海哩，强陵苏拉图里年未及之女，以法无文，加之宫刑，仍付图里以为奴。著为令。
　　蜀主命官追督四镇、十六州逋税，龙游令四淳上疏谏曰：“今甲子欲交，阴阳变动，天运人事，合有改更。如采厚敛之末议，必乱经国之大伦。”又言：“四海财货，尽属至尊，百姓足则君莫不足。今务夺百姓，专赡六军，非本计也。”蜀主不能用。淳谓所亲曰：“吾观僭伪纷纷改制，妃后妻妾，卿相僚佐，何如常称成都尹，乃无灭族之祸乎！”或劝淳逊词抑节以取贵仕，淳曰：“吾安能附狗鼠求进哉？”盖指枢密使王昭远辈也。
　　南汉许彦真既杀钟允章，益恣横，恶龚澄枢等居己上，颇侵其权，澄枢怒。会有告彦真与先主李丽妃私通者，澄枢发其事。彦真惧，与其子谋杀澄枢。澄枢使人告彦真谋反，下狱，族诛。
　　南汉主纳李托二女，长为贵妃，次为美人，皆有宠。拜托为内太师，政事必先禀托而后行。
续资治通鉴--●卷第三
●卷第三
　　　　【宋纪三】　起昭阳大渊献正月，尽阙逢困敦三月，凡一年有奇。
　　　　 ○太祖启运立极英武睿文神德圣功至明大孝皇帝乾德元年（辽应历十三年）
　　春，正月，甲寅朔，不御殿。
　　丁巳，发近甸丁夫数万，修筑畿内河堤。
　　戊午，遣酒坊副使河间卢怀忠、氈毯使洛阳张勋、染院副使康延泽等率步骑数千人赴襄州。延泽，福之子也。
　　庚申，以山南东道节度使兼侍中慕容延钊为湖南道行营都部署，枢密副使李处耘为都监，发兵会襄阳以讨张文表。先是卢怀忠使荆南，帝谓曰：“江陵人情去就，山川向背，吾尽欲知之。”怀忠使还，报曰：“继冲控弦之士不过三万；年谷虽登，民困于暴敛，其势日不暇给，取之易耳。”于是帝召宰相范质等谓曰：“江陵四分五裂之国，今假道出师，因而下之，蔑不济矣。”遂以成算授处耘等。
　　癸亥，命太常卿阳曲边光范权知襄州，户部判官滕白为南面军前水陆转运使。
　　乙丑，幸造船务观造战船。
　　丙寅，以张勋为南面行营马军都监，卢怀忠为步军都监。
　　时议城益津关，辽人知之。南京留守高勋上书，请假巡徼扰其境，辽主然其奏，命勋及统军使崔廷勋以兵扰之，乃不果城。
　　丙子，诏荆南发水兵三千人赴潭州。
　　庚辰，以荆南节度副使、权知军府事高继冲为荆南节度使。
　　杨师璠之讨张文表也，兵稍失利。相持既久，文表出战，师璠大败之，遂取潭州，执文表。初，文表闻宋师来伐，潜送款于赵璲，具言奔丧朗州，为廖简所薄，因即私斗，实无反心。璲自以奉诏谕文表，得其归顺，甚喜，即遣使抚慰之。师璠兵既入城，纵火大掠，而璲亦继至。明日，享将吏于庭，指挥使高超语其众曰：“观中使之意，必活文表。若文表至阙，图害朗州，吾辈无遗类矣。”乃斩文表于市，脔其肉。及宴罢，璲召文表，超曰：“文表谋为乱，已斩之矣。”璲太息久之。
　　初命文臣知州事。
　　帝惩五代籓镇强盛之弊，时异姓王及带相印者不下数十人，至是用赵普谋，渐削其权，或因其卒，或因迁徙、致仕，或遥领它职，皆以文臣代之。
　　二月，甲申朔，翰林学士、中书舍人王著，责授比部员外郎。著不拘细行，尝乘醉宿娼家，为巡吏所执，既知而释之，密以事闻，帝置不问。于是宿直禁中，夜，叩滋德殿求见；帝令中使引升殿，近烛视著，著大醉，垂发被面，帝怒，发前事，黜之。御史中丞洛阳刘温叟等，并坐失于弹劾，夺两月俸。
　　丙戌，天雄节度使符彦卿来朝，帝欲使典兵，赵普以为彦卿名位已盛，不可复委以兵柄，屡谏，不听。宣已出，普复怀之请见曰：“惟陛下深思利害，勿复悔。”帝曰：“卿苦疑彦卿，何也？朕待彦卿至厚，彦卿岂能负朕？”普曰：“陛下何以能负周世宗？”帝默然，事遂中止。
　　高继冲自以年幼未能民事，刑政、赋役委节度判官孙光宪、军旅、调度委衙内指挥使梁廷嗣，谓曰：“使事事得中，人无间言，吾何忧也！”
　　李处耘至襄州，先遣閤门使临洺丁德裕谕继冲以假道之意，请薪水给军。继冲与其僚佐谋，以民庶恐惧为词，愿供刍饩百里外。处耘又遣德裕往，光宪及延嗣请许之。兵马副使李景威说继冲曰：“王师虽假道以收湖、湘，恐因而袭我。愿假兵三千设伏荆门险隘处，候其夜行，发伏攻其上将，王师必自退却，回军收张文表以献于朝廷，则公之功业大矣。不然，且有摇尾乞食之祸。”继冲不听，曰：“吾家累岁奉朝廷，必无此事。”孙光宪曰：“景威，峡江一民耳，安识胜败！且中国自周世宗时已有混一天下之志，宋兴，凡所措置，规模益弘远，今伐文表，如以山压卵尔。湖、湘既平，岂有复假道而去邪！不若早以疆土归朝廷，则荆楚免祸，公亦不失富贵。”继冲以为然。景威知计不行而叹曰：“大事去矣，何用生为！”因扼吭而死。景威，归州人也。继冲遣延嗣与其叔父保寅奉牛酒来犒师，且觇师之所为。
　　壬辰，师至荆门，处耘见延嗣等，待之有加。延嗣喜，驰使报继冲以无虞。荆门距江陵百馀里，是夕，延钊召延嗣等宴，饮于其帐，处耘密遣轻骑数千倍道前进。继冲但俟保寅、延嗣之还，遽闻宋师奄至，即惶恐出迎，遇处耘于江陵北十五里。处耘揖继冲，令待延钊，而率亲兵先入，登北门。比继冲与延钊俱还，宋师已分据冲要，布列街巷矣。继冲大惧，遂尽籍其三州，十七县，十四万二千三百户，奉表来归。
　　癸巳，李处耘等益发兵，日夜趋朗州。周保权惧，召观察判官临桂李观象谋之，观象曰：“文表已诛而王师不还，必将尽取湖、湘之地。今高氏束手听命，脣齿既亡，朗州势不独全。莫若幅巾归朝，幸不失富贵。”保权将从之，指挥使张崇富等不可，乃相与为拒守计。
　　庚子，荆南表至，帝复命高继冲为荆南节度使，遣枢密承旨王仁赡赴荆南巡检。帝闻李景威之谋，曰：“忠臣也。”命仁赡厚恤其家。
　　帝遣使谕周保权及将校，言：“大军既拯尔难，何为反拒王师，自取涂炭！”保权不答，遂进讨之。慕容延钊大破其军于三江口，遂取岳州。
　　是月，权知贡举浚仪薛居正奏进士苏德祥等合格者八人。
　　辽主如潢河，观群臣射，赐物有差。
　　三月，张崇富等出军澧州南，与宋师遇，未及战，望风先溃。李处耘逐北至敖山寨，贼弃寨走，俘获甚众。处耘择所俘体肥者数十人，令左右啖之，黥其少壮者，纵归武陵。武陵人闻擒者为宋师脔食，俱大恐，纵火焚州城，奔窜山谷。壬戌，慕容延钊等入朗州，擒崇富于西山下，枭其首。大将汪端劫周保权匿江南岸僧舍，处耘遣麾下将田守奇捕之，端弃保权走，守奇获保权以归。湖南平，凡得州十四，监一，县六十六，户九万七千二百八十八。庚午，命户部侍郎吕馀庆权知潭州。
　　癸酉，吏部尚书张昭等详定五刑之制，凡流刑四，徒、杖、笞刑各五。
　　令州县复置义仓，官所收二税，每石别输一斗贮之，以备凶俭。
　　夏，四月，甲申，减荆南、潭、朗州死罪囚，流以下释之，配役人放还；蠲三年以前逋税及场院课利。
　　乙酉，始置诸州通判，凡军民之政，皆统治之，事得专达，与长吏均礼。大州或置二员。又令节镇所领支郡皆直隶京师，得自奏事，不属诸籓，于是节度使之权益轻。用赵普之言也。
　　遣给事中饶阳李昉祭南岳，寻命权知衡州。
　　丁亥，幸国子监，遂幸武成王庙，宴射玉津园。
　　庚寅，出内府钱，募诸军子弟数千人凿池于硃明门外，引蔡水注之，造楼船百艘，选卒，号水虎捷，习战池中。
　　辛卯，王处讷上新定建隆应天历，帝制序，颁行之。
　　丙申，兵部郎中、监泰州税曹匪躬弃市，海陵、盐城两监屯田副使张蔼除名，并坐令人赍轻货往江南、两浙贩易故也。
　　戊戌，符彦卿辞归镇。
　　庚子，以华州团练使大城张晖为凤州团练使兼西面行营巡检壕寨使。晖前在华州，治有善状。帝既诛李筠，将事河东，召晖入觐，问以策。晖曰：“泽潞疮痍未起，军旅荐兴，民不堪命，当俟富庶后图之。”帝慰劳遣还。于是始谋伐蜀，乃徙晖凤州。晖尽得其山川险易，密疏进取之计；帝览之，甚悦。
　　清源留后张汉思，年老不能治军务，事皆决于副使陈洪进。汉思患其专，乃设宴，伏甲，将杀之。酒数行，地忽大震，同谋者惧，以告洪进。洪进亟出，甲士皆散，汉思由是严兵备洪进。癸卯，洪进袖大锁，常服安步入府中，叱去直兵，汉思方处内閤，洪进即锁其门，谓之曰：“军吏以公耄荒，请洪进知留务，众情不可违，当以印见授。”汉思错愕不知所为，乃自门扇间投印与之。洪进遽召将吏告之曰：“汉思不能为政，授吾印矣。”将吏皆贺。即日，遣汉思外舍，以兵守之，遣使请命于南唐，南唐即授以节钺。洪进又遣牙将魏仁济间道奉表来告，且请制命。汉思退居数年，以寿终。
　　慕容延钊言辰、锦、溪、叙等州各奉牌印请命。
　　甲辰，诏重凿砥柱三门。
　　禁泾、原、邠、庆州不得补蕃人为沿边镇将。
　　乙巳，幸玉津园，阅诸军骑射。
　　丙午，以枢密直学士、户部侍郎薛居正权知朗州。
　　辛亥，令诸州造轻车以给馈运。
　　五月，壬子朔，慕容延钊言南唐王遣使以牛酒来犒师。
　　己未，凤翔节度使王景卒，赠太傅，谥元靖。
　　辛酉，命枢密直学士、尚书左丞高防权知凤翔府。
　　甲子，高继冲籍伶官一百四十三人来献，诏悉分赐诸大臣。
　　乙丑，命铁骑都将李怀义、内班都知赵仁璲增修宫阙，既成，帝坐寝殿中，令洞开诸门，皆端正通豁，谓左右曰：“此如我心，小有邪曲，人皆见之。”
　　戊辰，以工部侍郎须城艾颖为户部侍郎，致仕。帝命执政择廷臣督在京诸仓，颖与焉。颖自以清望官，不宜亲浊务，辞不肯为，帝曰：“惟致仕乃可免耳。”颖遂请老。
　　蜀宰相李昊言于蜀主曰：“臣观宋氏启运，不类汉、周；无厌乱久矣，一统海内，其在此乎！若通职贡，亦保安三蜀之长策也。”蜀主将发使，知枢密院事王昭远固止之。乃以文思使景处瑭等率兵屯峡路，又遣使往涪、泸、戎等州阅棹手，增置水军。
　　六月，乙酉，诏免潭州诸县无名配敛。
　　壬辰，以大暑，罢京城营造，赐工匠衫履。
　　辽主诏诸路录囚。
　　初，帝幸武成王庙，历观两廊所画名将，以杖指白起曰：“起杀已降，不武之甚，何为受享于此？”命去之。左拾遗知制诰高锡因上疏论王僧辩不克善终，不宜在配享之列。乃诏吏部尚书张昭、工部尚书窦仪与锡别加裁定，取功业始终无瑕者。癸巳，昭等议升汉灌婴、后汉耿纯、王霸、祭遵、班超、晋王浑、周访、宋沈庆之、后魏李崇、傅永、北齐段韶、后周李弼、唐秦叔宝、张公谨、唐休璟、浑咸、裴度、李光颜、李愬、郑畋、梁葛从周、后唐周德威、符存审二十三人；退魏吴起、齐孙膑、赵廉颇、汉韩信、彭越、周亚夫、后汉段纪明、魏邓艾、晋陶侃、蜀关羽、张飞、晋杜元凯、北齐慕容绍宗、梁王僧辩、陈吴明彻、隋杨素、贺若弼、史万岁、唐李光弼、王孝杰、张齐丘、郭元振二十二人。诏塑齐相管仲像于堂，画魏西河太守吴起于庑下，馀如昭等议。乙未，祕书郎直史馆管城梁周翰上言曰：“凡名将悉皆人雄，苟欲指瑕，谁当无累！一旦除去神位，吹毛求异代之非，投袂忿古人之恶，似非允当。臣心惑焉。”不报。
　　诏：“荆南兵愿归农者听，官为葺舍，给赐耕牛、种食。”
　　丙申，令有司二岁一举先代帝王祀典，各以功臣配享。高辛、尧、舜、禹、汤、文、武、汉高祖皆因其故庙。又别建汉世祖庙于南阳，唐太宗庙于醴泉；世祖以邓禹、吴汉、贾复、耿弇配，太宗以长孙无忌、房玄龄、杜如晦、魏征、李靖配，并画像庙壁。
　　丁酉，命王仁赡权知荆南军府事。先是帝命典军列校遥领湘南诸郡，不俞岁，果得其地。辛丑，复以龙捷左厢都指挥使、岳州防御使夏津马仁瑀等为汉、彭等州防御使。
　　己酉，命镇国节度使宋延渥率禁旅数千习战于新池，帝数临观焉。
　　庚戌，命大理正奚屿知馆陶县，监察御史王祐知魏县，杨应梦知永济县，屯田员外郎于继徽知临济县。常参官知县，自屿等始也。祐，大名人。时符彦卿久镇大名，专恣不法，属邑颇不治，故特选强壮者往莅之。其后右赞善大夫周渭亦知永济，彦卿郊迎，渭揖于马上，就馆，始与彦卿相见，略不降屈。县有盗伤人而逸，渭捕获，暴其罪，斩之，不以送府。渭先为白马主簿，县大吏犯法，渭即斩之。帝奇其才，故擢右赞善大夫。
　　秋，七月，甲寅，以湖南死事靳彦朗男承勋等三十人补殿直。
　　监修国史王溥上新修《梁、后唐、晋、汉、周五代会要》三十卷。
　　安国节度使王全斌与洺州防御使郭进、赵州刺史陈万通、登州刺史高行本、客省使曹彬等率兵攻北汉，丁巳，以俘获来献，诏释之。彬，灵寿人，从母为周太祖贵妃，帝典宿卫，尤器重彬。彬非公事未尝造门，平居燕会亦罕与。帝即位，自晋州都监召入见，谓曰：“畴昔我亲汝，何故疏我？”彬顿首谢曰：“臣周室近亲，列职禁庭，敢交结尊贵！”帝益嘉奖焉。
　　戊午，颁量衡于澧、朗诸州，惩割据厚敛之弊也。
</div>
    <div class="pagination">
<a href="续资治通鉴_page5.html">上一页</a><a href="续资治通鉴.html">1</a><a href="续资治通鉴_page2.html">2</a><a href="续资治通鉴_page3.html">3</a><a href="续资治通鉴_page4.html">4</a><a href="续资治通鉴_page5.html">5</a><span class="current-page">6</span><a href="续资治通鉴_page7.html">7</a><a href="续资治通鉴_page8.html">8</a><a href="续资治通鉴_page9.html">9</a><a href="续资治通鉴_page10.html">10</a><a href="续资治通鉴_page11.html">11</a><span>...</span><a href="续资治通鉴_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
