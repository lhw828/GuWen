<!DOCTYPE html>
<html>
<head>
    <meta charset="UTF-8">
    <title>皇清开国方略 - 第 13 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清开国方略 - 第 13 页/共 62 页</h1>
    <div class="content">　　先是六月己卯明广宁巡抚李维翰【即前此执我使臣者见天命元年】遣通事一人从者五人及前送书者一人至言欲两国修好可还所俘数人并遣使来
　　太祖曰朕征战所俘获者即我民也虽一人何可还耶若以我为是于所俘外更加馈赠之礼则和如以我为非则不必言和当攻伐如故耳遂遣来使还至是复
　　亲綂师征明进鸦鹘关戊申围清河城城守副将邹储贤以兵一万固守城上礟手约千余一时竞发滚木矢石齐下我军攻其城树云梯登之不避锋刃飞跃而上明兵皆溃遂拔其城邹储贤及兵万人尽殱焉其一堵墙鹻二城官民皆弃城遁清城既克论功行赏大军遂趋辽东行二日复还军毁一堵墙鹻二城尽迁其粮谷而还
　　九月庚戌以书趣明边将出战
　　先是克清河之日明副将贺世贤率兵五千出靉阳侵我国新栋鄂寨杀寨中七人及妇稚百余人而去九月丙戌朔
　　太祖因浑河界藩河合流之嘉穆瑚地秋禾成
　　命纳璘音徳率四百人往刈获之
　　谕曰昼则督农夫刈获夜则宿于山谷险隘处或南北东西日易其地地有受敌之虞必谨慎隄防斯为贵耳纳
　　璘音徳违
　　命不易地宿数被明侦卒所窥明总兵李如栢遣兵乗夜掩至刈获之所杀七十人而去我众奔还
　　太祖治二人违命罪籍纳璘家产音徳籍其半又以侦者叶古徳敌至不觉籍三分之一至是我兵征抚顺城北之防安堡俘三百人
　　命戮之抚顺关留一人馘其两耳俾执书归明以告曰尔若不以我为是欲攻伐可订期出边或十日或半月前来决一战否则必以我为是输金币以图息事焉尔大国也乃苟且盗袭先杀我农夫百人我亦杀尔农夫千人尔国能于城内耕种乎是月甲寅寅刻东南有白气自地起上亘于天形如刀尾细而巻长十五丈广丈余厯十六日而灭
　　冬十月乙亥宴赉呼尔哈部来归部长
　　先是元年秋我军征黒龙江凯旋招服音达珲塔库喇喇诺啰锡喇忻三路其路长四十人率百余户于三年二月来归
　　太祖命以糇粮及马百匹迎之授官有差各给与奴仆牛马田庐衣服器用无妻者并令婚配至是东海呼尔哈路长纳喀达率百户来归
　　太祖遣二百人迎之
　　御殿受朝设宴
　　谕令挈家口愿留我国者为一行未携家口而愿归者为
　　一行分别聚立
　　赐愿留者为首八人各男妇二十口马十匹牛十头锦裘蟒服并四时之衣田庐器用诸物毕具部众大悦其愿归之人感激乞留甚众乃因还家者寄语曰国之军士欲攻伐以杀我等俘掠我家产而
　　上以招徕安集为念收我等为羽翼
　　恩出望外我乡兄弟诸人其即相率而来无晚也是月丙寅彗星见于东方在先见白气之东广五尺其尾直指明国每夜以渐移向北斗凡十有九日越北斗尾方灭
　　【臣】等谨案明臣黄道周博物典彚谓
　　太祖髙皇帝破清河先一日两贝勒与张总兵夜饮甚洽酒酣忽叩张云屡劝家君止戈而壮心不已假令终违苦口元戎何策御之时张已醉盛称中国威徳兼诩已长两贝勒防笑而别明日驱貂葠车数十乗入城貂葠穷而军容见因据城门延入诸骑故清河之破视抚顺尤速其后破辽阳破广宁总之先溃在中国非尽建州之以善战善攻得也道周所记云尔【臣】等伏读
　　实录清河之役城上礟手千余一时竞发滚木矢石交下我兵不避锋刃飞跃而上而道周顾云车穷军见入据城门揆其情势难易较殊岂非见闻异辞故其书之有详畧耶又所云张总兵者攷其人地当是张承廕然承廕先以四月庚戌死于抚顺之战越三月余而后清河继下则其先一日之夜饮酒酣非承廕明矣而是时与承廕同官同姓者又别无其人道周之言殆不可攷第其述何策御之一问及所云非尽以善战善攻得者正足征
　　太祖髙皇帝时雨之师救民水火所至之地咸欲招徕而绥辑之非如汉唐创业区区以兵力胜者此则意言之外隠然流露道周初不自知也大抵明人之习好议论而不察实际其论边事及言我
　　朝往往出于道涂之听説如长白山在
　　兴京东北横亘千余里形势阻絶顾有妄男子顔季亨之九十九筹逞其狂易辄谓用兵我
　　朝当绕出长白山后其他荒唐缪悠又可胜数耶博物典彚一书与明臣郑晓等编记略同不能悉合事实兹之所录特以其论列时事在明言明而
　　髙皇帝顺
　　天应人之
　　显谟春秋复讐之
　　大义转可取为左证故论次其语附缀于篇以见骈词岐説之所不能变乱乃以昭千古是非之真云尔










　　皇清开国方略巻五
<史部,编年类,皇清开国方略>
　　钦定四库全书
　　皇清开国方略巻六
　　太祖髙皇帝【天命四年己未】
　　天命四年春正月丙戍征叶赫
　　太祖命大贝勒代善率大臣十六人兵五千往守扎喀关
　　以防明兵
　　亲统军征叶赫辛卯深入其界自克依特城尼雅罕寨距叶赫城东十里克大小屯寨二十余其逃奔入城者尽追擒之又取叶赫所属防古游牧畜产整兵而还离叶赫城六十里驻营翼日班师初叶赫贝勒锦台什布古闻我兵往征遣使向明开原总兵马林告急马林率兵助叶赫合兵出叶赫城四十里见我兵势甚壮不敢战而退
　　二月己巳筑界藩城
　　先是三年九月
　　太祖谕贝勒大臣曰今与明为难由我国西向行师其迤东军士道逺马力困乏须牧马于沿边之地近明国筑城界藩居之遂营基址运木石值天寒暂止至是令夫役万五千人赴界藩运石兴筑以骑兵四百卫之
　　三月甲申朔大破明兵于萨尔浒山
　　明帝欲逞志于我【时万厯四十七年】令辽东经略杨镐集兵沈阳分四路来攻左翼中路以杜松【山海关总兵】王宣【保定总兵】赵梦麟【原任总兵】张铨【监军广寜道】督兵六万由浑河出抚顺关右翼中路以李如栢【辽东总兵】贺世贤【辽阳副将】阎鸣泰【监军辽阳道】督兵六万由清河出鸦鹘关左翼北路以马林【开原总兵】麻岩【大同副将】潘宗顔【监军开原道】督兵四万由开原合叶赫兵出三岔口右翼南路以刘綎【辽阳总兵】康应干【监军海盖道】督兵四万合朝鲜兵出寛甸口期并趋我都城【即】
　　【兴京】杨镐遣我国逃卒赍书以军期来告号称兵四十七万于三月十五日乘月明时进发其赍书人以二月二十四日至而二十九日杜松等所率兵六万已乘夜列炬出抚顺闗三月朔我西路侦卒遥见火光驰告甫至而南路侦卒又以二十九日未刻明兵进栋鄂路告诸贝勒大臣入奏
　　太祖曰明兵之来信矣我南路驻防之兵有五百其南路兵来即以此拒之明使我先见南路有兵者诱我兵而南也其由抚顺关来者必重兵急宜拒战破此则他路兵不足患矣即于辰刻
　　亲率贝勒大臣统城中兵出而
　　命大贝勒代善前行时侦卒又以明兵出清河路来告大贝勒代善曰清河之界道途逼仄﨑岖敌兵未能骤至我兵惟先往抚顺以逆敌兵遂过扎喀关与大臣扈尔汉等集兵以待
　　上之至时
　　四贝勒以祀事后至谓大贝勒代善曰界藩山上我筑城夫役在焉山虽险倘明之将帅不惜士卒奋力攻之防夫役奈何我兵宜急进以安夫役之心大贝勒等善是言下令军士尽擐甲日过午至太兰冈大贝勒及扈尔汉欲驻兵隠僻地以待敌
　　四贝勒艴然曰正宜耀兵列阵明示敌人壮我夫役士卒之胆俾并力以战何故令兵立隠僻地耶大臣额亦都曰
　　贝勒之言是也我兵当堂堂正正以向敌人遂督兵赴界藩对明兵营列阵而待初众贝勒兵未至我兵之防卫筑城夫役者仅四百人伏萨尔浒谷口伺明总兵杜松王宣赵梦麟之兵过谷口将半尾击之追至界藩渡口与筑城夫役合据界藩山之吉林崖杜松结营萨尔浒山而自引兵围吉林崖仰攻我兵我兵四百人率众夫役下击之一战而斩明兵百人及大贝勒
　　四贝勒至见明兵攻吉林崖者约二万人又一军列萨尔浒山巅遥为声势乃与二贝勒阿敏三贝勒莽古尔泰及诸将议曰吉林崖巅防卫夫役之兵仅四百人急增千人助之俾登山驰下冲击而以右翼四旗兵夹攻之其萨尔浒山之兵则以左翼四旗兵当之遂遣兵千人往吉林崖
　　太祖至问贝勒等破敌防具以前议告
　　太祖曰日暮矣且从汝等今分右翼四旗之二与左翼四旗兵合先破萨尔浒山所驻兵此兵破则界藩之众自丧胆矣再令右翼二旗兵遥望界藩明军俟我兵由吉林崖驰下冲击时并力一战是时我兵之近都城乘善马者先至乗驽马者后至其数十里外者尚未至于是合六旗兵进攻萨尔浒山明兵出营列阵发鎗礟我兵仰而射之奋力冲击不移时破其营垒死者相枕藉而所遣助吉林崖之兵自山驰下冲击右翼二旗兵渡河直前夹击明兵之在界藩山麓者短刃相接我兵纵横驰突无不一以当百遂大破其众明总兵杜松王宣赵梦麟等皆没于阵横尸亘山野血流成渠其旗帜器械及士卒死者蔽浑河而下如流凘焉追奔逐北二十余里至舒钦山时已昏军士沿途搜者又无数
　　乙酉大破明兵于尚间崖及斐芬山
　　我军败明兵于萨尔浒山之夜明总兵马林率兵营于尚间崖濬壕严斥堠鸣金鼓自卫我兵见之乘夜驰告于大贝勒代善翼旦大贝勒以三百余骑驰往马林兵方拔营行见大贝勒兵至回兵结方营环营濬壕三匝列火器俾习火器者立壕外继列骑兵以俟又潘宗顔一军距西三里外营斐芬山大贝勒见之使人驰告于
　　上是时逺路之兵亦陆续至与大贝勒兵合明左翼中路后营游击龚念遂李希泌统步骑万人驾大车持坚楯营于斡珲鄂谟地环营濬壕外列火器
　　太祖见之与
　　四贝勒率兵不满千人分其半下马步战明兵发火器拒
　　敌
　　四贝勒引骑兵奋勇冲入步兵继进遂斫其车破其楯明
　　兵大败龚念遂李希泌皆阵汲焉
　　太祖方竚立眺望防大贝勒代善使人至知明兵已营尚
　　间崖
　　太祖不待
　　四贝勒兵急引侍从四五人往日中至其地见明兵四万
　　人布阵成列
　　太祖趣令我军先据山巅向下搏击众兵方欲登山而马
　　林营内之兵与壕外兵合
　　太祖曰是将与我战也我兵且勿登山宜下马步战命大贝勒代善往谕时左翼二旗兵下马者方四五十人
　　明兵已自西突至大贝勒代善言于
　　上曰敌兵已进矣即怒马迎战直入其阵二贝勒阿敏三贝勒莽古尔泰与众台吉等各鼓勇奋进两军搏战遂败明兵斩捕过当方战时我六旗兵见之不及布列行阵人自为战前后弗相待纵马飞驰直逼明营明兵发鸟鎗巨礟我兵冲突纵击飞矢利刃所向无前明兵不能支又大败遁走我兵乘胜追击明副将麻岩及大小将士皆阵没总兵马林仅以身免灭迹扫尘案角陇种尚间崖下河水为之尽赤
　　太祖复集军士驰往斐芬山攻开原道潘宗顔兵令我兵之半下马仰山而攻宗顔兵约万人以楯遮蔽连发火器我兵突入摧其楯遂破之宗顔全军尽没时叶赫贝勒锦台什布古欲助明与潘宗顔合其兵甫至开原中固城闻明兵败大惊而遁
　　丁亥大破明兵于栋鄂路
　　我军败明兵于尚间崖及斐芬山之后
　　太祖收全军至固勒班地驻营明总兵刘綎李如栢等由栋鄂呼兰两路进兵已近逼都城我侦卒驰告
　　太祖命大臣扈尔汉先率兵千人往御刘綎翼旦命二贝勒阿敏率兵二千继之
　　亲率诸贝勒大臣还军至界藩行凯旋礼刲八牛祭纛告天大贝勒代善请曰吾先归从二十骑微行探信祀毕上徐来
　　太祖许诺三贝勒莽古尔泰亦相继行
　　四贝勒驰至
　　上前请与俱往
　　太祖曰汝兄微行往探汝随吾后行
　　四贝勒曰兄独往吾留此未安也遂亦行日暮大贝勒回
　　至都城诣
　　内庭慰告曰抚顺开原二路敌兵已斩戮尽南来兵已遣将往御我待
　　父皇命当即往破之于是大贝勒复出城十五里迎太祖于大屯之野
</div>
    <div class="pagination">
<a href="皇清开国方略_page12.html">上一页</a><span>...</span><a href="皇清开国方略_page8.html">8</a><a href="皇清开国方略_page9.html">9</a><a href="皇清开国方略_page10.html">10</a><a href="皇清开国方略_page11.html">11</a><a href="皇清开国方略_page12.html">12</a><span class="current-page">13</span><a href="皇清开国方略_page14.html">14</a><a href="皇清开国方略_page15.html">15</a><a href="皇清开国方略_page16.html">16</a><a href="皇清开国方略_page17.html">17</a><a href="皇清开国方略_page18.html">18</a><span>...</span><a href="皇清开国方略_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
