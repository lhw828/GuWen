<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 92 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 92 页/共 306 页</h1>
    <div class="content">　　梁主萧衍弑巴陵王于姑孰齐御史中丞顔见逺【晋侍中含之七世子孙】死之
　　梁主欲以南海郡为巴陵国徙王居之沈约曰不可慕虚名而受实祸梁主领之乃使所亲郑伯禽诣姑孰以生金进王王曰我死不须金醇醪足矣乃饮沉醉伯禽就折杀之王之镇荆州也琅邪顔见逺为录事参军及即位为御史中丞既禅位见逺不食数日而卒梁主闻之曰我自应天从人何预天下士大夫事而顔见逺乃至于此乃以萧宝义【字智勇明帝长子】为巴陵王使奉齐祀【宝义防有废疾不能言故独得全】
　　梁徴谢朏何何防不至
　　梁徴谢朏何为光禄大夫何防为侍中防终不就
　　梁置谤木肺石函【周礼大司冦以肺石逹穷民注赤石也沈括石形如垂肺肺主声所以逹寃也】
　　梁主诏公车府谤木肺石各置一函若肉食莫言欲有横议【谓在位者不言而布衣处士欲议朝政】投谤木函若有功劳才器寃沉莫逹者投肺石函【梁主身服澣濯之衣常膳惟以菜蔬每简长吏务选廉平皆召见于前勗以政道小县令有能迁大县大县有能迁二千石由是廉能莫不知劝】
　　五月盗入梁宫捕得伏诛
　　齐东昏侯嬖臣孙文明等夜帅其徒作乱烧神虎门总章观杀卫尉张防复烧尚书及云龙门军司马吕僧珍以宿卫兵拒之不能却梁主戎服御前殿曰贼夜来是其众少晓则走矣命击五鼓贼谓已晓散走会将军王茂等引兵赴救悉捕诛之
　　梁江州刺史陈伯之反兵败奔魏
　　伯之目不识书与夺决于主者豫章邓善【为别驾】河南褚緭【自建康投之】及其乡人朱龙符并乗伯之愚闇恣为奸利梁主闻之遣人代缮伯之不受命缮于是日夜説伯之反緭等共赞成之伯之乃集府州僚佐诈为齐建安王宝寅书示之且云我荷明帝厚恩誓死以报即命纂严召临川内史王观【僧防之孙】为长史观不应命豫章太守郑伯伦起兵拒守梁主以王茂为江州刺史帅众讨之伯之引兵趣豫章攻不能下王茂军至伯之表里受敌遂败走间道渡江与其子虎牙及緭等俱奔魏
　　六月梁益州刺史刘季连反
　　梁主以邓元起【字仲居南郡当阳人】为益州刺史遣左右送刘季连子弟三人入蜀谕防季连受命饬还装元起乃之官初季连为南郡不礼于元起都录朱道琛有罪季连欲杀之逃匿得免至是道琛为元起典籖既至言语不恭见人器物輙夺之有不获者语曰会当属人何须苦惜于是军府大惧谓元起必诛季连祸及党与季连亦惧乃召兵算之有精甲十万叹曰据天险之地握此彊兵进可以匡社稷退不失作刘备舍此安之遂召佐史矫称齐宣徳太后令聚兵反收道琛杀之元起至巴西季连遣其将李奉伯拒战败还成都季连闭城固守元起围之【明年成都食尽人相食季连肉袒请降元起待之以礼遂还建康梁主赦为庶人】
　　秋八月梁定正雅乐
　　梁主素善钟律欲厘正雅乐乃自制四器名之为通【一曰元英通二曰青阳通三曰朱明通四曰白藏通】每通施三黄钟用二百七十丝长九尺【黄钟律长九寸引而伸之为九尺】应钟弦用一百四十二丝长四尺七寸四分差彊【即上生下生三分益一三分损一之数】因以通声转推月气悉无差违而还得相中又制十二笛【竹之属汉武时邱仲所作】黄钟笛长三尺八寸应钟笛长二尺三寸中间十律以是为差以写通声饮【去声韵会举要度声曰饮】古钟玉律并皆不差于是被以八音施以七声【宫商角征羽及变宫变征】莫不和韵先是宫悬止有四镈钟【特悬者为鏄钟】杂以编钟【小钟也上下各八县于一簴】编磬【亦十六枚而同簴】衡钟【钟大于镈】凡十六簴【钟之拊纵曰簴】至是始设十二鏄钟【应十二辰之位】各有编钟编磬凡三十六簴而去衡钟四隅植建鼓【大鼔也一名植鼓植木而旁悬鼔焉】
　　冬十一月梁立子统【字徳施】为太子
　　统生五嵗能徧诵五经
　　梁大旱饥
　　是嵗江东大旱斗米五千民多饥死
　　【癸梁夭监二年末魏景明四年】夏四月魏以萧宝寅为齐王
　　宝寅伏于魏阙之下请兵伐梁虽暴风大终不暂移会陈伯之降魏亦请兵自效魏以宝寅为扬州刺史丹阳公齐王礼赐甚厚配兵一万令屯东城【注见前】以伯之为江州刺史屯阳石【城名在今颖州府霍邱县南亦曰羊石城】俟秋冬大举宝寅明【谓明旦也】当拜命恸哭至晨过期犹絶酒肉悴色麤衣未尝嬉笑
　　梁颁新律
　　初梁主命删定郎蔡法度【济阳人】损益旧律至是书成【律二十卷令三十卷】诏颁行之
　　五月梁仆射范云卒以左丞徐勉【字修仁东海郯人】将军周舍【字升逸朗族孙显之子】同参国政
　　云尽心事上知无不为临繁处剧精力过人及卒众谓沈约宜当枢管上以约轻易不如尚书左丞徐勉乃以勉及右卫将军周舍同参国政舍雅量不及勉而清简过之两人俱称贤相【勉每有表奏輙焚其藁舍豫机宻二十余年与人言谑终日而竟不泄机事众尤服之】
　　六月梁以谢朏为司徒
　　朏逃窜年余一旦轻舟自出诣阙以为司徒尚书令朏辞脚疾不堪拜谒角巾白舆诣云龙门谢诏乘小车就席明日梁主幸其宅宴语尽欢朏固陈本志不许朏素惮烦不省职事众颇失望
　　秋七月魏以彭城王勰为太师
　　魏主以勰为太师勰固辞魏主赐诏敦谕又为家人书祈请恳至勰不得已受命
　　冬十月魏都督元英攻梁拔数城攻阜陵不克
　　先是魏发兵伐梁委任城王澄经畧【萧寳寅陈伯之皆听节度】至是梁司州刺史蔡道恭闻魏军将至遣将军杨由帅城外居民保贤首山【注见前】为三栅元英勒军围之栅民斩由降魏任城王澄命统军党法宗【党氏出自西羌世为羌豪】分兵击东关【注见前】拔关要【城名在六安州霍山县西北】颍川【宋侨郡后废故城在今庐州府巢县东南】大岘【山名在今和州含山县东北】三城白塔【岗名在巢县南】牵城【在霍山县北】清溪【今含山县西有清溪镇清溪水所出】皆溃初梁遣冯道根戍阜陵【注见前】甫到即修城隍逺斥堠如敌将至众颇笑之道根曰防怯勇战此之谓也城未毕法宗等奄至众皆失色道根命大开门缓服登城遣精鋭出战破之魏人见其意思闲暇战又不利遂引去梁乃以道根为豫州刺史
　　魏以仆射源怀为行台【胡三省注魏道武始置行台官于中山至是置于北邉兼统民事】巡北边
　　魏既迁洛阳北邉荒逺因以饥馑百姓困弊乃如仆射源怀行台使持节巡行北邉赈贫乏考殿最事之得失先决后闻怀通济有无饥民赖之【沃野镇将于祚后之世父与怀通婚时于劲方用事势倾朝野祚颇有受纳怀将入镇祚郊迎道左怀不与语即劾奏免官怀朔镇将元尼须与怀旧交贪秽狼籍置酒谓懐曰命之短长繋卿之口懐曰今日源懐与故人饮酒之坐非鞫狱之所也明日公庭始为使者检镇将罪状之处耳竟按扺罪　沃野汉县后魏为镇故城在今榆林府西北懐朔魏六镇之一故城在今吴喇忒东北】
　　梁吉翂【字彦霄冯翊莲勺人】请代父死梁主赦之
　　吉翂父为原乡【后汉县隋省故城在今湖州府孝丰县】令为奸吏所诬逮诣殿尉罪当死翂年十五挝登闻鼓乞代父命梁主以其幼疑人教之使廷尉卿蔡法度讯之翂曰囚虽愚幼岂不知死之可惮顾不忍见父极刑故求代之死非细故奈何受人教邪法度乃更和顔诱之终无异辞法度以闻梁主乃宥其父罪丹阳尹王志欲于歳首举充纯孝翂曰异哉王尹何量翂之薄乎父辱子死道固当然若翂当此举乃是因父取名何辱如之固拒而止
　　【甲梁天监三年申魏正始元年】春正月梁袭魏夀阳不克魏攻梁钟离梁遣兵救之败绩
　　梁将军姜庆真乘魏任城王在外袭夀阳据其外郭任城太妃孟氏勒兵登陴激厉文武安慰新旧劝以赏罚将士咸有奋志太妃亲巡城守不避矢石萧宝寅引兵至合撃之庆真败走是月任城王澄攻梁钟离梁主遣将军张惠绍【字徳继义阳人】等将兵送粮澄遣将军刘思祖【彭城人芳从子】邀之战于邵阳【注见前】大败梁兵杀虏殆尽尚书论思祖功应封千戸侯侍中
　　元晖【字景袭常山王素之孙】求二婢于思祖不得事遂
　　寝
　　夏五月魏司徒北海王详有罪幽死
　　详骄奢好声色贪冒无厌请托公行中外嗟怨将军茹皓以巧思有宠于魏主弄权纳贿详亦附马高肇本出高丽时望轻之魏主专委以事肇以详位居其上欲去之乃谮云详皓谋逆四月魏主召中尉崔亮【字敬儒清河东武城人】使弹详皓诏赐皓死宥详免为庶人徙太府寺围禁之详遂暴卒【先是有献鸡雏四翼四足者诏以问侍中崔光光上表曰汉元帝时有雌鸡伏子渐化为雄冠距鸣将又有雄鸡生角刘向以为小臣执政之象已而石显伏诛此其效也灵帝时南宫寺雌鸡欲化为雄但头冠未变蔡邕以为鸡身已变未至于头而上知之将有其事而不遂成之象也若应之不精政无所改头冠或成为患滋大是后黄巾破壊四方天下遂大乱今之鸡状虽与不同而其应颇相类诚可畏也翼足众多亦羣下相扇助之象雏而未大足羽差卜其势尚防易制御也臣闻灾异之见所以示吉凶明君覩之而惧乃能致福闇主覩之而慢所以致祸或者今亦有自贱而贵闗预政事如前世石显之比者邪愿陛下进贤黜佞则妖弭庆集矣后数日皓等伏诛魏主由此愈重光】
　　魏大旱
　　魏大旱邢峦【字洪宾鄚人颖之孙】奏昔者明王重粟帛轻金玉何则粟帛养民而安国金玉无用而败徳故也先帝深鉴奢泰务崇节俭至以纸绢为帐扆铜铁为辔勒府藏之金裁给而已逮景明初贡篚相继商佑交入金玉常有余国用常不足茍非为之分限但恐嵗计不充自今请非要须者一切不受魏主纳之
　　秋八月梁义阳降魏魏立元英为中山王
　　魏人围义阳梁司州刺史蔡道恭随方抗御相持百余日斩获不可胜计魏军惮之将退防道恭病卒【道恭疾笃呼从弟灵恩及诸将佐谓曰汝等当以死固节无令吾没有余恨及卒灵恩代之守城】魏人闻之攻义阳益急梁遣将军马仙琕救之转战而前兵势甚锐元英结垒士雅山【即大木山在汝宁府信阳州西北晋祖逖置其家于此后遂以逖字名山】分命诸将伏于四山示之以弱仙俾乘胜直掩英营英伪北以诱之至平地纵兵撃之统军传永擐甲执槊突陈横过梁兵射永洞其左股永防箭复入仙琕败走永复与诸军追之【永时年七十余军中莫不壮之】仙琕尽鋭决战一日三交皆大败而返蔡灵恩势穷遂降于魏三关【一曰平靖关即春秋防阨一曰武阳关亦曰武胜即春秋直辕一曰黄岘关亦曰百鴈即春秋大燧俱在信阳州】戍将亦弃城走初魏南安王桢【景穆帝之子】以预穆泰之谋夺爵邑及是英克义阳乃复立英为中山王【梁于南义阳置司州移镇关南以郑绍叔为刺史绍叔立城隍缮器械广田积谷招集流散百姓安之　南义阳治鹿城关隋为木兰县唐省故城在今黄州府黄安县】
　　九月魏筑九城于北边
　　柔然侵魏魏诏车骑大将军源懐行北边指授规畧以便宜从事懐至云中柔然遁去懐以为用夏制夷莫如城郭还至恒代案视要害之地欲东西为九城及储粮积仗之宜犬牙相救之势凡五十八条表上之曰今定鼎成周去北遥逺代表诸国颇或外叛宜准旧镇东西相望令形势相接筑垒置戍分兵要害劝农积粟警急之日随便翦讨彼游骑之冦终不敢越城南出如此北方无忧矣魏主从之
　　冬十一月魏营国学
　　时魏学业大盛燕齐赵魏间教授者不可胜数弟子著录多者千余人州举茂异郡贡孝廉每年逾众
　　【乙梁天监四年酉魏正始二年】春正月梁置五经博士立州郡学梁主雅好儒术以东晋宋齐虽开置国学而无讲授之实乃下诏曰二汉登贤莫非经术服膺雅道名立行成魏晋浮荡儒教沦歇风节罔树抑此之由其置五经博士广开馆宇招纳后进给其饩廪其射策通明者即除为吏又选学生往云门山【在绍兴府防稽县南亦曰东山】从何受业【齐永明中弃国子祭酒还东山隐居教授】命选经明行修者以闻分遣博士祭酒巡州郡立学
　　梁汉中太守夏侯道迁【谯国人】以郡叛降于魏魏遣将军邢峦入汉中遂取梁州
　　初梁夏侯道迁从裴叔业锁寿阳与叔业有隙单骑奔魏魏王肃使守合肥肃卒道迁奔梁梁以为汉中太守至是复叛降魏魏以□峦为锁西将军将兵赴之峦至汉中所向摧破魏以峦为梁秦二州刺史梁遣将军孔陵等拒魏峦遣统军王足撃之陵等退保梓潼足又破之遂进攻涪城大败梁军杀其将鲁方达等三十九人蜀中大震城戍降者什二三于是峦表请乘胜取蜀魏主不从【先是魏主以王足行益州刺史既而以羊祉代之足闻之不悦輙引兵还遂不能定蜀久之奔梁巴西人亦杀魏守将降于梁　羊祉字灵祐泰山钜平人】
　　夏四月梁益州刺史萧渊藻【字靖艺懿之子】杀前刺史邓元起州民作乱渊藻讨平之
　　梁益州刺史邓元起乞归诏以西昌侯渊藻代之元起营还装粮储器械取之无遗渊藻恨之又求其良马不得愈恚遂因醉杀之而诬以反梁主疑焉元起故吏广汉罗硏诣阙讼之梁主曰果如我所量也使让渊藻贬为将军防赠元起时益州民焦僧防作乱渊藻乘肩舆巡行贼垒贼聚弓乱射矢如雨下从者举楯御矢渊藻命去之由是民心大安撃僧防平之
　　六月梁初立孔子庙
　　秋七月魏有芝生于太极殿
　　侍中崔光上表曰气蒸成菌生于墟落湿秽之地不当生于殿堂髙华之处今忽有之诚足异也夫野木生朝野鸟入庙古人皆以为败亡之象故太戊中宗惧灾修徳殷道以昌今西南二方兵革未息郊甸之内大旱逾时民劳物瘁莫此之甚愿陛下侧躬耸意惟新圣道节夜饮之乐养方富之年则魏祚可以永隆皇夀等于山岳矣于是魏主好宴乐故光言及之
　　冬十月梁遣临川王宏【字宣达梁主弟】帅师伐魏
　　宏都督诸军仆射桞惔【字文通世隆子】为副军于洛口【注见前】
　　梁大有年
　　米斛三十钱
　　【丙梁天监二年戌魏正始三年】春正月魏邢峦讨武兴氐灭之置东益州先是武兴王杨集始卒子绍先嗣绍先年幼委事于其叔集起集义会魏始克汉中集起集义恐武兴不能久为外藩乃扇动羣氐推绍先为帝围魏关城【阳平关城】于是魏邢峦遣傅竖眼【清河人徙□阳】讨之克武兴执绍先送洛阳集起集义亡走遂灭其国以为东益州【自晋恵帝元康六年杨义搜始据仇池至是乃灭】
　　三月丙寅朔日食
　　魏豫州刺史陈伯之叛复归梁
　　梁临川王宏使记室邱迟【字希范吴兴人】为书遗陈伯之【书曰□军勇冠三军才为世出如何一旦为奔亡之虏寻君去就之际非有他故直以不能内审诸己外受流言沉迷猖蹷以至于此主上屈法申思吞舟是漏将军松柏不翦亲戚安居髙台未倾爱妾尚在而将军鱼游于沸鼎之中燕巢于飞幕之上不亦成乎暮春三月江南草长杂花生树羣莺乱飞见故国之旗鼔感生平于畴日抚登陴岂不怆恨想早励良图自求多福】伯之得书即于夀阳拥众归梁梁以为通直散骑常侍久之死
　　夏四月魏罢盐池【在山西解州东安邑县西】之禁
　　魏河东郡盐池旧立官司以收税利魏主即位之初【景明元年】御史中尉甄琛【字思伯中山无极人】上表请弛盐禁【琛言周礼山林川泽有虞衡之官为之厉禁葢取之以时不使戕贼而已故虽置有司实为民守之也夫一家之长必恵养子孙天下之君必恵养北民未有为人父母而吝其醢醯富有羣生而其一物者也今县官障防河东盐池而收其利是専奉口腹而不及四体也天子富有四海何患于贫乞弛盐荣而兴民共之】诏下八座【魏置八郡以拟八座事具前】议录尚书事彭城王勰等以为宜依常禁【勰等言琛之所陈坐谈则理髙行之则事眀圣人敛山泽之货以寛田畴之富收关市之税以助仆一之储取此与彼皆非为身所谓资天地之产恵天地之民也盐池之禁为日已久今而罢之一行一改法若爽棊参论理要宜如旧式】魏主卒如琛议已而盐利多为富强所擅乃还收之入公【景明四年】至是下诏复罢盐池之禁自此官虽无权而豪贵之家乗势占夺近池之民又輙障吝强弱相陵逺近滋于是髙阳王维【字思穆献文帝子】清河王怿【字宣仁孝文帝子】等请依先朝之禁仍置官监校从之【明帝神元年】其后更罢更立【迄于西魏孝武帝永熙之世】又凡数变云【胡三省曰甄琛表弛盐禁通鉴日录摽于景明元年正文则载于正始三年葢琛议行于景明初年随格于景明四年正始三年而后从其议也胡氏之言如此今考魏书宣武纪及甄琛传俱于胡氏相符因依其次以叙并节采食货志统纪元魏盬防之始末于此以备攷】
　　魏遣中山王英督诸军以拒梁师
　　魏以中山王英为征南将军都督扬徐诸军事帅众十余万以拒梁军所至以便宜从事已而魏复以邢峦都督东讨诸军事发定冀瀛相并肆【魏置治永安郡今山西忻州是】六州十万人以益南行之兵
　　五月梁拔魏宿预梁城【在凤阳府夀州东北晋太元中侨立梁郡于此故曰梁城】小岘合肥等城
　　梁右卫率张恵绍抜宿豫北徐州【京口为南徐钟离为北徐】刺史
　　昌义之【厯阳乌江人】防梁城豫州刺史韦叡攻　　　　　　　　　　　　　　　　　　　　　【小】岘未拔出行围栅魏出数百人陈于门外叡欲击之诸将皆曰向者轻来未有战备请还授甲叡曰魏城足以固守今无故出人于外必其骁勇茍能挫之其城自防众犹迟疑叡指其节曰朝廷授此非以为饰韦叡法不可犯也乃进击败之因急攻城中宿而防遂至合肥叡夜堰肥水起鬬舰髙与合肥城等四靣临之城中人皆哭遂溃俘斩万余级于是迁豫州治合肥【叡体素羸未尝跨马每战尝乘白板舆督厉将士勇气无敌军至东陵有诏班师叡悉遣辎重居前身乘小舆殿后魏人畏叡威名望之不敢逼是月梁庐江太守裴邃克魏羊石霍邱六月青冀刺史桓和克朐山固城张惠绍进趣彭城兵不利　东陵在頴州府霍邱县西北滨准羊石即阳石固城即五固注俱见前裴邃字渊明河东闻喜人】
　　秋九月梁临川王宏自洛口逃归诸军皆溃
　　宏以介弟将兵军容甚盛比人以为百余年来所未有也前军既克梁城诸将欲乘胜深入宏性懦怯部分乖方魏诏邢峦与中山王英合攻梁城宏闻之惧召诸将议旋师吕僧珍曰知难而退不亦善乎宏然之栁惔曰大众所临何城不服何谓难乎裴邃曰是行也固敌是求何难之避马仙琕曰天子扫境内以属王有前死一尺无却生一寸昌义之怒须发尽磔曰吕僧珍可斩也百万之师出未逢敌望风遽退何靣日见圣主乎议者出宏不敢遽违羣议停军不前【魏人知宏不武遗以巾帼且歌之曰不畏萧娘与吕姥但畏合肥有韦虎虎谓韦叡也僧珍亦自愧叹请遣裴邃分军取夀阳宏不聼】会夜暴风雨军中惊宏与数骑逃去将士皆散投弃戈甲填满水陆诸军闻宏已逃亦皆引退【宏乘小舟济江夜至白石垒叩城门求入临汝侯渊猷登城谓曰百万之师一朝鸟散国之存亡未可知也恐奸人乘开为变城不可夜开宏无以对　渊猷渊藻之弟】
　　冬十月魏徴邢峦还遣齐王萧寳寅与中山王英围钟离
　　梁洛口军既溃魏中山王英进围钟离魏主诏邢峦引兵防之峦表言南军虽野战非敌而城守有余且钟离天险必无克理臣寜荷怯懦不进之责不受败损空行之罪魏主乃以将军萧寳寅代之【侍中卢昶素恶峦使中尉崔亮弹峦峦以汉中所得羙女赂元晖晖言于魏主遂不问晖昶恃宠贪纵时人谓之饿虎将军饥鹰侍中晖寻迁吏部尚书用官皆有定价选者谓之市曹　卢昶字叔逹度世从□】
　　【丁梁天监六年亥魏正始四年】春三月梁将军曺景宗豫州刺史韦叡大败魏师于钟离
　　魏中山王英与将军杨大眼等众数十万攻钟离钟离城北阻淮水魏人于邵阳洲两岸为桥树栅数百步跨淮通道城中才三千人昌义之随方抗御【魏人使其众负土填堑严骑蹙之人未及回以土迮之俄而堑满冲车所撞城土輙頺义之用泥补之冲车虽入而不能坏魏人昼夜苦攻分番相代坠而复升莫有退者】一日战数十合前后杀伤万计魏人死者与城平二月魏主召英还英表称必克愿少寛假先是梁主诏曺景宗督军二十万救钟离勅景宗顿道人洲【在邵阳洲之东】俟诸军至齐发至是复遣韦叡将兵继进受景宗节度叡自合肥由隂陵大泽行【注见前】值涧谷輙飞桥以济师或劝缓行叡曰钟离凿穴而处负户而汲车驰卒奔犹恐其后而况缓乎魏人已堕吾腹中卿曺勿忧也旬日至邵阳【梁主豫勅景宗曰韦叡卿之乡望宜善敬之景宗见叡礼甚谨梁主闻之曰二将和师必济矣】叡堑洲为城去魏城百余步冯道根能走马步地计马足以赋功【赋布功力也谓计夫之力而布之工作也】比晓而营立英大惊曰是何神也景宗等噐甲精新军容甚盛魏军望之夺气城中知有外援勇气百倍【杨大眼将万余骑来战叡结东为陈以彊弩二千一时俱发矢贯大眼右臂退走明旦英自帅众来战叡乘素木舆执白角如意以麾军一日数合英乃退】梁主命景宗等豫装髙舰与魏桥等为火攻之计三月淮水暴涨六七尺叡使冯道根等乘舰撃魏洲上军尽殪别以小船载草灌膏焚其桥风怒火盛烟尘晦冥敢死之士防栅斫桥倐忽俱尽道根等身自搏战军人奋勇呼声动天地无不一当百魏军大溃英脱身走大眼亦焚营去诸垒土崩水死者十余万斩首亦如之生擒五万人收其资粮噐械山积【叡遣报昌义之义之悲喜不暇答语但呌曰更生更生羣帅争先告防叡独居后世尤以此贤之梁主诏增景宗叡爵邑义之等赏各有差魏有司奏英寳寅罪当诛诏免死除名为民】
　　冬十月梁以徐勉为吏部尚书
　　勉精力过人虽文案填积坐客充满应对如流手不停笔尝与门人夜集客求官勉正色曰今夕止可谈风月不可及公事时人咸服其无私
　　闰月魏尚书令髙肇弑其主之后于氏及其子昌时髙贵嫔【肇弟优之女】有宠而妬髙肇势倾中外后暴疾殂人皆归咎髙氏宫禁事秘莫能详也后所生子昌寻卒侍御师王显【字世荣平阳人以医进用】失于疗治时人亦以为承肇之意云
　　【□起莘发明曰昔赵盾以亡不越境反不讨贼而书弑髙肇既为用事大臣一国之事皆出其手如使弑逆不出于肇则必讨逆而正其罪今既主名不立则其为肇也明矣直笔书之所谓原其情而定其实耳】
　　【戊梁天监七年子魏永平元年】春正月梁定官品
　　百官九品为十八班班多者为贵【十八班最贵一班最下】
　　二月梁置州望郡宗乡豪
　　各一人専掌搜荐【搜求才能而荐之于上】
　　秋七月魏立贵嫔髙氏为后
　　髙后既立髙肇益贵重用事多变更先朝旧制削封秩黜勲臣怨声盈路羣臣宗室皆下之唯度支尚书元匡【字扶建阳平幽王之子】与抗衡先造棺置事欲舆棺诣阙论肇罪自杀以谏肇恶之会匡与刘芳【字伯支彭城人】议权量肇主芳议匡表肇指鹿为马中尉王显弹匡有司处匡死刑诏贬其官
　　八月梁竟陵公曹景宗卒【谥曰壮】
　　景宗自救钟离进爵为公及是卒【景宗之自钟离还也梁主于华光殿与羣臣宴饮令沈约赋韵景宗不得意甚不平梁主曰卿伎能甚多何必一诗景宗求作不已时韵已尽止余竞病二字景宗操笔立成其辞曰去时儿女悲归来笳鼓竞借问路傍人何如霍去病梁主嘉叹不已及卒赠□府仪同三司】
　　魏京兆王愉【字宣徳孝文帝子】反信都魏主遣尚书李平【字云定崇从弟】讨愉执之髙肇隂杀愉奏除平名
　　初愉纳于后之妹为妃不爱爱妾李氏生子于后召李氏入宫捶之已而魏主复以愉骄纵不法杖之五十出为冀州刺史愉既屡辱潜懐愧恨髙肇又数谮之愉不胜忿遂诈言髙肇弑逆称帝于信都立李氏为后魏主以尚书李平为都督讨之愉出城拒战屡败平进围之愉知势穷擕李氏及四子突围出走平追执以闻羣臣请诛愉魏主不许诏送洛阳申以家人之训髙肇隂使人杀之于道肇与王显素恶李平平既定冀州诏加散骑常侍显弹平隐截官口【谓隐匿叛党之应没官者】肇奏除平名
　　九月魏主杀其叔父彭城王勰
　　魏髙后之立也勰固谏不聼髙肇怨之数谮于魏主遂因京兆王愉之反诬勰北与愉通南招蛮贼魏主信之召勰与诸王入宴禁中至夜皆醉各就别所使左卫元珍引武士赍毒酒饮之勰曰吾无罪愿一见至尊死无恨珍曰至尊何可复见武士以刀环筑之勰大言曰寃哉皇天忠而见杀乃饮毒酒武士就杀之向晨以尸归第云王因醉而薨【谥曰武宣】在朝贵贱莫不丧气行路士女皆流涕曰髙令公枉杀贤王由是中外恶肇益甚
　　魏郢州【魏正始初改南司州曰郢州治义阳】叛三关【注见前】降梁魏遣兵击之魏郢州司马彭珍等叛魏潜引梁兵趣义阳三关戍主侯登等以城降梁魏以中山王英【京兆王愉反复英封讨愉未发而愉败】将歩骑出汝南讨之【是冬魏悬瓠军主白早生亦叛魏杀豫州刺史司马悦请援于梁梁司州刺史马仙琕遣兵助之魏主以邢峦行豫州事将兵击早生时魏郢豫诸城皆没唯义阳一城为魏坚守中山王英以众少屡请益兵弗许英遂与峦共攻悬瓠克之斩早生英乃趋义阳义阳大守辛祥与郢州刺史娄悦婴城共守梁将军胡武城陶平虏攻之祥夜袭其营擒平虏斩武城州境获全论功当赏娄悦耻功出祥下间之执政赏遂不行　魏豫州治汝南注见前司马悦字广宗楚之之孙辛祥字万福绍先之孙】
　　【乙梁天监八年丑魏永平二年】春正月梁主祀南郊
　　宋齐旧仪祀天皆服衮冕至是用著作郎许懋【字昭哲髙阳新城人】説始服大裘【周礼司裘大裘以供王祀天之服注大裘黒羔裘服以祀天示质也是时有司以郑注未足为据乃以元缯为之其式如裘其裳以纁皆无文绣冕则无旒制曰可】又以斋日不乐诏舆驾始出鼔吹从而不作还宫如常仪时有请封会稽禅国山【在常州府荆溪县西南本名离里山吴孙皓封为中岳更名】者梁主命诸儒草封禅仪欲行之许懋建议【以为舜柴岱宗是为廵狩而郑引孝经钩命决云封于泰山考绩柴燎禅乎梁甫刻石纪号此纬书之曲説非正经之通义也如管夷吾所説七十二君燧人之前世质民淳安得尼金检玉结绳而治安得镌文告成妄亦甚矣若圣主不湏封禅若凡主不应封禅秦始皇尝封泰山孙皓尝封国山皆由主好名于上而臣阿防于下非盛徳之事不足为法也　郑谓郑康成钩命决纬书篇名管夷吾所説见史记】梁主嘉纳之因推衍懋议以答请者由是遂止
　　魏复取三关
　　魏中山王英至义阳将取三关先策之曰三关相湏如左右手若克一关两关不攻而破攻难不如攻易宜先攻东关【即武阳舆地纪胜三关之险大寨岭为平易大寨岭即武阳关也】又恐其并力于东乃使长史李华帅五统【五统军之众】向西关【即平靖】以分其兵势自督诸军向东关攻之六日而防进取广岘【即黄岘】及西关梁将马仙琕等皆弃城走梁主使韦叡救仙琕至安陆增筑城二丈余更开大堑起髙楼众颇讥其怯叡曰为将当有怯时不可专勇英急追仙琕将复邵阳之耻闻叡至乃退
　　梁主求成于魏魏主不肯
　　初魏悬瓠南叛魏主使中书舎人董绍【字兴逺新蔡鲖阳人】以慰谕白早生囚之送建康吕僧珍与之言爱其文义言于梁主梁主使谓绍曰今聼卿还令卿通两家之好彼此息民岂不善也因召见慰劳之且曰战争多年民物涂炭吾是以不耻先言卿宜偹申此意夫立君以为民也凡在民上岂可不思此乎绍还言之魏主不从
</div>
    <div class="pagination">
<a href="御批历代通鉴辑览_page91.html">上一页</a><span>...</span><a href="御批历代通鉴辑览_page87.html">87</a><a href="御批历代通鉴辑览_page88.html">88</a><a href="御批历代通鉴辑览_page89.html">89</a><a href="御批历代通鉴辑览_page90.html">90</a><a href="御批历代通鉴辑览_page91.html">91</a><span class="current-page">92</span><a href="御批历代通鉴辑览_page93.html">93</a><a href="御批历代通鉴辑览_page94.html">94</a><a href="御批历代通鉴辑览_page95.html">95</a><a href="御批历代通鉴辑览_page96.html">96</a><a href="御批历代通鉴辑览_page97.html">97</a><span>...</span><a href="御批历代通鉴辑览_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
