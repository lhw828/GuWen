<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 509 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 509 页/共 607 页</h1>
    <div class="content">　　岩叟又奏：「知熙州赵济险薄佞邪，卑污贪猥，为帅全无仪法，将佐僚吏皆苦其蒱博之戏，不称陛下分阃之宠。谄事李宪，为帅府，宪之床箦溷煺皆亲阅视，不可不罢黜。」（济二月十二日已责。）
　　又奏乞罢三路坊郭助役钱，曰：「祖宗以来，坊郭户既无应役之科【一二】，亦无输钱之法。非私于坊郭之民也，以为坊郭之比村农，皆出缗钱以为用，居常养之，以备缓急耳。自王安石用事，欲尽天下之利，故敛钱及坊郭，而坊郭遂困弊，有至于破产之家不能自活者。今已复差法，则坊郭复当养之，以为非常之用。昨有朝旨，罢之一年，民心甚安。乃复有旨敛五分，臣风闻四民言，以为惟此事失望于朝廷，不类两宫新政。臣欲乞特免三路坊郭户五分钱，使藏于其家，以待朝廷一日之取，与畜之于公，亦何以异？」
　　中书舍人苏辙言：「臣伏见二年以来，民气未和，天意未顺，灾沴荐至，非水即旱。淮南饥馑，人至相食；河北流移，道路不绝；京东困弊，盗贼髃起。二圣遇灾忧惧，倾发仓廪，以救其绝乏，独此三路所散，已近二百万斛矣。异时赈□未见此比。然而民力已困，国用已竭，而旱势未止，夏麦失望，秋稼未立。数月之后，公私无继，髃盗蜂起，势有必至，臣未知朝廷何以待此？臣窃见太皇太后陛下清身奉法，与物无私；皇帝陛下恭默靖重，动由礼义。皇天后土，照知此心，而和气不应，深所未喻，不审陛下尝究其说否？臣闻天气下降，地气上腾，阴阳和畅，雨泽乃至。君广听以纳下，臣尽言以奉上，上下交泰，元气乃和。今二圣居帏箔之中，所与朝夕谋议者，上止执政大臣，下止谏官御史，不过数十人耳。其余侍从近臣，虽六官之长，皆不能进见，而况其远者乎？臣以谓髃臣识虑深浅不同，其心好恶亦异，故须兼听广览，然后能尽物情而得事实。今陛下听既不广，则所行之事不得不偏。听狭事偏，则阴阳亢隔，和气不效，必然之理也。臣观祖宗故事，百官有司皆得以职事进对，从容访问，以尽其情。今二圣临御四方，履人主之位，而谦恭退托，簄远近臣，不行人主之事，遂使百官不敢以职事求见。臣谓宜因此时明降诏书，许百官面奏公事，上以尽髃臣之异同，下以阅人才之贤否。人心不壅，天道必从，则久旱之灾，庶几可息。臣蒙国厚恩，比闻诏书引咎自责，避正殿，损常膳，分命臣僚，并赴髃望，私心踧踖，不敢遑宁，辄推天意人事影响之应，庶几有补万一。惟陛下恕其愚僭，略赐采择。」（辙本集乃以此奏为户部侍郎时所上。按奏称久旱诏书引咎自责，避殿减膳，实四月间事也。今附未得雨前，其从违当考。辙十一月二十六日始迁户侍，是冬苦寒，无复旱矣。二年正月四日，朱光庭使河北赈饥民。）
　　注　　释
　　【一】永兴军等路「永」原作「承」，据阁本、活字本改。
　　【二】差遣如故「遣」原作「使」，据同上二本改。
　　【三】春夏大旱「夏」原作「秋」，据同上二本改。
　　【四】考之前古「古」原作「言」，据阁本改。
　　【五】上观天意「意」原作「气」，据阁本、活字本改。
　　【六】情重者特行惩责「情」字原脱，据上文补。
　　【七】韩绛到京日「京」原作「今」，据阁本、活字本改。
　　【八】西京奉安「奉」原作「奏」，据阁本及本书卷四○四元佑二年八月乙酉条改。
　　【九】河北之人「人」原作「大」，据阁本、活字本改。
　　【一○】以天下之大「大」原作「人」，据同上二本改。
　　【一一】不图近而忘远「忘」原作「忌」，据阁本改。
　　【一二】应役之科「科」原作「料」，据阁本改。
续资治通鉴长编
卷三百九十九
卷三百九十九
　　起讫时间 起哲宗元佑二年四月辛丑尽其月
　　卷　　名 续资治通鉴长编卷三百九十九
　　帝　　号 宋哲宗
　　年　　号 元佑二年（丁卯，1087）
　　全　　文
　　四月辛丑，雨。（此据吕公着家传。）
　　壬寅，诏：「在京职事官，岁合举官升陟者：文臣，六曹尚书以上各六人，待制以上各四人，左右司郎官以上各三人，军器少监以上各二人；武臣，观察使以上各二人。着为令。」
　　癸卯，髃臣上表乞御正殿、复常膳，诏不允。自是五上表，从之。
　　熙河兰会路经略使刘舜卿言：「鬼章领人马于洮州生熟户杂居地面以东一带，打掳顺汉人户、孳畜，亦羌人常事，已令遵博斯吉赍蕃字说谕阿里骨，令约束鬼章放散人马，却还虏劫过人户【一】、孳畜。如或听从，边事便息。」诏舜卿究心审度贼势次第，如尚敢深入作过，务在择利而行，无令贼势猖獗。（或于此载鬼章城洮州事，已附五月二日。）
　　吏部郎中章楶知越州。（正月十八日，除吏中，孙升云云。三年八月六日，召为考中。）朝奉郎、集贤校理、权判登闻鼓院赵挺之权发遣河东路提点刑狱。（挺之出使当考。）朝奉郎、集贤校理毕仲游权发遣河北路提点刑狱，寻留为开封府推官。（陈恬志仲游墓，不载此出因由。五月二十二日，改府推。）
　　甲辰，诏张舜民特罢监察御史，依前秘阁校理，权判登闻鼓院，仍令赴馆供职。先是，舜民言：「夏人政乱，权归梁氏已久。自秉常死，挟干顺，专横滋甚。去年，虽数遣使入朝，然强臣争权，传闻多端，干顺存亡未可知，朝廷未宜遽加爵命【二】，近所差封册使刘奉世等及所赐金帛，愿勿遣。缘大臣有欲优假奉世者，为是过举，且起居郎，天子近臣，不宜屈属羌。今戎心桀骜，宜即加兵问罪。」大臣，指文彦博也。（此月已上并据六月八日实录。新、旧本同，但旧本误以起居郎为舍人，新本因之，今改正。舜民罢御史月日，则据王岩叟奏矒，其谏词仍增以吕公着家传。初遣奉世，在正月十二日。）
　　三省、枢密院奏：「舜民谓文彦博照管刘奉世，遂差充夏国封册使。勘会差奉世非文彦博照管。」故舜民有是责。
　　御史中丞傅尧俞言：「舜民因论边事，言文彦博照管刘奉世失实，罢言职。窃以朝廷置御史，盖虑下情壅塞，开广聪明，故许风闻言事，所谓『言之者无罪，而闻之者足以戒』也。今舜民一言不当，便夺官改差遣，于舜民何损，而无益陛下，亦非彦博所敢安者。伏乞速赐追还，以协易『不远复』之义。」（尧俞前后凡九奏，此特其第一奏也。）
　　侍御史王岩叟言：「谨按舜民疏中，引文彦博照管刘奉世之语，非出自譔，乃是收采觽论，闻之朝廷，此盖言事官常体，复有何罪？若闻外议，心知其非而不告陛下，得为忠乎？况外人之议，亦有所以。缘奉世是彦博门下之人，待遇最厚，今封册夏国，既属重事，外人不知出于执政同奏，但传以为彦博照管，亦不足怪。舜民据所闻而言，乞朝廷裁察，别有何意？传曰：『言之者无罪，闻之者足以戒。』正谓是也。果是，则有益于聪明；果非，则何伤于彦博？书曰：『狂夫之言，圣人择焉。』况舜民非狂，言皆有理，行与不行，则在陛下择之而已。遂加之罪，臣恐而今而后，居言职者以言为讳，他日大臣有大恶，陛下欲闻亦不可得矣。此非社稷之福也。今朝廷阙失，犹许尽言，岂有大臣不受一言之触？国家置御史，正欲警察权贵，虽过论亦当优容。今舜民一言以获罪，疑非陛下本意，必有误圣听者矣。此事于舜民殊无所损，所惜者朝廷之事体，陛下之举动，天下之观望也。伏望特回圣意，还舜民言职，使忠臣义士得尽其心，以事陛下，而觽庶之情不壅于上闻，不胜幸甚！」贴黄：「言事官因言权臣而责之，是与权臣报怨也。陛下岂可不思？方两宫听政帘下，正宜抑强臣以伸主威之时，而反欲沮塞言路，甚非陛下之利也。」
　　尧俞、岩叟又言：「窃以御史之任，以敢言为先，自昔以来，常难其选。臣等昨被诏咸举御史两员，累月之间，谘访考察，于千百人中得张舜民一人。臣等素皆不识，但见觽所共推，学行兼美，安贫守道，不汲汲于进取。熙宁、元丰间，常慷慨论时事，言辞激切，有谏臣之风，司马光嘉其端亮，荐之馆职，关西士人称为第一。臣等取以应诏，既至台中，与之相接，见其忠厚朴直，心无所附向，言无所顾避，臣等深以得人自喜。居职未久，今以一言旁及大臣而遽罢之【三】，甚非陛下命臣等择御史之初意也。御史为天子耳目，而或怀奸挟邪，朋附大臣，则所当声其罪而黜之，岂有不欺于君，反以指摘大臣为罪也？虽或论事有误，要之用心则忠，若欲厉事君之士，所宜奖借。傥加摧抑，谁肯尽诚？此臣之所以为陛下惜也！若要俛仰浮沉，无所忤犯，巧于自全之人以当言职，固不难得，然于国事何如哉？伏望陛下察求材之甚难，谅进忠之非易，恕其小失，而录其大节，复舜民于言路，以全朝廷之美，臣等不胜幸甚！臣等章疏，乞早赐付外施行。」
　　岩叟又言：「臣伏以陛下听政以来，孜孜求言，惟恐有所不闻；言者犯颜逆鳞，有至再三，而终不之罪。天下之人歌咏圣德者，首以此为美。今日忽谪一御史，而无可谪之实，中外骇愕，皆以谓不类陛下从来行事，似有奸言邪说，移夺圣心而成此举，莫不为陛下惜之。臣考舜民之论，深诋执政大臣，以为边事都不知，又谓不尽心于国家，此皆忠于陛下而不利于柄臣之语。臣恐舜民失言于彦博之事浅，得罪于柄臣之意深，陛下聪明，试加深察。舜民，天下寒士，举朝无一人之援，一日立朝，敢不避权臣而言之，人之所难也。言虽未当，陛下亦但当容之，以来天下之言，使人人思为陛下尽节纳忠，以永社稷无疆之休，岂不美哉！伏望早赐检会臣累章，复舜民官职，以慰髃议。」（岩叟前后凡八奏，此盖第三奏也。）
　　殿中侍御史孙升、监察御史上官均韩川皆言舜民不当罢。升言：「舜民近论列西事，因及遣枢密院都承旨、起居郎刘奉世为使小羌，有失事体。缘使人过界止三驿，而赠送几数千缗，孤寒固不可得，而奉世乃侍人主起居之臣，承受枢旨要密之任，非他馆职可比。且夏人北面契丹，甚为桀黠难制，不当轻遣贵使，以生慢心。奉世时论称以为才，岂可利所入之厚，辄遂昏蔽，不少自重，慨然必行，无所嫌避？议者以奉世出入重臣之门，疑以为因彦博而致，不独舜民所闻如此，在朝之臣皆以为然也。」又言：「朝廷不令奉世带都承旨而行，又安能必黠羌不先知之乎？若谓有所窥觇，非奉世不可，且入界止三程，宥州独不得入，止于草次而还，又安能见彼腹心情状也？」均言：「风宪之任，许风闻论奏，所以广朝廷耳目，纠察百官也。舜民所论彦博，得于传闻，不敢隐默，以负朝廷使令。使其言为是，陛下所宜虚心行之。其言为非，苟无邪枉附会之意，亦当察其簄直无他，以开谏诤之路。今以一言之失，遽行罢黜，臣窃恐自是言者以舜民为戒，权臣过慝不敢复论。愿还舜民职任，以安士论。」（川奏矒不传，当博求之。）
　　右谏议大夫梁焘言：「国家所以明昌尊安者，以法度修而纪纲振也。御史者，守法度、持纪纲之官，人主或有阙失，犹得直言正论，至于犯颜逆耳，无所回忌，况臣下过失，安得畏避不言哉？今御史敢言大臣者，天下之公议；大臣不快御史者，一夫之私心。罪天下敢言之公议，便一夫不快之私心，非公朝之盛事也。大臣虽重，人臣也；御史虽微，法官也。儬大臣而废法官，非尊君卑臣之纪纲。况两宫临御之时，必使上有尊严不可犯之势，下有服义亡私之臣，安得假天威，屈正论，以中伤议己者乎？愿还舜民御史，示天下以纳谏求助，销权臣朋比之患，尊朝廷而公天下也。」（焘前后凡七奏，此特第二奏之略耳。）
　　左司谏朱光庭言：「舜民有正直之节，司马光贤之，荐充馆职，陛下擢置御史，士论皆以为得人。今视职两月，正直之节未获少伸，一言不合大臣，已闻罢职。自陛下临御以来，天下之人惟知从谏如不及，圣德冠古今。若遽使舜民罢职，致陛下今日有逐言事官之名，窃为陛下惜之。望还舜民旧职，以尽其效。」右司谏王觌亦以为言，俱不报。（实录不载舜民罢御史月日，今用王岩叟奏矒追书。五月一日壬子、八日己未、十二日癸亥、十七日戊辰，皆追书也。觌言不见于集，当别求之。）
　　己巳，徐州布衣陈师道为亳州司户参军【四】，充徐州州学教授。先是，苏轼、傅尧俞、孙觉等言：「师道文词高古，度越流辈，安贫守道，若将终身，苟非其人，义不往见，过壮未仕，实为遗才。欲望圣慈特赐录用，以奖士类。兼臣轼、臣尧俞皆曾以十科荐师道，伏乞检会前奏，一处施行。」故有是命。轼等言师道「苟非其人，义不往见」，谓章惇也。惇前知枢密院，欲师道一来见己，则将特荐于朝，师道终不往云。
　　御史中丞傅尧俞、侍御史王岩叟言：「伏见尚书左丞李清臣窃位日久，资材冗阘，无补事功，而性行憸邪，阴能害政。专于为己，有患失之心；苟于随人，无自立之志。素餐尸禄，人为羞之，而清臣恬然自居，不以为耻。方王珪、蔡确辈用事之时，欺君罔上，无日不有，清臣则唯阿附其间，未尝进一言之忠。自陛下登用耆哲，修复旧章，兴滞救弊，惟日不足，清臣又隐默于中，亦无一言之助。人材之能否，清臣不知，民事之利病，清臣不识。间每至都堂会议，但饱食危坐，若醉若梦，旁观觽人而已，省胥堂吏皆能笑之。又尚书省日有天下词状，近制令左右丞一面收接，清臣昏缪，不晓情状，人无所诉。诉事者往往相告语曰：『今日左丞当笔，且莫下状。』臣窃痛国家不惜高爵重禄，以养大臣，所以为民也，民言如此，陛下何赖！天下何望！玷辱庙堂，为国深耻，非徒无益也。陛下知其不才，曲全恩意而容之，二年于今矣，不为不厚。臣上体圣心，屈公议而未力言者，亦二年于今矣，不为不久。过此尚复默默，义何以安？伏望圣慈早赐罢黜，以伸公议。」
　　岩叟又言：「臣近同傅尧俞于延和殿弹奏李清臣不才无补，久玷庙堂，怀奸挟邪，阴害政事，公议所弃，中外一辞，乞赐罢黜，至今未闻施行。臣窃伏念皇帝陛下春秋方富，太皇太后陛下制政房帏，正宜拣拔贤才，以为辅佐，不可久容佞人，亲比左右，日渐月磨，亏损圣德也。愚臣之忧，将在于此。伏望圣慈断以天下之公，早加斥逐。清臣一出，可以厉贪鄙，可以戒阿谀，可以警尸素，国家之益不可深言矣。臣不胜拳拳忠告之至！」贴黄称：「清臣近于西京买园宅，相州置房缗，皆第一等者，子孙弟侄尽有爵命，又用赐金以葬其父祖，先帝与陛下可谓不负清臣矣。而清臣所以报先帝与陛下者，天下未之闻。此公议所以共弃也。」（尧俞奏不见于集。）
　　监察御史上官均言：「清臣顷在前朝，预选制科，以文学显名于时，因缘附会，渐致荣显。而天资柔佞，无他智略，自居执政，士望日损。元丰中，宰相王珪、蔡确邪佞罔上，引援奸党，蠹政害国，弊及四海。而清臣备位辅佐，俛首随和，曾无建明，碌碌固宠，屡迁岁月。搢绅指议，皆以为承乏充位，无补国家。臣窃度圣意非不知清臣充乏备位，不协觽论，所以眷遇不替、未加罢免者，欲全进退大臣之体尔。而臣待罪御史，久不论列者，亦冀清臣抗章引去，朝廷因遂其请，君臣之际，恩义两得。今则清臣居位不为不久矣，陛下眷待之意不为不全矣，伏愿陛下采天下之公论，以义断恩，使清臣出就便藩，偃息休佚，不失荣宠，又使中外之臣，知陛下任人核实之意。」
　　右谏议大夫梁焘言：「臣恭以陛下聪明仁圣，制政大公，任贤去邪，公听并观，其眷任大臣之重，继德祖宗矣。大臣者，是宜一体戮力，竭忠推诚，尽敬而报国者也。有不胜任者，岂得一日居此哉？谨案尚书左丞李清臣猥暗贪鄙，庸懦倾邪，附会权强，进预执政。当先帝在御，髃为欺罔，遇陛下览政，略无建明，但与一二凶愎邪险之人，阴造毁诋，诈为纯实。正人端士，愤嫉不平；愚僮騃吏，指顾为笑。人望之轻，自古无有，诚不足以侍清光，陪国论，示天下之表仪也。此公议所以共弃，而明罚所当必行，伏望圣慈详酌，特赐罢黜，以清朝廷，为宗社之重。」贴黄：「清臣不材，非辅佐之器，其不胜任之责，岂止在今日也！陛下聪明洞照，奸猥诈妄不能上欺，盖欲终全恩礼，俟其自请，然后出之。奈何小臣侥幸宠荣，不知廉耻，既无所言。清议既已不平，臣等须当论列。伏望详酌，早赐施行，庶免再三紊烦宸听。臣恭惟陛下既知公议不恕清臣，必赐罢免。将来进用执政，若合人望，即中外欣服，万一不得其人，必又致人言纷纷，不能遽止。伏望睿慈自择忠正无党，廉耻无私之人，主张用之，使人人皆知出自圣恩，朋党自然渐销矣。天下幸甚！」
　　丁未，诏：「制科之设，旧矣。自西汉之世，始诏有司详求俊茂，亲临策问，受其条对，故天下魁伟绝特之材、守经自重之士，得以并进，而谠言正论，益以上闻。自斯以来，历世用之。逮夫祖宗，以神圣文武继继承承，设六科之选，策三道之要【五】，以网罗天下之贤隽，百余年间，号称得人。先皇帝兴学校，崇经术，以作新人材，变天下之俗，故科目之设，有所未遑。今天下之士多通于经术而知所学矣【六】，宜复制策之科，以求拔俗之才，裨于治道。盖帝王之道，损益趋时，不必尽同，同归于治而已。今复置贤良方正能直言极谏科，自今年为始，令尚书、侍郎、两省谏议大夫以上、御史中丞、学士、待制各举一人，不拘已仕未仕，以学行俱优，堪备策问者充，仍各略具辞业缴进，余依旧条。」
　　吏部尚书苏颂言：「承奉郎蔡潜，故枢密直学士抗之子。治平中，神宗皇帝初建储邸，抗首预宫寮【七】，擢为太子詹事。寻遇登极，迁拜近职，出知秦州，未久而殁。独潜一子，幼孤在外，未曾甄录。望特与升擢在京寺、监任使。」诏蔡潜候寺、监主簿有阙与差。
　　枢密院言：「旧例，诸班直长行补诸军员寮，并取入班及转班二十年，年四十已上人。至元丰四年，为阙额数多，乃特诏减五年，系一时指挥。今诸军员寮溢额数多，乃特各权置下名。傥不定制【八】，即异时迁补不行【九】；若便依限年旧法，又虑未有合该出职之人。请于三次渐次增及旧例年限，今来先取入班及转班及十七年人【一○】；将来再经取拣，即取及十九年人；至第三次，即依旧例取及二十年人。余依前条令【一一】。」从之。又言：「诸军转员内副兵马使、副都头阙，并转员后取拣诸军军头、十将补填。元丰七年，转员后所阙之数，已依元丰四年例，于逐指挥取一名。请依元丰七年例。」从之。（新无。）
　　诏：「今后中书省随事得旨内差禁军，候录奏讫，令尚书省关枢密院；并缘督捕髃盗，尚书省差拨将兵，候得奏亦关枢密院。」
　　又诏：「臣寮所举十科堪充将帅武臣，令枢密别置簿录记姓名。内未经擢用人，虽不应路分将官选法，遇有阙，委执政体量精力才实取旨特差。」
　　管勾兰会路沿边安抚司公事王文郁言，本路经略使司牒催促，令赴西关催促未了工役，已部领将兵前去修筑。诏刘舜卿于近上兵官内别选择官往西关修筑，替文郁归兰州，仍于禁军六千人内止留二千人，别募一千五百人入役，余发遣赴兰州。若西贼侵犯兰州，候已逼城下，急报总领官孙路结成阵队，渐向西南依险避贼【一二】，或径取小路退归河州；或熙州以来权暂屯泊，即不得东迎贼锋，致落奸便。
　　权发遣都大提举成都府等路茶事黄廉言：「茶法初立，地分阔远，推行措置，犹须详悉，以臣独任，实恐不逮。欲望详酌，差提举官一员协力经画，不致阙误。」诏：「黄廉特落『发遣』字，阎令差权发遣同管勾成都府、利州、陕西等路茶事。」（据茶马司题名，阎令以朝请同管勾，不知前为何官。）
　　三省言：「外庭臣寮至节度使，即无磨勘改转之法；宗室至节度使，自立磨勘法，后来亦未有改转体例。」诏宗室官至节度使，更不磨勘，候实及十周年，具名取旨。
　　先是，侍御史王岩叟言：「臣伏以朝廷知大河横流为北道之患，日益以深，故遣使，命水官相视便利，欲顺而导之，以拯一路生灵于垫溺，甚大惠也。臣窃意朝廷默有定论，必能纾患矣，然昔者专使未还，不知何疑而先罢议；洎专使反命，不知何所取信而议复兴。既敕都水使者总护役事，调兵起工，有定日矣，已而复罢。数十日间，而变议者再三，何以示四方？他日虽有命令，真不可易，谁将信之？夫利害之际，自古以来，不能无二三之说，必朝廷之上力主一议，断而必行，乃克有济。不容一人之言辄废大事大议，而易与易夺，臣恐天下有以窥朝廷也。今有大害者七焉，不可不早为计尔。北塞之所恃为险者在塘泊，黄河堙之，猝不可浚，浸失北塞险固之利，一也。横遏西山之水，不得顺流而下，蹙溢于千里，使百万生齿居无庐，耕无田，流散而不复，二也。干宁孤垒危绝不足道，而大名、深、冀腹心郡县，皆有终不自保之势，三也。沧州扼北人海道，自河不东流，沧州在河之南，直抵京师，无有限隔，四也。并吞御河，边城失转输之便，五也。河北转运司岁耗财用，陷租赋以百万计，六也。六七月之间，河流暴涨，占没西路，阻绝北使，进退有不能，两朝以为忧，七也。非此七者之害，则委之可也，缓而未治之可也，且去岁之患已甚于前岁，今岁之患又甚焉，则将奈何？伏惟陛下深拱九重，此事之可否，必以仰大臣，则大臣固当为陛下审虑谨发而坚持之，以救其患，不可坐视而无所处也。伏望圣慈深诏执政大臣，早决河议而责成之，实庙社生灵之幸，臣不胜愚忠。」（「昔者专使未还」，专使当指张问也。元年九月二十三日，遣张问专使，反命当是二年十一月二十三日。问奏乞开孙村口，敕都水总护役事，当是二年二月八日政目所书者【一三】，但不知几时却寝耳。岩叟议与梁焘并同，但焘陈六害，岩叟陈七害，岩叟议比焘差详耳。岩叟议先附元年二月六日初奏，后考按不合，今移入二年四月二十六日，与梁焘议同见，更须考详。）
　　右谏议大夫梁焘言：「臣伏以朝廷知大河横流为北方之灾，日益以深，故遣专使，命水官共行视，图上方略，救一方之垫溺，甚大惠也。窃闻敕都水使者总护役事，调兵起工有日矣，已而复罢，臣甚惑之。臣尝观自古以来，回大害，复大利，未有不博采髃言，而君臣之间力主一说，断而必行，乃克有济。不容一人之言辄兴、一人之言辄废也。河事为害最大，而切于百姓，急于今日者也。固当朝廷揽其长策，审虑而谨发，坚持而必行，不当依违可否，卒两置而不恤也。臣以谓其有大害者六焉，国家生灵交受其敝，安得而不恤哉？夫北塞之所恃以为险者在塘泊，若河流湮没，水势进退卒不可浚，浸失前日之利，一也。横遏西山之水，不得顺流而下，蹙溢于千里，使百万生灵居无庐，耕无田，流散而不得复，二也。大名、深、冀、高阳当河之冲，腹心郡县有终不自保之势，三也。沧州扼北人海道，自河不东流，沧州在河之南，直抵京师，无有限隔，四也。并吞御河，边城失转输之便，五也。河北转运司岁耗财用，陷租赋以百万计，六也。非有此六者之害，委之可也，缓而未治可也，且去岁之患已甚于前岁，今岁之患又甚焉，则将奈何？伏乞朝廷指挥都水监、河北转运司、安抚司，与河流所行之州县守令各议其利害，上于朝廷，朝廷合髃议，审订至当，力主而必行之。」（附二年四月二十六日前，详注见二月八日王令图、张问得请开修孙村河后。焘奏议又有状乞起复监丞俞瑾，与此相接。俞瑾丁忧，或可考见月日，姑存之。）
　　是日，三省奏：「河自北决已来，恩、冀以下数州被患，至今未见开修的确利害，致兴工未得。」诏河北路转运使、副限两月与水官同共讲议以闻。（四月二十六日诏。二月八日，有旨令张问、王令图开修孙村口河，寻复罢。二人奏请，实录已不书。复罢则政目亦不书。三月十七日、十八日、二十四日，四月六日、十二日，并十月九日，十一月二十六日，又二年正月十二日，当并考。）
　　戊申，通议大夫、守尚书左丞李清臣以资政殿学士知河阳。御史既有言，清臣亦累表乞补外，故有是命。（新、旧录并不载御史有言，盖疏略也。晁补之作清臣行状云，大臣于神宗法度欲有所损益，清臣自以始终遭遇，报上之意发于诚心，固争帘前，虽与时议忤，然官制、免役、将法、保甲冬教，亦不复议。而言者攻之益急，遂罢为资政殿学士、知河阳。补之云云，皆饰说也。免役不复议，当考。）
　　户部尚书李常言：「臣伏见朝廷自元佑以来，圣政所先，莫不以慈仁为本，以爱育为务，从人之欲，去民之病，非一政一令矣。海隅塞外悉蒙德泽，鳏寡穷弱均被长养，每诏敕颁降，靡不鼓舞以戴恩德，贵贱大小异口同音，非臣之愚独为是语。汉儒有言曰：『人和则气和，气和则声和，声和则天地之和应矣。』今内外大小咸被圣德，宜其和气格天，嘉应下浃，而涉春以来，时雨愆候，上动圣怀，祈禳修省，靡所不至，至于减损御膳，权罢策礼，警饬官曹，宽赦犴狱，考诸前古，所以应天消变之道尽矣。然而小雨虽降，终未沾足。臣愚夙夜伏思，今日人情犹皟，穷弱尚困，惟有市易一事。臣之前奏，反复论之，亦已详矣，默俟诏旨，寂未有闻者，何也？臣今再质之簿书，考见详实。其小姓自蒙恩赉除放二百贯文以来，根究消减亦不少矣。昔称三万户者，今存四百余保矣；昔称百余万缗，今纔二十九万余贯矣。蠲除者既见不少，理索者独为不幸；蒙蠲除者既宽释自如，方理索者仍禁锢困苦。若此，穷下之情有所未舒，而臣愚窃虑和气因以未浃也。昔者百有余万，今蠲除之，三去其二，其所余之数，伏以朝廷之大、四海之富，视之同于毫厘之微，又况皆以息为本者也。朝索暮羁，铢铢而敛之，莫非刻削其度朝昏、育妻孥之费，臣恐欠负未即得，而有踣死于蹙迫饥饿者矣。臣待罪户部，典领邦计，凡一钱之金、一尺之帛，莫不为朝廷爱惜。今不顾万死，冀以蠲放为事者，诚知穷弱之人出之极其艰勤，而敛之极于微细，适足以上累圣政，干挠至和。莫如一布仁泽，使之霈然若甘雨之降，俾驩呼抃跃，戴仰恩德，歌圣时而乐天年之为美也。伏望圣慈决之不疑，出于独断。兼先帝祥除已久，禫祭在近，若于此时特下诏旨，尤为宜当，而比诸崇异方之教，以祈福祥，相万万也。其大姓则家业多存，户数不觽，足以立期限而理之，未足多愍。诗云：『哿矣富人，哀此惸独。』此之谓也。」（李常奏不得其时，因常称「小雨未足」及「禫祭在近」，附此。其从违当考。前奏论市易，当考。）
　　注　　释
　　【一】却还虏劫过人户「劫」原作「却」，据阁本改。
　　【二】朝廷未宜遽加爵命「遽」原作「递」，据阁本及长编纪事本末卷一○四张舜民罢司职、编年纲目备要卷二二改。
　　【三】今以一言旁及大臣而遽罢之「遽」原作「递」，据阁本改。
　　【四】己巳徐州布衣陈师道为亳州司户参军按：元佑二年四月壬午朔，无「己巳」日，宋会要选举三四之四，元佑二年四月十九日，以陈师道为亳州司户参军。十九日庚子，依本卷叙事顺序，疑是。
　　【五】策三道之要「三」原作「王」，据阁本及宋会要选举一一之一五改。
　　【六】今天下之士多通于经术而知所学矣「多」字原脱，据阁本补。
　　【七】抗首预宫寮「宫」原作「官」，据阁本改。
　　【八】傥不定制「定」原作「更」，据宋史卷一九六兵志改。
　　【九】即异时迁补不行「异」原作「具」，据同上书改。
　　【一○】今来先取入班及转班及十七年人「今」原作「令」，据阁本改。
　　【一一】余依前条令「令」原作「今」，据阁本改。
　　【一二】渐向西南依险避贼「险避」二字原倒，据本书卷四○○元佑二年五月乙卯条乙正。
　　【一三】当是二年二月八日政目所书者「二月」原作「三月」，据阁本及宋史卷九二河渠志改。
续资治通鉴长编
卷四百
卷四百
　　起讫时间 起哲宗元佑二年五月壬子尽是月癸亥
　　卷　　名 续资治通鉴长编卷四百
　　帝　　号 宋哲宗
　　年　　号 元佑二年（丁卯，1087）
　　全　　文
　　五月壬子朔，侍御史王岩叟言：「臣连上封奏，乞复张舜民言职，尚未蒙指挥。臣以舜民志在尽忠，虽一言失当，而无可罢之罪，清议沸腾，以为过举，义不敢安，理当极论，惟陛下少赐采纳。臣读汲黯传，每窃叹息，其为人憃直而好谏，遇事辄发，如公孙弘、张汤辈怀诈饰智，以阿人主，他人所不敢言，黯常面触之，故不独汉庭之臣知所畏惮，至淮南王欲谋叛，以黯在朝，为之寝谋。直臣之于国家，戢奸慝，消祸乱，其益如此！故天下之爱其君者，莫不愿得而用之，愚臣区区之衷，实在于此。今日之论，非私于舜民也，为陛下惜一敢言之臣也；非争一属官也，为陛下惜言路也。言路重则朝廷尊，风宪陵迟，国体随弱，必然之理也。陛下于此幸加反思，非好臣之说胜也，好人主之道胜也。臣以言为职，言而见用与言而得罪，皆所以报陛下，惟知而不言，则为背德尔。舜民得敢言之名，朝廷被罪言之谤，臣窃恨之，伏望圣慈检会臣等前章，早赐付外施行，使怨归言路，而美在朝廷，臣不胜大愿！」贴黄称：「陛下之意，常欲朝廷清净，人无闲言，甚盛德也。然而事顺理则静，逆理则争，此必然之势也。今命御史以言为职，却以一言微侵大臣，便行罢斥，数日以来，满廷之臣喧然不平，唯说此事，盖缘事不顺理，所以如此。臣等虽欲自静，不可得也，须至交章烦渎圣聪。伏望陛下深思所以顺事理、息人言，天下幸甚！」
　　岩叟又言：
　　臣累上章言张舜民罢职非罪，乞令还台，未蒙采纳施行。此事所系不在一张舜民，而在人主，在国家，臣所以夙夜忧惧，不知所处。
　　陛下开言路之初，即言事官多与权臣为敌，恐绚不易当，每德音丁宁，既慰藉之，又嘉赏之，谓朝政阙失、大臣私邪、百姓疾苦，事无大小，一一但言，欲赐一一主张。言事之臣，恃陛下照鉴如此，故敢遇事必言，无所回隐。然古今之公患，患在执政大臣多不便之而隐为巧说，以害其忠，必使人主信之而不觉，终至忠言不用，而权臣得以行其志。所以人言曰：「宁触人主怒，莫忤权臣意。」鴜以人主无心，虽怒必解；权臣私意，一忤不忘。此人情不得不畏也。苟非守节死义之士，谁能忘其家而遗其身，以取权臣之怒哉？陛下虽加銟激，未必便得其人，今又罪而斥之，臣恐忠义知难而退藏，佞邪乘闲而进取，阴附大臣为自安之计，不复以陛下之事为事矣。
　　前日，御史中丞黄履、殿中侍御史刘次庄阴附蔡确为奸，方确用事，陛下何由得知？不幸确去而其奸始败，使确且在位，履与次庄进用盖不可量。今日舜民忠向陛下，因论边事，偶有一言旁及大臣，反无所伤，遽以大臣不悦而罢之，是附人主不若附权臣也。此事在目，非臣妄言。臣伏睹陛下初降出舜民论封册疏，必不以彦博照管奉世之言为毁伤，彦博亦未必须欲朝廷逐御史。臣恐执政大臣有忿舜民攻其所讳，而增饰老臣之言，以动圣心而挤舜民，以快其私忿者，陛下不可不察。又非独挤一张舜民也，其意乃欲尽倾言路也。盖知舜民之罢，台谏必争，封奏纷纭，言词愤激，必拂圣意不喜，则言路皆可摇而去矣，此其奸谋，陛下又不可不察也。奸人以此尝陛下，一事既行，后必有甚于此者，此士大夫之所以为朝廷忧也。
　　臣度圣心岂不欲复舜民言职，应恐不能慰彦博意，故两难耳。臣窃伏思陛下特屈公议，黜御史，以为老臣者亦足矣，至矣。今以公议不可夺而复还之，非陛下得已也，老臣岂不谅陛下之心哉？尚何以为憾乎？由此而言，臣以为陛下处之不两难耳。臣闻君子之爱人也以德，而不以姑息。愿陛下以德爱老臣，勿使受姑息之讥，则陛下所以待之者，厚于黜御史矣。诚蒙陛下幸听臣言，则朝廷过举，反而为盛德，老臣谤议，变而为美谈，破奸谋于欲肆，激忠气于已销，社稷之福多矣，非臣之利也。臣倾尽肝胆，以告陛下，今日遂死，无所恨矣，惟圣主留意无忽。
　　舜民疏言「庙堂欲苟免一时之责任」，又曰「夏人强弱之势，可谓都不知」，又曰「执政大臣不能为陛下尽心谋谟。」臣观舜民此言，于国则忠，于身则愚矣。愿陛下怜而察之。
　　既而中丞傅尧俞又与全台及谏议大夫梁焘列奏：「臣等窃以言事之官许令风闻，祖宗之诏，曲全过当。许风闻则岂皆责实，全过当则必欲尽言。舜民昨论列四事，及因刘奉世乃天子左史，下使属羌，恐失事体，众谓因文彦博照管，且非斥言彦博，又非专击奉世，其大意在尊朝廷、爱国体而已。其闲侵诋论议大臣之言为多，故中外之人以谓舜民之罢，名为言及于彦博，实由触怒于柄臣。臣等窃以朝廷罢一御史，必当正其罪名，布告中外，可以示天下、励臣节、正纪纲、贻后世。今舜民既无朋附中伤之迹，又非犯颜逆鳞之过，不当以一言风闻之失，遂罢御史，以快柄臣之意，违祖宗曲全过当之诏，损仁圣至诚听纳之德，非所以示天下、贻后世、励臣节、正纪纲也。臣等惓惓愚衷，至于再三，不能自已，伏望皇帝陛下、太皇太后陛下少霁天威，曲回睿诏，省察臣等前后章奏，付三省施行。如臣等所论不当，乞行贬责，以谢中外。」（「曲全过当」，天禧元年二月诏。）
　　知开封府钱勰言府界诸县盗贼未至禁戢，诸县有重法地分，乞依河北等路特降权宜指挥。从之。（旧录有此，新录削去。权宜指挥在四月十七日，旧录亦不载。）
　　癸丑，观文殿大学士、知颍昌府韩缜知永兴军，龙图阁直学士、新知秦州吕公孺为秘书监，资政殿学士、中散大夫、知永兴军曾孝宽特迁中大夫、知秦州。（孝宽二十四日改颍昌。吕陶云云附六月末。）
　　殿中侍御史孙升言：「公孺文学本非所能，行义不为人称，徒以世家，致位通显。昨自高阳移就秦陇，坚辞疾病，乞就闲散，或以宫观自便，或以小郡苟安。班资虽高于人，材行不称其任，秘书之长，公孺非宜。若果有疾，则当遂其所请，若实无恙，则岂宜偃蹇挟持，抗君命而不行？伏惟圣慈详察，别赐指挥，以允公议。」（公孺二月二十八日知秦州。孙升谈圃云公孺除秦州，辞不行，请宫观，即以秘书少监领宫祠。升言：「近尝有某官亦如此请，因得罪，不宜以宰相弟遂挠法。」公着不悦，出升知济州。按出升知济州，自为张舜民事，又公孺为秘书监，非少监，亦不领宫祠，谈圃皆误也，今不取。政目四月十一日吕公孺提醴，实录不书，更详考。）
　　诏御史中丞傅尧俞【一】、侍御史王岩叟同举监察御史二人。（据王岩叟奏矒，举御史乃五月四日敕，今依实录，系之二日，或仍移见四日。）尧俞、岩叟言：「臣等先准敕同举监察御史，遂荐承议郎张舜民，伏蒙除授。近者，舜民因言事罢职，差判鼓院。臣等以舜民居官有补，被黜无名，清议沸腾，不以为允，累具论奏，乞陛下特赐优容，许归言职，上以全国体，下以息人言。臣等日俟开纳施行，其监察御史阙难别举官。所有敕二道不敢祗受，已具状缴申尚书省去讫。」又申尚书省曰：「尧俞等以舜民憃直敢言，无所回隐，昨论封册夏国主，乞使者缓行，以审其事，及论起居郎天子近侍，不可屈使属羌，亦自有理。止以一言旁及大臣，遽行罢斥，书之为罪，彰示四方，非所以塞阿谀、劝忠义，风厉天下，以为后世法也。虽言官被责，目以为常，而为国惜名，不当缘此。况自两宫临御，二年于兹，惟闻从谏之美声，罔有罪言之过举。今日之事，天下惜之，谓言路长循默之风，朝廷生壅蔽之患，当自此始。恐非二圣所以望执政之心，亦非执政所以报两宫之事，遂而不改，所损益深。已累上疏论列，乞复舜民言职，日俟允从。其监察御史阙难别举官，所有敕书不敢祗受，已具奏闻去讫。谨具状缴申尚书省，伏望特赐敷奏施行。」
　　诏知州人年七十已上合入监当、监庙差遣者，给驿券。
　　阿里骨既立，疑朝廷畏己，乃与夏国伪相乙逋通，约以熙、河、岷三州还西蕃，兰州定西城还夏国，鬼章又阴以印信文字结汉界属户为内应。四月，遂举兵寇洮州，掳赵醇忠及杀属户大首领经斡穆等数千人，驻兵常家山，分筑洮州为两城以居。北城周四里、楼橹十七，南城周七百步、楼橹七，跨洮州为飞桥。（是日，五月二日癸丑。）引步骑七万围河州南川寨，焚庐舍二万五千区，发窖粟三万斛，黢从杓、羊家二族六千余口【二】，并导夏人数万众攻定西城，败官军，杀都监□猛而去。（八月十四日，募杀乙逋者，围南川。十八日并二十四，实录乃见，今书其始攻之日。此据汪藻青唐录。藻称三月寇洮州，据赵醇忠等。按四月二十二日，刘舜卿犹言鬼章于洮州生熟户杂居地分迤东一带打掳，亦羌人常事。则掳赵醇忠、杀经斡穆必非三月，当是四月末也。掳赵醇忠、杀经斡穆，不知藻据何书，当考。夏人寇定西城，杀□猛，实录亦不书其月日，但于六月十二日因推恩猛等始书之。今因藻录，并见于此。猛乃定西城监押，藻录脱略，今补填之，庶不失事实。）
　　甲寅，诏：「应枢密院差除官，因体量乞先次冲替、差替、对移、差遣，并申取枢密院指挥。」
　　乙卯，以交趾进奉使朝散郎、户部员外郎黎钟为吏部员外郎，副使宣节副校尉、西头供奉官、合门祗候杜英辈为东头供奉官、西京左藏库副使。
　　邕州左、右江都巡检使成卓责授内殿承制，添差监均州酒税【三】，仍令差人伴押前去交割。以枢密院言其保任交人不当，及擅将黎文盛所上书状录与安南等罪故也。
　　诏前广南东路经略安抚使张颉、提点刑狱林颜各展二年磨勘，转运副使高镈、转运判官张升卿各降一官，升卿仍与小处通判，坐言者论颉等不戢将佐，因捕岑探，杀及平人故也。
　　诏：「广南东路钤辖杨从先生擒岑探，未尝杀戮，特迁一官；同立功人李佛郎与右班殿直，仍赐名忠；梁仲文、李养并与三班借职；耿章等五人共赐钱五十万，命经略司等第给之。」
　　枢密院言：「四月二十六日，诏『西关堡防托禁军和雇入役人【四】，若西贼犯兰州，已逼城下，方得结成阵队，靠险避贼，或退归熙、河州，不得迎贼，堕其计中。』本虑西贼大兵深逼兰州，须当以西回避。今探报必无大兵深入，若委有贼马渐逼役所，须众寡不敌，方可退择要便，据险捍贼，欲入侧近堡寨并力守御，更不退归熙、河州，致贼追袭。其役所和雇禁军一千五百人，亦须桩留甲仗器械，准备战敌。」诏刘舜卿会元降诏旨施行。
　　诏：「大使臣如曾任将、副，不因罪犯替罢，见今合入亲民差遣，年五十七以下，并许依条选具龏色，仍于引验状内别立项开排，申枢密院。」
　　户部言：「河东经略安抚使吕惠卿奏：『本路太原、汾等一十四州军正税外，别有和籴，据其田亩，视其苗稼，等第科籴，而未尝用钱。请委监司体访州县民情，别议立法。』又臣僚上言：『请委官讲议，除河外三州理为边州不和籴外，有十一州军于理合一概均上件和籴【五】，或请将和籴四色都大石、束数目减三分，于自来不着和籴处收籴。』诏令河东转运、提点刑狱、提举常平司与经略安抚司同相度立法以闻。本部欲请应和籴并于见纳年额十分中取八分为额，各随户色分数减定，更不给钱。遇灾伤，随秋税分数减放，以转运司应给价钱补之。其以四色粮草互相折纳、及折纳黍、秫、米，并仍旧。如本户灾伤不及五分，听依久例支移，不得创有科折，及请易和籴之名为助军粮草【六】。」从之。（惠卿家传载惠卿元奏，合附元丰八年六月八日，新录削去「吕惠卿奏请委监司体访州县民情，别议立法」等字，今仍旧本。吕惠卿家传，元丰八年事：河东和籴之弊，盖已百年，惠卿始至，既以其事上闻，乞蠲久负，犹以元丰四年以前为限。及是，大赦，应二税沿纳钱将自来倚阁者，并与除放，而和籴不预。惠卿乃上疏曰：「本路太原汾等十三州军正税之外，别有和籴。体问得始据田亩，视其苗稼，等第科籴，米每斗钱三十文，粟十六文，大豆二十二文，草每束十文。虽估价颇贱，而民于登稔之际，先期得钱，未以为病。中间有司弥失其指，四分中一分见钱、三分折茶，而又以一时科籴之数立为定法，遇有典卖推割，一如正税；而夏秋灾伤，乃执和籴之虚名，不得与正税检放，于是民始病之。至嘉佑中，有司又以折色之物虚估非实，复裁定米每斗一十二文五分，粟十文，大豆九文五分，草每束四文，并支见钱。则其价又减大半矣。至熙宁以来，复以盐布见钱中半支给。至元丰元年，有司复请和籴价钱更不支与人户。今转运司趁时赴沿边州军籴买粮草封桩，如遇灾伤，据籴买下数□折充人户纳数，如无灾伤，三年一次充折茶。于是和籴始不用钱。契勘本路积欠和籴，推嘉佑四年十月祫享赦恩及七年九月明堂赦恩，并截定年分，特与除放。及治平二年十一月、熙宁元年十一月郊赦恩，又只除放第四等已下，其余赦恩并不开说，以此至今所在积欠，万数不少。则是虽有和籴之名，而人户未尝得钱，乃不得与灾伤检放倚阁，及不得随赦恩蠲。而近上人户，又支移于边上送纳【七】，每斗米卖钱有三百文者，则比之税租，尤为可矜。今论者不过以谓河东边储实赖和籴，虽有积欠，不可蠲免。臣以为不然。今本路岁额和籴约计八十二万四千余石，虽遇丰稔，所纳不过七分。使民力更可催促，即无积欠，已自足支年计。如不可催，即当年正额尚不能足，何能远及积欠？纵令有司鞭扑督趣，使之输纳，必却欠下当年正数，则朝廷虽不蠲放，徒令有司用督趣之虚文，胥吏因缘为奸，终无补于国用之实也。伏惟皇帝陛下新登宝位，太皇太后陛下出护听断，赋正之初，方以深仁恩泽大赉于万方。于此之时，若不特与蠲免，则一路之弊无时而苏。况河东人户自军兴以来，科率调发，其为雕敝，朝廷所知，而又赋税困于支移之远，耕夫分于武事之习，去秋复遭水灾为患，则其为疾苦尤所宜恤。而积欠与年额正数，事不两集，其理灼然，诚罢之则是损簿籍之虚数，而为朝廷之实惠也。」从之。惠卿复以谓虽放其积欠，而不正其根本，则是凶年取盈，使民流离之患犹存，而不知数年之后，积欠之弊复如前日。乃请据逐户所认和籴数目、官中合支价钱□除分数外，其余并割充秋税正额送纳。遇灾伤，合行检放倚阁，并如税法。元丰八年六月八日可考。）
</div>
    <div class="pagination">
<a href="续资治通鉴长编_page508.html">上一页</a><span>...</span><a href="续资治通鉴长编_page504.html">504</a><a href="续资治通鉴长编_page505.html">505</a><a href="续资治通鉴长编_page506.html">506</a><a href="续资治通鉴长编_page507.html">507</a><a href="续资治通鉴长编_page508.html">508</a><span class="current-page">509</span><a href="续资治通鉴长编_page510.html">510</a><a href="续资治通鉴长编_page511.html">511</a><a href="续资治通鉴长编_page512.html">512</a><a href="续资治通鉴长编_page513.html">513</a><a href="续资治通鉴长编_page514.html">514</a><span>...</span><a href="续资治通鉴长编_page510.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
