<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 91 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 91 页/共 334 页</h1>
    <div class="content">后赵西夷中郎将王腾杀并州刺史崔琨、上党内史王噔，据并州降赵。〔刘琨镇并州，愍帝建兴四年为石勒所破，置并州刺史治上党。王噔，章武人，初起兵，扰勒渤海、河间诸郡，后归于勒，使守上党。噔，古慎字。〕
五月，以陶侃为征西大将军、都督荆．湘．雍．梁四州诸军事、荆州刺史，〔雍，于用翻。〕荆州士女相庆。侃性聪敏恭勤，终日敛膝危坐，军府众事，检摄无遗，〔摄，录也，整也。〕未尝少闲。〔少，诗沼翻。〕常语人曰：「大禹圣人，乃惜寸阴，〔禹不贵尺璧而重寸阴。语，牛倨翻。〕至于众人，当惜分阴。岂可但逸游荒醉，生无益于时，死无闻于后，是自弃也！」诸参佐或以谈戏废事者，命取其酒器、蒱博之具，悉投之于江，将吏则加鞭扑，曰：「樗蒱者，牧猪奴戏耳！〔晋人多好樗蒱，以五木掷之，其采有黑犊，有雉，有卢；得卢胜。扑，蒱卜翻。〕老、庄浮华，非先王之法言，不益实用。君子当正其威仪，何有蓬头、跣足，自谓宏达邪！」有奉馈者，必问其所由，若力作所致，虽微必喜，慰赐参倍；〔参，犹三也。〕若非理得之，则切厉诃辱，〔切，峻切；厉，严厉也。〕还其所馈。尝出游，见持一把未熟稻！」〔佃，停年翻，治田也。〕执而鞭之。是以百姓勤于农作，家给人足。尝造船，其木屑竹头，侃皆令籍而掌之，〔皆令籍记而典掌庂。〕人咸不解所以。〔解，胡买翻，晓也。以，犹用也。〕后正会，积雪始晴，听事前余雪犹湿，〔听，他经翻。〕乃以木屑布地。乃桓温伐蜀，又以侃所贮竹头作丁装船。〔贮，丁吕翻。〕其综理微密，皆此类也。
后赵将石生屯格阳，寇掠河南，司州刺史李矩、颍川太守郭默军数败，又乏食，乃遣使附于赵。赵主曜使中山王岳将兵万五千人趣孟津，〔数，所角翻。趣，七喻翻。〕镇东将军呼延谟帅荆、司之众自崤、渑而东，〔时荆州仍属晋，司州之地多入后赵，刘曜得其民处之关中者，使谟帅而东耳。或曰：刘聪以洛阳为荆州，此所谓荆、司，皆晋司州之众也。帅，读曰率；下同。〕欲会矩、默共攻石生。岳克孟津、石梁二戍，〔此孟津戍，盖置于河阴；石梁戍在各北。〕斩获五千余级，进围石生于金墉。后赵中山公虎帅步骑四万，入自成皋关，与岳战于洛西。岳兵败，中流矢，〔中，竹仲翻。〕退保石梁。虎作堑栅环之，〔环，音宦。〕遏绝内外。岳众饥甚，杀马食之。虎又击呼延谟，斩之。曜自将兵救岳，虎帅骑三万逆战。赵前军将军刘黑击虎将石聪于八特阪，〔水经注：涧水出河南新安县东南，东北流，径函谷东阪东，谓之八特阪。〕大破之。曜屯于金谷，〔水经注：金谷水出太白原，东南流，历金谷，又东南流，径晋石崇故居，在河南界。〕夜，军中无故大惊，士卒奔溃，乃退屯渑池；〔渑，弥兖翻。〕夜，又惊溃，遂归长安。六月，虎拔石梁，禽岳及其将佐八十余人，氐、羌三千余人，皆送襄国，坑其士卒九千人。遂攻王腾于并州，执腾，杀之，坑其士卒七千余人。曜还长安，素服郊次，哭，七日乃入城，因愤恚成疾。〔圭，于避翻。〕郭默复为石聪所败，弃妻子南奔建康。李矩将士阴谋叛降后赵，矩不能讨，亦帅众南归，〔复，扶又翻。败，补迈翻。帅，读曰率。〕众皆道亡，惟郭诵等百余人随之，卒于鲁阳。〔鲁阳县，属南阳郡〕矩长史崔宣帅其余众二千降于后赵。于是司、豫、徐、兖之地，率皆入于后赵，以淮为境矣。
赵主曜以永安王胤为大司马、大单于，徙封南阳王，置单于台于渭城，〔单，音蝉。〕其左、右贤王以下，皆以胡、羯、鲜卑、氐、羌豪桀为之。〔羯，居谒翻。〕
秋，七月，辛未，以尚书令郗鉴为车骑将军、都督徐．兖．青三州诸军事、兖州刺史，镇广陵。
闰月，以尚书左仆射荀松【章：甲十一行本「松」作「崧」；乙十一行本同；孔本同。】为光禄大夫、录尚书事，尚书邓攸为左仆射。
右卫将军虞胤，元敬皇后之弟也，〔元帝为琅邪，虞为妃，即位，追谥曰敬皇后，祔庙，从元帝谥曰元敬。〕与左卫将军南顿王宗〔宸，汝南王亮之子也。〕俱为帝所亲任，典禁兵，直殿内，多聚勇士以为羽翼；王导、庾亮皆忌之，颇以为言，帝待之愈厚，宫门管钥，皆以委之。〔管，键也；钥，关牡也，今谓之锁匙。〕帝寝疾，亮夜有所表，从宗求钥；宗不与，叱亮使曰：「此汝家门户邪！」亮益忿之。〔为下亮杀宗张本。使，疏吏翻。〕及帝疾笃，不欲见人，群臣无得进者。亮疑宗、胤及宗兄西阳王羕有异谋，排闼入升御床，见帝流涕，言羕与宗等谋废大臣，自求辅政，请黜之；帝不纳。〔羕，余亮翻。〕壬午，帝吊太宰羕、司徒导、尚书令卞壸、车骑将军郗鉴、护军将军庾亮、领军将军陆晔、〔按晋制，领军将军在护军将军之上；今先书庾亮而后陆晔，亮以外戚受遗专权故也。〕丹杨尹温峤，并受遗诏辅太子，更入殿将兵直宿；〔更，工衡翻，迭也。〕复拜壸右将军，亮中书令，晔录尚书事。〔复，扶又翻。〕丁亥，降遗诏；戊子，帝崩。〔年二十七。〕帝明敏有机断，〔断，丁乱翻。〕故能庂弱制强，诛翦逆臣，克复大业。
已丑，太子即皇帝位，生五年矣。群臣进玺，〔进玺于嗣君也。玺，斯氏翻。〕司徒导以疾不至卞壸正色于朝曰：〔朝，直遥翻；下同。〕「王公岂社稷之臣邪！大行在殡，嗣皇未立，宁是人臣辞疾之时也！」导闻之，舆疾而至。大赦，增文武位二等，庾后为皇太后。
群臣以帝幼冲，奏请太后依汉和熹皇后故事；〔言临朝称制也。〕太后辞让数四，乃从之。秋，九月，癸卯，太后临朝称制。以司徒导录尚书事，中书令庾亮、尚书令卞壸参辅朝政，然事之大要皆决于亮。加郗鉴车骑将军，陆晔左光禄大夫，皆开府仪同三司。以南顿王宗为骠骑将军，〔骠，匹妙翻。〕虞胤为大宗正。
尚书召桨广之子谟为郡中正，〔乐广，南阳人。盖召谟为本郡中正。〕庾族人怡为廷尉评，〔汉置廷尉平，晋曰廷尉评。〕谟、怡各称父命不就。卞壸奏曰：「人非无父而生，职非无事而立；有父必有命，居职必有悔。〔易系辞曰：「悔吝者，忧虞之象也。〕有家各私其子，则为王者无民，君臣之道废矣。乐广、庾受宠圣世，身非己有，况及后嗣而可专哉！所居之职，若顺夫群心，则战戍者之父母皆当命子以不处也。」〔言人莫不恶死，若各顺其心，则有战戍之事，为父母者皆不欲使其子就死地也。处，昌吕翻。〕谟、怡不得已，各就职。
辛丑，葬明帝于武平陵。
冬，十一月，癸巳朔，日有食之。
慕容廆与段氏方睦，为段牙谋，使之徙都；牙从之，即去令支，国人不乐。〔为，，于伪翻。。乐，音洛。令，音铃，师古郎定翻。支，音祗。〕段疾陆眷之孙辽欲夺其位，以徙都为牙罪，十二月，帅国人攻牙，杀之，〔帅，读曰率。〕自立。〔句断。〕段氏自务勿尘以来，日益强盛，其地西接渔阳，东界辽水，所统胡、晋三万余户，控弦四五万骑。
荆州刺史陶侃以宁州刺史王坚不能御寇，是岁，表零陵太守南阳尹奉为宁州刺史以代之。先是，王逊在宁州，〔先，悉荐翻。〕蛮酋梁水太守爨量、益州太守李籂，〔沈约曰：梁水太守，晋成帝分兴古郡立，盖先以授蛮酋，杀爨量之后，始用王官也。益州郡，后汉置，蜀更名建宁郡。惠帝太安二年，分建宁以西七县别立益州郡，怀帝永嘉二年更名晋宁郡。此复有益州太守，盖亦以为位号，授蛮酋也。籂，他历翻。〕皆叛附于成，逊讨之不能克。奉至州，重募徼外夷刺爨量，杀之，谕降李籂，〔徼，吉吊翻。刺，七亦翻。降，户江翻。〕州境遂安。
代王贺専卒，〔専，奴沃翻。〕弟纥那立。
显宗成皇帝上之上〔讳衍，字世根，明帝长子也。谥法：安民立政曰成。
咸和元年〔（丙戌、三二六）〕
①春，二月，大赦，改元。
②赵以汝南王咸为太尉、录尚书事，光禄大夫刘绥为大司徒，卜泰为大司空。刘后疾病，赵主曜问所欲言，刘氏泣曰：「妾幼鞠于叔父昶，〔鞠，养也。昶，丑两翻。〕愿陛下贵之；叔父皑之女芳有德色，〔皑，鱼开翻。〕愿以备后宫。」言终而卒。曜以昶为侍中、大司徒、录尚书事，立芳为皇后；寻又以昶为太保。
③三月，后赵主勒夜微行，检察诸营卫，赍金帛以赂门者，求出。永昌门候王假欲收捕之，从者至，乃止。〔从，才用翻。〕旦，召假，以为振忠都尉，爵关内侯。〔振忠都尉，后赵所置也。〕勒召记室参军徐光，光醉不至，黜为牙门。光侍宜，有愠色，〔愠，于问翻。愠色者，含怒而见于色也。〕勒怒并其妻子囚之。
④夏，四月，后赵将石生寇汝南，执内史祖济。
⑤六月，癸亥，泉陵公刘遐卒。〔泉陵县，属零陵郡。〕癸酉，以车骑大将军郗鉴领徐州刺史；征虏将军郭默为北中郎将、监淮北诸军事，领遐部曲。遐子肇尚幼，遐妹夫田防及故将史迭等不乐他属，〔乐，音洛。〕共以肇袭遐故位而叛。临淮太守刘矫掩袭遐营，〔刘遐屯泗口，在临淮、下邳之间，故矫得以掩袭其营。〕斩防等。遐妻，邵续女也，骁果有父风。〔骁，古尧翻。〕遐尝为后赵所围，妻单将数骑，拔遐出于万众之中。及田防等欲作乱，遐妻止之，不从，乃密起火，烧甲仗都尽，故防等卒败。〔卒，子恤翻。〕诏以肇袭遐爵。〔袭爵泉陵公。〕
司徒导称疾不朝，〔朝，直遥翻；下同。〕而私送郗鉴。卞壸奏「导亏法从私，无大臣之节，请免官。」虽事寝不行，举朝惮之。壸俭素廉絜，裁断切直，当官干实，性不弘裕，不肯苟同时好，〔断，丁乱翻。好，呼到翻。〕故为诸名士所少。〔重之曰多，轻之曰之。少，始绍翻。〕阮孚谓之曰：「卿常无泰，如含瓦石，不亦劳乎！」壸曰：「诸君子以道德恢弘，风流相尚，执鄙吝者，非壸而谁！」时贵游子弟多憼王澄、谢鲲为放达，壸厉色于朝曰：「悖礼伤教，罪莫大焉；中朝倾覆，实由于此。」欲奏推之，〔中朝，谓西晋。奏推，奏之于上，推按其罪也。〕王导、庾亮不听，乃止。
⑥成人讨越巂斯叟，破之。〔讨斯叟事上卷明帝太兴元年。巂，音髓。〕
⑦秋，七月，癸丑，观阳烈侯应詹卒。〔观阳县，属零陵郡，吴立。〕
⑧初，王导辅政，以宽和得众。及庾亮用事，任法裁物，颇失人心。豫州刺史祖约，自以名辈不后郗、卞，〔名为一时所称，辈以年齿为等。〕而不豫顾命，又望开府复不得，〔晋制：四征、四镇大将军乃得开府。约平西将军耳，乌得望开府邪！复，扶又翻。〕及诸表请多不见许，遂怀怨望。及遗诏褒进大臣，又不及约与陶侃，二人皆疑庾亮删之。〔删，削除也。〕历阳内史苏峻，有功于国，〔谓破沈充、钱凤也。〕威望渐着，有锐卒万人，器械甚精，朝廷以江外寄之；而峻颇怀骄溢，有轻朝廷之志，招纳亡命，众力日多，皆仰食县官，运漕相属，〔仰，牛向翻。属，之欲翻。〕稍不如意，辄肆忿言。亮既疑浚、约，又畏侃之得众，八月，以丹杨尹温峤为都督江州诸军事、江州刺史，镇武昌；尚书仆射王舒为会稽内史，〔会，工外翻。〕以广声援；又修石头以备之。〔亮修石头，适以资苏峻拒义师耳。〕
丹杨尹阮孚以太后临朝，政出舅族，谓所亲曰：「今江东创业尚浅，主幼，时艰，庾亮年少，〔少，诗照翻。〕德信未孚，以吾观之，乱将作矣。」遂求出为广州刺史。孚，咸之子也。
⑨冬，十月，立帝母弟岳为吴王。
⑩南顿王宗自以失职怨望，〔宗解兵卫，故自以为失职。〕又素与苏峻善；庾亮欲诛之，宗亦欲废执政御史中丞锺雅劾宗谋反，〔劾，户概翻，又户得翻。〕亮使右卫将军赵胤收之。宗以兵拒战，为胤所杀，贬其族为马氏，三子绰、超、演皆废为庶人。免太宰西阳王羕，降封弋阳县王，大宗正虞胤左迁桂阳太守。宗，宗室近属；羕，先帝保傅，〔羕、宗，兄弟也；宗言近属，羕言保傅，宗叙族，羕叙官也。〕亮一旦翦黜，由是愈失远近之心。宗党卞阐亡奔苏峻，亮符峻送阐，峻保匿不与。宗之死也，帝不之知，久之，帝问亮曰：「常日白头寸何在﹖」亮对以谋反伏诛。帝泣曰：「舅言人作贼，便杀之；人言?之@贼，当如何﹖」亮惧，变色。
赵将黄秀等寇酇，〔酇县，汉属南阳郡，及晋，分为顺阳邵治所。酇，音赞。〕顺阳太守魏该帅众奔襄阳。
后赵王勒用程遐之谋，营邺宫，使世子弘镇邺，配柰兵万人，车骑所统五十四营悉配之，以骁骑将军领门臣祭酒王阳专统六夷以辅之。〔骁，坚尧翻。〕中山公虎自以功多，无去邺之意，及修三台，迁其家室，虎由是怨程遐。〔为后虎杀遐及弘张本。〕
十一月，后赵石聪攻寿春，祖约屡表请救，朝廷不为出兵。〔为，于伪翻。〕聪遂寇浚遒、阜陵，〔二县皆属淮南郡。师古曰：逡，音峻；遒，音才由翻。春秋：公会吴于橐皋；杜预云：淮南逡遒县。刘昫曰：唐庐州慎县，汉逡遒县地。〕杀掠五千余人。建康大震，诏加司徒导大司马、假黄钺、都督中外诸军事以御之，军于江宁。苏峻遣其将韩晃击石聪，走之；导解大司马。朝议又欲作涂塘以遏胡寇，祖约曰：「是弃我也！」益怀愤恚。〔作涂塘，则寿春在涂塘之外。朝，直遥翻。涂，读曰滁。恚，于避翻。〕
十二月，济岷太守刘闿等〔晋志曰：或云：魏平蜀，徙其豪将家于济河北，为济岷郡。太康地志无此郡，未详。济，子礼翻。〕杀下邛内史夏侯嘉，以下邳叛，降于后赵。〔夏，户雅翻。降，户江翻。〕石瞻攻河南太守王瞻【严：「瞻」改「羡」。】于邾，拔之。〔刘荟邹山记曰：邾城，在鲁国邹县邹山之南，去山二里。左传文十三年，邾迁于绎，即此城也。〕彭城内史刘续复据兰陵石城，〔魏收地形志，兰陵县有石城山。复，扶又翻。〕石瞻攻拔之。
后赵王勒以牙门将王波为记室参军，典定九流，始立秀、孝试经之制。〔秀、孝试经，晋制也，后赵至此始行之。〕
张骏畏赵人之逼，是岁，徙陇西、南安民二千余家于姑臧，又遣使修好于成，以书劝成主雄去尊号，称藩于晋。〔使，疏吏翻；下同。好，呼到翻。去，羌吕翻；下乃去同。〕雄复书曰：「吾过为士大夫所推，然本无心于帝王，思为晋室元功之臣，扫除氛埃；而晋室陵迟，德声不振，引领东望，有年月矣。会获来贶，情在闇至，〔言引领望晋，此情常在，而骏书适至，闇与之合也。〕有何已已。」自是聘使相继。
二年〔（丁亥、三二七）〕
①春，正月，朱提太守杨术与成将罗恒战于台登，兵败，术死。〔朱提，音铢时。〕
②夏，五月，甲申朔，日有食之。
③赵武卫将军刘朗帅骑三万袭杨难敌于仇池，弗克，〔帅，读曰率；下同。〕掠三千余户而归。
④张骏闻赵兵为后赵所败，〔败，补迈翻；下同。〕乃去赵官爵，〔去，羌吕翻。〕复称晋大将军、凉州牧，遣武威太守窦涛、金城太戭张阆、武兴太守辛岩、〔惠帝永宁中，张轨表请合秦、雍流移人，于姑臧西北置武兴郡。阆，音浪。〕扬烈将军宋辑等帅众数万，会韩璞攻掠赵秦州诸郡。〔韩璞时在冀。帅，读曰率。〕赵南阳王胤将兵击之，〔将，即亮翻。〕屯狄道。枹罕护军辛晏告急，〔枹，音肤。〕秋，骏使韩璞、辛岩救之。璞进度沃干岭。〔沃干岭，在晋兴郡大夏县东南，洮水西北。〕岩欲速战，璞曰：「夏末以来，日星数有变，〔数，所角翻。〕不可轻动。且曜与石勒相攻，胤必不能久与我相守也。」与胤夹洮相持七十余日。〔水经注：洮水过狄道城西。洮，土刀翻。〕冬，十月，璞遣辛岩督运于金城，胤闻之，曰：「韩璞之众，十倍于吾。吾粮不多，难以持久。今虏分兵运粮，天授我也。若败辛岩，璞等自溃。」乃帅骑三千袭岩于沃干岭，败之；〔败，补迈翻。〕遂前逼璞营，璞众大溃。胤乘胜追奔，济河，攻拔令居，〔令居县，汉属金城郡；张寔置广武郡，令居分属焉。〕斩首二万级，进据振武。〔振武，在姑臧东南广武西北。河西大骇。张阆、辛晏帅其众数万降赵，骏遂失河南之地。
⑤庾亮以苏峻在历阳，终为祸乱，欲下诏征之；访于司徒导，导曰：「峻猜险，必不奉诏，不若且苞容之。」亮言于朝曰：「峻狼子野心，终必为乱。〔左传，楚令尹子文曰：谚曰「狼子野心」，是乃狼也，其可畜乎！朝，直遥翻。〕今日征之，纵不顺命，为祸犹浅；若复经年，不可复制，犹七国之于汉也。」〔汉错议削吴、楚曰：「今削之亦反，匚削亦反，削之，反疾祸小，不削，反迟祸大。」亮以为比。复，扶又翻。〕朝臣无敢难者，独光禄大夫卞壸争之曰：「峻拥强兵，逼近京邑，路不终朝，历阳之与建康，一江之隔耳。难，乃旦翻。近，其靳翻。〕一旦有变，易为蹉跌，〔易，以豉翻。蹉，七何翻。跌，徒结翻。〕宜深思之！」亮不从。壸知必败，与温峤书曰：「元规召峻意定，〔庾亮，字符规。〕此国之大事。峻已出狂意，而召之，是更速其祸也，必纵毒惹以向朝廷。朝廷威力虽盛，不知果可擒不；〔惹，呼各翻，螫也。不，读曰否。〕王公亦同此情。吾与之争甚恳切，不能如之何。本出足下以为外援，〔谓以峤镇寻阳也。而今更恨足下在外，不得相与共谏止之，或当相从耳。」峤亦累书止亮。举朝以为不可，〔朝，直遥翻。〕亮皆不听。
峻闻之，遣司马何仍诣亮曰：「讨贼外任，远近惟命，至于内辅，实非所堪。」亮不许，召北中郎将郭默为后将军、领屯骑校尉，〔郭默时监淮北军。骑，奇寄翻。〕司徒右长史庾冰为吴国内史，皆将兵以备峻。冰，亮之弟也。于是下优诏，征峻为大司农，加散骑常侍，位特进，以弟逸代领部曲。峻上表曰：「昔明皇帝亲执臣手，使臣北讨胡寇。今中原未靖，臣何敢即安！乞补青州界一荒郡，以展鹰犬之用。」复不许。〔复，扶又翻。〕峻严装将赴召，犹豫未决。参军任让谓峻曰：「将军求处荒郡而匚见许，〔任，音壬。处，昌吕翻。〕事势如此，恐无生路，不如勒兵自守。」阜陵令匡术亦劝峻反，〔阜陵县，属淮南郡。晋志曰：阜陵，汉明帝时沦为麻湖。麻湖在今和州历阳县西三十里。〕峻遂不应命。
温峤闻之，即欲帅众下卫建康，〔帅，读曰率。〕三吴亦欲起义兵；亮并不听，而报峤书曰：「吾忧西陲，过于历阳，〔西陲，谓陶侃也。〕足下无过雷池一步也。」〔雷池，即在大雷之东，今池州界。水经注：青林水西南历寻阳，分为二水，一水东流，通大雷。（原缺十八字）〕朝廷遣使谕峻，〔使，疏吏翻。〕峻曰：「台下云我欲反，岂得活邪！我宁山头望廷尉，不能廷尉望山头。往者国家危如累卵，非我不济；狡兔既死猎犬宜烹。〔越范蠡遗大夫种曰：狡兔死，走狗烹。〕但当死报迼諆者耳！」〔言欲报庾亮也。〕
峻知祖约怨朝廷，乃遣参军徐会推崇约，请共讨庾亮。约大喜，其从子智、衍并劝成之。〔从，才用翻。〕谯国内史桓宣谓智曰：「本以强胡未灭，将戮力讨之。使君若欲为雄霸，何不助国讨峻，则威名自举。今乃与峻俱反，此安得久乎！」智不从。宣诣约请见，约知其欲谏，拒而不内。〔内，读曰纳。〕宣遂绝约，不与之同。〔约于是赴历阳，宣将其众营于马头山。〕十一月，约遣兄子沛内史涣、女伲淮南太守许柳以兵会峻。逖妻，柳之姊也，固谏不从。诏复以卞壸为尚书令、领右卫将军，以郐稽内史王舒行扬州刺史事，〔郐稽，即会稽，音古外翻。王舒传曰：时征苏峻，王导欲出舒为外援，授会稽内史。舒以父名会，辞。朝议以字同音异，于礼无嫌。舒复陈音虽异而字同，求改他郡，于是改「会」字为「郐」。〕吴兴太守虞潭督三吴等诸郡军事。
尚书左丞孔坦、司徒司马丹杨陶回言于王导，请「及峻未至，急断阜陵，守江西当利诸口，〔阜陵有麻湖之阻守当利诸口，则峻兵不得渡江。〕彼少我众，一战决矣。〔少，诗沼翻。〕若峻未来，可往逼其城。今不先往，峻必先至，峻至则人心危骇，难与战矣。此时不可失也。」导然之，庾亮不从。十二月，辛亥，苏峻使其将韩晃、张健等袭陷姑孰，取盐米，〔姑孰临江渚，舟船所凑，晋积盐米于此。〕亮方悔之。
壬子，彭城王雄、章武王休叛奔峻。雄，释之子也。〔彭城王释，宣帝弟穆王权之子；章武王休，义阳王望之孙。〕
庚申，京师戒严，假庾亮节，都督征讨诸军事；以左卫将军赵胤为历阳太守，使左将军司马流将兵据慈湖以拒峻；〔慈湖，在姑孰，今在太平州当涂县北六十五里。泝江而上，过三山十余里，至溧洲，自漂洲过白土矶，入慈湖夹。〕以前射声校尉刘超为左卫将军，侍中褚翜典征讨军事。〔翜，色洽翻。〕亮使弟翼以白衣领数百人备石头。
⑥丙寅，徙琅邪王昱为会稽王，吴王岳为琅邪王。
⑦宣城内史桓彝欲起兵以赴朝廷，其长史裨惠〔姓谱：裨姓，郑裨谌之后。〕以郡兵寡弱，山民易扰，〔宣城西南，山越居之，自吴以来屡为寇乱，易，以豉翻。〕谓宜且按甲以待之。彝厉色曰：「『见无礼于其君者，若鹰鹯之逐鸟雀。』〔左鲁大夫臧文仲之言。〕今社稷危逼，义无宴安。」辛未，彝进屯芜湖。韩晃击破之，因进攻宣城，〔宣城郡治宛陵县，宣城别为县。贤曰：宣城故城，在今宣州南陵县东。〕彝退保广德，〔何承天曰：何承天曰：广德，汉旧县。沈约曰：二汉志并无，疑是吴所立，属宣城郡。桐川志：后汉置广德县，晋并入宣城，今广德军是也。〕晃大掠诸县而还。〔还，从宣翻，又如字。〕徐州刺史郁鉴欲帅所领赴难，〔帅，读曰率。难乃旦翻。〕诏以北寇，不许。
⑧是岁，后赵中山公虎击代王纥那，战于句注陉北；〔张守节曰：句注山在代州鴈门县西北三十里。据唐志，鴈门县有东陉关、西陉关，即其地也。句，音钩。〕纥那兵败，徙都大宁以避之。〔据水经注，大宁即广宁也。广宁，前汉曰广宁，属上谷郡；后汉曰广宁；晋武帝太康中分置广宁郡。〕
⑨代王郁律之子翳槐居于其舅贺兰部，纥那遣使求之，贺兰大人蔼头拥护不遣。纥那与宇文部共击蔼头，不克。
资治通鉴卷第九十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十六〔起着雍困敦（戊子），尽重光单阏（辛卯），凡四年。〕
显宗皇帝上之下
咸和三年〔（戊子、三二八）〕
①春，正月，温峤入救建康，军于寻阳。〔自武昌东下，军于寻阳。〕
韩晃袭司马流于慈湖；流素懦怯，将战，食炙不知口处，兵败而死。炙，之夜翻，燔肉也。
丁未，苏峻帅祖涣、许柳等众二万人，济自横江，登牛渚，军于陵口。〔牛渚山，在今太平州当涂县北三十里，山下有矶，津渡之处，与和州横江渡相对。陵口，当在牛渚山东北，即东陵口也。帅，读曰率。〕台兵御之，屡败。二月，庚戌，峻至蒋陵覆舟山。〔陵，阜也；蒋陵，蒋山之阜也。覆舟山，形如覆舟，故名。〕陶回谓庾亮曰：「峻佑石头有重戍，不敢直下，必向小丹杨，南道步来；〔汉丹阳郡治宛陵县；武帝太康二年，分丹阳宣城郡，治宛陵，而丹阳移治建业。建业，本汉之秣陵也，吴改曰建业，晋复曰秣陵；至太康三年，分秣陵之水北为建业，后避愍帝讳，改曰建康。元帝南渡，建康置丹阳尹，治于台城西，而丹杨太守旧治秣陵县，俗谓之小丹杨。其路即今太平州取建康之路也。〕宜伏兵邀之，可一战擒也。」亮不从。峻果自小丹杨来，迷失道，夜行，无复部分。〔分，扶问翻。〕亮闻，乃悔之。
朝士以京邑危逼，〔朝，直遥翻。〕多遣家人入东避难，〔建康以吴、会稽为东。难，乃旦翻。〕左卫将军刘超独迁妻孥入居宫内。〔孥，音奴，子也。〕
诏以卞壸都督大桁东诸军事，〔壸，苦本翻。桁，读与航同。〕与侍中锺雅帅郭默、赵胤等军及峻战于西陵。〔据壸传，峻至东陵口，壸与战于陵西，成帝纪作「西陵」。〕壸等大败，死伤以千数。丙辰，峻攻青溪栅；卞壸率诸军拒击，不能禁。峻因风纵人，烧台省及诸营寺署，一时荡尽。〔杜佑曰：宋、齐有三台、五省之号。三台，盖两汉旧名；五省，谓尚书、中书、门下、秘书、集书省也。〕壸背痈新愈，创犹未合，〔创，初良翻。〕力疾帅左右苦战而死；二子眕盱随父后，亦赴散而死。其母抚尸哭曰：「父为忠臣，子为孝子，夫何恨乎！」〔眕，之忍翻。盱，凶于翻。夫，音扶。〕
丹杨尹羊曼勒兵守云龙门，与黄门侍郎周导、庐江太守陶瞻皆战死。庾亮帅众将陈于宣阳门内，〔帅，读曰率。陈，读曰阵。〕未及成列，士众皆弃甲走，亮与弟怿、条、翼及郭默、赵胤俱奔寻阳。〔依温峤也。〕将行，顾谓锺雅曰：「后事深以相委。」雅曰：「栋折榱崩，谁之咎也！」〔折，而设翻。榱，所追翻。秦曰屋椽，齐鲁曰桷，周曰榱。〕亮曰：「今日之事，不容复言。」〔复，扶又翻。〕亮乘小船，乱兵相掠；亮左右射贼，误中柁工，应弦而倒。〔柁，待可翻。柁以正船，柁工，一船之司命也。射，而亦翻。中，竹仲翻。〕船上咸失色欲散，亮不动，徐曰：「此手何可使着贼！」〔言射不能杀贼而反射杀柁工，自恨之辞也。着，直略翻。〕众乃安。
峻兵入台城，司徒导谓侍中褚翜曰：「至尊当御正殿，君可启令速出。」翜即入上合，躬自抱帝登太极前殿；〔翜，所甲翻。〕导及光禄大夫陵晔、荀崧、尚书张闿共登御床，拥卫帝。〔闿，苦亥翻，又音开。〕以刘超为右卫将军，〔晋志：文帝初置中卫及卫将军，武帝受命，分为左、右卫，以羊琇为士左，赵序为右。〕使与锺雅、褚翜侍立左右，太常孔愉朝服守宸庙。〔朝，直遥翻。〕时百官奔散，殿省萧然。峻兵既入，叱褚翜令下。翜正立不动，呵之曰：「苏冠军来觐至尊，〔峻先以讨沈充功进冠军将军，故称之。冠，古玩翻。〕军人岂得侵逼！」由是峻兵不敢上殿，〔上，时掌翻。〕突入后宫，宫人及太后左右侍人皆见掠夺。峻兵驱役百官，光禄动王彬等皆被捶挞，〔捶，止橤翻。〕令负担登蒋山。〔担，都蓝翻，又徒滥翻。蒋山，即钟山，在今上元县东北十八里。舆地志曰：古曰金陵山，县名因此；又名蒋山，汉末，秣陵尉蒋子文讨贼，战死于此，吴太帝为立庙，子文祖讳锺，因改曰蒋山。余谓孙权祖亦讳锺，当因是改也。〕裸剥士女，〔裸，鲁果翻。〕皆以坏席苫草自鄣，无草者坐地以土自覆；哀号之声，震动内外。〔苫，诗廉翻。覆敷救翻；下同。号，户刀翻。〕
初，姑孰既陷，尚书左丞孔坦谓人曰：「观峻之势，必破台城，自非战士，不须戎服。」及台城陷，戎服者多死，白衣者无他。
时官有布二十万匹，金银五千斤，钱亿万，绢数万匹，他物称是，〔言他物与布金银钱绢相称也。称，尺证翻。〕峻尽费之；太官惟有烧余米数石以供御膳。
或谓锺曰：「君性亮直，必不容于寇雠，盍早为之计！」雅曰：「国乱不能匡，君危不能济，各遁逃以求免，何以为臣！」
丁巳，峻称诏大赦，惟庾亮兄弟不在原例。〔不在见赦之例。〕以王导有德望，犹使以本官居己之右。祖约为侍中、太尉、尚书令，峻自为骠骑将军、录尚书事，〔骠，匹妙翻。〕许柳为丹杨尹，马雄为左卫将军，祖涣为骁骑将军。〔骁，坚尧翻。〕弋阳王羕诣峻，称述峻功，峻复以羕为西阳王、太宰、录尚书事。〔羕降爵见上卷咸和元年。羕，余亮翻。〕
峻遣兵攻吴国内史庾冰，冰不能御，弃郡奔会稽，〔时以吴郡为吴国，太守为内史。会，工外翻。〕至浙江，峻购之甚急。吴铃下卒引冰入船，以蘧蒢覆之，吟啸鼓枻，泝流而去。〔蘧，求于翻。蒢，陈如翻。说文曰：蘧篨，竹席也。余谓从「艹」者，今芦壌也。枻，以制翻。楫谓之枻，泝，苏故。逆流曰泝。〕每逢逻所，逻所，谓津要置逻卒之所。逻，郎佐翻。〕辄以杖叩船曰：「何处觅庾冰，庾冰正在此。」人以为醉，不疑之，冰仅免。峻以侍中蔡谟为吴内史。
温峤闻建康不守，号恸；〔号，户刀翻。〕人有候之者，悲哭相对。庾亮至寻阳宣太后诏，以峤为骠骑将军、开府仪同三司，又加徐州刺史郗鉴司空。〔郗，丑之翻。〕峤曰：「今日当以灭贼为急，未有功而先拜官，将何以示天下！」遂不受。峤素重亮，亮虽奔败，峤愈推奉之，分兵给亮。
③三月，丙子，庾太后以忧崩。
苏峻南屯于湖。
⑤夏，四月，后赵将石堪攻宛，南阳太守王国降之；〔宛，于元翻。降，户江翻。〕遂进攻祖约军子淮上。约将陈光起兵攻约，约左右阎秃，貌类约，〔秃，吐谷翻。〕光谓为约而擒之，约踰垣获免。光奔后赵。
壬申,葬明穆皇后于武平陵。
庾亮、温峤将起兵讨苏峻，而道路断绝，不知建康声闻。〔闻，音问。〕会南阳范汪至寻阳，言「峻攻令不壹，贪暴纵横，〔横，户孟翻。〕灭亡已兆，虽强易弱，〔易，以豉翻。〕朝廷有倒悬之急，宜时进讨。」峤深纳之。亮辟汪参护军事。
亮、峤互相推为盟主；峤从弟充曰：〔从，才用翻。考异曰：晋春秋作「从兄」，今从晋书峤传。〕「陶征西位重兵强，〔侃时为征西大将军、都督荆、湘、雍、梁，专制上流。〕宜共推之。」峤乃遣督护王愆期诣荆州，邀陶侃与之同赴国难。〔难，乃旦翻；下同。〕侃犹以不豫顾命为恨，〔事见上卷咸和元年。〕答曰：「吾疆埸外将，不敢越局。」〔谓内辅外御，各有局分，不敢踰越也。将，即亮翻。〕峤屡说，不能回；〔说，输芮翻。〕乃顺侃意，遣使谓之曰：「仁公且守，〔汉、魏以来，率呼宰辅、岳牧为明公；今峤呼侃为仁公，盖取天下归仁之义，言晋之征镇皆归重于侃也。使，疏吏翻；下同。〕仆当先下。」使者去已二日，平南参军荥阳毛宝〔峤为平南将军，，以宝为参军。〕别使还，闻之，〔还，从宣翻，又如字。〕说峤曰：「凡举大事，当与天下共之。师克在和，不宜异同。〔左传：楚鬬廉曰：师克在和，不在众也。〕假令可疑，犹当外示不觉，况自为携贰邪！宜急追信改书，〔信，即使也。〕言必应俱进；若不及前信，当更遣使。」峤意悟，即追使者改书；侃果许之，遣督护龚登帅兵诣峤。〔帅，读曰率。〕峤有众七千，于是列上尚书，〔以侃为盟主，与亮、峤列名上之尚书。上，时掌翻。〕陈祖约、苏峻罪状，移告征镇，洒泣登舟。
陶侃复追龚登还。峤遗侃书曰：「夫军有进而无退，可增而不可减。近已移檄远近，言于盟府，〔盟府，谓侃府也；侃为盟主，故称为盟府。复，扶又翻。遗，于季翻。〕刻后月半大举，诸郡军并在路次，惟须仁公军至，便齐进耳。仁公今召军还，疑惑远近，成败之由，将在于此。仆才轻任重，实凭仁公笃爱，远禀成规；至于首启戎行，〔行，户刚翻。诗；元戎十乘，以先启行。〕不敢有辞，仆与仁公，如藐尾相卫，唇齿相依也。恐或者不达高旨，将谓仁公缓于讨贼，此声难追。仆与仁公并受方岳之任安危休戚，理既同之。且自顷之顾，绸缪往来，情深义重，〔绸，除留翻；缪，莫彪翻；缠绵也。〕一旦有急，亦望仁公悉众见救，况社稷之难乎！今日之忧，岂惟仆一州，文武莫不翘首企足以望侃兵之来。难，乃旦翻。〕假令此州不守，约、峻树置官长于此，〔此，谓江州也。长，知两翻。〕荆、楚西逼强胡，东接逆贼，因之以饥馑，将来之危，乃当甚于此州之今日也。仁公进当为大晋之忠臣，参桓、文之功；退当以慈父之情，雪爱子之痛。〔谓侃子瞻为峻所杀。〕今约、峻凶逆无道，痛感天地，人心齐壹，咸皆切齿。今之进讨，若以石投卵耳；苟复召兵还，是为败于几成也。〔复，扶又翻。几，居希翻。〕愿深察所陈！」王愆期谓侃曰：「苏峻，豺狼也，如得遂志，四海虽广，公宁有容足之地乎！」侃深感悟，即戎服登舟。瞻丧至不临，〔临，力鸩翻。〕昼夜兼道而进。
郗鉴在广陵，城孤粮少，逼近胡寇，〔近，其靳翻。〕人无固志。得诏书，即流涕誓众，入赴国难，将士檃奋。〔难，乃旦翻。将，即亮翻。〕遣将军夏侯长等间行谓温峤曰：「或闻贼欲挟天子东入会稽，当先立营垒，屯据要害，既防其越逸，又断贼粮运，〔间，古苋翻。断，丁管翻。〕然后清野坚壁以待贼。贼攻城不拔，野无所掠，东道既断，粮运自绝，必自溃矣。」峤深以为然。〔晋都建康，粮运皆仰三吴，故欲先断东道。王敦、苏峻之乱，匡复之谋，郗鉴为多。〕
五月，陶侃率众至寻阳。议者咸谓侃欲诛庾亮以谢天下；亮甚惧，用温峤计，诣侃拜谢。侃惊，止之曰：「庾元规乃拜陶士行邪！」〔陶侃，字士行。〕亮引咎自责，风止可观，侃不觉释然，曰：「君侯修石头以拟老子，〔见卷咸和元年。〕今日反见求邪！」即与之谈宴终日，遂与亮、峤同趣建康。〔趣，七喻翻。〕戎卒四万，旌旗七百余里，钲鼓之声，震于远近。
苏峻闻西方兵起，用参军贾宁计，自姑孰还据石头，分兵以拒侃等。
乙未，峻逼迁帝于石头，司徒导固争，不从。帝哀泣升车，宫中恸哭。时天大雨，道路泥泞，〔泞，乃定翻，淖也。〕刘超、锺雅步侍左右，峻给马，不肯乘，而悲哀慷慨。峻闻而恶之，然未敢杀也。〔恶，乌路翻。〕以其亲信许方等补司马督、殿中监，外托宿卫，内实防御超等。峻以仓屋为帝宫，日来帝前肆丑言。刘超、锺雅与右光禄大夫荀崧、金紫光禄大夫华恒、〔左、右光禄大夫，金章紫绶；光禄大夫，银章青绶；加金章紫绶者，谓之金紫光禄大夫。华，户化翻。恒，户登翻。〕尚书荀邃、侍中丁潭侍从，不离帝侧。〔从，才用翻。离，力智翻。〕时饥馑米贵，峻问遗，超一无所受。缱绻朝夕，〔遗，于季翻。缱，诘战翻，又去演翻；绻，区愿翻。缱绻，反复不相离也。孔颖达曰：缱绻，牢固相着之意。左传曰：缱绻从公，毋通内外。〕臣节愈恭；虽居幽厄之中，超犹启帝，授孝经、论语。
峻使左光禄大夫陵晔守留台，逼迫居民，尽聚之后苑；使匡术守苑城。
尚书左丞孔坦奔陶侃，侃以为长史。
初，苏峻遣尚书张闿权督东军，司徒导密令以太后诏谕三吴吏士，〔汉置吴郡；吴分吴郡置吴兴郡；晋又分吴兴、丹杨置义兴郡，是为三吴。郦道元曰：世谓吴郡、吴兴、会稽为三吴。杜佑曰：晋、宋之间，以吴郡、吴兴、丹杨为三吴。〕使起义兵救天子。会稽内史王舒以庾冰行奋武将军，使将兵一万，西渡浙江；〔将，即亮翻；下同。〕于是吴兴太守虞潭、吴国内史蔡谟、前义兴太守顾众等皆举兵应之。潭母孙氏谓潭曰：「汝当舍生取义，勿以吾老为累！」〔累，力瑞翻。〕尽遣其家僮从军，鬻其环佩以为军资。谟以庾冰当还旧任，即去郡以让冰。
苏峻闻东方兵起，遣其将管商、张健、弘徽等拒之；虞潭等与战，互有胜负，未能得前。
陶侃、温峤军于茄子浦；峤以南兵习水，苏峻兵便步，〔南兵，谓侃、峤之兵。便步，谓便于步战。〕令：「将士有上岸者死！」〔上，时掌翻。〕会峻送米万斛馈祖约，约遣司马桓抚等迎之。毛宝帅千人为峤前锋，〔帅，读曰率；下同。〕告其众曰：「兵法，『军令有所不从』，岂可视贼可击，不上岸击之邪！」乃擅往袭抚，悉获其米，斩获万计，约由是饥乏。峤表宝为庐江太守。
陶侃表王舒监浙东军事，虞潭监浙西军事，〔监，工衔翻。〕郗鉴都督扬州八郡诸军事；令舒、潭皆受鉴节度。鉴帅渡江，与侃等会于茄子浦，〔类篇：茄，求加翻；菜名，子可食。茄叶似蒿蓼叶而青，子熟于夏秋之间，大如秤棰，有紫色者，有白色者，及其熟也，色正黄。盖其地宜茄子，人多于此树艺，因以名浦。〕雍州刺史魏该亦以兵会之。〔雍，于用翻。〕
丙辰，侃等舟师直指石头，至于蔡洲；侃屯查浦，〔蔡洲，在石头西岸；查浦，在大江南岸，直秦淮口。〕峤屯沙门浦。峻登烽火楼，望见士众之盛，有惧色，谓左右曰：「吾本知温峤能得众也。〕
庾亮遣督护王彰搫峻党张曜，反为所败。亮送节传以谢侃。〔败，补迈翻。传，株恋翻。〕侃答曰：「古人三败，〔谓鲁将曹沬也。〕君侯始二；当今事急，不宜数尔。」〔言不宜数数如此。数，所角翻。〕亮司马陈郡殷融诣侃谢曰：「将军为此，非等所裁。」王彰至曰：「彰自为之，将军不知也。」侃曰：「昔殷融为君子，王彰为小人；今王彰为君子，殷融为小人。」
宣城内史桓彝，闻京城不守，慷慨流涕，进屯泾县。〔彝自广德进屯泾县。〕时州郡多遣使降苏峻，〔使，疏吏翻。降，户江翻。〕裨惠复劝彝宜且与通使，以纾交至之祸。〔纾，缓也。交至之祸，言州郡多降，峻兵将四合而交至也。复，扶又翻。〕彝曰：「吾受国厚恩，义在致死，焉能忍耻与逆臣通问！〔焉，于虔翻。〕如其不济，此则命也。」彝遣将军俞纵守兰石，〔兰石，在泾县东北。〕峻遣其将韩晃攻之。纵将败，左右劝纵退军。纵曰：「吾受桓侯厚恩，当以死报。吾庂不可负桓侯，犹桓侯之不负国也。」遂力战而死。晃进军攻彝，六月，城陷，执彝，杀之。
诸军初至石头，即欲决战，陶侃曰：「贼众方盛，难与争锋，当以岁月，智计破之。」既而屡战无功，监军部将李根请筑白石垒，〔是时同盟诸将无监军事者，窃意李根盖郗盐军部将也。前史既逸「郗」字，后人遂改「鉴」为「监」。白石垒，在石头东北，峻极险固。杜佑曰：白石里，在台城西，宋武帝大明四年为蚕所，置大殿于此。〕侃从之，夜，筑垒，至晓而成。闻峻军严声，〔闻峻军击鼓严队之声。〕诸将咸惧其来攻。孔坦曰：「不然。若峻攻垒，必须东北风急，令我水军不得往救；今天清静，贼必不来。所以严者，必遣军出江乘，掠京口以东矣。」已而果然。侃使庾亮以二千人守白石，峻帅步骑万余四面攻之，不克。〔帅，读曰率。〕
王舒、虞潭等数峻兵战，不利。〔数，所角翻。〕孔坦曰：「本不须召郗公，遂使东门无限，今宜遣还，虽晚，犹胜不也。」〔言虽遣还之晚，犹胜不遣还也。〕侃乃令鉴与后将军郭默还据京口，立大业、曲阿、庱亭三垒以分峻之兵势，〔曲阿，秦云阳县也，前汉属会稽郡，后汉属吴郡，晋属毗陵郡。大业，里名，在曲阿北。丁度曰：庱亭，在吴兴。庱，丑升翻。裴松之曰：庱，摅陵翻。〕使郭默守大业。
壬辰，魏该卒。
祖约遣祖涣、桓抚袭湓口；〔湓口，在寻阳，今江州德化县西一里有湓浦。〕陶侃闻之，将自击之。毛宝曰：「义军恃公，公不可动，宝请讨之。」侃从之。涣、抚过皖，因攻谯国内史桓宣。〔宣时屯皖县马头山。皖，户版翻。〕宝往救之，为涣、抚所败。〔败，补迈翻。〕箭贯宝髀，彻鞍，〔彻，敕列翻。〕宝使人蹋鞍拔箭，血流满跋。〔跋，许戈翻。〕还击焕、抚，破走之，宣乃得出，归于温峤。宝进攻祖约军于东关，拔合肥戍；会峤召之，复归石头。
祖约诸将阴与后赵通谋，许为内应。后赵将石聪、石堪引兵济淮，攻寿春。秋，七月，约众溃，奔历阳，聪等虏寿春二万余户而归。
⑧后赵中山公虎、帅众四万自轵关西入，击赵河东，〔轵关，在河内轵县。帅，读曰率。〕应之者五余县，遂进攻蒲阪。赵主曜遣河间王述发氐、羌之众屯秦州以备张骏、杨难敌，自将中外精锐水陵诸军以救蒲阪，自卫关北济；〔晋书地理志，汲郡汲县有卫关。〕虎惧，吊退。曜追之，八月，及于高候；〔杜佑曰：今绛州闻喜县北有高候原。〕与虎战，大破之，斩石瞻，枕尸二百余里，〔枕，职鸩翻。〕收其资仗亿计。虎奔朝歌。〔杜佑曰：卫州卫县，汉朝歌县。纣都朝歌，在今县西。〕曜济自大阳，〔大阳属河东郡。应劭曰：在大河之阳，故曰大阳。唐志，陕州陕县有大阳故关，春秋之茅津也。〕攻石生于金墉，决千金堨以灌之。〔堨，乌葛翻。〕分遣诸将攻汲郡、河内，后赵荥阳太守尹矩、野王太守张进等皆降之。〔野王县自汉以来属河内郡，后赵鈶置郡也。降，户江翻。〕襄国大震。
⑨张骏治兵，欲乘虚袭长安。理曹郎中索询谏曰：〔理曹郎中，张氏所置，以掌刑狱。索，昔各翻。〕「刘曜虽东征，其子胤守长安，未易轻也。〔易，以豉翻；下同。〕借使小有所获，彼若释东方之图，还与我校；祸难之期未可量也。」〔难，乃旦翻。量，音良。〕骏乃止。
⑩苏峻腹心路永、匡术、贾宁闻祖约败，恐事不济，劝峻尽诛司徒导等诸大臣，更树腹心；〔更，工衡翻。〕峻雅敬导，不许。永等更贰于峻，〔贰者，其心携而两向。〕导使参军袁耽潜诱永使归顺，〔诱，音酉。〕九月，戊申，导携二子与永奔白石。耽，涣之曾孙也。〔袁涣事曹操。〕
陶侃、温峤等与苏峻久相持不决，峻分遣诸将东西攻掠，所向多捷，人情恟惧。〔恟，许拱翻。〕朝士之奔西军者皆曰：「峻狡黠有胆决，其徒骁勇，所向无敌。〔朝，直遥翻。黠，下八翻。骁，坚尧翻。〕若天讨有罪，则峻终灭亡；止以人事言之，未易除也。」温峤怒曰：「诸君怯懦，乃更誉贼！」〔誉，羊诸翻，称扬之也。〕及累战不胜，峤亦惮之。
</div>
    <div class="pagination">
<a href="资治通鉴注_page90.html">上一页</a><span>...</span><a href="资治通鉴注_page86.html">86</a><a href="资治通鉴注_page87.html">87</a><a href="资治通鉴注_page88.html">88</a><a href="资治通鉴注_page89.html">89</a><a href="资治通鉴注_page90.html">90</a><span class="current-page">91</span><a href="资治通鉴注_page92.html">92</a><a href="资治通鉴注_page93.html">93</a><a href="资治通鉴注_page94.html">94</a><a href="资治通鉴注_page95.html">95</a><a href="资治通鉴注_page96.html">96</a><span>...</span><a href="资治通鉴注_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
