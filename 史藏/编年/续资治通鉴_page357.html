<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 357 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 357 页/共 372 页</h1>
    <div class="content">　　郭子兴居滁再阅月，惑于谗言，悉夺硃元璋兵；又欲收李善长置麾下，善长涕泣自诉，不肯从。自是征讨之权，元璋皆不得与，且日疏远，而事之愈恭。既而官军围滁，有谮元璋战不力者，子兴信之，即令其人与元璋俱出战；其人出未十步，即被矢反走，元璋直前奋击，众皆披靡，徐还，了无所伤，子兴颇内愧。时诸将各有所献，元璋所至禁剽掠，即有获，以分下，无所献，子兴不悦。元璋妻马氏知其意，悉所有遗子兴妻张氏，张氏喜，由是疑衅渐释。
　　十一月，丁亥，江西右丞和尼齐以兵平富州临江，遂复瑞州。
　　是月，立义兵千户、水军千户所于江西，事平，愿为民者听。
　　十二月，癸卯，托克托请以赵完普家产田地，赐知枢密院事，僧格实哩。
　　庚戌，京师天无云而雷鸣，少顷，火见于东南。怀庆路及河南府西北有声如击鼓者数四，已而雷声震地。
　　是月，大同路疫，死者大半。
　　江浙行省平章布延特穆尔、南台中丞曼济哈雅及四川行省参政哈临图、左丞桑图实里、西宁王索哈尔哈呼军，讨徐寿辉于蕲水，拔其伪都，寿辉遁入黄梅山中，获伪官四百馀人。
　　陕西行省平章博啰、四川行省右丞达实巴都鲁复均、房等州，诏博啰等守之，达实巴都鲁讨东正阳。
　　是冬，彭大之子早住自称鲁淮王，赵君用称永义王。
　　是岁，自六月不雨至于八月。
　　造清宁殿、前山子、月宫诸殿宇，以宦官留守额森特穆尔等董其役。
　　托克托信任汝中柏，由郎中参议中书事，独右丞哈玛尔与之竞，托克托出哈玛尔为宣政院使，又位居第三，哈玛尔由是深衔托克托。
　　初，哈玛尔尝阴进西天僧，以运气数媚帝，帝习为之，号延彻尔法。延彻尔，译言大喜乐也。哈玛尔之妹婿集贤学士图鲁特穆尔，故有宠于帝，与娄都尔苏、巴朗等十人，俱号伊纳克。图鲁特穆尔性奸狡，帝爱之，言听计从，亦荐西蕃僧策琳沁于帝。其僧善秘密法，谓帝曰：“陛下虽尊居万乘，富有四海，不过保有一世而已。人生能几何，当受此秘密大喜乐禅定。”帝又习之，其法亦名双修法，曰延彻尔，曰秘密，皆房中术也。帝乃诏以西天僧为司徒，西蕃僧为大元国师，取良家女奉之，谓之供养，于是帝日从事于其法。伊纳克辈用高丽女为耳目，刺探贵人之命妇及士庶之室家，择其美而善淫者媒入宫中，数日乃出。巴朗者，帝诸弟也，与诸伊纳克皆在帝前，相与亵狎，甚至男女裸处，号所处室曰色济克乌格依，译言事事无碍也。君臣宣淫，而群僧出入禁中，无所防闲，丑声秽行，著闻于外，虽市井之人亦恶闻之。皇太子年日以长，尤深疾图鲁特穆尔等所为，欲去之，未能也。
　　江西贼帅王善寇闽，官军守罗源县拒之。
　　罗源与连江接壤，势将迫连江。宁善乡巡检刘浚妻真定史氏，故相家女也，有才识，谓浚曰：“事急矣，可聚兵以捍一方。”于是尽出奁中物，募壮士百馀，命仲子健将之，浃旬间众至数万。
　　贼寻破罗源，分两道攻福州，浚拒之辰山，三战三捷。俄闻福州陷，众多溃去，浚独率健兵进，遇贼于中麻，突其阵，斩前锋五人。贼兵大至，鏖战三时顷，浚中箭坠马，健下马掖之，俱被获。浚愤，戟手大骂，贼缚浚阶下，先斫手一指，骂弥厉，再斫一指，亦如之，指且尽，斫两腕，次及两足，浚色不变，骂声犹不绝，遂割其喉舌而死。健亦以死拒贼，善义之，舍健，使殓浚尸瘗之。健归，请兵于帅府以复父仇，弗听，健尽散家资，结死士百人，诈为工商、流丐，入贼中，夜半，发火大噪，贼惊扰，自相屠戮，健手斩杀其父者张破四，并擒善及寇首陈伯祥来献，磔之。事闻，赠浚福建行省检校官，授健古田县尹，为浚立祠福州北门外，有司岁时致祭。浚，河南人也。
　　知福宁州王巴延既死，贼时睹其引兵出入。及林德诚起兵讨贼，乃望空呼曰：“王州尹，王州尹，宜率阴兵助我斩贼！”时贼正祠神，睹红衣军来，以为伪帅康将军，亟往迎之，无有也，四面皆青衣官军，贼大败，斩其酋江二蛮，福宁遂平。事闻，赠巴延济宁路总管，追封太原郡侯。
　　泉州大饥，死者相枕籍，其能行者，皆老幼扶携，就食永春，永春尹卢琦命分诣浮屠及大家使食之，所存活不可胜计。
　　先是琦任永春，初下车，即赈饥馑，止横敛，均贼役，减口盐一百馀引，蠲包银、榷铁之无征者。已而讼息民安，乃新学宫，延师儒，课子弟。邻邑仙游盗发，琦适在彼境，盗遥见之，迎拜曰：“此永春大夫也。为大夫百姓者何幸甚！吾邑长乃以暴毒驱我，故至此耳。”琦因立马谕以祸福，众皆投刃槊，请缚其酋以自新，琦许之，酋至，械送元帅府。自是威惠行于境外，故泉民皆来就食。
续资治通鉴--●卷第二百一十二
●卷第二百一十二
　　　　【元纪三十】　起阏逢敦牂正月，尽旃蒙协洽十二月，凡二年。
　　◎至正十四年
　　春，正月，甲子朔，汴梁城东汴水冰，皆成五色花草如绘画，三日方解。
　　丁丑，帝谓托克托曰：“朕尝作多尔济克勒好事，迎白伞盖游皇城，实为天下生灵之故。今命喇嘛选僧一百八人，仍作多尔济克勒好事，凡所用物，官自给之，毋扰于民。”
　　二月，立镇江水军万户府，命江浙行省右丞佛嘉律领之。
　　诏河南、淮南两省并立义兵万户府。
　　遣吏部侍郎贡师泰和籴于浙西。时江浙兵起，京师食不足，故命师泰和籴，得粮百万石。
　　建清河大寿元忠国寺，以江浙废寺田归之。
　　三月，癸亥朔，日有食之。
　　己巳，廷试进士六十二人，赐薛朝晤、牛继志等及第、出身。
　　壬申，以皇太子行幸，和买驼马。
　　丙子，颍州陷。
　　是月，中书定拟义兵立功者权任军职，事平援以民职，从之。
　　诏和买马于北边以供军用，凡有马之家，十匹内和买二匹，每匹给钞一十锭。
　　是春，大雨凡八十馀日，群龙穴地而出者无数。
　　夏，四月，癸巳，汾州介休县地震，泉涌。
　　是月，帝如上都。
　　造过街塔于卢沟桥。
　　五月，甲子，安丰、正阳贼围庐州。
　　是月，诏修砌北巡所经色泽岭、黑石头、河西沿山道路，创建龙门等处石桥。
　　皇太子徙居宸德殿，命有司修葺之。
　　立南阳、邓州等处毛葫芦义兵万户府，募土人为军，免其差役，令讨贼自效。因其乡人自相团结，号毛葫芦，故以名之。募宁夏善射者及各处回回珠图殷富者，赴京师从军。
　　郭子兴以镇抚硃元璋为总管，率兵功全椒，克之。
　　六月，辛卯朔，张士诚寇扬州。丙申，达实特穆尔以兵讨士诚，败绩，诸军皆溃。诏江浙行省参政佛嘉律会达实特穆尔复进兵讨之。
　　己酉，彭早住、赵君用陷盱眙县；庚戌，陷泗州，官军皆溃。命刑部尚书阿噜于海宁州等处募兵讨泗州。
　　秋，七月，潞州襄垣县大风拔木偃禾。
　　是月，汾州孝义县地震。
　　八月，冀宁路榆次县桃李华。
　　帝至自上都。
　　江西行省左丞相策琳沁巴勒以疾卒于官，追封齐王，谥忠献。
　　时左丞和尼齐及平章政事道通以兵平富、瑞二州，分镇其地，适岁大旱，公私匮乏，道通乃移咨江浙行省，借米数十万石，盐数十万引，凡军民约三日人籴官米一斗，入缗钞二贯，又三日，买官盐十斤，入缗钞二贯，民皆便之，由是安堵如故，而贼亦不敢犯其境。道通，高昌人也。
　　九月，庚申，以湖广行省左丞吕思诚复为中书左丞。
　　思诚初左迁湖广，贻书参议龚伯璲曰：“去年许可用为河南左丞，今年吕思诚为湖广左丞，世事至此，足下得无动心乎？”抵武昌城下，语诸将曰：“贼据城与诸君相持经久，必不知吾为此来，出其不意，可以入城。”遂行，诸将不获已随其后，竟不烦转斗而入。思诚于是申号令，戒职事，修器械，葺城郭，明部伍，先谋自守，徐议出征。苗军暴横，侵辱省宪，思诚正色叱之曰：“若等能杀吕左丞乎？”自是无敢复至。俄召还中书，去三日，城复陷。
　　辛酉，命太师、右丞相托克托总制诸王、诸省、各翼军马讨张士诚，黜陟予夺一切庶政，悉听便宜行事，省、台、院部诸司，听选官属从行，禀受节制。西域、西蕃皆发兵来助，旌旗亘千里，金鼓震野，出师之盛，未有过之者。
　　甲子，封高丽国王托克托布哈为沈王。
　　丁卯，立宁宗影堂。
　　是月，以穆清阁成，赐工匠皮衣各一领。盖海青鹰房阁，连延数百间，千门万户，取妇女实之，为大喜乐故也。
　　濠州兵陷六合县。
　　方国珍执元帅页特密实、黄岩州达噜噶齐宋巴延布哈、知州赵宜浩，以俟诏命。
　　以宣政院使哈玛尔复为中书平章政事。
　　冬，十月，戊戌，诏达实巴都鲁及台哈布哈等会军讨安丰。
　　甲辰，诏加号海神为“辅国护圣庇民广济福惠明著天妃。”
　　托克托师次济宁，遣官指阙里祀孔子，过邹县，祀孟子。
　　十一月，丙寅，敕：“中书省、枢密院、御史台，凡奏事先启皇太子。”
　　丁卯，托克托领大兵至高邮；辛未，与张士诚战于高邮城外，大败之，遂遣兵西平六合。
　　是役也，一切军资、衣甲、器仗、谷粟、薪藁之属咸取具于江浙，平章政事庆图规措有方，陆运川输，千里相属，朝廷赖之。
　　六合遣使求救于滁州，郭子兴与其帅有隙，怒不发兵。硃元璋曰：“六合破，滁不独存，脣齿也，可以小憾而弃大事乎？”子兴悟，问诸将：“谁可往者？”时官军号百万，诸将畏之，莫敢住，且以祷神不吉为辞，元璋曰：“事之可否，当断于心，何祷也！”遂帅师趋六合，与耿再成守瓦梁垒。官军攻之急，每日暮，垒垂陷，官军去之，诘朝复完垒与战。寻以计绐之，乃敛兵入舍，备糗粮，遣妇女倚门戟手大骂，官军错愕不敢逼，遂列队而出，徐引还滁州。既而官军复大集，元璋令再成佯走，诱之渡涧，伏发，城中鼓噪而出，官军败走。元璋恐益兵来攻，谋款其师，乃具牛酒，敛所获马，遣父老送还，告其帅曰：“城主老病，不能行，谨遣犒军。城中皆良民，所以结聚者，备他盗耳。将军幸抚存之，惟军需是供。今高邮巨寇未灭，非并力不可，奈何分兵攻良民乎？”其帅信之，谓其众曰：“非良民，岂肯还马！”即日解去，由是滁城得完。
　　子兴无意远略，但欲据滁自王。元璋因说曰：“滁，山城也，舟楫不通，商贾不集，无形胜可据，不可居也。”子兴嘿然，元璋遂不复言。
　　是月，达实巴图鲁复苗军所据郑、均、许三州。
　　皇太子修佛事，释京师死罪以下囚。
　　十二月，辛卯，绛州北方，有红气如火蔽天。
　　托克托之出师也，以汝中柏为治书侍御史，俾辅额森特穆尔。中柏累言：“哈玛尔必当屏斥，不然必为后患。”额森特穆尔不从。哈玛尔知之，甚恐。
　　先是皇太子之立，哈玛尔与托克托议授册宝礼，托克托每言中宫有子，将置之何所，以故久不行。至是哈玛尔遂诉于皇后曰：“皇太子既立，而册宝及郊庙之礼不行者，托克托兄弟之意也。”皇后既颇信之。哈玛尔复与宣徽使旺嘉努之子僧格实哩、额森特穆尔之客明里明古谮诸太子。
　　会额森特穆尔移疾家居，于是监察御史袁赛音布哈等承望哈玛尔风指，劾奏：“托克托出师三月，略无寸功，倾国家之财为己用，半朝廷之官以自随。其弟额森特穆尔，庸材鄙器，玷污清台，纲纪之政不修，贪淫之心益著。”章三上，始允，诏收御史台印，令额森特穆尔出都门听旨，而以旺嘉努为御史大夫。丁酉，诏削托克托官爵，安置淮南路，额森特穆尔安置宁夏路，以台哈布哈为河南行省左丞相，伊阔察尔加太尉，舒苏知枢密院事，一同总兵，总领诸处征进军马。
　　当是时，丞相督军，将士郊命，高邮城旦夕且破，而忽闻有诏解军，军中皆大哭。辛亥，诏至，参议龚伯璲曰：“将在外，君命有所不受，且丞相出师时尝被密旨，今奉此，一意进讨可也，诏书且勿开，开则大事去矣。”托克托曰：“天子诏我而我不从，是与天子抗也，君臣之义何在！”既听诏，托克托顿首谢曰：“臣至愚，荷天子宠灵，委以军国重事，早夜战兢，惧弗能胜，一旦释此重负，上恩所及者深矣。”
　　先是大臣子弟领军从行者，哈玛尔历告其家，阴遣人先来军中白其长曰：“诏书且至，不即散者，当族诛。”以故宣诏毕，即时解散，其无所附者，多从红军，如铁甲一军入襄阳，号铁甲吴者是也。
　　是日，托克托出兵甲及名马三千，分赐诸将，俾各帅所部以听伊阔察尔、舒苏节制。客省副使哈喇台曰：“丞相此行，我等必死他人之手，今日宁死丞相前！”拔剑刎颈而死。
　　托克托居淮安一月，复有旨移置伊集纳路，即汉民延塞也，西南距甘州一千五百里。
　　有上变告龚伯璲劝托克托勒兵北向者，下其事逮问，词连中书左丞乌古孙良桢，簿对无验。伯璲伏诛，良桢仍还为左丞。
　　初，威顺王库春布哈，以贼据湖广，夺王印，是月，讨贼累立功，诏还其印，仍镇湖广。
　　是月，绍兴路地震。
　　达实巴都鲁复河阴、巩县。
　　猺贼自耒阳寇衡州，万户许托因死之。
　　是岁，诏谕：“民间私租太重，以十分为率减二分，永为定例。”
　　京师大饥，加以疫疠，民有父子相食者。
　　帝于内苑造龙船，命内官供奉少监塔斯布哈董其事。帝自制船样，首尾长一百二十尺，广二十尺，前瓦帘棚、穿廊、两暖阁，后吾殿楼子，龙身并殿宇用五彩金妆，前有两爪。上用水手二十四人，紫衫，金荔枝带，四带头巾，于船两旁下各执篙一。自后宫至前宫山下海子内，往来游戏，行时，其龙首眼口爪尾皆动。
　　又自制宫漏，约高六七尺，广半之，造木为柜，阴藏诸壶其中，运水上下。柜上设西方三圣殿，柜腰立玉女捧时刻筹，时至，辄浮水而上。左右立二金甲神，一悬钟，一悬钲，夜则神人自能按更而击，无分毫差。当钟钲之鸣，狮凤在侧者皆翔舞。柜之西东有日月宫，飞仙六人立宫前，遇子午时，飞仙自能耦进，度仙桥，达三圣殿，已而复退立如前。其精巧绝出，人谓前代所未有。
　　时帝怠于政事，荒淫游宴，以宫女三圣努、妙乐努、文殊努等一十六人按舞，名为十六天魔，首垂发数辫，戴象牙佛冠，身被缨络大红销金长短裙，金杂袄、云肩、合袖天衣、绶带、鞋袜，各执加巴喇般之器，内一人执铃杵奏乐。又宫女一十一人，练椎髻、勒帕、常服，或用唐帽窄衫。所奏乐用龙头管、小鼓、筝、篪、琵琶、笙、胡琴、响板、拍板。以宦者察罕岱布哈管领，遇宫中讠赞佛，则按舞奏乐。宫官受秘密戒者得入，馀不得预。
　　武昌自十二年为沔寇所残毁，民死于兵疫者十六七，而大江上下，皆剧盗阻绝，米直翔涌，民心皇皇。总管成遵，言于省臣，假军储钞万锭，募勇敢之士，具戈船，截兵境，且战且行，籴粟于太平、中兴，民赖以全活者众。会省臣出师，遵摄省事，于是省中、府中惟遵一人，乃远斥候，塞城门，籍民为兵，得五千馀人，设万夫长四，配守四门，所以为防御之备甚至，号令严肃，赏罚明当，贼船往来江中，终不敢近岸，城赖以安。
　　大臣有荐礼部郎中吴当世居江西，习知其民俗，且其才可任政事者，诏特授江西廉访使，偕江西行省参政和尼齐、兵部尚书黄昭招捕江西诸贼，便宜行事。当以朝廷兵力不给，既受命，至江南，即召募民兵，由浙入闽，至江西建昌界，招安新城孙塔，擒殄李三。道路既通，乃进攻南丰，渠凶郑天瑞遁，郑原自刎死。当，澄之孙也。
　　枢密院判官董抟霄，从丞相托克托征高邮，分戍盐城、兴化，贼巢在大纵、德胜两湖间，凡十有二，悉剿平之；即其地筑芙蓉寨，贼入，辄迷故道，尽杀之，自是不敢复犯。贼恃习水，渡淮，北据安东州。抟霄招善水战者五百人，与贼战安东之大湖，大败之，遂复安东。
　　先是枢密院都事徐人石普，以将略称，从院官守淮安，诣丞相托克托面陈取高邮之策，且曰：“高邮负重湖之险，地皆沮洳，骑兵卒莫能前。幸与普步兵三万，保为取之。”托克托遂命权山东义兵万户府事，招民义万户以行，汝中柏阴阻之，减其军半。初命普便宜行事，及行，又使听淮南行省节制。普次范水寨，夜漏三刻，下令衔枚趋宝应，其营中更鼓如平时，抵县，即登城树帜，贼大惊溃，因抚安其民，水陆进兵，乘胜拔十馀寨。将抵高邮城，分兵三队，一趣城东，备水战；一为奇乐，虞后；一自将攻北门。遇贼，与战，贼不能支，遁入城。普先士卒蹑之，纵火烧关，贼惧，谋弃城走。而援军望之，按甲不进，且忌普成功。总兵者遣蒙古军千骑突出普军前，欲收先入之功；而贼以死捍，蒙古军恇怯，即驰回，遂为贼所蹂践，率坠水中。普勒馀兵血战良久，仗剑大呼曰：“大丈夫当死国，有不进前者斩！”奋戟入贼阵中，从者仅三十人。至日西，援绝，被枪坠马，复步战数合，贼益至，左胁为贼枪所中，犹手握其枪以斫贼。贼众攒枪刺普，普与从者皆力战而死。
　　硃文正，元璋伯兄之子也，先同其母避乱，与季父相夫，至是闻驻兵滁阳，遂来归。姊子李文忠，以母卒随其父走乱军中，几不能存，至是亦来归。文忠年十二，牵舅衣而戏。元璋曰：“外甥见舅如见母也。”命与沐英同姓硃。英，定远人也，父母俱亡，元璋见而怜之，收以为养子。
　　◎至正十五年
　　春，正月，辛未，大鄂尔多儒学教授郑咺建言：“蒙古乃国家本族，宜教之以礼。而犹循本俗，不行三年之丧，又收继庶母、叔婶、兄嫂，恐贻笑后世，必宜改革，绳以礼法。”不报。
　　丁丑，徐寿辉将倪文俊复陷沔阳。威顺王库春布哈，令其子报恩努、接待努、佛嘉努同湖南元帅何思南，以大船四十馀，水陆并进，至沔阳，攻倪文俊，且载妃妾以行。兵至汉川鸡鸣汊，水浅，船阁不能行，文俊以火筏尽烧其船，接待努、佛嘉努皆遇害，报恩努自杀，妃妾皆陷，库春布哈走陕西。
　　时河南贼数渡河，焚掠州县，中书参议成遵言于丞相曰：“今天下州县，丧乱过半，而河北稍安者，以天堑黄可为之障，贼兵卒不能飞渡；所以剥肤椎髓以供军储，而民无深怨者，视河南之民犹得保其室家也。今贼北渡河，官军不御，是大河之险亦不能守，河北之民复何所恃乎？河北民心一摇，国势将若之何？”语未毕，哽咽不能言，宰执以下皆为之挥涕，乃入奏。帝即遣使罪守河将帅，而防御稍严，仍遣兵分守陕西、山东诸路。
　　滁帅乏粮，诸将谋所向，硃元章曰：“困守孤城诚非计。今欲谋所向，惟和阳可图，然其城小而坚，可以计取，难以力胜也。”郭子兴曰：“如何？”元璋曰：“向攻民寨时，得民兵号衣二，其文曰‘庐州路义兵’。今拟置三千，选勇敢士，椎髻、左衤任，衣青衣，佯为北军，以四橐驼载赏物驱而行，声言庐州兵送使者入和阳赏赉将士，和阳必纳之。因以绛衣兵万人继其后，约相距十馀里，候青衣兵薄城，举火为应，绛衣兵即鼓行而前，破之必矣。”子兴从其计，使张天祐将青衣兵，赵继祖为使者前行，耿再成率绛衣兵继其后。
　　天祐至陡阳关，和阳父老以牛酒出迎。会日午，天祐兵从它道就食误约，再成过期不见举火，意天祐必已进据，率众直抵城下，平章额森特穆尔急闭门，以飞桥缒兵出战。再成不利，中矢走，官军追至千秋坝。日暮，收兵还，天祐等始至，适与官军遇，急击之。追至小西门，城上急抽桥，汤和以刀断其索，天祐等夺桥而登，将士从之，遂据和阳，额森特穆尔夜遁。
</div>
    <div class="pagination">
<a href="续资治通鉴_page356.html">上一页</a><span>...</span><a href="续资治通鉴_page352.html">352</a><a href="续资治通鉴_page353.html">353</a><a href="续资治通鉴_page354.html">354</a><a href="续资治通鉴_page355.html">355</a><a href="续资治通鉴_page356.html">356</a><span class="current-page">357</span><a href="续资治通鉴_page358.html">358</a><a href="续资治通鉴_page359.html">359</a><a href="续资治通鉴_page360.html">360</a><a href="续资治通鉴_page361.html">361</a><a href="续资治通鉴_page362.html">362</a><span>...</span><a href="续资治通鉴_page358.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
