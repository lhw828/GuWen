<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 120 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 120 页/共 372 页</h1>
    <div class="content">　　初，知庆州章楶数遣轻兵出讨，屡有斩获，部族不敢宁居。楶策其必报，谍知将攻环州，乃料精兵才万，统以骁将折可适等，而授之策曰：“敌进一舍，我退一舍。彼必谓我怯，不复备我边垒，乃衔枚由间道绕出其后，或伏山谷，伺间以击其归。”又以境外皆沙碛，近城百里有牛圈，所潴水足以饮人马，乃夜遣置毒。夏人围环数日，无所获而归。可适等潜屯洪德城，伺夏师过，识其母梁氏旗帜，城中鼓躁而出，驰突躏跞，夏师大败，梁氏几不得脱，尽弃供帐而逃。又饮牛圈水，人马被毒，死伤不可胜计。
　　准布部长玛古苏叛，杀辽金吾图古斯。辽主命奚六部呼哩耶律郭三发诸番兵讨之。
　　壬申，辽南府宰相王经卒。
　　戊寅，以左伊勒希巴耶律足哩为彰圣军节度使。
　　十一月，辛巳，太白昼见。
　　甲申，诏：“大中大夫、观察使以上，许各占永业田十五顷。馀官及民户愿以田宅供祖宗飨祀之费者，亦听官给公据，改正税籍。”
　　戊子，辽以枢密副使王是敦兼知枢密院事，以权参知政事韩资让参知政事。
　　辛卯，朝献景灵宫。壬辰，享太庙。癸巳，祀天地于圜丘，赦天下，群臣中外加恩。罢南京榷酒。民有亲丧者，以差等与免徭。
　　丁酉，辽以通州水潦害稼，遣使赈之。
　　辛丑，赐徐王颢剑履上殿。
　　乙巳，梁焘言：“先帝大臣多以材进，可稍复用，委以别都名籓，以全终始。”
　　戊申，辽北院大王哈鲁卒。
　　十二月，甲寅，以京西路转运副使贾易知苏州。
　　是岁，辽放进士冠尊文等五十三人。
　　　　 ○哲宗宪元继道显德定功钦文睿武齐圣昭孝皇帝元祐八年（辽大安九年。癸酉，一零九三年）
　　春，正月，庚辰，辽主如混同江。
　　甲申，英州别驾蔡确卒。
　　丁亥，御迩英阁，顾临读《宝训》，至汉武籍南山提封为上林苑，仁宗曰：“山泽之利，当与众共之，何用此为？”丁度言：“臣事陛下二十年，每奉德音，未始不本于忧勤，此盖祖宗家法耳。”吕大防因推广以进曰：“三代以后，唯本朝百三十年，中外无事，盖由家法最善。臣请举其略：自古人主事母后，朝见有时，如汉武帝五日一朝长乐宫；祖宗以来，事母后皆朝夕见，此事亲之法也。前代大长公主用臣妾之礼；本朝必先致恭，仁宗以侄事姑之礼见献穆大长公主，此事长之法也。”帝曰：“今宫中见行家人礼。”大防曰：“前代宫闱多不肃，宫人或与朝臣相见，唐入閤图有昭容位；本朝宫禁严密，内外整肃，此治内之法也。前代外戚多与政事，常致败乱；本朝母后之族皆不预，此待外戚之法也。前代宫室多尚华侈；本朝止用赤白为饰，此尚俭之法也。前代人君，虽在宫禁，出舆入辇；祖宗皆步自内庭，出御后殿，岂乏人之力哉？亦欲涉历广庭，稍冒寒暑耳，此勤身之法也。前代人主，在禁中冠服苟简；祖宗以来，燕居必以礼，窃闻陛下昨郊礼毕，具礼服谢太皇太后，此尚礼之法也。前代多深于用刑，大者诛戮，小者远窜；惟本朝用法最轻，臣下有罪，止于罢黜，此宽仁之法也。至于虚己纳谏，不好畋猎，不尚玩好，不用玉器，不贵异味，此皆祖宗家法，所以致太平者。陛下不须远师前代，但尽行家法，足以为天下。”帝深然之。
　　壬辰，幸中太一宫。
　　庚子，诏颁高丽所献《黄帝针经》于天下。
　　丁未，范百禄言：“自元祐四年正月降敕罢回河，今来臣僚回河之意终不肯已，然大河亦终不可回。吴安持等方日生巧计，壅遏北流，前后多端，致大河渐有填淤之害，浸坏禹迹之旧，岂不深可惜哉！”
　　二月，辛亥，高丽遣使买历代史及《册府元龟》等书，礼部尚书苏轼言宜却其请。始许之，轼又疏陈五害，极论其不可，且曰：“汉东平王请诸子及《太史公书》，犹不肯与，今高丽所请，有甚于此，其可与乎！”诏：“书籍曾经买者听。”
　　壬子，诏：“刑部不得分禁系人数，瘐死数多者申尚书省。”
　　癸丑，诏大宁郡王以下出就外学。
　　乙卯，依都水监所奏，作北流软堰。苏辙奏：“臣尝谓软堰不可施于北流，利害甚明。盖东流本人力所开，阔止百馀步，冬月河流断绝，故软堰可为。今北流是大河正溜，比之东流，何止数倍！见今河水行流不绝，软堰何由能立！盖水官之意，欲以软堰为名，实作破堰，阴为回河之计耳。”河北转运副使赵偁亦上议曰：“臣窃谓河事大利害有三：北流全河，患水不能分；东流分水，患水不能行；宗城河决，患水不能闭。是三者，去其患则为利，未能去则为害。今不谋此而专议闭北流，止知一日可闭之利，而不知异日既塞之患；止知北流伏槽之水易为力，而不知阚村方涨之势未可并入东流。是见近忘远，以河为戏也。请俟涨水伏槽，观大河全盛之势，以治东流、北流。”于是诏罢软堰。
　　是月，以崇政殿说书吕希哲为右司谏，希哲固辞。苏轼戏谓希哲曰：“法筵龙象，当观第一义。”希哲笑而不应，退，谓范祖禹曰：“若辞不获命，必以杨畏为首。”时畏方在言路，以险诈自任，故希哲有是言，既而不拜。
　　玛古苏侵辽，三月，辽西北路招讨使耶律阿噜萨古追之，都监萧章纠遇贼，与战不利，二室韦与六院部、群牧官等军俱陷于敌。阿噜萨古不以实闻，辽主知之，削其官，决以大杖。
　　癸未，尚书右仆射苏颂罢。颂为相，务在奉行故事，使百官守法遵职，量能授任，杜绝侥幸，深戒边臣生事，论议有未安者，毅然力争之。会除贾易知苏州，颂以易昔在御史名敢言，为监司矣，今乃作郡，则是因赦令反下迁也，不可。议未决，谏官杨畏、来之邵谓颂稽留诏命。颂上章辞位，罢为集禧观使。梁焘言颂不可降职处外，以示疏远，遂诏以观文殿大学士留京师。
　　庚寅，范祖禹言：“仲春以来，暴风雨雪，寒气逼人，惟陛下侧身修德，以销大异。”
　　辛卯，中书侍郎范百禄罢。苏颂既罢，百禄以同省，待罪请外，不许。御史黄庆基上疏，列百禄五罪，又言洛党虽衰，川党复盛，请早赐罢黜以离其党与。百禄遂力求去，许之。初，罢百禄，不除职，梁焘以为言，乃除资政殿学士、知河中府。
　　庚子，诏：“来年御试，将诗赋举人复试三题；经义举人且令试策，此后全试三题。”
　　是月，门下侍郎苏辙奏：“近臣以董敦逸言川人太盛，差知梓州冯如晦不当，指为臣过，遂面陈本末。寻蒙宣谕，深察敦逸之妄，然亦须略加别白。其敦逸言臣章疏，乞早付三省施行。”
　　敦逸又言：“奏差除之人，唯苏轼为多，或是亲知，或其乡人，致仕路有不平之叹。近高丽买书、黄河软堰之事，皆得旨已行，寻以轼、辙见拒而罢。臣闻人君者，制命者也；人臣者，承君之命而奉行者也。命令重则君尊，命令轻则臣强。今陛下已行之命，而轼、辙违而拒之，语其情犯，又非苏颂、范百禄之比，释而不治，命令轻矣。乞断自宸衷，指挥施行。”
　　夏，四月，丁未朔，夏人来谢罪，愿以兰州易塞门、安远二砦，诏数以违顺不常而却其请。
　　甲寅，令范祖禹依先朝故事，止兼侍讲。
　　乙卯，辽兴中府甘露降，辽主遣使祠佛饭僧。
　　丁巳，诏；“今后南郊合祭天地，依元祐七年例施行，罢礼部集官详议。”
　　甲子，以知永兴军李清臣为吏部尚书。
　　癸酉，辽主猎于西山。
　　癸未，苏轼同吕希哲、吴安诗、丰稷、赵彦若、范祖禹、顾临请以唐宰相陆贽《奏议》校正缮写进呈。
　　五月，己卯，以吏部尚书李清臣为资政殿学士、知真定府，姚勔论其不当召用故也。
　　辛卯，御史董敦逸、黄庆基并罢。
　　敦逸四状言苏辙，庆基三状言苏轼，谓轼昔为中书舍人，所行制词，指斥先帝，而辙相与表里以紊朝政。三省同进呈，吕大防奏曰：“敦逸、庆基言轼制词谤毁先帝，臣窃观先帝圣意，本欲富国强兵以鞭挞四裔，而一时群臣将顺太过，故事或失当。及太皇太后与皇帝临御，因民所欲，随时救改，盖事理当然耳。汉武帝好用兵，重敛伤民，昭帝嗣位，博采众议，多行寝罢；明帝尚察，屡兴惨狱，章帝易之以宽厚，天下悦服；未有以为谤毁先帝者也。至如本朝真宗即位，弛放逋欠以厚民财；仁宗即位，罢修宫观以息民力；亦未闻当时士大夫有以为毁谤先帝者。自元祐以来，言事官有所弹击，多以谤毁先帝为辞，非惟中伤善类，兼欲摇动朝廷，意极不善。若不禁止，久将为患。”苏辙因奏曰：“臣昨取兄轼所撰吕惠卿制观之，其言及先帝者，有曰：‘始以帝尧之仁，姑试伯鲧，终焉孔子之圣，不信宰予。’兄轼岂谤毁先帝者邪？臣闻先帝末年，亦自深悔已行之事，但未暇改耳。元祐变更，盖追述先帝美意而已。”太皇太后曰：“先帝追悔往事，至于泣下。”大防曰：“闻永乐败后，先帝尝咎两府大臣略无一人能相劝谏，然则一时过举，非出先帝本意明矣。”太皇太后曰：“此事官家当深知。”于是斥敦逸、庆基为湖北、福建转运判官。中丞李之纯、御史杨畏、来之邵言二人诬陷忠良，其责太轻。丙申，诏各与知军差遣，敦逸知临江军，庆基知南康军。
　　苏轼以札子自辨，言：“臣任中书舍人日，适值朝廷窜逐数人，所行告词，皆是元降词头所述罪状，非臣私意所敢增损。内吕惠卿告词，事涉先朝，不无所忌。臣愚意以为古今如鲧为尧之大臣而不害尧之仁，宰予为孔子高弟而不害孔子之圣。又况再加贬黜，深恶其人，皆先朝本意，则臣区区之忠，盖自谓无负矣。今庆基乃反指以为诽谤，不亦矫诬之甚乎！其馀所言李之纯、苏颂、刘谊、唐义问等告词，皆是庆基文致附会以成臣罪。此事始于硃光庭，盛于赵挺之，而极于贾易，今庆基复宗师之。臣恐阴中之害，渐不可长，非独为臣言也。”太皇太后令辙谕曰：“缘近来众人正相捃拾，且须省事。”轼乃具答刂子称谢曰：“昔东汉孔融，才疏意广，是以遭路粹之冤；西晋稽康，才多识寡，是以遇钟会之祸。臣人无二子之长而兼有古人之短，若非陛下至公而行之以恕，至仁而照之以明，则臣已下从二子游久矣，岂复有今日哉！”
　　是月，水官又请进梁村上下约，束狭河门，赵偁争不能得。既涉涨水，遂壅而溃，南泛德清，西决内黄，东淤梁村，北出阚村，宗城决口复行，魏店北流淤断，河水四出，坏东郡浮梁，幅员数百里，漂庐舍，败冢墓。遗民之仅免者，老弱聚金堤上，哀号之声，数舍不绝。
　　六月，丁未朔，辽主驻散水原。
　　甲寅，礼部尚书苏轼乞知越州，诏不允。
　　戊午，尚书左丞梁焘，罢为资政殿学士、同醴泉观使。故事，宫观使非宰相不除，遂置同使之名以宠之。
　　焘初以议边事不合，即属疾求罢。章屡上，帝皆遣内侍封还，仍问所以必去之理，并密访人材，焘曰：“信任不笃，言不见听，而询人材之可用者，非臣所敢当也。”使者再至，乃具奏曰：“陛下必欲知可大用之人，且图任旧人中坚正纯厚有人望者，不牵左右好恶之言以移圣意，天下幸甚！”寻乞补外，出知颍昌府。临行，帝遣内侍赐茶药，宣谕曰：“已用卿言，复相范纯仁矣。”
　　先是刘挚罢相，帝欲复用范纯仁，乃出御札以问吕大防。大防对曰：“如所宣示，实允群议。遂遣内侍李倬赍诏书召纯仁赴阙。己未，杨畏言：“纯仁方罢帅降官，名在谪籍，而陛下遽命以为相，赏罚不明，何以诏示天下！”来之邵又言纯仁师事程颐，闇很不才。皆不听。畏与苏辙俱蜀人，前击刘挚，后击苏颂，皆阴为辙道地，太皇太后觉之，故复自外召纯仁。畏寻又言辙不可大用云。
　　秋，七月，丙子朔，以范纯仁为尚书右仆射兼中书侍郎。入对，太皇太后曰：“人言相公必先进王觌、彭汝砺，如何？”纯仁曰：“此二人实有士望，臣终不敢保位蔽贤，惟陛下加察。”
　　辛卯，辽主如黑岭。
　　辽枢密使阿苏，以萧托辉尝言其短，深衔之。会西圉不宁，阿苏奏曰：“边隅重大，可择重臣镇抚。”辽主曰：“托辉何如？”阿苏曰：“诚如圣旨。”遂以托辉为西南面招讨使。
续资治通鉴--●卷第八十三
●卷第八十三
　　　　【宋纪八十三】　起昭阳作噩八月，尽阏逢阉茂七月，凡一年。
　　　　 ○哲宗宪元继道显德定功钦文睿武齐圣昭孝皇帝元祐八年（辽大安九年）
　　八月，辛酉，太皇太后不豫，帝不视事。
　　壬戌，遣使按视京东、西、河南、北、淮南诸路水灾。
　　戊辰，赦天下。
　　吕大防、范纯仁、苏辙、郑雍、韩忠彦、刘奉世入崇庆殿後閤，问太皇太后安。太皇太后谕曰：“今病势有加，与公等必不相见，且善辅佐官家。”又曰：“老身殁后，必多有调戏官家者，宜勿听之。”乃呼左右赐社饭，曰：“明年社饭，当思老身也。”
　　九月，戊寅，太皇太后高氏崩。自垂帘以来，召用名臣，罢废新法苛政，临政九年，朝廷清明，华夏绥安。杜绝内降侥幸，裁抑外家私恩，文思院奉上之物，无问世细，终身不取其一。人以为女中尧、舜。
　　己卯，诏以太皇太后园陵为山陵，命吕大防为山陵使。
　　庚辰，遣使告哀于辽。
　　戊子，端明殿学士兼翰林侍读学士、礼部尚书苏轼出知定州。
　　冬，十月，丙午，中书舍人吕陶言：“太皇太后保佑圣躬，于今九年，一旦弃四海之养，凡在臣庶，痛心泣血。然臣于此时以无可疑为疑，以不必言而言。盖自太皇太后垂帘以来，屏黜凶邪，裁抑侥幸，横恩滥赏，一切革去，小人之心，不无怨憾。万一或有奸邪不正之言，上惑圣听，谓太皇太后斥逐旧臣，更改政事，今日陛下既亲万几，则某人宜复用，某事宜复行。此乃治乱之端，安危之机，君子小人消长之兆，在陛下察与不察也。昔元祐初，臣任台谏官，尝因奏事帘前，恭闻德音宣谕云：‘朝廷政事，于民有害，即当更改。其它不系利害，亦不须改。每改一事，必说与大臣，恐外人不知。’臣思此语，则太皇太后凡有更改，固非出于私意，盖不得已而后改也。至如章惇悖慢无礼，吕惠卿奸回害物，蔡确毁谤不敬，李定不持母丧，张诚一盗父墓中物，宋用臣掊敛过当，李宪、王中正邀功生事，皆是积恶已久，罪不容诛。则太皇太后所改之事，皆是生民之便，所逐之臣，尽是天下之恶，岂可以为非乎！臣又闻明肃皇太后称制之日，多以私恩遍及亲党，听断庶务，或致过差。及至仁宗亲政，有希合上意，言其阙失者；仁宗降诏，应明肃垂帘时事，更不得辄有上言。圣德广大，度越古今，陛下所宜法而行之。”
　　戊申，群臣七上表，请听政。
　　太皇太后既崩，人怀顾望，莫敢发言。翰林学士范祖禹虑小人乘间为害，上疏曰：“陛下方总揽庶政，延见群臣，此乃国家兴替之本，社稷安危之基，天下治乱之端，生民休戚之始，君子小人进退消长之际，天命人心去就离合之时也。先太皇太后，性严正不可干犯，故能斥逐奸邪，裁抑侥幸。虽德泽深厚，结于百姓，而小人怨恨，亦不为少，必将有以改先帝之政、逐先帝之臣为太皇太后过者，此离间之言，不可不察也。初，太皇太后同听政，中外臣民上书者以万计，皆言政令不便。太皇太后因天下人心变而更化，既改其法，则作法之人有罪当逐，陛下与太皇太后亦顺众言而逐之。其所逐者，皆上负先帝，下负万民，天下之所仇疾而共欲去之者也，岂有憎恶于其间哉！惟陛下辨析是非，斥远佞人。有以奸言惑听者，明正其罪，付之典刑，痛惩一人以警群慝，则帖然无事矣。此辈既误先帝，又欲误陛下，天下之事，岂堪小人再破坏邪！”苏辙方具疏进谏，及见祖禹奏，曰：“经世之文也。”遂附名同进而毁己草。疏入，不报。
　　后数日，祖禹又言：“先太皇太后以大公至正为心，罢王安石、吕惠卿等新法而行祖宗旧政，故社稷危而复安，人心离而复合。乃至辽主亦与其宰相议曰：‘南朝遵行仁宗政事，可敕燕京留守，使边吏约束，无生事。’陛下观敌国之情如此，则中国人心可知。今陛下亲万机，小人必欲有所动摇，而怀利者亦皆观望。臣愿陛下上念祖宗之艰难，先太皇太后之勤劳，痛心疾首，以听用小人为刻骨之戒，守元祐之政，当坚如金石，重如山岳，使中外一心，归于至正，则天下幸甚！”
　　吕希哲言：“君子小人用心不同，有昔时自以过恶招致公论，坐法沈废者，朝思夜度，唯望乘国家变故、朝廷未宁之时，进为险语以动上心。其说大约不过有三：一谓神宗所立法度，陛下必宜修复；二谓陛下当独揽乾纲，不可委信臣下；三谓向来迁谪者当复收用。三者之言，行将至矣，陛下不可以不察。”吕陶亦以为言，皆不报。
　　辽阿噜萨古之败于玛古苏也，辽主以耶律托卜嘉代为西北路招讨使。托卜嘉自以尝荐玛古苏，有旧恩，遣人招致之。玛古苏声言约降，托卜嘉遽信之，逆于镇州西南沙碛间，禁士卒无得妄动。已而玛古苏率师骤至，裨将耶律绾、徐盛见其势锐，不及战而走，托卜嘉被害。托卜嘉，仁先之子也。庚戌，赠侍中，谥贞悯。
　　玛古苏既胜，准布诸部皆应之，冠倒塌岭。
　　壬子，辽遣使籍诸路。癸丑，命乌库节度使慎嘉努率兵援倒塌岭。
　　甲寅，辽主驻藕丝淀。
　　乙卯，命以马三千给乌库部。
　　丙辰，辽有司奏准布掠西路群牧。
　　丁巳，辽振西北路贫民。
　　己未，辽以燕国王延禧生子，肆赦，妃之族属并进级。
　　壬戌，辽以枢密直学士赵延睦参知政事兼同知南院事。
　　己巳，辽主命广积贮以备水灾。
　　庚午，复内侍乐士宣等六人。苏辙奏：“陛下方亲政，中外贤士大夫未曾进用一人，而推恩先及于近习，外议深以为非。”后数日，复出内批，以刘惟简、梁从政等四人并除入内内侍省职。中书舍人吕希纯封还词头，帝曰：“止为禁中阙人，兼有近例。”辙曰：“此事非为无例，盖谓亲政之初，先擢内臣，故众心惊疑。”帝释然曰：“除命且留，俟祔庙取旨可也。”
　　十一月，范祖禹请追改内侍除命，不报。庚寅，因请对，曰：“熙宁之初，王安石、吕惠卿造立三新法，悉变祖宗之政，多引小人以误国，勋旧之臣屏弃不用，忠正之士想继远引。又用兵开边，结怨外夷，天下愁苦，百姓流徙。赖先帝觉悟，罢逐两人；而所引群小已布满中外，不可复去。蔡确连起大狱，王韶创取熙河，章惇开五溪，沈起扰交管，沈括、徐禧、俞充、种谔兴造西事，兵民死伤皆不下二十万。先帝临朝悼悔，谓朝廷不得不任其咎。以至吴居厚行铁冶之法于京东，王子京行茶法于福建，蹇周辅行盐法于江西，李稷、陆师闵行茶法、市易于西川，刘定教保甲于河北，民皆愁痛，比屋思乱。赖陛下与太皇太后起而救之，天下之民如解倒悬。惟是向来所斥逐之人，窥伺事变，妄意陛下不以修改法度为是，如得至左右，必进奸言。万一过听而复用，岂惟正人不敢立朝，臣恐国家自此陵迟，不复振矣。”又论：“汉、唐之亡，皆由宦官。自熙宁、元丰间，李宪、王中正、宋用臣辈用事统兵，权势震灼。中正兼干四路，口敕募兵，州郡不敢违，师徒冻馁，死亡最多；宪陈再举之策，致永乐摧陷；用臣兴土木之工，无时休息，罔市进之微利，为国敛怨。此三人者，虽加诛戮，未足以谢百姓。宪虽已亡，而中正、用臣尚在，今召内侍十馀人，而宪、中正之子皆在其中。二人既入，则中正、用臣必将复用，惟陛下念之。”
　　时绍述之论已兴，有相章惇之意，祖禹力言惇不可用，帝不悦。
　　丙子，御垂拱殿。
　　辽枢密使阿苏使人诬奏蕃部掠漠南牧马及居民畜产，招讨使萧托辉不急追捕，罪当死，辽主命免其官。托辉负气，怒则须髯辄张，每有大议，必毅然决之，虽辽主有难色，未尝遽已，见权贵无少屈，竟为阿苏所陷，时人惜之。
　　十二月，乙巳，范纯仁言：“臣多疾早衰，自叨宰执以来，益为职事所困。窃位已将五月，辅政讫无寸长，上负国恩。又况蒙命之始，已招弹击之言。伏望察其至诚，退之以礼。”诏不允。帝语吕大防曰：“纯仁有时望，不宜去，可为朕留之，且趣入见。”问：“先朝行青苗法如何？”对曰：“先帝爱民之意本深，但王安石立法过甚，激以赏罚，故官吏急切，以致害民。”退而疏陈其要，以为“青苗非所当行，行之终不免扰民。”
　　初，太皇太后寝疾，召纯仁曰：“公父仲淹，在章献垂帘时，唯劝章献尽母道，及仁宗亲政，惟劝仁宗尽子道，可谓忠臣，公必能继绍前人。”纯仁泣射曰：“敢不尽忠！”至是群小力排垂帘时事，纯仁奏曰：“太皇太后保佑圣躬，功烈诚心，幽明共鉴。议者不恤国是，一何薄哉！”因以仁宗禁言章献垂帘时事诏书上之曰：“望陛下稽仿而行，以戒薄俗。”韩忠彦亦言于帝曰：“昔仁宗始政，群臣亦多言章献之非，仁宗恶其持情甚薄，下诏戒饬。陛下能法仁祖则善矣。”
　　甲寅，仿《唐六典》修官制。
　　丁巳，辽遣使来吊祭。
　　出钱粟十万赈流民。
　　辽中京留守窦景庸卒，谥肃宪。
　　是月，苏轼赴定州。时国事将变，轼不得入辞。既行，上书言：“臣日侍帷幄，方当戍边，顾不得一见而行；况疏远小臣，欲求自通，难矣。然臣不敢以不得对之故不效愚忠。古之圣人将有为也。必先处晦而观明，处静而观动，则万物之情毕陈于前。陛下圣智绝人，春秋鼎盛，臣愿虚心循理，一切未有所为，默观庶事之利害与群臣之邪正，以三年为期，俟得其实，然后应而作，使既作之后，天下无恨，陛下亦无悔。由此观之，陛下之有为，惟忧太早，不患稍迟，亦已明矣。臣恐急进好利之臣，辄劝陛下轻有改变，故进此说，敢望陛下留神。社稷宗庙之福，天下幸甚！” 
　　范纯仁之将入也，杨畏尝有言，纯仁不知。至是吕大防欲用畏为谏议大夫，纯仁曰：“上新听政，谏官当求正人；畏倾邪，不可用。”大防曰：“岂以畏尝言公邪？”纯仁始知之。大防素称畏敢言，且先密约畏助己，竟超迁畏为礼部侍郎。及大防充山陵使，甫出国门，畏首叛大防，上疏言：“神宗更法立制以垂万世，乞赐讲求，以成继述之道。”疏入，帝即召对，询以先朝故臣孰可召用者，畏遂列上章惇、安焘、吕惠卿、邓温伯、李清臣等行义，各加品题。且密奏万言，具陈神宗所以建立法度之意与王安石学术之美，乞召章惇为相。帝深纳之，遂复章惇资政殿学士，吕惠卿为中大夫，王中正复遥郡团练使。给事中吴安诗不书惇录黄，中书舍人姚勔不草惠卿、中正诰词，乞追回除命，皆不听。
　　先是水官锐意回河，请曰：“河流浅狭，权堰断，使水势入孙村口。”论奏以千百数。诏率下河北转运司议，同列多畏恐，不敢正言，或以不知河事为解。转动副使赵偁，独居中持议，不少假借，每沮却之，因上《河议》，其略曰：“自顷有司回河几三年，工费骚动，半于天下；复为分水，又四年矣。古所谓分水者，回河流，相地势，导而分之，盖其理也。今乃横截河流，置埽约以扼之。开浚河流，徒为渊潭，其状可见。况故道千里，其间又有高处，故累岁涨落，辄复自断。臣谓当完大河北流两堤，复修宗城废堤，闭宗城口，废上下约，开阚村河门，使河流端直以成深道。聚三河工费以治一河，一二年可以就绪，而河患庶几息矣。”
　　　　 ○哲宗宪元继道显德定功钦文睿武齐圣昭孝皇帝绍圣元年（辽大安十年）
　　春，正月，丙申，夏国遣使来贡。
　　赵偁又上言：“先帝灼见河势，且鉴屡闭屡塞之患，因顺其性，使之北行，此万世策也。自有司置埽创约，横截河流，回河不成，因为分水。初决南宫，再决宗城，三决内黄，水皆西决，则地势西下，较然可知。今欲弭息河患，而逆地势，戾水性，臣未见其能就效也。臣请开阚村河口，修平乡、巨鹿埽、焦家等堤，浚澶渊故道以备涨水；如此，则五利全而河患息矣。”
　　水官又请权堰梁村，缕断张包等河门，闭内黄决口，开鸡爪，疏口地，回河东流。于是诏遣中书舍人吕希纯、殿中侍御史井亮采乘传相视，且会逐司定议。偁议以为：“东流阔处无二百步，益以涨水，何可胜约！去岁尝开鸡爪十五馀丈，未几生淤，形势可见。一日东流既不容，北流又悉闭，上壅横溃之患，可胜道哉！请先导张包以存北流，修西堤以备涨水，因其顺快，水流既通，则河将自成矣。”时独东路提刑上官均与偁议合，而众相论难，累日不决。乃周视东北流，较形势，审利害，会逐司诰之，曰：“将浚鸡爪以决东河于北流，可乎？”水官曰：“不可。张包存则东流败矣。”诏使曰：“审尔，则水之趋北，势也，奈何逆之？”由是从偁议，奏请存张包而治北流。会诏中格，复罢。
　　是月，辽主如春水。
　　准布别部侵辽，四捷军都监特默死之。
</div>
    <div class="pagination">
<a href="续资治通鉴_page119.html">上一页</a><span>...</span><a href="续资治通鉴_page115.html">115</a><a href="续资治通鉴_page116.html">116</a><a href="续资治通鉴_page117.html">117</a><a href="续资治通鉴_page118.html">118</a><a href="续资治通鉴_page119.html">119</a><span class="current-page">120</span><a href="续资治通鉴_page121.html">121</a><a href="续资治通鉴_page122.html">122</a><a href="续资治通鉴_page123.html">123</a><a href="续资治通鉴_page124.html">124</a><a href="续资治通鉴_page125.html">125</a><span>...</span><a href="续资治通鉴_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
