<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 175 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 175 页/共 334 页</h1>
    <div class="content">2以开府仪同三司侯瑱为司空，〔衡州刺史欧阳頠为都督交．广等十九州岛诸军事、广州刺史。〔瑱他甸翻。又音镇。頠，鱼委翻。〕
3周以晋以护为太师。
4辛丑，上祀南郊，大赦；乙巳，祀北郊。
5辛亥，周王耕藉田。
6癸丑，周立王后独孤氏。〔后，独孤信之女。〕
7戊午，上祀明堂。
8二月，壬申，南豫州刺史沈泰奔齐。〔泰进不能救侯安都之覆败，退不能制鲁悉达之倔强，盖惧罪而北奔也。考异曰：北齐帝纪在八月。今从陈帝纪。〕
9齐北豫州刺史司马消难，以齐主昏虐滋甚，阴为自全之计，曲意抚循所部。消难尚高祖女，〔难，乃旦翻。齐主尊其父欢庙号高祖。〕情好不睦，公主诉之。〔好，呼到翻。〕上党王涣之亡也，邺中大扰，疑其赴成皋。〔齐北豫州治虎牢，成皋之地也。〕消难从弟子瑞为尚书左丞，〔从，才用翻。〕与御史中丞毕义云有隙，义云遣御史张子阶诣北豫州朿风闻，先禁消难典签家客等。消难惧，密令所亲中兵参军裴藻托以私假，〔假，居讶翻，休假也。〕间行人关，请降于周。〔间，古苋翻；下间道同。降，户江翻。〕
三月，甲午，周遣柱国达奚武、大将军杨忠帅骑士五千迎消难，〔帅，读曰率。骑，奇寄翻；下同。〕从间道驰入齐境五百里，前后三遣使报消难，皆不报。〔使，疏吏翻。〕去虎牢三十里，武疑有变，欲还，忠曰：「有进死，无退生！」独以千骑夜趣城下。〔趣，七喻翻。〕城四面峭绝，〔峭，七笑翻。〕但闻击柝声。武亲来，麾数百骑西去，忠勒余骑不动，俟门开而入，驰遣召武。齐镇城伏敬远勒甲士二千人据东城，〔镇城，即防城大都督之任。东城，虎牢城之东偏也。北史作「东陴」。〕举烽严警。武惮之，不欲保城，乃多取财物，以消难及其属先归，忠以三千骑为殿。〔殿，丁练翻。〕至洛南，皆解鞍而卧。齐众来追，至洛北，忠洛北，忠谓将士曰：「但饱食，今在死地，贼必，不敢渡水！」已而果然，乃徐引还。武叹曰：「达奚武自谓天下健儿，今日服矣！」周以消难为小司徒。〔唐六典曰：周之地官小司徒，中大夫也。后周依周官。杜佑通典：后周地官小司徒，上大夫，六命。考异曰：北齐帝纪：「四月，消难叛。」今从周书、典略。〕
10丁酉，齐主自晋阳还邺。〔考异曰：北齐帝纪：「天保七年八月，帝如晋阳。」不言其还。八年，四月，帝在城东马射，敕京师妇女悉赴观。是在邺也。此月又言「至自晋阳」。六月，乙丑，帝自晋阳北巡，则又复在晋阳。必有差互今不敢增损。〕
11齐发兵援送梁永嘉王庄于江南，册拜王琳为梁丞相、都督中外诸军、录尚书事。琳遣兄子叔宝帅所部十州刺史子弟赴邺。琳奉庄即皇帝位，〔考异曰：北齐帝纪：「十一月，乙巳，琳遣使请立庄，仍以江州内属，令庄居之。十二月，癸酉，诏庄为梁主，进居九泒。」今从陈书及典略。然陈书、典略皆云立庄于酄州。按琳时在湓城。盖始居江州，后迁郢州耳。〕改元天启。追谥建安公渊明曰闵皇帝。〔渊明废见上卷梁敬帝绍泰元年。卒见太平元年。〕蒋以琳为侍中、大将军、中书监，余依齐朝之命。〔朝，直遥翻。〕
12夏，四月，甲子，上享太庙。
13乙丑，上使人害梁敬帝，立梁武林侯谘之子季卿为江阴王。
14己巳，周以太师护为亥州牧。〔后周雍州牧，九命。雍，于用翻。〕
15甲戌，周王后独孙氏殂。
16辛巳，齐大赦。
17齐主以旱祈雨于西门豹祠，不应，毁之，并掘其耱。〔战国时，魏以西门豹为邺令，凿十二渠以利民，故祠、耱皆在邺。〕
18五月，癸巳，余孝顷等屯二万军于工塘，连八城以逼周迪。〔「等」下有「众」字，文意乃畅。〕迪惧，请和，并送兵粮。樊猛等欲受盟而还；〔还，从宣翻，又如字。〕孝顷贪其利，不许，树栅围之。由是猛等与孝顷不协。
19周以大司空侯莫陈崇为大宗伯。
20癸丑，齐广陵南城主张显和、长史张僧那各帅所部来降。〔帅，读曰率。降，户江翻。〕
21辛丑，齐以尚书令长广王湛录尚书事，骠骑大将军平秦王归彦为尚书左仆射。〔骠，匹妙翻。骑，奇寄翻。〕甲辰，以前左仆射杨愔为尚书令。
22辛酉，上幸大庄严寺舍身；〔前车覆矣，后车不知戒。耳目习于事佛，不知其非也。〕壬戌，群臣表请还宫。
23六月，乙丑，齐主北巡，以太子殷监国，〔监，工衔翻。〕因立大都督府与尚书省分理众务，仍开府置佐。齐主特崇其选，以赵郡王叡为侍中、摄大都督府长史。
24己巳，诏司空侯瑱与领军将军徐度帅舟师为前军以讨王琳。〔帅，读曰率。〕
25齐主至祁连池；〔祁连池，即汾阳之天池，北人谓天为祁连。〔戊寅，还晋阳。〕
26秋，戊，戍上幸石头，送侯瑱等。〔秋七月戊戌也。【章：十二行本正有「七月」二字；乙十一行本同；孔本同。】〕
27高州刺史黄法鳓、吴兴太守沈恪、宁州刺史周敷〔时盖即临川故郡置宁州，以敷为刺史。〕合兵救周迪。敷自临川故郡断江口，〔断，音短。〕分兵攻余孝顷别城。樊猛等不救而没；刘广德乘流先下，故获全。孝顷等皆弃舟引兵步走，迪追击，尽擒之，送孝顷及李孝钦于建康，归樊猛于王琳。
28甲辰，上遣吏部尚书谢哲往谕王琳。哲，朏之孙也。〔谢朏，庄之子，历仕宋、齐、梁。朏，敷尾翻。〕
29八月，甲子，周大赦。
30乙丑，齐主还邺。
31辛未，未诏临川王蒨西讨，〔蒨，仓甸翻。〕以舟师五万发建康，上幸冶城寺送之。
33王琳在白水浦，周文育、侯安都、徐敬成许王子晋以厚赂，子晋及伪以小船依鵺而钓，〔鵺，音榻。〕夜，戴之上岸，入深草中，步投陈军，还建康自劾；上引见，并宥之，〔上，时掌翻。劾，户概翻，又户得翻。见，贤遍翻。〕戊寅，复其本官。〔文育、安都败军而不诛，遽复其官，何也﹖二人当时名将，诛之则无以为用故也。〕
34谢哲返命，王琳请还湘州，诏追众军还。癸未，众军至自大雷。
35九月，甲申，〔【严：「申」改「辰」。】〕周封少师元罗为韩国公以绍魏后。〔江陵之陷，元罗还魏。〕
36丁未，周王如同州；冬，十月，辛酉，还长安。
37余孝顷之弟孝劢及子公扬犹据旧栅不下；〔新吴旧栅也。劢，音遇。扬，余章翻。〕庚午，诏开府仪同三司周文育都督众军出豫章讨之。
38齐三台城，更名铜爵曰金凤，金虎曰圣应，冰井曰崇光。〔魏武筑三台于邺城西北，皆因城为之基；中曰铜爵台，高十丈，石虎更增二丈；南曰金虎台，北曰冰井台，皆高八丈。更，工衡翻。〕十一月，甲午，齐主至邺，大赦。齐主游三台，戏以槊刺都督尉子辉，应手而毙。〔槊，色角翻。刺，七亦翻。考异曰：北史作「子耀」。今从北齐书、典略。〕
常山王演以帝沈湎，忧愤形于颜色。帝觉之，曰：「但令汝在，我何为一纵乐！」〔沈，持林翻。乐，音洛。〕演唯涕泣拜伏，竟无所言。帝亦大悲，抵杯于地曰：「汝似嫌我如是，自今敢进酒者斩之！」因取所御杯尽坏弃。〔坏，音怪。〕未几，沈湎益甚，或于诸贵戚家角力批拉，〔几，居岂翻。沈，持林翻。批，白结翻，又偏迷翻，手击也。拉，卢合翻。〕不限贵贱，唯演至，则内外肃然。演又密撰事条，将谏，其友王晞以为不可；〔诸王宫寮有师有友。〕演不从，因间极言，〔间，古苋翻。〕遂逢大怒。演性颇严，尚书郎中剖断有失，〔断，丁乱翻。〕辄加捶楚，令史奸慝即考竟。〔演为尚书令故然。捶，止药翻。〕帝乃立演于前，以刀镮拟胁，〔以刀镮拟演胁，示将筑杀之。〕召被演罚者，〔被，皮义翻。〕临以白刃，求演之短；咸无所陈，乃释之。晞，昕之弟也。〔王昕见下。昕，许斤翻。〕帝疑演假辞于晞以谏，欲杀之。王私谓晞曰：〔王，即演也。通鉴因齐史，修治有未纯者耳。〕「王博士，明日当作一条事，为欲相活，〔为，于伪翻。〕亦图自全，宜深体勿怪。」乃于众中杖晞二十。帝寻发怒，闻晞得杖，以故不杀，〔以其得杖之故，谓非教演为之，遂不杀。〕髡鞭配甲坊。居三年，演又因谏争，大被殴挞，〔争，读曰诤。被，皮义翻。殴，乌口翻。考异曰：北史孝昭纪云：「文宣赐帝魏时宫人，醒而忘之，谓帝擅取，遂令刀镮乱筑，因此致困。」今从北史王晞传。〕闭口不食。太后日夜涕泣，帝不知所为，曰：「傥小儿死，柰我老母何！」于是数往问演疾，谓曰：「努力强食，〔数，所角翻。强，其两翻；下强坐同。〕当以王晞还汝。」乃释晞，令诣演。演抱晞曰：「吾气息惙然，〔惙，丑捩翻；类篇曰：困劣也。〕恐不复相见！」〔复，扶又翻。〕晞流涕曰：「天道神明，岂令殿下遂毙此舍！〔言天道福善祸淫，不应使演遂死于此。〕至尊亲为人兄，尊为人主，安可与计！〔言难与计是非也。〕殿下不食，太后亦不食，殿不纵不自惜，独不念太后乎！」言未卒，演强坐而饭。〔卒，子恤翻。饭，扶晚翻。〕晞由是免徒，〔配甲坊，徒刑也，由此得免。〕还为王友。及演录尚书事，除官者皆诣演谢，去必辞。晞言于演曰：「受爵天朝，拜恩私第，〔晋羊佑之言。朝，直遥翻。〕自古以为不可，宜一切约绝。」演从之。久之，演从容谓晞曰：「主上起居不恒，卿宜耳目所具，吾岂可以前逢一怒，遂尔结舌。卿宜为撰谏草，〔从，千容翻。恒，户登翻。为，不伪翻。〕吾当伺便极谏。」〔伺，相吏翻。〕晞遂条十余事以呈，因谓演曰：「今朝廷所恃者惟殿下，乃欲学匹夫耿介，轻一朝之命！狂药令人不自觉，〔狂药，谓酒也。〕刀箭岂复识亲疏，〔复，扶又翻〕一百祸出理外，将柰殿下家业何，柰皇太后何！」演欷歔不自胜，〔欷，音希，又许气翻。歔，音虚。胜，音升。〕曰：「及至是乎！」明日，见晞曰：「吾长夜久思，今遂息意。」即命火，对晞焚之。〔焚谏草也。〕后复承间苦谏，帝使力士反接，〔复，扶又翻。间，古苋翻。反接两手向后也。〕拔白刃注颈，骂曰：「小子何知，是谁教汝﹖」演曰：「天下噤口，非臣谁敢有言！」帝趣杖，乱捶之数十；〔噤，巨禁翻。趣，读曰促。〕会醉卧，得解。帝亵黩之，游于宗戚，所往留连；〔盘乐忘返，谓之留连。〕唯，至常山第，多适而去。〔适，欢极也。〕尚书左仆射崔暹屡谏，演谓暹曰：「今太后不敢言，吾兄弟杜口，仆射独能犯颜，内外深相感愧。」〔常山，齐之贤王；文宣淫酗，规正为多。齐之史臣因其嗣祚，亦多溢美。观者能于辞令之间详其溢美者则几矣。〕
太子殷，自幼温裕开朗，礼士好学，〔好，呼到翻。〕关览时政，甚有美名。帝尝嫌太子得汉家性质，不似我，欲废之。〔鲜卑谓中国人为汉。〕帝登金凤台笸太子，使手刃囚；太子恻然有难色，再三，不断其首。帝大怒，亲以马鞭撞之，〔断，丁管翻。撞，直江翻。〕太子由是气悸语吃，〔悸，其季翻。吃，居乞翻，言蹇也。〕精神昏扰。帝因酣宴，屡云：「太子性懦，社稷事重，终当传位常山。」太子少傅魏收谓杨愔曰：「太子，国之根本，不可动摇。至尊三爵之后，每言传位常山，令臣不疑贰。若其实也，当决行之。此言非所以为戏，恐徒使国家不安。」愔以收言白帝，帝乃止。
帝既残忍，有司讯囚，莫不严酷，或烧犁耳，使立其上，或烧车釭，〔釭，姑红翻，车毂中铁也。〕使以臂贯之，既不胜苦，皆至诬伏。〔胜，音升。〕唯三公郎中武强苏琼，〔三公郎，自魏、晋以来有之。五代志：后齐尚书列曹，三公郎中属殿中尚书，掌五时读时令、诸曹囚帐、断罪、赦日建金鸡等事。刘昫曰：武强，汉武隧县，属河间国；晋改曰武强，属安平国；后魏属广宗郡，又置武邑郡。五代志曰：齐废郡为武强县，至隋，属信都郡。〕历职中外，所至皆以宽平为治。〔治，直吏翻。〕时赵州及清河屡有人告谋反者，前后皆付琼推检，事多申雪。尚书崔昂谓琼曰：「若欲立功名，当更思余理；数雪反逆，〔数，所角翻。〕身命何轻！」琼正色曰：「所雪者冤枉耳，不纵反逆也。」昂大惭。
帝怒临漳令稽晔、〔晋避愍帝讳改邺为临漳；寻没于石勒，复曰邺。东魏天平初，分邺并内黄、斥丘、肥乡置临漳县。〕舍人李文思，以赐臣下为奴。中书侍郎彭城郑颐私诱祠部尚书王昕曰：「自古无朝士为奴者。」昕曰：「箕子为之奴。」〔此论语孔子之言。郑颐诱王昕使言而陷之。「邦无道危行言孙」，圣人包身之防也如此。诱，音酉。朝，直遥翻；下同。〕颐以白帝曰：「王元景比陛下于纣。」〔王昕，字符景，以字行。〕帝衔之。顷之，帝与朝臣酣饮，昕称不至，帝遣骑执之，〔骑，奇寄翻。〕见方摇膝吟咏，遂斩于殿前，投尸漳水。
齐主北筑长城，南助萧庄，士马死者以数十万计。重以修筑台殿，〔重，直用翻。赐与无节，府藏之积，不足以供，〔藏，徂浪翻。〕乃减百官之禄，撤军人常廪，并省州郡县镇戍之职，以节费用焉。
39十二月，庚，〔【严：「庚」改「戊」。】〕寅，齐以可朱浑道元为太师，尉粲为太尉，冀州刺史段韶为司空，常山王演为大司马，长广王湛为司徒。
40壬午，周大赦。
41齐主如北城，困视永安简平王浚、上党刚肃王涣于地牢。帝临穴讴歌，令浚等和之，浚惶怖且悲，不觉声颤；〔和，胡卧翻。怖，普布翻。颤，之膳翻。〕帝怆然，为之下泣，〔为，于伪翻。泣，泪也。〕将赦之。长广王湛素与浚不睦，进曰：「猛虎安可出穴！」帝默然。浚等闻之，呼湛小字曰：「步落稽，皇天见汝！」帝以浚与涣皆有雄略，恐为后害，乃自刺涣，又使壮士刘桃枝就笼乱刺。〔刺，七亦翻。〕槊每下，〔槊，色角翻。〕浚、涣辄以手拉折之，号哭呼天，〔史言浚、涣之多力。折，面设翻。号，户高翻。〕于是薪火乱投，烧杀之，填以土石。后出之，皮发皆尽，尸色如炭，远近为之痛愤。〔为于伪翻。〕帝以仪同三司刘郁捷杀浚，以浚妃陆氏赐之；冯文洛杀涣，以涣妃李氏赐之，〔为李妃挞冯文洛张本。〕二人皆帝家旧奴也。陵氏寻以无宠于浚，得免。
42高凉太守冯宝卒，海隅扰乱。宝妻洗氏怀集部落，数州晏然。其子仆，生九年，是岁，遣仆帅酋长入朝，〔洗，息典翻。帅，读曰率。酋，慈秋翻。长，知两翻。〕诏以仆为阳春太守。〔五代志：高凉郡阳春县，梁置阳春郡。〕
43后梁主遣其军王操将兵略取王琳之长沙、武陵、南平等郡。〔琳兵东下，故后梁得以乘虚取之。操将，即亮翻。〕
三年〔（己卯、五五九）〕
1春，正月，己酉，周太师护上表归政，〔上，时掌翻。〕周王始亲万机；军旅之事，护犹总之。初改都督州军事为总管。〔诸州总管自此始。〕
2王琳召桂州刺史淳于量。〔五代志：始安郡，梁置桂州，今为静江府。〕量虽与琳合而潜通于陈；二月，辛酉，以量为开府仪同三司。
3壬午，侯瑱引兵焚齐舟舰于合肥。〔舰，户黯翻。〕
4丙戌，齐主于甘露寺禅居深观，〔据齐纪，甘露寺在辽阳。此鄙语所谓「猕猴坐禅」也。〕唯军国大事乃以闻。尚书左仆射唯暹卒，齐主幸其第哭之，谓其妻李氏曰：「颇思暹乎﹖」对曰：「思之。」帝曰：「然则自往省之。」〔省，悉景翻。〕因手斩其妻，掷首墙外。
5齐斛律光将骑一万〔将，即亮翻；下同。骑，奇寄翻。〕击周开府仪同三司曹回公，斩之，柏谷城主薛禹生弃城走，遂取文侯镇，立戍置栅而还。〔还，从宣翻，又如字。〕
6三月，戊戌，齐以〔【章：十二行本「以」下有「侍中」二字；乙十一行本同；孔本同；张校同。】〕高德政为尚书右仆射。
7吐谷浑寇周边；〔吐，从暾入声。谷，音浴。〕庚戌，周遣大司马贺兰祥击之。
8丙辰，齐主至邺。
9梁永嘉王庄至郢州，遣使入贡于齐。〔使，疏吏翻。〕王琳遣其将雷文策袭后梁监利太守蔡大有，杀之。〔沈约曰：监利县，疑是吴所立，晋属南郡，宋属巴陵郡，后梁置监利郡。今监利县在陵府东南百八十里。〕
10齐主之为魏相也，〔相，息亮翻。〕胶州刺史定阳文肃侯杜弼为长史，〔五代志：高密郡，旧置胶州，唐武德五年，改曰密州。五代志：文城郡吉昌县，后魏曰定阳。〕帝将受禅，弼谏止之。〔见一百六十三卷简文帝大宝元年。〕帝问：「治国当用何人﹖」〔治，直之翻。〕对曰：「鲜卑车马客，会须用中国人。」帝以为讥己，衔之。高德政用事，弼不为之下，尝于众前面折德政；德政数言其短于帝，弼恃旧，不自疑。〔折，之舌翻。数，所角翻；下同。高德政谗杜弼而不知杨愔之忌己，杜弼恃旧而不疑德政之谗己；昏昏于利欲之场，祇思害人，而不知其身之受害者多矣。〕夏，帝因饮，酒积其愆失，遣使就州斩之；〔使，疏吏翻。〕即而悔之，驿追不及。
11闰四月，戊子，周命有司更定新历。〔更，工衡翻。〕
12丁酉，遣镇北将军徐度将兵城南皖口。〔南皖口，皖水入江之口也。祝穆曰：皖水自霍山县流入，经怀宁县北二里，又东南流三百四十里，入大江。吴地志：皖口，今舒州之山口镇。将，即亮翻。皖，户板翻。〕
13齐高德政与杨愔同为相，愔常忌之。〔高德政事齐主于初潜，又德政劝成之，权利所集，故为杨愔所忌。〕齐主酣饮，德政数强谏，〔数，所角翻。〕齐主不悦，谓左右曰：「高德政恒以精神凌逼人。」〔恒，户登翻。〕德政惧，称疾，欲退。帝谓杨愔曰：「我大忧德政病。」对曰：「陛下若用为冀州刺史，病当自差。」〔差，叱驾翻。病差，犹言病瘳也。〕帝从之。德政见除书，即起。帝大怒，召德政谓曰：「闻尔病，我为尔针。」〔医家按穴用针，可以愈疾，故云然。为，于伪翻。〕亲以小刀刺之，血流沾地。又使曳下斩去其足，〔刺，七亦翻。去，羌吕翻。〕刘桃枝执刀不敢下，帝责桃枝曰：「尔头即堕地！」桃枝乃斩其足之三指。帝怒不解，囚德政于门下，〔囚于门下省。〕其夜，以毡舆送还家。明旦，德政妻出珍宝汉四床，欲以寄人，帝奄至其宅，见之，怒曰：「我御府犹无是物！」诘其所从得，皆诸元赂之，遂曳出，斩之。妻出拜，又斩之，〔高德政之祸，犹宋之颜浚〔竣〕也。诘，去吉翻。〕并其子伯坚。以司州牧彭城王浟为司徒，侍中高阳王湜为尚书右仆射；乙巳，以浟兼太尉。〔浟，夷周翻。湜，常职翻。〕
14齐主封子绍廉为长安〔【严：「安」改「乐」。】〕王。
15辛亥，周以侯莫陈崇为大司徒，达奚武为大宗伯，武阳公豆卢宁为大司寇，〔五代志：犍为郡犍为县，后周曰武阳。令狐德棻曰：宁之先本慕容氏，前燕之枝庶也，归魏，赐姓豆卢氏。〕柱国辅城公邕为大司空。〔辅城，郡名，在汝州郏城县。〕
16乙卯，周诏：「有司无得纠赦前事；唯貛库仓廪与海内所共，若有侵盗，虽经赦宥免其罪，征备如法。」〔备，偿也。今人犹言填备。〕
17周贺兰祥与吐谷浑战，破之，拔其洮阳、洪和二城，以其地为洮州。〔李延寿曰：贺兰之先与魏俱起，有乞伏，为贺兰莫何弗，因以为氏。刘昫唐志：洮州临潭县，本吐谷浑之洪和城，后周攻得之，置美相县；唐为临潭县，洮州治焉；后移治洮阳城，仍于旧洪和城置美相县；天宝中，废美相□入临潭。洮，土刀翻。〕
18五月丙，辰朔，日有食之。
19齐太史奏，今年当除旧布新。齐主问于特进彭城公元韶曰：「汉光武何故中兴﹖」对曰：「为诛诸刘不尽。」〔为，于伪翻。〕于是齐主悉杀诸元以厌之。〔厌，于协翻。〕癸未，诛始平公元世哲等二十五家，囚韶等十九家。韶幽于地牢，绝食，啖衣袖而死。〔啖，徒敢翻，又徒滥翻。〕
20周文育、周迪、黄法鳓共讨余公扬，〔公扬，孝顷子也。扬，音扬。〕豫章太守熊昙朗引兵会之，众且万人。文育军于金口，〔自豫章西南入象牙江，至金溪口。〕公扬诈降，谋执文育，文育觉之，囚送建康。〔降，户江翻。〕文育进屯三陂。王琳遣其将曹庆帅二千人救余孝劢，〔将，即亮翻；下同。帅，读曰率；下自帅、达帅同。〕庆分遣主帅常众爱与文育相拒，〔帅，所类翻。〕自帅其众攻周迪及安南将军吴明彻，迪等败，文育退据金口。熊昙朗因其失利，谋杀文育以应众爱，监军孙白象闻其谋，劝文育先之，〔监工衔翻。先，悉荐翻。〕文育不从。时周迪弃船走，不知所在，乙酉，文育得迪书，自赍以示昙朗，昙朗杀之于坐而并其众，〔坐，徂卧翻。〕因据新淦城。〔新淦县，自汉至萧齐属豫章郡，五代志属庐陵郡，唐属吉州。淦，音绀，又音甘。〕昙朗将兵万人袭周放，敷击破之，昙朗单骑奔巴山。〔骑，奇寄翻。〕
21鲁悉达部将梅天养等引齐军入城。〔鲁悉达据新蔡城。〕悉达帅麾下数千人齐自归，拜平南将军、北江州刺史。〔五代志：宣城郡南陵县，陈置北江州。〕
22六月，戊子，周以诏群臣上封事极谏。左光禄大夫猗氏乐逊上言四事：〔猗氏县，汉以来属河东郡。古鄀瑕氏之地，后以猗顿居之，以盬盐致富，遂改为猗氏。上，时掌翻。〕其一，以为「比来守令代期既促，〔比，毗至翻。守，式又翻。〕责其成效，专务威猛；今关东之民沦陷涂炭，若不布政优优，〔诗商颂之辞。毛苌曰：优优，和也。〕闻诸境外，〔闻，音问。〕何以使彼劳民，归就乐土！」〔乐，音洛。〕其二，以为「顷者魏都洛阳，不时殷盛，贵劫之家，竞为侈靡，终使祸乱交兴，天下丧败；〔丧，息浪翻。〕比来朝贵器服稍华，〔朝，直遥翻。〕百工造作务尽奇巧，臣诚恐物遂好移，有损政俗。」〔好，呼到翻。〕其三，以为「选曹补拟，直与众共之；今州郡选置，犹集乡闾，况天下铨衡，不取物望，既非机事，何足可密！〔以此观之，选曹补密奏于上，盖自晋山涛启事始也。〕其选置之日，宜令众心明白，然后呈奏。」其四，以为「高洋据有山东，未易猝制譬犹棋劫相持，争行先后，〔弈棋有劫，彼此争行以相持，以先后着决一枰之胜负。易，以豉翻。〕若一行不当，〔当，丁浪翻。〕或成彼利，诚应舍小营大营大，先保寺域，不宜贪利边陲，轻为举动。」
23周处士韦敻，〔处，昌吕翻。敻，休正翻。〕孝宽之兄也，志尚夷简，魏、周之际，十征不屈。周太祖甚重之，不夺其志，世宗礼敬尤厚，号曰「逍遥公」。晋公护延之至第，访以政事；护盛修第舍，敻仰视堂，叹曰：「酣酒嗜音，峻宇雕墙，有一于此，未或不亡。」〔夏书五子之歌之辞。〕护不悦。
骠骑将军、开府仪同三司寇儁，〔寇儁所居官，后周之九命也。〕赞之孙也。〔寇赞自秦归魏，见一百一十八卷晋安帝义熙十四年。〕少有学行。家人常卖物，多得绢五匹，儁于后知之，曰：「得财失行，〔少，诗照翻。行，下孟翻。〕吾所不取。」访主还之。敦睦宗族，与同丰约，教训子孙，必先礼义。〔先，悉荐翻。〕自大统中，称老疾，不朝谒；〔朝，直遥翻；下同。〕世宗虚心欲见之，儁不得已入见。〔入见，贤遍翻。〕王引之同席而坐，问以魏朝旧事；载以御舆，令于王前乘之以出，顾谓左右曰：「如此之事，唯积善者可姿致之。」〔史言周王礼贤。〕
24周文育之讨余孝劢也，帝令南豫州刺史侯安都继之。文育死，安都还，遇王琳将周炅、周协南归，〔王琳使周炅助曹庆攻周迪自南川归也。将，即亮翻。炅，古迥翻。〕与战，擒之。孝劢弟孝猷帅所部四千家诣安都降。〔帅，读曰率。降，户江翻。〕安都进军至左里，击曹庆、常众庆，破之。众爱奔庐山，庚寅，庐山民斩之，传首。
25诏临川王蒨于南皖口置城，〔蒨，仓甸翻。〕使东徐州刺史吴兴钱道戢守之。〔戢，则立翻。〕
26丁酉，上不豫，丙午，殂。〔年五十七。〕上临戎制胜，英谋独运，而为政务崇宽简，非军旅急务，不轻调发。性俭素，常膳不过数品，私宴用瓦器、蚌盘，〔调，徒钓翻。蚌盘者，髹器以蚌为饰，今谓之螺钿。蚌，步项翻。〕殽核充事而已；后宫无父翠之饰，不设女乐。
时皇子昌在长安，〔梁元帝承圣元年，征昌为领直，江陵之陷，没于长安。〕内无嫡嗣外有强敌，宿将皆将兵在外，朝无重臣，〔将，即亮翻。朝，直遥翻；下同。〕唯中领军杜棱典宿卫兵在建康。章皇后召棱及中书侍郎蔡景历入禁中定议，秘不发丧，急召临川王蒨于南皖。景历亲与宦者、宫人密营敛具。〔敛，力赡翻。〕时天暑，须治梓宫，〔治，直之翻。〕恐斤斧之声闻于外，乃以蜡为秘器，〔蜡，蜜滓也。汉官有东园秘器。闻音问。〕文书诏敕，依旧宣行。
侯安都军还，适至南皖，与临川王俱还朝。甲寅，王至建康，入居中书省，安都与群臣定议，奉王嗣位，王谦让不敢当。皇后以昌故，未肯下令，群臣犹豫不能决。安都曰：「今四方未定，何暇及远！临川王有大功于天下，〔武帝既杀王僧，辩，使蒨平杜龛、张彪等以定东土，故云有大功。〕须共立之。今日之事，后应者斩！」即按剑上殿，白皇后出玺，又手解蒨发，推就丧次，〔上，时掌翻。玺，斯氏翻。推，吐雷翻。为侯安都恃定策之功以杀其身张本。〕迁殡大行于太极西阶。皇后乃下令，以蒨纂承大统。是日，即皇帝位，大赦。秋，七月，丙辰，尊皇后为皇太后。辛酉，以侯瑱为太尉，侯安都为司空。
27齐显祖将如晋阳，乃尽诛诸元，或祖父为王，或身尝贵显，皆斩于东市，其婴儿投于空中，承之以抬。〔抬，所角翻，与槊同。〕前后〔死者凡七百二十一人，悉弃尸漳水，剖鱼者往往得人爪甲，邺下为之久不食鱼。〔为，于伪翻。〕使元黄头与诸囚自金凤台各乘纸鸱以飞，黄头独能至紫陌及堕，仍付御史中丞毕义云饿杀之。〔齐主每令死囚以席为翅，从台上飞下，免其罪戮。今欲夷诸元，黄头虽免殊死，犹饿杀之。〕唯开府仪同三司元蛮、祠部郎中元文遥等数家获免。〔曹魏置祠部郎。五代志：齐尚书曹祠部郎，掌祠祀、医药、赠赐等事。〕蛮，继之子，常山王演之妃父；〔江阳王继，元叉之父，后徙封安定王。〕文遥，遵之五世孙也。〔常山公遵，佐道武帝定中原。〕定襄令元景安，〔此后汉新兴郡之定襄也，在隋秀容县界。〕虔之玄孙也，〔陈留王虔亦佐道武帝，与燕王垂战败而死。〕欲请改姓高氏，其从兄景皓曰：〔从，才周翻。〕「安有弃其本宗而从人之姓者乎！丈夫宁可玉碎何能瓦全！」景安以其言白帝，帝收景皓，诛之；赐景安姓高氏。
28八月，甲申，葬武皇帝于万安陵，庙号高祖。
29戊戌，齐封皇子绍义为广阳王；以尚书左仆射河间王孝琬为左仆射，都官尚书崔昂为右仆射。
30周御正中大夫崔猷建议，以为：「圣人沿革，因时制宜。今天子称王，不足以威天下，请遵秦、汉旧制称皇帝，建年号。」乙〔【章：十二行本「乙」作「己」；乙十一行本同；孔本同。】〕亥，周王始称皇帝，追尊文王曰文皇帝，改元武成。
31癸卯，齐诏：「民间或有父祖冒姓元氏，或假托携养者，不问世数远近，悉听改复本姓。」
32初，高祖追谥兄道谭为始兴昭烈王，以其次子项袭封。及世祖即位，项在长安未还，〔项与昌俱在长安。〕上以本宗之乏飨，〔始兴王道谭二子，上入纂皇绪，而项留长安，故本宗无主祭者。世祖即上庙号。〕戊戌，诏徙封顼为安成王，皇子伯茂为始兴王。〔以奉道谭祀。〕
33初，周太祖平蜀，〔见一百六十五卷梁元帝承圣二年。〕以其形胜之地，不欲使宿将居之，〔将，即亮翻。〕闻诸子：「谁可往者﹖」皆不对。少子安成公宪请行，〔诗，照翻。〕太祖以其幼，不许。壬子，周人以宪为益州总管，时年十六，善于抚绥，留心政术，蜀人悦之。九月，乙卯，以大将军天水公广为梁州总管。广，导之子也。〔宇文导，周太祖之兄子。〕
34辛酉，立皇子伯宗为太子。
35己巳，齐主如晋阳。
36辛未，周主封其弟辅城公邕为鲁公，安成公宪为齐公，纯为陈公，盛为越公，达为代公，通为冀戈，逌为滕公。〔逌，音由。〕
37乙亥，立太子母吴兴沈妃为皇后。
38周少保怀宁庄公蔡佑卒。〔五代志：蜀郡成都县，旧置怀宁等四郡。〕
39齐显祖嗜酒成疾不复能食，〔复，扶又翻。〕自知不能久，谓李后曰：「人生必有死，何足致惜！但怜正道尚尚幼，人将侍夺之耳！」〔齐太子殷，字正道。〕弓谓常山王演曰：「夺则任汝，慎勿杀也！」尚书令开封王杨愔、领军大将军平秦王归彦、侍中广汉燕子献、〔五代志：荥阳郡浚仪县，旧置开封郡。扶风郡雍县，后魏置平秦郡。蜀郡雒县，旧曰广汉。〕黄门侍郎郑颐皆受遗诏辅政。冬，十月，甲午，殂。〔年三十一。〕癸卯，发丧，群臣号哭，无下泣者，〔以其残暴，故哭而不哀。号，户刀翻。〕唯杨愔涕泗呜咽。太子殷即位，〔殷，字正道，小字道人，文宣帝嫡子也。〕大赦。庚戌，尊皇太后为太皇太后，皇后为皇太后；诏诸土木金铁杂作一切停罢。
40王琳闻高祖殂，乃以少府卿吴郡孙玚为郢州刺史，总留任，〔玚，雄杏翻，又音畅。〕奉梁永嘉王庄出屯濡须口，齐扬州道行台慕容俨帅众临江，为之声援。〔帅，读曰率。〕十一月，乙卯，琳寇大雷，〔五代志：同安郡望江县，陈置大雷郡。〕诏侯瑱、侯安都及仪同徐度将兵御之。〔将，即亮翻。〕安州刺史吴明彻夜袭湓城，〔五代志：宁越郡梁置安州，隋开皇十八年，改曰钦州。〕琳遣巴陵太守任忠击明彻，大破之，明彻仅以身免。琳因引兵东下。
41齐以右丞相斛律金为左丞相，常山王演为太傅，长广王湛为太尉，段韶为司徒，平原王淹为司空，高阳王湜为尚书左仆射，河间王孝琬为司州牧，侍中燕子献为右仆射。
42辛未，齐，显祖之丧至邺。〔自晋阳至邺。〕
43十二月，戊戌，齐徙上党王绍仁为渔阳王，广阳王绍义为范阳王，长乐王绍广为陇西王。〔乐，音洛。〕
资治通鉴卷第一百六十八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
陈纪二〔起上章执徐（庚辰），尽玄黓敦牂（壬午），凡三年。〕
世祖文皇帝上〔讳蒨，字子华，高祖兄始兴王道谭之长子。〕
</div>
    <div class="pagination">
<a href="资治通鉴注_page174.html">上一页</a><span>...</span><a href="资治通鉴注_page170.html">170</a><a href="资治通鉴注_page171.html">171</a><a href="资治通鉴注_page172.html">172</a><a href="资治通鉴注_page173.html">173</a><a href="资治通鉴注_page174.html">174</a><span class="current-page">175</span><a href="资治通鉴注_page176.html">176</a><a href="资治通鉴注_page177.html">177</a><a href="资治通鉴注_page178.html">178</a><a href="资治通鉴注_page179.html">179</a><a href="资治通鉴注_page180.html">180</a><span>...</span><a href="资治通鉴注_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
