<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 261 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 261 页/共 607 页</h1>
    <div class="content">　　【一八】唐介为殿中侍御史「殿中」下原有「丞」字，据宋本、宋撮要本、阁本删。
　　【一九】明堂大礼「礼」原作「德」，据同上诸本及宋会要礼二五之七六改。
　　【二○】御崇政殿「御」字原脱，据宋会要乐二之二八、宋史卷一二七乐志补。
　　【二一】钟磬之音「磬」原作「律」，据宋本、宋撮要本及本条李焘自注、同上宋会要改。
　　【二二】史官蒲宗孟李清臣曰按此句以下小字宋本及治迹统类卷七皇佑论乐同异均为大字正文。
　　【二三】真若此哉「真」原作「直」，据宋本、宋撮要本、阁本及同上治迹统类改。
　　【二四】瑗原作「阮」，据宋本、宋撮要本及长编纪事本末卷三一皇佑再定、同上治迹统类改。
　　【二五】论原作「谕」，据同上诸本及同上治迹统类改。
　　【二六】以俟知音者焉「俟」原作「候」，据同上诸本及长编纪事本末卷三一皇佑再定、同上治迹统类改。
　　【二七】于见秩上更加一等「见」原作「视」，据乐全集卷二五论内臣奏荫子弟改。
　　【二八】王凯「王」原作「玉」，据阁本改。宋史卷二五五王凯有传。
　　【二九】朔月辛卯「月」原作「日」，据宋本、宋撮要本及十三经注疏毛诗正义改。
　　【三○】家伯维宰「维」原作「冢」，据宋本、宋撮要本、阁本及同上毛诗正义、宋史卷二九四赵师民传改。
　　【三一】内外百职「职」，宋本、阁本作「执」，同上宋史作「执事」。
　　【三二】依石位「石」原作「右」，据阁本及宋会要仪制三之二三改。下「独立石位」同。
　　【三三】天章阁「阁」字原脱，据阁本补。
　　【三四】川峡西路按宋无「川峡西路」之目，本书卷四八咸平四年三月辛巳条谓「分川峡转运使为益、梓、利、夔四路」，九域志卷七亦云「咸平四年分益、梓、利、夔四路」，疑「西路」为「四路」之误。
　　【三五】增盈者「盈」原作「益」，据宋本、宋撮要本、阁本及宋大诏令集卷一九三、宋史全文卷九改。
　　【三六】岂荐识面台官邪「官」原作「郎」，据宋本、宋撮要本及琬琰集下编卷一五、东都事略卷七五、宋史卷三二二□中复传、宋史全文卷九上改。
　　【三七】枢密直学士「密」字原脱，据宋本、宋撮要本、阁本补。
　　【三八】盗贼二字原互倒，据宋本、宋撮要本及长编纪事本末卷四四义仓乙正。
续资治通鉴长编
卷一百七十六
卷一百七十六
　　起讫时间 起仁宗至和元年正月尽是年八月
　　卷　　名 续资治通鉴长编卷一百七十六
　　帝　　号 宋仁宗
　　年　　号 至和元年（甲午，1054）
　　全　　文
　　春正月辛未，诏京师大寒，民多冻馁死者，有司为瘗埋之。
　　壬申，碎通天犀，和药以疗民疾。时京师大疫，令太医进方，内出犀牛角二本，析而观之，其一通天犀也。内侍李舜卿请留供帝服御，帝曰：「吾岂贵异物而贱百姓哉。」立命碎之。
　　建宁留后杨景宗卒，赠武安节度使、兼太尉，谥庄定。
　　景宗起徒中，以外戚故至显官。然性暴戾，所至为人患。使酒任气，知滑州，常殴通判王述仆地。帝深戒毋饮酒，景宗虽书其戒坐右，顷之辄复醉。其奉赐亦随费无余。始，宰相丁谓方盛，筑第敦教坊，景宗为役卒，负土第中。后谓败，帝以其第赐景宗，居三十年乃终。
　　癸酉，贵妃张氏薨。
　　初，妃既受封册，宠爱日盛，出入车御华楚，颇侵并后饰。尝议用红伞，增兵卫数，有司以一品青鴜奏，兵卫准常仪。上守法度，事无大小，悉付外廷议。凡宫禁干请，虽已赐可，或辄中却，妃嬖幸少比，然终不得紊政。及薨，上悲悼不已，谓左右曰：「昔者殿庐徼卫卒夜入宫，妃挺身从别寝来卫。又朕尝祷雨宫中，妃刺臂血书祝辞，外皆不得闻，宜有以追贲之。」入内押班石全彬探上意，请用后礼于皇仪殿治丧。诸宦者皆以为可，入内都知张惟吉独言此事须翼日问宰相。既而判太常寺、翰林学士承旨王拱辰，知制诰王洙等皆附全彬议，宰相陈执中不能正，遂诏近臣、宗室皆入奠于皇仪殿，移班慰上于殿东楹。特辍视朝七日，命参知政事刘沆为监护使，全彬及勾当御药院刘保信为监护都监。凡过礼，皆全彬与沆合谋处置，而洙等奏行之。石全彬传云：王拱辰请治丧皇仪殿，全彬以为当问大臣。宰相陈执中不能正之，遂诏近臣、宗室皆入奠，移班慰于殿东楹，皆刘沆及洙与全彬合谋为之。按张惟吉传，治丧皇仪，诸宦者皆以为可，独惟吉言此当问宰相。然则言当问宰相者，独惟吉也。全彬实与刘沆、王洙等合谋为非礼之礼，又安得有此言！而全彬传乃攘取以为出自全彬，今不取。且妃丧，那得关学士院，其实全彬所请也。事下礼官，而拱辰判太常寺，遂与王洙等附会全彬议。朝廷既用礼官议，故当时皆谓拱辰请之，其实不自拱辰也，拱辰特从全彬者耳。今略加删润，使不相抵牾。
　　初，有司请依荆王故事，辍视朝五日，或欲更增日，听上裁，乃增至七日。殿中侍御史酸枣吕景初言：「贵妃一品，当辍朝三日。礼官希旨，使恩礼过荆王，不可以示天下。」不报。
　　丁丑，追册贵妃张氏为皇后，赐谥温成。先是，御史中丞孙抃三奏请罢追册，不报。初赐谥曰恭德，枢密副使孙沔言：「太宗四后皆谥曰『德』，从庙谥也。今恭德之谥，其法何从？且张、郭二后，不闻有谥，此虽礼官之罪，实贻讥于陛下，不可不改。」因改谥温成。抃及侍御史毋湜、殿中侍御史俞希孟等皆求补外，知杂事郭申锡请长告，皆以言不用故也。抃等乞补外，申锡请长告，此据记闻。
　　禁京城乐一月。
　　己卯，殡温成皇后于皇仪殿之西阶，宰臣率百官诣殿门进名奉慰。
　　壬午，以温成皇后薨，遣官告太庙、皇后庙、奉慈庙。
　　甲申，宰臣梁适奉温成皇后谥册于皇仪殿，百官诣西上合门进名奉慰。是夕，设警场于右掖门外，上宿于皇仪殿。
　　乙酉，上成服于殿幄，百官诣殿门进名奉慰。是日，殡温成皇后于奉先寺，輴车发引，由右升龙门出右掖门，升大升轝，设遣奠。
　　先是，诏枢密副使孙沔读哀册，沔奏：「章穆皇后丧，比葬，行事皆两制官。今温成追谥，反诏二府大臣行事，不可。」于是执册立上前陈故事，且曰：「以臣孙沔读册则可，以枢密副使读册则不可【一】。」置册而退。宰相陈执中取而读之。既殡，百官复诣西上合门进名奉慰。
　　丁亥，录周后故太子少傅柴守礼孙若讷为三班奉职。
　　戊子，录温成皇后从弟著作佐郎希甫为太常博士，光禄寺丞及甫为秘书丞，太常寺太祝正甫为光禄寺丞，右侍禁、合门祗候山甫为西头供奉官；侄大理寺丞守素为太子中舍，西头供奉官守诚为东头供奉官；妹婿左班殿直、寄班祗候胡思廉，左侍禁曹询并为合门祗候；侄貋太常寺太祝盛和仲为大理评事。又录其簄属十数人。
　　诏待制以上丁父母忧，已听解官行服，今满百日犹起复，其罢之。
　　己丑，赐温成皇后母楚国太夫人曹氏敦教坊第一区。
　　辛卯，御崇政殿录系囚，□下三京辅郡杂犯死罪第降二等，徒以下释之。
　　赐宿州布衣营知止绢十匹，粟麦各十石。知止高年有行义，为乡里所推，故赐及之。
　　癸巳，延福宫使、武信留后、入内内侍省都都知王守忠，罢延福宫使，为武信留后，他毋得援例。故事，宦官未有真为留后者，守忠介东宫旧恩，数求之，上亦欲予之。先是，高若讷为枢密使，持不可，故止。及是，守忠疾，复求为节度使。宰相梁适曰：「宦官无除真刺史者，况真节度使乎！」上曰：「朕鴜尝许守忠矣。」适曰：「臣今日备位宰相，明日除一内臣为节度使，臣虽死有余责。」御史中丞孙抃闻之，亦奏疏力争谏，乃罢节度使不除【二】，然犹得真为留后。言者方奏疏论列，翼日守忠卒。
　　守忠谨愿细密【三】，故眷遇最厚。方在疾告，上令用浮屠法，集僧于其家，凡四十九日，为之禬禳。既卒，赠太尉、昭德节度使，谥安僖，特给卤簿以葬。按守忠传不云将除节度使，独王珪志梁适墓载其事，而孙抃集有谏疏具在。抃本传亦云帝欲令守忠领武宁节度使，抃奏罢之。然则守忠鴜将有节度使之除矣，赖抃等谏正，除目未出，故实录及本传不载。其真为留后才一日遂死，抃等虽有论列，想亦难追正矣，实录乃云台谏官以为言，而宰相不能正。疑实录所称台谏之言，乃将除节度使时，抃等相论列者。若经论列，不当真除留后，则恐疏实未奏，故守忠正传亦但云台谏方奏疏论列而守忠卒，今从正传。神宗实录梁适传又削去适谏守忠真除节度使事迹，岂谓适素奸邪不能办此【四】，或疑守忠初无此除故邪？今复着之。
　　二月乙未朔，诏天下州县自今遇大雨雪，委长吏详酌放官私房钱三日，岁毋得过三次。
　　丁酉，诏礼院，孝惠、孝章、淑德、章怀皇后、章惠皇太后、案宋史后妃传无章惠谥，或系章献、章懿、章穆之误，或原有章惠之谥，后改，而史未及载，谨识其疑云。温成皇后皆立小忌。
　　先是有请立温成忌者，直集贤院刘敞言：「太祖以来，后庙四室，陛下之妣也，犹不立忌。岂可以私昵之爱而变古越礼乎！」于是□四后及章惠皆诏立忌。枢密副使孙沔极陈其不可，御史中丞孙抃累奏论列，而礼院官亦以为言，皆不听。寻罢之。
　　庚子，诏曰：「乃者调民治河堤，疫死者觽，其蠲户税一年；无户税者，给其家钱三千。」
　　辛丑，诏禁军逃至缘边，经一宿捕获者斩。初，河北缘边安抚副使宋守约言比岁河北军士数逃入契丹，良由捕逃军法轻，请复天圣旧制，去三日内捕获贷死之法。故更着此条。
　　戊申，太常博士、史馆检讨张刍落职，监潭州税。
　　先是，刍为礼官，有诏立温成忌，礼官列言其不可，宰相患之。或谓宰相曰：「刍独主兹议，他人皆不得已从之尔。」刍父太祝牧，当任蜀官，刍尝奏章乞代其父，且求知广安军。执政谓曰：「故事，史馆检讨不为外官，若舍去此职，则可往。」刍始谓必换职名，及知弗得，乃言父欲自行，仍愿留史馆。无何，牧至京师，复上书乞免入蜀。宰相既恶刍，因追罪刍【五】奏事前后异同而黜之；其实欲绝礼官髃议，借刍以警其余尔。刍，鄄人【六】，皓孙也。
　　己酉，三司言陕西、河东岁减西川所上物帛而军衣不足，又河北入中粮草数多，未有绸绢折还，请贷内藏库绸十万，欲先输左藏库缗钱二十万，余计其日直以限追偿，从之。
　　戊午，诏干元节度僧尼，自今两浙、江南、福建、淮南、益、梓、利、夔等路，率限僧百人度一人，尼五十人度一人，京师及他路僧尼率五十人；道士及女冠不以路分，率二十人度一人。
　　己未，工部郎中、直史馆张掞为户部副使。此为梁适罢相张本。
　　赐京畿转运使公使钱三十万。
　　枢密副使、给事中孙沔，数言追册温成于礼不可，且曰：「皆由佞臣赞兹过举。」宰相陈执中等甚衔之。沔不自安，力求解职。壬戌，授资政殿学士、知杭州。浙俗贵僧，或纵妇女与交，沔严察之，杖配者甚觽。
　　三司使、礼部侍郎田况为枢密副使。
　　三月戊辰，遣开封府判官、司封员外郎王鼎，往沧州相度盐利害以闻。
　　枢密使、彰德节度使、同平章事王贻永，数以疾求罢，己巳，罢为景灵宫使，加右仆射、兼侍中，案宋史宰相表作检校太师。仍诏特依宗室例，岁赐在京公使钱五千缗，其进奉听如两府例。
　　贻永性清谨寡言，颇通书，不为声伎之乐。本朝外姻未有辅政者，贻永在枢密仅十五年，常远权利，归第则杜门谢宾客，迄无过失，人称其谦静【七】。庆历间，贻永位冠西府，杨怀敏自河朔入奏塘泊事，欲升黜者数十人。两府聚议，宰相贾昌朝见怀敏为兴，呼押班太傅，怀敏称说云云。独贻永颇怒，谓曰：「押班如此，腾倒人太多，宁为稳便。」怀敏缩颈而退，昌朝大惭。庞籍、□育时为枢密副使，相谓曰：「常得此老发怒，大是佳事。」此据江氏杂志附见。
　　河阳三城节度使、同平章事、判郑州王德用为枢密使。
　　庚午，三班奉职黄献珪为左班殿直，邕州司户参军石鉴、道州进士□舜举并为大理评事，黄汾为卫尉寺丞，赏获侬智高母子之功也。知桂州余靖加集贤院学士、加集贤乃二月辛酉，今附此。知邕州萧注迁西上合门副使。注五月丙戌乃迁，今□书。
　　辛未，翰林学士曾公亮、镇潼军留后李端懿，同试入内医官。
　　诏诸路提点刑狱朝臣【八】、使臣，自今三岁一代之。
　　壬申，温成皇后母楚国太夫人曹氏卒，辍视朝三日，幸其第临奠。
　　赐边臣御制攻守图。
　　置提点京畿刑狱官，以度支员外郎蔡挺为之。
　　癸酉，录永兴军清远弩手指挥使李遂子安、升并为茶酒班殿侍，遂与蕃贼战死故也。
　　乙亥，判大名府贾昌朝言：「自来军主都虞候□厢军都指挥使，近年退斥者多差为河北路部署、钤辖。其人既无迁陟之望，惟务侵渔士卒，缓急必误边事。请自今止差闲慢路分。」从之。
　　司天监言日食夏四月朔。
　　庚辰，德音改元，降天下死罪一等，流以下释之。
　　癸未，易服，避正殿，减常膳。
　　乙酉，诏京西民饥，宜令所在劝富人纳粟以赈之，其荒田如人占耕及七年起税二分，逃田及五年减旧税三分，因灾伤逃而复业者免支移折变二年，非因灾伤者免一年。
　　丁亥，命知制诰吕溱同看详编配罪人。
　　壬辰，宰臣率百官上表，请御正殿，复常膳，不许，自是表三上，乃许之。
　　夏四月甲午朔，日有食之。遣官祀社以救日。是日雷雨，至申时，见所食九分之余。
　　丙申，宰相率百官【九】以日食不及算分拜表称贺。
　　丁酉，诏诸路转运、提点刑狱司，贼盗发而不以闻者，其州县长官并以违制论。
　　戊戌，御崇政殿，阅诸军转员凡三日。
　　诏三司铸「至和元宝」钱。
　　庚子，龙图阁直学士、刑部郎中、知秦州张□为右司郎中。以蕃部寇古渭寨，道阻不通，而□举郭恩发兵击走之也。
　　辛丑，御正殿，复常膳。
　　利州路转运司言蕃部寇文州。诏益利梓夔路钤辖、秦凤部署司严加守备，仍令阶州抚绥所属蕃部，勿令结连以为边患。
　　文州蕃部每入寇，酋豪常氏辄御却之。知州□贲阴与诸族约，诬常氏欲为变，械系狱，将灭其家以幸赏。转运使解宾王驰往出之，而奏逐贲。宾王，蓬莱人也。
　　祥源观火。
　　先是，知制诰胡宿言：「臣窃以国家乘火而王，火于五行，其神属礼【一○】。汉书天文志曰：『火，礼也。』以此而言，国家常须恭依典礼，以顺火性。伏睹京师自去秋不雨，绵历三时，圣心焦劳，臣下陨越，思所以消救之道，未知所出。伏惟陛下明德恤祀，虔供郊庙，宜蒙福应，乃遘灾旱。古者祭天，神无二主，礼专一配，所以奉天帝之尊，明不敢渎。三代、两汉之盛，莫之敢易。唐初始有兼配之事。垂拱中，礼官希旨，郊丘诸祀，遂有三祖同配之礼。开元十一年，明皇亲享圜丘，礼官建议，遂罢三祖同配之事。除此之外，未有一代三帝同配昊天之礼。国家至道三年，诏书亲郊圜丘，以太祖、太宗并配。陛下即位，景佑二年，诏礼官详按典礼，以辨崇配之序。诏书节文：『自今以往，太祖定配，二宗迭侑。』去年八月八日，诏书：『今次南郊，三圣并侑，后次却依旧礼。』未踰旬日，复有『今后每遇南郊，三圣并侑』之诏。窃寻诏旨，先后不同，此诚陛下至孝烝烝，虞舜之用心也。然有违典礼，未合天衷，致旱之由，恐在于此。臣愚欲望圣慈，今后南郊，乞且依去年八月八日诏书及景佑二年礼官所定太祖定配之典，追寝去年八月二十四日『今后每次南郊，三圣并侑』之诏书，告谢天地，以顺火性，必蒙福祉之降，足消灾旱之异。臣若心知不可，口不敢言，即是长负陛下奖育之恩，没有余责。」不报。胡宿奏章，不得其时。按胡宗愈作宿行状云：宿因旱灾奏章，未几，祥源观火，乃下宿章。礼官以郊事重，未敢议。宿复上章，始从之。然实录都不见此。其后嘉佑六年正月，罢三圣并侑，鴜用杨畋议也。今姑附宿章【一一】于祥源观火之后，仍云不报，更俟考详。
　　甲辰，契丹国母遣崇仪节度使、左骁卫上将军耶律秦，卫尉卿赵翊；契丹遣昭德节度使萧琏、殿中监赵徽来贺干元节。
　　戊午，殿中侍御史里行□中复对于延和殿，上谓曰：「比上封者多言阴阳不和，鴜由大乐未定。且乐之不合于古久矣。朕以水旱之灾，系时政得失，非乐所召也。」
　　己未，秦凤经略司言：「昨古渭州沙克精谷蕃部相攻，而吐蕃瞎□尝领觽以援官军。今遣人贡马，颇有向化之心，欲月增大彩五匹，角茶五斤；妻李萨勒与封邑号；旧军主李觉萨与转都军主，月增大彩三匹，角茶三斤；兄蕃僧遵锥格与赐紫，月给小彩一匹，散茶三斤。」从之。
　　庚申，徙知潭州，刑部员外郎、天章阁待制任颛知舒州。狄青之南征也，颛得宣抚司移文，称宣毅卒有功，补为本军校【一二】。卒至，颛察其色动，曰：「必有异志。」即付所司，案具服。又搜其家，得细书文字，尽记潭之军伍、兵仗、城郭、道路，乃智高所用为内应者也。颛令枭首以徇。遂修完城垒，大为守备。敕书箧美，赐白金五百两。于是，以疾乞舒州，未行，除龙图阁直学士、知渭州。此事或不必书。
　　河北缘边安抚司言：「比降德音，军士遁入化外者，限百日首身放罪。今契丹诱过河北军士前后数千人，乞与展一年。」从之。
　　置北京作坊军匠两指挥。
　　殿中侍御史吕景初言：「圣人在上，不能无灾，而有救灾之术。今百姓困穷，国用虚竭，利源已尽，惟有减用度尔。用度之广，无如养兵。比年招置太多，未加拣汰【一三】。若兵皆勇健，能捍寇敌，竭民膏血以啖之，犹为不可，况羸疾老怯者，又常过半，徒费粟帛，战则先奔，至于勇者，亦相率而败【一四】。当祖宗时，四方割据，中国纔百余州，民力未完，耕植未广，然用度充足者，兵少故也，而所征者皆克。自数十年来，用数倍之兵，所向必败。以此知兵在精，不在觽也。议者累以为言，陛下不即更者，由大臣偷安避怨，论事之臣，又复缄默，则此弊何时而息。望诏中书、枢密院，议罢招补而汰□滥。」
</div>
    <div class="pagination">
<a href="续资治通鉴长编_page260.html">上一页</a><span>...</span><a href="续资治通鉴长编_page256.html">256</a><a href="续资治通鉴长编_page257.html">257</a><a href="续资治通鉴长编_page258.html">258</a><a href="续资治通鉴长编_page259.html">259</a><a href="续资治通鉴长编_page260.html">260</a><span class="current-page">261</span><a href="续资治通鉴长编_page262.html">262</a><a href="续资治通鉴长编_page263.html">263</a><a href="续资治通鉴长编_page264.html">264</a><a href="续资治通鉴长编_page265.html">265</a><a href="续资治通鉴长编_page266.html">266</a><span>...</span><a href="续资治通鉴长编_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
