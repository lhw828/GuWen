<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 165 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 165 页/共 607 页</h1>
    <div class="content">　　赐枢密使张耆常乐坊第一区。
　　辛酉，监察御史王嘉言言：「信州民程尚献石绿末青二万五千两，助修在京护国禅院，遂得免徭役。窃恐四方之民，竞缘贡献而致侥幸，渐不可止。」诏程尚但免役二年。
　　开封府言：「有民冯怀信，尝放火，其妻力劝止之。他日，又令盗摘邻家果，不从，而胁以刃，妻惧，告夫。准律，告夫死罪当流，而怀信乃同日全免。」上曰：「此岂人情耶？」乃诏怀信杖脊刺配广南牢城，其妻特释之。
　　壬戌，知制诰徐奭等言，详定三司欠负凡放二百三十六万。
　　是月，雄、霸州大水。
　　命驾部员外郎阎贻庆等浚广济河。此据会要七月事。
　　八月癸亥朔，赐河北修河防城役卒缗钱。
　　甲子，省澧州同判一员。
　　乙丑，诏河北水灾州军免今年秋税。初，上谓辅臣曰：「比令内侍往缘边视水灾，如闻有龙堰于海口，故水壅而不泄，可遣官致祭。」王曾曰：「边郡数大水，盖洪范所谓不润下之证。海口恐非龙可堰也，宜宽民赋，以答天灾。」故有是诏。
　　丙寅，户部副使、度支员外郎王鬷为河北缘边水灾州军安抚使，六宅使、康州刺史刘承颜副之。积水害民田处，令日具增减以闻。民转徙他州者，免所过税。诸系囚，与长吏从轻遣决。官吏贪暴者，劾之。
　　己巳，祠部员外郎、直集贤院丁度为京西转运使。
　　司天言永昌陵有白气，请改筑，以厌不祥。诏度按视。度奏神道贵静，陵庙事大，不可用术者言轻议增损，乃止。永昌陵白气，恐自有时日，则此条不必载。
　　屯田员外郎陈贯知泾州，督察盗贼，禁戢不肖子弟，簿书筦库，赋租出入，皆自检核。尝谓僚属曰：「视县官物如己物，容有奸乎？」州人惮其严。于是，徙为利州路转运使。会岁饥，自以职田粟赈饥者，又率富民令计口占粟，悉发其余，所活几万余人。诏书褒谕。
　　上复命殿中丞陈执中为右正言。壬申，以执中知汉阳军，复官才五日也。天禧中，曹利用貋卢士伦除福建转运使，惮远不即行，利用为请，乃改京东。执中时在言职，尝劾奏之。及是，利用方用事，言执中资浅，宜试治民，乃命出守。
　　甲戌，淮南江浙荆湖制置发运使、文思使、昭州刺史张纶知秦州。纶天禧末为发运副使，时盐课积亏者十年，纶乃奏除通、泰、楚三州盐户宿负，官助其器用，盐入优与之直，由是岁增课数十万。复置盐场于杭、秀、海三州，岁入课又三百五十万。居三岁，增上供米八十万。在江、淮踰六年，为民兴利除害甚觽。性喜施与，漕卒多冻馁道死者，纶见之，叹曰：「此有司之过，非所以体上仁也。」推俸钱市絮襦千数，衣其不能自存者【一六】。
　　乙亥，澶州言河决王楚埽，凡三十步。李侩十朝纲要：发夫卒塞之。
　　丁丑，三佛齐国王室离迭华遣使蒲押汣罗歇及亚加卢等来贡方物。旧制，蕃国使入贡，赐以间金涂银带，时特以浑金带赐之。
　　戊寅，翰林学士承旨、兼龙图阁学士刘筠以龙图阁学士知庐州。筠三入翰林，意望两府，及为承旨，颇不怿，尝移疾不出。或戏筠曰：「服清凉散必愈。」盖两府乃得用青凉伞也。
　　筠前尝知庐州，爱其土，遂筑室城中，驾阁藏前后所赐书，上为飞白书，曰「真宗圣文秘奉之阁」。及再至，即营冢墓，作棺，自为铭刻之。后三岁，竟卒于书阁。
　　筠初为杨亿所识拔，后遂与亿齐名，时号「杨、刘」。性不苟合，临事明达，而其治尚简严。然晚为阳翟同姓富人奏求恩泽【一七】，清议颇少之。
　　枢密直学士、给事中寇瑊为契丹生辰使，内殿崇班、合门祗候康德舆副之；殿中侍御史、判三司开拆司朱谏为正旦使，供奉官、合门祗候曹荣副之；开封府判官、殿中侍御史张逸为契丹妻正旦使，内侍禁、合门祗候刘永刘钊副之。荣仍改名英。英改名，当是避契丹讳，更考之。
　　甲申，诏钱惟演以下至御史知杂五十五人举殿直以上材武、方略、晓边事者各一员，其未历亲民及两府亲戚、走马承受、合门祗候者，毋得举。
　　晏殊之出也，上意初不谓然，欲复用之。会李及卒，乙酉，召殊于南京，命为御史中丞，仍令班翰林学士上。
　　唐中书令张九龄九代孙锡，以九龄告身及明皇批答来献。上谓辅臣曰：「九龄，唐名相也，宜旌其后。」即授试国子四门助教。王曾曰：「安禄山反状未萌，九龄独先见，请诛之，明皇不听。及禄山反，乃自蜀遣使致祭于曲江，虽悔无及也。今录其后，足以劝忠矣。」
　　丁亥，诏审官院选官知真、楚、泗三州。
　　赐南京修沟河役卒缗钱。
　　枢密院言诸军将校中，颇有因循不能禁戢军士者，欲召殿前马步军副指挥使杨崇勋、夏守赟等，密令体量，具名以闻，别取进止。时将转员故也。
　　九月壬辰朔，省广、桂二州幕职官各一员。
　　丙申，河北转运使王沿言：「干宁信安军、霸州公人逃去者【一八】，随辄差人。水灾之后，重困于民，请俟岁丰如旧。」从之。
　　己亥，诏：「近制，京朝官三任知县入同判，又三任入知州。自今任内尝有五人同罪奏举者，减一任。」
　　辛丑，西太一宫成。
　　壬寅，免雄、霸等州被水家蒲、鱼税钱。
　　诏审官院选官知兴元府及利州。
　　癸卯，幸西太一宫。
　　甲辰，诏河北灾伤民尝以桑土倚质与富人者悉归之，候岁丰偿所贷钱。
　　乙巳，诏河北城壁为水摧圮、天下州军器械久不缮完者，其遣使臣十七人往诸州提点修葺之，河北即委转运使巡所部举行。
　　丙午，太常少卿、直昭文馆陈从易为左司郎中，兵部郎中、集贤院修撰杨大雅，并知制诰。
　　自景德后，文字以雕靡相尚，一时学者乡之，而从易独自守不变，与大雅特相厚，皆好古笃行，无所阿附。天禧初，大雅提点淮南刑狱，循江按部，过金陵界上，遇风舟覆，得榜卒拯之，及岸，冠服尽丧。时丁谓镇金陵，遣人遗衣一袭，大雅辞不受，谓以为歉。王钦若为宰相，亦不悦之。朝廷欲矫文章之弊，故并进从易及大雅，以风天下。大雅初名侃，以犯真宗藩邸旧讳，诏更之。按实录，从易、大雅盖与度支判官、右司谏、直史馆、同修起居注张观三人者，并为知制诰。今但从正史载二人事迹，削观不着。
　　戊申，御崇政殿阅诸军转员，凡三日。
　　庚戌，诏御书院待诏出职者，自今不得为文资。
　　癸丑，以才人张氏为美人。时张氏已被疾，后五日卒。
　　益州钤辖刘承颜言：「商旅入川，无公凭者，多由葭萌私路往。请如剑门置关，仍令逐处给公凭，至者察验之。」诏从其请。
　　诏天下酒场利薄岁课不及百缗者，自今勿复增课，从御史中丞晏殊之请也。
　　冬十月壬戌朔，析荆湖北路安州隶京西路【一九】。先是，京西转运使言，本路供亿费多而赋入少，故有是请，从之。
　　戊辰，进封乳母南康郡夫人林氏为蒋国夫人。
　　壬申，都大巡检汴河堤岸康德舆言：「行视阳武桥万胜镇，宜存斗门。其梁固斗门三，宜废去。祥符界北岸请为别窦，分减溢流。」悉从其请。勾当汴口王中庸请增置孙村石限，亦从之。此据本志，但云勾当汴口康德舆，明年乃得为都巡检，与实录异。今官名从实录。
　　癸酉，诏开封府以太宗、真宗尹京日所判符牒上禁中。
　　河北转运使言，天下场务岁课三千缗以上者，请差使臣监临。上谓辅臣曰：「岁入不多而增官，得无扰乎？」甲戌，诏岁课倍其数乃增使臣。
　　丁丑，诏武臣毋得补富民为教练使，衙内、知客、子城使，其随行人听补。会要于五年十月载臣僚申请差详，今但从实录。
　　癸未，贬知郓州、考功郎中杜尧臣为济州团练使【二○】。尧臣性残酷，其下被棰朴死者甚觽，市物郡内亏价，假富民车、牛辇瓦木以营私第，故贬之。
　　甲申，除福州民逋官庄钱【二一】。初，王氏据福州时，有田千余顷，谓之官庄。自太平兴国中，授券与民耕，岁输赋而已。天圣二年，发运使方仲荀言：「此公田也，鬻之可得厚利。」遣屯田员外郎辛惟庆领其事，凡售钱三十五万余缗，诏减缗钱三之一，期三年毕偿。监察御史朱谏以为伤民，不可，诏复为贫弱者宽期。既而期尽，未偿者十二万八千余缗，知州事章频具以闻。上曰：「远方民贫，而官司督责甚苦，其悉除之。」频传数不同，又载事不详首尾，实录亦然。今取本志及会要增修之。
　　乙酉，罢河北缘界河买扑酒税名额。
　　十一月壬辰，免雄州归信、容城县两地供输人户为衙前军将。
　　庚子，诏陕西部署司缘边蕃部使臣、首领等因罪罚羊，并令躬自送纳，毋得却于族下科敛入官，犯者重断之。
　　壬寅，三司言巡捉私矾，其赏罚请如私茶盐法，从之。
　　诏：「如闻京草场受纳民输，多有邀滞。宜令三司、开封府遣判官、推官各一员，自诣场检视，但堪秣马，速受之。」
　　癸卯，翰林学士宋绶等上所撰天圣卤簿记十卷。初，郊祀，绶摄太仆卿，陪玉辂。帝问仪物典故，占对辨给，因使绶等集官撰记。帝叹其详备，诏等第赐物。
　　益州献异花，似桃，四出而千百苞骈联成□。蜀耆旧言此花不开六十余年矣，上颇异之，后因目为「太平瑞圣花」。
　　甲辰，诏审官院，荫补京朝官监当及八年而无私罪者，不以课利增亏与亲民。
　　乙巳，废福州连江、罗源、宁德、长溪四县官煎盐场，以盐田赋贫民。
　　癸丑，太常博士、集贤校理聂冠卿言：「天下奏状，虽杖笞并申覆，而徒流非系狱者，乃不以闻。非所以矜恤刑罚之意。请自今罢覆杖笞罪，自徒以上虽不系狱亦附奏。」从之【二二】。
　　丁巳，奉安太一神像于西太一宫，宰相张士逊为奉安使。
　　是月，京西言谷斗十钱。
　　以故太尉王旦孙、三班奉职恪为无料钱京官【二三】，从旦子雍所陈也。
　　十二月癸亥，幸西太一宫。
　　甲子，以大理评事范仲淹为秘阁校理。初，仲淹遭母丧，上书执政，请择郡守、举县令、斥游惰、去□僭、遴选举、敦教育、养将材、实边备、保直臣、斥佞人，使朝廷无过，生灵无怨，以杜奸雄，凡万余言。王曾见而伟之，亦知仲淹乃晏殊客也。于是，殊荐人充馆职，曾谓殊曰：「公实知仲淹，舍而荐此人乎？已为公置不行，宜更荐仲淹也。」殊从之。
　　丙申，废西京洛阳马监。
　　丁卯，赐故杭州处士林逋谥曰和靖先生，仍赐其家米五十石，帛五十疋。逋临终赋诗，有「茂陵他日求遗□，犹喜曾无封禅书」【二四】之句。既卒，州以闻，上嗟惜之，故有是赐。
　　初，逋尝客临江，李谘方举进士，未有知者，逋谓人曰：「此公辅器也。」及逋卒，谘适为州守，为素服，与其门人临七日，葬之，刻遗句纳圹中。
　　己巳，诏审刑院，自今举常参官曾历在京刑法司者为详议官；大理详断官、刑部详覆官、法直官，举幕职、州县官看法令者为之。
　　壬申，右谏议大夫、权判吏部流内铨胡则坐失保任，降为太常少卿、知池州。
　　戊寅，御史中丞晏殊言：「诸州都监、都巡检、合门祗候及内殿崇班以上尝为公人、仆隶者，自今毋得与旧所事官接坐。若职事相关，即移徙他州。其三班使臣以下监临物务者，并听公参。」从之。
　　辛巳，上封者请税缗钱以助经费，上曰：「货泉之利，欲流天下而通有无，何可算也。」不许。
　　癸未，除应天府书院地基税钱。
　　乙酉，契丹遣保安军节度使耶律遂英、卫尉少卿王承锡来贺太后正旦。
　　丙戌，遣彰圣军节度使萧素、右千牛卫大将军马保永来贺正旦。
　　丁亥，诏自今京朝官选举人家状内，合具本贯外，其寄贯别州者，仰更朱书某州军。
　　戊子，诏汴口清河卒月给钱三百。
　　是月，诏：「所差诸路走马使臣，多不得人。宜令三班院自今选曾有臣僚同罪奏举【二五】，及曾经兵马监押【二六】或巡检、寨主、知县不曾犯赃私罪者充。」
　　广济河导菏水【二七】，自开封历陈留、曹、济、郓，其广五丈，亦名五丈河。是岁，驾部员外郎阎贻庆言：「河出济州之合蔡镇，通梁山泊。近者大河决荡，溺民田，坏河道，由合蔡而下，漫散不通舟。请治夹黄河，引水注之。」因敕贻庆与勾当沟河李守忠同京东转运使度工费，立桥梁，置坝堰，踰年而毕，迁贻庆官。凡所更县，委令佐专察护，浅则浚治，岸薄而圮则增筑之，植榆柳为固，而辇运使总按其不如法及干绩而可纪者。浚广济河，据会要在天圣六年十月，而本志不书月，合依会要附七月末。熙宁七年十月三日，复浚广济河。
　　注　　释
　　【一】盖以彰善瘅恶「盖」原作「益」，据宋本、宋撮要本、阁本及宋会要礼五八之二、宋史卷一二四礼志改。
　　【二】臣谓春秋之时「臣」字原脱，据宋本、宋撮要本、宋会要礼五八之三及上引宋史补。
　　【三】故至将葬始请谥于君「至」原作「致」，据同上书改。
　　【四】小史掌卿大夫之家赐谥读诔「读」原作「褒」，据阁本及周礼春官小史改。
　　【五】及是礼院乞如所请施行故也「及是礼院」四字原脱，据宋本、宋撮要本补。
　　【六】亦当优于此人矣「人」原作「子」，据宋本、宋撮要本、阁本及编年录卷四改。
　　【七】磁相州取铁及石灰「石灰」原作「石炭」，据宋本、宋撮要本及宋会要方域一三之二一改。
　　【八】成都岁市布织缣数千万以给秦陇军用「数千万」，宋本、宋撮要本、阁本均作「数十万」。
　　【九】其母子遂如初「母子」原作「子母」，据欧阳文忠公文集卷二六资政殿学士尚书户部侍郎简肃薛公墓志铭及宋史卷二八六薛奎传乙正。
　　【一○】有弟德明「有」，各本同；今本涑水记闻卷九作「其」。
　　【一一】李公高年「高年」原作「年高」，据宋本、宋撮要本、阁本及同上书乙正。
　　【一二】一无加各本同；前引涑水记闻作「亦无所加」。
　　【一三】开封府推官监察御史王沿为河北转运副使「推官」二字原脱，据宋本、宋撮要本及宋史卷三○○本传补。
　　【一四】律以绢直代之按上引宋史本传作：「以绢估罪者，敕以缗直代之。」原刊「绢」下应脱「估罪者敕以缗」六字。
　　【一五】齐始上之「始」字原脱，据宋本、宋撮要本及编年纲目卷九、宋史全文卷七上补。
　　【一六】衣其不能自存者「能」字原脱，据宋本、宋撮要本及宋史卷四二六张纶传补。
　　【一七】然晚为阳翟同姓富人奏求恩泽「阳翟」原作「杨翟」，据阁本及宋史卷三○五刘筠传改。
　　【一八】干宁信安军霸州公人逃去者「干宁」原作「干兴」，「公人」原作「公文」，据阁本改。按干宁军，见寰宇记卷六八、九域志卷二、宋会要方域五之二八、宋史卷八六地理志。
　　【一九】析荆湖北路安州隶京西路「隶」字原羼入「安州」上。按九域志卷六、舆地纪胜卷七七、宋史卷八八地理志均谓安州于天圣元年隶京西路，今据乙正。
</div>
    <div class="pagination">
<a href="续资治通鉴长编_page164.html">上一页</a><span>...</span><a href="续资治通鉴长编_page160.html">160</a><a href="续资治通鉴长编_page161.html">161</a><a href="续资治通鉴长编_page162.html">162</a><a href="续资治通鉴长编_page163.html">163</a><a href="续资治通鉴长编_page164.html">164</a><span class="current-page">165</span><a href="续资治通鉴长编_page166.html">166</a><a href="续资治通鉴长编_page167.html">167</a><a href="续资治通鉴长编_page168.html">168</a><a href="续资治通鉴长编_page169.html">169</a><a href="续资治通鉴长编_page170.html">170</a><span>...</span><a href="续资治通鉴长编_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
