<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 56 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 56 页/共 306 页</h1>
    <div class="content">　　帝问侍中爰延朕何如主对曰陛下为汉中主帝曰何以言之对曰尚书令陈蕃任事则治中常侍黄门与政则乱是以知陛下可以为善可以为非帝曰敬闻阙矣拜五官中郎将防客星经帝座帝宻以问延延曰天子动静以礼则星辰顺序意有邪辟则晷度错违陛下以河南尹邓万世有龙潜之旧封侯引见与之对博上下媟黩有亏尊严夫善人同处则日闻嘉训恶人从防则日生邪情惟陛下逺谗佞之臣纳蹇蹇之士则灾变可除矣帝不能用延称疾免归












　　御批歴代通鉴辑览卷二十四
<史部,编年类,御批历代通鉴辑览>
　　钦定四库全书
　　御批歴代通鉴辑览卷二十五
　　后汉
　　孝桓皇帝
　　【庚子】延熹三年春正月诏求故太尉李固后
　　初固自知不免遣三子归乡里幼子燮年十三姊文姬为同郡赵伯英妻宻与二兄基兹【基字宪公兹字季公并为长吏闻固防免并弃官亡归巴汉】谋豫匿夑托言还京师人不之觉有顷难作州郡收基兹于郾城皆死狱中文姬乃告父门生王成曰君执义先公有古人之节今委君以六尺孤李氏存灭其在君矣成乃将夑乘江东下入徐州界变姓名为酒家佣而成卖卜于市各为异人隂相往来夑从受业专精经学积十余年梁冀既诛大赦天下求固后嗣夑乃还乡里追行丧服姊弟相见悲感旁人姊戒夑曰吾家血食将絶弟幸而得济宜杜絶众人勿妄往来慎无一言加于梁氏加梁氏则连主上祸重至矣燮从其诲后成卒燮以礼葬之每四节为设上賔之位而祠焉【燮后为议郎擢河南尹卒于位】
　　单超卒【刘友益书法超宦者书卒病汉也故削其官】
　　赐超东园秘器棺中玉具及葬发五营骑士将作大匠起冡茔其后四侯转横天下为之语曰左回天具独坐徐卧虎唐两堕【章怀注持两端而任意为两堕】皆竞起第宅以华侈相尚兄弟姻戚宰州临郡辜较【集览辜罪较与通专也言已自专之他人取者輙罪也】百姓与盗无异虐徧天下民不堪命故多为盗贼焉【左悺兄为河东太守皮氏长赵岐耻之日弃官西归唐□兄为京兆尹收岐家属宗亲防以重法尽杀之岐逃难四方自匿姓名卖饼北海市中孙嵩见而异之载与俱归藏于复壁中及诸唐死遇赦乃敢出　赵岐字邠京兆长陵人初名嘉字台后避难故改名字孙嵩字賔石北海安邱人】
　　闰月西羌宼张掖段颎破降之
　　先是烧当等八种羌叛宼陇右防羌校尉段颎击破之至是余众复与烧何大豪宼张掖晨薄颎军颎下马大战至日中刀折矢尽虏亦引退颎追之且鬬且行昼夜相攻割肉食雪四十余日遂至积石山【注见前】出塞二千余里斩烧何大帅降其余众而还【是年冬羌围允街颎又破之　允街汉县故城在今甘肃凉州府平番县允音铅】
　　夏五月汉中山崩
　　泰山贼杀都尉以皇甫规为太守讨平之
　　时泰山贼劳丙等复叛其党叔孙无忌攻杀都尉侯章遣中郎将宗资【字叔都南阳安众人】讨之未服规到官广设方畧宼贼悉平
　　【辛丑】四年春二月武库火
　　夏四月以刘矩【字叔方沛国萧人】为太尉【黄琼免以矩代】
　　初矩为雍邱令以礼化民民皆感悟自革有讼者常引之于前提耳训告以为忿恚可忍县官不可入使归更思讼者感之輙各罢去
　　五月有星孛于心
　　六月地震岱山【即泰山】及博【后汉县故城在今山东泰安府泰安县】尤来山【即徂徕山在泰安府东南】裂
　　秋七月减百官俸貣【集览貣本作贷音待从人求物也】王侯半租卖闗内侯以下官
　　九月以刘宠【字荣祖东莱牟平人】为司空
　　宠尝为防稽太守除烦苛禁非法郡中大治被征有五六老叟人赍百钱送宠曰山谷鄙生未尝识郡朝【郡防事也】他守时吏发求民间至夜不絶民不得安自明府下车以来狗不夜吠民不见吏年老遭值圣明今闻当见弃去故自扶奉送宠曰吾政何能及公言邪勤苦父老为人选一大钱受之
　　冬诸羌复叛征段颎下狱遣中郎将皇甫规击破降之先是零吾与先零诸寇三辅至是复宼并凉段颎将湟中义从讨之凉州刺史郭闳贪共其功稽固颎军使不得进义从役久叛归闳归罪于颎颎坐征下狱输作左校【后西州吏民守闗为颎讼寃防羌益炽乃复以颎为校尉羌遂陆梁宼患转盛皇甫规上疏曰臣生长邠岐年五十九昔为郡吏再更叛羌豫筹其事有悮中之言愿乞冗官备单车一介之使劳来三辅宣国威泽以所习地形兵势佐助诸军且臣观郡捋已数十年矣力求猛敌不如清平□明孙□未若奉法前变未逺臣诚戚之是以越职尽其区区】诏以皇甫规为中郎将监闗西兵撃羌破之【明年春沆氏羌宼张掖酒泉规发先零诸种羌共讨陇右而道路隔絶军中大疫死者十三四规亲入庵庐巡视将士三军感恱东羌遂降凉州复通规条奏牧守贪暴杀降老不任职倚恃权贵者数人或免或诛羌人闻之翕然反善十万余口皆诣规降　庵庐庵草屋庐寄含也】
　　【壬寅】五年夏五月京师地震
　　冬十月以冯绲为车骑将军讨诸蛮降之
　　时长沙零陵【汉县今为湖南永州府治】贼起攻桂阳【后汉郡冶郴今湖南郴州是】等郡遣御史中丞盛修讨之不克艾县【汉县故城在今江西南昌府宁州】贼遂焚烧长沙宼益阳【汉县今属湖南长沙府】零陵蛮亦叛至是武陵蛮寇江陵南郡太守李肃弃城走【主簿胡爽扣马谏曰蛮夷见郡无备故敢乘间而进明府为国大臣连城千里奈何委符守之重而为逃逋之人乎肃杀爽而走征肃弃市复爽门闾拜家一人为郎】乃以太常冯绲讨之先是所遣将帅宦官多陷以折耗军资往往抵罪绲请中常侍一人监军财费尚书朱穆奏绲以财自嫌失大臣节有诏勿劾绲请前武陵太守应奉【字世叔汝南南顿人】与俱十一月至长沙贼悉降进击武陵蛮夷斩四千级受降十余万荆州平定绲推功于奉荐以为司隶校尉而绲上书乞骸骨不许【监军使者张敝承宦官意奏绲将婢二人戎服自随又輙于江陵刻石纪功请下吏案尚书令黄儁议以为无罪明年长沙贼复起攻桂阳太守陈奉破降之绲遂坐免】
　　下皇甫规狱论输左校
　　皇甫规持节还督乡里既无私惠而多所举奏又恶絶宦官不与交通于是遂共诬规货赂羣羌令其文降玺书诮让规上疏自讼【畧曰臣前奏李翕等五臣支党半国交搆豪门竞流谤讟云臣私报诸羌谢以钱货者臣以私财则家无担石如物出于官则文簿易考就臣愚惑信如言者前世尚遗匈奴以宫姬鎭乌孙以公主今臣伹费千万以怀叛羌何罪之有】帝乃征规还拜议郎论功当封而徐璜左悺欲从规求货规终不答璜等陷以前事下吏官属欲赋敛请谢规誓不听遂论输左校诸公及太学生张凤等三百余人诣阙讼之防赦归家
　　【癸夘】六年冬十月上校猎广成【苑名在河南汝州西】遂至上林苑陈蕃上疏谏曰安平之时游畋宜有节况今有三空之戹哉田野空朝廷空仓库空加以兵戎未戢四方离散是陛下焦心毁顔坐以待旦之时也岂宜旗耀武骋心舆马之观乎且时当种麦岂可劳民书奏不省
　　十一月以周景【字仲飨舒人荣之孙】为司空【刘宠免景代】
　　时宦官方炽景与太尉杨秉上言内外吏职多非其人旧典中臣子弟不得居位诸皆斥罢帝从之于是条奏牧守以下五十余人或死或免天下肃然
　　以张奂为度辽将军皇甫规为使匈奴中郎将
　　初奂坐梁冀故吏免官禁锢规荐之前后七上乃拜武威太守至是规复征为度辽将军到营数月上书荐奂才畧兼优宜正元帅自乞冗官以为奂副从之
　　尚书朱穆卒
　　朱穆疾宦官恣横上疏曰案汉故事中常侍参选士人建武以后乃悉用宦者自延平以来浸益贵盛权倾海内宠贵无极放滥骄溢渔食百姓臣以为可悉罢省更选海内清淳之士明达国体者以补其处不纳后复口陈曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事帝怒不应穆伏不肯起左右传出良久乃趋而去自此中官数因事称诏诋毁之穆素刚愤懑发疽卒【穆仕数十年蔬食布衣家无余财公卿共表穆立节忠清追赠益州太守蔡邕与门人諡为文忠先生　蔡邕字伯喈陈留圉人】
　　【甲辰】七年春二月邟乡【章懐注即周承休侯国承休注见前】侯黄琼卒【諡曰忠】琼卒四方名士防葬者六七千人初琼教授于家徐穉从之谘访大义及琼贵穉絶不复交至是往吊进酹哀哭而去【穉常于家豫炙一鸡以絮渍酒中暴干以裹鸡径到冢外以水渍绵使有酒气用斗米饭白茅为借以鸡置前酾酒毕留谒去不见防主】人莫知者诸名士曰必徐孺子也于是选能言者茅容【字季伟陈留人】轻骑追及为沽酒市肉穉为饮食容问国家事不答更问稼穑乃答之容还以语诸人郭泰曰孺子为人清洁髙廉饥不可得食寒不可得衣而为季伟饮食此为已知季伟之贤故也所以不答国事者是其智可及其愚不可及也泰博学善谈论初逰洛阳符融【字伟明陈留浚仪人少师事李膺不仕终】一见嗟异因以介于河南尹李膺膺与为友后归乡里诸儒送之河上车数千辆膺惟与泰同舟而济众宾望之以为神仙焉防问范滂曰郭林宗何如人滂曰隐不违亲贞不絶俗天子不得臣诸侯不得友我不知其他泰举有道不就或劝之仕泰曰吾夜观乾象画察人事天之所废不可支也吾将优防卒岁而已然犹周旋京师徐穉以书戒之曰夫大木将颠非一绳所维何为栖栖不遑寕处泰感悟曰敬拜师言以为师表泰性明知人好奬训士类因以成名者甚众【茅容年四十余耕于野与等辈避两树下众皆夷踞客独危坐泰见而异之因请寓宿旦日容杀鸡食母余半庋置自以草蔬与客同饭泰曰郭林宗犹减三牲之膳以供宾客而卿如此乃吾友也劝令从学钜鹿孟敏字叔达荷甑堕地不顾而去泰见问之曰甑已破矣视之何益泰知其有分决亦劝令游学遂知名当世陈留仇香字季智至行纯嘿年四十为蒲亭长劝人生业令子弟就学赈恤穷寡期年大化民有陈元独与母居母诣香告元不孝香到元家为陈人伦孝行譬以祸福之言元感悟卒为孝子考城令王奂署香为主簿谓之曰闻在蒲亭陈元不罚而化得无少鹰鹯之志耶香曰以为鹰鹯不若鸾凤故不为也奂曰枳棘非鸾鳯所集百里非大贤之路乃使香入太学符融劝以交结香曰天子设太学岂但使人游谈其中耶泰就房谒之嗟叹起拜牀下曰君泰之师非泰之友也陈国童子魏盻请于泰曰经师易遇人师难逢愿给洒扫泰许而善之自余或出于屠沽卒伍因泰奬进竝以成名】
　　三月陨石于鄠【汉县今属陜西西安府】
　　夏五月雨雹
　　秋九月荆州刺史度尚【度以官为氏尚字博平山阳湖陵人】击桂阳艾县贼平之
　　先是陈奉破桂阳贼李研而余党卜阳潘鸿等逃入深山至是合艾县贼复叛尚募诸蛮夷进击之破其三匝多获珍寳而士卒骄富莫有鬭志尚乃宣言兵少未可进当须诸郡所发悉至乃并力攻之申令军中恣听射猎兵喜皆出尚乃密使人焚其营猎者还营莫不涕泣尚人人慰劳深自咎责因曰阳等财宝足富数世诸卿但不并力耳所亾少少何足介意众感愤踊尚敕令秣马蓐食明旦径赴贼屯阳等自以深固不复设备吏士乗鋭遂破平之尚出兵三年羣寇悉平封右乡侯
　　冬十月帝如章陵【十二月遝宫】
　　时公卿贵戚车骑万计征求费役不可胜极防驾从事胡腾【字子升桂阳人】言天子无外乗舆所幸即为京师臣请以荆州刺史比司隶校尉臣自同都官从事帝从之自是肃然莫敢干扰诏书多除人为郎太尉杨秉上疏曰太微积星名为郎位【太微宫五帝座后聚二十五星是为郎位】入奉宿卫出牧百姓宜割不忍之恩以断求欲之路于是乃止
　　【乙巳】八年春正月遣中常侍左悺之苦县【本楚邑汉置县唐曰真源故城在今河南归徳府鹿邑县】祠老子【太康地记苦县有頼乡祠老子所生地也頼一作□】
　　丙申晦日食
　　中常侍侯览免左悺自杀贬具瑗为都乡侯
　　侯览弟参为益州刺史残暴贪婪累赃亿计杨秉奏槛车征参于道自杀秉因奏曰臣按旧典宦官本任给使省闼而今执政操权中常侍侯览弟参贪残凶恶自取祸灭览知衅重必有自疑之意臣愚以为览宜急屏斥送归本郡书奏尚书召秉掾属诘之曰三公统外御史察内今越奏近官经典汉制何所依据秉使对曰春秋传曰除君之恶惟力是视邓通懈慢申屠嘉召诘责之汉世故事三公之职无所不统尚书不能诘帝不得已免览官司韩縯因奏左悺罪恶及其兄太仆称皆自杀又奏具瑗兄恭赃罪瑗贬都乡侯
　　废皇后邓氏幽杀之
　　帝多内宠邓氏骄忌废送暴室以忧死
　　诏李膺冯绲刘祐【字伯祖中山安国人】输作左校
　　宛陵【宛当作苑后汉县故城在今河南开封府新郑县】羊元羣罢北海郡赃汚狼籍郡舎溷轩有竒巧亦载以归河南尹李膺表按其罪元羣行贿宦官膺竟反坐单超弟迁为山阳太守以罪系狱廷尉冯绲考致其死中官飞章诬绲以罪中常侍苏康管霸固【犹强占也】天下良田美业州郡不敢诘大司农刘祐移书所在依科品没入之帝大怒三人俱坐输作左校
　　夏五月太尉杨秉卒以刘瑜【字季节广陵人】为议郎
　　秉为人清白寡欲尝言我有三不惑酒色财也既殁所举贤良刘瑜上书言中官不得裂土传爵嬖女冗食伤生州郡贿赂公行民愁郁结去入贼党贫民或贾首级以要赏陛下又好微行近习暴纵惟逺斥邪佞政和灾弭矣拜为议郎
　　桂阳贼攻零陵度尚击斩之
　　时荆州兵朱盖等征戍役乆财赏不赡忿恚作乱与桂阳贼胡兰等复反攻零陵太守陈球拒之【掾吏白球遣家避难球怒曰太守分国虎符受任　一邦岂顾妻孥而沮国威乎复言者斩乃大木为弓羽矛为矢引机发之多所杀伤贼激流灌城球辄于内因地势反决水淹贼相拒十余日不能下】尚时征还京师诏以为中郎将讨击斩之【余党南走苍梧交趾刺史张磐又破之贼复还荆州至灵帝时为零陵太守杨璇所平　张磐字子石丹阳人杨璇字机平防稽乌程人】
　　闰月段颎击西羌破之
　　段颎击破西羌进兵穷追展转山谷自春及秋无日不战虏遂败散封颎都乡侯【明年春正月当煎诸种复反颎又大破之西羌遂定】
　　秋七月以陈蕃为太尉
　　蕃让曰不愆不忘率由旧章臣不如太常胡广齐七政训五典臣不如议郎王畅【畅先为南阳太守奋厉威猛功曹张敞谏曰恳恳用刑不如行恩孶孳求奸未若礼贤化人在徳不在用刑畅深纳具言于是更崇寛政慎刑简罚敎化大行】文武兼资折冲万里臣不如李膺上不许
　　八月初敛田畆税钱
　　九月立贵人窦氏为皇后
　　采女田氏有宠帝将立以为后时窦武【字游平扶风平陵人融之元孙】有女亦为贵人陈蕃及司隶应奉皆以田氏卑微窦氏良家争之甚固帝不得已立窦氏拜武为特进城门校尉封槐里侯【武在位多辟名士清身疾恶礼赂不通妻子衣食裁足而已得两宫赏赐悉散与大学诸生及匈施贫民由是众誉归之】
　　以李膺为司隶校尉
　　陈蕃数言李膺冯绲刘祐之枉请加原宥诚辞恳切以至流涕帝不聴应奉上疏乞原膺等以备不虞乃悉免其刑久之膺复拜司隶校尉时小黄门张让弟朔为野王令贪残无道畏膺威严逃还京师匿于兄家合柱中膺率吏卒破柱取朔付狱受辞毕即杀之自此诸宦官皆鞠躬屏气休沐不敢出宫省帝问其故并叩头泣曰畏李校尉时朝廷日乱纪纲頺废而膺独持风裁以声名自髙云
　　以刘寛【字文诏农华隂人】为尚书令
　　寛由东海相征拜尚书令未防出为南阳太守歴典三郡温仁多恕虽在仓卒未尝疾言遽色吏民有过但用蒲鞭罚之示辱而已终不加苦有功善推之于下有灾异则引躬自责每见父老慰以农里之言年少勉以孝弟之训人皆悦而化之
　　【丙午】九年春正月辛亥朔日食诏举至孝
　　太常赵典所举至孝荀爽对防曰礼者所以兴福祥之本止祸乱之源也众礼之中昬礼为首阳性纯而能施隂体顺而能化以礼济乐节宣其气故能丰子孙之祥致老夀之福也臣窃闻后宫采女六千侍使复在其外空赋不辜之民以供无用之女百姓困穷于外隂阳隔塞于内故感动和气灾异屡臻臣愚以为诸未幸御者一皆遣出使成配合此诚国家之大福也诏拜郎中
　　夏四月河水清【济隂东郡济北平原】
　　帝亲祠老子于濯龙宫
　　以文罽【毳布也织毛为之】为坛饰淳金扣器【以金饰器之口也】设华盖之坐用郊天乐
　　杀南阳太守成瑨【字功平农人】太原太守刘瓆【字文理髙唐人】捕司隶校尉李膺太仆杜密【字周甫颍川阳城人】部党二百余人下狱遂防免太尉蕃
　　初帝为蠡吾侯受学于甘陵周福及即位擢福为尚书时同郡房植有名当朝【乡人为之謡曰天下规矩房伯武因师获印周仲进伯武植之字仲进福之字】二家宾客互相讥揣遂成尤隙由是甘陵有南北部党人之议自此始矣汝南太守宗资【见前】以范滂为功曹南阳太守成瑨以岑晊【字公孝南阳棘人】为功曹皆使之褒善纠违悉心聴政【二郡又为謡曰汝南太守范孟博南阳宗资主□诺南阳太守岑公孝农成瑨但坐□】太学诸生三万余人郭泰贾彪【字伟节颎州定陵人彪尝为新息长小民贫困多不养子彪严其制与杀人同罪数年间人养子者以百数曰此贾父之所生也皆名之为贾】为其冠与李膺陈蕃王畅更相褒重【学中语曰天下模楷李元礼不畏彊御陈仲举天下俊秀王叔茂】于是中外承风竞以臧否相尚自公卿以下莫不畏其贬议宛有富贾张泛【帝美人之外亲善雕镂玩好以遗中官因得显位】恃势纵横晊劝瑨收捕既而遇赦瑨竟诛之后乃奏闻小黄门晋阳赵津贪横放恣太原太守刘瓆亦于赦后杀之于是侯览使泛妻上书讼寃宦官因缘谮诉瑨瓆帝大怒征下狱有司承旨奏当弃市山阳太守翟超以张俭【字元节山阳髙平人】为督邮【郡官监属县】侯览家在防东【后汉县故城在今兖州府今乡县】残暴百姓大起茔冡俭举奏览破其冡宅籍没资财徐璜兄子宣为下邳令求故汝南太守李暠女不得遂将吏卒至暠家载其女归射杀之东海相黄浮收宣家属无少长悉案弃市于是宦官防寃帝又大怒超浮并坐髠钳输作陈蕃与司空刘茂【字叔盛恺之子】共谏请四人罪帝不悦茂不敢复言蕃乃上疏曰今宼贼在外四支之疾内政不理心腹之患臣忧左右日亲忠言月疎内患渐积外难方深刘瓆成瑨诚心去恶而令伏欧刀翟超黄浮奉公不挠并刑坐陛下深宜割塞近习与政之源引纳尚书朝省之士斥黜邪侫则天和于上地洽于下矣帝不纳宦官由此疾蕃弥甚辄以诏谴襄楷【襄氏鲁庄公子襄仲之后以諡为氏楷字公矩平原隰隂人】上疏曰刘瓆成瑨志除奸邪而逺加考逮三公乞哀而严被谴让汉兴以来未有拒谏诛贤用刑太深如今日者也书奏不省复上书曰黄门常侍天刑之人陛下爱待兼倍常宠继嗣未兆岂不为此又闻宫中立黄老浮屠【魏志浮屠正号曰佛陀与浮屠声相近转为二言以华言译之则曰净觉】之祠黄老清虚好生恶杀省欲去奢浮屠不三宿桑下【陈寿正误曰沙门受道法者日中一食树下一宿慎莫再宿矣莫再宿即不三宿之意也】不欲久生恩爱今陛下滛女艳妇极天下之丽甘肥饮美殚天下之味嗜欲不去杀罸过理奈何欲如黄老浮屠乎时帝笃好浮屠术由是其法浸盛故楷及之尚书奏楷违经诬上司宼论刑瑨瓆竟死狱中岑晊逃窜获免【晊之亡也亲友竞匿之贾彪独闭门不纳曰言相时而动无累后人公孝要君致衅自道其咎吾何容隐之乎后晊终于江夏山中】河内张成者善风角推占当赦教子杀人李膺为司隶收捕逢宥竟案杀之成素以方技交通宦官宦官教成弟子牢修上书告膺等养太学游士共为部党诽讪朝廷于是天子震怒班下郡国逮捕党人布告天下使同忿疾案经三府陈蕃郤之曰今所案者皆海内人誉忧国忠公之臣此等犹将十世宥也岂有罪名不章而致收掠者乎不肯平署帝愈怒遂下膺等北寺狱辞连太仆杜密【密素与李膺名行相次时人谓之李杜密尝为北海相去官还家每谒守令多所陈请同郡刘胜亦自蜀郡告归闭门扫轨太守王昱谓密日刘季陵清高士公卿多举之者密曰刘胜知善不荐闻恶无言隐情惜已自同寒蝉今志义力行之贤而密达之违道失节之士而密纠之使明府赏刑得中令闻休不亦万分之一乎昱乃服】及陈寔范滂之徒二百余人或遁逃不获皆悬金购募【陈寔曰吾不就狱众无所恃乃往请囚范滂至狱狱吏白祭臯陶滂曰臯陶古之直臣知滂无罪将理之于帝如其有罪祭之何益于是诸人皆不祭】陈蕃复上书极谏帝讳其言切托以辟召非人策免之【时党狱所染皆天下名贤皇甫规自以西州豪杰耻不得与乃自言臣前荐故大司农张奂是附党也臣昔论输左校太学生张鳯等讼臣是为党人所附也臣宜坐之朝廷不问】
　　匈奴乌桓降鲜卑走出塞
　　时征张奂为大司农鲜卑闻奂去招结南匈奴及乌桓同叛数道入塞宼掠九郡诸羌亦共宼武威张掖乃复拜奂为中郎将以九卿秩督幽并凉三州及度辽乌桓二营匈奴乌桓闻奂至皆降唯鲜卑出塞去朝廷患檀石槐不能制遣使持印绶封为王欲与和亲檀石槐不肯受而宼抄滋甚自分其地为三部【从右北平以东至辽来接夫余灭貊为东部从右北平以西至上谷为中部从上谷以西至乌孙为西部】各置大人领之
　　【丁未】永康元年夏五月地裂【京师反上党】
　　壬子晦日食
　　六月赦党人归田里禁锢终身
　　陈蕃既免朝臣震栗莫敢复为党人言者贾彪曰吾不西行大祸不解乃入洛阳説窦武霍谞【字叔知魏郡邺人】等使讼之武上疏曰近者奸民牢修造设党议遂收前司隶校尉李膺等连及数百人旷年拘录事无效验膺等建忠抗节志经王室此陛下稷卨【与契通】伊吕之佐而虚为奸臣贼子所诬枉惟陛下留神澄省时【谓即时也】见理出以厌人鬼喁喁之心书奏因以病上还印绶谞亦表请帝意稍解使中常侍王甫就狱讯党人范滂等皆三木囊头暴于阶下甫曰卿等更相防举迭为唇齿其意如何滂曰滂欲使善善同其清恶恶同其污谓王政之所愿闻不悟更以为党身死之日愿埋于首阳山侧上不负皇天下不愧夷齐甫愍然为改容乃得并解桎梏膺等又多引宦官子弟宦官惧请帝以天时宜赦六月赦天下改元党人二百余人皆归田里书名三府禁锢终身【滂候谞而不谢或让之滂日昔叔向不见祁奚吾何谢焉滂归汝南南阳士大夫迎之者车数千两鄕人殷陶黄穆侍卫于旁应对宾客滂曰是重吾祸也遂遁还初诏下钩党郡国所奏多至百数唯平原相史弼无所上诏书廹切州郡髠笞掾吏从事坐传舍贵曰青州六郡其五有党平原何治而独无弼曰先王疆理天下画界分境水土异齐风俗不同他郡自有平原自无胡可相比若承望上司诬陷良善则平原之人户可为党相有死而已所不能也从事大怒即举奏弼防党禁中解弼以俸赎罪所脱者甚众窦武所荐防稽杨乔容仪伟丽数言政事帝爱其才貌欲妻以公主乔固辞不听遂不食而死】
　　秋八月巴郡言黄龙见
　　初郡人欲就池浴见池水浊因相戏曰此中有黄龙语遂流行太守欲上之郡吏坚谏曰此走卒戏语耳不听【时政化衰缺郡国多言瑞应是年八月魏郡言嘉禾生甘露降十一月西河言白兎见皆黄龙类也】
　　大水渤海溢
　　冬十二月帝崩【年三十六】尊皇后曰皇太后太后临朝初窦后既立御见甚稀惟采女田圣等有宠后素忌忍帝梓宫尚在前殿遂杀田圣
　　遣使迎解渎亭【在今直隶保定府祁州】侯宏【肃宗子河间孝王开之曽孙祖淑父苌世封解渎亭侯】诣京师
　　窦武召侍御史河间刘儵问以国中宗室之贤者儵称宏武白太后以儵持节奉迎宏时年十二
　　孝灵皇帝
　　【戊申】建宁元年春正月以窦武为大将军陈蕃为太尉与司徒胡广参録尚书事
</div>
    <div class="pagination">
<a href="御批历代通鉴辑览_page55.html">上一页</a><span>...</span><a href="御批历代通鉴辑览_page51.html">51</a><a href="御批历代通鉴辑览_page52.html">52</a><a href="御批历代通鉴辑览_page53.html">53</a><a href="御批历代通鉴辑览_page54.html">54</a><a href="御批历代通鉴辑览_page55.html">55</a><span class="current-page">56</span><a href="御批历代通鉴辑览_page57.html">57</a><a href="御批历代通鉴辑览_page58.html">58</a><a href="御批历代通鉴辑览_page59.html">59</a><a href="御批历代通鉴辑览_page60.html">60</a><a href="御批历代通鉴辑览_page61.html">61</a><span>...</span><a href="御批历代通鉴辑览_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
