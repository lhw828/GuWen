<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 116 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 116 页/共 334 页
  </h1>
  <div class="content">
   ⑨魏常山王遵以罪赐死。
⑩初，魏主珪灭刘卫辰，其子勃勃奔秦，〔见一百卷孝武太元十六年。〕秦高平公没弈干以女妻之。〔妻，七细翻。〕勃勃魁岸，美容仪，性辩慧，秦王兴见而奇之，与论军国大事，宠遇踰于勋旧。兴弟邕曰：「勃勃不可近也。」〔近，其靳翻。〕兴曰：「勃勃有济世之才，吾方与之平天下，柰何逆忌之！」乃以为安远将军，使助没弈干镇高平，以三城、朔方杂夷〔魏收地形志，偏城郡广武县有三城。唐延州丰林县，古广武县地。〕及卫辰部众三万配之，使伺魏间隙。〔间，古苋翻。〕邕固争以为不可。兴曰：「卿何以知其为人﹖」邕曰：「勃勃奉上慢，御众残，贪猾不仁，轻为去就；宠之踰分，〔分，扶问翻。〕恐终为边患。」兴乃止；久之，竟以勃勃为安北将军、五原公，配以三交五部鲜卑及杂虏二万余落，镇朔方。〔为勃勃病秦，兴悔不用邕言张本。〕
魏主珪归所虏秦将唐小方于秦。〔将，即亮翻。〕秦王兴请归贺狄干，仍送良马千匹以赎狄伯支，珪许之。〔秦留贺狄干见一百十二卷元兴元年。狄伯支、唐小方被禽亦见是年。〕
勃勃闻秦复与魏通而怒，〔复，扶又翻。〕乃谋叛秦。〔楚白公胜所以作乱于楚者，其事正如此，〕柔然可汗社仑献马八千匹于秦，至大城，〔大城县前汉属西河郡，后汉属朔方郡，魏、晋省。仑，卢昆翻。〕勃勃掠取之，悉集其众三万余人伪畋于高平川，因袭杀没弈干而并其众。
勃勃自谓夏后氏之苗裔，〔史记及汉书皆云匈奴夏后氏苗裔淳维之后，勃勃，匈奴余种，故云然。夏，户雅翻；下同。〕六月，自称大夏天王，大单于，〔晋书曰：勃勃，字屈孑，匈奴右贤王去卑之后，刘元海之族，刘武之曾孙，刘卫辰之子。刘武，即刘虎，晋书避唐国讳，改虎为武。单，音蝉。〕大赦，改元龙升，置百官。以其兄右地代为丞相，封代公；俟提为大将军，封魏公；叱于阿利为御史大夫，封梁公；弟阿利罗引为司隶校尉，若门为尚令，叱以鞬为左仆射，〔鞬，居言翻。〕乙斗为右仆射。
贺狄干久在长安，常幽闭，因习读经史，举止如儒者。及还，魏主珪见其言语衣服皆类秦人，以为慕而效之，怒，并其弟归杀之。
秦王兴以太子泓录尚书事。
秋，七月，戊戌朔，日有食之。
汝南王遵之坐事死。遵之，亮之五世孙也。〔汝南王亮死于楚王玮之难。〕
初，中卫将军冯跋及弟侍御郎素弗皆得罪于熙，熙欲杀之，跋亡【章：甲十一行本「亡」上有「兄弟」二字；乙十一行本同；孔本同；张校同。】命山泽。熙赋役繁数，民不堪命；〔数，所角翻。〕跋、素弗与其从弟万【张：「万」作「万」。】泥谋曰：「吾辈还首无路，〔还首，自归请罪也。首，式救翻。〕不若因民之怨，共举大事，可苡建公侯之业；事之不捷，死未晚也。」遂相与乘车，使妇人御，潜入龙城，匿于北部司马孙护之家。及熙出送葬，跋等与左卫将军张兴及苻进余党作乱。跋素与慕容云善，乃推云为主。云以疾辞，〔云称疾见上年。〕跋曰：「河间淫虐，人神共怒，此天亡之时也。公，高氏名家，何能为人养子，〔为养子事见一百九卷隆安元年。〕而弃难得之运乎﹖」扶之而出。跋弟乳陈等帅众攻弘光门，〔帅，读曰率。〕鼓噪而进，禁卫皆散走；遂入宫授甲，闭门拒守。中黄门赵洛生走告于熙，熙曰：「鼠盗何能为！朕当还诛之。」乃置后柩于南苑，〔柩，巨救翻。〕收发贯甲，驰还赴难。〔难，乃旦翻。〕夜，至龙城，攻北门，不克，宿于门外。乙丑，云即天王位，〔云，字子雨，祖父高和，句丽之支庶，慕容宝养以为子。〕大赦，改元正始。
熙退入龙腾苑，尚方兵褚头踰城从熙，称营兵同心效顺，唯矣军至。熙闻之，惊走而出，左右莫敢迫。熙从沟下潜遁，良久，左右怪其不还，相与寻之，虽得衣冠，不知所适。中领军慕容拔谓中常侍郭仲曰：「大事垂捷，而帝无故自惊，深可怪也。然城内企迟，〔迟，直利翻，待也。〕至必成功，不可稽留。吾当先往趣城，〔趣，七喻翻。〕卿留待帝，得帝，速来；若帝未还，吾得如意安抚城中，徐迎未晚。」乃分将壮士二千余人登北城。将士谓熙至，皆投仗请降。〔将，即亮翻。降，户江翻。〕既而熙久不至，拔兵无后继，众心疑惧，复下城赴苑，〔复，扶又翻；下复贰、可复同。〕遂皆溃去。拔为城中人所杀。丙寅，熙微服匿于林中，为人所执，送于云、云数而杀之，〔年二十三。史言慕容熙淫虐，天夺其魄，身死国灭。载记曰：自垂至熙四世，凡二十四年而灭。数，所具翻。〕并其诸子。云复姓高氏。
幽州刺史上庸公懿以令支降魏，〔令，音铃，又郎定翻。支，音祁。〕魏以懿为平州牧、昌黎王。懿，评之孙也。〔前燕之亡，慕容评之罪也。〕
魏主珪自濡源西如参合陂，〔濡，乃官翻。〕乃还平城。
秃发傉檀复贰于秦，〔専，奴沃翻。复，扶又翻；下同。〕遣使邀乞伏炽盘，炽盘斩其使送长安。〔为秦袭傉檀张本。使，疏吏翻；下同。炽，昌志翻。〕
南燕主超母妻犹在秦，超遣御史中丞封恺使于秦以请之。秦王兴曰：「昔苻氏之败，太乐诸伎悉入于燕。〔长安之陷，太乐诸伎入于西燕；西燕之亡，慕容垂收以归于中山；中山之陷，相率奔邺，由是南燕得之。伎，渠绮翻。〕燕今称藩，送伎或送吴口千人，所请乃可得也。」超与群臣议之，左仆射段晖曰：「陛下嗣守社稷，不宜以私亲之故遂降尊号；且太乐先代遗音，不可与也，不如掠吴口与之。」尚书张华曰：「侵掠邻国，兵连祸结，此既能往，彼亦能来，非国家之福也。陛下慈亲在人掌握，岂可靳惜虚名，不为之降屈乎！〔靳，居焮翻。为，于伪翻。〕中书令韩范尝与秦王俱为苻氏太子舍人，若使之往，必得如志。」超从之，乃使韩范聘于秦，称藩奉表。
慕容凝言于兴曰：「燕王得其母妻，不可复臣，宜先使送伎。」兴乃谓范曰：「朕归燕王家属必矣；然今天时尚热，当俟秋凉。」八月，秦使员外散骑常侍韦宗聘于燕。超与群臣议见宗之礼，张华曰：「陛下前既奉表，今宜北面受诏。」封逞曰：「大燕七圣重光，〔自廆、皝、隽、暐至垂、德、超凡七主。重，直龙翻。〕柰何一旦为竖子屈节！」超曰：「吾为太后屈，愿诸君勿复言！」〔为，于伪翻。复，扶又翻。〕遂北面受诏。
毛修之与汉嘉太守冯迁合兵击杨承祖，斩之。修之欲进讨谯纵，益州刺史鲍陋不可。修之上表言：「人之所以重生，实有生理可保。臣之情地，生涂已竭；〔谓其父瑾、作璩举家为蜀人所灭，修之欲致死复雠，不复求生路也。〕所以借命朝露者，〔朝露易晞，言不久生也。〕庶凭天威诛夷雠逆。今屡有可乘之机，而陋每违期不赴；臣虽鹈死寇庭，而救援理绝，将何以济！」刘裕乃表襄城太守刘敬宣帅众五千伐蜀，〔晋氏南渡，置襄城郡于江南，仍领繁昌等县。孝武罢襄城郡为繁昌县，属淮南侨郡，今太平州繁昌县即其地。繁昌本汉颍川郡属县，因侨立而是县之名遂移于江南。此襄城盖敬宣以旧郡侨领太守也。帅，读曰率。〕以刘道规为征蜀都督。
魏主珪如豺山宫。候官告：「司空庾岳，服饰鲜丽，行止风采，拟则人君。」〔候官见上卷元兴三年。〕珪收岳，杀之。
北燕王云以冯跋为都督中外诸军事、开府仪同三司、录尚书事，冯万泥为尚事令，冯素弗为昌黎尹，冯弘为征东大将，孙护为尚书左仆射，张兴为辅国大将军。弘，跋之弟也。
九月，谯纵称藩于秦。
秃发傉檀将五万余人伐沮渠蒙逊，〔専，奴沃翻。将，即亮翻。沮，子余翻。〕蒙逊与战于均石，大破之。〔均石在张掖之东，西陕之西，盖西郡界。〕蒙逊进攻西郡太守杨统于日勒，降之。〔日勒县，汉属张掖郡，后分置西郡，治日勒。贤曰：日勒故城，在今甘州删丹县东南。〕
冬十月，秦河州刺史彭奚念叛，降于秃发傉檀，秦以乞伏炽盘行河州刺史。〔炽，昌志翻。〕
南燕主超使左仆射张华、给事中宗正元献太乐伎一百二十人于秦，秦王兴乃还超母妻，厚其资礼而遣之，超亲帅六宫迎于马耳关。〔伎，渠绮翻。帅，读曰率。据水经，济南台县有马耳山关，卢水出焉。魏收地形志，泰山郡台县有马耳山。〕
夏王勃勃破鲜卑薛千等三部，〔「薛千」，晋书载记作「薛千」，蜀本作「薛干」。〕降其众以万数，〔降，户江翻。〕进攻秦三城已北诸戍，斩秦将杨五、姚石生等。诸将皆曰：「陛下欲经营关中，宜先固根本，使人心有所凭系。高平山川险固，土田饶沃，可以定都。」勃勃曰：「卿知其一，未知其二。吾大业草创，士众未多；姚兴亦一时之雄，诸将用命，关中未可图也。我今专固一城，彼必并力于我，众非其敌，亡可立待。不如以骁骑风驰，〔将，即亮翻。骁，坚尧翻。骑，奇寄翻。〕出其不意，救前则击后，救后则击前，使彼疲于奔命，我则游食自若。不及十年，岭北、河东尽为我有。待兴既死，嗣子闇弱，徐取长安，在吾计中矣。」于是侵掠岭北，岭北诸城门不昼启。兴乃叹曰：「吾不用黄儿之言，以至于此！」〔黄儿，兴弟邕小字也。〕
勃勃求奼婚于秃发傉檀，傉檀不许。十一月，勃勃帅骑二万击傉檀，至于支阳，〔枝阳县，汉属金城郡，晋张寔分属广武郡。刘昫曰：唐兰州广武县，汉枝阳县。杜佑曰：唐会州会宁县，汉枝阳县。〕杀伤万余人，驱掠二万七千余口、牛马羊数十万而还。〔还，从宣县，又如字。〕傉檀帅众追之，〔帅，读曰率。〕焦朗曰：「勃勃天姿雄健，御军严整，未可轻也。不如从温围北渡，趣万斛堆，〔温围，水名。水经：河水北过武威媪围县东北。温围其即汉之媪围县欤﹖趣，七喻翻。〕阻水结营，扼其咽喉，〔咽，音熛。〕百战百胜之术也。」傉檀将贺连怒曰：「勃勃败亡之余，乌合之众，柰何避之，示之以弱，宜急追之！」傉檀从之。勃勃于阳武下峡凿凌埋车以塞路，〔凌，力证翻，冰也，又闾承翻。凿冰塞路，置兵死地，使人自为战。塞，悉则翻。〕勒兵逆击傉檀，大破之，追奔八十余里，杀伤万计，名臣勇将死者什六七。〔将，即亮翻。〕傉檀与数骑奔南山，〔汉书地理志：武威郡苍松县有南山、松陕。余谓此南山自羌中连延西平、金城之界，东出秦、雍，至于终南，皆此山也。傉檀所奔，枝阳之南山也。〕几为追骑所得。〔几，居希翻。骑，奇寄翻。〕勃勃积尸而封之，号曰髑髅台。〔髑，徒谷翻。髅，音娄。〕勃勃又败秦将张佛生于青石原，〔败，补迈翻。后汉书西羌传：安定有青石岸。安定，唐之泾州；泾州有青石岭。〕俘斩五千余人。
傉檀惧外寇之逼，徙三百里内民皆入姑臧；国人骇怨，屠各成七儿因之作乱，〔屠，直于翻。〕一夕聚众至数千人。殿中都尉张猛大言于众曰：「主上阳武之败，盖恃众故也，责躬悔过，何损于明，而诸君遽从此小人为不义之事！殿中兵今至，祸在目前矣！」众闻之，皆散；七儿奔晏然，追斩之。军谘祭酒梁裒、辅国司马边宪等谋反，傉檀皆杀之。〔自是之后，秃发氏之势日以衰矣。〕
魏主珪还平城。
十二月，戊子，武冈文恭侯王谧薨。〔谥法：既过能改曰恭。〕
是岁，西凉公暠以前表未报，〔前奉表见上元年。暠，古老翻。〕复遣沙门法泉间行奉表诣建康。〔复，扶又翻。间，古苋翻。〕
四年〔（戊申、四○八）〕
①春，正月，甲辰，以琅邪王德文领司徒。
刘毅等不欲刘裕之辅政，议以中领军谢混为扬州刺史；〔王谧薨，扬州刺史缺官，故议用其人。〕或欲令裕于丹徒领扬州，以内事付孟昶。〔昶，丑两翻。〕遣尚书右丞皮沈以二议谘裕，〔皮，姓也。沈，持林翻。〕沈先见裕记室录事参军穆之，具道朝议。〔朝，直遥翻。〕穆之伪起如厕，密疏白裕曰：「皮沈之言不可从。」裕既见沈，且令出外，呼穆之问之。穆之曰：「晋朝失政日久，〔朝，直遥翻；下同。〕天命已移。公兴复皇祚，勋高位重，今日形势，岂得居谦，遂为守蕃之将耶！〔将，即亮翻。〕刘、孟诸公，与公俱起布衣，共立大义以取富贵，事有先后，故一时相推，非为委体心服，宿定臣主之分也；〔分，扶问翻。〕力敌势均，终相吞噬。〔后果如穆之之言。〕扬州根本所系，不可假人，前者以授王谧，事出权道；〔见上卷元兴三年。〕今若复以他授，〔复，扶又翻；下而复同。〕便应受制于人。一失权柄，无由可得，将来之，危，难可熟念。今朝议如此，宜相酬答，必云在我，措辞又难，唯应云：『神州治本，宰辅崇要，〔治，直吏翻。〕此事既大，非可悬论，便蹔入朝，共尽同异。』公至京邑，彼必不敢越公更授余人明矣。」裕从之。朝廷乃征裕为侍中、车骑将军、开府仪同三司、扬州刺史、录尚书事，徐、兖二州刺史如故。〔骑，奇寄翻。〕裕表解兖州，以诸葛长民为青州刺史，镇丹徒，刘道怜为并州刺史，戍石头。
②庚申，武陵忠敬王遵薨。
③魏主珪如豺山宫，遂至宁川。〔宁川即后汉上谷郡之宁县也，前汉曰宁县。地理志曰：于延水出代郡且如县塞外，东至宁入沽。水经注曰：于延水径罡城南，又东左与宁川水合，水出小宁县西北，东南流注于延水，又东径小宁县故城南，地理志宁县也。师古曰：且，子如翻。〕
④南燕主超尊其母段氏为皇太后，妻呼延氏为皇后。超祀南郊，有兽如鼠赤，大如马，来至坛侧。须臾，大风昼晦，羽仪帷幄皆毁裂。〔贾公彦曰：在旁曰帷，四合象宫室曰幄。〕超惧，以问太史令成公绥，对曰：「陛下信用奸佞，诛戮贤良，赋敛繁多，事役殷重之所致也。」〔敛，力赡翻。〕超乃大赦，黜公孙五楼等，俄而复用之。〔复，扶又翻。〕
⑤北燕王云立妻李氏为皇后，子彭城为太子。
三月，庚申，葬燕王熙及苻后于徽平陵，谥熙曰昭文皇帝。
高句丽遣使聘北燕，且叙宗族，〔云本高句丽支属，详见一百九卷隆安元年。使，疏吏翻。〕北燕王云遣侍御史李拔报之。
⑥夏，四月，尚书左仆射孔安国卒；甲午，以吏部尚书孟昶代之。〔昶，丑两翻。〕
北燕大赦。
⑧五月，北燕以尚书令冯万泥为幽、冀二州牧，镇肥如；中军将军冯乳陈为并州牧，镇白狼；〔前汉右北平郡有白狼县。师古曰：有白狼山，故以名县。后汉、晋省县。魏收地形志曰：世祖太平真君八年置建德郡，治白狼城。其地属唐营州柳城县界。〕抚军大将军冯素弗为司隶校尉，司隶校尉务银提为尚书令。
⑨谯纵遣使称藩于秦，〔使，疏吏翻。〕又与卢循潜通。纵上表请桓谦于秦，欲与之共击刘裕。秦王兴以问谦，谦曰：「臣之累世，着恩荆、楚，若得因巴、蜀之资，顺流东下，士民必翕然响应。」与曰：「小水不容巨鱼，若纵之才力自足办事，亦不假君以为鳞翼。宜自求多福。」遂遣之。谦至成都，虚怀引士；纵疑之，置于龙格，使人守之。〔龙格盖即今成都府广都县龙爪滩之地。〕谦泣谓诸弟曰：「姚主之言神矣！」
⑩秦主兴以秃发傉檀外内多难，〔时傉檀军谘祭酒梁裒、辅国司马边宪等谋反，傉檀悉诛之。晋书载记曰：傉檀外有阳武之败，内有边梁之乱。难，乃旦翻。〕欲因而取之，使尚书郎韦宗往觇之。〔觇，丑帘翻，又丑艳翻。〕傉檀与宗论当世大略，纵横无穷。〔纵，子容翻。〕宗退，叹曰：「奇才英器，不必华夏，〔夏，户雅翻。〕明智敏识，不必读；书，吾乃今知九州岛之外，五经之表，复自有人也。」〔傉檀之才辨，内足以欺其父兄，外足以欺敌人之觇国者，而卒以败亡者，轻用兵也。揆之于古，盖智作瑶之流，而才识又不及焉。复，扶又翻。〕归，言于与曰：「凉州虽弊，傉檀权谲过人，未可图也。」〔谲，古穴翻。〕兴曰：「刘勃勃以乌合之众犹能破之，况我举天下之兵以加之乎！」宗曰：「不然。形移势变，返覆万端，〔蜀本作「返复」，当从之。〕陵人者易败，〔易，以豉翻。〕弁惧者难攻。傉檀之所以败于勃勃者，轻之也。今我以大军临之，彼必惧而求全。臣窃观群臣才略，无傉檀之比者，虽以天威临之，亦未敢保其必胜也。兴不听，使其子中军将军广平公弼、后军将军敛成、镇远将军乞伏干归帅步骑三万袭傉檀，左仆射齐难帅骑二万讨勃勃。〔帅，读曰率；下同。〕吏部尚书尹昭谏曰：「傉檀恃其险远，故敢违慢；不若诏沮渠蒙逊及李暠讨之，使自相困毙，不必烦中国之兵也。」亦不听。
兴遗傉檀书曰：〔遗，于季翻。〕「今遣齐难讨勃勃，恐其西逸，故令弼等于河西邀之。」傉檀以为然，遂不设备。弼济自金城，〔自金城济河也。〕姜纪言于弼曰：「今王师声言讨勃勃，傉檀犹豫，守备未严，愿给轻骑五千，〔骑，奇寄翻。〕掩其城门，则山泽之民皆为吾有，孤城无援，可坐克也。」弼不从，进至漠口，〔漠口在昌松郡界，谓之昌松漠口。魏收地形志，昌松郡有漠口县。〕昌松太守苏霸闭城拒之。弼遣人谕之使降，霸曰：「汝弃信誓而伐与国，吾有死而已，何降之有！」〔降，户江翻。〕弼进攻，斩之，长驱至姑臧。傉檀婴城固守，出奇兵击弼，破之，弼退据西苑。城中人王锺等谋为内应，事泄，傉檀欲诛首谋者而赦其余。前军将军伊力延侯曰：「今强寇在外，而奸人窃发于内，危孰甚焉，不悉坑之，何以惩！」傉檀从之，杀五千余人。命郡县悉散牛羊于野，敛成纵兵钞掠；〔钞，楚交翻。〕傉檀遣镇北大将军俱延、镇军将军敬归等击之，秦兵大败，斩首七千余级。〔傉檀散牛羊以饵敌，而敛成掠之，宜其败也。〕姚弼固垒不出，傉檀攻之，未克。
秋，七月，兴遣卫大将军常山公显帅骑二万为诸军后继，至高平，闻弼败，倍道赴之。显遣善射者孟钦五人挑战于凉风门，〔挑，徒了翻。〕弦未及发，傉檀材官将军宋益等迎击，斩之。显乃委罪敛成，遣使谢傉檀，慰抚河外，引兵还。傉檀遣使者徐宿诣秦谢罪。〔使，疏吏翻。〕
夏王勃勃闻秦兵且至，退保河曲。〔河曲在朔方东北；黄河千里一曲。〕齐难以勃勃既远，纵兵野掠；勃勃潜师袭之，俘斩七千余人。难引兵退走，勃勃追至木城，禽之，虏其将士万三千人。于是岭北夷、夏附于勃勃者以万数，〔夏，户雅翻。〕勃勃皆置守宰以抚之。〔姚弼之败，秃发未能为秦患也。齐难之败，则赫连之患炽矣。〕
司马叔璠自蕃城寇邹山，〔璠，孚袁翻。蕃，音皮，又音反，读曰翻。〕鲁郡太守徐邕弃城走，车骑长史刘锺击却之。
北燕王云封慕容归为辽东公，使主燕祀。
刘敬宣既入峡，〔所谓三峡也。〕遣巴东太守温祚以二千人出外水，自帅益州刺史鲍陋、辅国将军文处茂、龙骧将军时延祖由垫江转战而前。〔帅，读曰率。处，昌吕翻。骧，思将翻。此由内水而进也。垫，音迭。〕谯纵求救于秦，秦王兴遣平西将军姚赏、南梁州刺史王敏将兵二万赴之。敬宣军至黄虎，去成都五百里。〔黄虎近涪城。〕纵辅国将军谯道福悉众拒崄，相持六十余日，敬宣不得进；食尽，军中疾疫，死者太半，乃引军还。〔还，从宣翻，又如字。〕敬宣坐免官，削封三分之一，荆州刺史刘道规以督统降号建威将军。〔春秋责帅之义也；道规时为征蜀都督。〕九月，刘裕以敬宣失利请逊位，诏降为中军将军，开府如故。刘毅欲以重法绳敬宣，裕保护之；何无忌谓毅曰：「柰何以私憾伤至公！」〔私憾见上元年。〕毅乃止。
乞伏炽盘以秦政浸衰，且畏秦之攻袭，〔炽，昌志翻。〕冬，十月，招结诸部二万余人筑城于炮崀山而据之。〔丁度曰：炮崀山在西羌。予据乞伏氏据苑川，其地西至枹罕，东极陇坻，北限赫连，南界吐谷浑。炮崀山当在苑川西南。宋朝西境尽秦、渭，炮崀山始在西羌中。炮，丘冈翻。崀，卢当翻。〕
十一月，秃发傉檀复称凉王，大赦，改元嘉平，置百官。立夫人折掘氏为王后，世子武台为太子，录尚书事。〔武台，本名虎台，唐人作晋书，避唐祖讳，改「虎」为「武」，通鉴因之。〕左长史赵、右长史郭幸为尚书左、右仆射，〔，古朝字，音直遥翻。〕昌松侯俱延为太尉。
南燕汝水竭；〔「汝」，当作「女」。〕河冻皆合，而渑水不冰。〔水经注：渑水出营城东，西北流入时水。营城即临淄城。时水通有渑水之名，亦谓之时渑水。时水东北入淄水，淄水又东北合浊水，浊水东北流径广固城西，浊水亦或通之为渑水。昔赵攻广固，望气者以为渑水带城非可攻拔，若塞五龙口，城必当陷，指是水也。渑，神陵翻。〕南燕主超恶之，问于李宣，对曰：「渑水无冰，良由逼带京城，近日月也。」〔恶，乌路翻。近，其靳翻。〕超大悦，赐朝服一具。〔朝，直遥翻。〕
十二月，乞伏炽盘攻彭奚念于枹罕，为奚念所败而还。〔枹，音肤。败，补迈翻。还，从宣翻，又如字。〕
是岁，魏主珪杀高邑公莫题。初，拓跋窟咄之伐珪也，〔见一百六卷孝武太元十一年。〕题以珪年少，〔少，诗照翻。〕潜以箭遗窟咄曰：「三岁犊岂能胜重载邪！」〔遗，于季翻。胜，音升。载，才再翻。〕珪心衔之。至是，或告题居处倨傲、拟则人主者，珪使人以箭示题而谓之曰：「三岁犊果如何﹖」题父子对泣；诘朝，收斩之。〔处，昌吕翻。诘，去吉翻。〕
资治通鉴卷第一百一十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪三十七〔起屠维作噩（己酉），尽上章阉茂（庚戌），凡二年。〕
安皇帝庚
义熙五年〔（己酉、四〇九）〕
①春，正月，庚寅朔，南燕主超朝会群臣，叹太乐不备，〔三年，超献太乐伎于秦，故叹其不备。朝，直遥翻。〕议掠晋人以补伎。〔伎，困绮翻。〕领军将军韩辺曰：〔丁度曰：辺，竹角翻。〕「先帝以旧京倾覆，戢翼三齐。〔中山陷，慕容德弃，邺台；既而复失滑，乃东取齐地而据之。事并见前。戢，疾立翻。〕陛下不养士息民，以伺魏衅，恢复先业，而更侵掠南邻以雠敌，可乎！」超曰：「我计已定，不与卿言」。〔史言慕容超愎谏致寇而亡。伺，相吏翻。〕
辛卯，大赦。
③庚戌，以刘毅为卫将军、开府仪同三司。毅爱才好士，〔好，呼到翻。〕当世名流莫不辐凑，独扬州主簿吴郡张卲不往。或问之，卲曰：「主公命世人杰，何烦多问！」〔刘裕领扬州，故称之为主公。〕
④秦王兴遣其弟平北将军冲、征虏将军狄伯支等帅骑四万，〔帅，读曰率。骑，奇寄翻。〕击夏王勃勃。冲至岭北，谋还袭长安，伯支不从而止，困酖杀伯支以灭口。
⑤秦王兴遣使再拜谯纵为大都督、相国、蜀王，加九锡，承制封拜，悉如王者之仪。
⑥二月，南燕将慕容兴宗、斛谷提、公孙归等帅骑寇宿豫，拔之，〔宿豫城在淮北，帝置宿豫郡及宿豫县；唐代宗讳豫，改为宿迁县，属徐州。宋白曰：宿豫城在下邳东南百八十里，盖本宋人迁宿处也，宋灭，为邑；汉为仇犹县，属临淮郡；晋安帝立宿豫县，唐改宿迁县。将，即亮翻。〕大掠而去，简男女二千五百付太乐教之。归，五楼之兄也。是时，五楼为侍中、尚书、领左卫将军，专总朝政，〔朝，直遥翻。〕宗亲并居显要，王公内外无不惮之。南燕主超论宿豫之功，封斛谷提等并为郡、县公。桂林王〔【严：「林」改「阳」。】〕镇谏：「此数人者，勤民顿兵，〔顿，读曰钝。〕为国结怨，〔为，于伪翻。〕何功而封﹖」超怒，不答。尚书都令史王俨谄事五楼，〔汉尚书有令史十八人，后增为二十一人，其后员数愈增，置都令史以总之。〕比岁屡迁，官至左丞。〔比，毗至翻。礼记：比年入学。注：每岁也。汉书，比年，频年也。〕国人为之言曰：「欲得侯，事五楼。」超又遣公孙归等寇济南，俘男女千余人而去。〔此济南郡亦是侨置于淮北。济，子礼翻。〕自彭城以南，民皆堡聚以自固。诏并州刺史刘道怜镇淮阴以备之。
⑦乞伏炽盘入见秦太原公懿于上邽，〔炽，昌志翻。〕彭奚念乘虚伐之。炽盘闻之，怒，不告懿而归，击奚念，破之，遂围枹罕。乞伏干归从秦王兴如平凉；炽盘克枹罕，〔彭奚念据枹罕。，枹，音肤。〕遣入告干归，干归逃还苑川。〔软归为秦所留，见上卷三年。〕
冯翊人刘厥聚众数千，据万年作乱，〔秦王兴在平凉，故厥乘间作乱。〕秦太子泓遣镇军将军彭白狼帅东宫禁兵讨之，斩厥，赦其余党。诸将请露布，表言广其首级。〔帅，读曰率。将，即亮翻。〕泓不许，曰：「主上委吾后事，不能式遏寇逆，当责躬请罪，尚敢矜诞自为功乎！」〔姚泓优游文义，自儒者观之，似得子道，然非拨乱才也。〕
秦王兴自平凉如朝那，闻姚冲之谋，〔谓欲还袭长安也。〕赐冲死。
⑧三月，刘裕抗表伐南燕，朝议皆以为不可，〔朝，直遥翻。〕惟左仆射孟昶、车骑司马谢裕、参军臧熹以为必克，劝裕行。裕以昶监中军留府事。〔监中军将军留府事也。昶，丑两翻。监，古衔翻。〕谢裕，之兄孙也。
初，苻氏之败也，王猛之孙镇恶来奔，以为临澧令。〔武帝太康四年立临澧县，属天门郡，隋、唐并入澧州澧阳县。澧，音礼。〕镇恶骑乘非长，关弓甚弱，〔关，读曰弯。〕而有谋略，善困断，喜论军国大事。或荐镇恶于刘裕，裕与语，说之，〔断，丁乱翻。喜，许记翻。说，读曰悦。〕因留宿；明旦，谓参佐曰：「吾闻将门有将，〔将，即亮翻。〕镇恶信然。」即以为中军参军。
⑨恒山崩。〔恒，户邓翻。〕
⑩夏，四月，乞伏干归如枹罕，留世子炽盘镇之，收其众得二万，徙都度坚山。〔度坚山，乞伏之先司繁所居也。〕
雷震魏天安殿东序；魏主珪恶之，命左校以冲车攻东、西序，皆毁之。初，珪服寒食散，〔晋人多服寒食散，今千金方中有数方。苏轼曰：世有食锺孔、乌喙而纵酒色以求长年者，盖始于何晏。晏少而富贵，故服寒食散以济其欲。凡服之者，疽背、呕血相踵也。〕久之，药发，性多躁扰，忿怒无常，至是寖剧。〔躁，则到翻。〕又灾异数见，〔见，贤遍翻。〕占者多言当有急变生肘腋。〔腋，音亦。〕珪忧懑不安，〔懑，音闷，又音满。〕或数日不食，或达旦不寐，追计平生成败得失，独语不止。疑群臣左右皆不可信，每百官奏事至前，追记其旧恶，辄杀之；其余或颜色变动，或鼻息不调，〔气一出一入谓之。〕息或步趋失节，或言辞差缪，皆以为怀恶在心，发形于外，往往手击杀之，〔史言魏主珪死期将至。〕死者皆陈天安殿前。朝廷人不自保，百官苟免，莫相督摄，盗贼公行，里巷之间，人为希少。〔为，于伪翻。少，诗沼翻。〕珪亦知之，曰：「朕故纵之使然，待过灾年，更当清治之耳。」〔治，直之翻。〕是时，群臣畏罪，多不敢求亲近；〔近，其靳翻。〕唯著作郎崔浩恭勤不懈，或终日不归。浩，使部尚书宏之子也。宏未尝忤旨，亦不谄谀，故宏父子独不被谴。〔懈，居隘翻。忤，五故翻。被，皮义翻。〕
夏王勃勃率骑二万攻秦，〔骑，奇寄翻。〕掠取平凉杂胡七千余户，进屯依力川。〔魏收地形志：平凉城在汉安定鹑阴界，唐为原州之地。依力川又当在其东南。〕
己巳，刘裕发建康，帅舟师自淮入泗。〔帅，读曰率。〕五月，至下邳，留船舰、辎重，〔舰，户黯翻。重，直用翻。〕步进至琅邪，所过皆筑城，留兵守之。〔虑南燕以奇兵断其后也。〕或谓裕曰：「燕人若塞大岘之险，〔水经注：沭水出琅邪东莞县西北山，东南流，右合岘水。水北出大岘山，今有大岘关。魏收志，齐郡盘阳县有大岘山五代志，临朐县有岘山。杜佑曰：大岘在沂州沂水县北。塞，悉则翻。岘，户典翻。〕或坚壁清野，大军深入，不唯无功，将不能自归，奈何﹖」裕曰：「吾虑之熟矣，鲜卑贪焚，〔焚，卢含翻。〕不佑远计，进利虏获，退惜禾苗，谓我孤远入，不能持久；不过进据临朐，〔魏收志曰：临朐即汉之朐县也，属东海郡；晋曰临朐，属东莞郡。宋白曰：因临朐山而名。朐，音劬。〕退守广固，必不能守险清野，敢为诸君保之。」〔为，于伪翻。〕
南燕主超闻有晋师，引群臣会议。征虏将军公孙五楼曰：「吴兵轻果，利在速战，不可争；宜据大岘，使不得入，旷日延时，沮其锐气，〔沮，在吕翻。〕然后徐简精骑二千，循海而南，绝其粮道，别敕段晖帅兖州之众，缘山东下，〔南燕兖州治梁父；缘梁父之山而东下也。骑，奇寄翻。帅，读曰率。〕腹背击之，此上策也。各命守宰依险自固，校其资储之外，余悉焚荡，芟除禾苗，〔芟，所衔翻；下同。〕使敌无所资，彼侨军无食，〔侨，渠娇翻。〕求战不得，旬月之间，可以坐制，此中策也。纵贼入岘，出城逆战，此下策也。」超曰：「今岁星居齐，以天道推之，不战自克。客主势殊，以人事言之，彼远来疲弊，势不能久。吾据五州之地，〔南燕以并州牧镇阴平，幽州刺史镇发干，徐州刺史镇莒城，兖州刺镇梁父，青州刺史镇东莱，所谓五州也。〕拥富庶之民，铁骑万群，麦禾布野，柰何芟苗徙民，先自蹙弱乎！不如纵使入见，以精骑蹂之，何忧不克。」〔蹂，人九翻。〕辅国将军广宁王贺赖卢苦谏不从，退谓五楼曰：「必若此，亡无日矣！」太尉桂林王镇曰：「陛下必以骑兵利平地者，宜出岘逆战，战而不胜，犹可退守；不宜纵敌入岘，自弃险固也。」超不从。镇出，谓韩辺曰：「〔丁度曰：辺，竹角翻。〕「主上既不能逆战却敌，又不肯徙民清野，延敌入腹，坐待攻围，酷似刘璋矣。〔刘璋事见六十七卷汉献帝建安十八年。〕今年国灭，吾必死之。卿中华之士，复为文身矣。」〔古者东南之民断发文身，故镇云然。〕超闻之，大怒，收镇下狱。〔下，户稼翻。〕乃摄莒、梁父二戌，〔父，音甫。〕修城隍，简士马，以待之。
刘裕过大岘，燕兵不出。裕举手指天，喜形于色。左右曰：「公未见敌而先喜，何也﹖」裕曰：「兵已过险，士有必死之志；〔谓已得过大岘之险。〕余粮栖亩，人无匮乏之忧。〔谓燕人不芟除禾苗。〕虏已入吾掌中矣。六月，己巳，裕至东莞。〔莞，音官。〕超先遣公孙五楼、贺赖卢及左将军段晖等将步骑五万屯临朐；〔朐，音劬。〕闻晋兵人岘，自将步骑四万往就之，使五楼帅骑进据巨蔑水。〔巨蔑水，国语谓之具水，袁宏谓之巨昧水，水经谓之巨洋水。水出朱虚县太山北，过其县西，又北过临朐县东。上下沿水，悉是刘裕伐广固营垒所在。〕前锋孟龙符与战，破之，五楼退走。裕以车四千乘为左右翼，〔乘，绳证翻。〕方轨徐进，与燕兵战于临朐南，日向昃，〔日过中为向昃。昃，阻力翻。〕胜负犹未决。参军胡藩言于裕曰：「燕悉兵出战，临朐城中留守必寡，愿以奇兵从间道取其城，此韩信所以破赵也。」〔间，古苋翻。韩信事见九卷汉高帝三年。〕裕遣藩及咨议参军檀韶、建威将军河内向弥潜师出燕兵之后，攻临朐，声言轻丘自海道至矣。向弥擐甲先登，遂克之。〔向，式亮翻。擐，音宦。〕超大惊，单骑就段晖于城南。〔超自临朐城中出城南就晖。〕裕因纵兵奋击，燕众大败，斩段晖等大将十余人，超遁还广固，获其玉玺、辇及豹尾。〔服虔曰：大驾属车八十一乘，作三行，尚书、御史乘之，最后一乘，悬豹尾，豹尾以前皆为省中。晋志：法驾属车三十六乘，最后车悬豹尾。玺，斯氏翻。〕裕乘胜逐北至固；丙子，克其大城。超收众入保小城。裕筑长围守饮，湋高三丈，穿堑三重；〔高，古号翻。重，直龙翻；堑，七艳翻。〕抚维降附，采拔贤俊，华、九大悦。于是因齐地粮储，悉停江、淮漕运。
超遣尚书郎张纲乞师于秦，赦桂林王镇，以为录尚书、都督中外诸军事，引见，谢之，且问计焉。镇曰：「百姓之心，系于一人。今陛下亲董六师，奔败而还，〔还，从宣翻，又如字。〕群臣离心，士民丧气。闻秦人自有内患，〔谓秦内有赫连之患也。丧，息浪翻。〕恐不暇分救人。散卒还者尚有数万，宜悉出金帛以饵之，更决一战。若天命我，必能破敌；如其不然，死亦为美，比于闭门待尽，不犹愈乎！」司徒乐浪王惠曰：「不然。〔乐浪，音洛琅。〕晋兵乘胜，气势百倍，我以败军之卒当之，不亦难乎！秦虽与勃勃相持，不足为患；且与我分据中原，势如唇齿，安得不来相救！但不遣大臣则不能得重兵。尚书令韩范为燕、秦所重，〔事见上卷三年。〕宜遣乞师。」超从之。
秋，七月，加刘裕北青、冀二州刺史。〔晋氏南渡，立南青、冀二州于淮南，北青、冀二州于齐地。〕
南燕尚书略阳垣尊及弟京兆太守苗踰城来降，裕以为行参军。〔垣氏子孙后遂为南国道将，着功名。〕尊、苗皆超所委任以为腹心者也。
或谓裕曰：「张纲有巧思，〔思，相吏翻。〕若得纲使为攻具，度固必可拔也。」会纲自长安还，太山太守申宣执之，送于裕。裕升纲于楼车，〔杜预曰：楼车，车上望橹。〕使周城呼曰：〔呼，火故翻。〕「刘勃勃大破秦军，无兵相救。」城中莫不失色。江南每发兵及遣使者至广固，裕辄潜遣兵夜迎之，明日，张旗鸣鼓而至，〔董卓之入洛，计亦出此。〕北方之民执兵负粮归裕者，日以千数，围城益急。张华、封恺皆为裕所获。超请割大岘以南地为藩臣，裕不许。
秦王兴遣使谓裕曰：「慕容氏相与邻好，〔好，呼到翻。〕今晋攻之急，秦已遣铁骑十万屯洛阳；晋军不还，当长驱而进。」裕呼秦使者谓曰：「语汝姚兴：〔使，疏吏翻；下同。语，牛倨翻；下相语同。〕我克燕之后，息兵三年，当取关、洛；今能自送便可速来！」刘穆之闻有秦使，驰入见裕，而秦使者已去。裕以所言告穆之。穆之尤之〔尤，怪也，过也。〕曰：「常日事无大小，必赐预谋，此宜善详，〔善，谓善为之辞；详，谓审谛也。〕云何遽尔答之！此语不足以威敌，适足以怒之。若广固未下，羌寇奄至，不审何以待之﹖」裕笑曰：「此是兵机，非卿所解，〔解，户买翻，晓也。〕故不相语耳。〔语，牛倨翻。〕夫兵贵神速，彼若审能赴救，必畏我知，宁容先遣信命，逆设此言！是自张大之辞也。晋师不出，为日久矣。羌见伐齐，殆将内惧，自保不暇，何能救人邪！」
乞伏干归复即秦王位，〔复，扶又翻。〕大赦，改元更始，〔更，工衡翻。〕公卿以下皆复本位。〔干归降公卿将帅为僚佐偏裨，见一百十二卷隆安五年。〕
慕容氏在魏者百余家，谋逃去，魏主珪尽杀之。
初，魏太尉穆崇与卫王仪伏甲谋弒魏主珪，不果；珪惜崇、仪之功，秘而不问。及珪有疾，杀〔【章：甲十一行本「杀」上有「多」字；乙十一行本同；孔本同；张校同。】〕大臣。仪自疑而出亡，追获之。八月，赐仪死。
封融诣刘裕降。〔封融奔魏，见上卷二年。魏杀慕容氏，故融归裕。降，户江翻。〕
九月，加刘裕太尉；裕固辞。
秦王兴自将击夏王勃勃，至贰城，〔贰城，贰县城也，在杏城西北、平凉东南。〕遣安远将军姚详等分督租运。勃勃乘虚奄至，兴惧，欲轻骑就详等。〔骑，奇寄翻。〕右仆射韦华曰：「若銮舆一动，众心骇惧，必不战自溃，详营亦未必可至也。」兴与勃勃战，秦兵大败，将姚榆生为勃勃所禽，左将军姚文崇〔【章：十一行本「崇」作「宗」；乙十一行本同；孔本同；张校同。】〕等力战，勃勃乃退，兴还长安。勃勃复攻秦敕奇堡、黄石固、〔魏收地形志：原州长城郡有黄石县。五代志，西魏改黄石为长城；隋开皇初，废郡为县，大业初，改长城县为百泉县。复，扶又翻。〕我罗城，皆拔之，徙七千余家于大城，以其丞相右地代领幽州牧以镇之。
初，兴遣卫将军姚强帅步骑一万随韩范往就姚绍于洛阳，并兵以救南燕，〔帅，读曰率。骑，奇寄翻。〕及为勃勃所败，〔败，补迈翻。〕追强兵还长安。韩范叹曰：「天灭燕矣！」南燕尚书张俊自长安还，降于刘裕，〔降，户江翻；下同。〕因说裕曰：〔说，输芮翻。〕「燕人所恃者，谓韩范必能致秦师也，今得范以示之，燕必降矣。」裕乃表范为散骑常侍，〔散，悉亶翻。骑，奇寄翻。〕且以书招之。长水校尉王蒲劝范秦，范曰：「裕起布衣，灭桓玄，复晋室，今兴师伐燕，所向崩溃，此殆天授，非人力也。燕亡，则秦为之次矣，吾不可以再辱。」遂降于裕。〔汉李降降匈奴，霍光、上官桀使其故人任立政招之使归，陵，陵曰：「大丈夫不能再辱。」〕裕将范循城，城中人情离沮。〔将，如字，引也。沮，在吕翻。〕或劝燕主超诛范家。超以范弟辺尽忠无贰，并范家赦之。
冬，十月，段宏自魏奔于裕。〔宏奔魏见上卷三年。〕
张纲为裕造攻其，尽诸奇巧；超怒，县其母于城上，支解之。〔为，于伪翻。县，读曰悬。〕
西秦王干归立夫人边氏为皇〔【章：甲十一行本「皇」作「王」；乙一行本同；孔本同；张校同。】〕后，世子炽盘为太子，仍命炽盘都督中外诸军、录尚书事。〔炽，昌志翻。〕以屋引破光为河州刺史，镇枹罕；〔枹，音肤。〕以南安焦遗为太子太师，与参军国大谋。干归曰：「焦生非特名儒，乃王佐之才也。」谓炽盘曰：「汝事之当如事吾。」炽盘拜遗于床下。遗子华至孝，干归欲以女妻之。〔妻，七细翻。〕辞曰：「凡娶妻者，欲与之共事二亲也。今以王姬之贵，〔周，姬姓也，故王女谓之王姬，后世因而称之，凡王者之女皆谓之王姬。〕下嫁蓬茅之士，诚非其匹，臣惧其阙于中馈，〔易家人之六二曰：在中馈。言以阴应阳，居中得正，尽妇人之义，职乎中馈，巽顺而已。馈，食也。〕非所愿也。」干归曰：「卿之所行，古人之事，孤女不足以强卿。」乃以为尚书民部郎。〔魏尚书郎有民曹，晋初分置左民右民，江左以后，省右民郎，有左民郎。民部郎至是始见于通鉴。强，其两翻。〕
北燕王云自以无功德而居大位，内怀危惧，常畜养壮士以为腹心、爪牙。〔畜，吁玉翻。〕宠臣离班、桃仁专典禁卫，〔离、桃，皆姓也；班、仁，其名。〕赏赐以巨万计，衣食起居皆与之同，而班、仁志愿无厌，〔厌，于盐翻。〕犹有怨憾。戊辰，云临东堂，班、仁怀剑执豊而入，〔豊，与纸同，通俗书也。〕称有所启。班抽剑击云，云以几扞之，仁从旁击云，弒之。〔高云以勇力发身，叨居君位，自谓非壮士以为翼卫不足以防其身，岂知小人之难养也。是以古之缀衣虎贲，左右携仆，必用吉士，其虑患诚深远也。云得燕见上卷三年。〕
冯跋升洪光门以观变，帐下督张泰、李桑言于跋曰：「此竖势何所至，请为公斩之！」〔为，于伪翻。〕及奋剑而下，桑斩班于西门，泰杀仁于庭中。众推跋为主，跋以让其弟范阳公素弗，素弗不可。跋乃即天王位于昌黎，〔载记：冯跋，字文起，长乐信都人，其先毕万之后也；万之子孙有食采冯乡者，因氏焉。〕大赦，诏曰：「陈氏代姜，不改齐国，周师尚父始封于齐，姜姓也。战国时，齐太公田和，陈敬仲之后也，篡姜氏之后而取其国，仍号曰齐。〕宜即国号曰燕。」改元太平，谥云曰惠懿皇帝。跋尊母张氏为太后，立妻孙氏为王后，子永为太子，以范阳公表素弗为车骑大将军、录尚书事，孙护为尚书令，张兴为左仆射，汲郡公弘为右仆射，广川公万泥为幽、平二州牧，上谷公孔陈为并、青二州牧。素弗少豪侠放荡，〔少，诗照翻。侠，户颊翻。荡，徒浪翻。〕尝请婚于尚书左丞韩业，业拒之。及为宰辅，待业尤厚；好申拔旧门，〔好，呼到翻。〕谦恭俭约，以身帅下，〔帅，读曰率。〕百僚惮之，论者美其有宰相之度。〔温公作通鉴，虽相小国者，苟有片善，必因旧史而表章之，以言为辅之难。〕
魏主珪将立齐王嗣为太子；魏故事，凡立嗣子辄先杀其母，乃赐嗣母刘贵人死。珪召嗣谕之曰：「汉武帝杀钩弋夫人，以防母后豫政，外家为乱也。〔事见二十二卷汉武帝后元元年。〕汝当继统，吾故远亦古人，〔蜀本作「故吾」。〕为国家长久之计耳。」嗣子孝，哀泣不自胜。珪怒之。嗣还舍，日夜号泣，〔胜，音升。号，户高翻。〕珪知而复召之。〔复，扶又翻。〕左右曰：「上怒甚，入将不测，不如且避之，俟上怒解而入。」嗣乃逃匿于外，惟帐下代人车路头、〔车焜氏，拓跋氏之疏属也，至后魏孝文改为车氏。〕京兆王洛儿二人随之。
初，珪如贺兰部，见献明贺太后之妹美，〔珪父寔，魏昭成帝什翼犍之嫡子也，先昭成而薨，追谥献明皇帝。贺太后从夫谥。〕言于贺太后，请纳之。贺太后曰：「不可。是过美，必有不善。〔左传：晋叔向欲娶于申公巫臣氏，其母止之曰：「甚美必甚恶。」此言类之。〕且已有夫，不可夺也。」珪密令人杀其夫而纳之，生清河王绍。绍凶很无赖，好轻游里巷，劫剥行人以为乐。〔很，户垦翻。好，呼到翻。乐，音洛。〕珪怒之，尝倒悬井中，垂死，乃出之。齐王嗣屡诲责之，绍由是与嗣不协。
戊辰，珪谴责贺夫人，〔谴，去战翻。〕囚，将杀之，会日暮，未决。夫人密使告绝曰：「汝何以救我﹖」左右以珪残忍，人人危惧。绍年十六，夜，与帐下及宦者宫人数人通谋，踰垣入宫，至天安殿。左右呼曰：「贼至！」〔呼，火故翻。〕珪惊起，求弓刀不获，遂弒之。〔年三十九。明元帝永兴二年，上谥曰宣武皇帝，庙号烈；泰常五年，改谥道武。〕
己巳，宫门至日中不开。绍称诏，集百官于端门前，〔宫门正南门曰端门。〕北面立。〔句断。〕绍从门扉间〔馡，门扇也。〕谓百官曰：「我有叔父，亦有兄，公卿欲从谁﹖」众愕然失色，莫有对者。良久，南平公长孙嵩曰：「从王。」〔长，知两翻。〕众乃知宫车晏驾，而不测其故，莫敢出声，唯阴烎公烈大哭而去。烈，仪之弟也。〔魏之克燕，仪有功焉；是年八月赐死。〕于是朝野恟恟，人怀异志。〔朝，直遥翻。恟，许拱翻。〕肥如侯贺护举烽于安阳城北，〔安阳城，即汉代郡之东安阳县城也。魏收地形志：永熙中，置高柳郡，治安阳。〕贺兰部人皆赴之，其余诸部亦各屯聚。绝闻人情不安，大出布帛赐王公以下，崔宏独不受。〔史言崔宏有识。〕
  </div>
  <div class="pagination">
   <a href="资治通鉴注_page115.html">
    上一页
   </a>
   <span>
    ...
   </span>
   <a href="资治通鉴注_page111.html">
    111
   </a>
   <a href="资治通鉴注_page112.html">
    112
   </a>
   <a href="资治通鉴注_page113.html">
    113
   </a>
   <a href="资治通鉴注_page114.html">
    114
   </a>
   <a href="资治通鉴注_page115.html">
    115
   </a>
   <span class="current-page">
    116
   </span>
   <a href="资治通鉴注_page117.html">
    117
   </a>
   <a href="资治通鉴注_page118.html">
    118
   </a>
   <a href="资治通鉴注_page119.html">
    119
   </a>
   <a href="资治通鉴注_page120.html">
    120
   </a>
   <a href="资治通鉴注_page121.html">
    121
   </a>
   <span>
    ...
   </span>
   <a href="资治通鉴注_page117.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
