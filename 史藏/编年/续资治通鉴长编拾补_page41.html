<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 41 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 41 页/共 59 页
  </h1>
  <div class="content">
   是日，赵遹奏：“今圣恩宽厚，许其自新，宜知所怀。结誓之后，便当改过；尚敢出没，时复攘夺，虽已掩杀，不落奸便。然作过无大小，均为渝盟，是未知所畏也；若或仍置而不问，实恐养成奸恶，异日蛮夷视效，别生大患，不可不早为之计。”（《纪事本末》卷百四十一。） 

　　１、七月（案：钱大昕《四史朔闰考》：是月戊辰朔。） 壬申，梓州路都转运使赵遹奏：“夷贼犯梅岭堡不克，除严为备奭外，缘事力未胜，及非攻讨之时，不敢轻举深入。乞就陕西秦凤泾原、环庆路共遣兵二万人，前来攻讨。”诏：“永兴军路都总管司选差兵二千人，差近官兵一员统押，祗备赵遹勾抽使唤。”《纪事本末》卷百四十一。

　　２、丁丑，手诏：“孝莫大於严父，严父莫大於配天。远而尊，故配祖於郊；近而亲，故配严父於明堂。今三岁一郊，佑我烈祖，而宗祀明堂以配上帝，寓於寝殿，礼盖云阙。朕嗣承先烈，君极万邦，罔极之怀，欲报无所。夙兴夜寐，靡遑宁处。崇宁》之初，尝诏建立，（案：《文献通考》卷七十四：崇宁四年，设营建明堂，已度地鸠工，俟过来岁，取旨兴役。明年，以彗出西方，遂设罢之。） 去古既远，历代之规模无足循袭。朕万机馀间，黜诸臆说，刺经稽古，度以九筵，分其五室，通以八风，上圆下方，参合先王之制，必庶几焉。相方视址，於寝殿之南，僝工鸠材，自我作古，以称朕昭事上帝，率见昭考之心。”

　　御笔：“修制明堂，国之大政，即与前后营造事体不同，应有司官属自当竭力奉上，以成大功。如是修制所抽人匠、取索材料材植，如敢占吝隐讳，不即发遣应副者，监官不以官高低，并行除名勒停，送广南远恶州军编管。”（《纪事本末》卷百二十五。） 

　　３、辛巳，手诏：“晏州夷贼自招抚后来辄敢结集背誓，攻犯城堡，比虽屡获级，失利以归，缘出没不定。长宁一带，未得安堵，渝盟犯顺，师出有名。可依赵遹所奏，乘时攻讨，除已差永兴、秦凤路兵马外，更泾原路三千人、环庆路二千人，并步人前去应副。候指挥到，仰本路帅臣选差曾经战阵兵将官，每一千人作一番，管押赴泸南，听候使唤，限五日起发。仍以赵遹为泸南招讨统制使，王育、马觉为同统制，雷迪、丁升卿军前承受，孙义叟、王良弼应副钱粮，王育以下，并听赵遹节制。禁乱除暴，事非获已，帝王之师，举必万全。蜀道险阻，利在设伏，閒探蔊导，所宜尽心，毋得轻易堕贼之计。其晏州夷贼有胁从之人，如能悔过自新，即许招降，免行诛戮，并与原释，用示不杀之意。”（《纪事本末》卷百四十一。） 

　　１、八月（案：钱大昕《四史朔闰考》：是月戊戌朔。） 癸卯，诏：“修建明堂，布告大廷，依大礼例，奏告天地、宗庙、社稷、宫观、诸陵及五岳、四渎等。”（《纪事本末》卷百二十五。） 

　　２、己酉，诏秘书省移於他所，（案：蔡绦《铁围山丛谈》：政和五年，因建明堂，有旨徙秘书省出於外，在宣德门东，亦古东观类云。） 以其地为明堂。杭州观察陈彦言：“明堂基宜正临丙方稍东方，以据福德之地。”故有是诏。《纪事本末》卷百二十五。案：秘书省，初名三馆。《宋史·职官志》四云：宋初，置三馆长庆门北，谓之西馆。太平兴国初，於昇龙门东北，创立三馆书院，赐名崇文院，迁西馆书贮焉。东廊为集贤书库，西廊分四部，为史馆书库。大中祥符八年，创外院於右掖门外。天禧初，令以三馆为额。又云：秘阁，系端拱元年就崇文院中堂建阁，以三馆书籍真本并内出古画墨迹等藏之。又云：政和五年四月，诏秘书省殿以右文为名。是月，驾诣景灵宫朝献，还幸秘书省。诏曰：“屋室浅陿，甚非称太平右文之盛，宜重行修展。”八月，诏秘书省移於新左藏库，以其地为堂。

　　３、庚戌，诏：“中书舍人陈邦光差提举洞霄宫，池州居住。”先是，邦光以中书舍人兼太子詹事，会蔡京献太子以食，琉璃酒器罗列宫庭，太子怒曰：“天子、大臣不闻道义相训，乃持玩好之具，荡吾志耶！”左右击碎之。京闻邦光》实激太子，含怒未发，因是遂斥邦光》。《纪事本末》卷百三十一。

　　４、壬子，手诏曰：“明堂之制，自三代以还，有为之君，虽欲稽法先王，终不能如古。盖违经循俗，惑於众说，失其旨意。朕永惟严父飨帝之礼，尚阙未备。取《考工记》所载，考其互见之文，得其制作之本，命工伻图，无一不合。”又曰：“朕万机之暇，取夏后氏益土室之度，兼商人四阿重室之制，从周人度以九尺之筵。上圆象天，下方法地，四户以合四序，八窗以应八节，五室以衷五行，，十二堂以听十二朔。九阶、四阿，每室四户，夹以八窗。兼三代之遗制，黜诸儒之臆说，飨帝严父，听朔布政於一堂之上，於古皆合，其制大备。宜令明堂使司遵图建立，以称朕意，布告中外，咸使闻知。”於是内出明堂小样，於崇政殿集百官宣示。（案：《玉海》卷九十六，以明堂小样於崇政殿宣示百官，御书明堂字。） 命太师、鲁国公蔡京为明堂使，宣和殿学士蔡攸讨论指画制度，显谟阁待制蔡绦、蔡翛，殿中监宋昇参详，兴德军留后梁师成为都监，保康军留后童师敏为承受。以开封尹盛章弹压兵匠，章罢，以王革代之，复以章为参详。明堂使蔡京言：“夏后氏世室，堂脩十四步，（原注方六尺为步。） 广益七步半，土室方四步，广益四尺。木、火、金、水四室各方三步，广益三尺。商人重屋，堂脩七寻，（原注八尺为寻。） 崇三尺，四阿重室。周人明堂，度九尺之筵，东西九筵，南北七筵，堂崇一筵五室。凡室筵则五室，各自方一丈八尺。三代之制，脩广不相袭，夏度以六尺之步，商度以八尺之寻，而周以九尺之筵，世每近，制每广。今若以二筵为太室，方一丈八尺，则室之中设版位、礼器已不可容，理当增广。今从周之制，以九尺之筵为度，太室脩四筵，（原注三丈六尺。） 广五筵，（原注四丈五尺。） 共为九筵。木、火、金、水四室各脩三筵，益四五，（原注三丈一尺五寸。案：“尺”字，《宋史》作“五”，以注三丈一尺五寸计之，应作“五”。） 广四筵，（原注三丈六尺。） 共七筵，益四尺五寸。十二堂古无脩广之数，今亦度以九尺之筵。明堂、玄堂各脩四筵，（原注三丈六尺。） 广五筵，（原注：四丈五尺。） 左右个各脩广四筵。（原注三丈六尺。） 青阳、总章各脩广四筵，（原注三丈六尺。） 左右个各脩四筵。（原注三丈六尺。） 广三筵，益四五。（原注三丈一尺五寸。） 四阿各四筵，（原注三丈六尺。） 堂柱外基各一筵，（原注九尺。） 堂总脩一十九筵，（原注一十七丈七尺。） 广二十一筵。”（原注一十八丈九尺。） 诏悉从之。《纪事本末》卷百二十五。（案：《文献通考》卷七十四：蔡攸言：“明堂五门，廊庑盖以素瓦，而门堂则以琉璃，其地则随所向而饰以五色之石。栏楯柱端以铜为辟邪之象，而饰以五方所向之色。八窗、八柱则以青、黄、绿相閒。堂室柱门栏柱，并以丹雘涂之。堂阶为三级，每级崇三尺，共为一筵。改火珠为云龙之象，阶庭植松、梓、桧之木。宫门不设戟，而殿隅并垂铃”云。诏以“玄堂”犯圣祖之讳，取“平在朔易”之义，改为平朔，门亦如之。仍改敷佑门为左敷佑，左承天门曰右敷佑，右承天门曰平秩，更衣大次曰斋明殿。其明堂、青阳、总章、玄堂、太室五门并御书榜之。） 

　　５、丙寅，陈瓘特叙承事郎，许自便。（《纪事本末》卷百二十九。原注瓘自政和元年送台州羁管凡五年，始降旨叙官自便。叙官自便，盖缘立太子赦，五年三月十七日指挥。《丁未录》云以郊霈霑恩，误也。瓘初以宣德郎被谪，而叙官乃承事郎。实镌降也。被命之后，忽得州牒备坐。省劄云，奉御批，叙复数内陈瓘，叙复未当，合於见存官外叙一官，仍取旨与差遣符州，告示本官知委。陈瓘既供知委，还寓通州数日，又有省劄下通州，令瓘具家状承陈乞差遣，人皆贺瓘，以为起废有渐。瓘曰：“此庙堂欺君玩世之术耳，若与差遣，岂应见问！上闻吾叙官不当，见于御批，诸公不但已为此迁之说以塞上旨，家状虽当供差遣，其可乞耶！彼谓吾不堪贫困，必乞怜耳。”乃报以“家状昨因削籍毁弃，无凭供具。”事果不行。瓘既寓通州，而盛章与石悈有隙，取密旨，编置通州，扬言为瓘报仇。瓘闻而叹曰：“此岂盛世所宜有耶！”因谋徙避，遂望家至九江卜居焉。六年闰月，乃至江州。今因石悈编置通州在五年八月十四日，即附著此。案：瓘本传：瓘住台五年，乃得自便。叆复承事郎，帝批进自，以为所拟未当，令再叙一官，仍与差遣，执政持不行。卜居江州，复有谮之者，至不许辄出城。旋令居南康，叆至，又移楚。） 

　　１、九月（案：钱大昕《四史朔闰考》：是月丁卯朔。） 甲戌，诏诸州医学博士并改为医博士。（《纪事本末》卷百三十五。） 

　　２、乙酉，诏付赵遹：“夷贼背盟犯顺，人神共弃，料其所部，不满万兵，况跳梁逾时，困弊已甚。付卿以西州精锐之兵，委卿以统制之重，声势张大，震动远近，彼必过为隄备，以待我师。气久则不壮，情见则不神。诸路之师，如已会合，乘机进讨，必多方以误之，毋或失时久稽。天诛酋豪授首，则胁从可贷。因粮与众，就建城寨，底定一方，永固吾圉。军事前机，日具奏来。”《纪事本末》卷百四十一。

　　３、甲午，赵遹数遣人招谕罗始党贼首领失胃归顺，是日，失胃诣江安县降遹，授以承信郎，冠带鞾袍，供给请受，券历并旂号及捕捉晏贼赏格，令归约诸囤，各自保守。具奏云得此族五十馀村不附贼，便可减西兵一万人矣。（《纪事本末》卷百四十一。原注此据赵遹《攻讨晏州录》增入。） 

　　４、甲辰，（案：是月丁卯朔不应有甲辰，无可据改，姑仍之。） 提举翰林书艺局御前制造所奏：“契勘修万岁山合用山石万数浩大，已奉旨专委管勾，计置装发出卸其搬到山石日。近不惟数小，兼自正月九日至十七日计十七日无拘到山石，亦无船运到阙，阻节造作，盖缘装发稽缓，及管押、使臣等在路催督津运，留滞未有约束。”诏令措置条画、约束兵稍等画一闻奏。《纪事本末》卷百二十八。（原注蔡绦《宫室苑园篇》曰：又于宝箓宫，命工部侍郎孟揆鸠土功，梁师成主作役，筑土山以象馀杭之凤凰山，雄于诸苑。其最高一峰九十尺，山周十馀里。自西介亭，岧峣重，分东西二岭，四一直行南山，开门飞栈，岩穴溪涧悉备。有一洞，口叆可纳两夫，而其中足容数百人。至于槛泉泛流，皆昼夜不绝。山中包平地，环以嘉木、清流，列诸馆舍台阁，多以美材为楹栋而不施五采，有自然之胜。山上下立亭宇不可胜数。有石大者高四十尺，名“神运昭功石”。若江南陈后主三品石，姑苏白乐天手植桧，与其他名石望木率入其中。始名凤凰山，故有阁曰巢凤。后神霄降其诗，有“艮嶽排空霄”，因改名艮嶽。及南山成，又易名为寿嶽。南山之外，又为小山，独陂陁，横直二里，名曰芙容城，穷极窈渺。嶽之北乃所谓景龙江也，江外，则诸馆舍尤精。其北又因瑶华宫火，取其地作大池，名曰曲江池，中有堂甚雄，名蓬壶。然东尽封邱门止矣。其西自天波门桥引河水入西，直殆半里，河乃折南又折北。折南者，过阊阖门桥为道，通茂德姬宅，实鲁公赐第。时政和八年，绦以此抵狂妄罪者也。折北者四五里，属之龙德宫者，上潜邸也。） 

　　１、十月（案：钱大昕《四史朔闰考》：是月丁酉朔。） 癸卯，嵩山道人王仔昔封冲隐处士。（《纪事本末》卷百二十七。案：蔡绦《铁围山丛谈》卷五：小王先生仔昔，豫章人也。始自言遇许逊，得《大洞隐书》，豁落七玄之法，能知人祸福。老志死后，仔昔来都下。上知之，召令踵老志事，寓于鲁公赐第。） 

　　２、己酉，赵遹统兵发江安县，亲督王育由乐共城路，命马觉以别部由长宁军路，张思正更由梅岭堡、水芦毡中路，期悉会於晏州轮缚大囤，合陕西路将兵，并本路土军、义军、土丁子弟、保甲弓手、人夫共三万五百四十人。（《纪事本末》卷百四十一。） 

　　３、甲寅，赵遹发乐共城，命王育等攻上下落样村、思峨州三囤。上下落样各数百户，思峨州倍之，旧係熟户，能知我虚实，今乃为贼用。前此诸酋，各归诸囤，独三囤以近故，每昼伏夜出，凡七十馀人，劫掠边民，故遹首攻之。翌日，（原注乙卯。） 下落样平，后两日，（原注丁巳。） 上落样平，惟思峨州最险固，浃旬乃攻破。是日，张思正克水芦毡囤，斩级二百一十二，马觉夺五里隘口，斩贼酋卜漏男得皆，获二十八级，两路并以捷闻。（《纪事本末》卷百四十一。） 

　　４、丙辰，张思正分遣思州巡检田祐恭等击婆然新囤，贼弃囤奔轮缚，收其蓄积器械，焚荡庐舍千馀间。（《纪事本末》卷百四十一。） 

　　５、丁巳，马觉遣别将房仕忠、刘尧年等合兵攻茅平、梅禄、轮落、穀轮心、大水、梅当等囤，惟梅、落、穀囤固守，馀皆遁去。（《纪事本末》卷百四十一。） 

　　６、戊午，马觉遣刘庆攻落祐等九村囤，夺隘，至落祐山，破夷千馀众，遂至落祐水村，又荡贼巢穴。又别遣将下罢碾及梅例村囤，庆继以兵进，皆火其居而还。（《纪事本末》卷百四十一。） 

　　７、乙未，马觉克梅岭囤。攻五日，乃克之，斩首三百馀级，尽取其积，分给士卒。（《纪事本末》卷百四十一。） 

　　８、辛酉，赵遹受（原注辛亥十五日。） 御笔处分：“览所奏，诸路兵马节次已到军前，尚云受甲，择日进发，未见进讨。兵家所贵神速，今兵留两月，坐耗刍粮，逗留犹豫，不切进兵，非便。所虑粮道窘乏，夷贼觇窥益肆猖獗，非计之得。限指挥到，还具已未出师并稽滞因依及夷人动息实状胜负次第，火急逐一条件，入急递奏。”朝廷疑遹逗留，故有此处分；又引韩存宝故事以激之，盖未知遹出界已逾旬矣。遹即具奏行军次第，具言军声大震，势如破竹，见深入攻讨矣。（《纪事本末》卷百四十一。） 

　　９、癸亥，马觉遣刘克年进兵梅子坎，焚荡贼巢，又攻上下落汪并梅个弄村囤，悉焚之。（《纪事本末》卷百四十一。） 

　　１、十一月（案：钱大昕《四史朔闰考》：是月丙寅朔。） 丙子，初，赵遹以思峨既克，贼之藩篱，扫落殆尽，便可提兵往趋轮缚，而马觉攻荡轮穀囤，久未下，不敢先进，兼两路兵力稍疲，须少休之，乃归憩乐共城，赏劳将士。后四日，复出乐共城。明日，驻兵晏州，平。又明日，进至轮缚囤下。是日，马觉、张思正两路兵始与遹会。翌日，分兵攻囤，贼拒斗甚力，部将梁福死之，官军多被伤者。（《纪事本末》卷百四十一。原注《赵遹行状》：遹军既破隘，首攻上下落样、思峨州诸囤，皆久不下。遹冒矢石，率励将士，结重楼以临贼，日夜力攻，始克之。觉、思正继亦破梅岭、水芦毡、石筍、上下婆。然诸囤兵势既振，所向若破竹，无不即下，献俘受馘无虚日，遂与觉、思正军皆至晏州。轮缚大囤，其大山崛起数百仞，周四十馀里，卜漏与其贼帐居之。凡诸囤之奔亡者，悉共保聚拒守，缭以巨石为城垒，外设木栅，当所通迳路，皆凿坑穽朴巨枿，布渠畣，夹以守障，备奭无一不至。贼自上施矢石，直瞰官军，中者即齑粉。官军以强弓弩仰射，曾不能及半，兵陈四周，凡累日，将士相顾，无从用智力。泸州都巡检使种友直，山西将家子，沈密能任事。思黔州巡检田祐恭，本思黔夷部土丁，药箭手悉其种族，轻捷习山险，知夷中事。遹乃易服跃马，命友直、祐恭从，按行诸军，究视形势，顾山隈崖壁尤陡绝，高倍他处，贼以险故，栅垒疏阙，无守备。遹曰：“此贼不相及，何用屯？吾重兵其悉移军当贼，吾以此地命友直并祐恭所部军其下。”友直辞曰：“愿得效死当贼锋。”遹曰：“汝欲干军法耶？汝第往，吾终不相负。”友直、祐恭遂军其下，日无所事，尝郁郁与众恣睡眠。遹督诸军，皆当贼要路，每未旦，辄鼓舞而进，及半山，峻不能前，贼悉力拒守，矢石下如雨，兵复却，居次者又进，更迭率昼夜止，贼久劳苦，疲顿甚。遹密召友直、祐恭至，曰：“对汝所军崖壁，疑可以计登，并山多揉，思黔兵善能捕取，汝等亟办之。”信宿，友直便与祐恭俱来白事，言连夕遣人自箐中入，操刀斧，旋伐去蒙密，仅能伛偻进，及崖趾，缘崩石、藤葛至绝壁，可引长绠挽而登。祐恭亦已捕得生猱数十。遹喜曰：“事济矣。”悉以成算授友直，且令诸军曰：“各备云梯，视山上火发，即以进。”命王育、马觉、张思正率利刀斧拥其后。是日，友直选所部与祐恭之众得二千馀，纫麻为长绳，炬爟以膏蜡，使群猱背负之。暮夜，先以数辈登崖巅，系绳梯数十缒而下，众各衔枚，挈群猱，次第挽绳梯而登。鸡方唱，众已悉登，及栅，乃燃炬，纵群猱入。贼庐舍皆竹木茅茨为之，群猱所历，火辄发，贼奔呼扑救不暇，猱惊并跳，火益炽，争前驱逐群猱，官军已破栅，鼓噪击其后，贼犹回与官军力斗。时方质明，遹望火发，令诸军挝鼓鼙，麾而呼诸军俱以云梯进，贼蹂乱，栅垒不复守。官军内外相应，即斩关环城而登，破晏州轮缚大囤，贼狼狈遁走，与赴火者相半。卜漏闻官军已入，擐重甲，从诸酋突围遁。遹命友直及统领官刘庆以步骑精甲五千追至山后轮多囤，遂擒卜漏及诸酋长。遹自入贼境至破晏州，几斩馘七千馀级，自破晏州至获卜漏，又斩馘一万馀级，筑以为京观。而贼之赴火者，莫计其数。凡胁从者就俘与归，凡妇女老幼一万馀人，悉纵而驱之山岩阻居。凡所平州二、县八与诸囤凡三十馀城，以其地之基州头、梅洞、水芦毡、石筍，建置寨堡。拓地环二千馀里，皆衍沃宜种植，画其疆亩，募并边之人耕之，使习战守，如西北弓箭社之制，号曰“胜兵”。自出师迄还，叆两月，朆皆为尽白。全军独克，所俘馘无噍类，诸夷为之胆落。迄今十有二年，不敢北向窥边，而朝廷无复有南顾之忧矣。案：遹奏卜漏就擒在庚寅辛卯。） 

　　２、庚辰，诏：“应县学生三经赴岁陛而不预陛入州学者，依三不赴条例除籍。”（《纪事本末》卷百二十六。案：《宋史·选举志》：县学生三不赴岁陛试及三赴岁升试而不能入州学者，皆除其籍。） 

　　３、赵遹攻破轮缚大囤，夷贼卜漏遁去，斩首三千一百，焚荡屋舍数千间，获孳生粮斛甚众。（《纪事本末》卷百四十一。） 

　　４、壬午，都掌族首领特苗以晏州族轮便囤夷首领十人诣赵？降。（《纪事本末》卷百四十一。） 

　　５、癸未，宁远知寨郭谠以石筍山及婆然新囤降夷卜洗第四百馀人送赵遹，仍付谠令管係，日给食具，奏听旨。（《纪事本末》卷百四十一。） 

　　６、丙戌，赵遹奏，於晏州旧州基州头村、梅柜坝囤北平，各建一寨，梅岭村建一堡，统隶新疆，具地望功料差官等画一以闻，仍先次兴筑。（原注明年正月十一日，赐名。） 是日，敕书赐赵遹：“晏州夷贼，以蕞尔数囤之地，蜂集蚁聚之众，负义背恩，逐利侵暴，既盟复叛，毒&lt;虫赦&gt;逾时。卿怀敌忾之气，守忠壮之节，数上封章，请加攻讨。玺书报可，动中机会，干戈所麾，势如破竹。斩馘献俘以数千计，焚荡聚落几三十城。捷音屡奏，朕用叹嘉。已降诏旨，先次赐将士等银合茶药，特支以激士气，非常例也。将士有功，疾速奏来，高爵厚禄，朕所不吝。然战胜易，守胜难。攻城略地，腹背是虞，谨护粮道，审是走集，毋使贼计，蹑其堕归，无约请和，在所深虑。所得囤，度可据守，即以便宜兴筑，犒角相望，如受降城，不复使夷獠为患，是为上策。边徼早寒，师不久暴，速底平定，副子注意，故兹奖谕，想宜知悉”。（《纪事本末》卷百四十一。） 

　　７、庚寅，赵遹闻奏夷贼卜漏等皆就擒。（《纪事本末》卷百四十一。） 

　　８、辛卯，刘庆、种友直缚送卜漏等，遹亟具奏，乞因永兴军路回兵，护送赴阙。都掌族首领特苗、罗始等族首领失胃，皆诣赵遹，献所获夷级。特苗自言，强壮者悉已斩献，馀老小乞留作奴婢，遹许之。（《纪事本末》卷百四十一。） 

　　１、十二月（案：钱大昕《四史朔闰考》：是月丙申朔。） 丁酉，刘庆、种友直攻轮多囤，执晏贼次首领卜劳送赵遹，并卜漏等俱囚系以听朝旨。轮多等囤夷众，皆下囤降，取其强壮，而刺“政和畏降”字，各遣归囤，马觉下轮落穀及梅禄村囤，刺强壮亦如轮多，各遣归。（《纪事本末》卷百四十一。） 

　　２、丙午，徽猷阁待制、梓州路转运使赵遹为龙图阁直学士、知熙州。《纪事本末》卷百四十一。（案：《遹》本传：诏加遹龙图阁直学士、熙州兰湟经略安抚使。遹以疾请祠，不许。既入对，赐上舍出身，拜兵部尚书。遹与童贯有隙，力请去，以提举醴泉观兼详定一司敕令。六年，出知成德军，拜延康殿学士。） 

　　３、丁未，赵遹班师，次乐共城，明日，次安远寨，又明日，驰至江安县。是役也，凡攻破六十五村二十囤，生擒贼首一十八人，斩馘七千二十五级，执俘五百八十六人，招降奔远逃遁者三千一百三十二人。（《纪事本末》卷百四十一。） 

　　４、庚申，以晏州夷贼平，曲赦四川，应缘军兴，差使新兵，能戮力攻讨，并别项具功状闻奏，优加补授名目。（《纪事本末》卷百四十一。） 

　　５、癸亥，御笔：“晏州夷贼犯顺，王师出征，一举万全，拓地千里，建置五城，悉隶泸州，接连交广，外薄南海，控制十州五十馀县，团纯慈、祥州、长宁军属焉。边阃之寄，付畀宜重，可依河东代州置沿边安抚司。孙羲叟应副钱粮，颇闻宣力，特除集贤殿修撰、知泸州、泸南沿边安抚使。羲叟现任朝散郎、直龙图阁、成都府路转运副使。”（《纪事本末》卷百四十一。） 

　　《续宋编年资治通鉴》：辽主天祚亲征女真，率蕃汉兵十馀万出长春路，命萧奉先为御营都统，耶律章奴副之。师至鸭绿江，阿骨打哭谓其部落曰：“不若杀我以降。”诸酋皆拜曰：“事至此，当誓一死战。”三面急击之，天祚大败，昼夜驰五百里退保长春。女真乘胜，遂并渤海、辽阳等五十四州。案：天祚亲征女真，据《契丹国志》在天庆五年，即政和五年也。杨仲良《纪事本末》阙而不书，《续宋编年通鉴》载其事而有阙佚，祗存亲征女真以下九十七字，今以《契丹国志》补之，并详其缘起云：天庆二年春，天祚如混同江钓鱼，界外生女真酋长在千里内者皆以故事来会。适遇头鱼酒筵，别具宴劳。酒半酣，天祚临轩，使诸酋次第歌舞为乐。次至阿骨打，端立直视，辞以不能，谕之再三，终不从。天祚密谓枢密使萧奉先曰：“阿骨打意气雄豪，顾视不常，当以事诛之，不然，恐贻后患。”奉先曰：“阿骨打小人何知，杀之，伤蔊化心。设有异志，蕞尔小国，何能为！”阿骨打有弟姪曰吴乞买、粘罕、胡舍辈，天祚岁入秋山，数人必从行，善作鹿鸣，呼鹿使天祚射之，或刺虎，或搏熊，天祚喜，辄加官爵，后至围场司差遣者有之。阿骨打会钓鱼而归，疑天祚知其意，即欲称兵。是年秋，遂并吞诸邻近部族，有赵三、阿鹘产大王者，拒之不从，阿骨打虏其家。二人来愬於咸州详稳司，逆北枢密院。时枢密院萧奉先，本戚里庸才，惧其生事，但作常事以闻。天祚指挥就送咸州取勘，欲使自新，阿骨打竟讬病不至。天庆三年，阿骨打将带五自馀骑往赴咸州详稳司，吏民惊骇。明日，拥骑赴衙引问，与告人赵三、阿鹘产等并跪问於厅下，阿骨打隐讳不赴供，祈送所司取状。一夕，领从骑归去，遣人持状赴详稳司云：“意欲杀我，故不敢留。”自是追呼不复至，第节次申北枢密院，辽国亦无如之何。天庆四年秋八月，女真阿骨打始叛，用粘罕、胡舍为谋主，银术割、移烈、娄宿、阇母等为将帅，会集女真诸部甲马二千，首犯混同江之东名宁江州。时天祚射鹿秋山，闻之，不以介意，遣海州刺史高仙寿，统渤海子弟军三千应援宁江。九月，辽兵遇女真於宁江州东，战数合，渤海兵大败，或阵没，或就擒，获免者无几。复攻破宁江州，无少长，悉杀之。十月，差守司空、殿前都检点萧嗣先充东北路都统，静江军萧挞勃乜副之，发契丹、奚兵、三使兵三千骑，中京路禁军、土豪二千，别选诸路武勇二千馀人，以中京虞候崔公义充都押官，侍卫控鹤都指挥使、商州刺史邢颖副之，屯出河店，临白江，与宁江女真对垒。时辽国太平日久，闻女真兴师，皆愿从军冀赏，往往将家属团结车营随行。是月，女真潜渡混同江，掩其不备，未阵击之。嗣先军溃，其家属、金帛、牛马、辎重悉为女真所得。复以兵追杀百馀里，管押官崔公义、邢颖等死之，又获去甲为三千。辽国旧例，凡关军国大事，汉人不预。天祚自两败之后，意谓萧奉先不知兵，始欲改用将帅，付以东征之事。天祚遂召宰相张琳、吴庸，付以东征事。张琳碌碌儒生，非经济才，统御无法，遽奏曰：“前日之败，失於轻举，若用汉兵二十万，分路进讨，无不克者。”天祚谓其数多，且差十万，即降宣劄付上京、长春、辽西诸路，计人户家业钱，每三百贯自备一军，限二十日各赴期会，时富民有出一百军、二百军者，家资遂竭。琳等非将帅才，器甲听从自便，人人就易鎗刀、毡甲充数，弓弩、铁甲，百无一二。杂以番军，分出四路：北枢密副使耶律斡离朵冻流河路都统，卫尉卿苏寿吉副之；黄龙府尹耶律宁黄龙府路都统，桂州观察使耿钦副之；复州节度使萧湜曷咸州都统，将作监龚谊副之；左祗候郎君详稳萧河古好草峪都统，商州团练使张惟协副之。独冻流河一路遂深入女真。军马初一战，稍却，各退保寨栅。是夕，都统斡离朵误听汉军已遁，即离辽、奚之兵，弃营而遁。明蚤，汉军尚有三万众，推将作少监武朝彦为都统，再与女真合战，遂大败。馀三路闻之，各退保本路防城。数月间，遂为女真攻陷，丁壮斩戮无遗，婴孺贯之槊上，盘辟为戏，所过赤地无馀。应辽东界内熟户女真，亦为阿骨打并吞，分拣强壮人马充军，遂有铁骑万馀。天庆五年八月，天祚下诏亲征女真，率番、汉兵十万馀出长春路，命枢密使萧奉先为御营都统，耶律章奴副之；以精兵二万为先锋，馀分五部为正兵，诸大臣贵族子弟千馀人为硬军，扈从百司护卫军，北出骆驼口，车骑亘百里，鼓角旌旂，震耀原野。别以汉军步骑三万，命都检点萧胡睹姑为都统，枢密直学士柴谊副之，南出宁江州路。自长春州分路而进，斋数月之粮，期必灭女真。一日，军中戈戟有光，马皆嘶鸣，咸以为不祥。天祚问天宫李圭，圭不见对。宰相张琳前奏曰：“唐庄宗攻梁，矛戟夜有光。郭崇韬曰：‘火出兵入，破贼之兆。’遂灭梁。”天祚喜而信之，遂行。女真师至鸭绿江，人心疑惧。粘罕、兀术伪请为卑哀求生者，阳以示众，实以求战谩书上之。天祚大怒，下诏有“女真作过，大军翦除”之语。阿骨打聚众诸酋曰：“始与汝辈起兵，盖苦辽国残虐。今吾谓苦，卑哀请降，庶几纾祸，迺欲尽行翦除，为之柰何？不若杀吾一族，众共迎降，可以转祸为福。”诸酋皆罗拜曰：“事至此，当誓死一战尔。”次日，御营退行三十里。或言於天祚曰：“兵已深入，女真在近，军心皆愿一战，何必退也？”天祚亟召诸统兵官，问策安在？人皆观望，无敢言“不愿战”者，再传令进兵。十一月，天祚与女真兵会。时盛寒，雪深尺馀，先锋接战，云尘亘天，日色赤暗。天祚亲督诸军进战。少顷，军马左旋三转，已横满死野，望天祚御旂向西南出，众军随而退溃。始悟矛戟有光为凶兆也。女真亦不急追，徐收所获辎重、牛马而已。天祚一日一夜走五百里，退保长春。女真乘胜，遂并渤海、辽阳等五十四州。

　　（钱塘濮子潼辑注） 

　

卷三十五
　
　　徽宗

　　△政和六年（丙申，一一一六） 

　　１、正月（案：钱大昕《四史朔闰考》：是月丙寅朔。） 乙未，赠知梅岭堡高公老妻宗女为“节义族姬”。夷贼破堡，姬被执，守义不辱，旬日而终，故旌之。仍录其二子并承信郎。《纪事本末》卷百四十一。

　　２、手诏：“王安石熙宁中赐江宁府蒋山太平兴国寺为本家功德寺，访闻近岁林木砍伐殆尽，寺宇荒废，茔域无人洒扫，悉缘过房孙王棣自擅，至今无人管勾。限此指挥到日，仰王棣不得干与应田产、米斛、钱物等，并令依王安石及其妻吴氏在日事理施行。所有蒋山住持僧，下两街僧录选差前去，应林木不得辄有砍伐，庶以上称神考待遇安石之意。”（《纪事本末》卷百三十。） 

　　（《续宋编年资治通鉴》：辽渤海人高永昌，杀其东京留守萧葆先，自称大渤海皇帝，据辽东五十馀州。辽主遣其宰相张琳讨之。至渖州，女真遣兵来援渤海，琳败绩，乃以燕王淳为都元帅。淳至乾州，武朝彦谋杀淳，不克，复召淳还。既而女真击破渤海，斩高永昌，其众散为盗，所至虏掠，辽不能制。案：高永昌僣号据《契丹国志》、《通鉴续编》为六年正月。《契丹国志》云：天庆六年正月朔夜，渤海人高永昌率凶徒十数人，乘醉恃勇，持刀逾垣入府衙，登厅，问留守所在，绐云：“外兵变，请为备。”葆先叆出，刺杀之。是夜，有户部使太公鼎，本渤海人，登进士第，颇刚明，闻乱作，权行留守事，与副守高清臣集诸营奚、汉兵千馀人。次日，搜索先作乱渤海人，得数十人，并斩首，即抚安民。仓卒之际，有滥被其害者。小人喜乱，得以藉口，不可禁戢，一夜烧寨起乱。初三日，军马抵首山门，太公鼎等登门，劝谕使归，不从。初五日夜，城中举火，内应开门，骑兵突入，阵於通衢，太公鼎、高清臣督军迎战，不胜，领麾下残兵百馀人，夺西门，出奔行阙。高永昌自杀萧葆先后，遂据东京，称大渤海皇帝，改元应顺，据辽东五十馀州，分遣军马，肆行杀掠，所在州郡奚人户往往挈家渡辽以避，独渖州未下。宰相张琳，渖州人也，天祚命讨之。琳先常两任户部使，有东京人望，至是募辽东失业者，并驱转户强壮充军。盖辽东夙与女真、渤海有雠，转户则使从良，庶几效命敢战。旬日之间，得兵二万馀，随官属、将领，听从辟差。夏五月初，自显州进兵，渤海止备辽河三乂黎树口。张琳遣羸卒千馀作疑兵，以精骑閒道渡河趋渖州，渤海始觉，遣兵迎敌。旬日閒三十馀战，渤海稍却，退保东京。张琳兵拒城五里，隔太子河劄寨。先遣人移交招抚，不从，传令留五日粮，决策破城。越二日，发安德州义军先渡河，次引大军齐渡，忽上流有渤海铁骑五百，突出其旁，诸军稍却，退保旧寨，河路复为所断。三日不得渡，众以饥告，谋归渖州，徐图后举。初七日夜移寨，渤海骑兵尾袭，强壮者得入城，老幼悉被杀掠。是时军伍尚整，方议再举，忽承女真西南路都统阇母国王檄：“准渤海国王高永昌状，辽国宰相张琳统领大军来讨伐，伏乞救援。当道於义，即合应援。已约五月二十一日进兵。”檄到渖州，众以渤海诈作此檄，不为备。是日，闻探东北有军掩至，将士呼曰：“女真至矣！”张琳急整军迎敌，将士望见女真兵，气已夺，遂败走入城。女真随入，先据城西北，后纵兵杀戮几尽，孟初、刘思温等死之。张琳与诸子弟等并官属缒城苟免，尽失军资、器甲，随入辽州，收入残军，坐是摘授辽兴军节度使。自张琳之败，国人皆称燕王贤而忠，若付以东征，士必乐为用。兼辽东民自渤海之叛，渡辽失所者众，若招之为军，彼有报怨，此且报国，必以死战。天祚迺授燕王都元帅，萧德恭副之。永兴宫使耶律佛顶、延昌宫使萧昂并兼监军，听辟官属，召募辽东饥民得二万馀，谓之“怨军”，如郭药师者是也。别选燕、云、平路禁军五千人，并劝谕三路富民，依等第进献武勇军二千人，如董庞儿、张关雨者是也。又科敷脚车三千乘，准备随军支遣，境内骚然矣。燕王既招怨军，合禁军、武勇军共三万人，自八月进发，十月到乾州十三个山劄寨。至十一月二十四日夜，忽管押武勇军、太常少卿武朝彦率府属马僧辨潜谋作乱，遣百馀骑趋中军帐，欲先杀燕王。燕王觉之，奔他军免，馀皆闭壁不应。朝彦知谋不成，拥骑二千欲南奔，道为张关雨所杀。燕王自被命东征，耻其行，未出境，而兵乱，勉率诸军自黎树口渡辽水，欲下渖州。驻兵城下，射书令降，不应，选精锐梯城，复矢石如雨，不能上。或报女真援至，退保辽河。是行虽无得，亦无所失。既而燕王被召赴阙，留北宰相萧德恭、上京路都统耶律余睹副之；太常衮耶律谛哩姑濠、懿州路都统延庆宫使萧和尚奴副之；都元帅府监军耶律佛顶、显州路都统四军太师萧傒副之；并以屯田为备。女真初援渤海，已而复相攻，渤海大败。高永昌遁入海，女真遣兀室、讷波渤堇以骑三千追及於长松岛，斩之。其溃散汉儿军，多相聚为盗，如侯槩、吴撞天等，所在蟠结，以千百计，自称“云队”、“海队”之类，纷然并起。每一并屠数千人，数路之民殆尽，辽不能制之。《通鉴续编》：高永昌使挞不、乜杓合求援于金，且曰：“愿并力以取辽。”金主使胡沙补谓永昌曰：“同力取辽固可，东京近地，汝辄据之，以僣大号，则不可；若能归款，当授王爵。”永昌不从。金主乃遣斡鲁帅诸军攻永昌。遇辽兵败之，遂取渖州。永昌闻之，大惧，使家奴铎刺至金师，请去僣号称藩。斡鲁知其诈，进兵攻之，永昌遂杀胡沙补等，率众拒金，遇于活水，金师既济，永昌之军不战而却，逐北至辽阳城下。明日，永昌尽率其众与金战，又大败，遂以五千骑奔长松。辽阳人恩胜奴仙哥执永昌妻子以城降。挞不亦执永昌以献。金主命杀之。於是辽之东京州县及南路係辽女真皆降於金。又正月，以童贯为陕西、两河宣抚。案：《本纪》戊子，以泸南献捷，转宰执一官。以童贯宣抚陕西、河北。） 

　　１、闰正月（案：钱大昕《四史朔闰考》：是月丙申朔。） 戊申，大晟府奏：“神宗皇帝尝命儒臣肇造玉磬，藏之乐府，迄今略加磨砻，俾与律合，并造金钟专用於明堂，以荐在天之神。”从之。（《纪事本末》卷百三十五。） 

　　２、庚申，太府寺丞王鼎奏：“《五礼新仪》既已成书，欲乞依倣新乐颁行之。仍许令州县召募礼生，肄业於官，使之推行民间，专以新仪从事。”从之。（《纪事本末》卷百三十三。） 

　　３、辛酉，开封府尹王革奏：“《五礼新仪》既已布之天下而颁之有司，乞下国子监，委自学官将新仪内冠、婚、丧、祭民间所当通知者，别编类作一帙，镂板付诸路学事司，劝谕学生，务令通知礼仪节文之意。”从之。《纪事本末》卷百三十三。

　　（《续宋编年资治通鉴》：闰月，置道学。至重和元年，诏州学兼养道流，增置士名，自元士至志士凡十三品，岁大比，许襕襆就士试。宣和二年，罢道学。案：《十朝纲要》：闰正月丁未，置道学。《宋史?林灵素传》：立道学，学置郎、大夫十等，有诸殿侍宸、校籍、授经，以拟待制、修撰、直阁。） 

　　１、二月（案：钱大昕《四史朔闰考》：是月乙丑朔。） 辛未，熙河兰湟路经略安抚使赵遹入见。《纪事本末》卷四十一。（（原注） 此据《攻讨晏夷录》增入。遹以二月六日到阙，七日上殿，三月十六日列上将佐功状，限十日推恩了毕。）
  </div>
  <div class="pagination">
   <a href="续资治通鉴长编拾补_page40.html">
    上一页
   </a>
   <span>
    ...
   </span>
   <a href="续资治通鉴长编拾补_page36.html">
    36
   </a>
   <a href="续资治通鉴长编拾补_page37.html">
    37
   </a>
   <a href="续资治通鉴长编拾补_page38.html">
    38
   </a>
   <a href="续资治通鉴长编拾补_page39.html">
    39
   </a>
   <a href="续资治通鉴长编拾补_page40.html">
    40
   </a>
   <span class="current-page">
    41
   </span>
   <a href="续资治通鉴长编拾补_page42.html">
    42
   </a>
   <a href="续资治通鉴长编拾补_page43.html">
    43
   </a>
   <a href="续资治通鉴长编拾补_page44.html">
    44
   </a>
   <a href="续资治通鉴长编拾补_page45.html">
    45
   </a>
   <a href="续资治通鉴长编拾补_page46.html">
    46
   </a>
   <span>
    ...
   </span>
   <a href="续资治通鉴长编拾补_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
