<!DOCTYPE html>
<html>
<head>
    <meta charset="UTF-8">
    <title>纲目续麟 - 第 16 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 16 页/共 60 页</h1>
    <div class="content">　　此条宜删○据分注叡如许昌以徐宣总防事及还奏呈文书魏主不视曰吾省与仆射省何异此非可为常法者何取特书又况非正统行幸不宜悉书固当删去
　　丞相亮以蒋琬为长史
　　当书以蒋琬为丞相长史○按亮贬将军虽出自请纲目犹书诏【六年街亭之败亮上疏请自贬三等纲目书诏贬亮右将军】盖不以専擅累亮也安有琬为丞相长史而可直书亮以者哉书亮以则与以髙柔为丞相曺掾者无异【建安十九年书曺操以髙柔为丞相理曺掾】非所以待亮也
　　【壬子】十年【魏太和六年吴嘉禾元年】吴人击魏庐江不克
　　分注【陆逊引兵向庐江魏人整军趋扬宜口吴人闻之夜遁】
　　人字羡○按春秋书人有二义一众辞一贬辞诸侯大夫贬也国人众也将重于师称将不称师是役也陆逊为之逊是时为大将辅太子【七年吴迁都建邺使逊辅太子逊时为上大将军】官职尊矣书人贬也吴魏相攻常事耳曷贬焉勲故据春秋例删人字既以恕吴【恕吴所以恶魏也】亦省文也○或曰合肥阜陵或君或将其书人何【建兴八年孙权攻魏合肥九年中郎将孙布攻魏兵于阜陵纲目竝书人】曰合肥伪退以诳敌阜陵诈降以幸胜【详本条分注】皆非正也故贬而人之舎是则无讥矣【合肥乃孙权亲行按满宠传可见本注吴字当作权方见书人为贬辞若泛称吴则以微者相攻书法之意隐矣附识于此】
　　【癸丑】十一年【魏青龙元年吴嘉禾二年】春正月青龙见魏摩陂井中二月魏主叡往观之
　　当书春青龙见摩陂井魏主叡往观之正月二月皆可删○或曰摩陂魏井也不书魏何不使龙之为魏见也下书魏主往观则其为魏明矣且事出僭国宜略不宜详今书正月龙见二月往观于魏主何讥焉故当删去
　　【甲寅】十二年【魏青龙二年吴嘉禾三年】三月魏山阳公卒
　　考证【下当分注諡曰汉孝献皇帝○谨按凡例曰凢正统之君废为王公而死者书卒而注其諡后仿此】
　　当书故帝协卒于魏【史纲称汉主亦非此汉编也而称汉主是以魏为正也管宁卒于延熈四年而书故汉俱误】分注魏人諡曰汉孝献皇帝【諡不大书不予其諡也】○或曰魏已废帝为山阳公其不书山阳公何不予魏之得废之也然则帝无罪与书名书卒而不死社稷之罪着矣此汉编也恶有汉帝而直系之魏者哉惟书卒于魏既使魏不得臣其主【管宁犹书卒于魏书法谓不使魏得臣之也况帝协乎】而汉不能讨贼以返其君罪咸见矣若曰魏山阳公卒则是予魏以废也岂垂训之义哉【按僭国与列国不同列国各书其事不相统摄僭国事关正统者宜以正统为主今汉未亡而使山阳公系于魏则是絶帝于汉汉亦无复为帝后者于黜魏帝蜀之意矛盾故当更定】
　　书法【山阳公自废至是十五年矣于是书卒书魏山阳公美存厚也】
　　按昌邑王贺废为海昏侯大臣社稷为重君为轻之义非可与篡国者同语【书法于贺为海昏侯谓予厚也详见宣帝元康二年】乃若山阳公人主也魏弑后及子夺其位自立其残忍不义已无伦比独帝以闇劣仅免其身是加刃于人以手抚之也可谓厚乎必以为厚则夫执孺子手流涕歔欷者【新莽始建国元年莽废孺子为定安公执手流涕】视之操丕不尤仁人忠臣邪齐襄灭纪而葬其姬春秋恶之【见鲁庄公四年】如书法所云亦异乎春秋之防矣
　　五月吴主权击魏秋七月魏主叡自将击却之
　　当作自将以却之纲目书击误○按分注吴主权向新城众号十万魏满宠欲拔新城致贼夀春魏主叡不聴曰吾将自往攻之比至度权已走乃御龙舟而东吴吏士多病又闻叡至遂退是未尝击也安得书击惟书自将以却之事既得实文亦明畅
　　八月魏汉孝献皇帝于禅陵
　　书法【书魏予存厚也】
　　春秋之法贼不讨者其君不书魏帝矣协何以以是为无复能讨贼者特书魏所以罪汉也纲目于蜀望之深而责之重故进位正统所以治吴魏僭窃之罪而微文隠刺时见于因事直书之间则又春秋责备贤者之义书法不察槩以为予厚非是
　　丞相武乡侯诸葛亮卒于军长史杨仪引军还前军师魏延作乱仪击斩之
　　考证【击斩当作讨诛】
　　按分注始延欲杀仪等冀时论以己代诸葛辅政故不北降魏而南击仪实无反意纲目不书反而曰作乱【凡例人微事小曰作乱】得其情矣仪虽杀延意与延等故后书杨仪有罪废徙自杀【明年分注云仪既杀延自谓宜代诸葛辅政至成都拜中军师无所统领由是怨愤形于声色后军师费袆往慰省之仪曰往者丞相初亡吾若举军就魏处世宁当落度如此袆宻表其言诏废为民徙汉嘉郡自杀】是亦魏延耳安得以讨诛予之【仪杀延亦欲代亮辅政事虽公而意则私故不得书讨诛】考证不必从
　　【乙夘】十三年【魏青龙三年吴嘉禾四年】春正月魏太后郭氏卒
　　分注【魏主叡数问甄后死状于太后由是太后以忧卒】
　　书法【不书以忧卒何罪不在魏主也】
　　纲目卒郭后为以忧也此正因事而见之例【崩例云僭国后夫人不书因事而见者曰某后某氏卒】书法谓罪不在魏主非纲目之意【据分注数问甄后死状于太后遂以忧卒魏主未为无罪益见书法之谬】
　　【丙辰】十四年【魏青龙四年吴嘉禾五年】三月吴娄侯张昭卒
　　魏司空陈羣卒
　　娄侯司空等字皆可删【明年髙堂隆光禄勲竝同】直至汉亡然后诸臣得书官
　　【丁巳】十五年【魏景初元年吴嘉禾六年】春正月魏黄龙见以三月为夏四月
　　当书黄龙见于魏魏以三月为夏四月如纲目所书与正统无异非帝蜀之义不可从【按十一年青龙见魏摩陂井中景耀二年黄龙二见魏宁陵井中皆不冠以魏字史纲亦书魏黄龙非是】○按魏改朔仅三时【是年夏秋冬】至来年仍以建寅为岁首【据遣大司马懿击辽东仍书春正月】纲目书以三月为夏四月见其轻变汉朝耳史纲大书改正朔以建丑月为岁首与秦汉改元易朔例书非所以治魏也
　　【戊午】延熈元年【魏景初二年吴赤乌元年】春正月魏遣太尉司马懿击辽东
　　考异【提要击作伐】
　　当从提要作伐○按虽僭国然公孙渊既受魏封【建兴十一年魏封渊为乐浪公】则魏臣也改元称王【上年渊自称燕王改元绍汉】与反何异纲目恶魏故渊不书反然既臣而叛不可谓无罪故魏得书伐
　　立皇后张氏【此上书二月魏以韩暨为司徒据志前后崩在上年六月纲目系于七月是年立后在正月纲目书于二月之后竝非】
　　考证【当作立贵人张氏为皇后○谨按凡例曰凡正统立后非正嫡曰立某氏为皇后陈夀志云后主张皇后前后敬哀之妹也建兴十五年入为贵人延熈元年春正月防贵人为皇后】
　　当书复立贵人张氏为皇后【当书于上条魏以韩暨为司徒之前】○按礼天子不再娶后崩则以夫人世妇主后事纲目自废后外无复立后者立之自帝禅始况张后乃敬哀之妺尤非所当立者故当书复以着其违礼遂私之失纲目仅以恒辞书非是考证但以非正嫡为辞是亦未知书复之义也【明太祖马后崩终身不复立后足为后法益见帝禅之非】
　　【乙丑】八年【魏正始六年吴赤乌八年】秋八月皇太后吴氏崩
　　考证【下当补书葬穆皇后○谨按凡例曰凡正统之后合不地注云如汉光武昭烈之类陈夀志云先主穆皇后延熈八年合恵陵】
　　据例当从考证补书穆皇后书法谓昭烈以后复不书【见光烈书法】自是纲目阙漏不应与例矛盾
　　【丁夘】十年【魏正始八年吴赤乌十年】春二月日食
　　日上漏朔字○按陈夀志春二月朔日有蚀之纲目凡朔日食皆书朔此不书朔漏也
　　【己巳】十二年【魏嘉平元年吴赤乌十二年】魏以司马懿为丞相加九锡不受
　　考异【提要作魏司马懿自为丞相加九锡复辞不受按篡贼例注曰董卓曹操等自其得政迁官建国皆以自为自立书之则此当从提要为是】
　　考证【当作魏司马懿自为丞相加九锡复辞不受】
　　书法【书以何命自上出也不受则懿亦可谓稍知节矣】
　　当从提要书自书法以为命自上出非是○按懿方图篡魏安在不受九锡为知节哉书法但以纲目为据不知义有所不可也况杀曹爽王凌等皆斥称懿杀【是年春正月书司马懿杀曹爽何晏等夷其族书法云爽罪甚矣其书杀何恶懿也十四年书司马懿杀王凌曹彪等书法云凌谋立彪逆也不书书杀何恶懿也】书法竝指为恶懿而此独以为知节尤自矛盾
　　冬十二月魏即拜王凌为太尉
　　考异【提要作魏即拜扬州都督王凌为太尉】
　　分注【初凌以将军假节督扬州西其甥令狐愚为兖州刺史屯平阿甥舅竝典重兵専淮南之任隂谋以魏主制于强臣楚王彪有智勇欲共立之迎都许昌愚遣其将与楚王相闻凌子广谏曰凡举大事应本人情曹爽骄奢平叔虚华丁毕邓桓専竞于世所存虽髙而事不下接变易朝典民莫之从故同日斩戮名士减半而百姓不哀失民故也今司马懿情虽难量事未有逆而擢用贤能修先朝政令副众心所求爽之所以为恶者彼莫不改夙夜匪懈以恤民为先父子兄弟竝握兵要未易亡也凌不从防愚病卒】
　　此条可删○按凡例云僭国之臣不以贤否皆因事乃见勲意但当于杀凌存其官【书曰杀太尉王凌】以符于因事而见之例是年拜官虽不书可也或曰凌谋废立不可谓无罪故书杀而去其官此书凌为太尉正以明去官之为贬也勲谓不然夫凌欲立彪为其主制于懿也司马篡魏凌为先见非可与树恩所私者比而懿之杀凌为已非为君也【观尽录诸曹置邺使有司察之不得与人交闗皆所以孤魏主之党为子师废弑之本也师废主见十七年】义当书官以予凌而罪懿且纲目初无罪凌之意使果以为凌罪不当书懿杀书懿杀【十四年书法云书杀何恶懿也】是罪在懿也【晋纪云凌到项见贾逵祠呼曰凌固忠于魏之社稷者唯尔有神知之其年八月懿有疾梦凌逵为祟遂死】罪在懿则予在凌岂有中立者哉故当合为一条○按凌督扬州在正始二年【是时凌为征东将军】自是由南乡侯迁车骑将军及为太尉则以司空进【正始九年以凌为司空】齐王志云以司空王凌为太尉【见是年十二月】非扬州都督也提要扬州都督四字特以分注为据未及详考非是【凌始终详本传及齐王志提要疑误】
　　【辛未】十四年【魏嘉平三年吴太元元年】秋八月魏太傅司马懿卒以其子师为抚军大将军録尚书事
　　考异【提要其上无以字为上有自字据十八年师弟昭自为大将军合従提要】
　　当直书魏司马懿死【史纲懿死不书魏非是惟书魏方可以死】提要不必从○按书自罪师也书以则罪仍在懿盖师恶方萌纲目犹可随事致贬若懿则盖棺之后末由致罚不几逃鈇乎惟书以其子则懿之私相授受诲盗教篡既不可掩而师成父之恶不知反正罪咸见矣况晋室得国实自懿始【史纲从提要书自非是】今曰子师自为非特寛懿之罪而司马氏相承之统亦有所不明勲故断以纲目所书为正○据凡例僭国虽权臣贵重但书姓名【见人事例】刘氏书法例亦云僭国之臣其见録者虽不具官亦非贬矣勲谓司马懿杀戮大臣弃置诸王不可以无贬纲目自懿杀曹爽后皆斥称姓名至卒仍书太傅非是例当去太傅二字直书司马懿死既合权贵但书姓名之例而变卒书死亦以别于刘氏不贬之文不然身为魏贼犹书官书卒是懿得以臣莭终也岂不谬哉
　　【壬申】十五年【魏嘉平四年吴主孙亮建兴元年】
　　分注吴下漏太元二年孙字羡
　　春正月魏以司马师为大将军
　　考异【提要无以字为上有自字据凡例注文合从提要】
　　此条当从提要书自为大将军以着废后易君之本【竝见十七年】且以明师之跋扈力能自致虽无懿父犹足为乱此又彼此互见之义益信书法未可执一也
　　【甲戌】十七年【魏主曹髦正元元年吴五凤元年】
　　考异【按是年九月司马师废其主芳十月立髦此当分注魏嘉平六年主髦正元元年】
　　纲目于吴魏改元以后为正【据十五年书吴主孙亮建兴元年不书吴太元二年】略之也然君臣之变虽在僭国不可不谨当从考异补嘉平六年四字况齐明帝建武元年不略隆昌之号【隆昌元年萧鸾弑昭业废昭文而自立改元建武分注先书隆昌后书建武】而壬申甲戌两黜吴魏之号尤自矛盾前后竝当补正【或问魏何以书黄初七年曰是时明帝虽立未改元也】
　　【乙亥】十八年【魏正元二年吴五凤二年】魏大将军司马师卒二月师弟昭自为大将军録尚书事【分注正元刋本误作正始今正】
　　考异【提要卒下无二月师三字】
　　当作魏司马师死弟昭自为大将军録尚书事去二月师三字见兄死弟继他人不得而间此魏所以为晋也○或曰师卒书官非恕师也讥魏之臣子不能讨贼【上年师废魏主芳为齐王】俾得执其柄以授弟南阙之戈【景耀三年昭弑魏主髦于南阙下】巳醖于此所谓因事而见其削之何曰钦俭书讨【是年春毋丘俭文钦起兵讨师师击败之】魏非无人【后书诸葛诞起兵讨昭魏犹有人也】师一国贼耳去官书死所以诛之也
　　冬吴始作太庙
　　书法【前书魏始建社建宗庙志僭始也此其书始何缓辞也吴于是立国改元三十五年矣而始作太庙特书曰始所以志其慢也】
　　书始罪汉也汉承中山王后不能讨贼复讐以续炎祚魏既立宗社吴亦作太庙盖心知汉之无能为矣纲目之意若曰吴自是始作太庙耳所以原吴而惜汉也茍以为志慢纲目何急于吴庙而谓特书以志之邪书法非是
　　【丙子】十九年【魏甘露元年吴太平元年】夏四月魏司马昭始服衮冕赤舄
　　始字可删【书始近于缓纲目恶昭不应以缓辞书】○按纲目书始特谓司马氏之衮冕赤舄自昭始耳不知衮冕赤舄服之虽始于昭而晋之篡魏则自懿而已然今曰夏四月魏司马昭服衮冕赤舄若无人者其义不较着邪【建安二十二年魏王操用天子车服不书始】
　　八月魏司马昭自为大都督奏事不名假黄
　　书法【效操而未尽敢者也然奏事不名与賛拜不名则有间矣终纲目奏事不名一书而已书假黄始此】
　　按晋昭之罪不下曹魏魏犹乗乱窃国昭则自为元恶也况帝协虽废犹得良死而曹髦之首卒殒于车下【景耀三年魏主髦讨昭太子舎人成济抽戈刺髦殒于车下】其视操何如自为都督奏事不名特纲目所书若此诛昭之心盖尤浮于操也【操伪与王莽同而好名畏讥之意犹愈于莽昭观自题墓道可见】书法乃谓效操而未尽敢岂知昭者哉
　　【丁丑】二十年【魏甘露二年吴太平二年】魏扬州都督诸葛诞起兵讨司马昭六月昭奉其主髦攻之吴人救之不克而还
　　考异【提要奉作以】
　　当从纲目作奉○按奉非尊主之辞所谓挟天子以令之其心更可诛也春秋之义以弱假强而能左右之曰以昭之攻诞恃有诸军【时号二十六万】何假于髦是知纲目书奉所以诛昭之心而不曰以者昭固不恃髦髦亦不足为昭重也提要此条不必从
　　【戊寅】景耀元年【魏甘露三年吴景帝孙休永安元年】秋八月魏主髦养老乞言于太学
　　书法【养老乞言盛典也髦能行之然亦无救于乱矣终纲目书养老四惟髦非美辞】
　　书魏主髦养老乞言于太学讥不知务也前年诸葛诞起兵讨昭是年昭杀诸葛诞【春二月】自为相国封晋公【夏五月】魏主岌岌矣已不能保而且养人祸乱已着尚尔乞言不务所以翦奸安国之术而徒修行盛世润色之文是以粱肉理疾而宴安自酖也恶得为贤哉书法仅称非美辞不知适所以为讥后之为曹髦者观纲目所书养老乞言于昭杀诸葛自为丞相之下亦可以知务矣
　　【己夘】二年【魏甘露四年吴永安二年】夏六月立子谌为北地王
　　纲目不书非是○或曰凡例虽云正统封王皆书注云自武帝元朔以后封王无事义者不书谌不书封或此类勲谓不然夫事孰大于莭义谌不随父降哭于昭烈之庙而死非特于昭烈有光髙光而下与有荣施安得与无事义者比考异考证知表章武穆后【详延熈八年吴太后崩考证】独不及此皆泥例之过也
　　【癸未】炎兴元年【魏景元四年吴永安六年○是岁汉亡】
　　考异【提要无分注是岁汉亡四字】
　　分注是岁汉亡明前此汉犹未亾也所以绍昭烈于髙光也提要不书非是
　　魏司马昭始称相国晋公受九锡
　　始当作自○按书始缓辞也昭之意汲汲矣不应以缓辞书
　　邓艾至成都帝出降皇子北地王谌死之汉亡
　　皇子二字羡○按谌死社稷纲目既大书予之当于景耀二年大书立子谌为北地王至此但书北地王谌死之而去皇子二字于义始安○据陈志是时张飞孙遵为尚书随诸葛瞻于绵竹与邓艾战死赵云子广为牙门将随姜维沓中临阵战没其忠义之莭与瞻尚同【瞻尚皆大书死之】皆不媿祖父者虽不获大书宜载分注纲目略而不録【如新莽迎龚胜时又请孔休为国师休托病自絶亦不载分注俱非】非所以励忠孝也
　　【乙魏咸熈二年晋世祖武皇帝司马炎泰始元酉年吴甘露元年○是岁魏亡晋代凡二国】十二月晋王炎称皇帝废魏主为陈畱王
　　当仍书魏晋王炎称皇帝【据上书魏晋王昭卒太子炎嗣】废其主为陈留王【书其正炎之为魏臣也】○按魏虽僭国炎之于魏固臣子也义当书魏以正其罪而于魏主书其所以着晋之篡魏也如纲目所书若两国然安见其为篡也
　　【戊晋泰始四年子吴寳鼎三年】三月晋太后王氏殂
　　考异【按崩例曰僭国之君称帝者曰某主姓某卒后夫人因事而见者曰某号某氏卒无统之君称帝者曰某主某殂其后夫人如僭国例则此当书晋太后王氏卒传録误作殂耳是后泰始十年书晋后杨氏殂亦误凡南北五代书太后殂书后殂竝当作卒今不能悉见】
　　当从纲目书殂此条凡例不必从○按后与君敌也无统之时君得书殂后夫人何以独书卒岂君为无统而后夫人独为僭后乎据崩例正统君后无异文【凡例正统曰崩太皇太后皇太后皇后皆曰某后某氏崩】独于无统之时特立二例不惟君与后异义且例与例矛盾岂所称画一之法哉后凡太后皇后书殂者竝从原文考异泥例可删
　　分注【晋主居防一遵古礼既有司请除衰服诏曰受终身之爱而无数年之报情所不忍也有司固请诏曰患在不能笃孝勿以毁伤为忧前代典礼质文不同何必限以近制使达防阙然乎羣臣请不已乃许之然犹疏素以终三年】
　　殂下当补书晋主素服终制六字○按三年之防古达礼也自汉文遗诏短防其礼遂废安桓二帝虽聴大臣行之然皆未几复断【安帝元初二年丙辰初聴大臣行三年防至建光元年辛酉断桓帝永兴二年甲午复听刺史二千石行三年防至延熹二年己亥复断】至是百二十年独晋主一遵古礼此岂易及者哉温公既称其为不世之贤君【见二年谒崇阳陵分注】例当大书以着其美【炎虽篡魏然能力遵古礼自当莭取未可一槩抹煞】惜当时羣臣不知将顺固请除服使三年之制自君而止不复推行天下以为后世之倡识者所繇致恨于裴傅诸人也【裴秀傅】后儒不察徒以终制归美元魏【后魏文帝居冯太后防素服终制】皆由纲目失于编録耳愚故表而出之【宋孝宗力行三年之防亦以晋武魏文为证深罪当时羣臣不能将顺可谓度越前古矣】
　　夏四月晋太保王祥卒
　　当去太保二字○按史纲书王祥死【丘氏曰祥仕魏累迁太常封万岁亭侯魏主临幸太学命祥为三老南面几杖以师道自居天子北面乞言其受魏之礼荷魏之恩不为不至一旦甘心臣于异姓向者所乞之言所谓明王圣帝君臣政化之要果安在哉古者求忠臣于孝子之门祥事君之忠如此则其孝可知矣史纲多窜旧文得失互见不能悉辩】勲谓祥虽不忠视王俭杨素犹有间【俭为臣图君素教子篡父纲目旧作卒今并书死】祥书死无以处夫俭等之卖其主以自售者故凖荀攸例【汉献帝建安十九年书魏荀攸卒】书晋王祥卒盖去官所以示贬不书死差异于俭素耳非予祥也或曰扬雄非莽谋主何以书死曰雄虽非俭素比然汉得天下与魏殊而晋之传世尤与莽异莽及身而败故君斥名而臣书死晋传国数世祥于魏宜死于晋则三公也去官书卒明晋之用人徒感私恩初无贤否之别非雄所可例论也况雄之自处尤非祥比纲目恕祥而诛雄亦春秋责备贤者之意【雄作太拟易作法言拟论语髙自位置而王戎谓祥不在能言之流固知祥非雄匹也】
　　【己晋泰始五年丑吴建衡元年】晋青徐兖州大水
　　书法【去年晋书大水矣于是复大水而连数州焉变异可谓频矣纲目书大水六十三连数州郡者十有一】
　　按凡书大水列数州郡者水止于所数也不书州郡但曰大水者州多不可以数故以天下之辞书之如咸宁三年梁益八郡水四年荆扬郡国二十皆大水纲目止书大水不数州郡可谓数者甚于不数乎况是年大水止三州去年尤四州【青徐兖豫】书法谓复大水而连数州是今年之水甚于去年皆泥纲目而不考全史之过也
　　【庚晋泰始六年寅吴建衡二年】夏六月晋胡烈讨鲜卑秃髪树机能败死
</div>
    <div class="pagination">
<a href="纲目续麟_page15.html">上一页</a><span>...</span><a href="纲目续麟_page11.html">11</a><a href="纲目续麟_page12.html">12</a><a href="纲目续麟_page13.html">13</a><a href="纲目续麟_page14.html">14</a><a href="纲目续麟_page15.html">15</a><span class="current-page">16</span><a href="纲目续麟_page17.html">17</a><a href="纲目续麟_page18.html">18</a><a href="纲目续麟_page19.html">19</a><a href="纲目续麟_page20.html">20</a><a href="纲目续麟_page21.html">21</a><span>...</span><a href="纲目续麟_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
