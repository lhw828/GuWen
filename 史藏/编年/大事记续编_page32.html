<!DOCTYPE html>
<html>
 <head>
  <meta charset="utf-8"/>
  <title>
   大事记续编 - 第 32 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记续编 - 第 32 页/共 65 页
  </h1>
  <div class="content">
   魏愽士祭酒崔浩与军国之谋【以吕祖谦标目修】
　　晋安皇帝义熈十一年【燕冯防太平七年　秦文桓皇帝始十七年　西秦乞伏炽磐永康四年　魏太宗明元皇帝神瑞二年　西凉李暠建初十一年　北凉沮渠蒙逊始四年　夏赫连勃勃凤翔三年】春正月刘裕帅师攻司马休之鲁宗之举兵应休之三月裕克江陵休之宗之奔防阳寻奔秦【以吕祖谦标目修】
　　觧题曰叶适曰裕有一天下之资其时亦易然卒以不就者既除刘毅司马休之自应止此规小意狭又再费日月故也事见通鉴
　　夏王勃勃防秦杏城【以通鉴修】夏五月甲申彗星二见【夲纪】刘裕自加殊礼【以通鉴修】河西王蒙逊奉表【以通鉴修】秋七月丙戌京师大水壊太庙【夲纪】辛亥晦日有食之【以通鉴修】八月刘裕还建康【以通鉴修】魏荐饥【以朱熹纲目修】
　　晋安皇帝义熈十二年【燕冯防太平八年　秦帝姚永和元年　西秦乞伏炽磐永康五年　魏太宗明元皇帝太常元年　西凉李暠建初十二年　北凉沮渠蒙逊始五年　夏赫连勃勃凤翔四年】春正月秦王兴疾笃广平公弼作乱伏诛兴卒太子即帝位改元【以载记修】
　　觧题曰宋庠纪年通谱姚不俟逾年改元永和夲汉顺帝晋穆帝年号事见通鉴
　　二月刘裕自加中外大都督【以夲纪修】夏四月壬子魏改元【以吕祖谦标目修】六月杨盛攻秦祁山防之【以通鉴修】夏防秦上邽隂宻安定雍城安定寻复为秦【以通鉴修】
　　觧题曰隂宻今泾州灵防县有隂宻城
　　秋七月刘裕帅师及太尉琅邪王徳文伐秦以世子义符为中军将军监太尉留府左仆射刘穆之领监军中军司
　　觧题曰裕伐南燕以孟昶任留务明年追卢循则昶已死遂以刘毅任留务又二年讨刘毅以诸葛长民任留务而以刘穆之防之又三年讨司马休之则长民已死遂以其弟任留务而事皆决于刘穆之明年伐秦以其子任留务而使穆之总摄内外及穆之死则裕仆仆南还矣事见通鉴
　　将军檀道济王镇恶歩向许洛沈林子等水军出石门沈田子等趋武闗兾州刺史王仲徳督前锋开钜野入河九月裕至彭城仲徳取魏滑台冬十月道济进洛阳丙寅秦将军陈留公洸降十一月裕自加九锡十二月壬申自为相国扬州牧宋公复辞不受【以宋书列传修】秦并州牧姚懿反于蒲坂东平公绍击诛之【以吕祖谦标目修】省湘州【以宋书州郡志修】
　　觧题曰通鉴义熈八年永初三年俱载分荆州置湘州而其间省湘州不书阙也





　　大事记续编卷三十四
　　钦定四库全书
　　大事记续编卷三十五　　　明　王祎　撰
　　晋安皇帝义熙十三年【燕冯跋太平九年　秦帝姚永和二年　西秦乞伏炽磐永康六年　魏明元皇帝泰常二年　西凉李歆嘉兴元年　北凉沮渠防逊始六年　夏赫连勃勃凤翔五年】春正月甲戌朔日有食之【以本纪修】秦将军齐公恢反于安定东平公绍击诛之【以吕祖谦标目修】刘裕发彭城留其子彭城公义隆镇之【以通鉴修】二月西凉公暠卒子歆立改元【以吕祖谦标目修】
　　解题曰宋庠纪年通谱曰不俟逾年改元
　　秦都督中外军事鲁公绍守潼闗三月檀道济沈林子等与战大破之绍退屯定城【以载记修】庚辰刘裕自清河入河魏师救秦与裕夹河而行【以通鉴修】王镇恶说农百姓送义租给军食【以通鉴修】夏四月刘裕遣兵破魏河北军遂至洛阳【以通鉴修】秦鲁公绍卒【以吕祖谦标目修】五月魏置六部大人【以朱熹纲目修】秋七月沈田子等入武关屯青泥八月秦主袭之大败而还【以吕祖谦标目修】辛丑刘裕至潼闗王镇恶水军入渭大破秦军遂入长安癸亥秦主降其子佛念死之
　　解题曰按载记姚苌以孝武太元九年僣立传兴至三世以安帝义熈十三年灭凡三十二年
　　九月裕至长安执以归杀之【通鉴】夏人据安定降秦岭北郡县【以通鉴修】冬十一月辛未刘穆之卒以太尉司马徐羡之掌留任【以宋书纪传修】刘裕以其子桂阳公义真都督雍凉秦州军事雍东秦二州刺史太尉防军王修为安西长史王镇恶为安西司马沈田子为安西中兵防军十二月庚子裕发长安夏王勃勃遣兵攻长安【以通鉴吕祖谦标目修】
　　晋安皇帝义熙十四年【燕冯跋太平十年　秦乞伏炽磐永康七年　魏太宗明元皇帝泰常三年　西凉李歆嘉兴二年　北凉沮渠蒙逊始七年　夏赫连勃勃昌武元年】春正月沈田子王镇恶拒夏兵田子杀镇恶王脩杀田子雍州治中从事史傅之破夏兵却之【以朱熹纲目修】壬戌刘裕至彭城【以吕祖谦标目修】刘裕以其子彭城公义隆都督荆益等六州军事荆州刺史【以吕祖谦标目修】三月遣使聘魏【以吕祖谦标目修】夏五月魏袭燕围和龙不克【以通鉴修】六月刘裕受相国宋公加九锡之命【以吕祖谦标目修】秋七月癸亥彗星出太微进扫紫微【以宋书五行志修】冬十月以西凉公歆为酒泉公【以本纪修】桂阳公义真杀王脩宋公裕以相国司马朱龄石镇长安十一月义真东还龄石亦走夏兵追之青泥大败之获傅之龄石奔潼关见杀
　　解题曰按晋书宋书魏书南史纪传义熙十二年三月加裕中外大都督初裕平齐仍有定闗洛之意值卢循侵逼故其事不谐荆雍既平方谋外畧防姚兴死子立兄弟相杀闗中扰乱裕乃戒严北讨加领征西将军司豫二州刺史以世子义符为徐兖二州刺史裕欲以义声懐逺奉琅邪王北伐五月加裕北雍州刺史以义符为中军将军监太尉留府事刘穆之为左仆射监领军中军二府军事入居东府总摄内外以征虏王仲徳为前锋诸军事遣冠军檀道济龙骧王镇恶步向许洛宁朔刘遵考建武沈林子出石门【东平府之石门】从汴入河宁朔朱超石胡藩向半城【未详】咸受统于仲徳仲徳率龙骧朱牧等开钜野入河建威傅之振武沈田子等自武闗入八月丁巳发京师九月裕次彭城加领徐州刺史道济镇恶自淮淝攻漆丘【杜预注左传髙平南平阳县东北有漆乡】项城将王茍生以漆丘降镇恶徐州刺史姚掌以项城降道济遂入颍口【水经淮水又东颍水从西北注之】所至多降服惟新蔡【今蔡州县】太守董遵固守道济攻破杀之进克许昌获颍川太守姚坦及大将杨业林子从汴入河攻仓垣克之秦兖州刺史韦华降仲徳将逼滑台魏兖州刺史尉建弃城济河仲徳入滑台魏主嗣遣叔孙建公孙表自河内向枋头渡河曜威斩尉建于城下呼仲徳军人诘其侵境之意仲徳遣竺和之答曰王征虏为刘太尉所遣入河西行将取洛城扫山陵之冦非敢侵犯魏境魏河内镇将【魏河内郡在懐川】于栗防筑垒于河上禁防严密裕甚惮之不敢前裕遗栗防书求假道西上裕舟师自淮泗入清欲泝河西上乞师于魏魏主诏羣臣议之咸曰函谷闗天险刘裕舟船步兵何能西入若北上河岸其行为易扬言伐姚意或难测冦不可纵宜先发军断河上流勿令西过崔浩曰兴死子劣乘其危而伐之臣观其意必欲入闗若塞其西路裕必上岸北侵如此则姚无事而我受敌今蠕蠕内冦民食又乏发军赴南则北冦进击救北则南州复危未若假之水道纵裕西入然后兴兵塞其东归之路此卞庄刺虎之势也使裕胜必徳我假道之惠姚氏胜亦不失救隣之名纵使裕得闗中县逺难守终为我物假令国家弃恒山以南裕必不能发吴越之兵与官军争河北居然可知乃遣黄门郎娥清冀州刺史乙旃眷襄州刺史长孙道生青州刺史阿薄干步骑十万屯河北常有数千骑缘河随大军进止裕以冠军向弥留戍碻磝【水经注其城临水西南崩于河即故荏平县宋王谟平碻磝刘义防以沙城令毁之魏登城之立济州治王容曰广韵作防磝元和郡县志作碻磝津在济州卢县北一里通典曰宋书作敲磝舆地广记卢县故城在郓州阳谷县西北今城已圯于河惟津在尔】进屯石门柏谷初裕与镇恶等期若尅洛阳须大军至未可轻前既而镇恶等迳向潼闗为姚绍所拒不得进军乏食驰告裕求遣粮援时虏屯据河岸军不得前镇恶乃亲到农督上民租百姓竞送义粟军食复振时军人缘南岸牵百丈河流迅急有漂流北岸者辄为虏所杀畧遣军过岸虏便退走军还复来裕乃遣白直队主丁旿率七百人及车百乘于河北岸上去水百余步为却月阵两头抱河车置七仗士事毕使防一白眊【结毛为饰即今马及刀槊上缨眊也】虏见数百人步牵车上不解其意并未动裕先命朱超石驰赴之幷赍大弩百张一车益二十人设彭排【唐六典彭排之制六一曰膝排二曰团排三曰漆排四曰木排五曰聮木排六曰皮排注释名曰彭旁也在旁排敌御冦也纂文曰卤大楯也今谓之彭排故诸葛亮曰帐下持彭排百枚其膝团漆木皮皆古制也】于辕上虏见营阵既立乃进围营超石先以软弓小箭射虏虏以众少兵弱四面俱至又遣长孙嵩三万骑至遂肉薄攻营于是百弩俱发又选善射者丛箭射之虏众多不能制超石初行别赍大锤幷千余张矟乃断矟长三四尺以锤锤之一矟辄洞贯三四虏虏不能当一时奔溃临阵斩阿薄干虏退还畔城超石率胡藩刘荣祖等追之复为虏所围奋击尽日杀虏千计虏乃退走魏主闻之恨不用崔浩计【魏书列传太宗遣长孙道生娥清破朱超石于石河擒骑将扬丰斩首千七百级】秦征南姚洸镇洛阳驰使请救遣越骑校尉阎生率骑三千以赴之武衞姚益男将步卒一万助守洛阳又遣幷州牧姚懿南屯陜津【在今陜州平陆县对岸有茅津】为之声援洸部将赵说洸曰今冦逼已深百姓骇惧众寡势殊难以应敌宜摄诸戍兵士固守金墉以待京师之援金墉既固吴冦终不敢越金墉而西困之坚城之下可以坐制其弊司马姚禹潜通于道济主簿阎恢杨防等皆禹之党嫉忠诚咸共毁之固劝洸出战洸从之乃遣率精兵千余南守柏谷坞【宋敏求河南志因原为坞高数尺在河南府缑氏县东】广武石无讳东戍巩城【今河南府巩县】泣谓洸曰明公不用忠臣之言为奸孽所误后必悔之防阳城成皋荥阳虎牢诸城悉降冬十月道济等长驱而至无讳至石闗【河南志石闗在河南府巩县西北五里】奔还与晋将毛徳祖战于柏谷以众寡而败死于阵姚禹逾城奔于王师道济进至洛阳洸降阎生益男遂不进裕修复五陵置守卫以冠军将军毛脩之为河南河内二郡太守行司州事戍洛阳脩治城垒十二月进裕相国封宋公备九锡之礼乞伏炽磐遣使诣裕求效讨羌姚懿举兵僣号东平公姚绍入蒲坂执懿十三年正月征北姚恢率安定镇户三万八千焚室宇以车为方阵自北雍州趣长安自称大都督建义大将军移檄州郡欲除君侧之恶扬威姜纪率众奔之建节毛完都弃新密奔长安恢至新支【姚兴徙李润羌于安定寻徙新支则新支近安定也姚苌自安定如长安至新支则新支入长安之路也】纪说曰国家重将在东京师空虚公轻兵径袭可必克矣恢不从南攻郿城镇西姚谌为恢所败长安大震驰遣姚裕及辅国胡翼度屯沣西绍率轻骑先赴难使姚洽司马国璠将步卒三万赴长安绍与恢相持于灵台姚讃留宁朔尹稚为农太守守潼闗率诸军还长安恢见诸军悉进惧其将黄齐等弃恢而降恢进军逼绍讃自后要击大破之杀恢及其三弟裕以舟师进讨留彭城公刘义隆镇彭城镇恶进次渑池遣毛徳祖攻秦农太守尹稚于蠡城【按四夷郡国县道记曹魏移汉渑池于河南福昌县西蠡城周地图魏贾逵为渑池令时县治蠡城宋书王镇恶传水经注皆云蠡城惟姚载记云蠡吾城通鉴因之司马康释文云在髙阳国属冀州时方攻潼闗不应及河北葢误也】镇恶领农太守方轨径据潼闗【水经注西征记曰沿路迤入函道六里得旧城周百余步北临大河南对髙山姚氏置闗以守峡王镇恶檀道济或据山或平地濵河带险大小七营姚氏亦保据山原尚故迹闗之直北隔河有层阜世谓之风陵南则河濵姚氏之营与晋对岸寰宇志七营皆在阌乡县西】道济林子攻拔襄邑堡建威薛帛奔河东道济自陜北渡攻蒲坂使将军荀早攻匈奴堡【在河东姚襄甞攻之】为宁东姚成都所败辛酉荥阳守将傅洪降魏求军赴接进绍太宰大将军都督中外诸军事假黄钺率武卫姚鸾等步骑五万距潼闗武卫姚驴与并州刺史尹昭表里夹攻道济道济深壁不战林子说道济曰蒲坂城坚池浚不可旬月而尅攻之则士卒伤守之则引日久不如弃之还援潼闗若潼闗事捷尹昭可不战而服道济从之三月既至绍举闗右之众设重围围林子及镇恶等时悬师深入粮输难逺道济议欲度河避其锋或欲捐弃辎重还赴裕林子按劒曰许洛已平闗右将定事之济否所系前锋今舍已捷之形弃垂成之业大军尚逺虽欲求还岂可复得下官受命前驱誓在尽命今日之事自为将军辨之率麾下数百人犯其西北绍众小靡乘其乱而薄之绍大溃俘虏以千数绍退保定城【今华州华隂县郭縁生述征记亦云潼闗三十里夹道各一城西征记曰城因原上】留姚鸾断兵守险絶道济粮道时裕别将姚珍入自子午窦霸入自骆谷众各数千遣姚万拒霸姚疆拒珍鸾遣将尹稚与道济司马徐琰战于闗南为琰所获绍谓诸将曰道济等众旅不多婴垒自固者正欲旷日持久以待继援耳吾欲分军径据阌乡【本汉湖县之阌乡今属陜州县】以絶其粮道不至一月道济之首可悬之麾下矣诸将咸以为然其将胡翼度曰军势宜集不可以分若偏师不利人心骇惧胡可以战绍乃止【绍欲絶道济粮道此即周亚夫破吴楚之防也翼度隂通刘裕所以力沮其谋】薛帛据河曲【即春秋秦晋所战之地在今河中之河东华之华隂】以叛绍遣胡翼度据东原姚鸾营大路与晋军相接林子简精锐衔枚夜袭鸾众溃战死绍复遣抚军姚讃屯河上絶水道垒堑未立林子邀击连破之讃奔定城姚绍遣长史姚洽宁朔安鸾防军姚黒蠡河东太守唐小方率骑三千屯河北之九原【在綘州正平县】欲絶道济诸县租输裕以通津阻要兵粮所急复遣林子争据河源林子率众八千要洽大破之斩洽黒蠡小方绍忿恚托姚讃以后事使姚难屯闗西呕血而死裕至洛阳五月齐郡太守王懿降魏上书称刘裕在洛以军絶其后路可不战而克魏主善之崔浩在前讲书问曰刘裕前军已至潼闗事得济否浩曰昔姚兴好养虚名而无实用子又病众叛亲离裕乘其危兵精将勇克之必矣裕还必簒其主秦地戎夷混幷虎狼之国裕亦不能守之风俗不同人情难变欲行荆扬之化于三秦之地不得也若留众守之必资于冦且可治戎束甲息民备境以待其归秦地亦终为国有嗣笑曰卿量之审矣又敕长孙嵩简精兵为战备若裕西过者便率精锐南出彭沛如不时过但引军随之于是叔孙建等寻河趣洛遂入闗秋七月裕至陜城沈田子傅之从武闗屯据青泥【今永兴军蓝田县治水经注泥水西径峣闗北厯峣栁城魏置青泥军晋中兴书桓温使京兆太守击青泥城】使姚裕率步骑八千距之裕至阌乡欲自御大军虑田子袭其后欲先平田子然后倾国东出乃率步军数万奄至青泥田子本为疑兵所领才数百欲击之傅之曰彼众我寡难可与敌田子曰师贵用竒不必在众之犹固执田子曰众寡相倾势不两立若贼围既固人情防沮则事去矣及其未整薄之必克独率所领鼔而进合围数重躬勒士卒前后奋击江东勇士便习短兵皷噪奔之贼众溃散所杀万余人裕虑众寡不敌遣林子步自秦岭【通典蓝田县秦岭在此界】接援比至已摧破复共追讨乃奔灞西裕至潼闗遣朱超石徐猗之防薛帛于河北以攻蒲坂姚讃距裕于闗西姚难屯于香城【河南志在河南府河清县西北十五里载记姚讃遣姚难运蒲坂谷以给其军至香城为王师所败葢可考也】裕遣王镇恶王敬自秋社西渡渭以逼难军镇东姚璞及姚和都击败猗之等超石奔潼闗姚讃遣司马休之司马国璠引魏兵以蹑裕后姚难为镇恶所逼引师而西时大霖渭水泛溢讃等不得北渡镇恶水陆兼进追及难自灞上还屯石桥【水经注石桥水出马岭山积石据其东丽山距其西北迳郑城西去城十里北注于渭】以援之讃退屯郑城【今华州郑县】镇北姚彊与难阵于泾上拒镇恶镇恶遣毛徳祖击彊彊死难遁还长安裕进据郑城使姚洸屯沣西姚丕守渭桥胡翼度屯石积姚讃屯灞东军逍遥园【姚兴于此聴说佛经水经注渭水承沈水东北流又东分为二一东入逍遥圃一北流于渭】镇恶所乘皆蒙冲小舰行船者悉在舰内羌见舰进舰外不见有行船人北土素无舟楫莫不惊惋镇恶既至令将士食毕便弃船登岸渭水流急倐忽间诸舰悉逐流去时犹数万人镇恶抚慰士卒曰卿诸人并家在江南此是长安城北门外去家万里而舫乘衣粮并已逐流去岂复有求生之计邪唯宜死战可以立大功不然则无遗类矣乃身先士卒众腾踊争先破姚丕于渭桥赴之逼水地狭遂相践而退姚谌等皆死单马还宫镇恶入自平朔门【周地圗记北面第四平朔门符氏所开】与姚裕等数百骑奔石桥讃闻败大泣胡翼度先与刘裕隂通是日弃众奔裕讃将防于石桥不得入众皆惊散将妻子诣垒门而降讃率宗室子弟百余人降于裕裕尽杀之送于建康斩之裕欲迁都洛阳众议咸以为宜王仲徳曰非常之事常人所骇今暴师日久士有归心俟文轨大同然后议之可也裕深纳之夏王勃勃谓羣臣曰刘裕伐秦水陆兼进裕有髙世之畧姚岂能自固又其兄弟内叛安可以距人裕既克长安利在速返正可留子弟及诸将守闗中待裕发轸吾取之若拾芥耳于是秣马厉兵进据安定姚岭北镇戍郡县悉降裕遣使遗勃勃书约为兄弟长孙嵩等自成皋南济晋屯戍皆奔溃冬十月己酉魏主召嵩等还诏进宋公爵为王十一月刘穆之卒以左司马徐羡之代掌留任大事昔决于穆之者悉以谘裕裕欲息驾长安经畧赵魏防穆之卒乃归留子桂阳公义真都督雍梁秦三州诸军事安西将军领雍秦二州刺史义真时年十二太尉谘议参军王修为长史王镇恶领司马冯翊太守委以扞御之任沈田子毛徳祖为中兵参军傅之为雍州治中从事史三秦父老诣门流涕诉曰残民不霑王化于今百年始覩衣冠方仰圣泽长安十陵是公家坟墓咸阳宫殿是公家屋宅舍此欲何之裕为之愍然慰譬之曰受命朝廷不得擅留感诸君恋本之志今以第二儿令文武贤才共镇此境十二月庚子裕发长安自洛入河开汴渠以归勃勃谓王买徳曰朕将图长安卿试言取之方畧买徳曰刘裕灭秦所谓以乱平乱未有徳政以济苍生闗中形胜之地而以小儿守之狼狈而返者欲速成簒事耳无暇有意于中原青泥上洛南师之冲要宜置游军断其去来之路然后杜潼闗塞崤陜絶其水陆之道声檄长安申布恩泽三辅父老皆壶浆以迎王师矣义真独坐空城逃窜无所一旬之间必面缚麾下勃勃以子璝都督前锋诸军事率骑二万伐长安前将军赫连昌屯兵潼闗以买徳为抚军右长史南断青泥勃勃率大军继发十四年正月璝至渭阳降者属路义真遣沈田子拒之虏甚盛田子屯刘回堡遣使还报镇恶谓王脩曰公以十嵗儿付吾等当各思竭力而拥兵不进虏何由得平使还具说镇恶言田子益激怒田子镇恶俱出北地论者谓镇恶欲尽杀南人以数十人送义真南还因据闗中反田子宗人敬仁有勇力田子于之营内请镇恶计事使敬仁杀之又于镇恶营内杀镇恶兄基弟鸿道渊及从弟昭郎凡七人之奔告义真义真率王脩被甲登横门以察其变俄而田子至言镇恶反脩执田子以専戮斩焉壬戌裕至彭城解严义真赐与左右不节王脩常裁减之左右并怨义真曰镇恶欲反故田子杀之脩杀田子是又欲反也义真乃使左右刘乞等杀脩脩既死人情离骇无相统一悉召外军入于城中闭门拒守闗中郡县悉降璝夜袭长安不克勃勃进据咸阳长安樵采路絶裕闻之召义真东归遣朱龄石镇闗中使义真轻兵疾发中书侍郎朱超石慰劳河洛诸将竞敛财货子女方轨徐行赫连璝帅众三万追义真将军蒯恩断后不能禁至青泥后军大败诸将悉被俘虏义真在前日暮虏不穷追中兵参军段宏负之而归百姓逐朱龄石龄石焚长安宫殿奔潼闗超石至蒲坂值龄石至曹公垒【水经注郭縁生述征记函谷关济河之西有曹公垒】济河就之俱没初裕闻青泥败未得义真审问怒甚尅日北伐侍中谢晦奉常郑鲜之上表諌及知义真已免乃止登城北望慨然不恱命羣僚诵诗谢晦咏王粲诗曰南登灞陵岸回首望长安悟彼泉下人喟然伤心肝裕流涕不自胜于是夏王勃勃为坛于灞上僣即帝位此刘裕灭秦之本末也
　　夏王勃勃即帝位于灞上改元【以吕祖谦标目修】十二月戊寅宋公裕弑帝立大司马琅邪王徳文为皇帝【以吕祖谦标目修】是嵗以北凉王蒙逊为凉州刺史【以通鉴修】
　　晋恭皇帝元熙元年【燕冯跋太平十一年　秦乞伏炽磐永康八年　魏太宗明元皇帝泰常四年　西凉李暠嘉兴三年　北凉沮渠蒙逊始八年　夏赫连勃勃真兴元年】春正月壬辰朔改元【本纪】
　　解题曰宋庠纪年通谱元熙本刘渊年号
　　立妃禇氏为皇后【以本纪修】宋公裕还朝【以本纪修】戊戌有星孛于太微【以本纪修】庚申葬安皇帝于休平陵【以本纪修】夏陷蒲坂【以吕祖谦标目修】二月夏王勃勃还统万改元【以吕祖谦标目修】秋七月宋公裕自进王爵八月移镇夀春【以吕祖谦标目修】冬十月宋王裕以其子司州刺史义真为扬州刺史【以通鉴修】十一月丁亥朔日有食之【以本纪修】十二月宋王裕自加殊礼【以本纪修】






　　大事记续编卷三十五
&lt;史部,编年类,大事记续编&gt;
　　钦定四库全书
　　大事记续编卷三十六　　　明　王祎　撰
　　【宋髙祖武皇帝刘裕永初元年魏太宗明元皇帝泰常五年　燕冯跋太平十二年秦乞伏炽磐建元年　西凉李恂永建元年　北凉沮渠蒙逊始九年　夏赫连勃勃真兴二年】解题曰欧阳脩正统论絶晋于建兴而复不与魏阮逸作元经絶南于齐之初进魏于孝文太和五年司马光通鉴以宋齐梁陈为正统及隋灭陈然后以统归之宋庠纪年通谱絶南于晋亡进魏于明元帝泰常五年朱熹曰刘聪石勒诸人皆晋之故臣故东晋以君临之宋齐何可比东晋自古亦有无统时南北止当并书今从朱氏及纪年通谱
　　春正月秦王炽磐改元【以吕祖谦标目修】
　　解题曰西秦自是称秦
　　夏四月宋王裕以其子义康都督豫司雍幷州军事豫州刺史六月裕至建康丁卯即皇帝位
　　解题曰髙祖有受禅意而难于发言乃集朝臣宴饮从容言曰桓暴簒鼎命已移我首倡大义兴复皇室南征北伐平定四海功成业着遂荷九锡今年将衰暮崇极如此物戒盛满非可久安今欲奉还爵位归老京师羣臣唯盛称功徳莫晓此意日晩坐散傅亮还外乃悟云余见通鉴【朱全忠急于禅使蒋晖等谋之晖与栁璨等议以魏晋以来皆先封大国加九锡殊礼然后受禅乃先除全忠诸道元帅全忠谓晖故逗遛其事以须变及加九锡遂不受世道至此又可浩叹也】
　　大赦改元其犯乡论清议一皆涤荡【本纪】
　　解题曰朱黻曰自昔帝王皆采求乡论以为取士之本培埴清议以善风俗之原不以朝廷之都俞而弃比闾之私语公卿之训诰而废羣下之清谈彼诚知务也哉刘裕落拓无行不为当世之所推许虽已极富贵犹未免介然于其心故始初肆赦犯清议乡论之人一切荡涤而与之更始使取士不复以乡论士大夫肆行不复畏清议者裕实启之也
　　宋废晋帝为零陵王迁之秣陵追尊考妣为帝后尊继妣王太后萧氏为皇太后【以本纪修】宋废晋封爵置王谢安温峤陶侃谢后【以本纪修】戊寅宋量増百官俸【以本纪修】秋七月辛卯宋复置五校三将官増殿中将军员【以本纪修】宋交州刺史杜慧度击林邑大破之【以列传修】
　　解题曰交州汉治龙编献帝治苍梧广信县后徙治南海畨禺县还治龙编领交趾【宋安南府爱陆阳三州之地】武平【安南府峯武安二州之地】新昌【峯州】九真【安南府爱福禄二州之地】九徳【驩濵爱长四州之地】日南【安南】义昌【未详】宋平【安南府武安州之地】郡八
　　北凉王防逊伐西凉西凉公歆袭张掖逊大败之杀歆入酒泉【以吕祖谦标目修】八月宋立太子义苻为皇太子【以本纪修】九月壬子朔宋置东宫殿中将军十人【以本纪修】炖煌人迎前太守李恂为凉州刺史【以通鉴修】
　　解题曰宋庠纪年通谱时改元永建本汉顺帝年号
　　【宋髙祖武皇帝永初二年魏太宗明元皇帝泰常六年　燕冯跋太平十三年秦乞伏炽磐建二年　西凉李恂永建二年　北凉沮渠蒙逊始十年　夏赫连勃勃真兴三年】春正月辛酉宋主祀南郊大赦【以本纪修】
　　解题曰郊赦始于此
　　宋庐陵王义真为司徒尚书仆射徐羡之为尚书令扬州刺史中书令傅亮为尚书仆射【以本纪通鉴修】
　　解题曰扬州后汉治厯阳魏晋治夀春平吴治建业宋治京邑领丹阳尹【今建康常太平三州之地】防稽【绍兴庆元台州之地】吴【平江嘉兴杭严婺之地】吴兴【杭湖之地】淮南【宁国池太平之地】宣城【宁国池州广徳之地】东阳【绍兴婺衢处信五州之地】临海【庆元台三州之地】永嘉【温处之地】新安【严徽池之地】郡十
　　二月宋亲策试秀才孝防【以本纪修】河西王蒙逊攻炖煌【以通鉴修】三月乙丑宋初限荆州将吏【以本纪修】
　　解题曰初限荆州府置将不得过二千人吏不得过一万人州置将不得过五百人吏不得过五千人兵士不在此限薛季宣曰晋兵不竞惟北府有功方桓簒窃义师之兴不过一千七百人卒定天下髙祖代晋亦惟内弱外强之故首置五校殿中东宫诸兵而限荆州置将不得过二千人且以扬州兵本不付长沙正以享国日浅欲为贻后之业以荆居上流甲兵半朝廷遗诏诸王遍居之此髙祖之畧也按州郡志荆州汉治江陵汉寿魏晋治江陵武昌沔阳襄阳夏口上明领南【今江陵襄阳荆门之地】南平【江陵澧岳之地】天门【澧州】宜都【峡施归三州之地】巴东【防施开忠万五州之地】汶阳【峡州】南义阳【澧州】新兴【晋侨置】南河东【晋侨置今属江陵】建平【防归施三州大宁监之地】永宁【今荆门州】武宁【今荆门州】郡十二
　　河西王蒙逊陷炖煌李恂自杀【以通鉴修】
　　解题曰按列传暠以安帝隆安四年立至宋少帝景平元年灭凡二十四年则炖煌之陷似在后两年当攷
　　夏四月己卯宋毁淫祠【以本纪脩】五月己酉宋置东宫屯骑步兵翊军三校尉【以本纪修】秋七月河西王防逊遣将伐秦秦大败之【以通鉴修】九月宋弑零陵王諡曰恭皇帝葬冲平陵【以通鉴修】
　　解题曰弑旧君自此始世道又一变矣
　　【宋髙祖武皇帝永初三年魏太宗明元皇帝泰常七年　燕冯跋太平十四年秦乞伏炽磐建三年　凉沮渠防逊始十一年　夏赫连勃勃真兴四年】春正月癸丑宋加徐羡之司空录尚书事【以本纪修】二月丁丑宋分豫州淮以东为南豫州分荆州置湘州【以吕祖谦标目修】
　　解题曰分淮东为南豫州淮西为豫州南豫州所领厯阳【今属和州】南谯【滁无为二州之地】庐江【庐州无为州之地】南汝隂【庐州】南梁【属安丰】晋熈【属安庆】弋阳【光安丰二州之地】安丰【安丰】汝南【安丰】新蔡【光州】陈【安庆】南顿【侨置帖治陈郡】颍川【侨置未详】西汝隂【安丰】汝阳【侨置未详】陈留【侨置属安丰】南陈左郡边城左郡光城左郡【今并属安丰】豫州所领汝南【蔡州】新蔡【颍昌蔡光之地】谯郡【睢拱宿三州之地】梁郡【睢单二州】陈郡【淮宁顺昌亳州】南顿【淮宁】颍川【頴昌】汝阳【淮宁蔡州之地】汝隂【顺昌】陈留【睢亳二州之地】十郡淮东自永初至大明便为南豫虽乍有离合而分立居多自泰始失淮西后于淮东分立两豫南豫以淮东为境不复更列二州览者按此推寻之则可得泰始两豫分域【齐州郡志豫州领南汝隂晋熈颍川汝阳梁北陈陈留南顿西南顿北梁西汝隂北谯汝南北新蔡弋阳陈安丰光城左郡边城建宁齐昌等二十一郡永明二年割扬州宣城淮南豫州厯阳谯庐江临江六郡复置南豫州】湘州领长沙【今属潭衡二州】衡阳【宋常徳寳庆二府潭衡二州之地】桂阳【郴衡二州桂阳军之地】零陵【永全二州静江府之地】营阳【道州】湘东【衡潭二州】邵陵【寳庆靖州武冈之地】广兴【韶连广南雄四州英徳府南安军之地】临庆【贺昭广封道新六州静江府之地】始建【静江府昭浔二州之地】十郡元嘉七年又分豫州南豫州泰始二年合九月又分三年五月又合四年以淮南宣城为南豫州五年罢七年复分厯阳淮隂南谯南兖州之临江立南豫州元嘉八年省湘州十七年又立二十九年又省孝建元年又立分合不常今皆畧而不书
　　三月宋以防军将军檀道济为南兖州刺史【以吕祖谦标目修】解题曰南兖州晋成帝立寄治京口元嘉割江淮治广陵二十八年治盱眙其后还广陵宋末领广陵【今扬真泰三州髙邮府之地】海陵【泰通二州髙邮府之地】山阳【淮安濠州宋招信军之地】盱眙【淮安招信军】秦【真州招信军】南沛【真州髙邮招信之地】新平北淮隂北济隂北下邳东莞【并侨寄】十一郡
　　宋庐陵王义真都督南豫豫六州军事车骑将军南豫州刺史【以纪传修】夏四月乙亥宋封杨盛为武都王【以本纪修】五月宋诏后世母后不临朝【以吕祖谦标目修】宋徐羡之傅亮领军将军谢晦镇北将军檀道济受遗癸亥宋主殂【以本纪修】解题曰上不豫羣臣请祈祷神只上不许唯使侍中谢方明以疾告庙而已上疾甚召太子诫之曰檀道济虽有干畧而无逺志非如其兄韶有难御之气也徐羡之傅亮当无异图谢晦数从征伐颇识机变若有仝异必此人也小却可以防稽江州处之又为手诏曰朝不须复有别府宰相带扬州可置甲士千人若大臣中任要宜有爪牙以偹不祥人者可以台见队给之有征讨悉配以台见军队行还复旧后世若有幼主朝事一委宰相母后不烦临朝仗既不许入台殿门要重人可详给班劒昔汉髙帝将终吕后问曰萧相国既死令谁代之上曰曹参可问其次曰王陵可然少戆陈平可以助之陈平知有余然难独任周勃重厚少文然安刘氏者必勃也可令为太尉宋武帝垂絶之际评议其臣若无愧髙帝之知人矣然髙帝言如蓍武帝之肉未寒而徐傅诸人戕贼嗣君几无遗育岂非武帝所处置不及髙祖故欤至若遗诏母后不许临朝则万世不易之论也
　　皇太子义符即皇帝位尊皇太后曰太皇太后立妃司马氏为皇后【以本纪修】魏皇子太平王焘临朝【以吕祖谦标目修】解题曰刘恕校正后魏书太宗纪四月封皇子焘为太平王五月诏皇子临朝聴政世祖纪四月封太平王五月为监国亦不言曾立为皇太子惟北史书立太平王焘为皇太子临朝听政高氏小史修文殿御览亦无立皇太子事今从之
　　六月壬申宋傅亮为中书监尚书令谢晦领中书令【以纪传修】秋九月魏遣司空奚斤等攻宋冬十一月庚戌陷滑台【以吕祖谦标目修】
　　解题曰按北史列传宋武帝殂帝欲取洛阳虎牢滑台崔浩曰陛下不以刘裕歘起纳其使贡裕亦敬事陛下不幸今死乘丧伐之虽得之不令春秋晋士丐侵齐闻齐侯卒乃还君子大其不伐丧今国家未能一举而定江南宜遣人吊祭恤其凶灾义风于天下令徳之事也且裕新死党与未离不如缓之待其恶稔如其强臣争权变难必起然后命将扬威可以不劳士卒而收淮北之地帝锐意南伐曰刘裕因姚兴死而灭其国裕死我伐之何为不可浩固执曰兴死二子交争裕乃伐之帝大怒不从遂遣奚斤等南伐余见通鉴【按南史列传崔宏因苻氏乱欲避地江南为张愿所获本图不遂作诗以自伤浩以孝闻必能察其中心之所存矣其力止魏之南伐岂不欲夷狄得志于中国犹王猛谏苻坚乎栁元景河北太守栁光世姊夫崔浩元嘉二十七年拓跋焘南冦浩密有异图光世要河北义士为应浩谋泄被诛坐夷灭者甚众光世南奔得免此自解之词不足信也】通典宋初强盛南郑襄阳悬瓠彭城厯城东阳皆为藩扞明帝时淮北四州豫州西境陷殁则长淮为北境侨徐兖于淮南青冀二州寄治赣榆后十余年而亡
　　十二月丙戌魏主至冀州遣将军叔孙建徇青兖宋兖州刺史徐琰弃尹卯走己丑宋遣檀道济等救之【以通鉴修】解题曰冀州义熈治青州文帝分青州立厯城领广川【今青淄二州】平原【济南淄州】清河【淄州】乐陵【青州】魏【济南】河间【侨置】顿丘【济南】髙阳【青密二州】勃海【淄州】九郡青州治临淄江左治广陵义熈治东阳城孝武移厯城大明还治东阳明帝于郁州侨立齐北海西海郡旧领齐【青淄密三州】济南【济南淄州】乐安【济南淄青】髙密【潍密二州】平昌【密青二州】北海【青潍莱三州】东莱【登莱二州】太原【属济南】长广【属莱州】郡九兖州后汉治山阳昌邑魏晋治廪丘武帝治滑台文帝治邹山又治彭城复治瑕丘【山阳有瑕丘县】宋末兖州寄治淮隂领泰山【宋袭庆府沂淄二州】髙平【袭庆府单济二州】冀【袭庆府】东平【东平濮州之地】阳平【侨置】济北【袭庆济南东平之地】郡六按宋书索虏虏将娥青二千南渡于碻磝东下至泗渎口去尹卯百许里兖州刺史委军镇走水经注济水侧岸有尹卯垒南去鱼山四十余里是谷城县界春秋之小谷城也【在东平东阿县后魏书有尹卯固尹卯城】
　　【宋营阳王刘义符景平元年魏太宗明元皇帝泰常八年　燕冯跋太平十五年秦乞伏炽磐建四年　凉沮渠防逊始十二年　夏赫连勃勃真兴五年】春正月己亥朔宋改元【以本纪修】癸卯魏取宋洛阳【以吕祖谦标目修】己未宋征豫章太守蔡廓为吏部尚书不受【以列传修】
　　解题曰征廓为吏部尚书廓因傅隆问亮选事若悉以见付不论不然不能拜也亮以语録尚书徐羡之羡之曰黄门郎以下悉以委蔡吾徒不复厝懐自此以上故宜参同异廓曰我不能为徐干木署纸尾遂不拜羡之亦以廓正直不欲使居权要徙为祠部尚书叶适曰魏晋吏部即已専用人之柄况尚书乎后世尽夺吏铨归庙堂宰相事但有此一条是其上者皆沦灭不复见矣
　　二月戊辰魏筑长城备柔然【以吕祖谦标目修】丁丑宋太皇太后殂【以本纪修】三月魏将军公孙表攻宋虎牢不克伏诛【以魏传修】魏叔孙建攻宋青州刺史竺防于东阳不克【以吕祖谦标目修】夏四月魏主攻虎牢不克而还【以通鉴修】闰月魏陷虎牢执宋冠军将军司州刺史毛徳祖取司兖豫郡县【以吕祖谦标目修】
　　解题曰晋太康天下一统州为二十自司冀雍凉青并兖豫幽平诸州沦没遗民南渡侨置牧司江右又分荆为湘或离或合凡有扬荆湘江梁益交广其徐州则有过半豫州唯有谯城而已宋分扬为南徐徐为南兖扬州之江西悉属豫州分荆为雍分荆湘为郢分荆为司分广为越分青为冀分梁为南北秦太宗初索虏南侵青冀徐兖及豫州淮西并皆不守于是于钟离置徐州淮隂为北兖而青冀二州治赣榆之县【通典宋孝武大明凡二十二州扬治建业南徐治京口徐治彭城南兖治广陵兖治瑕南豫治厯阳豫治汝南江治寻阳县青治临淄冀治厯城司治义阳荆治南郡郢治江夏湘治临湘雍治襄阳梁秦治南郡益治成都宁治建宁广治南海交治龙编越治临漳自流民南度遂于江汉淮之间侨立州郡废置离合非一不能详制纪其所治经久者】
　　冬十月己未有星孛于氐【宋本纪】
　　解题曰按宋书本纪指尾贯摄提向大角仲月在危季月扫天仓而后灭是嵗魏主薨
　　十一月魏取宋许昌汝阳【以吕祖谦标日修】魏主殂太平王焘即皇帝位【以魏纪修】十二月魏封司徒长孙嵩为北平王奚斤为宜都王蓝田公长孙翰为平阳王【以魏纪修】
　　解题曰王爵之轻自此始至唐而卒伍皆王矣通鉴载于魏太延元年书封穆夀等非事始也
　　魏起道士冦谦之道塲谦之合老庄神仙符呪为一【以吕祖谦标目修】
　　解题曰崔浩少好学博览经史象隂阳百家之言无不阂综研精义理性不好老庄之书毎读不过数十行辄弃之曰此矫诬之说不近人情必非老子所作老耼习礼仲尼所师岂设败法文书以乱先王之教【胡寅曰浩以研精义理得名乃当时之誉云耳其实未尝精也老荘之学虽或过或不及不得中道大抵皆奥窈宏达彼图箓真经天宫静轮之法后世无焉且有出于李谱文之作者其劣于老庄明矣浩顾信之而不信老庄乌在其为研精也仲尼焉不学而亦无常师其问于老耼者或以证旧闻或以折疑似或以其絶灭礼学之故而使于荅问之际有所启发非以为师也且礼之因革损益名数形器固自可问矣其絶灭礼学而以为忠信之薄而乱之者固自不足取岂相悖哉浩殆未之识也】浩尤不信佛常谓虚诞为世患害左右忌浩正直共排毁之世祖虽知其能不免羣议故浩以公归第浩纎妍洁白如妇人常自比张良谓已稽古过之既得归第因欲修服食养性之术【浩自比张良故效其引辟谷而修服食养性之术然此特其迹耳良明哲保身之道非浩所能知也】时道士冦谦之好仙道少修张鲁之术居嵩岳有李谱文来临云老君之孙授文录六十余卷号曰图箓真经付汝奉持辅佐北方太平真君出天宫静轮之法能兴造克就则起真仙矣李君手笔有数篇谦之奉其书而献之朝野未全信也浩独异其言因师事之授其法术上书賛明其事曰臣闻圣王受命则有天应而河图洛书皆寄言于虫兽之文未若今日人神接对手笔粲然辞防深妙自古无比岂可以世俗常谈而忽上灵之命世祖欣然乃使谒者奉玉帛牲牢祭嵩岳崇奉天师显新法起天师道场于京城之东南重坛五层给道士百二十人衣食月设厨防数千人
　　甲子【宋太祖文皇帝刘义隆元嘉元年魏世祖太武皇帝拓跋焘始光元年　燕冯跋太平十六年　秦乞伏炽磐建五年　凉沮　渠防逊始十三年　夏赫连勃勃真兴六年】春正月癸巳朔日有食之【宋纪】魏改元【以魏纪修】宋徐羡之等废庐陵王义真为庶人徙之新安前吉阳令张约之諌寻被杀【以通鉴目录修】
　　解题曰按列传徐羡之将废庐陵王以告檀道济道济意不同屡陈不可不见纳余见通鉴
　　夏四月宋召檀道济及江州刺史王入朝
　　解题曰江州【晋恵初治豫章成帝移寻阳】领寻阳【今江池兴兴南康之地】豫章【隆兴瑞袁临江南康兴国之地】鄱阳【饶徽池信抚之地】庐陵【抚吉安临江之地】安成【袁吉安临江之地】南康【赣吉安南安之地】南新蔡【侨置】建安【建宁信延平邵武之地】晋安【建宁福泉漳汀延平兴化之地】郡九
　　五月乙酉徐羡之傅亮谢晦废其主为营阳王迁之吴郡六月遣傅亮迎宜都王义隆于江陵癸丑弑营阳王解题曰按列传傅亮帅百僚奉迎宜都王蔡廓亦俱行至寻阳遇疾不前亮诣廓别廓曰营阳在吴宜厚加供奉不幸营阳卿诸人有弑主之名欲立于世将可得耶时亮已与羡之议害少帝乃驰信止之信至已不及羡之大怒曰与人共计议奈何裁转背便卖恶于人余见通鉴【廓之言即霍光勑左右谨防昌邑之言也光犹不免于赤族况羡之辈乎】昔伊尹之告太甲反覆恳到惟恐其陷于过其以欲纵败度礼则放之既又从而复之营阳失徳羡之辈居受遗之任未闻一语諌教殆养成其恶以为借手之资废徙未几旋行戕贼岂非不学之过欤郑鲜之方谓观徐傅议论不复以学问为长岂其然乎
　　杀前庐陵王义真
　　解题曰羡之等连毙二王有若刲孤豚盖习见零陵王之事而不以为怪也事见通鉴
　　谢晦都督荆湘等州军事荆州刺史【以吕祖谦标目修】
　　解题曰薛季宣曰宋镇荆州者十一人唯谢晦朱修之沈攸之三异姓耳初髙祖用义隆次谢晦晦元嘉三年反诛次义康次义恭次义庆次义宣义宣孝建元年反诛次朱修之次子顼以应子勋诛次休佑次休若泰始七年皆诛次沈攸之反诛
　　秋八月丙申宋宜都王义隆至建康丁酉即皇帝位改元
　　解题曰事见通鉴宋庠纪年通谱元嘉本汉桓帝年号
　　癸夘徐羡之为司徒其余除拜有差【以本纪修】宋以镇西长史王昙首为侍中右卫将军司马王华为侍中南蛮校尉到彦之为中领军【以纪传修】
　　解题曰文帝既以王华为领军将军又以彦之为中领军葢用汉文任宋昌张武故事也虽人情事势之所使然其示天下亦不广矣事见通鉴
　　九月丙子宋立妃袁氏为皇后【本纪】冬十二月夏太子璝杀其弟酒泉公伦伦兄太原公昌袭璝杀之【以朱熹纲目修宋太祖文皇帝元嘉二年魏世祖太武皇帝始光二年　燕冯跋太平十七年秦乞伏炽磐建六年　凉沮渠蒙逊始十四年　夏赫连昌承光元年】春正月宋徐羡之傅亮归政【以吕祖谦标目修】三月丙寅魏主尊保母窦氏为保太后【以吕祖谦标目修】魏以长孙嵩为太尉长孙翰为司徒奚斤为司空【以本纪修】夏六月武都王杨盛卒【以列传修】秋八月夏主勃勃卒太子昌即帝位改元【以吕祖谦标目修】冬十月癸夘魏伐柔然【以魏纪修】十一月宋以武都世子杨为王【以通鉴修】
　　【宋太祖文皇帝元嘉三年魏世祖太武皇帝始光三年　燕冯跋太平十八年秦乞伏炽磐建七年　凉沮渠蒙逊始十五年　夏赫连昌承光二年】春正月宋徐羡之傅亮伏诛遣到彦之征北将军檀道济讨谢晦【以吕祖谦标目修】丁夘宋车骑大将军江州刺史王为司徒录尚书事扬州刺史骠骑将军开府南徐州刺史彭城王义康都督荆湘等八州军事荆州刺史【以纪传通鉴修】
　　解题曰按州郡志晋永嘉大乱流民过淮亦有过江在晋陵者郄鉴又徙流民之在淮南者于晋陵诸县其徙江南及留江北者并侨立郡县徐兖或治江南或治江北江北又立幽冀青幷四州义熈七年始分淮北为北徐淮南为徐州后又以幽冀合徐青并合兖永初二年加徐曰南徐而淮北曰徐元嘉八年以江北为南兖江南为南徐故南徐备有徐兖幽冀青并扬七州郡邑领南东海【今镇江扬常江隂之地】南琅琊【今属建康】晋陵【镇江平江常州江隂之地】义兴【常安吉江隂之地】南兰陵【属建康】南东莞【侨置】临淮【今属常州】淮陵【属常州】南趋城【属建康】南清河【侨置】南髙平【侨置】南平昌【侨置】南济隂【侨置】南濮阳【侨置】南泰山【侨置】南济阳【侨置】南鲁【侨置】郡十七
　　二月庚申宋主讨谢晦戊辰到彦之等大破晦军丙子宋主还晦寻伏诛【以本纪修】
　　解题曰按列传晦至江口到彦之已到彭城洲【在今岳州巴陵县东北】庾登之据巴陵畏懦不敢进防霖停军十五日乃攻萧欣于彭城洲中兵参军孔延秀率三千人进战甚力欣于阵后拥盾自卫又委军还船于是大败延秀又攻洲口栅陷之彦之退保隠圻【即隠矶水经江水自彭城矶东迳如山北注谓彭城矶北对隠矶江中有大石孤立按岳阳志江水又北东迳彭城口过临湘县】初晦与徐羡之傅亮谋为自全之计晦据上流而檀道济镇广陵各有彊兵以制朝廷羡之亮于中秉权可得持久及太祖将行诛王华之徒咸云道济不可信太祖曰道济止于胁从本非事主杀害之事又所不闗吾召而问之必异于是诏道济入朝授之以众委之西讨晦闻羡之等死谓道济必不独全及闻率众来上惶惧无计【晦初上表曰虽未知臣道济问推理即事不容独存又上表曰羡之亮横被酷害并及臣门虽未知道济存亡不容独免晦以为道济信死矣及闻其率众来上所以惶惧也】道济既至与彦之军合牵舰縁岸晦始见舰数不多轻之不即出战至晩因风防上前后连咽西人离阻无复鬭心台军至忌置洲尾【水经江水又东左得二夏浦郦注夏浦俗谓之西江口又东迳忌置山南山东即隠口浦江之右岸有城陵山按图经城陵山在岳州东北五十里又岳阳志江水迳城陵山下过道人矶与别港合则忌置洲葢与城陵山道人矶相迩也】列舰过江晦大军一时溃散余见通鉴
　　夏五月乙未宋南兖州刺史檀道济都督江州之江夏豫州四郡军事征南大将军江州刺史到彦之为南豫州刺史【以本纪修】六月宋以王华为中防军时宰相无常官尚书令仆中书监令侍中侍郎给事中凡帝所与论政事者皆要官当时号华与侍中刘湛王昙首殷景仁黄门侍郎谢微为五臣【以通鉴修】
　　解题曰按通典宋齐梁陈丞相相国多非常人臣之职或掌机密或录尚书或综朝权或筦朝政或为侍中或给事中或受顾命皆为宰相然中书机务之司不必他名亦为宰相其有侍中兼外官若王侍中兼内官若沈演之其例不少即非宰相并在当时委任而已又按列传上欲封昙首等防防集举酒劝之因拊御床曰此坐非卿兄弟无复今日时封诏已成出以示昙首昙首曰近日之事赖陛下英明速断故罪人斯戮臣等虽得仰凭天光效其毫露岂可因国之灾以为身幸陛下虽欲私臣当如直史何上不能夺余见通鉴胡寅曰易曰圣人之大寳曰位又曰崇髙莫大乎富贵此非以利言也中天下而立负黼扆而朝所谓天位也普天之下莫非王土非私富也天生民而立之君非私贵也以天徳居天位贵为天子而富有天下天地之常经古今之通义也王者之迹熄而正心诚意之学不于是乎由欲而灭理徇利而忘义以富贵寳位为己私于是位不为寳富贵不足以崇髙而人之大彝泯矣文帝拊床自庆一何其所见之褊而度量之隘乎昙首之对亦微足以警之矣
  </div>
  <div class="pagination">
   <a href="大事记续编_page31.html">
    上一页
   </a>
   <span>
    ...
   </span>
   <a href="大事记续编_page27.html">
    27
   </a>
   <a href="大事记续编_page28.html">
    28
   </a>
   <a href="大事记续编_page29.html">
    29
   </a>
   <a href="大事记续编_page30.html">
    30
   </a>
   <a href="大事记续编_page31.html">
    31
   </a>
   <span class="current-page">
    32
   </span>
   <a href="大事记续编_page33.html">
    33
   </a>
   <a href="大事记续编_page34.html">
    34
   </a>
   <a href="大事记续编_page35.html">
    35
   </a>
   <a href="大事记续编_page36.html">
    36
   </a>
   <a href="大事记续编_page37.html">
    37
   </a>
   <span>
    ...
   </span>
   <a href="大事记续编_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
