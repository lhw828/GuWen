<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 416 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 416 页/共 607 页</h1>
    <div class="content">卷三百十
卷三百十
　　起讫时间 起神宗元丰三年十一月尽是年十二月
　　卷　　名 续资治通鉴长编卷三百十
　　帝　　号 宋神宗
　　年　　号 元丰三年（庚申，1080）
　　全　　文
　　十一月己丑朔，翰林天文院言，日食，云阴不见。又言，巳时六刻，云开见日，不及所食分数。宰臣王珪等上表贺。（旧纪书日食不见，新纪削去。）
　　辛卯，诏提举教习马军所，见教诸将下马军兵级，除已得精熟引见讫发遣外，其后来续教到事艺成就人，宜令具姓名人数闻奏，听旨呈验讫，遣还本将下。（此据御集一百二十三卷手札增入。熙宁七年九月十九日，十年九月二十三日，元丰二年五月十四日，三年三月十一日、五月十一日、六月十八日、十一月三日，五年十一月十七日，六年二月五日。）
　　甲午，诏：「御史六员，令三员分头察案，三员专言事。」
　　提举河北路义勇、保甲兼提点刑狱司言：「知相州、朝议大夫刘航，到官半年，已在优课。近朝旨修置集教场，航日在役所，劝督规画，两月而毕。室宇什器，一一精至，比之它处，大省功费。本司已缋图，牒诸州为法。又劝谕民兵赴场简阅，莫不踊跃待选，及诏诱义勇军员与保正、附保人投状愿教阅者不少。内外帖然，无惊扰畏避者。伏望旌其异效，以劝诸郡。」诏降敕銟谕，仍赐银绢。
　　荆湖南路安抚司乞依湖北沅州例，募禁军同丁夫建筑郡州溪峒城寨。从之。
　　提举河东路义勇、保甲司言：「愿习学武艺人约束，乞依义勇、节级、大保长法。」从之，仍令河北、陕西准此。
　　乙未，陕西路转运司言，知陇州、左藏库使薛繗闇缪，不觉察吏受赃，乞放罢。上批：「繗常以卖酒过度得罪，今又不能率履励行，整饬职事，乃因循纵弛，有甚前日，不可不痛惩治。其陇州干系官令转运司劾之，繗先冲替，今任内举繗官，亦案后收坐。」
　　丙申，知代州刘昌祚言：「瓶形寨地，有北人欲取直路趋团山铺往来。臣已谕本寨使臣回答，不可更令希觊侵越。」诏：「如北人来境上问语言，密谕使臣等，以理道婉顺开说，无得先为形迹，致敌别起事端。」
　　河北沿边安抚司言：「准朝旨定移牒北界安抚司，问人船入界河北放箭因依。牒本缴奏。」上批：「移牒已数可具止之，恐敌习玩，不以为诫。」
　　诏右正言、直龙图阁、前知熙州赵济落直龙图阁，追三官勒停；太常博士、前管勾机宜文字许醇，镇宁军节度推官、经制熙河路边防财用司勾当公事赵辉，各追一官，并勒停；崇仪使、泾原都监第六将张恩，西染院使、熙河都监第二将许利见，各追一官；指使、西头供奉官张祚，三班借职吕忱，各赎铜十斤，并冲替。济坐遣祚、忱以私役禁军至京买婢；醇、辉各以般家人假济踰数，又差禁军；利见知而故纵，并特责之。已而济又坐奏熙州钱数马料不实事，复诏俟合睳官更展两期。
　　侍御史知杂事何正臣言：「中书吏王冕、马永锡不当扶宰臣王珪升慈圣光献太后神御殿阶。」诏王冕、马永锡各罚铜八斤。
　　壬寅，诏会校诸路马不出牧，以岁入地租除补还转运司所费草粟价直外，余并合入髃牧司：兼转运司已承认积欠及岁额等钱，宜下髃牧司置簿，以时举催勾收。
　　癸卯，河北沿边安抚司奏：「信安军地分界河内，有北人渔船，知军王惟纯指挥约栏须管，漤入元出来鹿角口内，而北人益以人马，漤要向下去，以致各曾放箭。本司勘会惟纯虽是用心，缘未中理。若因此特有行遣，又虑北人别致生事。兼勘会界河北岸通连北界，河港不一，乞今后婉顺说谕，如离元出口子已远，止令于近便口港回归，免致引惹争斗。」从之。
　　丁未，太学博士、通直郎朱服为监察御史里行。
　　访闻河北诸将下教头【一】，多未谙习新法事艺，则所教人不应格可知。今侧近各有集教场，可遍下诸将，据诸色事艺人数，精选少壮者，关提举义勇、保甲司教习。候成就，遣还将下分教。河东、陕西准此。
　　庚戌，知广州、中大夫、集贤院学士陈绎为龙图阁待制再任。
　　曹佾以封济阳郡王恩，乞男四方馆使评、引进副使诱改官。诏评迁引进使，诱迁客省副使。
　　侍御史知杂事何正臣【二】等言：「军器监详定法式至今七年，及一司敕亦近五年，尚未成书。盖官吏利于添给，故为迁延。」诏三司勘会逐官自置局后支过食钱，并令回纳，仍于月俸内□一半。
　　辛亥，管勾国子监舒亶言：「近萧之美言，太学考官不详考校，及巡铺官不指约补试生员。考官等虽各会赦，然在臣正以督责官属为职，实无幸免之理。」诏中书上簿。亶以罚轻，又请罪，诏罚铜十斤。
　　壬子，直龙图阁、勾当三班院曾巩言：「陛下隆至德，昭大道，参天地，本人伦，兴学崇化，以风天下。唐虞用心，何以加此。然患今之学校，非先王教养之法；今之科举，非先王选士之制。圣意卓然，自三代以后，当涂之君，未有能及此者也。臣以谓三代学校劝教之具，汉氏郡国、太常察举之目，揆今之宜，理可参用。今州郡、京师有学同于三代，而教养选举非先王之法者，岂不以其遗素厉之实行，课无用之虚文，非陛下隆世教育人材之本意欤？诚令州县有好文学、励名节、孝悌谨顺、出入无悖者以闻，令佐升诸州学，州谨察其可者上太学，以州大小为岁及人数之差。太学一岁，谨察其可者上礼部，礼部谨察其可者籍奏。自州学至礼部，皆取课试通一艺以上。今既正三省诸寺监之任，其都事、主事、掌故之属，旧品不卑，宜清其选，更用士人，以应古义。遂取礼部所选之士中第者以次使试守。满再岁或三岁，选择以为州属及县令丞，即有秀才异等，皆以名闻，不拘此制。如此，则为之特举，其课试不用糊名誊录之法，使之通一艺以上者，非独采用汉制而已。周礼，大司徒以乡三物教万民而宾兴之，亦以六艺：礼、乐、射、御、书、数也。其旧制科举，以习者既久，难一日废之，请且如故事。惟贡举缙数，以特举为准，而入官试守，选用之叙【三】，皆出特举之下，至教化已洽，风俗既成之后，则一切罢之，其立法弥纶之详，愿诏有司而定议焉。」不行。（朱本削去。）
　　又议经费曰：「臣闻古者以三十年之通制国用，使有九年之蓄。而制国用者必于岁杪，盖量入而为出。国之所不可俭者祭祀，然不过用数之仂，则先王养民之意可知矣。盖用之有节，则天下虽贫，其富易致也。用之无节，则天下虽富，其贫亦易致也。宋兴，承五代之敝，六圣相继，与民休息，故生齿既庶，财用有余。且以景德、皇佑、治平校之，景德户七百三十万，垦田一百七十万顷；皇佑户一千九十万，垦田二百二十五万顷；治平户一千二百七十万【四】，垦田四百三十万顷。天下岁入，皇佑、治平皆一亿万以上，岁费亦一亿万以上。景德官一万余员，皇佑二万余员，治平并幕职、州县官三千三百余员，总二万四千员。景德郊费六百万，皇佑一千二百万，治平一千三百万。以二者校之，官之众一倍于景德，郊之费亦一倍于景德。官之数不同如此，则皇佑、治平入官之门多于景德也；郊之费不同如此，则皇佑、治平用财之端多于景德也。诚诏有司案寻载籍而讲求其故，使官之数，入者之多门可考而知；郊之费，用财之多端可考而知。然后各议其可罢者罢之，可损者损之，使天下之人如皇佑、治平之盛，而天下之用、官之数、郊之费皆同于景德，二者所省盖半矣。则又以类而推之，天下之费，有约于旧而浮于今者，有约于今而浮于旧者。其浮者，必求其所以浮之自而杜之；其约者，必本其所以约之由而从之。如是而力行，以岁入一亿万以上计之，所省者十之一，则岁有余财一万万。驯致不已，至于所省者十之三，则岁有余财三万万。以三十年之通计之，当有余财九亿万，可以为十五年之蓄。自古国家之富，未有及此也。古者言九年之蓄者，计每岁之入存十之三耳，盖约而言之也。今臣之所陈，亦约而言之，其数不能尽同，然要其大旨必不远也。前世于凋敝之时，犹能易贫而为富。今吾以全盛之势，用财有节，其所省者一，则吾之一也，其所省者二，则吾之二也。前世之所难，吾之所易，可不论而知也。伏惟陛下飻静质约，天性自然，乘舆器服，尚方所造，未尝用一奇巧；嫔嫱左右，掖庭之门，位号多阙，躬履节俭，为天下先。所以忧悯元元，更张庶事之意，诚至恻怛，格于上下。其于明法度，以养天下之财，又非陛下之所难也。」
　　已而再上议曰：「陛下谓臣所言，以节用为理财之要，世之言理财者，未有及此也，令付之中书。臣待罪三班，案国初承旧，以供奉官、左右班殿直为三班，立都知、行首领之。又有殿前承旨班院，别立行首领之。端拱以后，分东、西供奉，又置左、右侍禁及承旨、借职【五】，皆领于三班，三班之称亦不改。初，三班吏员止于三百，或不及之。至天禧之间，磤总四千二百有余，至于今，乃总一万一千六百九十，宗室又八百七十。盖景德员数已十倍于初，而以今考之，殆三倍于景德。略以三年出入之籍较之【六】，熙宁八年，入籍者四百八十有七；九年，五百四十有四；十年，六百九十。而死亡退免出籍者，岁或过二百人，或不及之。则是岁岁有增，未见其止也。臣又略考其入官之繇，条于别记以闻，议其可罢者罢之，可损者损之，惟陛下之所择。臣之所知者三班也，吏部、东西审官与天下他费，尚必有近于此者，惟陛下试加考察，以类求之。使天下岁入亿万，而所省者什三，计三十年之通，当有十五年之蓄。夫财用，天下之本也，使国家富盛如此，则何求而不得，何为而不成！以陛下之圣质而加之励精，以变因循苟简之弊，方大修法度之政，以幸天下，诏万世，故臣敢因官以讲求其损益之数，而终前日之说以献，惟陛下裁择。」上颇嘉纳之。（此据本传附见。）
　　检正中书礼房公事、会定陕西五路年计王震言：「既已会见实数立为定法，决能自办，更无可以干朝廷之理。前此转运司积欠别司钱，纵朝廷督责拨还，有司虽获罪，未有可还之期，不如加恩一切蠲赐。自今明立约束，不得更有陈请借支，或遇非时添屯兵马及甚灾伤，自可朝廷临时处置。」诏所欠三司经略淤田并博马、盐引提举催驱。秦、熙等州市易钱物并与蠲免外，余限三年拨还。
　　编类将官敕所言：「应将副兼知州军者，乞免逐营巡教，庶免官属就营过厅。」诏应兼知州将官，若于巡教悉免，则与独任将副一同，其诸军武艺进退皆不与责，尔后更无以考验职事修废以为赏罚。可改令五日一赴，即当巡日在营，其州军职事，非急速不得行遣及接见官属。（新本削去。）
　　甲寅，御史台言：「御史分领察事，逐员各领二案，文字繁简不同，难以次第分定。欲以一员领吏、工，一员领兵、刑，一员领户、礼。」从之。
　　丁巳，三司言：「乞依成都府路转运司奏，兴复雅州钱监鼓铸钱，且以二万缗为额，候将来成伦序，每年铸三万缗。」从之。
　　十二月己未朔，诏诸路监司具到部下知州、通判治状最优，有未经朝廷任使者，令中书籍其姓名。
　　庚申，上批：「诸路教民兵多用马，陕西买马司上供岁额有限，在京支遣常不足。可差髃牧判官郭茂恂，往与提举买马司会计每岁朝廷所给买马钱帛，当买若干？除上供及就配陕西诸路土军弓箭手外，有若干可以益发上京，应副民兵。」
　　诏中书宜参详琼管体量安抚朱初平等累奏，请速处分，庶朝廷万里遣使不为徒往，崎岖岛处之民，早沾惠赐。初平等言：「琼州、朱崖等处官卖盐不售，即令主管牙前赔买，及有诸处虚张盐额，初不曾纳足而令专典赔纳者，并乞与免放。又海南四州军诸县簿书不整齐，或书手妄增税苗，或以误税拨入书手户下，或代纳之弊未去，或户名二三，而催科之人不知。乞根括元额存正数外，其余欺弊诡伪，一皆改正。自来黎峒田土，各峒通同占据，共耕分收，初无文记。今既投降入省地，止纳丁身及量纳苗米，而海北之民，乃作请田文字，查其田土，使无所耕种。又或因商贩以少许物货令虚增钱数，立契买峒民田土，岁久侵占，引惹词讼，比及官司追逮，往往拔刀相杀，乞一切禁止。黎峒□敞，极有可为良田处，欲候将来事定选官，拣愿耕少壮之人，籍成保甲，与黎人杂处分耕。各限以顷亩，教以弓矢武艺，足以枝梧边寇。」
　　又言：「琼、崖、儋、万，越在海外，道路不通，民既贫苦，仍出役钱，其少人处，不免依旧轮差。以投雇为名，其间大半贫困，不曾输纳，甚者逃入黎峒，欲乞朝廷且令比不行役法处轮差。会四州军见有□剩钱七千二百五十余贯，如每年依青苗法，祗令琼管一处给散，所得息钱，尽桩充四州军官员接送。如此，则接送不出于民，而足有赢余。其三军系选人职任，欲乞并支与庸钱。如许所奏，即四州军□占役人处，亦乞下本路裁减。」
　　又言：「海南州军，民间科置食盐不易，除已乞减数外，其煎盐人丁尤更负重，兼所煎盐数例各不同，盖因前后官政擅增盐数。欲乞取逐州军煎盐人丁与所卖盐数，立定一等数，使见役煎盐户，力可以应办，不致破业。如自今出卖得行，更要盐货，即令逐处申转运使相度，添募人丁，或量支价钱和买。如官吏辄敢擅增添，亦乞重立条约。」
　　又言：「朱崖军在琼州之南十有六程，地窄人少，税米不足。旧年拨昌化军丁税米输之，不惟地远，兼在路为黎人抄截。每年吏人先以钱往籴纳，每斗算钱三四百，民甚苦之。然闻朱崖军颇有生熟黎峒米，并海北客舟载米，及军人等坐仓，皆可收籴。如岁计得足，乞尽令纳见钱，实为久利。」
　　又言：「每年省司下出香四州军买香，而四州军在海外，官吏并不据时估实直，沉香每两只支钱一百三十文。既不可买，即以等料配香户，下至僧道、乐人、画匠之类，无不及者。官中催买既急，香价遂致踊贵。每两多者一贯，下者七八百。受纳者既多取斤重，又加以息耗，及发纲入桂州交纳，赔费率常用倍，而官吏因缘私买者，不在此数，以故民多破产。海南大患，无甚于此。且广州外国香货，及海南客旅所聚，若置场和买，添三二百人，未为过也。」
　　又言：「海南收税，定舟船之丈尺量纳，谓之『格纳』。其法，分为三等，假如五丈三尺为第二等，则是五丈二尺遂为第三等。所减纔一尺，而纳钱多少相去十倍。加之客人所来州郡物货，贵贱不同，自泉、福、两浙、湖、广来者，一色载金银匹帛，所直或及万余贯；自高、化来者，惟载米包、瓦器、牛畜之类，所直或不过一二百贯。其不等如此，而用丈尺概收税，甚非理也。以故泉、福客人，多方规利，而高、化客人不至。以此海南少有牛米之类。今欲立法，使客船须得就泊琼、崖、儋、万四州水口，不用丈尺，止据货物，收税讫，官中出与公凭，方得于管下出卖。其偷税之人，并不就海口收税者，许人告，并以船货充赏。」
　　又言：「海南多贫阙，举贷于豪富之家，其息每岁加倍，展转增益，遂致抑雇儿女，脱身无期。乞严诫官司觉察。」大诏【七】：「琼州、万安昌化朱崖军令依威、茂、黎、雅州罢免役法，依旧差役。其琼管州军，皆有常平，若推行如法，自无人户倍称出息之弊。据初平等所奏，措置海南事不少，并不及常平等事，令具析以闻，余皆从之。」
　　命检正中书礼房公事王震，会计分擘三司、开封府界钱物，仍同三司、府界提点官连书以闻。
　　甲子，诏应迁官除授者，并即寄禄官除大两省、待制以上至大中大夫，余官至朝请大夫，并通磨勘，进士八年，余十年一迁。所理年月，自降指挥日为始。自官制行，以旧少卿、监为朝议大夫，诸卿、监为中散大夫，秘书监为中大夫。故事，两制以上转官至前行郎中，即超转谏议大夫。前行郎中于阶官为朝请大夫，谏议大夫于阶官为大中大夫，而两制磨勘者，旧不转卿、监，即于今制不当转此三阶。又旧制，朝议大夫止以七十员为额，余官转至朝请大夫，即须俟有阙，方许次补。至是，因有司申明，乃降是诏。其大两省、待制以上，自通直郎至大中大夫，磨勘理三年，承务郎以上至朝请大夫理四年，自如旧制。（本志云云，附九月十六日，诏所称进士八年，余十年一迁，当考。）
　　丙寅，诏前权发遣泸州、左藏库副使乔叙，太常少卿、前梓州路转运使高秉并除名。太子中允、集贤校理、权发遣夔州路转运判官许安世降一官，与本等小处差遣。知遂州、比部员外郎范纯礼，前淯井监判官王参各冲替。泸州指使、三班借职杨可久勒停。初，叙等坐奏蛮乞弟打誓不实，致乞弟杀都监王宣等七百余人。又虚奏斗处非省地等事，而安世时为梓州路转运判官，故皆责之。
　　御史丰稷言：「臣近监祭社，见摄光禄卿、朝请大夫王之才神气昏惫，步难语□，应选格差知化州，乞改授以简慢差遣。」诏与宫观，令审官院自今祠祭差官，并选堪任摄事人。
　　开封府界提点司言：「诸处县城损坏过半，至有高不盈数尺处。昨扶沟、鄢陵县人户自愿展修，已奉旨施行。而诸县复有愿者，官吏乃不敢专行。欲乞自今愿者为检计监视，惟不得抑配。」从之。
　　丁卯，中大夫、集贤院学士苏颂知沧州。颂入辞，因言母老畏寒，须春上道。上曰：「卿母谁氏？」颂曰：「龙图阁直学士陈从易女。」上曰：「天圣间侍从耶？」颂曰：「臣外祖天圣间以直昭文馆知广州罢还，不市南物，辇俸余钱过岭。仁宗闻之，即日擢知制诰。」上曰：「清过于马援矣。」颂到沧州数月召还，判吏部。
　　己巳，新成都府路转运判官周之道言：「京东路明堂赦后，强盗八十余乞发下两路安抚、提点刑狱司措置。」诏提点刑狱司具不督捕盗贼因依，未获实数以闻。之道，长兴人也。
　　知都水监主簿公事李士良言：「黄河见管大小使臣一百六十余员，并委监丞已上奏举，往往有因缘，未必习知水事。欲乞今后河埽罢举官之制，并委审官西院、三班院选差。其都大提举官即乞且如旧。」从之。仍令内外官司，自来举官泛滥数多处，中书准此立法以闻。
　　庚午，诏开封府解额并拨属太学。其国子生解额，以大学分数取人。（绍圣三年八月十九日，当考。）
　　辛未，权荆湖南路转运副使、琼管体量安抚朱初平言：「琼管限隔巨浸，监司未尝巡历，故官吏恣为奸赃。臣等欲乞岁或间岁，专遣广西监司一员，量与支赐，令过海巡历。」
　　客省副使王渊言：「近按阅河北等十二将军马多不应格，其将官段怀德、副将王用、兼押队供奉官苗遇、杨立、殿直石舜封，全不晓军中教阅次第。其押队使臣试以弓马，又不谙习。」诏将副段怀德、王用各特追两官勒停，押队苗遇、杨立、石舜封全特勒停。仍令承旨司具将副不职事状，并今次行遣，遍下诸将。后又诏，真定府路安抚司、河北转运提刑司各保明怀德实有材勇，而本官近以不职罢，可各罚铜十斤。
　　癸酉，诏自今枢密承旨司传宣，止作直奉圣旨行下。
　　知礼院、兼太常寺丞王子韶言：「寺丞刘次庄祖母亡，有嫡曾孙，次庄为嫡孙同母弟。本院定次庄祖母亡，无诸子及无嫡孙，次庄以嫡孙同母弟承重。检近降五服条：『嫡孙为祖』注，谓：『承重者为曾祖，高祖后亦如之。嫡子死，无众子，然后嫡孙承重，即嫡孙传袭封爵者，虽有众子犹承重。』窃详上条，止为嫡孙承重不承重立法，即无庶孙承重之文。自来嫡孙即不问长幼承重。若嫡孙已死，见有亲弟年少，又有庶母弟年长，若论长，即庶长孙承重。若谓庶孙不当承重，即嫡孙同母弟，虽少当为祖父母斩齐三年，未常明降指挥。乞下礼官详议立法。」礼院言：「自今承重者，嫡子死，无诸子，即嫡孙承重；无嫡孙，嫡孙同母弟承重；无母弟，庶孙长者承重，曾孙以下准此。其传袭封爵者，自依礼、令。」从之。
　　甲戌，诏：「府界都副保长、大保长，与免春夫一名，及承代大保长充教头人，并与免体量草内至送纳处，不及百里，免二百束。每加远百里，递减六十束，至一百二十束止。如本户不合出夫草，并草数不足，并详计会别户折兑。」
　　都大提举汴河堤岸司言：「泗州普济院，自元丰二年七月洛水入汴【八】，至三年闰九月止，得流尸五百四十人，比常年减千五百人。盖以安流少所抛失，难责以及数。其每岁度僧，亦乞依例。」诏自今每及千人，即推恩。
　　庚辰，承议郎宇文昌龄为监察御史里行，诏依殿中侍御史言事。昌龄，双流人也。（张璪荐昌龄。）
　　诏秘书省正字、驱磨市易钱物范百嘉追一官勒停，权发遣户部副使、都提举市易司王居卿免追官勒停，听以赎论。百嘉坐前任监盐违法冒赏，而居卿失保明，及被劾虚妄也。
　　韩存宝言：「乞弟遣人以状来，似有降意。又恐奸谋，故欲相□，现相度讨杀。」上批：「乞弟昨既伤官兵，又已害王宣等，朝廷遣兵，必诛首恶。存宝自进兵以来，未尝大有斩获，今所收乞弟乞降文字，未知存宝且欲以计□贼，乘便进讨，或果欲受降。如以计□贼，乃用兵所宜；若果欲受降，深非朝廷出兵之意。如乞弟尚能蚁聚，委存宝多方择利掩杀。如贼党逃溃，亦选名将搜捕购募杀获，若逗留不能成事，必正军法。」时存宝已与乞弟设誓班师，次江安五日矣。
　　宁远军节度使、殿前副都指挥使杨遂卒。车驾临奠，辍视朝，赐银三千两，赠侍中，谥壮敏。
　　辛巳，通直郎、监察御史里行朱服言：「臣前为太学博士，昨蒙召对后，入学供职，在博士梅灏直舍，有博士袁默招臣起，就屏处密语臣云：『闻君已有除命。异时举御史，往往迟回多日，君所以速得者，皆章参政致力，当日特将上，即有指挥。』是时，臣以未受命，及素以默言多诞，不复省答。至今月己巳，又有成都路转运判官周之道来臣私居，称见章参政托致意，为臣在言职，不敢奉简，见所上札子文字极佳，又言甚称美臣形相，更求臣生月。臣昨召对，误被圣擢，固已面蒙宣谕。而惇为执政，乃委曲传意，揽为己恩。况执政之于御史，不应交通。诚如二人所言，则奸邪不可不治。臣与袁默旧同职事，周之道又联亲属，然以职居言责，不敢隐默。」诏大理寺鞫之。（四年三月庚子，惇罢政。）
　　癸未，马军副都指挥使、黔州观察使卢政，为殿前副都指挥使、武泰节度使。政起卒伍，以数有功，进领军政。会郝质、贾逵、杨遂继卒，遂骤典禁卫。年七十余，气貌不衰，侍立殿下，更数时无惰容，扈从辇前，能独上马，踊跃先导。观者壮之。（旧纪书政为节度使，新纪削去。）
　　上批：「供备库副使董嘉言差管勾京城四壁兼房园等课利，内藏库使、庆州团练使宋用臣，可依旧京城所职任，仍改提辖为提举。」
　　甲申，辽主遣长宁军节度使萧伟，太常少卿、干文阁待制石宗回来贺正旦。
　　乙酉，权发遣北外都水监丞陈佑甫言：「商湖决三十余年，所行河道，填淤渐高，不惟岁增堤防，时正泛溢。为今之计，其说有三：谓商湖与横□故道，及禹之旧迹。商湖横□，地势高平，土性疏恶，皆不可复，复之亦不足以持久；惟大禹旧迹，故渎尚存，在大伾、太行之间，地卑而势固。故秘阁校理李垂与今知深州孙民先皆有修复之议。乞令民先暂交职事，同河北转运司官一员，自卫州王供埽讫于海口案视。」从之。
　　夔州路转运司奏：「南平军止有通判一员，无职官。本军两县、一镇、六寨堡，事务繁多，欲乞依嘉州例，置职官一员，兼监铸钱监。」从之。
　　诏：「非久修建尚书省等，方今天下，独熙河山林久在羌中，养成巨材，最为浩翰，可以取足即今合用之数。宜专差都大经制熙河路边防财用事李宪兼专切提举本路采买木植。其合置官属并创立约束，并仰画一条具闻奏。其本路以东涉历路分，应缘今来职事，他司不得辄干预。」
　　丙戌，上批：「勘会走马承受公事，系朝廷所遣小行人，设有贪赃不法，监司自当具罪状闻奏，听旨送狱推劾。今秦凤路走马承受公事苏贲，未见有巨蠹罪恶，权发遣秦州蒋之奇轻率恣横，于十二月十二日夜，差人辄便捉送下狱取勘。缘自来守臣，未常有如此狂悖无礼者，宜速下提点刑狱司取勘。其苏贲仍限指挥到立便缙出。」（此据御集二十八日丙戌事，今附见，当考究竟。二年三月二十八日，之奇除陕漕。）
　　丁亥，通议大夫、天章阁待制马仲甫卒。
　　复置昌化军昌化县，万安军陵水县，泸州罗改寨，河北西原、北河二堡，沅州托口、贯堡二寨。废镇江寨为铺。
　　是岁，宗室子赐名授官者五十一人。天下上户部主户一千一百二十四万四千六百一，丁一千六百二十三万六千四百三十；客户五百四十八万五千九百三，丁七百五十九万四千三百五十一。断大辟一千二百一十二人。（纲要云：是岁，始置元丰库；河东、河北、陕西三路始行保甲法。）
　　注　　释
　　【一】访闻河北诸将下教头据文义，疑「访」上脱「诏」字。
　　【二】侍御史知杂事何正臣「侍」字原脱，据上文补。
　　【三】选用之叙「选」原作「乞」，据曾巩南丰类稿卷三○请令州县特举士改。
　　【四】治平户一千二百七十万「七」，同上书同卷议经费作「九」。
　　【五】借职「借」原作「供」，据同上书卷三一再议经费改。
　　【六】略以三年出入之籍较之「三」原作「二」，据阁本、活字本及同上书改。
　　【七】大诏据文，疑「大」为「又」之误。
　　【八】自元丰二年七月洛水入汴「二」原作「三」，据阁本、活字本改。按：元丰二年四月兴工导洛入汴，六月工成，见宋史卷九四河渠志。
续资治通鉴长编
卷三百十一
卷三百十一
　　起讫时间 起神宗元丰四年正月尽是年三月
　　卷　　名 续资治通鉴长编卷三百十一
　　帝　　号 宋神宗
　　年　　号 元丰四年（辛酉，1081）
　　全　　文
　　春正月辛卯，存宝至泸州。上闻存宝逗挠，辄自退军，欲按军法诛之，会言者亦劾存宝玩寇欺君，乃议遣林广代将存宝军，即泸州置狱鞫其罪。
　　先是，五月甲申，韩存宝受命经制泸州蛮贼公事，以九月乙亥（十六日。）至资州，闰九月丙辰（二十七日。）发资州，十月辛酉（三日。）次江安。癸亥（五日。）发江安，取夷牢路入界，四将左右策应，兵总三万二百二十九，马一千九百七，运粮夫三万余，转运副使董钺随军【一】，是日次罗改池。丙寅（八日。）次罗蜐脑村，为后卢盐夷所袭，第四将兵失利。戊辰（十日。）次底蓬褒。甲戌，（十六日。）存宝遣第一将、第二将讨后卢盐，斩七十余级。丙子，（十八日【二】。）贼复袭第四将营，不克。奉职任光秀者告底蓬褒夷阴与贼通。壬午，（二十四日。）存宝遣中军掩击之，斩一千一百余级，焚其村囤，先降附者三十余人亦斩之，独斗个奶得脱。光秀者，江安人，尝监淮安军税，先是，帅纳溪、淯井诸寨招安将至绵州迎存宝，故存宝以为腹心。底蓬褒实非反者，枉被屠害，人共冤之。十一月壬辰，（四日。）发底蓬褒，上槐木隘十五里，林箐幽深，仰不见天，存宝疑有伏兵，甚惧，既出隘口，乃喜，然第一将姚兕引兵道岭下，与中军会，无甚险绝也，存宝斥堠不明类此。癸巳，（五日。）次底蓬强，营梅成山，遣先锋将内殿承制秦世章以黔州兵攻小水囤夷，不克。丁酉，（九日。）乞弟率罗始兜六七千觽攻秦世章，掠其辎重，第一将、第三将与世章分山而营，依存宝节制，不敢擅出兵，日过午乃敢斗。乞弟叔没暮手持铁扇临阵指挥，保捷军校田福射杀之，贼觽遂奔溃，登山捷如猿猱，三将引兵追之弗及。辛亥，（二十三日。）存宝发底蓬强，依罗甘山左行二十里，次梅令山。壬子，（二十四日。）罗氏鬼主沙取遣人言乞弟欲求誓，存宝许之。甲寅，（二十六日。）存宝下梅令山，行十五里，次土城山，觽谓大军必自此长驱抵贼巢穴，而存宝畏怯，初无深入意。或登大岭以观底蓬褒、底蓬强、梅令山三营地，皆曲折环绕，直行殆不过十余里耳。戊午，存宝遣世章掩击落皆夷于新池，贼觽已遁去，官军误焚他族。初，议由新池趋乐埧，逻者告存宝以道险不可行，存宝意亦惮进兵，转运使苗时中、程之才屡以书促存宝深入，存宝不听。之才又谕存宝，设乞弟未即授首，当于乐共、江门筑城寨，为他日必取之计，存宝亦不听。十二月癸亥，乞弟遣奴沙自、阿义请降。乙丑，又遣阿义来献刀一口、毡二领、马五匹并降书，存宝遂使招安将与二奴歃血誓于帐前【三】。是日，晏州夷水陆攻劫运道，夺水运粮千余石、钱七百余千，陆运者皆弃辎重散走。左策应将视贼抄掠，亦以存宝节制，按兵不敢击。已而存宝遣人诘晏州夷何故攻劫，荅云：「我族未尝附贼，官军前日杀我首领，焚我屋庐，故来复仇也。」丙寅，存宝以得乞弟降书，令军中称贺。丁卯，遂班师。是日次梅令山，晏州夷及斗个奶村夷复髃聚谋抄掠，存宝遣诸将击走之。资官尉家安国谓存宝曰：「晏州水路十二村夷，顷同乞弟杀王宣，今又劫夺粮运，且犯归师，此不赦之罪也，盍以大兵乘机讨荡。」存宝不从。己巳，存宝又遣招安将与阿义等杀牛再誓于帐前，遣还，仍遗以银彩，约直五百千，报其刀、毡及马之献也。又遣人召晏州夷与誓，亦遗以缯帛。庚午，次朱峒新堡，乃存宝所置也，距宁远寨才六七里耳。辛未，次宁远寨。甲戌，存宝乘舟还江安，留江安旬日。
　　甲午，诏成都府路提举司支钱二十万缗、米十，万石梓州路支钱十万缗，供泸州军须，并先以本处支外见在钱米通成此数。
　　诏：「昨令韩存宝移泸州于江安县及建置堡寨等事，令林广候到，与转运使商议，从便宜施行。」先是，枢密院得旨，令存宝移泸州治于江安县，及相度如更可展拓，择要害地置城寨，控制蛮贼来路，遮护生熟夷人，久远不为边患，即随便兴筑，仍具地图以闻。于是再遣林广，故申命之。存宝至泸州，亟议迁徙，苗时中曰：「废州置州，事体非细，今疮痍未瘳，奈何遽调夫役？虽有朝旨，自当覆奏。」乃条上利害，泸州竟得不移。
　　入内供奉官刘益友言：「赵州等八州军义勇、保甲，共九集教场，无黄桦弓，乞并给截弰弓。陕西、河东亦准此。」从之。
　　提举永兴等路义勇、保甲司言，集教诸军教头并所教义勇、保甲，合用马数未足。诏提举陕西买马、监牧司选马均配。
　　御史满中行言：「判将作监安焘所举使臣田溉者，故知枢密院况之弟、富弼之甥婿，举主首其改节者二人；杜谘者医官之子，缘管勾执政进奉补班行；潘若从者有过犯，皆未尝在焘部下。丞曾孝廉既不佥书，即申枢密院胁之。乞付有司根治。」诏送大理寺。
　　权发遣北外都水丞陈佑甫言：「滹沱河自熙宁八年以后，泛滥深州诸邑，为患甚大，诸司累相度不决。盖议者以其下流旧入边□、宜子淀最为便顺，而屯田司谓有填淤塘泺之患，烦文往复，无所适从。昨差官检计，若障入葫芦河，约用工千六百万，若治程昉新河，约用工六百万，若依旧入边□等淀，约用工二十九万，其工费固已相远。乞严立期会，令都水监或本司及转运司，各遣官与屯田司进议，定归一策。」诏河北转运司与北外都水丞司、河北屯田司同相视以闻。
　　诏：「闻代州诸寨昨经分画地界处，尚有守铺卒及弓箭手等阑出北界采薪，致引惹诘问。其令经界并缘边安抚司申明约束，犯者于本地分界首断遣，官吏不察治亦法外降黜。」
　　提举开封府界教阅保甲大保长所言：「两场见教大保长，弓马弩射，各已成就，欲押赴京，俟引呈。」许之。
　　乙未，步军都虞候、英州刺史、环庆路副都总管林广为都大经制泸州夷贼公事。（新、旧纪鎫书广代存宝经制。）
</div>
    <div class="pagination">
<a href="续资治通鉴长编_page415.html">上一页</a><span>...</span><a href="续资治通鉴长编_page411.html">411</a><a href="续资治通鉴长编_page412.html">412</a><a href="续资治通鉴长编_page413.html">413</a><a href="续资治通鉴长编_page414.html">414</a><a href="续资治通鉴长编_page415.html">415</a><span class="current-page">416</span><a href="续资治通鉴长编_page417.html">417</a><a href="续资治通鉴长编_page418.html">418</a><a href="续资治通鉴长编_page419.html">419</a><a href="续资治通鉴长编_page420.html">420</a><a href="续资治通鉴长编_page421.html">421</a><span>...</span><a href="续资治通鉴长编_page417.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
