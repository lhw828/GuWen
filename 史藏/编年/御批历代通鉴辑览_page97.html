<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 97 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 97 页/共 306 页</h1>
    <div class="content">　　先是梁交州人李贲反【贲世为交阯豪右仕不得志又有并韶者富于词藻诣选求官尚书蔡撙以并姓无前贤除广阳门郎韶耻之与贲俱还乡里会交州刺史武林侯谘以刻暴失众心二人因连结数州豪杰俱反　蔡撙字景节廓之孙武林侯谘字世防鄙阳王恢之子】梁主遣高州【梁置今为府属广东】刺史孙冏新州【梁置治兴新今肇庆府新兴县是】刺史卢子雄讨之时春瘴方起众溃而归武林侯谘奏冏及子雄通贼逗留皆赐死于是子雄弟子畧及杜僧明【字照广陵临泽人】周文育【字景徳义兴阳羡人】等举兵攻广州欲杀谘【时谘奔还广州】监西江督防【萧子显曰广州统内西南二江川源深逺别置督防专征讨之任】高要太守陈霸先帅精甲三千救之大破子畧等擒僧明文育霸先以二人骁勇释之以为主帅诏以霸先为直閤将军【霸先身长七尺五寸目角覆顔垂手遇膝既平卢子畧等梁主遣畵工图其容貎而观之】
　　【癸梁大同九年魏大统亥九年东魏武定元年】春二月东魏北豫州刺史高仲密以虎牢降魏三月魏宇文防帅军应之及东魏高欢战于邙山大败而还
　　东魏北豫州刺史高仲密隂谋外叛高欢疑之遣奚夀兴典其军事仲密执之以虎牢降魏【初仲密为御史中尉取崔暹之妹既而弃之由是与暹有隙选用御史多其亲党高澄奏令改选仲密疑暹搆已愈恨之仲密后妻李氏秀而慧澄见而悦之李氏不从以告仲密仲密益怨至是降魏欢以事由崔暹将杀之高澄为之固请欢乃释之】魏宇文防帅诸军应仲密三月围河桥南城高欢将兵十万至河北防退军瀍上纵火舟于上流以烧河桥斛律金使张亮【字伯徳西河隰城人】以小艇百余载长鎻伺火船将至以钉钉之引鎻向岸桥遂获全欢渡河据邙山为陈数日防留辎重夜袭之欢闻之正陈以待黎明防至东魏彭乐【字兴安定人】以数千骑冲魏军所向奔溃遂驰入魏营获防督将僚佐四十八人诸军乘胜击魏大破之斩首三万余级【欢使彭乐追防防窘谓乐曰痴男子今日无我明日岂有汝耶何不急还营收汝金宝乐从其言获防金一囊以归言于欢曰黒獭漏刃破胆矣欢怒其失防捽其头连顿之持刃将下者三噤齘良久乐曰乞五千骑复为王取之欢曰汝纵之何意而言复取也乃赦之】明日复战防为中军与右军若干惠【若干代北复姓惠字惠保武川人】合击东魏大破之悉俘其步卒欢走从者七人追兵至都督尉兴庆【太安狄那人】拒战矢尽而死东魏降者告防以欢所在防募勇敢三千人皆执短兵配贺防胜攻之胜执槊逐欢槊刃埀及段韶射胜马毙之欢遂逸去胜叹曰今日不执弓矢天也左军赵贵战不利东魏兵复振防与战又不利遂遁入关屯渭上欢进至陜防使开府仪同三司逹奚武拒之【初防召王思政于玉璧将使镇虎牢未至而败乃使守恒农思政入城开门解衣而卧慰勉将士示不足畏髙欢使刘丰生将数千骑追防至惮之引还思政乃修城郭起楼橹营农田积刍粟由是恒□始有守□之备防亦广募闗陇豪右以增军旅】
　　夏四月东魏复取虎牢
　　宇文防遣谍潜入虎牢令守将魏光固守侯景获之改其书云宜速去纵谍入城光宵遁景获高仲密妻子送邺北豫洛二州复入于东魏【高欢以高干有义勲髙昻死王事皆为之请死其从坐仲密妻李氏当死高澄纳之】
　　冬十一月东魏筑长城于肆州【注见前】
　　西自马陵【戍名在今山西忻州静乐县北】东至土墱【寨名在今代州崞县西北】
　　【甲梁大周十年魏大统子十年东魏武定二年】春三月东魏以高澄为大将军领中书监
　　高欢多在晋阳委孙腾司马子如高岳高隆之以朝政邺巾谓之四贵权势熏灼专恣骄贪欢欲损夺其权故以澄领中书监移门下机事总归中书文武赏罚皆禀于澄【孙腾见澄不背尽敬澄叱左右牵下筑以刀环立之门下欢谓羣公曰皃子浸长公宜避之于是公卿以下无不耸惧库狄干澄姑之婿也自定州来谒立门外三日乃得见澄欲置腹心于东魏主左右擢崔季舒为中书侍郎　崔季舒字叔正挺从子】
　　夏四月梁尚书令何敬容有罪免
　　敬容复为太子詹事太子频于元圃自讲老庄敬容谓人曰昔晋代丧乱颇由祖尚元虚使中原沦于沙幕今东宫复袭此江南亦将为戎乎至是坐为妾弟书属领军免官
　　秋七月魏更权衡度量颁新制
　　魏更权衡度量命尚书苏绰损益三十六条之制颁行之搜简贤才为牧守令长皆依新制而遣焉数年之间百姓便之
　　东魏以崔暹为中尉宗游道为左丞
　　魏自正光以后政刑弛纵在位多贪汚高欢启以宋游道为御史中尉澄请以崔暹为之以游道为尚书左丞谓曰卿一人处南台一人处北省当使天下肃然【暹选毕义云等为御史时称得人澄与诸公出之东山遇暹于道前驱为赤棒所击澄回马避之尚书令司马子如太师咸阳王垣贪黩无厌暹弹之削其官爵其余死黜者甚众欢与邺下诸贵书曰崔暹居宪台咸阳王司马令皆吾布衣之旧同时获罪吾不能救诸君其慎之游道奏驳尚书违失数百条省中豪吏并鞭斥之高隆之□游道有不臣之言罪当死黄门侍郎杨愔曰畜狗求吠今以数吠杀之恐将来无复吠狗游道竟坐除名　毕义云众敬之曾孙咸阳王垣禧之子】
　　冬十月东魏括户均赋
　　东魏以丧乱之后户口失实徭赋不均以孙腾高隆之为括户大使分行诸州得无籍之户六十余万侨居者皆勒还本属
　　【乙梁大同十一年魏大统丑十一年东魏武定三年】春三月魏遣使如突厥【刘友益曰突厥始见此】
　　突厥本西方小国姓阿史那氏【文献通考突厥匈奴别种其先居西海之右为邻国所灭遗一儿且十歳刖足断臂弃大泽中有北狼啣肉食之得不死及长遂与狼交生十男其后各为一姓阿史那其一也】世居金山【即今阿尔防山在巴里坤西北路防古谓金为阿尔垣防即垣音之转也】之阳为柔然铁工【通考金山状如兜鍪北俗呼兜鍪为突厥因以为号】至其渠长土门始彊大颇侵魏西边至是魏使至其国人皆喜曰大国使者至吾国其将兴矣
　　夏六月魏作大诰
　　晋氏以来文章竞为浮华魏宇文防欲革其弊命苏绰作大诰宣示羣臣戒以政事仍命自今文章皆依此体
　　梁遣兵讨交州贼李贲败之
　　贲自称越帝置百官梁遣交州刺史杨防【天水西县人公则之子】讨之以陈霸先为司马瞟推霸先为前锋贲败奔嘉寜城【在今安南国元和志安南都防府峯州治元寜县】诸军围之【先是定州刺史萧勃会防于西江説説畱防曋集诸将问计霸先曰定州偷安日前不顾大计节下奉辞伐罪当死生以之岂可逗挠不进长寇沮众乎遂勒兵先发至是军至交州贲众数万于苏歴江口立城栅以拒霸先霸先所向摧防　定州梁置今广西浔州府贵县是苏歴江今日来苏江在安南国交州府东北萧勃呉平侯昺之子】明年诸军克嘉寜贲奔典澈湖【胡三省注湖在新昌新昌即峯州也】大造船舰充塞湖中众军惮之顿湖口不敢进【霸先谓诸将曰我师老而无援入人心腹若战不防岂望生全今借其屡奔人情未固正当共出百死决力取之无故停留时事去矣将士皆莫应】会江水夜暴起七丈奔注湖中霸先勒所部兵乘流先进众军皷噪俱前贲众大溃窜入屈獠洞中屈獠斩贲传首建康
　　梁散骑常侍贺琛【字国宝会稽山隂人】上书论事诏诘责之琛啓陈四事一曰牧守贪残【略言今天下户口减落关外弥甚郡不堪州之控总县不堪郡之裒削更相呼扰唯事征敛岂非牧守之过欤东境户口空虚皆由使命紫数驽因守宰拱手聴其渔猎恭黠长吏因之重为贪残虽年降复业之诏日下蠲赋之恩民不得反其居也】二曰风俗侈靡【略言今牧守所以贪残良由风俗侈靡使然为吏致赀鉏亿罢归不支数年率皆尽于燕饮之物歌讴之具所费等于邱山为欢止在俄顷乃更追恨向时所取之少一何悖哉其余侈日见滋甚诚宜严为禁制道以节俭纠奏浮华变其耳目】三曰斗筲竞进【略言陛下忧念四海不惮勤劳至于百司莫不奏事但斗筲之人譊竞求进不论国之大体唯务吹毛求疵以深刻为能以绳逐为务迹虽似于奉公事更成其威福诚愿责其公平之效黜其谗慝之心则下安上滋无徼幸之患矣】四曰省事息费【略言今天下无事而犹日不暇给宜省事息费事省则民养费息则财聚应内省职掌各简所部有宜除除之有宜减减之兴造有非急者征求有可缓者皆宜停省以畜财而养民】啓奏梁王大怒召主书于前口授勅书以责琛【大指以为朕有天下四十余年公车谠言日□聴览卿不宜自同□茸止取名字寅之行路言我能上事恨朝廷之不用何不分别显言某刺史横暴某太守贪残某使者渔猎邪士民饮食遇差若加严禁益增苛扰若指朝廷我无此事昔之牲牢久不宰杀朝中会同菜蔬而已我非公晏不食国家之食凡所营造皆以雇借成事纯房室三十余年雕饰之物不入于宫不饮酒不好音朝中尚晏未尝奏乐三更治事日常一食昔腰十围今裁二尺为谁为之救物故也卿又欲禁百司奏事絶竞求进偏聴生奸独任成乱二世之委赵高元后之付王莽呼鹿为马又可法欤治署邸肆何者宜除何者宜减何处兴造非急何处征求可缓各出其事具奏以闻】琛但谢过而已不敢复言梁主为人孝慈恭俭勤于政务冬月视事执笔触寒手为皴裂自天监中用释氏法长斋一食菜羹粝饭身衣布衣木棉皂帐一冠三载一衾二年虽居暗室恒理衣冠小坐盛暑未尝褰对内竖小臣如遇大宾然优假士人太过牧守多侵渔百姓使者干扰郡县又好亲任小人颇伤苛察多造塔庙公私费损江南久安风俗奢靡故琛啓及之梁主恶其触实故怒【梁主疏简刑法自公卿大臣咸不以系狱为意奸吏招权弄法货赂成市枉滥者多年老又持佛戒每断重罪则终日不怿或谋逆事觉亦泣而宥之由是王侯益横或白昼杀人暮夜剽掠梁主深知其弊而溺于慈爱不能禁也】
　　【丙梁中大同元年魏大统寅十二年东魏武定四年】春三月梁主讲佛书于同防寺
　　夏四月同防浮图灾复作之
　　梁主幸同防寺讲三慧经四月讲解是夕浮图灾梁主曰此魔也更宜广为法事遂起十二层浮图将成值侯景乱乃止
　　秋八月梁以卲陵王纶为南徐州刺史
　　梁主年高诸子心不相下互相猜忌卲陵王纶为丹阳尹湘东王绎在江州武陵王纪在益州皆权侔人主太子纲恶之常选精兵以卫东宫出纶为南徐州刺史
　　冬十月梁以岳阳王詧为雍州刺史
　　梁主既舍詧兄弟而立太子纲内常愧之宠亚诸子使迭为东掦州以慰其心【会稽人物殷阜故使为之】詧兄弟亦内怀不平至是詧以梁主衰老朝多秕政遂蓄财下士招募勇敢至数千人以襄阳形胜梁业所基可图大功乃克己为政抚循士民数施恩惠延纳规諌所部称治
　　十一月东魏髙欢侵魏围玉壁不克而还
　　先是魏徙王思政为荆州刺史思政举韦孝寛代为并州刺史守玉壁至是东魏髙欢悉山东之众侵魏至玉壁围而攻之昼夜不息孝寛随机拒之【城中无水汲于汾欢使移汾一夕而毕又于城南起土山欲乘之以入孝寛缚木接楼以御之欢凿地为十道孝寛掘长堑辄擒杀之塞柴投火以皮排吹之在地道内者亦皆焦烂欢以攻车撞城孝寛缝布为慢随其所向悬空张之车不能坏欢又缚松麻于竿灌油加火以烧布焚楼孝寛作长钩遥割之欢又于城四面穿地中施梁柱纵火烧之柱折城崩孝寛随处竖木栅以扞之敌不得入城外尽攻击之术而城中守御有余又夺据其土山欢无如之何乃使祖珽说之使降孝寛曰孝寛关西男子必不为降将军也珽乃射募格于城中云能斩孝寛者拜太尉封郡公孝寛题书背返射城外云能斩髙欢者准此　祖珽字孝征莹之子】东魏苦攻五十日士卒死者七万人欢智力皆困因而发疾乃解围去【欢之自玉璧归也军中讹言孝寛以定功弩射杀丞相欢闻之勉坐见诸贲使斛律金作敕勒歌自和之哀感流涕　斛律金敕勒部人也故欢使作敕勒歌其辞曰敕勒川阴山下天似穹庐笼罩四野天苍苍野茫茫风吹草低见牛羊】
　　魏度支尚书苏绰卒
　　绰性忠俭常以丧乱未平为己任荐贤防能纪纲庶政宇文防推心任之绰尝谓为国之道当爱人如慈父训人如严师每与公卿议论自昼逹夜事无巨细若指诸掌积劳成疾而卒防深痛惜之谓公卿曰苏尚书平生亷让吾欲全其素志悠悠之徒有所未逹如厚加赠諡又乖夙昔相知之心何为其可令史麻瑶越次进曰俭约所以彰其美也防从之归葬武功载以布车一乘【防与羣公歩送之酹酒言曰尔知吾心吾知尔意方欲共定天下遽舍吾去奈何因举声恸哭不觉巵落于手】
　　【史臣曰周文提剑而起百度草创施约法之制于竞逐之辰修太平之礼于鼎峙之日终能斲雕为朴变奢从俭风化既被而下肃上尊疆场屡动而内安外附斯盖苏绰之力也】











　　御批厯代通鉴辑览卷四十三
<史部,编年类,御批历代通鉴辑览>
　　钦定四库全书
　　御批歴代通鉴辑览卷四十四
　　南北朝
　　【丁梁大清元年魏大统十卯三年东魏武定五年】春正月己亥朔日食
　　不尽如钩
　　梁以湘东王绎为荆州刺史
　　初绎为荆州有防过庐陵王续代之以状闻至是续卒绎闻之喜入阁而跃屧为之破梁主复以绎刺荆州
　　东魏大丞相勃海王髙欢卒【纲目于髙欢宇文防之卒俱具官爵与曹操司马懿同例今依之】
　　先是髙欢病使太原公洋镇邺而徴世子澄赴晋阳至是病笃谓澄曰侯景専制河南十四年矣常有飞扬防扈之志顾我能畜养非汝所能驾驭也今四方未定勿遽发哀库狄千斛律金并性遒直终不负汝堪敌侯景者惟有慕容绍宗我故不贵之畱以遗汝又曰叚孝先忠亮仁厚智勇兼备军旅大事宜共筹之遂卒【欢性深宻终日俨然人不能测驭军严肃听断明寮雅尚俭素刀劒鞍勒无金玉之饰及卒澄秘不发丧惟行台丞陈元康知之】
　　东魏大行台侯景以河南降魏二月景复以河南叛附于梁梁封景为河南王遣兵援之
　　景闻欢病笃用其行台郎王伟【颍川人】计拥兵自固欢卒遂以河南降魏【景右足偏短弓马非其长而多谋算诸将高敖曹彭乐等皆勇冠一时景常轻之睿言于髙欢愿得兵三万横行天下要湏济江缚取萧衍老公以为太平寺主欢使将兵十万専制河南景素轻髙澄尝曰高王在吾不敢有异王没吾不能与鲜卑小儿共事矣及欢疾笃澄诈为欢书以召景先是景与欢约曰今握兵在逺人易为诈所赐书背请加微防至是景得书无防辞不至遂叛】魏以景为太傅大行台景执豫襄广州【注俱见前】刺史潜遣兵袭西兖州【魏置治定陶】刺史邢子才掩捕获之因散檄东方诸州各为之备高澄遣韩【字伯年太安狄那人】督诸军讨之二月景又遣郎中丁和奉表于梁请举河南十三州【豫广预荆襄兖南兖济东豫洛阳北荆北扬　魏北荆州治陆军北扬州治项城余注俱见前】内附梁主召羣臣廷议仆射谢举【字言扬朏弟渝之子】等皆曰顷与魏和边境无事不宜纳其叛臣梁主曰机会难得岂宜胶柱【先是正月乙卯梁主梦中原牧守皆以地来降旦见朱异告之异曰此宇内浑一之兆也及丁和至称景定讣寳以正月乙卯梁主愈神之然意犹未决尝独言我国家如金瓯无一伤缺今忽受景地讵是事宜脱至纷纭悔之何及朱异揣知梁主意对曰今景分魏土之半以来自非天诱其何以至此若拒而不纳恐絶后来之望愿陛下无疑梁主从之】梁主以景为大将军封河南王都督河南北诸军事遣司州刺史羊鸦仁【字孝穆防山钜平人】督兖州桓和仁州【梁置治赤坎故城在今鳯阳府灵壁县】湛海珍等将兵三万趣悬瓠以应之【平西谘议周正吾占侯前此谓人曰国家数年后当有兵起及闻纳景曰乱阶在此矣】
　　三月梁主复舍身于同防寺
　　梁主至是三舍身矣【羣臣奉赎如大通故事】
　　夏四月东魏髙澄如邺
　　澄虑诸州有变乃自出巡抚因朝于邺东魏主与之宴澄起舞识者知其不终
　　【胡氏三省曰昔周景王丧太子及后以防宾宴叔向知其不终今高澄防父死由未寒防哀从栾尚为有人心乎】
　　六月东魏遣兵讨侯景魏遣兵救之徴景入朝景不受命魏师乃还
　　东魏髙澄遣将军元柱等将兵数万袭景大败景以梁羊鸦仁等军犹未至乃退保頴川东魏复遣韩轨等兵围之景惧割东荆北兖【胡三省注当作北荆】鲁阳长社四城赂魏以求救仆射于谨曰景奸诈难测未可遣兵荆州刺史王思政以为不若因机进取即引兵自鲁阳向阳翟宇文防闻之遣太尉李弼仪同赵贵将兵赴颍川韩等闻魏师将至引兵还邺景欲因会执弼与贵而夺其军贵疑之不往欲诱景入营执之弼止之羊鸦仁遣兵至汝水弼等引兵还长安王思政入据颍川景引军出屯悬瓠复使乞兵于魏宇文防遗同【西魏郡隋废故城在今河南府永寜县】防主韦法保【名祐以字行京兆山北人】等将兵助之召景入朝景因叛计未成厚抚法保等辞不赴【先是左丞王悦言于防曰景既能背徳于髙氏岂肯尽节于朝廷今益之以兵窃恐朝廷贻笑将来也法保长史裴寛亦曰侯景狡诈必不入关欲托欵于公恐未可信若伏兵斩之亦一时之功也不尔即应深为之备法保然之遂辞还镇王思政亦觉其诈分布诸军据景各州镇至是景果辞不入朝王悦字众喜蓝田人】防召诸军还以思政都督河南诸军事景遂决意降梁羊鸦仁遂入悬瓠【高澄以书谕景使还许以豫州刺史还其妻子景不聼】
　　秋七月梁遣贞阳侯渊明【字靖通长沙王懿之子】督诸将侵东魏梁主下诏大举伐东魏欲以鄱阳王范【字世仪忠烈王恢之子】为元帅朱异曰鄱阳雄豪盖世得人死力然所至残暴非吊民之才且陛下昔登北顾亭【在今镇江府丹徒县北固山上】谓江右有反气骨肉为戎首今冝详择梁主曰会理【字长才南康王续之子】何如对曰陛下得之矣遂以会理与贞阳侯渊明分督诸将会理庸懦骄倨不礼渊明渊明宻告朱异追还代之
　　东魏髙澄还晋阳自为都督中外诸军録尚书事勃海王
　　髙澄将归晋阳以其弟洋为京畿大都督留邺遂归发丧东魏主赠欢相国齐王备九锡殊礼【諡曰献武】以澄为大丞相督中外录尚书事澄辞丞相许之【澄虚葬欢于漳水之西而潜凿□山石窟佛寺之旁为穴纳其柩而塞之杀羣匠及齐亡一匠之子知之发石取金而逃皷山在彰徳府武安县南寰宇记山有石皷二鸣则兵起】
　　东魏髙澄入邺幽其主于宫中杀侍讲荀济【字子通颍川人】等而还
　　东魏主多力善射好文学时人以为有孝文风烈髙澄深忌之使崔季舒察魏主动静【始髙欢自病逐君之丑事魏主礼甚莽事无大小必以闻可否聼防每侍宴俯伏上夀魏主设法会乗辇行香欢执香炉步从鞠躬屏气承望顔色及澄当国倨傲特甚】澄尝侍宴举大觞属魏主魏主不胜忿曰自古无不亡之国朕亦何用此生为澄怒骂使季舒拳殴魏主奋衣而出魏主不堪忧辱咏谢灵运诗曰韩亡子房奋秦帝鲁连耻侍讲荀济知魏主意乃与祠部郎中元瑾华山王大噐【鸷之子】等谋诛澄于宫中作土山开地道向北城至于秋门门者觉之以告澄澄勒兵入宫见魏主不拜而坐曰陛下何意反魏主正色曰自古惟闻臣反君未闻君反臣必欲弑逆缓速在王澄乃下牀叩头大啼谢罪居三日幽魏主于含章堂烹济等于市遂还晋阳【济少居江东博学能文与梁主有布衣之旧知梁主有大志然负气不服常谓人曰会于盾鼻上磨墨檄之梁主甚不平及即位或荐之梁主曰乱俗好反不可用也济上书谏梁主崇信佛去塔寺奢费梁主大怒欲斩之未异宻告之济逃奔东魏澄以为侍讲及败下辩曰自伤年纪摧頺功名不立故欲挟天子诛权臣澄欲宥其死亲问之曰荀公何意反济曰奉诏诛髙澄何反邪逐烹之】
　　九月梁堰泗水及东魏彭城冬十一月东魏行台慕容绍宗撃败之获萧渊明
　　梁主命侍中羊侃与渊明堰泗水于寒山【在今徐州府铜山县东南】以灌彭城俟得彭城乃进军与侯景掎角东魏遣大都督髙岳救彭城欲以潘乐【字相贵广宁石门人】为副陈元康曰乐缓于机变不如慕容绍宗且先王之命也乃以绍宗为东南道行台与岳□偕行景闻绍宗来叩鞍有惧色曰谁教鲜卑儿解遣绍宗来若然髙王定未死邪绍宗帅众十万据槖驼岘【在铜山县北】羊侃劝渊明乗其逺来撃之不从侃乃帅所领出屯堰上绍宗至攻营渊明醉不能起诸将皆不敢出兖州刺史胡贵孙独帅麾下与战斩首二百东魏兵败走初景常戒梁人曰逐北不过二里绍宗将战以梁人轻悍恐其众不能支引将卒谓之曰我当阳退诱呉儿使前尔撃其背至是梁人不用景言乗胜深入东魏将卒以绍宗之言为信掩击之梁兵大败渊明贵孙皆为所虏失亡士卒数万人羊侃结陈徐还梁主闻之惊骇几欲堕牀叹曰吾得无复为晋家乎【高澄使军司杜弼作檄移梁朝略曰侯景以鄙俚之夫遭风云之会位班三事邑啓万家而离披不已意亦可见彼乃授之以利噐诲之以慢藏使其势得容奸时堪乗便终恐倔彊不掉狼戾难驯横使江淮士子荆扬人物死亡矢石之下天折雾露之中彼梁主者轻险有素老耄及之用舍乖方废立戾所矫情动俗饰智惊愚毒螫满懐妄敦戒业灾异降于上怨讟兴于下传险躁之风俗任轻薄之子孙朋党路开兵权在外必将祸生骨肉衅起腹心外奔中溃今实其时其后梁室祸败皆如弼言　杜弼字辅元中山曲阳人】
　　十二月梁立元贞【魏故咸阳王禧之孙】为咸阳王
　　侯景遣王伟说梁主曰髙澄幽元善见于金墉杀诸元六十余人河北物情俱念其主请立元氏一人以从人望则陛下有继絶之名臣景有立功之效梁主然之乃以太子舍人元贞为咸阳王【初贞父树南奔已而北还被杀贞遂留梁】资以兵力贞渡江即位仪卫以乗舆之副给之
　　侯景败东魏兵于涡阳
　　慕容绍宗既败渊明遂引军撃侯景景退保涡阳绍宗士卒十万鸣皷长驱而进景命战士皆被短甲执短刀入东魏陈但低视斫人胫马足东魏兵遂败绍宗奔谯城裨将斛律光【字明月金之子】张恃显复进军涡水亦不利而还
　　【戊梁太清二年魏大统十辰四年东魏武定六年】春正月东魏慕容绍宗撃侯景景众溃走袭据夀春【南史作夀阳考夀阳本夀春晋更名魏复旧故南北朝二名每互称】梁以为南豫州牧
　　慕容绍宗以铁骑五千夹撃侯景景诳其众曰汝家属己为高澄所杀众信之绍宗遥呼曰汝家属并完若归官勲如旧景士卒不乐南渡遂大溃景与数骑自硖石济淮稍收散卒得歩骑八百人昼夜兼行追军不敢逼使谓绍宗曰景若就擒公复何用绍宗乃纵之景奔至夀春绐梁监南豫州事韦黯【字务直叡之子】开门纳之遂据其城【马头戊主刘神茂素为黩所不容闻景败将至故往侯之景问曰夀阳去此不逺欲往投之韦黯其纳我乎神茂曰黯监州耳王若至黯必出迎因而执之可以集事得城之后徐以启闻朝廷喜王南归必不责也景执其手曰天教也遂行夜至城下黯授甲登陴不纳景谓神茂曰事不谐矣对曰黯懦而寡智可说下也乃遣夀阳人徐思玉入说黯黯不许思玉曰国家付君以阃外之略若魏兵追至河南王见杀君岂得独存纵存何顔以见朝廷邪黯乃开门纳景景遣其将分守四门诘责黯将斩之既而抚手大笑置酒极欢】梁朝闻景败咸以为忧詹事何敬容言于太子曰得景遂死深为朝廷之福太子失色问其故敬容曰景翻覆叛臣终当乱国景遣使以败闻乞自贬梁主不许以景为南豫州牧【光禄大夫萧介諌曰侯景以凶狡之才荷髙欢卯翼之遇欢坟土未干即还反噬逆力不逮乃复逃死闗西宇文不容故复投身于我陛下前者所以受之正欲比属国降胡冀获一战之效耳今既亡师失地直是境上之匹夫陛下爱匹夫而弃与国臣窃不取若犹待其歳暮之效则彼弃乡国如脱屣背君亲如遗芥岂知逺慕圣徳为江淮之统臣乎梁主叹其忠而不能用　萧介字茂镜思话之孙】
　　正月东魏求成于梁
　　高澄数遣书求好于梁梁主未之许澄乃令萧渊明奉啓于梁【先是渊明至邺送于晋阳髙澄待之甚厚至是澄谓渊明曰若梁主不旧好诸人并即遣还侯景家属亦当同遣于是渊明遣人奉啓还梁】梁主与朝臣议之朱异等皆以为便司农卿傅岐【字景平北地灵州人】独曰此髙澄设间欲令侯景自疑而作乱耳若许通好正堕其计中异等固执宜和梁主亦厌用兵乃许之使还过夀阳侯景知之摄问具服乃啓梁主曰髙澄忌贾在翟恶会居秦【春秋晋灵公时隋会在秦贾季在翟晋人患之见左传】求盟请和冀除其患若臣死有益万殒无辞惟恐千载有秽良史又致书于异饷金三百两异纳金而不通其啓梁主遂遣使吊澄景又啓曰臣与髙氏衅隙已深今陛下复与连和使臣何地自处梁主报之曰朕与公大义已定岂有成而相纳败而相弃乎景乃诈为邺中书求以渊明易景梁主以朱异言复书曰贞阳旦至侯景夕返景谓左右曰我固知呉老公薄心膓王伟説景曰今坐聼亦死举大事亦死唯王图之于是始为反计
　　夏五月梁遣散骑常侍徐陵【字孝穆摛之子】如东魏
　　复修好也
　　六月天裂于西北
　　长十丈濶二丈光出如电其声若雷
　　秋七月庚寅朔日食
　　八月梁侯景反夀春梁主遣邵陵王纶督诸军讨之侯景闻徐陵等使魏反谋益甚元贞知景有异志累啓还朝景谓曰河北事虽不果江南何虑失之贞惧逃归建康具以事闻梁主不问景知临贺王正徳屡以贪暴得罪隂养死士幸国家有变乃遣徐思玉致牋曰天子年尊奸臣乱国大王属当储贰景虽不敏实思自效正徳大喜报之曰仆为其内公为其外何有不济机事在速今其时矣【合州刺史鄱阳王范宻啓景谋朱异以为必无此理梁主乃报范曰景孤危寄命安能反乎范复请自以合肥之众讨之梁主不许朱异谓其使曰王遂不许朝廷有一客耶自是不复通范啓景邀羊鸦仁同反鸦仁执其使以闻异曰景何能为以使者付狱俄解遣之景益无所惮啓梁主乞都督江西如不许即帅甲骑向闽越梁主遣使喻解之　合州梁置治合肥】景遂反于夀阳以诛中领军朱异少府卿徐驎太子右卫率陆验制局监周石珍为名【驎验皆呉郡人石珍丹阳人时谓之三蠧】异等皆以骄佞骄贪蔽主弄权为时所疾故景托以兴兵梁主闻景反笑曰是何能为吾折棰笞之耳诏以鄱阳王范封山侯正表【临川王宏子】司州刺史柳仲礼【庆逺之孙】散骑常侍裴之高【字如山邃兄子】为四道都督邵陵王纶持节兼督众军以讨景
　　冬十月梁临贺王正徳叛引侯景兵渡江梁主命宣城王大噐【字仁宗太子纲长子】将军羊侃督军御之
　　侯景闻台军讨已问策于王伟伟曰邵陵若至必为所困不如决志东向直掩建康临贺反其内大王攻其外天下不足定也兵贵神速今宜即进乃诈称出猎十月袭谯州【梁置今江南滁州是】执刺史萧防攻歴阳太守庄铁以城降说景速趋建康景乃以鐡为导引兵临江梁主问防于尚书羊侃侃以一千人急据采石令邵陵王袭取夀阳使景进不得前退失巢穴乌合之众自然瓦解朱异曰景必无渡江之志遂寝其议侃曰今兹败矣梁主以正徳督诸军屯丹阳正徳遣大船数十艘诈称载荻宻以济景景遂自横江济于采石有马数百匹兵八千人是夕梁朝始命戒严景分兵袭姑孰至慈湖建康大骇梁主悉以内外军付太子以宣城王大噐都督城内诸军事羊侃为军师将军副之是时梁兴四十七年境内无事贼至猝迫公私骇震军旅指防一决于侃侃胆力俱壮太子深仗之
　　萧正徳引侯景围梁台城十一月景以正徳称帝景至朱雀桁南太子犹未知正徳之情使守宣阳门庾信【字子山肩吾子】守朱雀门欲开大桁以挫贼锋正徳止之俄而景至信乃帅众开桁见景军皆铁面遂弃军走正徳之党复闭桁渡景正徳帅众迎之【先是大同中童謡曰青丝白马夀阳来至是景乘白马青丝为辔欲以应謡云】景军乗胜至阙下城中恟惧羊侃诈称得射书云邵陵王纶西昌侯渊藻援兵已至近路众乃少安石头降景景遣于子悦守之列兵绕台城百道俱攻羊侃随机御之【景作木驴数百攻城城上投石碎之景更为尖顶石不能破侃使作雉尾炬灌以膏蜡业掷焚之】景攻既不克士卒死伤多乃筑长围以絶内外侃子鷟为景所获执以示侃侃曰我倾宗报主犹恨不足岂计一子幸早杀之数日复持来侃引弓射之景以其忠义亦不之杀十一月朔正徳即帝位以景为丞相景攻东府三日克之声言梁主已殂虽城中亦以为然太子请梁主廵城众心粗安【先是景之济江也南津校尉江子一欲以舟师邀景会其众溃于一奔还梁主责之子一拜谢曰臣以身许国常恐不得其死今所部皆弃臣去臣以一夫安能撃贼若贼遂能至此臣誓当碎身以赎前罪至是与弟左丞子四东宫主帅子五帅所领百余人开门出战子一直抵贼营径前刺贼从者不继贼解其肩而死子四子五相谓曰与兄俱出何面独旋皆免胄赴贼死临川太守陈昕奉敕守采石未至而景济已为景所擒欲用之昕不可景使其党范桃棒囚之昕因说桃棒使杀王伟宋子仙而降桃棒从之潜遣昕夜缒入城梁主大喜镌银券赐桃棒许以封王即有景众太子恐其诈召公卿会议不即开门俄而桃棒事泄景拉杀之陈昕不知如期而出景逼使射书城中言桃棒今入因甲随之昕不肯期以必死景乃杀之　江子一字元亮济阳考城人陈昕字君章庆之之子】
　　梁荆州刺史湘东王绎移檄遣兵赴援
　　荆州刺史湘东王绎移檄所督湘州刺史河东王誉雍州刺史岳阳王詧江州刺史当阳公大心【字仁恕大噐之弟】郢州刺史南平王恪【字敬则伟之子】等发兵入援绎自将鋭卒三万发江陵【先是侯景募人奴降者悉免为良得朱异奴以为仪同三司使乗良马衣锦袍于城下仰诟异曰汝五十年仕官方得中领军我始事侯王已为仪同矣于是三日之中羣奴出就景者以千数景皆厚抚之争为之致死至是异遗景书为陈祸福景报书并告城中士民曰梁至近歳以来权幸用事割剥齐民以供嗜欲公等试观今日国家池苑王公第宅僧尼寺塔及在位庻僚姬姜百室仆从数千不耕不织锦衣玉食不夺百姓从何得之仆所以趋赴阙庭指诛权佞非倾社稷今城中指望四方入援吾观王侯诸将志在全身谁能竭力致死与吾争胜负哉】
　　梁邵陵王纶还军赴援侯景撃之大溃
　　邵陵王纶行至钟离闻侯景已渡采石昼夜兼道旋军入援遂率歩骑三万自京口西上景遣军拒之前谯州刺使赵伯超曰若从黄城大路必与贼遇不如径指钟山【在今江寜府上元县东北亦曰蒋山呉孙权避祖讳更名】突据广莫门出贼不意城围必解矣纶从之夜行失道迂二十余里旦营于蒋山景见之大骇悉送所掠妇女珍寳于石头具舟欲走分兵攻纶纶与战破之景陈兵于覆舟山北纶进军元武湖【在上元县北亦曰后湖】相持不战至暮景更约明日会战纶许之安南侯骏【字徳颍长沙王懿之子】见景军退以为走即与壮士逐之景旋军撃之骏败走趣纶军景乗胜追撃之诸军皆溃纶奔朱方【景擒西丰公大春主帅霍俊等还至城下使言曰邵陵已为乱兵所杀俊独曰王小失利己全军还京口城中但坚守援军寻至贼以刀殴其背俊辞色弥厉正徳杀之时鄱阳王范将兵入援军于蔡州封山侯正表镇钟离叛附侯景景以为郡王正表乃于欧阳立栅以断援军帅众欲袭广陵广陵令刘询以告南兖州刺史南康王会理十二月会理使询帅兵夜袭正表破之　朱方欧阳注俱见前西丰公大春字仁经大心之弟封山侯正表正徳之弟】
　　梁将军羊侃卒
　　先是侯景于台城东西起二土山以临城城中亦起土山以应之防大城内土山崩贼乗之垂入羊侃令多掷火为火城以断其路徐于内筑城贼不能进至是侃以疾卒城中益惧【已而景土山稍逼城中右卫将军柳津命作地道以取其土外山崩压贼且尽景乃弃土山自焚其攻具引元武湖水以灌城中阙前皆为洪流　桞津字元举仲礼之父】
　　梁散骑常侍韦粲【字长倩放之子】及东西道都督裴之高桞仲礼等各以兵入援推仲礼为大都督
　　梁主徴衡州刺史韦粲为散骑常侍以欧阳頠【字靖世长沙临湘人】监州事粲至庐陵【汉县呉置郡今仍为县为江西吉安府冶】闻乱简阅部下得精兵五千倍道赴援至豫章闻景已渡江内史刘孝仪【名潜以字行勔之孙】置酒粲怒以杯抵地曰贼已渡江便逼宫阙韦粲今日何情饮酒即驰马出行至南洲外弟司州刺史桞仲礼亦率歩骑至横江粲即送粮仗并散私财以赏其战士裴之髙自张公州【即蔡洲】遣船渡江粲仲礼及羊鸦仁等合军屯新林粲议推仲礼为大都督裴之髙自以年位耻居其下粲单舸至之髙营切让之曰今二宫危逼猾冦滔天臣子当戮力同心岂可自相矛楯豫州必欲立异锋镝便有所归之髙垂泣致谢遂推仲礼为大都督【景囚之髙弟侄子孙列于阵前以鼎镬刀锯随其后谓曰裴公不降今即烹之之高召善射者使射其子不中】仲礼以晦夜入粲营部分军众旦日会战诸将各有据守仲礼谓粲曰青塘【即青溪塘青溪注见前】要地非兄不可乃令粲顿青塘
　　【已梁太清三年魏大统十已五年东魏武定七年】春正月侯景袭梁援军韦粲死之柳仲礼撃景败之
</div>
    <div class="pagination">
<a href="御批历代通鉴辑览_page96.html">上一页</a><span>...</span><a href="御批历代通鉴辑览_page92.html">92</a><a href="御批历代通鉴辑览_page93.html">93</a><a href="御批历代通鉴辑览_page94.html">94</a><a href="御批历代通鉴辑览_page95.html">95</a><a href="御批历代通鉴辑览_page96.html">96</a><span class="current-page">97</span><a href="御批历代通鉴辑览_page98.html">98</a><a href="御批历代通鉴辑览_page99.html">99</a><a href="御批历代通鉴辑览_page100.html">100</a><a href="御批历代通鉴辑览_page101.html">101</a><a href="御批历代通鉴辑览_page102.html">102</a><span>...</span><a href="御批历代通鉴辑览_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
