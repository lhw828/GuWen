<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 291 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 291 页/共 334 页
  </h1>
  <div class="content">
   18蕲州刺史冯敬章邀击淮南军，朱延寿攻蕲州，不克。〔蕲州，武昌巡属也。〕
19戊午，以翰林学士承旨、礼部尚书李溪同平章事；方宣制，水部郎中知制诰刘崇鲁出班掠麻恸哭。〔强夺取之为掠。〕上召崇鲁，问其故，对言：「溪奸邪，依杨复恭、西门君遂，得在翰林，无相业，恐危社稷。」溪竟罢为太子少傅。溪，墉之孙也。〔李墉见宪宗纪。〕上师溪为文，崔昭纬恐溪为相，分己权，故使崇鲁沮之。溪十表自讼，丑诋「崇鲁父符受赃枉法，事觉自杀；弟崇望与杨复恭深交，崇鲁庭拜田令孜，为朱玫作劝进表，〔为，于伪翻。〕乃云臣交结内臣，何异抱赃唱贼！且故事，絁巾惨带，不入禁庭。〔絁巾，绢巾也。惨，浅色。絁，式支翻。〕臣果不才，崇鲁自应上章论列，〔上，时掌翻；下上表同。〕岂于正殿恸哭！〔「岂」下有「宜」字或「当」字，文意乃明。〕为国不祥，无人臣礼，乞正其罪。」诏停崇鲁见任。〔见，贤遍翻。〕溪犹上表不已，乞行诛窜，表数千言，诟詈无所不至。〔诟，古候翻，又许候翻。刘崇鲁固可罪，李溪亦褊矣。当是时，强藩遥制朝廷，视当朝宰相特鬼朴耳，李溪急于作相，将以何为！此其所以有都亭驿之祸也。〕
20李克用大破吐谷浑，杀赫连铎，擒白义诚。〔考异曰：旧纪：「六月壬辰，克用攻陷云州，执赫连铎，以薛志勤守云中。」按唐太祖纪年录、庄宗列传、薛居正于代史武皇纪皆云，大顺二年，武皇拔云州，铎奔吐谷浑；误也。新纪：「六月，赫连铎及李克用战丁云州，死之。」太祖纪年录：「十月，讨李匡筹，师次新城，边兵愿从者众。赫连铎、白义诚数败，至是穷蹙无归，自絷膝行，诣于军门。太祖微数其罪，命笞而脱之。」薛史武皇纪、吐谷浑传亦云「铎等来归，命笞而释之」。薛志勤传云：「王晖据云州叛，讨平之，以志勤为大同防御使。」与旧纪异。唐末见闻录，「六月，收云州，处置赫连铎，活擒白义诚，进兵幽州界，巡检回府。」新纪盖据此。今从之。〕
21秋，七月李茂贞遣兵攻阆州，拔之，杨复恭、杨守亮、杨守信帅其族党犯围走。〔杨复恭等奔阆州，见上景福元年。帅，读曰率。〕
22礼部侍郎、同平章事郑綮自以不合众望，累表避位，诏以太子少保致仕；以御史大夫徐彦若为中书侍郎兼吏部尚书、同平章事。
23绵州刺史杨守厚卒，其将常再荣举城降王建。
24杨复恭、守亮、守信将自商山奔河东，至干元，〔万岁通天元年，分商州丰阳置安业县，干元元年，更名干元县，属商州。〕遇华州兵，获之。八月，韩建献于阙下，斩于独柳。〔复恭父子至是夷矣。〕李茂贞献复恭遗守亮书，诉致仕之由〔遗，唯季翻。杨复恭致仕，见上卷大顺元年。〕云：「承天门乃隋家旧，〔承天门，长安太极宫南门，隋文帝使宇文恺所营。本名昭阳门，唐改曰承天门，故复恭云然。〕大侄但积粟训兵，勿贡献。〔守亮，复光养子，故呼为侄。〕吾于荆榛中立寿王，〔上本封寿王。〕纔得尊位，废定策国老，有如此负心门生天子！」
25昭义节度使康君立诣晋阳谒李克用。己未，克用会诸将饮博，酒酣，克用语及李存孝，流涕不已。君立素与李存信善，一言忤旨，克用拔剑斫之，囚于马步司。〔唐末诸镇皆于马步司置狱，今谓之兵马司。忤，五故翻。〕九月，庚由朔，出之，君立已死。〔考异曰：薛居正五代史：「李存孝既死，武皇深惜之，怒诸将无解愠者；君立以一言忤旨，武皇赐酖而殂。」唐末见闻录曰：「八月三十日，相公于左街宅夜饮，行剑斫损昭义节度使康君立，把送马步司收禁，至九月一日，放出，寻已身薨。」薛史赐酖，恐是文饰其事。〕克用表云州刺史薛志诚为昭义留后。
26冬，十月，〔【章：十二行本「月」下有「丁酉」二字；乙十一行本同；孔本同。】〕封皇子祤为棣王，禊为虔王，〔祤，兄羽翻。禊，胡计翻。〕禋为沂王，祎为遂王。
27刘仁恭数因盖寓献策于李克用，〔数，所角翻；下同。盖，古盍翻。〕愿得兵万人取幽州。克用方攻邢州，分兵数千，欲纳仁恭于幽州，不克。〔此言是年十一月以前事。〕李匡筹益骄，数侵河东之境。〔数，所角翻。〕克用怒，十一月，大举兵攻匡筹，拔武州，进围新州。〔新州，领永兴、矾山、怀安、龙门四县。史失其建置之始，其地在妫州西北。考异曰：唐太祖纪年录：「十一月，壬辰，大军拔截寇，进收杨门、九子；戊戍，下武州。甲寅，攻新州，营于西北隅。」按十一月己未朔，无壬辰、戊戍、甲寅。纪年录误。今从实录。〕
28以泾原留后张鐇为彰义节度使。
29朱全忠遣使至泗州，陵〔【章：十二行本「陵」上有「使者」二字；乙十一行本同；孔本同；退斋校同。】〕慢刺史张谏，谏举州降杨行密。〔泗州，本徐州巡属，自此遂为杨行密所有。〕行密遣押牙唐令回持茶万余斤如汴宋贸易，〔贸，音茂。〕全忠执令回，尽取其茶。扬、汴始有隙。〔为全忠攻行密张本。〕
30十二月，李匡筹遣大将将步骑数万救新州，李克用选精兵逆战于段庄，大破之，〔段庄，在新州东南。〕斩首万余级，生擒将校三百人，以练膤之，〔膤，充夜翻。〕?于城下。是夕，新州降。辛亥，进攻妫州。〔宋白曰：妫州东南至幽州二百八十里，西南至蔚州二百四十里。妫，居为翻。〕壬子，匡筹复发兵出居庸关，〔复，扶又翻。下同。〕克用使精骑当其前以疲之，遣步将李存审自他道出其背夹击之，幽州兵大败，杀获万计。甲寅，李匡筹挈其族奔沧州，义昌节度使卢彦威利其辎重、妓妾，遣兵攻之于景城，杀之，尽俘其众。〔重，直用翻。僖宗光启元年，李全忠得幽州，三世十年而灭。景城，汉成平县，唐属沧州，宋废为镇，属瀛州乐寿县。九域志：乐寿在瀛州南六十里。宋白曰：自幽州东南室沧州五百五十里。妓，渠绮翻。考异曰：唐太祖纪年录作「匡俦」，今从新旧纪、传、实录。〕存审本姓符，宛丘人，克用养以为子。〔薛史，符存审初从李罕之；罕之为诸葛爽所逼，出保怀州，部下分散，存审乃归李克用。〕丙辰，克用进军幽州，其大将请降。匡筹素暗懦，初据军府，兄匡威闻之，谓诸将曰：「兄失弟得，不出吾家，亦复何恨！但惜匡筹才短，不能保守，得及二年，幸矣。」〔景福二年，匡筹得幽州，至是仅及二年。〕
32吴讨畏杜洪之逼，〔杜洪攻吴讨见上五月。〕纳印请代于杨行密，行密以先锋指挥使睢章权知黄州。〔为睢章为汴兵攻执张本。〕
33是岁，黄连洞蛮二万围汀州，〔黄连洞，在汀州宁化县南，今潭飞艝即其地。〕福建观察使王潮遣其将李承勋将万人击之；蛮解去，承勋追击之，至浆水口，破之。闽地略定。潮遣僚佐巡州县，劝农桑，定租税，交好邻道，〔好，呼到翻。〕保境息民，闽人安之。
34封州刺史刘谦卒，子隐居丧于贺江，〔贺水源山贺州富川县石龙，置〔亘〕州城，合桂岭水，谓之贺江。〕土民百余人谋乱，隐一夕尽诛之。岭南节度使刘崇龟召补右都押牙兼贺水镇使；未几，表为封州刺史。〔刘隐始此。〕
35义胜节度使董昌〔【章：十二行本「昌」下有「为政」二字；乙十一行本同；孔本同；张校同。】〕苛虐，〔详考下卷，浙东乃威胜节度。又按新书方镇表，广明三年，升浙东道观察为义胜军节度，光启三年，改威胜军。威胜为是。〕于常赋之外，加敛数倍，以充贡献及中外馈遗，〔敛，力赡翻。遗，唯季翻。〕每旬发一纲金万两，银五千铤，越绫万五千匹，他物称是，〔称，尺证翻，适相等也。〕用卒五百人，或遇雨雪风水违程，则皆死。〔唐制：陆行之程，马日七十里，步及驴五十里，车三十里。水行之程，舟之重者泝河日三十里，江四十里，余水四十五里。空舟泝河四十里，江五十里，余水六十里、沿流之舟则轻重同制，河日一百五十里，江一百里，余水七十里。转运征敛送纳，皆准程节其迟速。其三峡、砥柱之类，不拘此限。若遇风水浅不得行者，即于随近官司申牒验记，听折半；功不及是，则为违程。董昌盖计日限程以至长安，又不许以雨雪风水平折也。〕贡奉为天下最，由是朝廷以为忠，宠命相继，官至司徒、同平章事，爵陇西郡王。
昌建生祠于越州，制度悉如禹庙，〔禹庙，在越州会稽县东南七里。〕命民间祷赛者，〔赛，先代翻。〕先祈福于神，其后报祠谓之赛。〕无得之禹庙，皆之生祠。昌求为越王，朝廷未之许，昌不悦曰：「朝堥欲负我矣，我累年贡献无算而惜〔【章：十二行本「惜」下有「一」字；乙十一行本同；孔本同。】〕越王邪！」有谄之者曰：「王为越王，曷若为越帝。」于是民间讹言时世将变，竞相帅填门喧噪，请昌为帝。〔帅，读曰率。〕昌大喜，遣人谢之曰：「天时未至，时至我自为之。」其僚佐吴瑶、都虞候李畅之等皆劝成之，吏民献谣谶符瑞者不可胜纪，〔胜，音升。〕其始赏之以钱数百缗，既而献者日多，稍灭至五百、三百而已。昌曰：「谶云『兔子上金床』，此谓我也。我生太岁在卯，明年复在卯，〔复，扶又翻。〕二月卯日卯时，吾称帝之秋也。」〔为董昌僭号，钱镠举兵讨之张本。〕
唐纪七十六〔起旃蒙单阏（乙卯），尽柔兆执徐（丙辰），凡二年。〕
昭宗圣穆景文孝皇帝上之下
干宁二年〔（乙卯、八九五）〕
1春，正月，辛西，幽州军民数万以麾盖歌鼓迎李克用入府舍；克用命李存审、刘仁恭将兵略定巡属。〔幽、涿、瀛、莫、妫、檀、蓟、顺、营、平、新、武等州，皆卢龙巡属也。〕
2癸未，〔【严：「未」改「亥」。】〕朱全忠遣其将朱友恭围兖州，〔朱瑾据兖州，屡为汴人所败，兵力俱困，至是受围。〕朱瑄自郓以兵粮救之，友恭设伏，败之于高梧，〔败，补迈翻。高梧，即春秋鲁国之高鱼。杜预注曰：高鱼在东郡廪丘县东南。续汉志：廪丘有郓城、高鱼城。〕尽夺其饷，擒河东将安福顺、安福庆。〔去年河东遣安福顺等救兖、郓，事见上卷。〕
3己已，以给事中陆希声为户部侍郎、同平章事。希声，元方五世孙也。〔陆元方见二百五卷武合长寿二年。〕
4壬申，护国节度使王重盈薨，军中请以重荣子行军司马珂知留后事。珂，重盈兄重简之子也，重荣养以为子。〔为王琪、王珂争河中张本。重，直龙翻。珂，丘何翻。〕
5杨行密表朱全忠罪恶，请会易定、兖郓、河东兵讨之。
6董昌将称帝，集将佐议之。节度副使黄碣曰：〔碣，其谒翻。〕「今唐室虽微，天人未厌。齐桓、晋文皆翼戴周室以成霸业。大王兴于畎亩，〔昌爵陇西郡王，故称之。畎，古滋翻。〕受朝廷厚恩，位至将相，富贵极矣，柰何一旦忽为族灭之计乎！碣宁死为北臣，不生为叛逆！」昌怒，以为惑众，斩之投其首于厕中，骂之曰：「奴贼负我！好圣明时三公不能待，而先求死也！」并杀其家八十口，同坎瘗之。〔瘗，于计翻。〕又问会稽令吴镣，〔会，古外翻。镣，力雕翻，又力吊翻。〕对曰：「大王不为真诸侯以传子孙，乃欲假天子以取灭亡邪！」〔「乃欲」之下有「为」字，文意方足。〕昌亦族诛之。又谓山阴令张逊曰：「汝有能政，吾深知之，俟吾为帝，命汝知御史台。」逊曰：「大王起石镜镇，〔见二百五十三卷僖宗干符五年。〕建节浙东，荣贵近二十年，〔近，其靳翻。〕何苦效李锜、刘辟之所为乎！〔李锜、刘辟以反诛，事皆见宪宗纪。〕浙东僻处海隅，〔处，昌吕翻。〕巡属虽有六州，大王若称帝，彼必不从，〔台、明、温、处、婺、衢，浙东巡属也；时豪杰并起，各自为刺史，昌羁縻而已。〕徒守空〔【章：十二行本「空」作「孤」；乙十一行本同；张校同，云无注本作「空」。】〕城，为天下笑耳！」昌又杀之，谓人曰:「无此三人者，则人莫我违矣！」
二月，辛卯，昌被衮冕登子城门楼，即皇帝位。〔被，皮义翻。考异曰：吴越备史云，「癸卯，昌僭号」。按会稽录，「昌自云应免子之识，欲以二月二日僭号，取卯月卯日也」，而实录、长历皆云「二月己丑朔」，非当时历误，即今日历误。要之昌必以二月辛卯日僭号。〕悉陈瑞物于庭以示众。先是，咸通末，〔先，悉荐翻。〕吴、越间讹言山中有大鸟，四目三足，声云「罗平天册」，见者有殃，民间多画像以祀之，及昌僭号，曰：「此吾鸑鷟也。」〔鸑，五角翻。鷟，士角翻。鸑鷟，凤属。〕乃自称大越罗平国，改元顺天，〔考异曰：吴越备史曰，「癸卯，昌僭称皇帝，建元顺天，国号罗平。」年号或云天册，或云大圣，皆非也。罗隐撰吴越行营露布曰：「罗平者，启国之名；顺天者，建元之始。」又曰：「将军门称天册之楼，以会府为宣室之地。明告我其所称，曰『权即罗平国位』。昌状印文曰『顺天治国之印』。」十国纪年亦云「年号顺天」。会稽录云天册，盖误。今从备史。〕署城楼曰天册之楼，令群下谓己曰「圣人」。以前杭州刺史李邈、前婺州刺史蒋緕、两浙盐铁副使杜郢、前屯田郎?之黦?为相。又以吴瑶等皆为翰林学士、李畅之等皆为大将军。
昌移书钱镠，告以权即罗平国位，以镠为两浙都指挥使。镠遗昌书曰：〔遗，唯季翻。「与其闭门作天子，与九族、百姓俱陷涂炭，岂若开门作节度使，终身富贵邪！及今悛悔，〔悛，且缘翻，改也。〕尚可及也！」昌不听，镠乃将兵三万诣越州城下，至迎恩门〔迎恩门，越州城西门。〕见昌，再拜言曰：「大王位兼将相，柰何舍安就危！镠将兵此来，以俟大王改过耳。〔【辛：十二行本「耳」下有「若天子命将出师」七字；乙十一行本同；退斋校同；张校同，云无注本亦无。】〕纵大王不自惜，乡里士民何罪，随大王族灭乎！」昌惧，致犒军钱二百万，执首谋者吴瑶及巫觋数人送于镠，〔犒，苦到翻。觋，刑秋翻。〕且请待罪天子。镠引兵还，以状闻。〔闻于朝也。〕
7王重盈之子保义节度使琪、〔王重盈先镇陕虢；王重荣为其下所杀，重盈代镇河中，以其子璜继镇陕虢。陕虢号保义军。琪，居勇翻。〕晋〔【严：「晋」改「绛」。】〕州刺史瑶举兵击王珂，表言珂非王氏子。与朱全忠书，言「珂本吾家苍头，不应为嗣。」珂上表自陈，〔珂，丘何翻。上，时掌翻。〕且求援于李克用。上遣中使谕解之。
8上重李溪文学，乙未，复以溪为户部侍郎、同平章事。〔去年命李溪为相，刘崇鲁沮之而止，事见上卷。〕
9朱〔【章：十二行本「朱」上有「己酉」二字；乙十一行本同；孔本同；张校同；退斋校同。】〕全忠军于单父，〔单父县，时带单州。单，音善。父，音甫。〕为朱友恭声援。〔朱友恭时围朱瑾于兖州。〕
10李克用表刘仁恭为卢龙留后，留兵戍之；壬子，还晋阳。
妫州人高思继兄弟，有武干，为燕人所服，克用皆以为都将，分掌幽州兵；部下士卒，皆山北之豪也，〔妫、檀诸州皆在幽州山北，亦谓之山后。〕仁恭惮之。久之，河东兵戍幽州者暴横，〔横，户孟翻。〕思继兄弟以法裁之，所诛杀其多。克用怒，以让仁恭，仁恭诉称高氏兄弟所为，克用俱杀之。仁恭欲收燕人心，复引其诸子置帐下，厚抚之。〔为仁恭叛克用张本。复，扶又翻；下同。〕
11崔昭纬与李茂贞、王行瑜深相结，得天子过失，朝廷机事，悉以告之。邠宁节度副使崔鋋，昭纬之族也，〔鋋，音蝉。〕李溪再入相，昭纬使鋋告行瑜曰：「向者尚书令之命已行矣，而韦昭度沮之，〔事见上卷景福二年。〕今又引李溪为同列，相与荧惑圣听，恐复有杜太尉之事。」〔杜让能，事亦见上卷景福二年。〕行瑜乃与贞表称溪奸邪，昭度无相业，宜罢居散秩。〔散，悉亶翻。〕上报曰：「军旅之事，朕则与藩镇图之；至于命相，当出朕怀。」行瑜等论列不已，三月，溪复罢为太子少师。〔复，扶又翻。〕
12王琪、王瑶请朝廷命河中帅，〔帅，所类翻；下同。〕诏以中书侍郎、同平章事崔胤同平章事，充护国节度使；以户部侍郎、判户部王搏为中书侍郎、同平章事。
13王珂，李克用之伲也。克用表重荣有功于国，〔言破黄巢、黜襄王，王重荣皆有功也。〕请赐其子珂节钺。王琪厚结王行瑜、李茂贞、韩建三师，更上表称珂非王氏子，〔更，工衡翻，迭也。〕请以珂为陕州、琪为河中。上谕以先已允克用之奏，不许。〔允，从也。为三帅称兵入京城，克用诛王瑶讨三帅张本。，陕，失冉翻。〕
14加王镕兼侍中。
15杨行密浮淮至泗州，防御使台蒙盛饰供帐，〔姓苑：台姓，台骀之后，后汉有高士台佟，晋有术士台彦，前赵有特进台彦皋。供，居用翻。〕行密不悦。既行，蒙于卧内得补绽衣，驰使归之。〔「绽」，当作「穂」，丈苋翻。绽，亦补也。使，疏吏翻。〕行密笑曰：「吾少贫贱，不敢忘本。」〔少，诗照翻。〕蒙甚惭。
行密攻濠州，拔之，执刺史张璲。〔璲附朱全忠见上卷景福元年。〕
行密军士掠得徐州人李氏之子，生八年矣，行密养以为子，〔南唐世家曰：李升，徐州人，李荣之子。荣遇乱不知所终。升少孤，流寓濠、泗间，杨行密攻濠州得之，养为子。〕行密长子渥憎之；行密谓其将徐温曰：「此儿质状性识，颇异于人，吾度渥必不能容，〔度，徒洛翻。〕今赐汝为子。」温名之曰知诰。知诰事温，勤孝过于诸子。尝得罪于温，温笞而逐之；及归，知诰迎拜于门。温问：「何故犹在此﹖」知诰泣对曰：「人子舍父母将何之！父怒而归母，人情之常也。」温以是益爱之，使掌家事，家人无违言。及长，喜书善射，〔长，知两翻。喜，许既翻。〕识度英伟。行密常谓温曰：「知诰俊杰，诸将子皆不及也。」〔徐知诰事始此，后复姓李，名升。〕
丁亥，行密围寿州。
16上以郊畿多盗，至有踰垣入宫或侵犯陵寝者，欲令宗室诸王将兵巡警，又欲使之四方抚慰藩镇。南北司用事之臣恐其不利于己，交章论谏。上不得已，夏，四月，下诏悉罢之。
17朝廷以董昌有贡输之勤，〔输，舂遇翻。〕今日所为，类得心疾，诏释其罪，纵归田里。
18户部侍郎、同平章事陆希声罢为太子少师。
19杨行密围寿州，不克，将还；庚寅，其将朱延寿请试往更攻，一鼓拔之，〔以行密将还而懈于守备，故一鼓而拔。〕执刺史江从勖。〔高彦温举寿州附朱全忠，全忠以江从勖为刺史，杨行密执之，遂有濠、寿二州。〕行密以延寿权知寿州团练使。
未几，〔几，居岂翻。〕汴兵数万攻寿州，州中兵少，吏民忷惧。〔忷，许勇翻。〕延寿制，军中每旗二十五骑。命黑云队长李厚将十旗击汴兵，不胜；延寿将斩之，〔长，知两翻。〕厚称众寡不敌，愿益兵更往，不胜则死。都押牙汝阳柴再用亦为之请，〔路振九国志：柴再用始名存，事孙儒，与一小校结死友。有告小校反，儒斩之。执存至，诘何故反，不对。又问，对曰：「与彼结死友，彼反则某反，公诛之，复何问焉！」儒奇之曰：「汝果不反，吾再用汝。」因改名。为，于伪翻。〕乃益以五旗。厚殊死战，再用助之，延寿悉众乘之，汴兵败走。厚，蔡州人也。〔李厚者，孙儒之遗兵。〕
行密又遣兵袭涟水，拔之。〔史言杨行密壤地浸广。泗州涟水县，杜佑曰：汉仇犹县。宋白曰：按厹犹城，今宿豫县也，魏曰海安县，晋为宿豫之境，宋置东海郡，后魏改海安郡，隋废郡，置涟水县。〕
20钱镠表董昌僭逆，不可赦，请以本道兵讨之。〔钱镠本有并董昌之心，因其僭号，仗大顺而请讨之。〕
21太傅、门下侍郎、同平章事韦昭度以太保致仕。
22戊戌，以刘建锋为武安节度使。建锋以马殷为内外马步军都指挥使。〔为马殷代建锋张本。〕
23杨行密遣使诣钱镠，言董昌已改过，宜释之；〔杨行密欲存董昌以制钱镠之后，使不得与己争衡耳。〕亦遣诣昌，使趣朝贡。〔趣，读曰促。朝，直遥翻；下同。〕
24河东遣其将史俨、李承嗣以万骑驰入于郓，〔李克用遣史俨等再往救兖、郓，则不得还矣。劳师远图，自古忌之。〕朱友恭退归于汴。
25五月，诏削董昌官爵，委钱镠讨之。
26初，王行瑜求尚书令不获，〔见上卷景福二年。〕由是怨朝廷。畿内有八镇兵，隶左右军。〔左、右神策军也。〕合阳镇近华州，韩建求之；〔合阳，汉县，唐属同州。九域志：县在州东一百二十里。合，音合。近，其靳翻；下同。〕良原镇近邠州，王行瑜求之。〔良原县，属冱州。〕宦官曰：「此天子禁军，何可得也！」王珂、王琪争河中，行瑜、建及李茂贞皆为琪请，不能得，耻之。琪使人语三帅曰：〔为，于伪翻。语，牛倨翻。帅，所类翻。〕「珂不受代而与河东婚姻，必为诸公不利，请讨之。」行瑜使其弟匡国节度使行约攻河中，〔时以同州为匡国军。九域志：同州东至河中七十五里。〕珂求救于李克用。行瑜乃与茂贞、建反将精兵数千入朝，甲子，至京师，坊市民皆窜匿。上御安福门以待之，三帅盛陈甲兵，拜伏舞蹈于门下。上临轩，亲诘之曰：〔宇末曰轩。诘，去吉翻。〕「卿等不奏请俟报，辄称兵入京城，其志欲何为乎﹖若不能事朕，今日请避贤路！」行瑜、茂贞流汗不能言，独韩建粗述入朝之由。〔粗，坐五翻。〕上与三帅宴，三帅奏称：「南、北司互有朋党，堕紊朝政。〔堕，读曰隳。紊，音问。〕韦昭度讨西川失策，〔讨西川事见二百五十七卷、二百五十八卷。〕李溪作相，不合众心，请诛之。」上未之许。是日，行瑜等杀昭度、溪于都亭驿，〔都亭驿，在朱雀门外西街，含光门北来第二坊。〕又杀枢密使康尚弼及宦官数人。又言：「王珂、王琪嫡庶不分，请除王琪河中，徙王行约于陕，王珂于同州。」上皆许之。始，三帅谋废上，立吉王保；至是，闻李克用已起兵于河东，行瑜、茂贞各留兵二千人宿卫京师，与建皆辞还镇。贬户部尚书杨堪为雅州刺史。堪，虞卿之子，〔杨虞卿见文宗纪。〕昭度之舅也。
27初，崔胤除河中节度使，河东进奏官薛志勤扬言曰：「崔公虽重德，以之代王珂，不若光德刘公于我公厚也。」光德刘公者，太常卿刘崇望也。〔光德，里名，在长安城中。唐末，大臣有时望者，时人率以其所居里称之。光德坊，朱雀街西第三街北来第六坊，京兆府在焉。〕及三帅入朝，闻志勤之言，贬崇望昭州司马。李克用闻三镇兵犯阙，即日遣使十三辈发北部兵，〔北部兵，代北诸蕃落兵也。〕期以来月渡汀入关。
28六月，庚寅，以钱镠为浙东招讨使；镠复发兵击董昌。〔复，扶又翻。〕
29辛卯，以前均州刺史孔纬、绣州司户张浚并为太子宾客。壬辰，以纬为吏部尚书，复其阶爵，癸已，拜司空，兼门下侍郎、同平章事。以张浚为兵部尚书、诸道租庸使。〔孔纬、张浚贬见二百五十八卷大顺元年。今欲复用之。〕时纬居华州，浚居长水，上以崔昭纬等外交藩镇，朋党相倾，思得骨鲠之士，故骤用纬、浚。纬以有疾，扶舆至京师，见上，涕泣固辞；上不许。
30李克用大举蕃、汉兵南下，上表称王行瑜、李茂贞、韩建称兵犯阙，贼害大臣，请讨之，〔李克用实党王珂，声三帅之罪而表请致讨。〕又移檄三镇，行瑜等大惧。克用军至绛州，刺史王瑶闭城拒之；克用进攻，旬日，拔之，斩瑶于军门，杀城中违拒者千余人。秋，七月，丙辰朔，克用至汀中，王珂迎谒于路。
匡国节度使王行约败于朝邑，〔朝，直遥翻。〕戊午，行约弃同州走，己未，至京师。行约弟行实时为左军指挥使，〔神策左军非此。〕帅众与行约大掠西市。〔朱雀街西，谓之西市。〕行实奏称同华已没，沙陀将至，请车驾幸邠州。庚申，枢密使骆全瓘奏请车驾幸凤翔。上曰：「朕得克用表，尚驻军河中。就使沙陀至此，朕自有以枝梧，卿等但各抚本军，勿令摇动。」
右军指挥使李继鹏，茂贞假子也，〔程大昌雍录曰：北军左、右两军，皆在苑内。左三军在内东苑之东，大明宫苑东也。右三军在九仙门之西，九仙在内东苑之西北角。左三军，左神策、左龙武、左羽林军也。右三军，右神策、右龙武、右羽林军也。余按雍录所云左、右六军，代、德以后宿徫者也。僖宗广明幸蜀，此六军溃散，田令孜于成都募新军五十二都，分属左、右神策军；自时厥后，凡所谓左、右军者，皆此军也，分营于京城内外，又不专在苑中。若此时王行实、李继鹏为左、右军指挥使，疑是邠、岐二帅所留兵以宿卫者自分为左、右也。〕本姓名阎珪，与骆全瓘諆劫上幸凤翔；中尉刘景宣与王行实知之，欲劫上幸邠州；孔纬面折景宣，以为不可轻离宫阙。〔折，之舌翻。离，力智翻。〕向晚，继鹏连奏请车驾出幸，于是王行约引左军攻右军，鼓噪震地。上闻乱，登承天楼，欲谕止之，捧日都头李筠将本军，于楼前侍卫。李继鹏以凤翔兵攻筠，〔王行约以李继鹏欲先劫车驾幸岐，故攻右军。李继鹏当与行约战，而乃攻李筠者，以筠卫上，不得而劫幸也。〕矢拂御衣，着于楼桷，〔着，直略翻。桷，榱也。椽方曰桷。〕左右扶上下柚；继鹏复纵火焚宫门，烟炎蔽天。时有盐州六都兵屯京师，〔炎，读与焰同。盐州六都兵，孙德昭等所领兵也。〕素为两军所惮，上急召令入卫；既至，两军退走，各归邠州及凤翔。城中大乱，互相剽掠，〔剽，匹妙翻。〕上与诸王及亲近幸李筠营，护跸都头李居实帅众继至。〔护跸都亦神策五十四都之一，或曰即扈跸都。帅，读曰率。〕
或传王行瑜、李茂贞欲自来迎车驾，上惧为所迫，辛酉，以筠、居实两都兵自卫，出启夏门，〔启夏门，长安城南面东来第一门。〕趣南山，宿莎城镇。〔莎城镇，在长安城南，近郊之地也。趣，七喻翻。〕士民追从车驾者数十万人，比至谷口，暍死者三之一，〔谷口，南山谷口也。暍，于歇翻。暍死者，中热而死。比，必寐翻。〕夜，复为盗所掠，哭声震山谷。时百官多扈从不及，〔从，才用翻。〕户部尚书、判度支及盐铁转运使薛王知柔独先至，〔知柔，薛王业之曾孙。〕上命权知中书事及置顿使。
壬戌，李克用入同州，崔昭纬、徐彦若、王抟至莎城。甲子，上徙幸石门镇，〔路振九国志：昭宗出启夏门，驻华严寺，晡晚，出幸南山之莎城，驻于石门山之佛寺。与此稍异。〕命薛王知柔与知枢密院刘光裕还京城，制置守卫宫禁。丙寅，李克用遣节度判官王緕奉表问起居。丁卯，上遣内侍郗廷昱〔新书百官志：内侍在内侍监之下，内常侍之上，员四人，从四品上。郗，丑之翻。〕赍诏诣李克用军，令与王珂各发万骑同赴新平。〔赴新平以讨王行瑜。邠州新平郡。〕又诏彰义节度使张鐇以泾原兵控扼凤翔。
李克用遣兵攻华华；韩建登城呼曰：〔呼，火故翻。〕「仆于李公未尝失礼，何为见攻﹖」克用使谓之曰：「公为人臣，逼逐天子，公为有礼，孰为无礼者乎！」会郗廷昱至，言李茂贞将兵三万至盩厔，王行瑜将兵至兴，平皆欲迎车驾，克用乃释华州之围，移兵营渭桥。〔考异曰：唐太祖纪年录：「王师攻华州，俄而郗廷昱至，且言茂贞领兵三万至兴平，欲往石门迎驾，乃解华围，进营渭桥。」按实录，八月延王戒丕至河中，克用已发前锋至渭北。己丑克用进营渭桥。又纪年录载诏曰：「省表，已部领大军，前月二十七日离河中。」盖克用不亲围华州，但遣别将将兵往，及闻邠、岐谋迎驾，乃遣华兵诣渭桥，即所谓前锋者也。克用既以七月二十七日离河中，则戒丕至彼必在其前，实录云八月至河中，误也。今从纪年录。〕
以薛王知柔为清海节度使、〔是年，赐岭南节度使军额曰清海。〕同平章事，仍权知京兆尹、判度支，充盐铁转运使，俟反正日赴镇。
上在南山旬余，士民从车驾避乱者日相惊曰：「邠、岐兵至矣！」上遣延王戒丕诣河中，趣李克用令进兵。〔张承业，内供奉官也。〕承业，同州人，屡奉使于克用，因留监其军。〔为张承业尽心于李克用父子张本。〕己丑，克用进军渭桥，遣其将李存贞为前锋；辛卯，拔永寿，又遣史俨将三千骑诣石门侍卫。癸已，遣李存信、李存审会保大节度使李思孝攻王行瑜梨园寨，〔梨园寨，在京兆云阳县。九域志：云阳在华州西北九十里。考异曰：庄宗列传曰：「三镇乱，长安李存信从太祖入关，以前军先自夏阳阳渡河，攻同华属邑，下之。时太祖在渭北，伶官群小或劝太祖入朝自握兵柄。太祖亦以全忠图己，朝廷不能断，心微有望，月余不进军。存信与盖寓乘间密启曰：『大王家世效忠，此行讨逆，上为邠、凤不臣，但令臣节为天下所知，即三贼不足平也。而悠悠之徒，不达大体，或以佛询之画苟悦台情，虽俳优庂言，不宜纵其如此。京师咫尺，天听非遥，实无益于英德也。今三凶正蹙，须速图之，事留变生，无宜犹豫。』太祖曰：『公言是也。』即日出师，下梨园砦。」按克用谋大事，固非伶官所豫。又实录，己丑克用进营渭桥，癸已克梨园，中间四日耳，无月余不进事。且既云群小劝入朝，即当诣行在，不当留渭北。此特李存信之人欲归功于存信耳。今不取。〕擒其将王令陶等，献于行在。思孝本姓拓跋，思恭之弟也。李茂贞惧，斩李继鹏，传首行在，〔李茂贞委劫乘舆之罪于继鹏。〕上表请罪，且遣使求和于克用。上复遣延王戒丕、丹王允谕克用，〔丹王逾，代宗子，允其后也。复，扶又翻。〕令且赦茂贞，并力讨行瑜，俟其殄平，当更与卿议之。且命二王拜克用为兄。
31以前河中节度使崔胤为中书侍郎、同平章事。
32戊戌，削夺王行瑜官爵。癸卯，以李克用为邠宁四面行营都招讨使，保大节度使李思孝为北面招讨使，定难节度使李思谏为东面招讨使，〔，难乃旦翻。〕彰义节度使张鐇为西面招讨使。〔命李克用自南临讨之。〕克用遣其子存勖诣行在，〔李存勖始此。考异曰：实录作「存贞」。据后唐实录、薛居正五代史，庄宗未尝名存贞。实录盖误。〕年十一，上奇其状貌，抚之曰：「儿方为国之栋梁，他日宜尽忠于吾家。」克用表请上还京；上许之。令克用遣骑三千驻三桥为备御。辛亥，车驾还京师。
壬子，司空兼门下侍郎、同平章事崔昭纬罢为右仆射。
33以护国留后王珂、卢龙留后刘仁恭各为本镇节度使。〔李克用之志也。〕
34时宫室焚毁，未暇完葺，上寓居尚书省，〔程大昌曰：尚书省，在朱雀门正街之东，自占一坊，六部附丽其旁。〕百官往往无袍笏仆马。
35以李克用为行营都统。
36九月，癸亥，司空兼门下侍郎、同平章事孔纬薨。
37辛未，朱全忠自将击朱瑄，战于梁山；〔新志：郓州寿张县有刀梁山。水经注，梁山在寿张县，济水径其东。〕瑄败走还郓。
38李克用急攻梨园，王行瑜求救于李茂贞，茂贞遣兵万人屯龙泉镇，〔九域志：邠州三水县有龙泉镇，在州东北。〕自将兵三万屯咸阳之旁。克用请诏茂贞归镇，仍削夺其官爵，欲分兵讨之。上以茂贞自诛继鹏，前已赦宥，不可复削夺诛讨，〔复，扶又翻。〕但诏归镇，仍令克用与之和解。以昭义节度使李罕之检校侍中，充邠宁四面行营副都统。史俨败邠宁兵于云阳，〔败，补迈翻；下同。〕擒云阳镇使王令诲等，献之。
39王建遣简州刺史王宗瑶等将兵赴难；〔难，乃旦翻。〕甲戌，军于绵州。〔春秋之法，书救而书次者，以次为贬。贬者，以其顿兵观望不进，无救难解急之意也。王建遣兵赴难而军于绵州，何日至长安邪！〕
40董昌求救于杨行密，行密遣泗州防御使台蒙攻苏州以救之，〔苏州时属钱镠，攻之，所以牵制镠兵不得专攻董昌。〕且表昌引咎，愿修职贡，请复官爵。又遗钱镠书，称：「昌疾自立，已畏兵谏，〔遗，唯季翻。春秋左氏传，鬻拳强谏，楚子不从，临之以兵。〕执送同恶，〔谓董昌执首谋者吴瑶及巫觋数人送于镠也。〕不当复伐之。」〔复，扶又翻。〕
41冬，十月，丙戌，河东将李存贞败邠宁军于朵园北，杀千余人。〔败，补迈翻。〕自是梨园闭壁不敢出。
42贬右仆射崔昭纬为梧州司马。〔以党附邠、岐也。〕
43魏国夫人陈氏，才色冠后宫；〔冠，古玩翻。〕戊子，上以赐李克用。〔薛史曰：后克用薨，陈氏为尼，至晋天福中乃卒。〕
克用令李罕之、李存信等急攻梨园；城中食尽，弃城走。罕之等邀击之，所杀万余人，克梨园等三寨，获王行瑜子知进及大将李元福等；克用进屯梨园。庚寅，王行约、王行实烧宁州遁去。〔九域志：宁州南至邠州一百二十五里。〕克用奏请以匡国节度使苏文建为静难节度使，趣令赴镇，且理宁州，招抚降人。〔以苏文建代王行瑜也；时邠州未下，故令且治宁州。趣，读曰促。降，户江翻。〕
44上迁居大内。〔葺理稍完，自尚书省还居大内。〕
45朱全忠遣都将葛从周击兖州，自以大军继之。癸卯，围兖州。〔是年春，汴兵围兖州，以河东救至而退，今复围之。〕
46杨行密遣宁国节度使田頵、〔景福元年，升宣歙团练使为宁国节度使。〕润州团练使安仁义攻杭州镇戍以救董昌，昌使湖州将徐淑会淮南将魏约共围嘉兴。钱镠遣武勇都指挥使顾全武救嘉兴，破乌墩、光福二寨。〔九域志：湖州乌程县有乌墩镇。墩，都昆翻。〕淮南将柯厚破苏州水栅。全武，余姚人也。
47义武节度使王处存薨，军中推其子节度副仗郜为留后。〔郜，古到翻。〕
48以京兆尹武邑孙偓为兵部侍郎、同平章事。
49王行瑜以精甲五千守龙泉寨，李克用攻之；李茂贞以兵五千救之，营于镇西。〔镇西，龙泉镇之西也。〕李罕之击凤翔兵，走之，十一月，丁已，拔龙泉寨。行瑜走入邠州，遣使请降于李克用。
50齐州刺史朱琼举州降于朱全忠。〔为朱瑾诱斩琼张本。考异曰：薛居正五代史梁纪，琼降及死皆在十月。按编遗录：「十一月丁已，琼遗军将王自新奉檄归义。壬申，琼自来，辛已，死。」今从之。〕琼，瑾之从父兄也。〔从，才用翻。〕
51衢州刺史陈儒卒，弟岌代之。
52李克用引兵逼邠州，王行瑜登城，号哭〔号，户刀翻。〕谓克用曰：「行瑜无罪，迫胁乘舆，皆李茂贞及李继鹏所为，请移兵问凤翔，行瑜愿束身归朝。」〔乘，绳证翻。朝，直遥翻。〕克用曰：「王尚父何恭之甚！〔王行瑜赐号尚父，时已削夺，克用称之以戏之。〕仆受诏讨三贼臣，〔谓王行瑜、李茂贞、韩建也。〕公预其一，束身归朝，非仆所得专也。」丁卯，行瑜挈族弃城走。克用入邠州，封府库，抚居人，命指挥使高爽权巡抚军城，奏趣苏文建赴镇。〔趣，读曰促。〕行瑜走至庆州境，部下斩行瑜，传首。〔光启三年，王行瑜得静难节，至是而诛。〕
53朱瑄遣其将贺緕、柳存及河东将薛〔【章：十二行本「薛」作「何」；乙十一行本同；孔本同。】〕怀宝将兵万余人袭曹州，〔曹州降汴，见二百五十八卷大顺二年。〕以解兖州之围。緕，濮阳人也。〔濮，博木翻。〕丁卯，全忠自中都引兵夜追之，比明，至巨野南，及之，〔比，必利翻。中都，汉平陆县，天宝元年改曰中都；巨野，汉古县：唐并属郓州。九域志：中都县在州东南六十里；巨野县在州南百八十里。〕屠杀殆尽，生擒緕、存、怀〔【章：十二行本「怀」上有「何」字；乙十一行本同；张校「何」作「薛」字。】〕宝，俘士卒三千余人。是日晡后，大风沙尘晦冥，全忠曰：「此杀人未足耳！」下令所得之俘尽杀之。庚午，缚緕等徇于兖州城下，谓朱瑾曰：「卿兄已败，何不早降！」
54丁丑，雅州刺史王宗侃攻拔利州，执刺史李继颙，斩之。〔王宗侃，西川将。李继颙，凤翔将。〕
55朱瑾伪遣使请降于朱全忠，〔因其诱降而行诈。〕全忠自就延寿门下与瑾语。〔延寿门，盖兖州城门也。〕瑾曰：「欲送符印，愿使兄琼来领之。」
辛已，全忠使琼往，瑾立马桥上，伏骁果董怀进于桥下，琼至，怀进突出，擒之以入，须臾，掷首城外。全忠乃引兵还，〔全忠知瑾无降心，攻之未易猝下，故还。〕以琼弟玭为齐州防御使，〔玭，蒲田翻。〕杀柳存、怀宝；闻贺緕名，释而用之。〔贺緕自此遂为朱氏用。〕
56李克用旋军渭北。
57加静难节度苏文建同平章事。
58蒋勋求为邵州刺史，刘建锋不许，〔干宁二年，蒋勋弃回龙关，以开刘建锋之取长沙，故邀之以求邵州。〕勋乃与邓继崇起兵，连飞山、梅山蛮寇湘潭，〔飞山蛮，在邵州西北界，今其山在靖州北十五里，比诸山为最高峻，四面绝壁千仞。梅山蛮，在潭州界，宋朝开为安化县，在州西三百二十里。湘潭，后汉湘南县地，吴分湘南置衡阳县，天宝八年，移治洛口，因改名湘潭县，属潭州。九域志：在州南一百六十里。〕据邵州，使其将申德昌屯定胜镇〔定胜镇，在邵州东北界。〕以扼潭人。
59十二月，甲申，阆州防御使李继雍、蓬州刺史费存、〔费，父沸翻。〕渠州刺史陈璠各帅所部兵奔王建。〔三人皆凤翔将。帅，读曰率。〕
60乙酉，李克用军于云阳。
61王建奏：「东川节度使顾彦晖不发兵赴难，而掠夺辎重，遣泸州刺史马敬儒断峡路，请兴兵讨之。」〔难，乃旦翻。重，直用翻。观此，则去年王宗瑶赴难之军，非真有勤王之心．特借此以开东川兵端耳。断，音短。〕戊子，华洪大破东川兵于楸林，俘斩数万，拔楸林寨。〔楸，七由翻。〕
  </div>
  <div class="pagination">
   <a href="资治通鉴注_page290.html">
    上一页
   </a>
   <span>
    ...
   </span>
   <a href="资治通鉴注_page286.html">
    286
   </a>
   <a href="资治通鉴注_page287.html">
    287
   </a>
   <a href="资治通鉴注_page288.html">
    288
   </a>
   <a href="资治通鉴注_page289.html">
    289
   </a>
   <a href="资治通鉴注_page290.html">
    290
   </a>
   <span class="current-page">
    291
   </span>
   <a href="资治通鉴注_page292.html">
    292
   </a>
   <a href="资治通鉴注_page293.html">
    293
   </a>
   <a href="资治通鉴注_page294.html">
    294
   </a>
   <a href="资治通鉴注_page295.html">
    295
   </a>
   <a href="资治通鉴注_page296.html">
    296
   </a>
   <span>
    ...
   </span>
   <a href="资治通鉴注_page292.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
