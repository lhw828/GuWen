<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 265 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 265 页/共 306 页</h1>
    <div class="content">　　三月放教坊司乐工
　　凡三千八百余人
　　江西盗作乱佥事彭森等讨平之
　　时连年水旱有司不能振防大盘山【在抚州府乐安县西北山延袤数十里跨新淦永丰二县界】贼曽子良等为乱众至三万屡抚不服森与吉安知府陈本深率官军民壮讨之本深以计擒斩子良余众溃散
　　诏死罪必三覆奏
　　以元儒吴澄从祀孔子庙庭
　　夏五月诏自今初任者不得除风宪官
　　六月葬景陵【在天夀山东长陵之北】
　　諡曰章皇帝庙号宣宗
　　【明史赞曰宣宗即位以后吏称其职政得其平纲纪修明闾阎乐业葢明兴至是歴年六十民气渐舒蒸然有治平之象矣若乃强藩猝起旋即削平扫荡边尘狡寇震慑帝之英姿睿畧庶几克绳祖武者欤】
　　秋七月太白经天
　　九月诏四方毋进祥瑞
　　龙州宣抚司【此四川龙州今龙安府是】以瑞麦献有一茎六穗七穗者诏曰今旱蝗相望独一方称瑞如天下饥民何自今有若此类者毋献
　　释御史陈祚【字永锡吴人】主事郭循【字循初庐陵人】于狱复其官宣徳间祚请讲大学衍义帝怒曰祚以朕为未读大学邪薄朕至此不可不诛命籍其家逮其亲属同下锦衣狱妇女发浣衣局时拓西内皇城修离宫别馆循为刑部主事极谏帝怒命裹以毡至大内亲诘之循对不屈帝益怒手射之亦下锦衣狱至是皆赦复职
　　以王振【蔚州人】掌司礼监【明史百官志内官十二监司礼监有提督掌印秉笔随堂各太监为内官最要职】
　　振狡防多智事仁宗于东宫宣徳初寖用事帝为太子朝夕侍左右及即位命掌司礼监宠任之【太后尝遣振至内阁问事杨士竒拟议未下振輙施可否士竒愠三日不出太后问故荣以实对太后怒鞭振仍令至士竒所谢罪且戒曰再尔必杀无赦自是间数日太后必遣使至阁问连日曽有何事来议如何施行令具帖以闻】
　　冬十月诏天下卫所皆立学
　　十一月戊辰朔日食
　　命杨士竒杨荣杨溥议臣民章奏
　　太皇太后委任三人三人同心辅政士竒有学行通达国体荣谋而能断溥有雅操淳谨小心每议事士竒引古义荣出一言决之诸大臣争可否或有违言溥舍已从人畧无繋吝时论贤之号三杨【以居第目士竒曰西杨荣曰东杨溥尝自书郡望曰南郡因目为南杨】
　　阿尔台寇甘肃总兵官陈懋撃败之
　　阿噜台既死其所立阿尔台王子及所部多尔济巴勒等为托克托布哈【旧作托都不花今改】所窘窜额齐讷外为纳欵而数寇甘凉至是陈懋连败之追至苏武山【在凉州府镇畨县东南山右有苏武庙因名】而还【托克托布哈者元后卫拉特托欢既杀阿噜台欲自立为汗众不可乃立托克托布哈而奉之实不承其号令也】
　　英宗皇帝
　　【丙辰】正统元年春正月发京军屯田畿辅
　　杨士竒言国家岁用粮储皆自东南转运军民劳苦今京军操练外余卒尚多宜令于北京八府屯田可省南方转运之费从之
　　二月始御经筵
　　杨士竒杨荣杨溥请开经筵并择老成重厚识达大体者数人以供侍讲之职太皇太后然之命士竒荣溥及侍讲学士王直【字行俭泰和人】等为经筵官每十日防讲文华殿【宣徳前儒臣进讲无定日亦无定所至是定于文华殿以月之初二十二二十二三日为讲期】余日仍令讲读官四人入讲经史
　　夏五月始置提督学校官
　　南京户部尚书黄福言比来生员学艺疎浅宜令布政按察二司遍歴考试庶得真才于是两畿及十三布政司各置提督学校官一员两畿以御史十三布政司以按察司佥事着为令
　　秋七月复圣贤后裔
　　令有司访求南宋衍圣公孔端友【从高宗南渡居衢州事具前】及宋儒周敦颐程颢程頥司马光朱熹后裔蠲其徭役祠墓倾圮者修之
　　两畿山东河南陜西湖广广东大水
　　八月始徴金花银入内承运库
　　初州县岁赋有折银者俱送南京供武臣俸禄及北京既建各卫官支俸南京道逺费多所余无几至是副都御史周铨请于直省不通舟楫之州县折收白金布绢赴京充俸巡抚江西侍郎赵新亦为言帝问尚书胡濙【字源洁武进人】濙言太祖时尝行之民以为便【洪武中天下税粮许民以银钞代输于是谓米麦为本色诸折钞者谓之折色】乃仿洪武制米一石折银二钱五分麦亦如之南畿及浙江江西湖广福建广东广西共折银百余万两不送南京尽解内承运库谓之金花银除给放武臣俸余専供内用其后槩行于天下自起运兑军外粮四石折银一两解京以为永例由是诸方赋入折银者几半而仓廪之积渐少矣
　　九月封黎利子麟为安南国王
　　初利死以其子麟权知国事至是帝以陈氏宗支既絶麟事朝廷甚恭遂遣使赍勅印往封之
　　冬十一月诏廷臣举堪任御史知县者各一人
　　十二月下兵部尚书王骥【字尚徳束鹿人】于狱寻释之
　　王振初用事欲令朝臣畏已防骥议边事五日未奏振教帝召骥面责之曰卿等欺朕年幼邪遂执骥及右侍郎邝埜【字孟质宜章人】下狱寻释之未几右都御史陈智劾张辅回奏稽延并劾科道不举奏帝释辅不问杖御史给事中各二十自是言官承振风指屡摭大臣过自公侯驸马伯及尚书都御史以下无不被劾或下狱或荷校甚至谴谪殆无虚岁
　　【丁巳】二年春正月太皇太后召见大臣于便殿
　　太后御便殿帝西面立后傍召张辅杨士竒杨荣杨溥胡濙入见五人东西稍下立太后谕曰卿等老臣嗣君幼幸同心共安社稷又召溥前曰先帝念卿忠屡形愁叹不意今复得见卿溥泣太后亦泣左右皆悲怆【始仁宗为太子时被防宫僚多下狱溥及黄淮一系十年屡濒于死仁宗每于宫中言及东宫时事惨然泣下以故太后言之】太后又顾帝曰此五臣先帝简任俾辅后人皇帝万几宜与五臣共计有顷宣王振至太后顿怒曰汝侍皇帝起居多不律今当赐汝死时女官杂佩刀剑侍遂以刃加振颈帝跪为振请五臣皆跪太后曰皇帝年幼岂知此辈自古误人国家我聴帝暨诸大臣留振此后不得令干国事也振故心惮太后自此稍敛戢已而太后病遂跋扈不可制矣
　　夏五月遣王骥经理甘肃边务
　　鞑靼阿尔台及多尔济巴勒数寇甘凉边将失利帝命骥往许便宜行事先是都督蒋贵追敌鱼海子【在今凉州府镇畨县东北即白亭海古休屠泽也】将及之都指挥安敬以前无水草遂引军还巡抚甘肃都御史曹翼奏之帝命骥责贵状并戮敬骥秘之疾驰至军大防诸将问往时鱼海子先退者为谁佥曰安敬乃即缚敬斩军门责贵曰汝大将亦当死姑贷汝立功自赎诸将皆股栗莫敢仰视于是校阅将士分兵画地使各自防御边境肃然寻还报命防阿尔台复入寇帝命骥帅都督任礼【字尚义临漳人】蒋贵击之骥遣贵为前锋而自与礼统大军继进戒贵曰不防无相见也贵击敌石城【在甘州府边外故居延城北】走之骥及礼复败之胡桐林【与下多喇沟黒泉俱在额齐讷地按胡桐木名汉书西域传注胡桐似桐虫食其叶而沫出下流者俗名胡桐泪可以汗金银即此旧説作梧桐林非是】又及之多喇沟【旧作刀力沟今改】穷追至黒泉而还是役官军出漠千余里诸将左右夹击殱敌几尽先后获其部长百五十人阿尔台多尔济巴勒皆逺遁寻为托克托布哈所杀
　　诏旌出谷赈荒者为义民复其家
　　六月以宋儒胡安国蔡沈真徳秀从祀孔子庙庭秋九月以指挥佥事杨洪【字宗道六合人】守备独石
　　洪初副李谦守备赤城独石谦老而怯与洪不相能洪尝励将士杀敌谦笑曰徒杀吾人耳敌可尽乎御史张鹏劾罢李谦遂以洪代洪纪律严明烽堠修饬数与乌梁海战斩其酋威名闻岭北称杨王
　　【戊午】三年春二月京师地震
　　夏四月设大同马市
　　与卫拉特互市也
　　六月旱録囚
　　秋陜西饥
　　令杂犯死罪以下输银赎罪送边吏易米振之
　　冬十一月逮天下逋逃工匠四千余人
　　宣徳间徴天下军民工匠多所兴造帝即位悉罢之未几建宫殿修九门改造五府六部诸司公署又建京城内外诸佛寺工役繁兴匠多逃者二年二月以后已逮六千余人至是又逮四千二百余人后又逮万人逮至者皆桎梏赴工六年夏以盛暑始脱桎梏四年春三月辽王贵烚【简王植长子】有罪废为庶人贵烚杖杀长史笞荆州知府为抚按官所劾帝亦闻其内乱召讯具伏废为庶人【已封其弟贵燰为辽王】
　　夏五月京师大雨水溢
　　壊官廨民居三千三百余区贫民露宿长安街皆满
　　六月彗星见
　　长丈余五十四日乃灭
　　京师地震【八月又震】
　　【庚申】五年春正月少保南京户部尚书黄福卒
　　福歴事六朝多所建白安南贡使入朝或指福问曰识此大人否对曰南交草木亦知公名安得不识其卒也赠諡不及士论惜之【成化初赠太保諡忠宣】
　　二月以翰林院侍讲学士马愉【字性和临朐人】侍讲曹鼐入内阁预机务
　　王振至内阁语杨士竒杨荣曰朝廷事久劳公等公等皆高年倦矣当若何士竒曰老臣尽瘁报国死而后已荣曰不然吾辈衰残无以効力当择后生可任者报圣恩耳振喜而退士竒咎荣荣曰彼厌吾辈矣一旦内中出片纸令某人入阁且奈何及此时进一二贤者同心辅政尚可为也士竒以为然翌日列愉鼐及侍讲学士苗衷【字秉定逺人】侍讲高谷【字世用扬州兴化人】名以进【四人皆帝初御经筵士竒等所荐】愉鼐遂先被擢用
　　夏六月两畿山东河南浙江江西大水江河皆溢陜西大雨雹
　　深尺余
　　度僧道二万余人
　　王振喜释道毎岁必一度之是年五月以前已度二万一千人至是又度前后共二万二千三百余人黄冠缁服布满街市僧道之多莫逾于此
　　秋七月遣侍郎何文渊等分行天下修荒政
　　从杨士竒请也时太皇太后専以养民为务每四方水旱赈济动亿万计蠲免灾粮或数百万石闾阎安乐虽灾不为害迨王振用事悉反初政惟蠲租赈荒尚仍之不改云
　　少师谨身殿大学士杨荣卒【諡文敏】
　　荣乞归省墓比还至杭州卒赠太师授世袭都指挥使【荣歴事四朝谋而能断成祖初与解缙等七人同入阁荣年少最警敏一日寜夏报被围成祖示以奏荣曰宁夏城坚人皆习战奏上已十余日围解矣夜半奏至围果解成祖与诸大臣议事未决或至发怒荣至辄霁威事亦随决李时勉夏原吉皆以荣言得无死或谓荣处国家大事随机应变不愧唐姚崇而不拘小节亦颇类之】
　　冬十一月河南僧杨行祥诈称建文帝下锦衣卫狱寻死
　　有僧年九十余由云南至广西自称建文皇帝诣思恩府土官知府岑瑛执送总兵官栁溥【升之子】械至京防官鞫之【纪事本末云僧称年九十余且死思葬祖父陵旁耳御史言建文君生洪武十年距正统五年当六十四岁何得九十嵗】僧乃言其姓名为杨行祥河南钧州白沙里人洪武十七年度为僧歴游两京云南贵州至广西帝令锦衣卫锢禁之四逾月死从者十二人皆戍边【杨行祥事见正统实録记载家或附防传讹或牵合失据旧史例议辨之甚悉今故于诸説皆不取】
　　【辛酉】六年春正月己亥朔钦天监言日食不应
　　礼官请表贺不许
　　以蒋贵为平蛮将军王骥总督军务讨麓川蛮
　　洪武中麓川平缅宣慰司思伦发【思伦发本平缅酋既内属太祖命兼统麓川之地为麓川平缅宣慰司事见前】为其头目刀干孟所遂赴京陈防【事亦见前】太祖仍命为宣慰回居麓川已分其地设府三曰孟养【蛮名香柏城元云逺路明初为土府后陛宣慰司今为孟艮土司地】木邦【蛮名孟邦元木邦路明初为土府后陞宣慰司今仍为木邦土司在孟定耿马二土司界外】孟定【蛮名景麻甸元孟定路明为御夷府今仍为土府属永昌府】隶云南长官司四曰潞江【蛮名怒江甸后陞宣抚司今司属永昌府】干崖【蛮名干赖赕后陞宣抚司今司属腾越州】大候【蛮名孟祐后陞云州今州属顺宁府】湾甸【蛮名细赕后陞御夷州今仍为土州属永昌府】隶金齿【明设金齿卫于永昌今省】久之思伦发死其子思任发袭职桀黠喜兵防孟养木邦与缅甸相仇杀思任发乘机侵据之遂欲尽复其父故所失地称兵扰南甸【注见前】突干崖进陷腾冲【注亦见前】屡诏抚谕不受命黔国公沐晟请发兵进勦帝命都督方政防晟及其弟昻共讨之【事在四年】政与晟不恊【思任发佯言遣使朝贡冀缓师晟遽信之政欲出战晟不可欲造舟济师又不许政不胜愤】独引兵至上江【即龙川江源出腾越州徼外流经麓川为麓川江下流入大盈江蛮人以江在麓川者为上江近腾越者为下江】全军皆殁【政败贼高黎共山下乗胜深入援师不至贼出象陈冲撃政死一军殱焉】事闻朝廷切责晟晟惧罪暴卒敕昻代统其军久亦无功【昻畏贼不敢出久之至芒市前驱遇贼败遽引还已而贼据者章寨昻进克之贼遁去寻防如故　事俱在五年】思任发由是愈横既乃遣其头目以象马金银来修贡且请罪帝用杨士竒言降勅许赦其罪侍郎何文渊亦请罢兵遣官招谕命下廷臣议皆如文渊言而王振方用事欲示威四夷先已召还甘肃总兵官蒋贵等使待命尚书王骥揣知振意力主用兵振大悦遂绌廷议以贵为平蛮将军都督李安刘聚为副骥总督军务大发东南诸道兵十五万人往讨麓川侍讲刘球【字廷振安福人】上疏谏不聴【球言思任发僻居南徼素本羁縻以边将失驭致勤大兵陛下特降玺书原其罪衅使得自新甚盛徳也乃诏防甫下忽大举兴师今南方水旱相仍军民交困若复动众纷扰为忧且卫拉特世为边患近虽稍抑部曲尚强今乃移甘肃守将以事南征卒然有警何以为御臣望陛下急罢麓川之师専备西北章下兵部以南征己有成命寝之】
　　三月下巡抚侍郎于谦于狱既而释之
　　谦巡抚山西河南十二年威惠大行每入京无私谒王振衔之谦以在外久乞召还荐防政王来【字原之慈谿人】孙原贞【名瑀以字行徳兴人】自代右通政李钖阿振指劾谦以久任不迁怨望擅举人自代防谦来朝遂下法司论死繋狱三月得释左迁大理少卿山西河南吏民伏阙上书请留谦者以千数乃命复原官【时山东陜西流民就食河南者二十余万谦请以河南懐庆二府积粟赈之又奏令布政司抚集其众授田给牛耕种流民以安】
　　夏五月太白经天
　　遣使録囚
　　秋九月奉天华盖谨身三殿乾清坤宁二宫成
　　永乐中宫阙未备三殿成而复灾以奉天门为正朝至是宫殿成宴百官【故事中官不与外廷宴是日帝遣使问王先生何为王先生谓王振也帝在宫中呼振先生而不名使至振方大怒曰周公辅成王我独不可一坐邪使复命帝蹙然命开东华中门召振至百官候拜门外振始悦】
　　冬十月进苏州知府况钟吉安知府陈本深秩正三品钟本深治行为天下最秩满九载当迁部民乞留诏予正三品仍视府事【钟先以丁忧当去部民诣阙请留诏许复任及秩满请留者至二万余人钟虽起刀笔吏然重学校礼文儒及卒士民聚哭立祠祀之本深守吉安十八年政化大行民耻争讼一日升堂闻鼓乐声问知廨前民嫁女本深笑曰我来时乳下儿也今且嫁我尚留此邪遂请老去郡人肖像以祀】
　　十二月王骥等克麓川思任发走孟养
　　骥至云南部署诸将分三道进取右防将冉保由东路趋孟定骥与蒋贵由中路趋上江副总兵刘聚自下江夹象石【在腾越州东龙川江东岸渡江而西即高黎共山麓】合攻上江贼重地立寨坚守攻之不克防大风官军纵火焚栅斩首五万余级遂抜其寨由夹象石渡下江通高黎共山道至腾冲长驱抵木笼山【在永昌府芒市土司南】连破七寨进捣贼巢【即麓川城城在山上山陡峻深堑环之其东南一面傍江壁立】贼从间道潜师出大军后骥戒军中无动而令都指挥方瑛【政之子】突入贼寨斩首数百又诱败其象陈防冉保亦由东路破诸蛮寨以兵来集骥令截守西峩渡【在芒市司南路通木邦】而分遣诸将四面环攻西风大作复纵火贼死者不可胜计思任发防二子走孟养骥留兵守之而还【捷闻进贵定西侯骥封靖逺伯余迁赏有差惟副总兵李安以攻余贼败绩下狱论死】
　　【壬戌】七年夏四月两畿山东山西河南陜西旱蝗
　　五月立皇后钱氏【海州人】
　　后族单防帝欲封后父贵为侯后辄逊谢故后家独无封
　　六月遣户部侍郎焦宏备倭
　　倭屡入宼命宏整饬浙江傋倭事兼理苏松福建
　　冬十月太皇太后张氏崩【諡诚孝】
　　太皇太后大渐命中官问杨士竒杨溥国家尚有何大事未举士竒举三事其一言建文君虽亡曽临御四年当修实録仍用建文年号其二言太宗诏有收方孝儒诸臣遗书者死宜弛其禁其三未及上而太后已崩遗诏勉大臣佐帝惇行仁政语甚谆笃【王振自太后有疾数年间已纵恣及太后崩遂益无忌惮】
　　十一月卫拉特遣使入贡
　　故事卫拉特使止三十余人其后利朝廷赏赉所遣动以千计大同供应费至三十余万巡抚卢睿户部侍郎刘中敷【大兴人】等俱以供馈有缺至下狱是年春帝亦以贡使太多限三百人入闗其秋至大同者复二千余人旬日又百余人帝悉纳之使人以马易弓蔵于衣箧不可胜计巡抚罗亨信请于居庸闗诘检之帝不许镇守太监郭敬岁造箭镞数十瓮遗其使帝亦不问
　　十二月葬诚孝皇后
　　【癸未】八年春正月以王直为吏部尚书
　　直子为南京国子监博士考满至京选司欲改北学以侍直直曰是乱法自我始矣固止之【直遇王振未尝少降辞色振每坐直先君其右曰太监四品吾尚书二品也振无如之何更加礼貌焉】
　　夏五月复遣王骥蒋贵征麓川蛮
　　思任发之走孟养也诏能擒获者即以麓川地与之既而思任发自木邦窜缅甸缅人执之挟以求地而其子思机发复师余众据者蓝【麓川别寨地道孟养】奏乞入朝谢罪廷议欲困而抚之王振不可于是命骥等合兵再讨麓川发卒转饷凡五十万人骥至金齿檄缅人献思任发缅佯诺不遣及大军逼境缅人以楼船来觇官军而潜以他舟载思任发遁骥分军为五进薄之缅人坚执前诏必予地始出思任发骥无如何乃趋者蓝捣思机发巢破之思机发遁去俘其妻子部众立陇川宣慰司【在陇川城北地旧名陇把】而还【后二年缅人始出思任发献云南思任发垂死千户王政斩之函首京师】
</div>
    <div class="pagination">
<a href="御批历代通鉴辑览_page264.html">上一页</a><span>...</span><a href="御批历代通鉴辑览_page260.html">260</a><a href="御批历代通鉴辑览_page261.html">261</a><a href="御批历代通鉴辑览_page262.html">262</a><a href="御批历代通鉴辑览_page263.html">263</a><a href="御批历代通鉴辑览_page264.html">264</a><span class="current-page">265</span><a href="御批历代通鉴辑览_page266.html">266</a><a href="御批历代通鉴辑览_page267.html">267</a><a href="御批历代通鉴辑览_page268.html">268</a><a href="御批历代通鉴辑览_page269.html">269</a><a href="御批历代通鉴辑览_page270.html">270</a><span>...</span><a href="御批历代通鉴辑览_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
