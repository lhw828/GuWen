<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 200 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 200 页/共 334 页
  </h1>
  <div class="content">
   三年〔（庚辰、六二〇）〕
1春，正月，将军秦武通攻王行本于蒲反。行本出战而败，粮尽援绝，欲突围走，无随之者，戊寅，开门出降。〔降，户江翻。〕辛巳，上幸蒲州，斩行本。〔蒲州治蒲反。宋白曰：蒲州，汉之河东郡蒲反县，本舜都，周为虞、虢、耿、扬、芮之地，战国时魏地，汉置河东郡，后魏初置雍州，延和元年，改泰州，后周改蒲州。〕秦王世民轻骑谒上于蒲州。〔骑，奇寄翻；下同。〕宋金刚围绛州。〔绛州治正平。〕癸巳，上还长安。
2李世绩谋俟窦建德至河南，掩袭其营，杀之，冀得其父并建德土地以归唐。会建德妻产，久之不至。
曹旦，建德之妻兄也，在河南，多所侵扰，诸贼羁属者皆怨之。贼帅魏郡李文相，号李商胡，〔帅，所类翻。相，息亮翻。考异曰：革命记作「伤胡」。今从河洛记。〕聚五千余人，据孟津中潬；〔此即河阳中潬城也。宋白曰：中潬城，东魏所筑，仍置河阳关。潬，徒旱翻。〕母霍氏，亦善骑射，自称霍总管。〔考异曰：革命记商胡母张氏，号「女将军」。今从河洛记。〕世绩结商胡为昆弟，入拜商胡之母。母泣谓世绩曰：「窦氏无道，如何事之！」世绩曰：「母无忧，不过一月，当杀之，相与归唐耳！」世绩辞去，母谓商胡曰：「东海公许我共图此贼，事久变生，何必待其来，不如速决。」是夜，商胡召曹旦偏裨二十三人，饮之酒，尽杀之。〔饮，于鸩翻。〕旦别将高雅贤、阮君明尚在河北未济，商胡以巨舟四艘济河北之兵三百人，至中流，悉杀之。有兽医游水得免，〔兽医，以能医牛马从军。将，即亮翻。艘，苏遭翻。〕至南岸，告曹旦，旦严警为备。商胡既举事，始遣人告李世绩。世绩与曹旦连营，郭孝恪劝世绩袭旦，世绩未决，闻旦已有备，遂与孝恪帅数十骑来奔。〔帅，读曰率。〕商胡复引精兵二千〔复，扶又翻。〕北袭阮君明，破之。高雅贤收众去，商胡追之，不及而还。〔还，从宣翻，又如字。〕
建德群臣请诛李盖，建德曰：「世绩，唐臣，为我所虏，不忘本朝，乃忠臣也，〔朝，直遥翻。〕其父何罪！」遂赦之。
甲午，世绩、孝恪至长安。曹旦遂取济州，〔武德之初，张青特据济北。济北郡即济州。是后建德与唐相持于虎牢，张青特运粮为唐所获，盖先以济州降曹旦也。济，子礼翻。〕复还洺州。〔复，扶又翻；下同，又音如字。〕
3二月，庚子，上幸华阴。〔华，户化翻。〕
4刘武周遣兵寇潞州，陷长子、壶关。〔二县皆属潞州。宋白曰：潞州，春秋潞子国，秦、汉为上党郡；后周立潞州，以其浸汾潞为名。〕潞州刺史郭子武不能御，上以将军河东王行敏助之。〔河东县带蒲州，即蒲反也。隋开皇十六年，析蒲反置县，大业初，并蒲反入焉。〕行敏与子武不謟，或言子武将叛，行敏斩子武以徇。乙巳，武周复遣兵寇潞州，行敏击破之。
5壬子，闰州蛮冉肇则陷通州。〔旧志：开州，隋巴东郡之盛山县；盛山，汉巴郡之朐铁县也。义宁元年，析巴东之盛山、新浦，通川之万世、西流，置万州。武德元年，改开州。通州，汉宕渠县地，梁置万州，元魏改通州，隋为通川郡，武德元年复为通州。孙愐曰：通州本汉宕渠县，内有地万余顷，因名为万州；后魏以万州居四达之路，改为通州；宋为达州。〕
6甲寅，遣将军桑显和等攻吕崇茂于夏县。〔夏，户雅翻。〕
7初，工部尚书独孤怀恩攻蒲反，久不下，失亡多，上数以敕书诮让之，〔数，所角翻。诮，才笑翻。〕怀恩由是怨望。上尝戏谓怀恩曰：「姑之子皆已为天子，〔谓隋炀帝及上也。〕次应至舅之子乎﹖」怀恩亦颇以此自负，或时扼腕曰：「我家岂女独贵乎﹖」〔周明帝后、隋文帝后及上母皆独孤氏。腕，乌贯翻。〕遂与麾下元君宝谋反。会怀恩、君宝与唐俭皆没于尉迟敬德，〔尉，纡勿翻。〕君宝谓俭曰：「独孤尚书近谋大事，若能早决，岂有此辱哉！」及秦王世民败敬德于美良川，〔败，补迈翻。〕怀恩逃归，上复使之将兵攻蒲反。〔复，扶又翻；下同。将，即亮翻；下同。〕君宝又谓俭曰：「独孤尚书遂拔难得还，〔难，乃旦翻。〕复在蒲反，可谓王者不死！」俭恐怀恩遂成其谋，乃说尉迟敬德，〔说，输芮翻。尉，纡勿翻。〕请使刘世让还与唐连和，敬德从之，遂以怀恩反状闻。时王行本已降，〔降，户江翻；下同。〕怀恩入据其城，上方济河幸怀恩营，已登舟矣，世让适至。上大惊曰：「吾得免，岂非天也！」乃使召怀恩，怀恩未知事露，轻舟来至，即执以属吏，〔属，之欲翻。〕分捕党与。甲寅，诛怀恩及其党。
8窦建德攻李商胡，杀之。建德【张：「德」下脱「至」字。】洺州劝课农桑，境内无盗，商旅野宿。
9突厥处罗可汗迎杨政道，立为隋王。〔杨政道，齐王暕遗腹之子。厥，九勿翻。处，昌吕翻。可，从刊入声。汗，音寒。〕中国士民在北者，处罗悉以配之，有众万人。置百官，皆依隋制，居于定襄。〔此盖隋之定襄郡也，治大利城。〕
10三月，乙丑，刘武周遣其将张万岁寇浩州，〔将，即亮翻。〕李仲文击走之，俘斩数千人。
11改纳言为侍中，内史令为中书令，给事郎为给事中。〔复旧官名也。杜佑曰：汉制，给事中，日上朝谒、平尚书奏事，以有事殿中，故曰给事中。东汉省，魏复置，南北朝因之。后周天官之属有给事中，掌治六经，给事左右；其后别置给事中，在六官之外。隋初，于吏部置给事郎，至炀帝，移为门下之职，置员四人，以省读奏章，至是，改为给事中。龙朔二年，改东台舍人；咸亨元年，复旧。掌侍从读署奏抄，较正违失，分判省事。给事中盖因汉之名，行周、隋之职。〕
12甲戌，以内史侍郎封德彝为中书令。
13王世充将帅、州县来降者，时月相继。〔帅，所类翻。降，户江翻。〕世充乃峻其法，一人亡叛，举家无少长就戮，〔少，诗照翻。长，知两翻。〕父子、兄弟、夫妇许相告而免之。又使五家为保，有举家亡者，四邻不觉，皆坐诛。杀人益多而亡者益甚，至于樵采之人，出入皆有限数；公私愁窘，〔窘，渠陨翻。〕人不聊生。又以宫城为大狱，意所忌者，并其家属收系宫中；诸将出讨，亦质其家属于宫中，〔将，即亮翻。质，音致。〕禁止者常不减万口，馁死者日有数十。世充又以台省官为司、郑、管、原、伊、殷、梁、凑、嵩、谷、怀、德等十二州营田使，〔世充以洛州为司州，汜水为郑州，管城为管州，沁水为原州，襄城为伊州，获嘉为殷州，睢阳为梁州。凑州，阙；九域志：郑州古迹有凑水，当置凑州于此。嵩阳为嵩州，大谷为谷州，河内为怀州，武德为德州。〕丞、郎得为此行者，喜若登仙。〔丞、郎，尚书左右丞及诸曹郎也。史言王世充将败。〕
14甲申，行军副总管张纶败刘武周于浩州，〔败，补迈翻。〕俘斩千余人。
15西河公张纶、〔此张纶即上张纶，上书其官，此书其爵。〕真乡公李仲文引兵临石州，〔石州，隋之离石郡。〕刘季真惧而诈降。乙酉，以季真为石州总管，赐姓李氏，封彭山郡王。
16蛮酋冉肇则寇信州，〔按新志：信州，隋之巴东郡，武德二年改为夔州，史以旧州名书之。杜佑曰：夔州，春秋时为鱼国，梁置信州。唐武德二年，避皇外祖独孤信讳，改为奉节县。酋，慈由翻。〕赵郡公孝恭与战，不利。李靖将兵八百，袭击，斩之，〔将，即亮翻。〕俘五千余人；己丑，复开、通二州。孝恭又击萧铣东平王阇提，斩之。〔阇，视遮翻。考异曰：旧书萧铣传云：「孝恭讨之，拔其开、通二州，斩其伪东平王萧阇提。」按实录云：「冉肇则陷我通州。」又云：「孝恭复开、通二州。」若二州本属铣，不当云「我」与「复」，盖肇则先据开州，又陷通州，以地附铣，铣使阇提助之耳。〕
17夏，四月，丙申，上祠华山；壬寅，还长安。〔华，户化翻。从，还宣翻。〕
18置益州道行台，以益、利、会、鄜、泾、遂六总管隶焉。〔益州，隋之蜀郡。利州，隋之义城郡，梁之黎州，晋之晋寿，蜀之汉寿，汉之葭萌也。会州，隋之凉川县会宁镇，西魏之会州也。鄜州，隋之上郡，西魏之敷州，后魏之北华州中都敷城郡也，太和中为东秦州。泾州，隋之安定郡。遂州，隋之遂宁郡，汉之广汉县也。是时益州行台所统，起蜀，跨陇而东北。〕
19刘武周数攻浩州，为李仲文所败。〔数，所角翻。败，补迈翻。〕宋金刚军中食尽；丁未，金刚北走，秦王世民追之。
20罗士信围慈涧，〔隋志：河南郡寿安县有慈涧。水经注：新安有孝水，孝水东十里有水，世谓之慈涧。〕王世充使太子玄应救之，【章：十二行本「救」作「拒」；乙十一行本同；孔本同。】士信刺玄应坠马，〔刺，七亦翻。〕人救之，得免。
21壬子，以显州道行台杨士林为行台尚书令。〔去年正月，杨士林降。〕
22甲寅，加秦王世民益州道行台尚书令。
23秦王世民追及寻相于吕州，〔新志：义宁元年，以晋州之霍邑、赵城、汾西，汾州之灵石，置霍山郡，武德元年，曰吕州，吕州盖治霍邑也。相，息亮翻。〕大破之，乘胜逐北，一昼夜行二百余里，战数十合。至高壁岭，总管刘弘基执辔谏曰：「大王破贼，逐北至此，功亦足矣，深入不已，不爱身乎！且士卒饥疲，宜留壁于此，俟兵粮毕集，然后复进，未晚也。」〔复，扶又翻；下同。〕世民曰：「金刚计穷而走，众心离沮；功难成而易败，机难得而易失，〔沮，在吕翻。易，以豉翻。〕必乘此势取之。若更淹留，使之计立备成，不可复攻矣。吾竭忠徇国，岂顾身乎！」遂策马而进，将士不敢复言饥。〔将，即亮翻。〕追及金刚于雀鼠谷，一日八战，皆破之，俘斩数万人。夜，宿于雀鼠谷西原，世民不食二日，不解甲三日矣，军中止有一羊，世民与将士分而食之。〔将，即亮翻。〕丙辰，陕州总管于筠自金刚所逃来。〔陕，失冉翻。去年十二月，筠为金刚将所擒。〕世民引兵趣介休，〔介休，介州治所。趣，七喻翻，又逡须翻。〕金刚尚有众二万，出【章：十二行本「出」上有「戊午」二字；乙十一行本同；孔本同；张校同；退斋校同。】西门，背城布陈，〔背，蒲妹翻。陈，读曰阵。〕南北七里。世民遣总管李世绩与战，小却，为贼所乘，世民帅精骑击之，〔帅，读曰率。骑，奇寄翻。〕出其陈后，金刚大败，斩首三千级。金刚轻骑走，世民追之数十里，至张难堡。〔张难，盖人姓名，筑堡自守，因以名之。〕浩州行军总管樊伯通、张德政据堡自守，世民免冑示之，堡中喜噪且泣，左右告以王不食，献浊酒、脱粟饭。
尉迟敬德收余众守介休，〔尉，纡勿翻。〕世民遣任城王道宗、宇文士及往谕之，〔任，音壬。〕敬德与寻相举介休及永安降。〔永安，汉中阳县也。后魏更名，时属浩州。雀鼠谷，在永安，介休二县间。〕世民得敬德，甚喜，以为右一府统军，使将其旧众八千，与诸营相参。〔将，即亮翻；下同。〕屈突通虑其变，骤以为言，世民不听。
刘武周闻金刚，大惧，弃并州走突厥。金刚收其余众，欲复战，众莫肯从，亦与百余骑走突厥。〔秦王之破刘武周、宋金刚，与破薛仁杲、宗罗黄方略一也。复，扶又翻。走，音奏；下同。厥，九勿翻。〕
世民至晋阳，武周所署仆射杨伏念以城降。〔降，户江翻。〕唐俭封府库以待世民，〔唐俭与于筠同被禽。〕武周所得州县皆入于唐。
未几，金刚谋走上谷，突厥追获，腰斩之。〔金刚本起于上谷。几，居岂翻。〕岚州总管刘六儿从宋金刚在介休，秦王世民擒斩之。其兄季真，弃石州，奔刘武周将马邑高满政，满政杀之。〔去年五月，刘六儿降，今年三月，季真降，而实附金刚、武周，今皆诛死。〕
武周之南寇也，其内史令苑君璋谏曰：「唐主举一州之众，直取长安，所向无敌，此乃天授，非人力也。晋阳以南，道路险隘，县军深入，〔县，读曰悬。〕无继于后，若进战不利，何以自还！〔还，从宣翻。〕不如北连突厥，南结唐朝，〔厥，九勿翻。朝，直遥翻。〕南面称孤，足为长策。」武周不听，留君璋守朔州。及败，泣谓君璋曰：「不用君言，以至于此。」久之，武周谋亡归马邑，事泄，突厥杀之。突厥又以君璋为大行台，统其余众，仍令郁射设督兵助镇。
24庚申，怀州总管黄君汉击王世充太子玄应于西济州，大破之；〔新志：武德二年，王世充将丁伯德以济源县来降，置西济州。曰「西」者，以别济北之济州。济，子礼翻。〕熊州行军总管史万宝邀之于九曲，又破之。
25辛酉，王世充陷邓州。
26上闻并州平，大悦。壬戌，宴群臣，赐缯帛，使自入御府，尽力取之。〔唐御府盖属内侍省内府局。六典：内府令掌中宫府藏宝货、给纳名数，凡朝会，五品已上赐绢及杂彩、金银器于殿庭者，并供之。今使各称称力自取缯帛。缯，慈陵翻。〕复唐俭官爵，仍以为并州道安抚大使；〔使，疏吏翻。〕所籍独孤怀恩田宅资财，悉以赐之。〔赏其发怀恩反谋也。〕
世民留李仲文镇并州，刘武周数遣兵入寇，〔此言武周未死之前。数，所角翻。〕仲文辄击破之，下城堡百余所。〔谓马邑郡界城堡也。〕诏仲文检校并州总管。〔检校官未为真。〕
27五月，窦建德遣高士兴击李艺于幽州，不克，退军笼火城。艺袭击，大破之，斩首五千级。建德大将军王伏宝，勇略冠军中，〔冠，古玩翻。〕诸将疾之，〔将，即亮翻；下同。〕言其谋反，建德杀之，伏宝曰：「大王柰何听谗言，自斩左右手乎！」
28初，尉迟敬德将兵助吕崇茂守夏县，上潜遣使赦崇茂罪，拜夏州刺史，〔盖以夏县为夏州。使，疏吏翻。夏，户雅翻。尉，纡勿翻。〕使图敬德，事泄，敬德杀之。敬德去，崇茂余党复据夏县拒守。〔复，扶又翻。〕秦王世民引军自晋州还攻夏县，壬午，屠之。〔考异曰：高祖实录：「帝曰：『平薛举之初，不杀奴贼，致生叛乱，若不尽诛，必为后患。』诏胜兵者悉斩之。」疑作实录者归太宗之过于高祖，今不取。〕
29辛卯，秦王世民至长安。
30是月，突厥遣阿史那揭多献马千匹于王世充，〔厥，九勿翻。揭，居谒翻。〕且求婚，世充以宗女妻之，〔妻，七细翻。〕并与之互市。
31六月，壬辰，诏以和州总管、东南道行台尚书令楚王杜伏威为使持节、总管江?淮以南诸军事、扬州刺史、东南道行台尚书令、淮南道安抚使，进封吴王，赐姓李氏。〔使，疏吏翻；下同。〕以辅公祏为行台左仆射，封舒国公。〔祏，音石。〕
32丙午，立皇子元景为赵王，元昌为鲁王，元亨为酆王。
33显州行台尚书令楚公杨士林，虽受唐官爵，而北结王世充，南通萧铣，诏庐江王瑗与安抚使李弘敏讨之。〔瑗，于眷翻。〕兵未行，长史田瓒为士林所忌，甲寅，瓒杀士林，降于世充，世充以瓒为显州总管。〔长，知两翻。瓒，藏旱翻。降，户江翻。〕
34秦王世民之讨刘武周也，突厥处罗可汗遣其弟步利设帅二千骑助唐。〔厥，九勿翻。处，昌吕翻。可，从刊入声。汗，音寒。帅，读曰率。骑，奇寄翻。〕武周既败，是月，处罗至晋阳，总管李仲文不能制；又留伦特勒，使将数百人，云助仲文镇守，自石岭以北，皆留兵戍之而去。〔石岭关在代州。杜佑曰：忻州定襄县、汉阳曲县，有石岭关，甚崄固。〕
35上议击王世充，世充闻之，选诸州镇骁勇皆集洛阳，〔骁，坚尧翻。〕置四镇将军，募人分守四城。〔谓洛阳四城也。〕秋，七月，壬戌，诏秦王世民督诸军击世充。陕东道行台屈突通二子在洛阳，〔时命通判陕东道行台左仆射，从秦王东征。屈，区勿翻。〕上谓通曰：「今欲使卿东征，如卿二子何﹖」通曰：「臣昔为俘囚，分当就死，陛下释缚，加以恩礼。〔事见一百八十四卷义宁元年十二月。分，扶问翻。〕当是之时，臣心口相誓，期以更生余年为陛下尽节，〔为，于伪翻。〕但恐不获死所耳。今得备先驱，二儿何足顾乎！」上叹曰：「徇义之士，一至此乎！」
36癸亥，突厥遣使潜诣王世充，潞州总管李袭誉邀击，败之，〔使，疏吏翻。败，补迈翻。〕虏牛羊万计。
37骠骑大将军可朱浑定远〔可朱浑，虏三字姓。骠，匹妙翻。骑，奇寄翻。〕告「并州总管李仲文与突厥通谋，欲俟洛阳兵交，引胡骑直入长安。」甲戌，命皇太子镇蒲反以备之，又遣礼部尚书唐俭安抚并州，蹔废并州总管府，〔蹔，与暂同。〕征仲文入朝。〔朝，直遥翻。〕
38壬午，秦王世民至新安；〔九域志：新安在洛州西七十里。考异曰：高祖实录：「丙戌，至新安。」盖据奏到之日。今从河洛记。〕王世充遣魏王弘烈镇襄阳，〔襄阳，襄州。〕荆王行本镇虎牢，宋王泰镇怀州，齐王世恽检校南城，楚王世伟守宝城，太子玄应守东城，汉王玄恕守含嘉城，鲁王道徇守曜仪城，〔六典：东都皇城在都城之西北隅，东城在皇城之东，皇城在东城之内，皇宫在皇城之北。以地望准之，南城盖在皇城之南，端门之外。曜仪城盖在东城之东，含嘉城则含嘉仓城，宝城即宝城朝堂，盖皇城也。恽，于粉翻。〕世充自将战兵，〔将，即亮翻；下同。〕左辅大将军杨公卿帅左龙骧二十八府骑兵，右游击大将军郭善才帅内军二十八府步兵，左游击大将军跋野纲〔跋野，虏复姓。帅，读曰率。骧，思将翻。骑，奇寄翻；下同。〕帅外军二十八府步兵，总三万人，以备唐。弘烈、行本，世伟之子；泰，世充之兄子也。
39梁师都引突厥、稽胡兵入寇，〔厥，九勿翻。〕行军总管段德操击破之，斩首千余级。
40罗士信将前军围慈涧，世充自将兵三万救之。己丑，秦王【章：十二行本「王」下有「世民」二字；乙十一行本同；张校同，云无注本亦无。】将轻骑前觇世充，〔觇，丑廉翻，又丑艳翻。〕猝与之遇，众寡不敌，道路险阨，为世充所围。〔考异曰：太宗实录云：「师次谷州，王充以精兵三万来拒战，太宗帅轻骑挑之，众寡不敌，被围数重。太宗引弓驰射，皆应弦而倒，获其大将燕颀，贼乃退。」旧书太宗纪云：「太宗命左右先归，独留后殿。世充骁将单雄信数百骑夹道来逼，交枪竞进，太宗几为所败。太宗左右射之，无不应弦而倒，获其大将燕颀。」单雄信传云：「太宗围逼东都，雄信出军拒战，援枪而至，几及太宗。徐世绩呵止之曰：『此秦王也！』雄信惶惧，遂退。太宗由是获免。」按刘餗小说：「英公绩与海陵王元吉围洛阳，元吉恃膂力，每亲行扜围。王世充召雄信告之，酌以金苈，雄信尽饮驰马而出，枪不及海陵者一尺。绩惶遽连呼曰：『阿兄，此是绩王！』雄信乃揽辔而止。顾笑曰：『胡儿不缘你，且竟！』」旧书盖承此致误耳。雄信若知是秦王，则取之尤切，安肯惶惧而退！借如小说所云，雄信既朋泄充之命，指取元吉，亦安肯以绩故而舍之。况元吉之围东都，绩乃从太宗在武牢。今不取。〕世民左右驰射，【章：十二行本「射」下有「皆应弦而毙」五字；乙十一行本同；孔本同；张校同；退斋校同。】获其左建威将军燕琪，〔燕，因肩翻。考异曰：高祖实录作「燕顷」，太宗实录作「燕倾」，旧太宗纪作「燕颀」。今从河洛记。〕世充乃退。世民还营，尘埃覆面，〔覆，敷又翻。〕军不复识，欲拒之，〔复，扶又翻。〕世民免冑自言，乃得入。旦日，帅步骑五万进军慈涧；〔帅，读曰率。骑，奇寄翻。〕世充拔慈涧之戍，归于洛阳。世民遣行军总管史万宝自宜阳南据龙门，〔此伊阙之龙门也。郦道元曰：伊水北入伊阙。昔大禹疏以通水，两山相对，望之若阙，故谓之伊阙。春秋，昭公二十六年，赵鞅使女宽守阙塞，即此。傅毅东都赋曰：因龙门以畅化，开伊阙以达聪。是后武后居东都，数游龙门，正此地也。〕将军刘德威自太行东围河内，〔行，户刚翻。〕上谷公王君廓自洛口断其饷道，〔断，丁管翻。〕怀州总管黄君汉自河阴攻回洛城；大军屯于北邙，连营以逼之。世充洧州长史繁水张公谨与刺史崔枢以州城来降。〔世充盖以扶沟、鄢陵置洧州。隋志，繁水县属武阳郡，唐贞观十八年，并入昌乐县，属魏州。洧，音于轨翻。降，户江翻；下同。〕
41八月，丁酉，南宁西爨蛮遣使入页。初，隋末蛮酋爨翫反，诛，诸子没为官奴，弃其地。〔爨翫见一百七十八卷隋文帝开皇十七年、十八年。使，疏吏翻。酋，慈由翻。〕帝即位，以翫子弘达为昆州刺史，〔新志：昆州，本隋置，隋乱废。武德元年，开南中复置，领晋宁、秦臧等县。〕令持其父尸归葬；益州刺史段纶因遣使招谕其部落，皆来降。
42己亥，窦建德共州县令唐纲杀刺史，以州来降。〔新志：卫州共城县，武德元年置共州。去年窦建德破降李世绩，取卫州，故共州亦附建德。唐纲当是共城县令也。共，读曰恭。降，户江翻。〕
43邓州土豪执王世充所署刺史来降。〔是年五月，王世充陷邓州。〕
44癸卯，梁师都石堡留守张举帅千余人来降。〔此石堡盖在夏州东，非开元、天宝间与吐蕃争之石堡城也。守，式又翻。帅，读曰率；下同。〕
45甲辰，黄君汉遣校尉张夜叉以舟师袭回洛城，克之，〔以舟师自怀州渡河，袭破回洛。〕获其将达奚善定，断河阳南桥而还，降其堡聚二十余。〔将，即亮翻。断，丁管翻。还，从宣翻。聚，才喻翻。〕世充使太子玄应帅杨公卿等攻回洛，不克，〔考异曰：革命记作「公乡」。河洛记、唐书作「公卿」，今从之。〕乃筑月城于其西，留兵戍之。
世充陈于青城宫，秦王世民亦置陈当之。〔今世以郊天斋宿大次为青城宫，其地当在都城之南。此青城宫若在洛城西北。按六典，洛城西禁苑，北拒北邙，西至孝水，南带洛水，支渠谷、洛二水会于其间，中有合壁、翠微、宿羽、青城等十一宫。陈，读曰阵。〕世充隔水谓世民曰：「隋室倾覆，唐帝关中，郑帝河南，世充未尝西侵，王忽举兵东来，何也﹖」世民使宇文士及应之曰：「四海皆仰皇风，唯公独阻声教，为此而来！」〔为，于伪翻。〕世充曰：「相与息兵讲好，不亦善乎！」又应之曰：「奉诏取东都，不令讲好。」〔好，呼到翻。〕至暮，各引兵还。
46上遣使与窦建德连和，建德遣同安长公主随使者俱还。〔同安长公主，上同母媦，黎阳之破，没于窦建德。使，疏吏翻。长，知两翻。〕
47乙卯，刘德威袭怀州，入其外郭，下其堡聚。
48九月，庚午，梁师都将刘旻以华池来降，以为林州总管。〔庆州华池县，西魏之蔚州也。后周州废，隋仁寿初，置华池县，今置林州。将，即亮翻。降，户江翻。〕
49癸酉，王世充显州总管田瓒以所部二十五州来降；〔是年六月，田瓒降世充。瓒，藏旱翻。〕自是襄阳声问与世充绝。〔世充使王弘烈镇襄阳。自襄阳至洛，路出南阳。邓州既属唐，南阳之路不可由矣，则自显州出蔡、汝以至洛，显州今又降唐，故襄阳声问绝。〕
50史万宝进军甘泉宫。〔汉甘泉宫在京兆醴泉县。史万宝自新安进军逼洛阳，不应至汉之甘泉宫。隋志：河南寿安县，后魏之甘棠县，有显仁宫。或者以显仁宫为甘棠宫也。「泉」，恐当作「棠」。〕丁丑，秦王世民遣右武卫将军王君廓攻轘辕，拔之。〔新志：洛州缑氏县东南有轘辕故关。轘，音环。〕王世充遣其将魏隐等击君廓，君廓伪遁，设伏，大破之，遂东徇地，至管城而还。〔隋志：荥阳郡管城县，旧曰中牟，开皇十六年，析置管城县，十八年，省内牟入焉。隋改中牟曰内牟，时为管州治所。将，即亮翻；下同。还，从宣翻。〕先是，王世充将郭士衡、许罗汉掠唐境，〔先，悉荐翻。〕君廓以策击却之，诏劳之曰：〔劳，力到翻。〕「卿以十三人破贼一万，自古以少制众，未之有也。」〔少，诗沼翻。〕
世充尉州刺史时德叡帅所部杞、夏、陈、随、许、颍、尉七州来降。〔王世充盖置杞州于雍丘，夏州于阳夏，陈州于宛丘；随州无所考，意洧州之误也；许州于长社，颍州于汝阴，尉州于尉氏。帅，读曰率。降，户江翻；下同。〕秦王世民以便宜命州县官并依世充所署，无所变易，改尉州为南汴州，于是河南郡县相继来降。
刘武周降将寻相等多叛去。诸将疑尉迟敬德，囚之军中，〔相，息亮翻。尉，纡勿翻。〕行台左仆射屈突通、尚书殷开山言于世民曰：「敬德骁勇绝伦，〔屈，九勿翻。骁，坚尧翻。〕今既囚之，心必怨望，留之恐为后患，不如遂杀之。」世民曰：「不然，敬德若叛，岂在寻相之后邪！」〔邪，音耶。〕遽命释之，引入卧内，赐之金，曰：「丈夫意气相期，勿以小嫌介意，吾终不信谗言以害忠良，公宜体之。必欲去者，以此金相资，表一时共事之情也。」辛巳，世民以五百骑行战地，〔骑，奇寄翻；下同。行视地形，可置陈处。行，下孟翻。〕登魏宣武陵。〔魏宣武陵曰景陵，在北邙山。魏世宗，谥宣武帝。〕王世充帅步骑万余猝至，围之，单雄信引槊直趋世民，〔帅，读曰率；下同。槊，所角翻。趋，七喻翻。〕敬德跃马大呼，横刺雄信坠马，〔呼，火故翻。刺，七亦翻。〕世充兵稍却，敬德翼世民出围。世民、敬德更帅骑兵还战，出入世充陈，往反无所碍。屈突通引大兵继至，世充兵大败，仅以身免；擒其冠军大将军陈智略，〔陈，读曰阵；下同。冠，古玩翻。考异曰：实录：「丙戌，太宗与世充相遇于魏宣武陵，击大破之，斩数千级，获陈智略。」旧书敬德传：「太宗既释之，是日从猎于榆窠，世充引步骑数万来战，单雄信直趋太宗，敬德刺雄信坠马，翼太宗出围，更帅骑兵交战，擒陈智略。」据擒智略，则宣武、榆窠之战，共是一事也。实录据奏到日。河洛记在二十一日，今从之。〕斩首千余级，获排抬兵六千。〔排抬，言执排执抬者也。抬，与槊同。〕世民谓敬德曰：「公何相报之速也！」赐敬德金银一箧，〔箧，苦协翻。〕自是宠遇日隆。
敬德善避抬，每单骑入敌陈中，敌丛抬刺庂，终莫能伤，又能夺敌抬返刺之。〔刺，七亦翻。〕齐王元吉以善马抬自负，闻敬德之能，请各去刃相与校胜负，敬德曰：「敬德谨当去之，王勿去也。」既而元吉刺之，终不能中。〔去，羌吕翻。中，竹仲翻。〕秦王世民问敬德曰：「夺抬与避抬，孰难﹖」敬德曰：「夺抬难。」乃命敬德夺元吉抬。元吉操抬跃马，志在刺之，〔操，七刀翻。〕敬德须臾三夺其抬；元吉虽面相叹异，内甚耻之。
51叛胡陷岚州。〔岚，卢含翻。〕
52初，王世充以邴元真为滑州行台仆射。濮州刺史杜才干，〔隋志：东平郡鄄城县，旧置濮阳郡，开皇十六年置濮州，大业初废州，以鄄城县属东平，盖李密复置州也。濮，博木翻。〕李密故将也，〔将，即亮翻。〕恨元真叛密，〔叛密事见一百八十六卷元年九月。〕诈以其众降之。〔降，户江翻；下同。〕元真恃其官势，自往招慰，才干出迎，延入就坐，〔坐，徂卧翻。〕执而数之曰：〔数，所具翻，又所主翻。〕「汝本庸才，魏公置汝元僚，〔谓李密以为长史。〕不建亳发之功，乃构滔天之祸，今来送死，是汝之分！」〔分，扶问翻。〕遂斩之，遣人赍其首至黎阳祭密墓。壬午，以濮州来降。
53突厥莫贺咄设寇凉州，总管杨恭击之，为所败，〔厥，九勿翻。咄，当没翻。败，补迈翻。〕掠男女数千人而去。
54丙戌，以田瓒为显州总管，赐爵蔡国公。〔瓒，藏旱翻。〕
55冬，十月，甲午，王世充大将军张镇周来降。
56甲辰，行军总管罗士信袭王世充硖石堡，拔之。〔水经注：谷水自新安县东流径千秋亭，又东径雍谷溪，回岫萦纡，石路阻峡，故亦有峡石之称。考异曰：河洛记作「峡山堡。」今从实录。〕士信又围千金堡，〔此于古千金堨筑堡也。水经注：谷水径周干祭门北，东至千金堨。河南境簿曰：河南境簿曰：河南县城东十五里有千金堨。洛阳记曰：千金堨，旧堨谷水，魏时更修此堨，谓之千金堨。〕堡中人骂之。士信夜遣百余人抱婴儿数十至堡下，使儿啼呼，诈云「从东都来归罗总管」。既而相谓曰：「此千金堡也，吾属误矣。」即去。堡中以为士信已去，来者洛阳亡人，出兵追之。士信伏兵于道，伺其门开，突入，屠之。〔伺，相吏翻。〕
57窦建德之围幽州也，〔是年五月，建德兵攻幽州。〕李艺告急于高开道，开道帅二千骑救之，建德兵引去，开道因艺遣使来降。〔帅，读曰率。骑，奇寄翻。使，疏吏翻。降，下江翻。〕戊申，以开道为蔚州总管，〔蔚州，隋鴈门郡之灵丘、上谷郡之飞狐县地。蔚，纡勿翻。〕赐姓李姓，封北平郡王。开道有矢镞在颊，召医出之，医曰：「镞深，不可出。」开道怒，斩之。别召一医，曰：「出之恐痛。」又斩之。更召一医，医曰：「可出。」乃凿骨，置楔其间，〔楔，先结翻。〕骨裂寸余，竟出其镞；开道奏妓进膳不辍。〔妓，渠绮翻。〕
58窦建德帅众二十万复攻幽州，建德兵已攀堞，〔复，扶又翻。堞，达协翻。〕薛万均、万彻帅敢死士百人从地道出其背，掩击之，建德兵溃走，斩首千余级。李艺兵乘胜薄其营，建德陈于营中，〔陈，读曰阵。〕填堑而出，奋击，大破之，〔堑，七艳翻。〕建德逐北，至其城下，攻之不克而还。〔还，从宣翻，又音如字。〕
59李密之败也，〔见一百八十六卷元年九月。〕杨庆归洛阳，复姓杨氏。〔杨庆归密改姓，事见一百八十四卷义宁元年十一月。〕及王世充称帝，〔见上卷本年四月。〕庆复姓郭氏，世充以为管州总管，妻以兄女。〔妻，七细翻。〕秦王世民逼洛阳，庆潜遣人请降，〔降，户江翻。〕世民遣总管李世绩将兵往据其城。〔将，即亮翻；下四将、其将同。〕庆欲与其妻偕来，妻曰：「主上使妾侍巾栉者，〔栉，阻瑟翻，梳也。〕欲结君之心也。今君既辜付托，〔辜，负也。〕徇利求全，妾将如君何！若至长安，则君家一婢耳，君何用为！愿送至洛阳，君之惠也。」庆不许。庆出，妻谓侍者曰：「若唐遂胜郑，则吾家必灭；郑若胜唐，则吾夫必死。人生至此，何用生为！」遂自杀。庚戌，庆来降，复姓杨氏，拜上柱国、郇国公。〔郇，音荀。〕
时世充太子玄应镇虎牢，军于荣、汴之间，〔「荣」，当作「荥」。言军于荥泽、汴水之间。【章：十二行本正作「荥」；张校同。】〕闻之，引兵趣管城，〔趣，七喻翻，又逡须翻。〕李世绩击却之。使郭孝恪为书说荣州刺史魏陆，〔王世充盖以荥阳县置荥州；作「荣」亦误也。〕【章：十二行本正作「荥」；孔本同。】〕陆密请降。玄应遣大将军张志就陆征兵，丙辰，陆擒志等四将，举州来降。阳城令王雄帅诸堡来降，秦王世民使李世绩引兵应之，以雄为嵩州刺史，〔新志：阳城县属洛州。又云：武德四年，王世充伪令王雄来降，以阳城、嵩阳、阳翟置嵩州。与此所书稍差二三月。〕嵩南之路始通。〔嵩南，谓嵩山以南。〕魏陆使张志诈为玄应书，停其东道之兵，令其将张慈宝且还汴州，又密告汴州刺史王要汉使图慈宝，要汉斩慈宝以降。玄应闻诸州皆叛，大惧，奔还洛阳。诏以要汉为汴州总管，赐爵郳国公。〔郳，五稽翻。〕
60王弘烈据襄阳，上令金州总管府司马泾阳李大亮安抚樊、邓以图之。十一月，庚申，大亮攻樊城镇，拔之，〔隋志：西城郡，梁置梁州，寻改曰南梁州，西魏改东梁州，寻改金州，置总管府，府置长史、司马。旧志：襄州邓城县，汉邓县，属南阳郡，古樊城也。宋改赡养县。此时樊城镇当在赡养县界。〕斩其将国大安，下其城栅十四。〔将，即亮翻。〕
61萧铣性褊狭，多猜忌。诸将恃功恣横，好专诛杀，〔横，户孟翻。好，呼到翻。〕铣患之，乃宣言罢兵营农，实欲夺诸将之权。大司马董景珍弟为将军，怨望，谋作乱；事泄，伏诛。景珍时镇长沙，〔长沙，潭州治所。〕铣下诏赦之，召还江陵。景珍惧，甲子，以长沙来降，〔降，户江翻。〕诏峡州刺史许绍出兵应之。
62云州总管郭子和，〔隋志：定襄郡，开皇五年置云州总管府，治大利城。〕先与突厥、梁师都相连结，既而袭师都宁朔城，克之。〔新志：宁朔县属夏州，后周置。先，悉荐翻。厥，九勿翻。〕又诇得突厥衅隙，〔诇，休正翻。衅，许觐翻。〕遣使以闻，为突厥候骑所获。〔使，疏吏翻。骑，奇寄翻。〕处罗可汗大怒，囚其弟子升。子和自以孤危，请帅其民南徙，〔处，昌吕翻。可，从刊入声。汗，音寒。帅，读曰率。考异曰：子和传云：「四年，拔户口南徙。」按处罗可汗以今年卒，故置此。〕诏以延州故城处之。〔处，昌吕翻。〕
63张举、刘旻之降也，〔是年八月，张举降。九月，刘旻降。〕梁师都大惧，遣其尚书陆季览说突厥处罗可汗曰：「比者中原丧乱，〔说，输芮翻。比，毗至翻。丧，息浪翻。〕分为数国，势均力弱，故皆北面归附突厥。今定杨可汗既亡，〔是年四月，刘武周败亡。〕天下将悉为唐有。师都不辞灰灭，亦恐次及可汗，不若及其未定，南取中原，如魏道武所为，〔事见晋孝武帝纪。〕师都请为乡导。」〔乡，读曰向。〕处罗从之，谋使莫贺咄设入自原州，〔平凉郡置原州。处，昌吕翻。咄，当没翻。〕泥步设与师都入自延州，【章：十二行本「州」下有「处罗入自并州」六字；乙十一行本同；孔本同；张校同；退斋校同。】突利可汗与奚、霫、契丹、靺鞨入自幽州，〔可，从刊入声。汗，音寒。奚与契丹本皆东胡种，保乌丸山者，其后为奚，保鲜卑山者，其后为契丹。霫与突厥同俗，保冷陉山，南契丹，东靺鞨，西拔野古。靺鞨居肃慎地，亦曰把娄，元魏时曰勿吉。霫，而立翻。契，欺讫翻，又音吃。靺，莫拨翻。鞨，户割翻。考异曰：旧突厥传：「大业中，突利年数岁，始毕遣领东牙之兵，号泥步设，颉利嗣位，以为突利可汗。」按梁师都传，此际有泥步设，又有突利可汗。然则突利处罗时已为小可汗，非颉利嗣位后也。高祖实录云：「处罗欲分兵大掠中国，于怀戎、鴈门、灵武、凉州四道俱入。」今从旧书梁师都传。〕会窦建德之师自滏口西入，会于晋、绛。〔滏口，滏水之口，在磁州滏阳县界。晋州，隋之临汾郡。绛州，隋之绛郡。滏，音釜。〕莫贺咄者，处罗之弟咄苾也；突利者，始毕之子什咄苾也。〔咄，当没翻。苾，毗必翻。〕
处罗又欲取并州以居杨政道，〔杨政道时居定襄。〕其群臣多谏，处罗曰：「我父失国，赖隋得立，〔事见一百七十八卷隋开皇十九年。〕此恩不可忘。」将出师而卒。〔卒，子恤翻。〕义成公主以其子奥射设丑弱，废之，更立莫贺咄设，〔更，工衡翻。〕号颉利可汗。乙酉，颉利遣使告处罗之丧，〔使，疏吏翻。〕上礼之如始毕之丧。〔去年四月始毕卒。〕
64戊子，安抚大使李大亮取王世充沮、华二州。〔襄州南漳县，后周置沮州。南漳，汉之临沮县也。隋废沮州。盖王世充复置。汉南县，宋置华山郡，西魏废郡，王世充盖取宋郡名而置华州也。汉南县，唐贞观八年省并入宜城。沮，子鱼翻。华，户化翻。〕
65是月，窦建德济河击孟海公。〔考异曰：实录在十二月丙午。盖于时唐始闻之，遣刘世让攻洺州之日也。今从革命记。〕
初，王世充侵建德黎阳，建德袭破殷州以报之。〔殷州治获嘉，此皆去年冬事。〕自是二国交恶，信使不通。及唐兵逼洛阳，世充遣使求救于建德。〔使，疏吏翻。考异曰：隋季革命记曰：「世充亦自遣使求救于建德云：『夏王或率领军师来相救援。王取东都、河、洛之地，北收并、汾，南尽扬、越，充乃取京师、蒲、绛以西，通蜀、荆、襄之境，并据山河之险，长为弟兄之国。』按世充止有河、洛之地，岂肯遽以赂建德！借有是言，建德亦何由肯信！今从河洛记。〕建德中书侍郎刘彬说建德曰：「天下大乱，唐得关西，郑得河南，夏得河北，共成鼎足之势。今唐举兵临郑，自秋涉冬，唐兵日增，郑地日蹙，唐强郑弱，势必不支，郑亡，则夏不能独立矣。〔说，输芮翻。夏，户雅翻。〕不如解仇除忿，发兵救之，夏击其外，郑攻其内，破唐入矣。唐师既退，徐观其变，若郑可取则取之，并二国之兵，乘唐师之老，天下可取也！」建德从之，遣使诣世充，许以赴援。又遣其礼部侍郎李大师等诣唐，请罢洛阳之兵，秦王世民留之，不答。
66十二月，辛卯，王世充许、亳等十一州皆请降。〔许州，隋之颍川郡。亳州，隋之谯郡。亳，蒲博翻。降，户江翻。〕
67壬辰，燕郡王李艺又击窦建德军于笼火城，破之。〔燕，因肩翻。〕
68辛丑，王世充随州总管徐毅举州降。〔随州，隋之汉东郡。〕
69癸卯，峡州刺史许绍攻萧铣荆门镇，拔之。〔荆门，在荆州长林县。〕绍所部与梁、郑邻接，〔峡州北境接郑之襄州，东境接梁之荆门。〕二境得绍士卒，皆杀之，绍得二境士卒，皆资给遣之。敌人愧感，不复侵掠，境内以安。〔复，扶又翻。〕
70萧铣遣其齐王张绣攻长沙，董景珍谓绣曰：「『前年醢彭越，往年杀韩信』，卿不见之乎，何为相攻！」〔引汉高祖杀功臣事，以恐动绣。〕绣不应，进兵围之，景珍欲溃围走，为麾下所杀；铣以绣为尚书令。绣恃功骄横，〔横，户孟翻。〕铣又杀之。由是功臣诸将皆有离心，兵势益弱。〔史言萧铣将亡。〕
71王世充遣其兄子代王琬、长孙安世诣窦建德报聘，且乞师。〔长，知两翻。〕
72突厥伦特勒在并州，大为民患，〔是年六月，突厥留伦特勒于并州。厥，九勿翻。〕并州总管刘世让设策擒之。上闻之，甚喜。张道源从窦建德在河南，〔去年九月，道源为建德所执。〕密遣人诣长安，请出兵攻洺州以震山东。〔窦建德都洺州。洛，音名。〕丙午，诏世让为行军总管，使将兵出土门，趣洺州。〔新志：恒州鹿泉县有故井陉关，一名土门关。鹿泉，汉之石邑也。〕
73己酉，瓜州刺史贺拔行威执骠骑将军达奚暠，〔瓜州，隋之敦煌郡。骑，奇寄翻。骠，匹妙翻。暠，古老翻。〕举兵反。
74是岁，李子通渡江攻沈法兴，取京口。〔京口时属扬州延陵县。〕法兴遣其仆射蒋元超拒之，战于庱亭，〔庱亭在毗陵西北。庱，丑拯翻，又耻陵翻。〕元超败死，法兴弃毗陵，奔吴郡。〔毗陵至吴郡百八十里。〕于是丹阳、毗陵等郡皆降于子通。〔降，户江翻。〕子通以法兴府掾李百药为内史侍郎、国子祭酒。〔掾，于绢翻。〕
杜伏威遣行台左仆射辅公祏〔祏，音石。〕将卒数千攻子通，〔将，即亮翻。〕以将军阚棱、王雄诞为之副。公祏渡江攻丹阳，克之，进屯溧水，〔隋志：丹阳郡治江宁；溧水以县属焉，本溧阳县，开皇十八年更名。自丹阳至溧水二百四十里。溧，音栗。〕子通帅众数万拒之。〔帅，读曰率。〕公祏简精甲千人，执长刀为前锋，〔简，选也，分别也。〕又使千人踵其后，曰：「有退者即斩之。」自帅余众，复居其后。〔帅，读曰率。复，扶又翻；下同。〕子通为方陈而前，〔陈，读曰阵。〕公祏前锋千人殊死战，公祏复张左右翼以击之，子通败走，公祏逐庂，反为所败，〔败，补迈翻。〕还，闭壁不出。王雄诞曰：「子通无壁垒，又狃于初胜，〔狃，女九翻。〕乘其无备，击之可破也。」公祏不从。雄诞以其私属数百人夜出击之，〔私属亲兵不在大军名籍者。〕因风纵火，子通大败，降其卒数千人。〔降，户江翻。〕子通食尽，弃江都，保京口，江西之地尽入于伏威，〔庐、和等州皆江西也。〕伏威徙居丹阳。
子通复东走太湖，〔太湖在苏州吴县东南五十里。〕收合亡散，得二万人，袭沈法兴于吴郡，大破之。法兴师左右数百人弃城走，吴郡贼帅闻人遂安遣其将叶孝辩迎之，〔闻人，复姓，今吴中亦以为着姓。贼帅，所类翻。将，即亮翻。〕法兴中涂而悔，欲杀孝辩，更向会稽。〔会稽，越州。会，古外翻。〕考辩觉之，法兴窘迫，赴江溺死。子通军势复振，【章：十二行本「振」下有「帅其群臣」四字；乙十一行本同；孔本同；张校同；退斋校同。】徙都余杭，〔余杭，杭州。〕尽收法兴之地，北自太湖，南至岭，〔岭，五岭也。〕东包会稽，西距宣城，〔按子通之地，西距宣城耳，南境安能至岭哉！史大而言之耳。会，古外翻。〕皆有之。
75广、新二州贼帅高法澄、沈宝彻杀隋官，据州，附于林士弘，〔隋志：南海郡，广州。信安郡新兴县，梁置新州。宋白曰：新州，秦始皇所取陆梁地，汉为合浦临元县，晋置新宁郡，梁置新州。〕汉阳太守冯盎击破之。〔冯盎自大业之乱归岭南，未受朝命，故书隋官。守，式又翻。〕既而宝彻兄子智臣复聚兵于新州，盎引兵击之。贼始合，盎免冑大呼曰：〔呼，火故翻。〕「尔识我乎﹖」贼多弃仗肉袒而拜，〔冯盎自其祖母洗夫人以来，威令行于岭南，故然。〕遂溃，擒宝彻、智臣等，岭外遂定。
76窦建德行台尚书令恒山胡大恩请降。〔恒山，恒州。恒，户登翻。降，户江翻。〕
四年〔（辛巳，六二一）〕
1春，正月，癸酉，以大恩为代州总管，〔代州，隋之鴈门郡。〕封定襄郡王，赐姓李氏。代州石岭之北，自刘武周之乱，寇盗充斥，大恩徙镇鴈门，〔鴈门，汉广武县，隋更名。隋、唐代州皆治鴈门，汉鴈门郡治阴馆。李大恩岂徙镇汉鴈门邪﹖宋白曰：句注在代州西北三十五里，鴈门界西陉山也。始皇十三年移楼烦于善无县，今句注山北下馆城是也，故续汉书云：鴈门郡理阴馆。建安立新兴郡，陉北悉弃之，其地荒废。魏文帝移鴈门郡，南渡句注，置广武城，即今州西广武故城是也。后魏明帝又移置广武东占上馆城内，即今州城是也。或曰李大恩自恒山请降，授代州总管，故自恒山徙镇鴈门。〕讨击，悉平之。
2稽胡酋帅刘仚成部落数万，为边寇；〔酋，慈由翻。帅，所类翻。仚，许延翻。〕辛巳，诏太子建成统诸军讨之。
3王世充梁州总管程嘉会以所部来降。〔后魏置梁州于浚仪，因古大梁城以名州也。此时以浚仪为汴州，而隋之梁郡治宋城县。宋城，古睢阳也，汉梁国都之，后魏以来，以睢阳为梁郡，王世充当于此置梁州。〕
4杜伏威遣其将陈正通、徐绍宗帅精兵二千来，会秦王世民击王世充，〔将，即亮翻。帅，读曰率。考异曰：旧书杜伏威传：「太宗之围王世充，遣使招之，伏威请降，高祖遣使就拜东南道行台尚书令、江?淮以南安抚大使、上柱国，封吴王，赐姓李氏。」按伏威封吴王在太宗讨王世充前。今从高祖、太宗实录。〕甲申，攻梁，克之。〔梁县属伊州。杜佑曰：汝州梁县，汉旧县，战国时谓之南梁，以别大梁、少梁也。〕
  </div>
  <div class="pagination">
   <a href="资治通鉴注_page199.html">
    上一页
   </a>
   <span>
    ...
   </span>
   <a href="资治通鉴注_page195.html">
    195
   </a>
   <a href="资治通鉴注_page196.html">
    196
   </a>
   <a href="资治通鉴注_page197.html">
    197
   </a>
   <a href="资治通鉴注_page198.html">
    198
   </a>
   <a href="资治通鉴注_page199.html">
    199
   </a>
   <span class="current-page">
    200
   </span>
   <a href="资治通鉴注_page201.html">
    201
   </a>
   <a href="资治通鉴注_page202.html">
    202
   </a>
   <a href="资治通鉴注_page203.html">
    203
   </a>
   <a href="资治通鉴注_page204.html">
    204
   </a>
   <a href="资治通鉴注_page205.html">
    205
   </a>
   <span>
    ...
   </span>
   <a href="资治通鉴注_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
