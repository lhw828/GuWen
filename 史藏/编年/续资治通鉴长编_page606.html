<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 606 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 606 页/共 607 页
  </h1>
  <div class="content">
   新权工部侍郎杜常权户部侍郎。
　　是日，三省、密院同呈李彀奏青唐利害，乞立溪巴温且言王赡一罪魁不足惜，一行将佐何辜，乞早令还湟州等事。上犹疑，令溪巴温从便回鄯州，蔡卞遂和之。曾布曰：「向者陛下尝云：『王赡朝出青唐，则溪巴温暮入。』此无疑矣。今纵不听其从便，能令溪巴温不入乎？与其令彼擅入，不若听其从便也。今日青唐之变，扰攘未定，排难解纷，固合如此。若更守株，致赡等陷没，或更有不测之变，则朝廷更难处置。若朝廷必欲有鄯州，则西有湟，东有洮，鄯州亦难立矣，陇拶其能国乎？异日以渐消磨，亦必为朝廷有，不患不如府州折氏也。若不如此措置，傥有人能保王赡不陷没，河南、北别不生变，则昨日指挥尚可追改也。」卞默然不敢措一言，上遂悟。布因言：「青唐之事，从初便合如此处置。国人以不平瞎征父子篡夺【九】，故欲逐之，而立董□之后，朝廷当助顺，为之建立君长，乃仁义之举。反欲因其扰攘而夺其地，此人情所以不服。臣自七、八月间，累与章惇争论，以为理当如此。适会惇、卞二人议论协同，已而瞎征、陇拶出降，臣无以启口。今日变故如此，已是误朝廷举措，若更遂非固执，万一更有不测之变，何以处之？」上曰：「已降指挥，如此施行矣。」布曰：「臣固不合喋喋，然昨进拟陇拶指挥，卞犹以为未须急，兼恐更生异议，望陛下圣断，力赐主张。自绍圣以来，经营边事，所向无不如意，不幸于此生事，狼狈如此。今但且于已然中多方医治，庶稍弭边患，兼不失鄯州之名，亦足以掩覆四方观听。昔人以火喻国事云：『曲突徙薪无恩泽，焦头烂额为上客。』臣从初争论，正曲突徙薪之比也。今已焦头烂额，而论者未免犹惑，愿圣意深察安危之几，知言者必不轻信尔。」上曰：「甚善。」
　　戊午，枢密院言：「吕惠卿奏，本路沿边汉蕃弓箭手、蕃捉生，自来每遇事，宜作一番差在沿边巡防把截，及将下准备使唤。每无事日，分作两番。今西贼进上誓表，已裁减东兵外，寻令逐将据分定巡防把截等合用数作三番或四番。令一番在边防守【一○】，余令下番，更不支口食草料。仍诸路并合依此裁减上番人数，庶汉、蕃军兵稍得休息，及时耕种、安业，并不至坐糜粮食。」从之。
　　权陕西路转运副使王博闻徙京西路，知陕州马诚权陕西路转运副使。（元符三年十月十七日，可考。）
　　是日曾布再对，上曰：「张商英称邹浩。」布曰：「不知何人有言？」上曰：「为曾孝广言：『刑房有文字，邹浩做却。似此大名节，岂肯要人物？』」上又曰：「是甚大名节？」布曰：「商英素不谨言语。」上曰：「此人终不可在朝廷，与一待制，令作郡不妨。」布唯唯，退，同三省取问两人者。（商英四月入为工侍，二人不知竟如何供答，当考。）
　　己未，著作佐郎、充国史编修官□伯举为起居郎，校书郎、充国史编修官邓洵武为起居舍人。（十一月辛未布言可考，伯举佐着，在闰九月十三日。）
　　三省言：「陕西钱轻物重，遂降旨不许行使铜钱，其后陆师闵奏请，公私买卖并依钞面，以平其价。访闻陕西旧来蓄钞豪户等，多扇摇，欲要仍旧。」诏：「见行钱法等，务要均平，经久可行，无致亏损。官私如有合随宜处置事件，令陆师闵详具利害，急递以闻。仍令马诚协力管勾，若转运司为减钞价，其年额钞钱比旧亏少，即具合添数目以闻，当议相度给降。」（闰九月五日。）
　　王厚言：「省章峡叛羌其势甚炽，已遣使促王赡回湟州。」（此据青唐录及曾布尔日录。）先是，朝廷遣苗履、姚雄等领兵援青唐，有诏悉诛啸聚叛羌乃还。时廓州大酋罗日准凌结、溪丹布哩克等自安儿城据本敦谷，援军既不敢击，从而附之者日滋。王赡遣李忠等击之不胜，势益张。后十余日，赡复令忠及高永年等出兵讨荡，羌迎战，为永年等所败，本敦残觽不能军，乃与青唐峗伪主小陇拶合兵移屯干谷峗。（此据陇右录，乃十一月二十日并二十五日事，今附此。）
　　庚申，胡宗回奏已遣使臣催王赡回湟州。（布录。）
　　壬戌，左司郎中徐彦孚权户部侍郎。
　　水部员外郎曾孝广言：「大河见行滑州、通利军之间，苏村埽今年两经危急。请自苏村埽危急处，候来年水发之时，乘势开堤，导河使之北行，以顺其性，下合内黄县西见行河道，永久为便。」从之。（十一月二十四日已除都水使者。）
　　癸亥，辽国遣使高州观察使萧括、副使朝议大夫守大理少卿王庆臣来贺正旦。
　　是岁，宗室子赐名授官四十一人。天下上户千三百二十七万六千四百四十一，丁三千一百六万一千四十五；客户六百四十三万九千一百一十四，丁千三百三十万三千九百四；断大辟一千三百九十五人。
　　注　　释
　　【一】所宜显谕国人「宜」原作「以」，据阁本及宋大诏令集卷二三六、西夏纪事本末卷二九改。
　　【二】立界堠之处为界上引宋大诏令集、西夏纪事本末「立」上均有「已」字。
　　【三】及本处部族有逃叛入尔夏国者「尔」原作「贡」，据阁本改。
　　【四】为左右司员外郎「左右司」，本书卷三七四元佑元年四月乙未条正文及小字注均作「左司」，疑「右」字衍。
　　【五】已降朝旨宋会要蕃夷六之五三「已」上有「依」字。
　　【六】管下部族宋会要蕃夷六之三六此句上有「应鄯州」三字。
　　【七】令经略司依此转送恩信「转送」，阁本作「传送」。
　　【八】青唐录以此指挥乃十一月「此」原作「出」，据阁本、活字本改。
　　【九】国人以不平瞎征父子篡夺阁本「人」下有「本」字。
　　【一○】令一番在边防守「令」原作「今」，据阁本、活字本及宋会要兵四之一七改。
续资治通鉴长编
卷五百二十
卷五百二十
　　起讫时间 起哲宗元符三年正月尽其月
　　卷　　名 续资治通鉴长编卷五百二十
　　帝　　号 宋哲宗
　　年　　号 元符三年（庚辰，1100）
　　全　　文
　　春正月戊辰朔，不受朝。
　　己巳，故蕃官皇城使、果州防御使李蔺□纳支赠客省使，皇城使、贺州刺史李世恭赠引进使，雄州防御使、西京左藏库副使乌当，供备库副使色明魏钊并赠客省使，内殿承制王吉赠皇城副使，李世恭子良嗣为左班殿直，并以青唐死事故也。（魏钊子孙恩泽，在四月二十五日。）皇城使、昌州刺史种朴特赠雄州防御使，母封永嘉郡太君，录其后十资，赠恤加等。（种朴传当别修，实录即于二年十月二十一日朴战没时立朴传，殊草略。）
　　辛未，诏以服药不视事三日，自五日为始。今月五日紫宸殿宴辽国使副可罢，仍就驿赐宴。六日辽国使副辞于门外。
　　壬申，太常寺言，景灵宫大定殿将毕工，依例奉安神御。诏奉安使行礼，车驾及皇太妃、太妃、皇后更不亲诣。
　　癸酉，礼部言：「近以天下解发并免解举人有不到京者，尝申请纳卷引保，各展限十日。今将限满，尚有千余人未到。闻远方举人正值雪寒，道路难阻，乞特展限锁院五日。其未锁院以前，并许纳卷引保。」从之，仍特展七日。（新无。）
　　乙亥，诏十一日、十二日不视事，景灵宫朝献，尚书左仆射章惇等分诣行礼。
　　吏部言，都大并河埽使臣兵士及修河物料，虽许不拘常制抽差取射者，并听本监与转运外丞司执奏占留。从之。
　　丙子，宰臣执政官入内东门问圣体。
　　丁丑，景灵宫大定殿奉安太宗皇帝御容。
　　三省、枢密院诣内东门问圣体，至申时，入对于福宁殿。上着帽，背坐御座，神色安愉。谕惇等曰：「医者云：『胃桩未生，饮食不进。』外事更处置。」惇等曰：「已祷宗庙社稷，今更于文德殿设醮祈请。」是夕，三省、枢密院俱宿禁中。
　　戊寅，三省、枢密院诣内东门入问圣体，上坐榻上，神采光泽如常。曰：「服丹砂数粒，桩犹未生，不冠勿怪。」惇等拟例肆赦，上可之。遂大赦天下，应合牵复、□用、量移、移放人，并依赦格，疾速检举施行。（曾布尔日录：十二日早聚，因言昨日已肆赦，及添入□用、牵复、量移等，当须奉行。因又言，布尝于上前云：「编敕刺配法中，亦分广南及远恶处为两等。今在远恶处者纵未可徙内地，且移广南一善郡，亦稍慰人心。公等不可不以此奉行。」觽皆许肯。章惇云：「子开、致远等皆当复职。」十一日宣赦毕，赴内东门。布云：「赦文中不曾及责降、编管、安置人等如何？」惇及许将皆云：「自有赦格。」布云：「外人安知赦格？上服药，如此欲以召欢声和气，何须更尔闭藏？」惇云：「非闭藏，要添入即添。」遂贴麻添入应合牵复、□用、量移、移放人等，并疾速检举施行【一】。）
　　罢宣德门观灯。（布录十一日，合添入。）
　　枢密院言，湟州王厚保明蕃酋洛□并小首领畼铎□等与多罗巴人会战，夺还所掳汉人户及生擒蕃贼获马旗等，乞优与推恩。诏洛□与东头供奉官，差充本族都巡检；畼铎□、钤令结笃、胪令结、角蝉并与三班借职，仍各赐银帛有差【二】。
　　枢密院言：「郎阿章元系河州蕃官，累立战功，兼昨收复邈川等处，有功未赏。本无背汉之心，止因前经略使措置乖方，致令逃背。已令河州存恤其家。及溪巴温、多罗巴虽曾拒官军，久未出汉，亦已累行招诱。」诏令胡宗回誊写蕃字，选差人赍付晓谕，若能翻然改图归顺，依前降指挥除授官职。郎阿章当议并未赏功绩优与迁补【三】；多罗巴亦当优补名目。（青唐录全录此。）
　　己卯，上崩于福宁殿，寿二十有五。（王称东都事略云：殡于殿之西阶。）夜漏未尽，宰臣、执政会门下省，黎明诣内东门，宣召入会通门，至福宁殿。皇太后坐殿东，垂帘，宰臣、执政至帘前，皇太后哭谕宰相章惇等，惇等皆哭。皇太后曰：「邦家不幸，太行皇帝无子，天下事须早定。」惇厉声曰：「在礼律，当立同母弟简王。」皇太后曰：「神宗皇帝诸子，申王虽长，缘有目疾。次即端王当立。」惇又曰：「论长幼之序，则申王为长；论礼律，则同母之弟简王当立。」皇太后曰：「俱是神宗之子，岂容如此分别？于次端王当立。兼先帝尝言端王有福寿，又仁孝，不同诸王。（据曾布尔日录，先帝，谓哲宗也。旧录误以为神宗，今改之。）于是知枢密院事曾布曰：「章惇未尝与觽商量，皇太后圣谕极当。」尚书左丞蔡卞曰：「当依圣旨。」中书侍郎许将亦曰：「合依圣旨。」惇默然。既承命，退至蜯前，都知梁从政等白召五王问疾。章惇曰：「且召五王来看。」诸王寻至内东门。是日端王偶在假，皇太后再遣中使召王，且戒使者，若王复辞，即扶持上马以来【四】。俄顷王至，独召入，于福宁殿东起居讫，升殿。惇等从至寝阁帘前，皇太后谕曰：「先帝无子，端王当立。」王对曰：「申王，兄也。」固辞。久之，皇太后曰：「申王有疾，王次当立，王不须辞。」王又辞再三。太后再三宣谕，惇等进曰：「天命所属，大王当上为宗庙社稷大计，不当辞。」徽宗乃即皇帝位。宰臣等称贺毕，召翰林学士承旨蔡京于内东门幕次草遗制进入。久之，上命中使宣辅臣面谕，请皇太后权同处分军国事。皆奏曰：「陛下圣德谦挹如此，不知皇太后圣意如何？」上曰：「适恳请已许，及遗制未下，可添入。」遂诣帘前具陈上旨。皇太后曰：「为皇帝再三恳请，然皇帝年长聪明，不须更如此。」辅臣皆曰：「愿为国大计，勉从皇帝所请。」乃呼合门、御史台追班宣遗制；宰臣再升殿，奠茶酒讫，移班诣东序，贺皇帝即位。又奉慰讫，宰臣、亲王、嗣王、执政皆升殿号泣，上恸哭久之；又慰皇太后于帘前，复位，哭，乃出。（旧录云：己卯，上崩于福宁殿，寿二十有五。是日，宰臣、执政黎明诣内东门，宣召入会通门，至福宁殿。皇太后坐殿东，垂帘，宰臣、执政至帘前，皇太后哭谕章惇等以大行皇帝升遐，惇等皆哭。皇太后宣谕曰：「邦国不幸，大行皇帝久望有子，今却无子，天下事，须早定。」宰臣章惇厉声曰：「在礼律，当立同母弟简王。」皇太后曰：「须立端王。神宗皇帝诸子，申王虽是长，缘有目疾，次即端王，当立。」惇又曰：「论长幼之序，则申王为长，论礼律，则同母之弟简王当立。」皇太后曰：「俱是神宗之子，莫难如此分别，于次端王当立。」于是知枢密院曾布曰：「章惇未尝与觽商量，皇太后圣谕极当。」尚书左丞蔡卞曰：「皇太后为宗庙社稷大计诚是，当依圣旨。」中书侍郎许将曰：「合依圣旨。」皇太后又曰：「神宗尝有圣语云：『端王有福寿，又仁孝，不同诸王。』」于是惇等承命。退至蜯前，都知梁从政等白召五王问疾。章惇曰：「且召五王来看。」卞斥惇曰：「太后圣旨已定，更有何拟议。」于是谕从政等召诸王皆至内东门，唯端王得入。会今上是日在假，皇太后再遣中使召今上至福宁殿东，起居讫，升殿。惇等从至寝阁帘前。皇太后谕今上曰：「先帝无子，端王当立。」今上曰：「申王，兄也。」固辞。久之，皇太后曰：「申王有疾，次当立，不须辞。」今上又辞再三，太后再三宣谕。惇等进曰：「天命属大王，当上为宗庙社稷大计，不当辞。」今上即皇帝位，宰臣等称贺毕，召翰林学士蔡京于内东门幕次草遗制进入。久之，今上命中使宣辅臣面谕，请皇太后权同处分军国事。皆奏曰：「陛下圣德谦挹如此，不知皇太后圣意如何？」今上曰：「适恳请已许，及遗制未下，可添入。」遂诣帘前具陈上旨，皇太后曰：「为皇帝再三恳请，然皇帝年长聪明，不须更如此。」辅臣皆曰：「愿为国大计，勉从皇帝所请。」时所命中使□靖方谓蔡京曰：「元佑祸乱，前事未远，岂可更为？且长君不当如此。」京以语辅臣，而惇等不果谏，乃呼合门御史台追班宣遗制。新录辨曰：自「时所命中使」至「惇等不果谏」四十二字，岂有新帝即位，初出命令，而中官与翰林学士毁讟如此？不可以训。今尽删去。旧录云：哲宗皇帝十岁即位，上则太母称制，外则奸臣迷国，内则阿保临察，虚路寝而居崇庆殿东数楹，语、默、作、止，必以闻。弃逐股肱耳目，左右护卫之臣，悉用先帝所仇，天下寒心。帝蒙养沈潜，足不踰阃，见无礼者漠然若无见，问则不答，盖不言九年。及亲政，睿智浚发，追保佑之功，永怀而不忘；悼先烈之坠，当宁而流涕【五】；定国是之论，堲谗而不惑；正诬诋之罪，必罚而无赦。片言以难壬人，坐筹而却大敌。运量酬酢，渊默雷声，主威以立；搜兵选将，开辟境土，武功以昭。左右仆御，不见喜愠之色。逮凭玉几，神宇泰定，若脱敝屣。呜呼！非天下之至明，孰能与此者？高宗之亮阴，宣王之复古，何以尚兹？崇宁元年三月，今上皇帝顾谓三省官曰：「西京宝庆殿成，宜以蔡确配食。确于哲庙有功。方皇太后当从神宗灵驾西行，确密上文字，属内臣阎守懃奏太后，请留保护。太后以故辍行，晨夕常与之俱，食以铜匕箸，饮水亦为之亲尝。」其年八月，又宣谕：「是时奸臣诚有异意，朕亦亲闻皇太后德音，神考寝疾，太后令守懃谕确弟硕，使确辅立哲宗。徐王数留禁中，不肯出，魏王牵臂引去。确母入禁中，皇太后使谕确，外托主兵官燕逵并知开封府蔡京。及哲宗即位，髃臣多言废立，太后云：『章疏已焚之。』所须衣物，或哲宗自买。朕时尚幼，哲宗最友爱，时召至阁中饮食，皆陶器而已。」臣等恭惟哲宗嗣位之初，奸臣无礼若此。盖睿明渊默，足以有临，终不能睥睨云。新录辨云：此论止是盛誉绍圣权臣能力排元佑，未尝发明哲宗圣德，与祖宗实录末卷体制不同。其间托为徽宗训辞，尤非恭顺，事皆诬诋。今删去前项四百八十一字【六】。新录别修云：上聪明睿智，见于夙成。自初即位，甫十岁，而临朝尊严，左右仆御莫能窥其喜愠。天资好学，在宫中博览髃书，祖宗宝训、实录，皆详阅数四。居常渊默不言，及侍臣讲读，则反复问难，无倦色。事宗庙尽孝，每荐享，必自庙门降辂，步至斋宫，虽盛暑，却伞扇不御。至神宗室，未尝不涕泗沾裳。奉三宫，竭诚均礼，友爱诸弟，无间言。宣仁升遐，奸人肆为诬谤。上曰：「先后，妇人之尧、舜也。」于社稷大计，圣意素定，特髃小窃有窥度尔。用事者假继述以胁持上下，言官请诛旧臣无虚日，上独罢激怒迎合之尤者，以警其余。尝语辅臣：「绍圣以来，论熙、丰善政、元佑弊事者，皆今日云尔，昔日宁有是言乎？」常宠銟宗室，王公耆寿而贤者，俾判大宗正事，以惇□九族。有灾异，辄责躬罢宴游，以砥天戒。雨旸小差，必曲加询访，唯恐病民。若嘉雪应时，则喜动颜色。其忧民恤农如不及。有司请复免行钱，上曰：「须从民愿，勿强也。」又命减□剩，曰：「朝廷安待此以佐邦用邪？」京师浚湟，役兵冒寒，遣使特加给赐。常戒密院省边事，曰：「举动不可不审，当以生灵为意。」每行，见昆虫蝼蚁，未尝践履，盖仁厚出于天性云。尤善知人，灼见是非邪正，以照临百官中外，罔有遁情。如谓「嘉问、居厚辈诚不可用」，「留邢恕于朝，置周秩言路，必无安静之理」，皆切中隐慝。蔡卞荐常立为侍从，上曰：「立诋神考，而卿荐之何也？」顾丞相惇曰：「卿未见其语乎？」命中使就史官取立父秩行状，指「涂炭」、「必败」等语示之。惇、卞皆顿首谢，立坐是斥去。一时权臣欲遣使岭表置狱，连逮元佑之臣，欲尽诛之以快己意，率罢使不遣。惟一人英断是赖，用能致十有六年之间，天下晏然，民用康乂。追配祖宗，殆无愧辞。呜呼盛哉！绍兴四年三月壬子，今上皇帝顾谓宰臣朱胜非等曰：「神宗、哲宗两朝史录，事多失实，非所以传信后世，当重别修定。着唐鉴范祖禹之子名冲者，已有召命，可促来，令兼史事。」臣胜非奏曰：「神宗史缘添入王安石日录，哲宗史经蔡京之手，议论多不公。今蒙圣谕，命官删修，足以昭彰二帝盛美，天下幸甚。」十八日丙申【七】，新除宗正少卿兼直史馆范冲辞免恩命。臣胜非奏曰：「冲谓史馆兼修神宗、哲宗史录，而其父祖禹当元佑间任谏官，后坐章疏议论，责死岭表；而神宗实录又经祖禹之手，今既重修，则凡出京、卞之意及其增添者，不无删改，傥使冲预其事，恐其党未能压服。」上曰：「以私意增添，不知当否？」臣胜非曰：「皆非公论。」上曰：「然则删之何害？纷纷浮议，不足恤也。」臣胜非曰：「范冲不得不以此为辞，今圣断不移，冲亦安敢有请？」上复愀然谓胜非等曰：「此事岂朕敢私？顷岁昭慈圣献皇后诞辰，因置酒宫中，从容语及前朝事，昭慈谓朕：『吾老矣，幸相聚于此。他时身后，吾复何患！终有一事当为官家言之。吾逮事宣仁圣烈皇后，求之古今母后之贤，未见其比。因奸臣快其私愤，肆加诬谤，有玷盛德。建炎初，虽尝下诏辨明，而史录初载，未经删改，岂足传信后世！吾意在天之灵，不无望于官家也。』朕每念及此，惕然于怀，朝夕欲降一诏书，明载昭慈遗旨，庶使中外知朕修史之本意。」臣胜非进曰：「圣谕及此，天下幸甚。」臣等仰惟神宗、哲宗两朝实录，以今上皇帝圣意先定，宰臣悉加删修，故具载圣语于篇末云。邵伯温辨诬云：初，哲宗升遐，钦圣后曰：「吾每念宣仁后乃心朝廷，而卒陷小人谤议。盖缘神宗寝疾之际，用故事，自大臣请立哲宗为皇子也。」于夜半自禁中立上皇，髃臣不知，明日垂帘问章惇曰：「先帝无子，神宗诸子，先帝兄也，当谁立者？」惇曰：「以礼律推之，同母弟简王当立。」简王与哲宗皆钦成皇后生，于上皇为弟。钦圣后曰：「老身无子，诸王皆神宗庶子。」惇复曰：「当立长。」谓申王于上皇为兄。钦圣后曰：「相公岂不知申王病废，不可以视天下？申王有目疾。」惇尚欲有言，枢密使曾布厉声曰：「章惇听皇太后处分。」帘卷，上皇已立。惇皇恐下殿。后以为臣不忠，贬雷州司户参军。蔡惇直笔：哲宗少年，乃染疾咯血，而极讳病。二三年间，咯唾不能进唾壶，只使左右内侍以帕子承唾。唾皆有血，内侍随唾入袖，不容人知，无敢泄其病证。国医诊视，不许言气虚弱，养成瘵疾，终不可治。至元符三年正月十三日暴崩【八】。偶钦圣宪肃皇后在侧，钦成继至，乃号叫哲宗求一言，已不应。钦圣遂曳退曰：「他已说与我了。」徐问其言，钦圣乃曰：「教我后要立端王。」钦成俛首而去。寻宣召亲王、宰执问候，令宰执由垂拱殿入禁内东门，传宣令端王先入。顷召宰执至福宁殿下，禁庭肃然。章惇等再拜升殿，叩帘欲入。内侍曰：「皇太后在此。」惇却立。钦圣遂发哭，曰：「天下不幸，早来官家忽然上仙。官家无子，当立谁？」惇对曰：「臣按礼与律，当立嫡。」钦圣曰：「老身无子，先帝诸子皆庶，谁是嫡？」惇对曰：「当议亲。」曰：「谁是亲？」惇对曰：「同母为亲。」曰：「相公既要立简王，今申王处长，以病不可当天下。老身已得大行言，合立端王。」知枢密院曾布喝曰：「章惇不得辞说，一听皇太后圣旨。」钦圣曰：「端王已在此。」令卷帘，时王已即位，是为太上皇帝。蔡惇直笔又云：钦圣宪肃皇后，宰相向敏中之曾孙，虞部郎中经之女也。神宗在潜邸，选封颍国夫人。治平四年春正月，立为皇后。哲宗即位，为皇太后。哲宗暴崩无子，钦圣定册立太上皇帝。上皇以章惇怀异意，虞天下未信服，恳请母后听政。仍作哲宗遗制：「端王某可于柩前即皇帝位，请皇太后垂帘听政。」钦圣令举慈圣光献皇后故事，遂独御内东门小殿，见宰执奏事。首下手书，候哲宗祔庙毕撤帘。初政下诏求言，除去党籍，召用故老大臣，复进忠良，相韩忠彦，罢黜章惇、蔡卞。一时轻躁险薄之徒，相次斥逐，朝廷清明，四方安肃。至哲宗灵驾发引，钦圣下手书付三省、枢密院，更不候祔庙罢垂帘，更不预事，时元符三年七月也。明年正月十三日崩，钦圣所召故老忠良随而引去。其后遭奸臣谤讟，变乱邦政，二十余年，卒致覆亡之祸，岂不哀哉？曾布尔日录：正月戊辰朔，拜表于东上合门，又拜笺于内东门。辛未宅引，是日御药刘友端传宣三省、枢密院，罢初五日紫宸宴。上自十二月苦痰欬吐逆，既早膳，至晚必吐【九】。又尝宣谕以腰疼，便旋中下白物。医者孔元、耿愚深以为忧，以为精液不禁，又多滑泄。至是友端亦云：「疾势虽向安，然未愈。」壬申，聚都堂，同列皆以上疾为忧。又传宣，五六七日权不视朝三日。癸酉，押北使朝辞宴于都亭驿，是日北使止门辞受书，巳时赴坐，未时罢，酒十二行。甲戌宅引。乙亥英庙忌。自是寒惨微雪，又传宣十一日酌献差宰执，十日奉安大定神御，前后一日皆不坐【一○】。乙亥，余率三省求对，问圣体。晚，遣刘友端传宣以未可相见。友端云：「自初六日晚再吐，疾势未退。」且云难言，又泣下。丙子宅引，早出。巳午间得御药院申，上吐泻未已，桩气微弱。仍云因大病后失将理，积久伤气。实时驰白三省，约聚都堂，未时再上马入内，又闻中批付三省，在京寺观作祈禳道场七昼夜。夔方以大定奉安致斋，余等皆以简招之，遂来都堂，同赴东门，请入问圣体。御药刘瑗、刘友端、苏珪同传宣，云服药渐安，十一日决于内东门小殿中相见。再请对，不许，遂退。夔即惇也。丁丑五鼓，同三省赴景灵，前导太宗神御赴大定，至午时奉安。退，得中批付三省、密院，以复冒大寒，脏腑为梗，久未痊平，令四京诸路降德音。御药又申，上桩气小弱。余谓上服药久[一一]，方春发生，何惜一赦！及检至和三年仁庙大赦，觽皆然之，遂至内东门求对。须臾宣召福宁东合中，见上着帽，背坐椅子，但云：「脏腑久不能安，服硫黄朱砂皆未效。」觽勉上以灼艾，上云：「合灸即须灸。」余云：「一日不可缓，须今晚便灸。」上云：「只今便灸。」又问德音，遂言至和大赦，不若更一赦为便。上云：「甚好。」余云：「已与三省草定进入，送学士院次。」又乞下五岳四渎等处遣长吏祈禳。从之。遂退。以翌日酌献为名，三省俱宿禁中。戊寅，同三省赴景灵，分诣酌献。退，赴内东门问圣体。传宣以夜来灼艾倦乏，未可相见。遂退聚都堂，暂归。是日四御药皆来传宣云：「夜来达旦，灸百壮，脏腑减一次，亦累进粥。然初灸二十五壮方知痛，五十壮已后痛甚。医者云桩气未生，舌强微喘。」约三省至未时再上马赴都堂，再诣内东门求对。未上马间，御药院又申：「即日已进朱砂七返丹，及其它补助阳气药不少，然自汗促喘，未得桩顺。」遂促三省上马驰诣都堂，至内东门。须臾召见，上坐御榻上，顶白角冠，披背子，拥衾而坐。上虽瘦瘁，面微黑，然精神秀峻，真天人之表。是时喘定汗止。先是，已同三省进余所服伏火朱砂二十粒，大理少卿周鼎七返金液丹。上云：「朱砂等皆服，喘亦渐定，卿等但安心。」又问除斋醮外，有何礼数？余曰：「至和中，曾于奉宸库支钱设大会。」上云：「甚好。」退，见医官但云：「喘汗定，乃乍静，桩气大段亏减，药无不供进，未有效。」遂各赴本省宿。是日，觽白上云：「臣等礼当逐日入问圣体，得至御榻前一见已幸，不烦更起坐及加冠服。」上云：「礼终不可阙。」觽云：「君臣义均父子，乞不须如此。」五鼓，得御药院申：「医官四更诊，桩气愈微细，自汗不止，不宜更有增加。」遂起聚仆射厅。黎明，角门开，诣内东门求对。己卯，至内东门，寻便宣召至会通门，见都知梁从政云：「已不可入。」至福宁殿东蜯，立庭下，垂帘，都知已下云：「皇太后已坐。」再拜起居讫，升殿，太后坐帘下，微出声发哭。宣谕云：「皇帝已弃天下，未有皇子，当如何？」觽未及对，章惇厉声云：「依典礼、律令，简王母弟之亲，当立。」余愕然未对。太后云：「申王以下，俱神宗之子，莫难更分别。申王病眼，次当立端王。兼先帝曾言端王生得有福寿。尝启云，官家方偶不快，有甚事？」余即应声云：「章惇并不曾与觽商量，皇太后圣谕极允当。」蔡卞亦云：「在皇太后圣旨。」许将亦唯唯。夔遂默然。是时都知、押班、御药以下百余人罗立帘外，莫不闻此语，议定遂退。梁从政引坐于慈德宫南庑司饰合前幕次中，殿廷上下有哭者，从政等呵止之，令未得发声。余呼从政，令召管军及五王。从政云：「五王至，当先召端王入。即位讫，乃宣诸王。」少选，引喝内侍持到问圣体牓子，云：「诸王皆已来，惟端王请假。」遂谕从政速奏皇太后，遣使宣召。久之未至，余又督从政再奏，遣皇太后殿使臣往趣召，从之。余又再召都知已下谕之云：「虽已闻皇帝大渐，然宰执未曾亲见，乞入至御榻前。」从政云：「是，是。」得旨，令引入，开御帐，见大行已冠栉小敛讫，寝以衣衾。从政等令解开覆面帛，见大行面如傅粉，余等皆哀泣，但不敢发声。左右近习呜咽，涕酒榻上。两老戋坐于左右，都知以下送余等降蜯。余谓从政等曰：「适来帘前奏对之语，都知已下无有不闻。」从政唯唯。余又顾押班冯世宁等，云：「总闻得。」余又谓：「端王至，便当即位。帽子、御衣之类必已具。」从政云：「已有。」再聚幕次中，议草遗制，制词皆二府所共草定，然未敢召学士。须臾报端王至，遂宣入至殿廷，余等皆从行。端王回顾宰执，侧立，揖甚恭。又躬身揖都知已下，至殿阶，引喝揖躬起居讫，帘卷升殿。余等皆同升，至寝阁帘前，皇太后坐帘下，谕端王云：「皇帝已弃天下，无子，端王当立。」王踧踖固辞，云申王居长，不敢当。太后云：「申王病眼，次当立，不须辞。」余等亦云：「宗社大计，无可辞者。」都知已下搴帘，引端王至帘中，犹固辞。太后宣谕云：「不可辞。」余等隔帘云：「国计不可辞。」闻帘中都知以下传声索帽子，遂退立庭下。少选，卷帘上顶帽，披黄背子，即御坐。二府都知以下各班草贺讫，遂发哭。再奉慰讫，退，赴会通门外幕次，召学士承旨蔡京至，相对恸哭，遂草定遗制。京亲书讫，召都知进入，催合门御史台退百官班。是时，未宣遗制，嗣君宫中人已来，引喝内侍云：「皇后已在内东门，候得旨宣入。」须臾，姬侍从入者四十八人，会通门犹一一点数放入。移刻，都知刘友方、梁从政至幕次中宣谕云：「皇帝有指挥事，召二府入对。」遂同入，立庭下。上御坐，宣名奏万福讫，升殿。上密谕章惇，语声低，同列皆不闻。余云：「臣等皆未闻圣谕。」惇云：「请皇太后权同处分事。」上亦回顾余等云：「适再三告娘娘，乞同听政。」余曰：「陛下圣德谦挹，乃欲如此，然长君无此故事，不知皇太后圣意如何？」上云：「皇太后已许，适已谢了，乃敢指挥。兼遗制未降，可添入。」余等遂奉诏而退，召蔡京及呼梁从政取遗制重修写讫，又呼从政等进入，及指示以所添一节，从政等色皆骇愕。遂呼班，班入恸哭，福宁几筵内道场之类皆已具，班定，乃引班。宰臣升殿受遗制，西向宣读讫，降蜯。宰臣烧香，奠茶酒讫，又再拜。方宣遗制时，止哭，然上下内外恸哭声不可遏。移班诣东序，贺皇帝即位。又奉慰讫，宰臣、亲王、嗣王、执政皆升殿恸哭，上亦掩面号哭。是日，余不觉与亲王同升殿，又方号泣，与三省分班东向立。退，乃见亲王在侧。宰执皆奏，上以社稷大计，乞少抑圣情哀泣。又降蜯慰皇太后讫，复升殿，至帘前与亲王等分立。又奏皇太后，已得圣旨，于遗制中添入「权同处分军国事」。太后云：「官家年长聪明，自家那里理会得他事。」余等云：「皇帝宣谕，云太后已许，已谢了。」太后云：「只为官家再三要如此，只管拜。」余云：「已降遗制，愿上体国计，勉徇皇□所请。」遂退。是夕，锁院降登极赦。先是，大行服药，得旨：以十二日午时，宰臣诣中太一宫、集禧醴泉观开启祈祷道场烧香。又得旨：十一日酉时，大庆殿道场设醮，亦宰执烧香。遂议定：夔与余烧香于中太一宫；中书，集禧；左辖，醴泉。至十一日晚，得御药院申，大行疾势有加，夔遂云：「惇更不赴太一宫，只就大庆烧香。」觽相目，辖云：「若不去时，大家不去。」觽皆称当。夔亦云：「好！」遂入奏，大庆改用午时开启。余先已语中书云：「此公多计数。」已而果然。及俱不出，其谋已沮。然未知其意，又以大行未卜疾势如何，未敢启口。然余窃计之，万一有变故，唯端王年长，当立无疑。至是日早聚仆射厅【一二】，余遂云：「天下事无大小，然理在目前，但以大公至正之心处之，无不当者。」冀同列默喻此意。及至帘前，遽有简王之请，兼厉声陈，唯恐觽不闻。及长乐宣谕，觽议称允，渠亦更无一言，但奉行而已。余语中书云：「尝言其多计，果然。但谋事簄率，初欲独留，意欲专此事。及仓卒，又不谋于觽，遽发此言，殊可骇也。本欲赢觽人，及今如此，所谓还着于本人也。」辖亦以为然。余又云：「渠之言如此，祸将奈何？」辖云：「此固不足论，但于简王有不安尔。」退，赴资善堂。晚，复入福宁临，同百官自垂拱入。是夕宿资善堂，通夕不能寝。廷臣哭多哀，惟简王哭甚哀，睦王未尝有泪，左辖等皆讶之。自是日赴朝晡临。徽宗实录：元符三年正月己卯，章惇等既于帘前承命立端王，退至轩陛，内都知梁从政等白召五王问疾。惇曰：「姑召五王观之。」蔡卞面折之曰：「皇太后圣旨已定，复何议？」于是谕从政等以问疾为名召诸王，诸王皆至内东门云云。谨按曾布元符三年四月甲辰日录：是日，布及许将、蔡卞同呈正月十二日时政记，至「章惇曰，姑召五王观之，蔡卞面折曰，皇太后圣旨已定，复何议，皇太后云：「不闻卞有此语。」卞遂云：「如此乞削去。」皇太后云：「不当入【一三】。」布退，具以白上。然则当日时政记固已削去卞语矣【一四】。蔡京修哲宗实录，贪天之功，辄以私意增入。绍兴改修哲宗实录，亦不暇考正。徽宗实录更因二录，皆非当日实事。就令卞果有此语，且不须更召五王。今五王并召，足明卞初无此语。合依钦圣宪肃皇后圣旨削去十六字不入。）
　　诏入内内侍省使臣四十人被甲守内东门，殿前诸军指挥使六十人坐甲于内东门之外，增新旧城守门卒，皇城司并诸门各增亲从官。命内侍省官四人各部亲从官四百人巡警禁中，差官十二人各将甲士二百人巡警皇城及新旧城，至成服而罢。
　　殿前副指挥使姚麟乞守内东门外，从之。
　　又差合门通事舍人一人部禁兵五十人，于军器库前稽察。至晡，百官入临，诸军指挥使以上临于宣佑门外。自是朝晡临，自小祥至禫祭，朝一临。军使押班帅其属哭于其营，三日止。辅臣宿资善堂，宗室、遥郡刺史以上宿崇政殿门之外，至成服止。
　　是日，诏取前省内臣冯说赴入内省。说先给事陈贵仪合，尝抱上。绍圣被逐，今复召入。
　　庚辰，大赦天下。（实录前例，赦书条目并合具载，今录但载赦书首尾，余并削去，非例也。当考详增入。）
　　禁缘边毋得侵扰外界，务要安静。
　　曾布白上曰：「大行不幸弃天下，陛下入继大统，惟于事两宫当尽礼。」上曰：「此固当尔。」蔡卞曰：「天下大计已定，惟是先帝法度、政事当持守。」布曰：「事止有是非，若所持守于公议为是，孰敢以为不然者。」
　　诏皇太后权同处分军国事，并依嘉佑、治平故事施行。
　　是日，三省、枢密院聚议，尚书左丞蔡卞曰：「都知等来太常计会仪范许与不许之类，先阅会要，见天圣、嘉佑垂帘故事，皇太后称『吾』，臣僚上表，答云『览表具知，所请宜不许宜许【一五】』及五日一垂帘同听政，臣僚起居皇太后讫，移班起居皇帝。（皇帝坐在西，乃皇太后之上。）皆天圣故事。嘉佑末，英宗请慈圣同听政，五月同御内东门小殿垂帘【一六】，至七月十三日，英宗间日御前后殿，辅臣奏事，退，诣内东门帘前覆奏皇太后。会要云：『皇太后勉徇上请，同听政，而未尝御前殿，百司亦不奏事，惟中书密院诣内东门小殿覆奏事而已。明年手书还政。』又故事，惟慈圣不立生辰节名，不遣使契丹。若天圣、元丰则御殿垂帘，立诞节名，遣使与北朝往还，及避家讳等。」曾布问同列，今日当如何处之？章惇以下皆曰，当具此二次故事禀旨。布独曰：「不然，此事乃吾辈所当任，若禀上旨，恐难裁减；若禀长乐，亦难可否。今上长君，岂可垂帘听政！正当从吾等请，如嘉佑故事施行，乃为得礼。」觽皆以为当然。卞徐曰：「卞犹疑之，天圣、元丰与今日，皆遗制处分，与嘉佑末英宗请听政不同，万一为他人议论，如此奈何？」布曰：「不然，今日之事虽载于遗制，实出自德音，又是长君，正与嘉佑事相似。」觽以为当。卞亦曰：「须如此讲议，乃说到道理处。」遂同入札子，乞晚临讫奏事，退，诣帘前覆奏。寻得旨，依奏。（此奏亦布所草定，札子中所乞奏事次第，已如治平故事矣。）晚赴晡临，遂至东序。起居讫，升殿，上服浅黄袍红带。遂出嘉佑、治平故事（天圣故事更不将上。）进呈，上曰：「恰一般。」布遂指五月同御小殿，盖英宗方服药，恐未尝同坐；至七月御前后殿，即是英宗已安，日御前后殿，奏事，退，赴内东门覆奏。今日正当用此故事。又言：「虽遗制所载，实出自德音，正与治平事一般。」又言：「章献时仁宗方十三，宣仁时大行方十岁，陛下岂可坐帘中？」上甚悦，曰：「事体虽当，然且更禀皇太后圣旨。」布曰：「陛下长年，圣德谦挹，请皇太后权同听览；今故事如此，固当禀皇太后，然足以见圣意谦屈，曲尽事体。」同列亦皆称贺。及至帘前奏事，进呈嘉佑故事如前，太后曰：「相公等裁定。」惇等皆曰：「须禀圣旨。」太后又曰：「莫奏取官家指挥？」布曰：「适皇帝再三令禀皇太后圣旨，兼此事是皇太后身分事，皇帝实难裁处。」惇亦曰：「是太后面分事。」太后遂言：「皇帝长成，本不须如此，只为皇帝再三坚请，故且勉从。非久便当还政，只如慈圣故事甚好。」惇等皆称赞皇太后圣德谦恭，德音如此，实近世之所罕有。布又曰：「既得旨，不御前后殿，惟三省、枢密院于内东门覆奏职事；则百司皆不奏事，臣僚不上表章，生辰不建节名，不遣使契丹，皆当如慈圣故事。」太后曰：「已知。」布又曰：「如此，便批圣旨施行。」太后又宣谕曰：「皇帝所生陈贵仪，当追赠皇太妃。」惇等愕然，方觉思虑所未及，唯唯奉诏。又曰：「皇帝以申王是兄，欲优加礼数。」惇等皆曰：「圣意如此甚善。」又宣谕曰：「皇帝欲先次优与官封。」惇等皆曰：「来日便进呈□院降制。」太后曰：「好。」又奏：「大行皇帝皇后当别建宫殿名号，容续具奏禀，缘不可居坤宁。」太后亦曰「好。」自初奏事帘下，见上只立于太后坐侧，及言申王事，又于椅子后附耳语，太后故又再宣谕。是日，宰执各赐酒食，皆短表谢。知客司白亲王以下皆用两表【一七】，曾布曰：「不须。」盖已得旨也。又谓同列曰：「奏事先奏皇帝，次覆奏太后，如今日所得指挥。」遂为定式矣。
　　宣政使、莱州防御使、入内副都知□靖方，宣庆使、密州观察使、入内押班盖从熙为都大管勾山陵事，景福殿使、明州观察使、入内押班冯世宁提举制造梓宫兼按行山陵使，宣庆使、高州刺史、内侍押班阎安副之。捧日天武四厢都指挥使、昌州刺史贾嵒，宣庆使、瀛州防御使、内侍押班宋用臣为修奉山陵都监。初议差都监，欲取旨，曾布曰：「若欲得人，非用臣不可，必能省费，爱惜役兵，以用臣素善使人故也。」觽然之，遂拟进，而有是命。
　　遣合门通事舍人宋渊告哀于辽国。
　　辛巳，皇太后手诏付中书省曰：「皇帝践阼之初，勉从勤请，非久便当退归房闼，除不御前后殿有指挥外，如回避家讳之类，并勿施行。」
　　是日，皇太后谓辅臣曰：「上聪明，萃王以下皆不及。」又曰：「上性仁慈，见笞责人亦畏。」曾布曰：「大行虽不幸早弃天下，然今上嗣立，皆神宗之子，亦古所罕有【一八】。」章惇曰：「神宗留意政事，更张法度，为万世之利，此福报也。」蔡卞曰：「臣等皆神宗拔擢，惟谨守神宗法度，所以报德，皇太后必尽知神宗政事本末。」惇又曰：「神宗政事如此，中间遭变乱，可为切齿。」太后叹息。布曰：「臣首被神宗识拔，于政事、法度，无所不与；所擢人材，今日用之者皆是。」太后曰：「相公等皆神宗旧臣，且更与辅佐官家。」布曰：「臣在熙宁中，闻神宗省览文字尝至深夜，左右未尝有妇人，其厉精忧勤如此。」太后曰：「官家性勤笃，必似得神宗。」布曰：「此宗社天下之福也。」
　　诏三省、枢密院集侍从官议，太平兴国二年所用是何服纪【一九】，速指定闻奏。（谨按：太平兴国元年，太宗为太祖服三年，其二年十一月从宰臣薛居正等请，宴大明殿，始作乐。故朝议或疑当时但服儙，非三年者。有诏集议，诏旨载当时本语，实录改云「以太平兴国二年所用服纪详定闻奏」，其语不了了，今合从诏旨。又当时但诏三省集官，知枢密院曾布与宰相章惇争言枢密院不可不与议，惇从之；今合增入枢密院三字。癸未奏合行三年丧，亦合增入枢密院三字，乃不失实。）御批但付三省，章惇遣堂吏白曾布，布答以批付三省，恐密院不当与；惇遂已。翌日，布乃谓惇曰：「密院不与集议，有三不可：太后手诏三省，并陈太妃追册，申王加恩，向宗回等进官，皆非密院职事，得旨同行，而此独不与，一不可也；侍从官皆与议而独密院不与，二不可也；三省若同上，密院不可先追，须别班奏事，恐与体未安，三不可也。惇矍然曰：「是不可不与。」许将、蔡卞后至，亦曰当同议。布曰：「此事若为私计，则不须与；以国事言之，则不敢辞。」觽然之，退召从官、礼官合议。初，太常少卿曾旼举兴国故事，以为不妨举乐。蔡京曰：「三年丧无疑，缘两省及髃臣皆行三年丧，若举乐，谁与同听者？兼今上尝北面于大行，自是君臣无疑。」布问从官曰：「蔡承旨之言是否？」觽皆曰：「是。」惇遂诟旼曰：「既是合行三年丧，因何却言举乐自不相妨？」旼颇饰非喋喋，惇声色益厉。布曰：「不须尔，此是国初草创，有司讲求未至，若云不相妨即不当。」觽皆咎旼，旼亦屈，仍曰：「昨十数次来促文字，若不如此，必更怒。」布曰：「此尤不可，礼官当执典礼，岂可言怒？况何以知有怒意。」惇又厉声诟之曰：「乱道！」旼怒曰：「亦不是失职！」布曰：「太常所定显是不当，须如此声说。」觽从官等皆曰：「当如此。」吏部侍郎徐铎、兵部侍郎黄裳默然，布与蔡卞问之，亦皆曰：「是。」遂令退草奏状，晚得所奏，遂具札子缴进，云合行三年之丧。诏恭依。晚，礼直官张子谅来言：「刘瑗问皇帝未成服间，合系红带否，子谅答以髃臣皆黑带，恐不可御红带。瑗曰何故，子谅曰，皇帝于大行称臣否，瑗曰：是。」先是，布已为同列言，服红带未当。次日见上，止服黄背子，不系带。（向宗回等进官，附二十八日，实录于十六日乃书。三省奏侍从官、礼官议【二○】，合行三年丧，诏恭依。今并入此。）
　　又诏，皇太后、皇太妃合增崇礼数，令礼部太常寺具典故以闻。
　　又诏，大行皇帝皇后宫殿并以元符为名，仍号元符皇后。先是，曾布白上【二一】：「兴国中，行孝章皇后礼数未至，当务从优厚。」上曰：「太后亦知此事。」又呈元符宫殿，布曰：「宫称元符宫，殿为元符殿，仍号元符皇后。」或请以皇仪殿处之，觽皆曰：「兴国中孝章故事不可用。」及覆奏，皇太后曰：「神宗每以孝章事为未安，尝曰，若使二哥为之，（谓岐王颢。）即是尔样子。」言讫泣下。章惇曰：「神宗亦尝谕辅臣，云处之太薄。」
　　赐在京班直诸军并诸路驻泊禁军军员衣带有差。
　　诏中书省，已降赦书优赏诸军将士，虑诸路钱物有未足处，许转运司于别司应系官及封桩钱物内借支【二二】，不得执奏，仍以数闻。
　　户部乞依元丰八年优赏诸军则例，其价直依太府所估。从之。
　　壬午，诏增崇皇太后仪物，并如宣仁圣烈皇后故事，唯不鸣鞭，不用马队及茶酒班，殿侍奏荐及度僧等不限人数，临时取旨。
　　礼部言，检会故事，应天下山、川、地名并人名姓字有犯御名及音同者，令即改；其州、府、军、监、县、镇官司及敕赐名额宫、观、寺、院，奏取指挥。从之。
　　癸未，追尊贵仪陈氏为皇太妃。
　　三省奏请，故皇太妃茔域合加崇奉，及将来奉册典礼，令礼官检详典故讲议闻奏，并下所属置官兵守护。诏恭依。先是，皇太后宣谕太妃茔域当如何，章惇遽曰：「臣等曾议，当即茔为园。」曾布止之曰：「当自有典礼，须令有司集议。」觽皆谓当如此。布曰：「茔在奉先。」太后曰：「然。」布曰：「当改卜否？」太后曰：「地好，恐不须改。」（布录在十二月癸未，二月十一日戊申同进呈。）
　　责诊视大行皇帝医官秦玠、孔元、耿愚等，并除名、勒停、编管、夺官，罚金有差。
　　髃臣上表请皇帝听政，诏答不允。自是五上表，乃从之。
　　三省、枢密院奏，集侍从官、礼官议，合行三年之丧。诏恭依。（此已见十五日【二三】；合删。）
　　命宰臣章惇撰大行皇帝陵名及哀册文，知枢密院事曾布撰谥册文，中书侍郎许将书哀册文，左丞蔡卞书谥册宝，翰林学士承旨蔡京撰谥议。
　　宣庆使、瀛州防御使、内侍押班宋用臣为入内副都知。
　　是日，中批付密院，内侍押班及带御器械皆阙官，合择曾经边任有战功、无过犯私罪徒情重、资考深三五人，具名进入。盖用臣已迁，阎安又副冯世宁按行山陵，前省全阙人，故有是命。曾布以着令，两省押班乃三省同除，遂白三省，云此事当同奏，皆然之。布因言：「适准御批，令选内臣、大使臣充押班、带御器械，已下吏部取索，臣不能悉记名姓。然有战功如全惟几之类，恐不可充此选。臣尝闻神宗宣谕云：『两省都知押班非性行温良者不可为之。』盖其间多麤簄不平稳，以至带御器械亦须欠补，押班亦不可不择。」上曰：「不平稳人固不可用，但具名进入，当更与执政商量。」密赐章惇金三百两，曾布、许将、蔡卞各二百两，小龙茶一斤。
　　甲申，太常寺奏成服仪式，百官奉慰皇帝讫，诣内东门进名，慰皇太后、皇太妃、皇后。从之。曾布诘太常寺曰：「百官初移班慰皇太后，今何以进名？」太常寺对以奏得旨。盖皇太后以不御殿，故不肯受百官慰也。
　　赐内直长上诸班缗钱有差。
　　是日，命宰臣章惇为山陵使，吏部侍郎徐铎为礼仪使，工部侍郎黄裳为卤簿使，御史中丞安惇为仪仗使，权知开封府□居厚为桥道顿递使，度支郎中王韶兼权京西路转运使，应副山陵。
　　户部、工部奏：「应奉山陵工料，京西转运司及西京河阳等处，各有元丰八年例，自当遵用。如案籍不存，许用治平、嘉佑故事，辄敢隐匿增减不实，并以违制论，不以去官赦降原减。」从之。
　　乙酉，分遣三省官以先帝升遐、嗣君即位，告于天地宗庙社稷，遣内侍告诸神祠，命使臣刘安民等告诸路官吏兵民等。（布录二十八日乙未，是日又呈刘安民状云：「元符皇后家乞依三后家入内。」上云：「后妃家自当入。」许将云：「他不止欲临入，却云生辰上寿及非时进奉、庆贺，皆欲依三后家入内。」上云：「后妃家自当如此。」将默然。安民此状投已久，累日前欲将上而蔡卞止之，将亦蓄缩。曾布尝与章惇密论卞举措如此可叹，及闻德音，皆有愧色。布则不然，入国首命朱孝孙，告谕首差刘安民、安泽。卞最为大行眷顾，一旦遂尔，殊可叹也。）
　　诏闭站台，罢遣延春阁后苑宫门亲从官四十人，皆绍圣后郝随、刘友端等所创也。站台在大内西北隅，下瞰大水门，制度极华靡，都人夜见灯火，及闻乐声者，皆以手加额。上初令毁撤，既而用日官言，但改为置仙、佛像之所云。（实录但云诏闭站台，罢遣延春阁后苑宫门亲从官四十余人事，首末不备。今用曾布尔日录增修，二月二十五日逐随及友端。）
　　以大行皇帝遗留物赐辅臣及前宰相、执政官有差。
　　左藏库使、带御器械张承鉴为内侍省押班，供备库使麦文炳带御器械。（诏旨在乙酉。）先是，上令密院具三五名进入，密院言取索唯此二人可与选，外有梁安礼、全惟几、高伟、李元嗣，虽经边任有战功，窃虑人材性行难以与选。既而中批止用所选两人。
　　丙戌，诏求故皇太妃亲属。（二十一日付出谱系。）
　　皇兄保平、泰宁军节度使、守司空、开府仪同三司申王佖为守太傅、京兆尹兼真定尹、永兴成德军节度使，进封陈王，赐赞拜不名，加食实封邑，余如故。（申王佖为太傅，徙封陈王，赐赞拜不名，只如此书亦可。）
　　曾布言：（此已下并曾布尔日录，在十六日癸未，今依实录系之十九日丙戌。此只合书曾布言，实录书枢密院言，非也。）「朝廷自近岁以来，经营边事，无不如意。今西夏已进誓表，边事遂且休息。昨为青唐董□为阿里骨篡位，阿里骨死，其子瞎征又嗣立，国人不顺，故迎董□侄溪巴温，欲复其国姓。既而国乱，首领多归溪巴温，辖征不能自立，遂出降。而溪巴温之子拢拶乘间入青唐称王子。边臣欲因有其地，乃渡河据邈川，以重兵临之。故拢拶亦出降，朝廷即以青唐为鄯州，邈川为湟州。既而部族多叛，覆军杀将，今又引兵围错凿城，城中亦有将佐士卒，尚未闻胜负。」上谓曾布曰：「事须卿等措置。」布曰：「臣等固不敢不尽力，然蕃情未安，未敢保其无事。近已降诏旨，以拢拶为河西节度使，令如府州折氏【二四】，世世袭知鄯州，庶蕃情稍服。事已如此，但且随宜营救，维持而已。」上曰：「善。」又言：「伏闻李彀押拢拶等赴阙，已止令留在京西听旨。缘引见须在听政后、除服前，兵卫难以麤衰里护，欲令二月九日到阙，十二日赴同文馆。闻大行皇帝本欲御楼受降，今恐难用此议，但于后殿引见可也。以至诸军素队排立、楼前仗卫，皆当罢。」从之。
　　诏尚书省官权于门下、中书省治事。
　　上批付三省，以尚书及从官阙，令与枢密院参议，具前执政十人，余可充从官者二十人姓名进入。章惇、曾布等聚议，以陆佃、曾肇、龚原、郭知章及蒋之奇、叶祖洽、邢恕等名闻奏。布曰：「叶涛亦当与选。」惇曰：「如此，则王古、范纯粹亦当与。」蔡卞初难之，既而曰：「涛亦不妨，但须并朱服不可遗尔。」
　　丁亥，以前执政及从官等姓名面奏，吕惠卿居首，上遽指之曰：「且令在边次。」至韩忠彦，上曰：「此当召。」又次至李清臣，布曰：「以妇人狂言故罢政，本无事。」上曰：「马上共见。」（是日，亲王宰执皆扈从。）卞曰：「更别因一事削职。」布曰：「只为不进呈明氏状，更无事。」次及黄履，上曰：「此三人皆可召否？」布又指安焘曰：「陛下知此人否？元丰末旧人皆去，唯焘至元佑四年丁忧乃罢。」上颔之。至林希，无所可否。次及蒋之奇，上曰：「亦当召，兼学士见阙。」又及叶祖洽，布曰：「在先朝无所附丽，亦可用。」上许之。次及叶涛，布曰：「尝为中书舍人，有气节，敢言，可用。」次及邢恕并朱服三人，惇独指涛曰：「惟此人可用。」又陆佃、郭知章、龚原、曾肇，上亦曰：「皆可擢。」觽皆曰，肇在神考时已为馆职，布曰：「两曾修史，昨以修实录得罪，然实非元佑之党。」上然之。次覆奏于帘前，所陈如上，皇太后曰：「元丰末，觽人皆去，惟安焘不去，是不正当，并上所取舍，皆合公议。」布因曰：「皇帝、皇太后洞照人材如此，臣等更无可言者。」（布录二十日丁亥进呈。实录云：诏三省以阙执政官及六曹长贰，令具前宰臣执政侍从官姓名，乃取寺监可补从官者十人以闻。按曾布记此事甚详，初不闻执政阙官，但欲取前执政补尚书耳。不知实录何所据，恐误，今从布尔日录。实录盖用御集所载正月十九日手札，疑御集亦误也。合改修云：内批付三省，以尚书六曹长贰阙官，令枢密院参议，具前执政十人，余可充侍从者二十人姓名进入。）
　　戊子，金紫光禄大夫、尚书左仆射兼门下侍郎章惇为特进、申国公，左正议大夫、知枢密院事曾布为右光禄大夫，右光禄大夫、中书侍郎许将为左光禄大夫，右正议大夫、尚书左丞蔡卞为左正议大夫。皇弟守司空、开府仪同三司、【二五】武宁、镇宁节度使莘王【二六】俣为河东奉宁节度使，进封卫王，守太保。检校太尉、开府仪同三司、横海、镇江节度使简王似为武昌、武威节度使【二七】，进封蔡王；检校太尉、开府仪同三司、镇安集庆节度使睦王偲为清海、镇海节度使，进封定王：并守司徒。皇叔祖检校司空、开府仪同三司、彰德军节度使嗣濮王宗汉为宁江节度使、检校司徒。检校司空、武胜军节度使吕惠卿为镇南军节度使、检校司徒。宁远军节度使高公绘为保静军节度使、检校司空。殿前副都指挥使、武康军节度使姚麟为建雄军节度使、殿前指挥使【二八】、检校司空。昭庆军留后宗绛为昭庆军节度使；保宁军留后仲损为保大军节度使；镇宁军留后仲御为保宁军节度使；安北军留后仲赐为保康军节度使；宁德军留后、驸马都尉钱景臻为安德军节度使、检校司空。（二月三日布录，三省呈亲王、嗣王、吕惠卿、高公绘、姚麟移镇，宗绛、仲御、仲赐及钱景臻等自留后除节旄，宰执皆迁官，以登极恩也。是夕，锁院降制。今依旧录先见于此。）观文殿大学士、太子少师致仕苏颂为太子太保，右正议大夫、资政殿学士致仕王存为左正议大夫，髃臣皆以次序迁。（布录二月四日云云，已见本月日。）
　　内出故皇太妃亲属谱系付中书省。（十九日求亲属，谨按实录称皇太后，误也。诏旨及曾布尔日录并同。今合改「后」字作「妃」。）
　　诏枢密院具曾任管军及堪充管军人姓名以闻。曾布言：「管军今止阙三人，有王愍者尝管军，因边事得罪罢黜，恐当用赦□复。」上深然之。又言刘安、张存、折可适等皆边人，不可用，姚雄、姚古皆麟之亲侄，至苗履，上遽曰：「此可作管军。」觽皆曰：「然。」许将、蔡卞又曰：「大行亦累欲进擢。」布初谓惟履一人可与选，以亲嫌不敢启口，而上遽已及之。布称善而已。
　　罢绍圣后八厢所增探事人。（布录云：「皇城司申，传宣八厢探事，绍圣以后添差十六人并放罢。」实录削去「绍圣以后」字，事不分明，今合增入。考「十六人」字，疑布录或误，今不书。）
　　己丑，进封皇太后、皇太妃、元符皇后、故皇太妃三代。（布录：二十三日庚寅，呈故太妃赠三代条格，当得三少，用圣瑞例【二九】，当得东宫三师，夫人封次国。而圣瑞昨以嗣父崔杰未赠官，初赠太尉，母封大国。曾布曰：「当用此例，缘故太妃曾祖乃正任防御使，父遥郡，不可卑于未有官者。曾祖母而下皆当封大国。」上以为然。蔡卞犹再禀云：「父赠太尉，祖及曾祖赠三太，或便赠三师。」觽曰：「如此恐不伦。」遂赠太保太傅。又皇太后、圣瑞、元符三代皆如故事，及覆奏于帘前，太后亦云崔杰初赠太高，然今日不可不用此例。）
　　庚寅，诏随龙人昭宣使、遥郡刺史刘瑗特授宣政使、遥郡防御使，应随龙内臣及长宿车子，登位日供承翊卫内臣四人张琳、张佑等各迁两官，余一官。亲事官、诸军、三省行首司、内知客、医官等各转两资。先是，三省、枢密院同呈治平随龙人例，有官者各选一官，亲事官以下各转一资。上以为太薄，故有是命。（谨按，随龙人迁转恩例不可不具载，使后有考。而实录并阙之，非法也。今据曾布尔日录删修。）
　　诏：「内侍省官因元佑责降之人，如藤州羁管梁知新，万州监税曾焘，并与依例转官。兼内侍省见今阙官，应见责降在外监当人，已经大赦放还，赴省供职。入内内侍省人因黜责降充前省者，悉召还入内内侍省。东头供奉官、管勾西京嵩山崇福宫阎守懃寄左藏库副使，添差勾当御药院。」
　　诏：「朝散郎、诸王府记室参军徐绩，承议郎、诸王府侍讲何执中各迁一官，并为宝文阁待制。绩提举醴泉观兼侍讲，执中提举万寿观兼侍讲。」
　　辛卯，大行皇帝小祥，髃臣临慰如仪。
　　壬辰，以大行皇帝丧二七日，髃臣朝临于福宁殿。自是每七日皆朝临，髃臣奉慰如仪。
  </div>
  <div class="pagination">
   <a href="续资治通鉴长编_page605.html">
    上一页
   </a>
   <span>
    ...
   </span>
   <a href="续资治通鉴长编_page601.html">
    601
   </a>
   <a href="续资治通鉴长编_page602.html">
    602
   </a>
   <a href="续资治通鉴长编_page603.html">
    603
   </a>
   <a href="续资治通鉴长编_page604.html">
    604
   </a>
   <a href="续资治通鉴长编_page605.html">
    605
   </a>
   <span class="current-page">
    606
   </span>
   <a href="续资治通鉴长编_page607.html">
    607
   </a>
   <a href="续资治通鉴长编_page607.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
