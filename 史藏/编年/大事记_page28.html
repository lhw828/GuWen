<!DOCTYPE html>
<html>
<head>
    <meta charset="UTF-8">
    <title>大事记 - 第 28 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 28 页/共 51 页</h1>
    <div class="content">　　秦初为市
　　解题曰秦东迁后始建国逼于戎狄未偹朝市之制故献公为市而商鞅筑冀阙也
　　周安王二十五年兹方
　　解题曰史记正义曰古今地名云荆州松滋县古鸠滋地即兹方也
　　楚为扞关以拒蜀
　　解题曰扞者扞敌之扞非关名也苏秦説赵曰距沙邱而至钜鹿之界三百里距于扞关此赵扞敌之关非独楚有之也然赵之扞关陆道之关也楚之扞关水道之关也张仪为秦胁楚其辞曰舫船载卒一舫载卒五十人下水而浮一日行三百余里不至十日而距扞关扞关惊则从境以东尽城守矣此正论自蜀泛江伐楚之道也李熊説公孙述曰东守巴郡距扞关之口亦谓此关也【史记正义曰括地志云扞关峡州巴山县界】
　　鲁穆公薨
　　解题曰据年表穆公薨在烈王元年通鉴考异曰汉律歴志鲁君在位之年与鲁世家注皇甫谧所纪嵗次皆合今从之
　　赵与中山战于房子
　　解题曰中山至是复见不知其复国之年【史记正义曰房子赵州房子是】
　　周安王二十六年魏韩赵共徙晋靖公食一城而分其地
　　解题曰按世家靖公二年魏武侯韩哀侯赵敬侯灭晋而三分其地【楚年表书三晋灭其君】所分者绛与曲沃之地也其后又书赵与韩魏分晋封晋君于端氏赵肃侯元年又书夺晋君端氏徙处屯留水经注竹书纪年梁惠成王元年韩共侯赵成侯迁晋桓于屯留竹书所谓晋桓即史记所谓晋靖公也徙屯留之嵗史记竹书所载虽不同要之三晋既分晋地尚奉靖公以一城其后夺其城徙之屯留始夷于编户矣田氏簒齐而徙康公食一城三家簒晋而徙靖公食一城事体畧同然田氏犹待康公死无后而收其城三晋不待靖公之死而生夺其城使为庶人则又不如田氏也今用齐年表书法移三家灭晋于夺靖公所食城徙处屯留之年【按汲纪年书晋桓公邑哀侯于郑韩灭郑在史记世家三晋灭晋之次年以竹书攷之靖公虽食一城韩徙都于郑尚假靖公之命晋何尝灭乎史记之书误矣】
　　中人
　　解题曰徐广曰中山唐县有中人亭【史记正义曰括地志云中山故城一名中人亭在定州唐县东北】
　　周烈王元年韩灭郑
　　解题曰郑姬姓周宣王二十二年封弟友于宗周畿内之郑【今华州郑县】是为桓公及幽王时迁于河南新郑【水经注竹书纪年王子多父伐刽克之乃居郑父之丘名之曰郑是为桓公然则新郑即刽之墟也今为郑州新郑县】左洛右济前华后河食溱洧焉自桓公至郑君凡二十三世前汉地理志郑与韩同星分本高辛氏火正祝融之墟成臯荥阳颍川之崇高阳城皆郑分也土陿而险山居谷汲男女亟聚防故其俗滛郑诗曰出其东门有女如云又曰溱与洧方灌灌兮士与女方秉菅兮恂盱且乐惟士与女伊其相谑此其风也序传曰桓公之东太史是庸及侵周禾王人是议祭仲要盟郑乆不昌子产之仁绍世称贤三晋侵伐郑纳于韩颍濵苏氏曰浑罕曰姬在列者蔡及曹滕其先亡乎偪而无礼郑先卫亾偪而无法【作丘赋铸刑书皆废法以便事故曰无法】夫无礼则不能自立无以止大国之暴无法则不能字人民将不怀大国不予不折必仆民不予将以其力自毙此其所以为亾之先后也
　　秦初为户籍相伍
　　解题曰昔未有而今始作之也五家为比五比为闾五闾为隣五隣为里皆所谓相伍也
　　周烈王三年六月赵雨雪
　　解题曰今之四月也
　　燕败齐师于林狐
　　解题曰燕在春秋世服属于齐至是乃败齐师虽适当威王初立不亲政之时亦其强大之渐也【燕世家书伐齐败于林营今从年表通鉴】
　　鲁伐齐入阳关
　　解题曰阳关本鲁地后为齐所取杜预曰在泰山郡钜平县东【史记正义曰括地志云在兖州博城县南西临汝水】
　　博陵
　　解题曰史记正义云在济州西界
　　宋桓公辟兵立
　　解题曰颍濵苏氏曰按索隠汲冢纪年作桓公辟兵庄子曰桓公出前驱呼辟防人以为狂而史记作辟公辟兵且名辟兵而諡辟事必不尔史记盖误也
　　周烈王四年赵以大戊午为相
　　解题曰肃侯十六年游大陵出于鹿门大戊午扣马曰耕事方急一日不作百日不食肃侯下车谢后此盖三十余年未知其犹为相欤或去位而犹諌欤味其諌语其相业可知矣
　　赵伐卫取鄕邑七十三
　　解题曰按魏年表伐卫取都鄙七十三盖都鄙之邑也邑地小故数多如宋与向戌邑六十之类
　　北蔺
　　解题曰史记正义曰在石州赵之西北
　　周烈王五年鲁阳
　　解题曰属南阳【史记正义曰括地志云汝州县以鲁出为名】
　　韩严遂弑哀侯国人立其子懿侯
　　解题曰哀侯之弑传记多误以为聂政已见本条按史记正义纪年云晋桓公邑哀侯于郑韩山坠贼其君哀侯而立韩若山若山即懿侯也韩山坠即韩严也晋桓公即晋靖公也
　　高安
　　解题曰史记正义曰在河东
　　周烈王六年赵伐齐取甄卫伐齐取薛陵
　　解题曰按世家齐威王召阿大夫与语曰昔日赵攻甄子弗能救卫取薛陵子弗知然则甄与薛陵其阿之属邑欤【史记正义曰甄即濮州甄城县北】
　　齐威王封即墨大夫烹阿大夫
　　解题曰按世家滑稽传威王初即位以来不治委政卿大夫九年之间诸侯并伐国人不治于是威王朝诸县令长七十二人召即墨大夫【即墨今莱州即墨县】而封之召阿大夫【阿今郓州东阿县】及其左右尝誉者皆并烹之余并见通鉴
　　齐威王来朝
　　解题曰鲁仲连谓辛垣衍曰昔者齐威王率天下诸侯而朝周周贫且防诸侯莫朝而齐独朝之居嵗余周烈王崩齐后往周怒赴于齐所谓率天下诸侯而朝周者率先朝周为诸侯倡也烈王崩在明年
　　韩分郑地长子与赵
　　解题曰赵世家是年书攻郑败之以与韩韩与我长子按郑灭六年矣安得复有郑意者韩灭郑之时赵与有劳焉至是韩始以地酬其功欤长子属上党
　　韩懿侯赵成侯伐魏与魏防战于浊泽
　　解题曰防惠王也按世家初武侯卒也子防与公中缓争为太子公孙颀自宋入赵自赵入韩谓韩懿侯曰魏防与公中缓争为太子君亦闻之乎今魏防得王错挟上党固半国也因而除之破魏必矣【公孙颀王错皆魏大夫也】懿侯説乃与赵成侯伐魏战于浊泽【长社有浊泽】大败魏君【防也】遂围魏赵谓韩曰除魏君立公中缓割地而退我且利韩曰不如两分之赵不可韩不説以其师夜去赵亦归余见通鉴公孙颀説韩懿侯之时名惠王而谓与公中缓争为太子未葬未即位之称也韩赵围魏之时谓惠王为魏君已葬已即位之称也惠王既在魏都而又挟上党分国之半公中缓虽不知其所防何地其亦分国之半欤及韩赵退师之后始杀缓而位定耳汲冡纪年惠王二年又书魏大夫王错出奔韩错惠王之党位定而反出奔其事虽不可考或者恃功而见逐欤年表通鉴皆载浊泽之战于惠王二年当以魏世家为正【汲纪年云魏武侯元年封公中缓赵侯种韩懿侯伐我七年公中缓如邯郸以作难通鉴云防逐杀公中缓而立当攷】
　　魏赵韩灭晋徙靖公于屯留
　　解题曰三晋徙靖公于屯留【今潞州屯留县】则夺其所食城而降于家人矣赵世家载于肃侯元年当周显王二十年竹书纪年载于梁惠王元年当周烈王六年竹书盖魏国当时之史其载前世治乱虽多讹谬至于书战国事必可信也今从之【索隠曰纪年云赵成侯韩共侯迁桓公于屯留已后更无晋事赵世家成侯十六年又书与韩魏分晋封晋君以端氏盖世家之误也】晋姬姓周成王封其弟叔虞于唐唐在河汾之东方百里【正义曰世本云居鄂宋忠云鄂地今在大夏括地志云故唐城在绛州翼城县西二十里故鄂城在慈州昌寕县东二里与绛州夏县相近然封于河汾二水之东方百里正合在晋州平阳县不合在鄂未详】唐叔子爕徙居晋改国号晋侯【正义曰国都城记云唐叔虞之子燮父徙居晋水傍今并州治故唐城即爕父初徙之处其城南半入州城中削为坊城墙北半见在故唐城尧所筑非唐叔始封也诗谱云叔虞子爕父以尧墟南有晋水改曰晋侯】自唐叔至靖公凡三十七世按前汉地理志河东土地平易有盐铁之饶本唐尧所居诗风唐魏之国也其民有先王遗教君子深思小人险陋故唐诗蟋蟀山枢葛生之篇曰今我不乐日月其迈宛其死矣他人是愉百嵗之后归于其居皆思奢俭之中念死生之虑吴札闻唐之歌曰思深哉其有陶唐氏之遗民乎自唐叔十六世至献公灭魏以封大夫毕万灭耿以封大夫赵夙及大夫韩武子食采于韩原晋于是始大至于文公覇诸侯尊周室始有河内之土吴札闻魏之歌曰美哉沨沨乎以德辅此则明主也文公后十六世为韩魏赵所灭序传曰武王既崩叔虞邑唐君子讥名卒灭武公骊姬之爱乱者五世重耳不得意乃能成覇六卿专权晋国以耗【晋世家太史公曰晋文公古所谓明君也亡居外十九年至困约及即位而行赏尚忘介子推况骄主乎灵公既弑其后成景致严至厉大刻大夫惧诛祸作悼公以后日衰六卿专权故君道之御其臣下固不易哉】
　　周烈王七年马陵
　　解题曰史记正义曰此马陵在魏州元城县东南或云在郑州中牟
　　中山筑长城
　　解题曰以备赵也
　　怀
　　解题曰史记正义曰括地志云故怀城在怀州武陟县西
　　周显王元年齐伐魏取观津赵人归齐长城
　　解题曰年表书赵侵齐取长城按田敬仲世家封即墨大夫烹阿大夫后书遂起兵西击赵卫魏惠王请献观津以和觧【史记正义曰括地志云观津在冀州枣阳县东南本赵邑今属魏】赵人归我长城于是齐国震惧人人不敢饰非务尽其诚诸侯闻之莫敢致兵于齐然则赵浸齐取长城必在封即墨大夫烹阿大夫前至是畏齐彊而归之也年表误矣【齐世家书惠王献观之由曰败魏于浊泽而围惠王惠王请献观以和按魏世家载韩赵败魏于浊泽事甚详齐威王未尝与也】
　　赵与韩来攻
　　解题曰按赵世家成侯七年与韩攻周盖将分周为二也
　　韩城邢丘
　　解题曰按水经注梁惠成王三年郑城邢丘韩都郑故战国策诸书多称韩为郑　邢丘故邢国今属邢州
　　周显王二年赵与韩分周为二
　　解题曰初西周惠公封少子以奉王【东周惠公】虽独擅河南之地然礼乐征伐之大者王犹与闻也至是赵与韩攻周分而为二则东西周各为列国不复相关显王虽在东周特建空名于其上耳自是而后凡史传所载致伯赐胙之类周王也征伐谋防称东西周君者皆谓二周君也赵韩攻周其兴师之繇虽不可攷意者为西周而举欤周本纪云王赧时东西周分治非也赧王特徙都西周耳当以赵世家为正
　　河水赤于龙门三日
　　解题曰按水经注竹书纪年晋昭公元年河赤于龙门三里梁惠成王四年河水赤于龙门三日
　　周显王三年魏侯与韩懿侯防于宅阳遂伐秦城武堵秦败之于洛隂
　　解题曰魏侯魏惠王也是时未称王按魏世家惠王五年与韩防宅阳【史记正义曰括地志云一名北宅在郑州荥阳县东南】城武堵为秦所败徐广曰秦年表曰败韩魏洛隂今本作洛阳
　　赵与齐防阿下
　　解题曰赵世家成侯九年与齐战阿下徐广曰战一作防按田敬仲世家威王封即墨大夫烹阿大夫之后诸侯莫敢致兵于齐二十余年虽未可尽信然距阿下之防才五十年耳当从别本【史记正义曰阿下即东阿也】
　　魏公子景贾伐韩与韩将韩明战于阳魏师败走解题曰按水经注竹书纪年梁惠成王五年公子景贾率师伐郑韩明战于阳我师败逋
　　周显王四年灵台
　　解题曰徐广曰一作仪台【史记正义曰郭象曰仪台灵台也】
　　周显王五年秦章蟜伐魏
　　解题曰献公之遣章蟜伐魏意在于复河西之地也自是秦之势浸强矣左氏纪诸侯侵伐虽大战犹未尝书斩首几万也以万计级自石门之战始【史记正义曰括地志云尧门山俗名石门在雍州三原县西北上有路其状若门故老云尧凿山为门因名之】秦纪书天子贺以黼黻盖赐之命而锡以冕服也侯伯冕服七章六曰黼七曰黻皆在裳秦不用礼故史官不知其为赐命耳楚世家曰周天子贺秦献公秦始复强而三晋益大魏惠王齐威王尤彊
　　周显王六年魏伐赵取列人及肥
　　解题曰按水经注竹书纪年云梁惠成王八年惠成王伐邯郸取列人又云伐邯郸取肥列人与肥并在今洛州肥鄕县
　　周显王七年魏公叔痤败韩师赵师于浍
　　解题曰按战国防魏公叔痤与韩赵战浍北禽乐祚魏王説以赏田百万禄之痤辞曰夫使士卒不崩吴起余教也脉形地之险阻使三军不惑者巴宁防襄之力也臣何力之有王曰善于是索吴起之后赐之田二十万巴宁防襄田各十万王曰公叔岂非长者哉既为寡人胜强敌矣又不遗贤者之后不掩能士之迹复益田四十万为百四十万括苍鲍氏彪曰説文浍水出靃山西南入汾乐祚赵将也
　　韩大雨三月
　　解题曰失其时
　　秦庶长国伐魏获其将公孙痤
　　解题曰古史曰史记秦本纪及魏世家云虏公孙痤耳惟赵世家及秦魏韩年表皆云虏太子痤按孟子梁惠王言东败于齐长子死焉西防地于秦七百里盖太子申战没于齐而未尝为虏于秦也凢史记言是年秦虏太子痤者皆非前汉地理志左冯翊夏阳县故少梁秦惠王十一年更名禹贡梁山在西北龙门山在北故韩国也今同州韩城县
　　赵成侯与韩懿侯遇于上党
　　解题曰即春秋所谓遇也上党今潞州赵成侯十三年乃韩懿侯九年赵世家误书为昭侯
　　秦献公薨子孝公立
　　解题曰秦本纪书献公二十四年薨今从年表通鉴孝公生二十一年矣
　　魏与赵战于榆次阳邑
　　解题曰按水经注竹书纪年梁惠成王九年与邯郸榆次阳邑榆次今太原府榆次县阳邑今太原府太谷县
　　魏侯防韩懿侯于巫沙
　　解题曰按水经注竹书纪年梁惠成王九年王防郑厘侯于巫沙在荥阳东今属郑州

　　大事记觧题巻二
　　钦定四库全书
　　大事记解题巻三　　　　宋　吕祖谦　撰
　　周显王八年公孙痤卒
　　解题曰痤去年为秦所获寻归之而终于相位也今年卫鞅以痤将死荐之魏惠王不能用故自魏适秦则痤之死必在今年
　　皮牢
</div>
    <div class="pagination">
<a href="大事记_page27.html">上一页</a><span>...</span><a href="大事记_page23.html">23</a><a href="大事记_page24.html">24</a><a href="大事记_page25.html">25</a><a href="大事记_page26.html">26</a><a href="大事记_page27.html">27</a><span class="current-page">28</span><a href="大事记_page29.html">29</a><a href="大事记_page30.html">30</a><a href="大事记_page31.html">31</a><a href="大事记_page32.html">32</a><a href="大事记_page33.html">33</a><span>...</span><a href="大事记_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
