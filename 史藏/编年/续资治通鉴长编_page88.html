<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 88 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 88 页/共 607 页</h1>
    <div class="content">　　三班奉职李晏先给使广信军，数与敌战，有功，身被重创而死，诏赠晏内殿崇班，仍优恤其家。（去年七月可考。）
　　礼部贡院以新及第进士车马服从踰制，请申约束，第一人听一节呵导，余皆双控马首，遇常参官并敛马侧立，从之。
　　庚申，禁边民入敌界掠夺赀畜，犯者捕系，罪至死者论如法，流以下部送赴阙。
　　辛酉，诏诸王、公主、近臣无得以下第亲族宾客求赐科名。时毕士安、寇准各以所亲为请，上不得已而从之，因有是诏。
　　丙寅，以殿直、知雄州机宜司赵延祚为侍禁、雄州北阙城巡检【一五】，赐白金三百两。延祚，州之大姓，自太宗朝尝出家财交结彼处豪杰，得其动静，即具白州将，因授官任。于是，年七十余，召赴阙，询以边事，且言：「今之修和北戎，先启诚意，国家动守恩信，理必长久。」又言：「国母之妹曰齐妃，与其姊不协，国家所遗金帛，皆归于国主及母，其下悉无所及，望自今榷场贸易稍优假之，则其下获利，必倍欣慰。」又历陈其风俗，山川曲折，地理远近，及晋、汉时事，历历有据。上诘其所欲，但云：「衰朽不堪使用，有家属寓居青州，愿便道得往省之。」上许焉，且以契丹通好，不可复置机宜司，故命为巡检。
　　上虑河北诸州缘兵罢遂弛备，诏敌楼、战棚有隳坏者即葺之。
　　诏缘边诸州军，应北界移牒事，理无疑者即报之，关机要者疾置以闻，待报而答，亦勿令知之。时安肃军奏北界移牒寻捕所失牛畜，本军报已具闻奏，上以小事不必尔，又虑事有非顺，难于施行者，不欲出自朝议，故有是诏。
　　丁卯，雄州言，容城县状称戎人大驱马越拒马河放之，其长遣人持雉兔来问遗，求假草地。上曰：「拒马河去雄州四十余里，颇有两地输租民户，然其河桥乃雄州所造，标立疆界素定，岂得辄渡河畜牧，此盖恃已通和，谓无间阻，可亟令边臣具牒，列誓书之言，使闻于首领，严加惩戒。况今欢好之始，尤宜执守，不可缓也。」
　　戊辰，令雄州勿以锦绮绫帛付榷场贸易，上虑戎心无厌，若开其端，则求市无已故也。
　　己巳，补神勇员僚刘超为本军都虞候。超前戍瀛州，敌之急攻也，超部城一角，躬冒锋刃，运矢石以授壮勇者，督令拒敌。敌既解去，主将录其劳，赉以束帛，超再拜曰：「非超之功，乃觽之力，愿以分赐。」上闻之，嘉其忠勇而让，故特銟焉。他日，上谓辅臣曰：「近者诸州立功指挥使，未可别加迁擢，皆特补本军都虞候。旧无此职名，盖权宜加置，若后有阙，不可复补。」
　　将作监丞王曾为著作郎、直史馆，赐绯。旧制，试文当属学士、舍人院，宰相寇准雅知曾，特召试政事堂。
　　诏自今所举大理寺详断官、刑部详覆官上试断案五道，差官与二司互考。
　　壬申，大名府饥，命转运司发仓赈救。时边城颇乏兵食，有司请下转运司经度，上曰：「戎人出境，民初复业，若责成外计，不免役民飞挽，将何以堪之。」乃命祠部郎中乐和乘驿与转运使同为规画，还，奏请依三司议，有输□入官者，准便籴粟麦例，给八分缗钱，二分象牙、香药，其广信安肃军、北平寨粟麦，悉以香药博籴。乃诏出内帑香药有利于人者贸易之，以实边备。（乐和，未见。）
　　旧制，弓矢兵器不入外夷，时西凉样丹族上表求市弓矢，上以样丹宣力西陲，委之捍蔽，特令渭州给赐，因别赐厮铎督，以示恩意焉。厮铎督又贡马，求易金彩等修佛寺，甲戌，诏如所求赐之，还其马直。
　　是月，诏缘边诸州岁贡御马【一六】，自今止目为第一等马，至阙下阅视，其堪充御马多者，乃论赏。先是，诸州买马，先取高大者别遣使臣部送，目为御马，及阅视，率皆常品，盖部送者假其名，在道求索供给，颇为烦扰，故条约之。（此据会要。）
　　京东转运使副厂□解，皆在广济军，诏以青州裨海敻远，符牒或致淹缓，徙一人厂□解于青州。
　　夏四月癸未，免瀛州居民二年屋税，僧尼曾经城守者，赐以紫衣，诸寺院各度一人。
　　甲申，顺安军言，近遣牙校部送擒获奸盗至北界易州，其知州待以宾礼，饔饩甚厚，虑复遣将吏至军，未详接待之礼。诏谕缘边诸军，应北界遣将吏至者，并丰其馈饷，或职位高，则以宾礼接之。
　　乙酉，令鄂州发廪赈饥民。
　　丙戌，斩布衣申宗古于西市，坐诣登闻院诬告宰臣寇准与安王元杰谋反故也。
　　辛卯，上谓辅臣曰：「昨减边城戍兵甚觽，然恐此后难以复增，其广信、安肃军见屯兵及二年以上，悉令更代，并以军旅人数完足者易其部伍残阙者，则虽实增之，无嫌也。」仍密谕河朔长吏，凡军士数阙，自当广务招置，勿以邻敌通欢，辄怠其事。
　　南丹州刺史莫洪皓死，长子淮勍袭父任，俄为弟淮辿所逐，淮勍帅属来奔。诏宜州赐闲田资给之，即命淮辿知南丹州，仍谕以苟效忠顺，当加甄銟。
　　壬辰，以殿中丞江日新为国子博士。日新前知德州，追袭敌骑，杀获甚觽，复出兵夜破其寨，故有是赏。监军刘绪、军校并加检校兼官。
　　癸巳，京师谷贵，命减价粜仓粟。
　　商州配役卒谋劫库兵、杀官吏以叛，未发，知州李巽与都巡检、供奉官张越领兵击剪之，诏褒巽、越，其将校进补有差。（巽，建阳人，王禹偁策可考，越，未详。）
　　乙未，并代部署司言：「广锐军士老疾者，须亲属为代名，乃得除籍，请自今应本土居民，虽非亲属而愿代者，亦听。」从之。
　　上谓辅臣曰：「晋国公主言孝章皇后寝疾时，尝云：『我无他忧，惟虑瞑目之后，族属不能敦睦，为人所笑，须朝廷常为约束。』今闻宋元翰果诣京府求分家财，已令勿问，仍谕其宗属益务孝谨，以遵先后遗戒焉。」元翰，偓幼子也。
　　上御便殿引对诸寺院主首，询其行业优长者，以补左右街僧官。先是，所署或非其人，多致谤议，故上亲阅试焉。
　　丁酉，枢密直学士刘师道责授忠武行军司马，知制诰陈尧咨单州团练副使。先是，师道弟几道举进士，礼部奏名将廷试。近制，悉糊名校等【一七】。尧咨为考官，教几道于卷中密为识号。几道既擢第，或告其事，诏落籍，永不得预举。上初欲含容，不复穷理其事，而师道固求辨理，诏东上合门使曹利用、兵部郎中边肃、内侍副都知阎承翰诣御史府杂治之，坐论奏诬罔，与尧咨并及于责。大理寺丞王湛者，咸平五年登进士第，与几道同，至是，狱词连及，亦削官。（王游御史记有湛，系西充人，咸平二年及第，非此王湛也。）
　　戊戌，幸龙图阁，近臣毕从，起居舍人、直昭文馆种放预焉。阅太宗御书，又观诸阁图画。龙图阁在会庆殿之西偏，北连禁中，阁上藏太宗御书五千一百十五卷、轴，下设六阁：经典阁三千七百六十二卷，史传阁八百二十一卷，子书阁一万三百六十二卷，文集阁八千三十一卷，天文阁二千五百六十四卷，图画阁一千四百二十一轴、卷、册。上曰：「朕退朝之暇，无所用心，聚此图书以自娱耳。」
　　己亥，诏河北诸州军增葺城池。上谓近臣曰：「内外诸军所阙小校，傥以名次迁补，或虑不能尽得武干之士，宜并令按阅，选擢而授之。」
　　先是，诸路部送罪人至阙下者，军头司引对便坐，皆即决遣，或刑名疑互，无所详准。庚子，诏自今委本司召法官一人审定以闻。（会要云：本司言开封府狱囚当引见不坐格律，请再送司录定断。上虑其久系，故有是诏。）
　　初，李允则在雄州，建言：「契丹禁国中谷食不令出境，而彼民有冒禁赍至榷场求售者，转运司以茶博易，所得至微，恐亦非便。」壬寅，诏罢之。
　　工部侍郎、参知政事王钦若素与寇准不协，还自天雄，再表求罢，继以面请，上敦谕不能夺，乃置资政殿学士，以钦若为之，仍迁刑部侍郎。中书定其班在翰林学士之下，侍读学士之上。
　　初，邢州地连震，城堞摧毁，无守备。契丹之入寇也，兵部郎中边肃知州事，上密诏肃，若州不可守，听以便宜南保他城。肃匿诏不发，督丁壮乘城，而辟诸门，悉所部兵列阵于外，敌至，莫之测，居三日引去。时镇、魏、深、赵、磁、洺六州闭壁不出，老幼趋邢州者，肃悉纳之。上嘉其功，于是，以肃为枢密院直学士，与虞部员外郎、兼侍御史知杂事李浚并命。浚居宪府未再岁，上宠待之，遂超迁。参知政事王旦言：「浚虽有剸剧才，然亟践近职，时望未允。」上曰：「朕业已许之矣。」（旦时但参政，浚传误云宰相，今改定。邢州城池，寇未至已修完，恐无弃守之诏，更当考之。）
　　作永昌僧院于三陵之侧，计用钱八百余万，遣中使取诸陵寝宫白金什器八千余两充费。
　　乙巳，环州言戎人入寇，出兵御之，杀获甚觽，生擒贼将庆侬，部送阙下，请斩于□街，以警蕃部。上曰：「驱率而来，此亦何罪？」止令配隶淮南。
　　潭州言茶园户乏食，请赈以官米，从之。
　　以贝州骁捷军都指挥使王赞为御前忠佐马步军副都军头。先是，秦翰言赞勇壮，得召见。赞自陈留步卒，以功至军校，太祖、太宗朝皆召至阙下迁职，颇有效命戮力之意，故宠以禁秩，令还典其军。
　　合门祗候郭盛言，洪州、南康军民李士衡等愿输米赈饥民，请诏与官。上曰：「若其人曾犯刑宪，不可授以官秩，听本家次第亲属代之。」
　　注　　释
　　【一】朕如此裁处当否「裁处」原作「裁给」，据宋本、宋撮要本及续通鉴卷二五改。
　　【二】步军都虞候天平节度使王超为三路统帅无功「统帅」原作「总帅」，据宋本、宋撮要本及十朝纲要卷三改。
　　【三】中谢原作「申谢」，据各本改。按本编见春明退朝录下，「中谢」作「入谢」。
　　【四】同原作「西」，据宋本、宋撮要本、阁本改。按宋会要职官五五之三二所载详于本编，正作「同州」，可证。
　　【五】行李傔从什器并从官给「傔」原作「仆」，据宋本、宋撮要本改。
　　【六】所至民无得鬻食物受钱「民」字原阙，据宋会要蕃夷一之三四补。
　　【七】宁州团练使张凝为本州岛防御使「防御使」原作「团练使」，据本书卷六○景德二年五月辛亥编及宋史卷二七九本传改。
　　【八】第一第二第三等赐及第「等」字原脱，据宋本、宋撮要本及宋会要选举七之八补。
　　【九】又得特奏名五举以上一百十一人「十一」原作「十八」，据同上书及阁本、宋史全文卷五下改。
　　【一○】授试衔官「衔」原作「御」，据宋本、宋撮要本及宋会要选举七之八改。
　　【一一】乃至绝荤茹素以祷祈「以」字原脱，据宋本、宋撮要本、阁本及宋史全文卷五下补。
　　【一二】张昭允原作「张昭远」，据宋史卷二七九本传及傅潜传、卷三○三陈贯传改。
　　【一三】地有六害各本及上引陈贯传同。编年纲目卷七、续通鉴卷二五并作「地有要害」。
　　【一四】使北兵捍狄「狄」原作「敌」，据宋本、宋撮要本及编年纲目卷七改。
　　【一五】雄州北阙城巡检宋撮要本、阁本、活字本及宋会要职官四八之一二二同。宋本及续通鉴卷二五并作「雄州北关城巡检」。
　　【一六】诏缘边诸州岁贡御马「诏」字原阙，据宋会要二四之六补。
　　【一七】悉糊名校等「校等」，宋会要职官六四之一八、治迹统类卷二八祖宗科举取人并作「考校」。按宋史卷一五五选举志云：「又定令：凡试卷，封印院糊名送知举官考定高下，复令封之送覆考所，考毕然后参校得失，不合格者，须至覆场方落。」作「考校」义切。
续资治通鉴长编
卷六十
卷六十
　　起讫时间 起真宗景德二年五月尽是年七月
　　卷　　名 续资治通鉴长编卷六十
　　帝　　号 宋真宗
　　年　　号 景德二年（乙巳，1005）
　　全　　文
　　五月戊辰朔，幸国子监阅书库，问祭酒邢昺书板几何，昺曰：「国初不及四千，今十余万，经史正义皆具。臣少时业儒，观学徒能具经疏者百无一二，盖传写不给。今板本大备【一】，士庶家皆有之，斯乃儒者逢时之幸也。」上喜曰：「国家虽尚儒术，然非四方无事，何以及此。」先是，馆阁博聚髃书，精加绚校，经史未有印板者，悉令刊刻。或言三国志乃奸雄角立之事，不当传布。上曰：「君臣善恶，足为鉴戒，仲尼春秋岂非列国争斗之书乎？」先是，印书裁截余纸，皆鬻之以供监之杂用，昺请归此钱于三司，裨国计。自是学者公费不给，讲官益厌其寥落云。（或附此于昺卒时。）
　　宣徽北院使雷有终倜傥自任，不拘小节，历任藩阃，能抚士卒，丰于宴犒，公费不足则倾私帑给之。或言其无廉称，然奉身甚薄，止有铜鞍勒。京师崇仁里第，本其父德骧所创，有终在蜀尝借用库钱数百万，奏纳第以偿，优诏蠲免。于是，自并州入为宣徽使，上知有终家无余财，己酉，命特给廉镇公用钱二千贯。王继英时掌枢密，颇忌有终进用，屡言其在蜀及守边，厚费以收士卒心。上终保护之。居数月，卒，身后宿负，犹不啻百万。（会要言有终贪墨事，当参考。）
　　知雄州何承矩言，契丹新城榷场都监刘日新致书遗□、羊、酒。诏承矩受之，答以药物。
　　初，李继隆遗奏亲属牙校等凡三十人，有司请援曹彬、潘美恩例。上曰：「继隆乃太后兄，可引杜审进为比。」因求其案籍，具得之。于是，继隆子侄并超等迁秩，至于疏属、给使辈咸收□焉。其弟洛苑使继和耻受延赏，不列于遗奏，庚戌，特拜西上合门使。
　　先是，贼有王长寿者，本亡命卒，有勇力，多计虑，聚徒百余，抵陈留，剽攻郡县，捕之不获。朝廷专遣使益兵，追逐于澶、濮间。会契丹南侵，夹河民庶惊扰，长寿结党愈觽，人皆患之。磁州刺史许均自永兴帅所部兵赴行在，至胙城，长寿与其徒五千余入县钞略，均部下兵袒裼与斗，设方略生擒长寿，枭获恶党皆尽。上以方御戎寇，未欲因捕贼銟均，但赏其所部兵被伤者，赐帛迁级焉。于是，追□前劳，擢为本州岛团练使。
　　霸州言：「得北界永清都监牒，部民李加兴先以钱二十千赎得南界掠来妇人阿杜为妻，近同至霸州鬻席，为前夫齐鸾擒去，请追捕还付加兴。本州岛以杜本鸾妻，难复追还，已牒报讫。」上曰：「此乃修好前所掠，或再有求索，当官为出所赎钱以还加兴。」
　　诏河东诸州军兵马都监、监押有二员者省其一。
　　辛亥，诏陕西缘边州军，蕃部丝纳、献送羊马，悉着籍以供公费。先是，蕃部有罪纳赀为赎，及守臣出处更代，多以畜产为贺，并入于长吏，至有生事以邀其利者，使之不宁，上廉知其弊，欲遽止之，复虑戎人犯禁，无以为戒，乃降是诏。
　　殿前都虞候、宁州防御使张凝忠勇好功名，累任西北，善训士卒，缮完器杖，所至常有奋励报效之志。前后赏赐甚厚，多以犒师，家无余赀，京师无居第。上尝与近臣论将帅，曰：「选用武臣实难，傥未尝更历，则不能周知其才。太宗所擢甚觽，而优待者唯凝与王斌、王宪等数人，每赐与绝殊伦辈，乃知先帝知人之明也。」于是，凝为高阳关副都部署，卒，上甚惜之，赙赠加等，遣中使护其丧归葬。（王宪，未见。王斌有传，在天禧元年四月，阳翟人。）
　　自有事二边，戍兵寖广，师行馈运，仰于博易，有司务优物估以来，输入河北有水运，而地里差近亦有京师辇送者。其入中，大约入粮斗增六十五钱，马料增四十五钱。西鄙回远及涉碛阴，运载甚难，其入中之价，灵州斗粟有至千钱以上者，自余州率不下数百【二】。边地市估之外，别加銽为入中，价无定，皆转运使视当时缓急而裁处之。如粟价当得七百五十钱者，交引给以千钱，又倍之为二千，切于所须，故不吝南货。初，商人以盐为急，皆竞趋焉，及禁江、淮盐，又增用茶，当得十五六千至二十千，辄加给百千。又有官耗，随所饶益。
　　其输边粟者，非尽行商，率其土人，既得交引，特诣冲要州府鬻之，市得者寡至京师。京师有坐贾置铺，隶名榷货务，怀交引者凑之。若行商则铺贾为保任，诣京师榷务给钱，又移文南州给茶。若非行商，则铺贾自售之，转鬻与茶贾。及和好罢兵，边储稍缓，物价差减，而官给交引虚钱之名未改。既以茶代盐，而买茶所入不充其给，交引停积，故商旅所得茶，指期于数年之外。京师交引愈贱，至有裁得所入刍粟之实价者，官私俱无利。
　　于是，命盐铁副使林特与宫苑使刘承珪、崇仪副使李溥，就三司悉索旧条制详定，特呼豪商问讯，别为新法。其于京师入金、银、挠、帛直钱五十千者，给百千实茶。河北缘边入金、帛、刍、粟，如京师之制，而增茶十千，次边增五千。河东缘边、次边亦然，而所增有八千、六千之差。陕西缘边亦如之，而增十五千，次边所增如河北缘边之制。其三路近地所入，所给皆如京师。仍约束山场园户，谨其出纳。议奏集三司官视其可否，咸言其便。诏如所议。壬子，以溥为制置淮南、江、浙、荆湖茶盐矾税兼都大发运事，委成其事。（实录于九月壬戌，书三司请许商贾于河北、河东、陕西州军，依在京例纳见钱金银，每实钱五十五贯，给海州茶准百贯，从之。今从本志，并书于此。实录但云兼都大发运事，会要乃云发运使。按景德四年八月，溥以发运副使迁发运使，则初除必非使，今从实录。又景德三年二月，冯亮初除发运使，会要及本志并云景德三年复置发运使一人，盖发运自此始立使名，冯亮为使，李溥为副使也。）
　　仪州言，前制胜关寨主蜔勋贸易侵渔蕃部，强市诸军给赐物，有军士与部民争斗，决讫，令荷校示觽者二百七十余日，至是，为部民所讼。上曰：「人固不易知。勋往□多奏臣僚不法事，以是或称其尽公，稍加任用，敢尔贪暴，转运使亦不能按举，何也？宜以兹事篃谕诸路，劾勋罪以闻。」
　　癸丑，遣淄州团练使康进、虢州团练使慕兴、濮州刺史郭自明、潍州刺史寇达、干州刺史树超并还本任，以尝护边无声绩，故罢其兵职。（郭自明、寇达、树超，未见。）
　　以太常博士张检知赵州，国子博士张绅知洛州。上虑河北列郡以边鄙宁谧，懈于武备，故遴选守臣。因密诏检等，凡城垒池堑防捍之具，常加完葺。（张检、张绅，俱未详。）
　　知天雄军府赵昌言奏所部寇窃未除，已下令军民，有能告贼者赏以金帛，及署牙校、镇将【三】迁补军职。下其状枢密院，王继英曰：「乡闾小有攘窃，不当擅为赏格，从之非便。」上曰：「然则昌言所下令反为虚语，使长吏失信于下【四】，政教何以兴行？可使易其文，止云『当为上言请行旌赏』而已。」
　　知镇戎军曹玮言：「军境川原夷旷，便于骑战，非中国之利。请自陇山而东，缘古长城凿堑以为限。」从之。又言：「边民应募为弓箭手者，皆习障塞蹊隧，解羌人语，耐寒苦，有警可参正兵为前锋，而官未尝与器械资粮，难责其死力。请给以境内闲田，永蠲其租，春秋耕敛，出兵而护作之。」诏：「人给田二顷，出甲士一人，及三顷者出战马一匹。设堡戍，列部伍，补指挥使以下，校长有功劳者，亦补军都指挥使，置巡检以统之。」其后，鄜、延、环、庆、泾、原、并河东州军，亦各募置。（给田蠲租在甲子日，今并书。秦翰传云：先是，西鄙无藩篱之固，翰为泾、原仪、渭钤辖，规度要害，凿巨堑，计工三十万，役卒数年而成，不烦民力，有诏嘉銟。此必与玮事相关，当考。又祥符七年四月，玮掘缘边壕五十一里，更详之，或可附堑壕尺度及给田市马法。）
　　光禄卿、分司西京李昌龄请致仕【五】，中书进拟，上曰：「昌龄素无清誉，不可牵复丞郎。」甲寅，授秘书监致仕。
　　诏葺西京大内及诸司厂□解舍，将朝陵故也。（将朝陵，从会要。）
　　翰林学士承旨宋白、翰林学士梁周翰，年衰思减，书诏多不称旨，乙卯，并罢白为刑部尚书、集贤院学士、判院事，周翰为给事中、判昭文馆事。以起复右谏议大夫知制诰晁迥、起居舍人知制诰李宗谔，并为翰林学士。宗谔在舍人院，尝牒御史台，不平空，中丞吕文仲移文诘之，宗谔答以两省与台司非统摄。文仲不平，闻于上，有诏辨析，宗谔引八事证其不相统摄，且言：「中书、门下两省，自正言以上，皆天子侍从之官，立朝□班，不与外司为比。故在正衙则与宰相重行而立，于通衢则与中丞分路而行，常参则师傅入于两省之前，朝会则台官次于两省之后，地望特峻，职业有殊，官局之间，不相统摄。御史台每牒本省，并不平空，所以本省移报，亦如其仪。而文仲止凭吏人之言，遽有闻奏，且无典章为据。伏惟台宪之职，所宜纠察奸邪，辩明噃枉，廷臣有不法之事，得以奏弹，下民有无告之人，得以申理。而于文牒之内争平空与不平空，其事琐细，乌足助于风威哉？」卒如宗谔所言，守职者韪之。
　　以起居舍人、直昭文馆种放为右谏议大夫，放谢病，乞游嵩山，诏许之。仍命河南守臣常加存抚。召对赐宴，赋诗饯行，恩礼甚厚。
　　刑部员外郎、知制诰丁谓为右谏议大夫、权三司使事，仍诏谓内殿起居立知制诰上。
　　丙辰，陕西转运使请缮治金汤、白豹等镇，以处投降蕃族，上虑劳民，弗许。
　　先是，上以天文、地理、阴阳、术数之书，率多舛误，乃命司天少监史序等同加编次，掇其精要，以类分之，为乾坤宝典四百一十七卷。丁巳，序等上其书，上作序，藏秘阁。
　　蠲道州永明县民逋租。
　　交州黎桓死，其仲子龙钺自立，龙钺兄龙全劫库财而遁，其弟龙廷杀龙钺自立，龙廷兄明护率扶阑寨兵攻战。国信使邵晔驻岭表，以其事闻。戊子，就命晔为广南西路缘海安抚使【六】，听以便宜设方略。桓子明提先入贡还在路，诏送伴使臣，倍加安抚。（国史交趾传载黎桓死，乃以为明年事，误也。邵晔除缘海安抚使时，桓既死矣，国史传文因失事实【七】，今改之。会要于明年二月始书桓死，亦误也。）
　　诏雄州，契丹请榷场市易者，优其直与之。
　　诏麟府钤辖司，自今蕃部归投，不须发兵接引。
　　己未，诏三司每岁较天下税簿登耗以闻，从度支判官黄世长之请也。
　　夔州路转运使薛颜等言，投降蛮人首领皆已自署职名，请因而命之。上曰：「向者川峡屡扰，多擅补巡检将，颇桀骜纵恣，今蛮人所署，复有此名，不可从也，第令次补牙校。」
　　诏殿前、侍卫军校十五年已上不迁者，具名引对。
　　先是，诏礼部贡院别试河北贡举人，其曾援城者，进士虽不合格，特许奏名。诸科例进二场至三场者，许终场。五举及经御试并年五十者，并以名闻。虽不更城守，应七举、年六十及瀛州有劳效者，亦如之。庚申，上御崇政殿亲试，凡七日，得进士范昭等五十一人赐及第，四十五人出身，诸科赐及第、同出身并试秩署州助教者六百九十八人，特奏名进士、诸科，赐及第、出身至摄助教隶殿侍者六百六十二人。
　　上以去岁河北用兵，民甚惊扰，其乘城捍寇奋勇力者，多出士人，欲广示甄采。所问经义有两出者，或具引为对，考官将黜去，上亲为发明焉。
　　特奏名进士李正辞论文武先后，以为「文者本乎静，武者本乎动，动以止乱，而至乎静【八】，则先后可知。」上嘉其近理，将擢上第，会有言其尝犯杖刑，遂补三班奉职。
</div>
    <div class="pagination">
<a href="续资治通鉴长编_page87.html">上一页</a><span>...</span><a href="续资治通鉴长编_page83.html">83</a><a href="续资治通鉴长编_page84.html">84</a><a href="续资治通鉴长编_page85.html">85</a><a href="续资治通鉴长编_page86.html">86</a><a href="续资治通鉴长编_page87.html">87</a><span class="current-page">88</span><a href="续资治通鉴长编_page89.html">89</a><a href="续资治通鉴长编_page90.html">90</a><a href="续资治通鉴长编_page91.html">91</a><a href="续资治通鉴长编_page92.html">92</a><a href="续资治通鉴长编_page93.html">93</a><span>...</span><a href="续资治通鉴长编_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
