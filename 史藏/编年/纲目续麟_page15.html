<!DOCTYPE html>
<html>
<head>
    <meta charset="UTF-8">
    <title>纲目续麟 - 第 15 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 15 页/共 60 页</h1>
    <div class="content">　　分注【丹阳督妫览丞戴员杀太守孙翊览欲逼取翊妻徐氏徐绐之曰乞须晦日设祭除服然后听命潜使所亲语翊旧将孙髙傅婴等与共图览髙婴涕泣许诺密呼翊时侍养者二十余人与盟誓合谋晦日设祭徐哭泣尽哀毕乃除服薰香沐浴言笑懽悦览密觇无复疑意徐呼髙婴置户内使人召览入适得一拜徐呼二君可起髙婴俱出共杀览余人自外杀员徐氏乃还缞绖奉览员首以祭翊墓举军震骇孙权族诛览员余党擢髙婴为牙门】
　　杀当作诱诛讨字羡○按徐氏以身为囮始克图览非能正名其罪而讨之故但书诱诛以正员览之罪虽不称讨可也【考异但知书杀之误不知徐氏此举未可以讨名也】
　　资治通鉴纲目巻十四
　　分注【起己丑汉献帝建安十四年○尽丁未汉后主建兴五年】
　　考异【当分注尽丁未汉帝禅建兴五年】
　　考证【尽丁未后主建兴五年十五卷起尽十六卷起凡曰后主皆当作帝禅○谨按凡例曰凡正统之君曰帝僭称帝者曰主牧庵姚氏曰纲目书汉中王即皇帝位统斯正矣而于其子独曰后主何哉且自建兴以及炎兴用天子制以临四方者实四十年岂于即位正始之年不帝乃曰后主乎诸曰后主者皆溺于熟口顺耳不思而失于刋正也凡例又曰有被废无諡者但曰帝某而不用后人所贬之爵建兴之帝未尝被废亦钧于无諡者故下取晋帝奕例书曰帝禅】
　　主当作帝后字不可省○按创业之君称祖纪其始也亡国之主称后称末【如北齐髙纬陈叔寳称后主梁朱瑱后唐从珂称末帝之类】着其终也汉自髙光迄于灵献国统再絶不得已而以昭烈绍之又再传而灭汉自是无复炎祚矣昔人于昭烈父子称先后主初非无意盖上无所继下无所承明其自为首尾也纲目出而后绍昭烈于髙光虽以续汉亦以终汉【纲目于禅降始书汉亡】例当仿后主末帝之称书曰后帝禅既正其名为帝复从其号曰后若曰禅乃汉之后帝也汉之后帝固有陵夷衰防如禅者仰晀髙光俯瞷安乐【魏废帝为安乐公】亦士君子感慨发愤之一时也凡书帝禅某年皆加后字于上
　　【辛卯】十六年春正月曹操以其子丕为五官中郎将为丞相副
　　当直书以其子丕为丞相副五官中郎将六字可删○按前书曹操自为丞相【见十三年】此书以其子为丞相副子父济恶其罪自见五官中郎将常事耳【观书法但言丞相副而不及五官中郎将固知所重不在此也】虽不书可也【按凡例云正统命官宰相皆书余官非有故不书又曰魏晋以后一除数官则书其重者莫重于丞相副而操创为此职其有故尤大非有故不书正统且然况操以乎勲故删五官中郎等字直书以其子丕为丞相副庶几轻重之别也】
　　【甲午】十九年春张鲁遣马超围祁山夏侯渊击却之
　　考异【提要夏上有将军二字】
　　渊始见也冝书官当从提要补将军二字
　　夏四月旱五月雨水
　　此条冝删○按凡言旱者必积日已久而后谓之旱至雨水则始下之时已惊传为雨水矣今于四月书旱五月即书雨水是旱未大甚而又得雨为之润则旱不为灾而雨水亦无足为忧喜者虽不书可也况是时冠履倒置天地变易区区水旱曷足为异而特书之哉
　　枹罕宋建反冬十月讨斩之诸羌皆降
　　当作遣夏侯渊击斩之○按此操遣渊也【汉纪云曹操遣将夏侯渊讨宋建于枹罕获之】操亦建耳不当书讨【观操击张鲁不书讨可证】
　　十一月魏公操弑皇后伏氏及皇子二人
　　当去魏公二字直书曹操弑○或曰王莽弑帝书安汉公操弑后斥称姓名何曰书安汉者罪太后也操君在上而敢于弑后及子直国贼耳何魏公之有
　　【乙未】二十年春正月立贵人曹氏为皇后
　　书法【尝书立大将军光女为皇后矣又书立安汉公莽女为皇后矣此其不书魏公操女何命自上出也其自上出何伏后之弑帝盖廪廪矣于是立其女为皇后帝将求以自媚于操也不亦甚可悲哉】
　　不书立魏公操女为前书操纳三女为贵人【见十八年】此书立贵人曹氏为皇后其为操女已明不待书也书法以为命自上出书立魏公操女独非命自上出乎异不在立在某女而已其立也不得不立者也【当其纳女为贵人已有为后之意伏后不知避位反欲图操是自速死也】书法谓求以媚操亦非定论观后行泣过诀曰不能复相活邪帝曰我亦不知命在何时帝盖自处以必死矣更何望哉
　　三月魏公操击张鲁
　　此亦当去魏公二字直书曹操击以下除进爵外一循此例不必更以魏公冠之盖魏公之号本非人主所加【十八年曹操自立为魏公】而弑后以来操已不复汉之臣子其官爵姓氏应听后人以是非予夺【如鲁桓公无王定公无正月天时王法春秋犹以大义裁之而不书况贼臣伪爵乎】寜得复存其故号邪故当去魏公二字以附于王莽之例○或曰操虽弑后及皇子未弑帝也恐不冝与莽同勲谓不然操不弑帝非畏而不敢姑留以令天下耳故献帝虽存操之心久已无帝必待弑帝而后诛则终操之身且逃万世之罸矣
　　秋七月魏公操取汉中走张鲁留将军夏侯渊张郃守之而还
　　当书留夏侯渊及张郃等将军二字羡○按凡例云凡僭国之臣不以贤否皆因事乃见又曰凡有官者书官惟初除一见渊于上年不书官始见于此皆与例不合故当删去分注云以夏侯渊督张郃徐晃等守汉中则此当加及等二字庶主次明而操之加意汉中亦可见矣纲目略之非是
　　冬十月始置名号侯以赏军功
　　始上漏魏字○按此亦魏置也当与十八年初置尚书侍中书魏同纲目于彼书魏而此不书非是
　　十一月张鲁出降以为镇南将军封其属阎圃为列侯此亦当书操以与十九年以髙柔为丞相理曹掾同
　　【丙申】二十一年夏四月魏公操进爵为王操杀尚书崔琰
　　考异【提要漏一操字一本杀下有其字】
　　书法【上书魏公操进爵下书杀琰防上文可矣曷为再书操不再书操则未知其谁杀之再书操所以深罪操也】
　　当作杀其尚书崔琰不必更着操字提要不再书操良是考异以为漏书法以为未知谁杀之皆谬○按天鳯元年莽遣太傅免司马【时平晏为太傅逯并为大司马】纲目皆书其以太傅司马莽私爵也琰为尚书亦操所辟【操领冀州牧辟琰为别驾】非汉官也惟书杀其尚书崔琰然后见交讥之意如荀攸书魏【十九年书魏荀攸卒】所以媿攸若直书杀尚书某则仅见操专杀之罪而琰仕操之失隠矣
　　以裴潜为代郡太守
　　以上漏魏字【二十五年贾逵为豫州刺史仿此】○按裴潜臣魏者当书魏以与钟繇华歆同【繇为相国歆为御史大夫皆有魏字】纲目于繇歆书魏而此独略非是或曰书法谓潜以恩信见称意者其讳贤与曰不然潜虽有恩信特为魏耳曷足讳哉史家不列潜于汉而与杜袭赵俨并入魏志有以夫
　　【丁酉】二十二年春正月魏王操击孙权三月权降
　　或曰此亦当去魏王二字昌为不削勲谓前去魏公者【弑后以下皆斥称操】明操之为贼所以待天下之诛也自是进公而为王击权而权降则是无复知其为贼且相率而归魏矣故如其意而书魏王【与春秋书桓宣即位同】且魏业将成而汉廷之无人也岂予之哉
　　权遣陆逊讨丹阳山越平之
　　考异【提要权上当加一孙字】
　　讨当作击○按凡例云非正统相攻先发者不曰冦陷后应者不曰征讨是时权已降魏魏复僭帝【操用天子车服出人警跸】中国已非正统例当书击观明年乌桓反操遣子彰击破之不书讨可见○权不书姓蒙上文也【上书孙权陆口守将鲁肃卒权以吕防代之】考异不必从
　　【己亥】二十四年冬十月孙权使吕防袭取江陵魏王操帅师救樊闗羽走还权邀斩之十二月防卒
　　以孙权为票骑将军领荆州牧
　　此条当系上文防卒之下不应特书○按操表权为将军所以赏其斩侯之功也【权与操牋请以讨侯自効详见分注】法当合书曰操以权为票骑将军领荆州牧今特书以而不系操何以见其义哉况权称臣于操【分注云权上书称臣于操称説天命】尤叛人之党不可不连书以着孙曹相与之嫟而权残义士以附贼臣其罪尤不可胜诛矣
　　【庚子】二十五年【魏文帝曹丕黄初元年○是嵗僭国一】春正月丞相冀州牧魏王曹操还至洛阳卒太子丕立自为丞相冀州牧考异【按即位例曰凡僭国始称王者继世曰嗣据咸康二年书魏晋王昭卒太子炎嗣此书立不书嗣盖传误】
　　当书魏王曹操死子丕嗣○或曰纲目卒曹操例也【凡例僭国称王公者曰某王公姓某卒】其书死何曰操汉贼也【凡例盗贼书死】不于其死诛之则竟逃万世之罚矣【据前自立为魏公称公进爵为王称王略无贬辞】然则曷为仍书魏王书魏王明非汉之臣子且以别丕之为魏也而操以汉贼得终王爵无复有讨之者又以罪汉之臣子也丕方欲称帝【是年冬十月】何有于丞相州牧故削之直书子丕嗣其子父济恶之罪着矣不书自者受之于父非创也【不以自为罪丕益以正操之为贼也周文之説恶可掩乎】
　　书法【卒书官书爵书姓如邓禹非予之也幸之也使操不死必将大以不臣终矣】
　　书法非是使操卒而献能自立不失旧物犹曰幸之不数月丕已称帝废帝为山阳公何幸之有且曰操不死必以不臣终将谓操存犹汉臣邪弑君之举操所不为彼方以周文自处【陈羣等请正大位操曰若天命在吾吾为周文矣详上条分注】岂肯及身为之纵令不死或传位于子使之废帝而自立操盖善归已过归人者也刘氏何足以知此






　　纲目续麟巻七
<史部,编年类,纲目续麟>
　　钦定四库全书
　　纲目续麟巻八
　　宜春张自勲撰
　　【辛丑】昭烈皇帝备章武元年【魏黄初二年】夏四月汉中王即皇帝位
　　分注【蜀中传言帝已遇害于是汉中王发丧制服諡曰孝愍皇帝羣臣竞劝王称尊号遂即位于武担之南大赦改元以诸葛亮为丞相许靖为司徒】
　　以诸葛亮为丞相宜大书不应仅列分注○按蜀得绍汉武侯之力居多昭烈而下莫与为比纲目屡书丞相亮【如受遗辅政及南征屯汉中皆书丞相亮】诚重之也乃于初除丞相不特书仅与许靖分注殊失春秋贵大臣尊相职之义据凡例云一人往来去就关国家利害系时世轻重者不以贤否皆书注云张良诸葛亮之类又云凡有官者惟初除一见及后改除乃复见之勲意亮始为军师将军【建安十九年】今为丞相既合改除复见之例而蜀汉兴亡系亮存殁则尤所谓关国家利害系时世轻重者故当特书以诸葛亮为丞相【据后复拜丞相犹特书则此不书以亮为丞相非是】于汉中王即位之后既着其官又以见君臣相倚以为国也况建兴三年吴以顾雍为丞相纲目犹大书则亮为丞相不特书诚为阙漏考异考证每执凡例以绳提要独此置不言何与
　　六月魏杀夫人甄氏
　　分注【初魏主丕从太祖入邺悦袁熈妻甄氏太祖为聘焉生子叡及即位郭贵嫔有宠甄氏防邺失意出怨言郭贵嫔谮杀之】
　　当作魏主杀其夫人甄氏○按甄为太祖所聘则父命也既生子叡将传位焉而以私爱杀之非独不夫且不子矣故当书主以着丕一人之私非甄氏有罪可杀也纲目以恒辞书非是据凡例非正统废下加其字注云罢免例仿此【罢免例有诛杀条】则此杀下漏其字亦非
　　秋七月帝自将伐孙权
　　分注【帝耻闗侯之殁将击孙权将军赵云谏曰国贼曹操非孙权也若先灭魏则权自服今操虽毙子丕篡位当因众心早图闗中居河渭上流以讨凶逆闗东义士必裹粮防马以迎王师不应置魏先与吴战兵势一交不得卒解非良防也羣臣谏者甚众帝皆不聴乃防诸葛亮辅太子守成都而自率诸军东下】
　　按项羽怒张良从汉王因杀韩王成而良始间行归汉先帝之伐孙权何异羽之杀韩王也夫以二蜀敌一魏犹恐不胜况以一蜀而鬬两魏乎勲独怪以先帝之为君诸葛亮之为相而首举若此岂真天不欲祚汉邪【伐吴之谬武侯未闻一语倘亦知其不可谏而不言岂非天耶】不然何其乖背一至此也【置魏伐吴终觉意气用事朱鲔当诛而不诛孙权宜和而不和一以功成而忘兄弟之讐一以私忿而失讨贼之义皆非也】
　　【壬寅】二年【魏黄初三年○吴大帝孙权黄武元年○旧国一新国一凡二僭国】夏六月吴陆逊攻猇亭诸军败绩帝还长安
　　分注【帝自巫峡建平连营至夷陵界立数十屯自正月与吴相拒至六月不决遣吴班将数千人于平地立营逊先攻一营不利曰吾已晓破之之术乃勅各持茅一把以火攻之遂率诸军同时俱攻破四十余营帝升马鞍山陈兵自绕逊促兵四面蹙之土崩瓦解死者万数帝夜遁仅得入白帝城将军傅肜为后殿兵众尽死肜气益烈吴人使降肜骂曰吴狗安有汉将军而降者遂死之】
　　据分注绩下当补将军傅肜死之六字○按是役也非傅肜后殿帝几不复还矣故当大书死之以着其莭纲目不书非是【兵败以殿后为功肜非特死莭且有功何可不书况秦王兴攻魏其将姚平仅赴水死纲目犹大书死之如肜者自称汉将军辞义凛然足为昭烈生色乌可仅列分注不一为表着乎】
　　冬十月魏作夀陵
　　集览【纲目书之讥非礼也家语曰孔子在宋见桓魋自为石椁冉子曰凶事不豫此何解也孔子曰既死而议諡諡定而卜葬既葬而立庙皆臣子之事非所豫属也况自为之】
　　分注【魏主丕表首阳山东为夀陵作终制务从俭薄不藏金玉一用瓦器】
　　按崩例云凡僭国陵庙因事乃书注云魏作夀陵据分注务从俭薄不藏金玉则书夀陵乃予其俭非讥也自为陵庙固为非礼然自汉以来皆然【自赵肃侯作夀陵后世因之故汉景帝亦作阳陵】不自魏始也集览以为讥非礼非纲目之意【集览専于训故至此独及书法然又不得其説益信论著之难】
　　【癸夘】后主建兴元年【魏黄初四年吴黄武二年】
　　考异【提要及紫阳书院刋本竝大书三年后主建兴元年按名号例曰凡正统之君秦汉以下曰帝凡无统之君汉以后称帝者曰某主则此当依晋帝奕例书曰帝禅今刊本纲目及提要仍书后主与齐髙纬陈叔宝同称则为无统之主而非正统之帝矣然陈志昭烈称先主纲目革其号大书昭烈皇帝而后主未革旧史盖当时録者因史旧文而朱子偶未及改也又按改元例曰凡中岁改元关义理得失者以前为正而注所改于下注曰章武三年五月后主即位改元建兴通鉴于目録举要自是年之首即书建兴凡若此类非惟失其事实而于君臣父子之教所害尤大故今正之已上竝凡例注今纲目刋本于岁首即书建兴元年而不着章武三年然唐中宗景龙四年六月睿宗即位睿宗太极元年八月宗即位纲目皆分注嗣君改元于先帝之末年至次年始大书睿宗皇帝景云二年宗皇帝开元元年则此建兴元年大书亦门人书生钞録旧史之误当从提要及紫阳书院刋本大书三年分注帝禅建兴元年而明年大书帝禅建兴二年】
　　考证【当去此六字补书三年分注帝禅建兴元年】
　　书法【始不逾年改元也】
　　当从考异考证大书三年书法谓始不逾年改元若谓纲目特书以着之者岂不考凢例与又况睿宗虽改元必逾年而后大书纲目失于更定多此类
　　夏四月帝崩于永安丞相亮受遗诏辅政五月太子禅即位尊皇后曰皇太后封亮为武乡侯领益州牧
　　考异【提要即位下有改元二字】
　　考证【五月下当补书奉丧还成都五字】
　　据唐睿宗改元于景龙【中宗年号】四年纲目不书改元则此改元二字可省但上书崩于永安而下不书还成都则太子即位之地未明当从考证补奉丧还成都五字○按睿宗于中宗兄弟也纲目犹不书改元况先帝父子乎是时亮为丞相托孤辅政见不逮此何与故不书者又所以为亮讳也提要非是【不逾年改元嫌于忘亲之速故非美辞】
　　秋八月魏以钟繇为太尉
　　考证【秋八月下当补书恵陵三字○谨按凡例曰正统之君皆随事书之绍复正统此盖漏耳】
　　当书秋八月昭烈皇帝于恵陵下以圏隔曰魏以钟繇为太尉○按纲目于正统之漏者甚众如平帝康陵不载纲目説者以为取法春秋贼不讨者不书【见元始五年考证】愚谓昭烈既绍正统又非被弑何可不书况晋安帝唐昭宗虽为刘裕朱全忠所弑而休平和陵竝书于册益信昭烈之恵陵不可不亟正也
　　【乙巳】三年【魏黄初六年吴黄武四年】夏五月魏主丕以舟师伐吴分注【魏主丕复以舟师伐吴羣臣大议鲍勲谏以住年龙舟漂荡宗庙几覆今又劳兵龙逺虚耗中国窃以为不可丕怒左迁之】
　　冬十月魏师临江而还
　　分注【八月魏主丕以舟师自谯循涡入淮蒋济言水道难通不从十月于广陵故城临江观兵戎卒十余万旌旗数百里有渡江之志吴人严兵固守时大寒氷舟不得入江丕见波涛汹涌叹曰嗟乎固天所以限南北也遂归】
　　此即夏五月舟师也当合为一条书曰八月魏主丕复以舟师伐吴至于冬十月不克攻而还○按五月分注云魏主丕复以舟师伐吴羣臣大议鲍勲谏以为不可丕怒左迁之八月丕以舟师自谯入淮十月如广陵临江观兵见波涛汹涌叹曰固天所以限南北也遂归是五月所称伐吴者特举议耳而行事则在八月当以八月为正且临江而还非丕本意特以时大寒氷舟不得入非可进而不进也惟书不克攻然后见丕贪得无餍之心必至于技无所施而后反如纲目所书非特失春秋诛意之法且与上年伐吴之文无异【建兴二年魏伐吴亦书临江而还】非所称谨严也【朱子自谓纲欲谨严】
　　【丙午】四年【魏黄初七年吴黄武五年】夏五月魏主丕卒
　　考证【卒下当补书子叡立三字○谨按凡倒曰凡僭国称帝者继世曰太子某立】
　　当作魏主曹丕死书法以卒丕为尊汉特傅防纲目耳余从考证○或曰丕不书自【建安二十五年】谓非创也此其复书死何曰不改父恶而又甚焉【丕称皇帝废帝为山阳公】以是为当死而已茍书之如恒辞则是废君篡国者皆可以无贬岂所以垂训哉书死贼之也【凡例盗贼书死纲目自王莽后废君篡国自丕始莽犹传首诣宛丕则安处以终不可不诛】○丕书嗣叡曷为书立嗣者相继之义未知其能立否也至于易世无复有能讨贼者此魏之所由成也纲目不书非是
　　冬吴王权令陆逊诸葛瑾损益科条
　　分注【吴陆逊陈便宜劝吴王权施徳缓刑寛赋息调于是权令有司尽写科条使郎中褚逢赍以就逊及诸葛瑾意所不安令损益之】
　　此条可删○按纲目既以蜀为正统凡吴魏举动非关系重大者皆可不録况吴方僭窃何科条可言乃大书于册哉
　　【戊申】六年【魏太和二年吴黄武七年】吴大司马吕范卒
　　书法【于是印绶未下书大司马何子贤也】
　　当直书吴吕范卒去大司马三字【如纲目所书与延熹八年书大司马蒋琬卒何异岂正僭无别与】○按纲目既以正统予蜀以僭窃治吴魏则凡仕吴魏者皆不能无罪虽有贤行但书卒以録之可矣若复书官是予其为伪臣也又何以责其君之僭哉勲意二国之臣非贤不卒卒则去官书卒所以表其贤去官明其不当臣于伪也他凡有罪而见杀则书官所以媿其死于是职也宜着为例后仿此
　　【庚戌】八年【魏太和四年吴黄龙二年】魏主叡如许昌
　　分注【魏主叡如许昌左仆射徐宣总防事及还主者奏呈文书叡曰吾省与仆射省何异竟不视】
</div>
    <div class="pagination">
<a href="纲目续麟_page14.html">上一页</a><span>...</span><a href="纲目续麟_page10.html">10</a><a href="纲目续麟_page11.html">11</a><a href="纲目续麟_page12.html">12</a><a href="纲目续麟_page13.html">13</a><a href="纲目续麟_page14.html">14</a><span class="current-page">15</span><a href="纲目续麟_page16.html">16</a><a href="纲目续麟_page17.html">17</a><a href="纲目续麟_page18.html">18</a><a href="纲目续麟_page19.html">19</a><a href="纲目续麟_page20.html">20</a><span>...</span><a href="纲目续麟_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
