<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 7 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 7 页/共 115 页
  </h1>
  <div class="content">
   戊戌行可等渡河见金人于澶渊时河北红巾甚众行可等始惧为所攻既而见使旌皆引去元迈亦以应募出疆朝廷各官其子弟且廪给之然金人知其布衣借官待之甚薄因留不遣云 
　　庚子上亲飨太庙神主于寿宁寺会要云建炎二年不飨庙按此月壬寅手诏云逮祖庙及坛夜气晏温风霭澄霁是则先庙而后郊明矣今从日历但日历载此手诏于元年十一月戊申盖差一年 初成都府路转运判官赵开开初见元年四月丁亥言榷茶买马五害请用嘉祐故事尽罢榷茶仍令漕司买马或未能然亦当痛减额以苏园户轻立价以惠行商如此则私贩衰而盗贼息矣朝廷然之擢开同主管川狭茶马是日开至成都遂大更茶法官买卖茶并罢仿政和都茶场法印给茶引使商人即园户市之茶引钱每斤春七十夏五十市例头子在外所过征一钱住征一钱有半置合同场以讥其出入重私商之禁号合同场为茶市交易者必由是而引与茶必相随违者抵罪至四年冬买马乃踰二万匹引息钱至一百七十万缗改酒法在三年十月辛丑改盐法在绍兴二年九月甲申 
　　辛丑上斋于行宫常朝殿 光州观察使枢密都承旨邢焕为保静军承宣使焕常为上言马伸言事切当宗泽忠劳可倚再上疏论黄潜善汪伯彦误国进战退守皆无策可施其言多所补益 
　　壬寅亲祀上帝于圜丘配以太祖用元丰礼也礼毕赦天下命侍从于废放黜谪之中举才干强敏之士各二人吏民因忤李彦朱＜面力＞被罪者许自陈改正先是诏江浙淮南福建起大礼赏给钱二十万缗金三百七十两银十九万两帛六十万匹丝绵八十万两皆有奇是日上自常朝殿用细仗二千人诣坛行礼中兴圣政诏曰朕承祖宗有道之长赖黎献戴宋之旧嗣守神器适岁当郊祇见于皇天后土大惧菲德弗获顾歆乃先事三日繁阴凝翳震于朕心罔烛灵旨逮祖庙及坛垂象灿炳夜气晏温风霭澄霁迄用成礼朕既获祇事弗敢谓幸矧敢怠康方恐惧修省以灵承扶持全安之眷股肱大臣其同寅协恭思难图易辅朕不逮以倡百辟耳目风宪有言达于予听必忠必诚毋夺于私凡曰有官君子饬躬谨行惟职业是修令部使者暨尔百僚有为有行其必曰毋伤于民毋害于国中国爪牙之臣敌忾戡难毋贻名节羞军民战士咸奋忠力毋至失业无依怙终为暴 臣留正等曰大雅述文王有明德故天复命武王其诗曰维此文王小心翼翼昭事上帝聿怀多福厥德不回以受方国今太上皇帝当郊见天地而大惧菲德弗获顾歆睹繁阴凝翳震于朕心其为小心翼翼至矣蒇事之夕垂象灿炳风霭澄霁迄用成礼其昭事上帝聿怀多福厚矣馨闻于上既获祇事又且弗敢自幸益恐惧修省下诏自警因以戒群臣而励多士则厥德不回其诚益笃矣故能坐收三纪又宁之功用传于圣神益恢中兴之烈其与夫天复命武王千载同符矣呜呼伟哉 武功大夫达州剌史两浙路提点刑狱公事赵哲领秀州团练使以平叶浓之功也 
　　甲辰金人陷德州兵马都监赵叔皎死之 
　　初祖宗朝以广南地远利入不足以资正官故使举人两与荐送者即转运司试刑法以其合格者摄之两路正摄凡五十人月奉人十千米一斛满二年则锡以真命后增五十人号曰待次崇观后又增五十人号曰额外其注拟皆自漕司建炎初敕归吏部至是踰年无愿就者乙巳吏部请复归漕司从之 
　　己酉诏蔡京童贯王黼朱＜面力＞坟上利皆毁之收其田充省计 
　　是月有狂人具衣冠执香炉擕绛囊拜于行宫门外内侍以闻捕赴都堂问状第云天使我为官家儿囊中纸一轴书是语也如醉如狂不可深诘因露索之右臂剜十余字亦是语也送之扬州根治则自言蕲州人尝见有认富家为父者所得甚厚意欲效之虽加棰楚终无他说且不言其姓名众以为实真狂人也乃释之 尚书兵部侍郎李邴兼权直学士院邴除兵侍本部题名在此年而无月除直院本部题名在此月而无日诸书皆无之 上之享庙也秘书少监林迩读祝文而失于恭恪迩汪伯彦客也台谏欲论其罪黄潜善遽擢迩为起居郎既而言者不容乃命集英殿修撰出守此事日历全不见今以张澂劾潜善等章疏修入澂章疏无迩名按秘书省题名迩今年十月自少监除左史而后省题名无之盖未上也然朝献失仪当在十一月拜郊时题名云十月恐误 徽猷阁待制贾安宅告老诏守本职致仕安宅归安人事上皇为工部侍郎此事日历不载今且以绍兴三年正月安宅分析致仕状修入 狭西安抚司都统制邵兴败金人于绛州曲沃县金人陷淄州初李成既为刘光世所败遂转寇淄州权州事迪功郎李某固守不下成粮尽引去淄人求救于知沧州刘锡会金人来攻骑军至城下淄人望之曰沧州救兵至矣乃具香花于城上望尘欢噪既而知为敌至遂出降金人大喜不入城而去 泾原兵马都监兼知怀德军吴玠袭叛贼史斌按宋史作赟斩之初斌侵兴元不克引兵还关中义兵统领张宗诱斌如长安而散其众欲徐图之曲端遣玠袭击斌斌走鸣犊镇为玠所擒端自袭宗杀之玠以功迁右武大夫忠州剌史吴玠杀史斌赵甡之遗史系之今年四月明庭杰功绩记系三年冬战青溪复华州之后而云金人内侵已三载矣其实二年冬也王纶撰玠碑分此三事作二年按三年九月长安巳陷而纶碑乃云三年冬剧贼史斌据长安谋为不轨实甚误矣其实战青溪在今年之夏复华州擒史斌在今年之冬但华州以十一月收复而长安不知的在何月耳今且附此月末 统制滨州军马葛进按宋史作盖进围棣州守臣朝奉大夫直秘阁姜刚之与战城破为所害后赠刚之奉直大夫刚之赠官在绍兴三年正月辛酉 初河北制置使王彦既渡河其前军准备将岳飞无所属遂以其众千人降于东京留守杜充时种师道小校桑仲为溃卒所推亦降于充充皆以为将 
　　十有二月按是月辛亥朔乙卯隆祐太后至杭州扈从统制苗傅以其军八千人驻于奉国寺日历在壬子今从熊克小历赵甡之遗史云傅拙直不能曲奉内侍故多谮之熊克小历云傅与杨惟忠比肩如王渊韩世忠张俊皆出其下按渊宣和间已为大将傅虽世家然自小校拔起非惟忠渊比也今不取 中书舍人周望请除乡兵外民有子弟愿习射者听之仍籍其姓名守令每月一试取艺高者赏以银绢而最优者如三路保甲法量与补官从之令尚书省立法按宋史系十一月庚戌 
　　丁巳故朝奉大夫翁彦国追贬单州别驾太常少卿翁彦深罢尚书考功员外郎翁挺除名邻州编管时言者论彦国本屠沽饮博之雄奴事杨戬靖康之末阻兵观望与赵子崧缔交结党以观时变挺素无行检事伶人张补及梁师成师成父没挺与秦湛辈缟素延客自称义孙则所养可知深窒塞暗昧以李纲所用睹朝廷正纲之罪心怀忿恚神识如痴望并赐罢黜疏奏遂有是命湛观子也观高邮人元祐馆阁校勘 
　　戊午执政进呈从官吕颐浩叶梦得孙觌张澂讨论常平法事颐浩等言此法不宜废如免役坊场亦可行惟青苗市易当罢上曰青苗敛散永勿施行梦得请选历州县通世务者为提举官巳而颐浩请追还常平司籴本皆从之会戎马南牧未克行还籴本在三年正月庚寅今并书之熊克小历载此事在十一月壬辰今从日历系此但日历于去年十一月癸亥亦书此事盖重叠差误 
　　己未诏诸路非见阙官及已授人违年不赴皆毋得奏辟以论者言监司帅守多私其亲旧使士人失职故也 
　　庚申金人攻东平府守臣宝文阁直学士京东西路安抚制置使权邦彦遁去时御营使司同都统制范琼自京师引兵至东平敌众方盛邦彦无兵不能守遂弃其家与琼俱南归琼引兵之淮西金既得东平又攻济南府守臣中奉大夫刘豫遣其子承务郎刑曹掾麟与战金兵围之数匝朝散大夫通判府事张东益兵援之乃去金即遣人啖豫以利豫因有邪谋与东偕往投拜民遮道不从豫遂缒城诣军前通款此据伪豫传增修赵甡之遗史云李成侵济南府界扰于外邑济南坚守拒城求救于沧州刘锡会金人侵山东先至济南府刘豫谓沧州救兵来矣即不为守御备开门纳之乃金人也遂就投拜按此与诸书不同疑得之传闻熊克小历云尼玛哈遣人＜口舀＞豫以利豫遂纳款恐亦不然盖此时尼玛哈正围北京今依豫传削尼玛哈名庶不失实豫传载豫降在建炎三年己酉按汪藻撰郭永传云金俘东平济南人以令北京则豫降当在此时但未知的日耳日历建炎四年八月丁亥权邦彦叙官状云建炎三年正月内因金人重兵攻破东平府众兵救夺得出奉圣旨疾速发赴行在或是次年正月行在方知而降此旨亦未可知今并附此当考 
　　壬戌言者论福建路茶之所自出祖宗以来商贩自便望罢钞法令都茶场约本路岁额印造茶引付茶事司实行招诱客人入钱请买计置轻赍赴行在毋得抑配州县及科率民户僧寺出买引钱从之 
　　甲子金左副元帅宗维陷北京起复朝奉大夫河北东路提点刑狱公事郭永死之熊克小历载此事于十一月戊申今从赵甡之遗史系此初金人攻北京急河北转运副使兼权大名尹张益谦欲遁去永曰北门所以遮梁宋敌得志则席卷而南朝廷危矣借力不敌犹当死守徐挫其锋以待外援因自率兵昼夜乘城且缒死士持帛书诣行在告急金俘东平济南人至城下大呼曰二郡已降降者富贵不降者无噍类益谦与转运判官裴亿皆色动永曰今日正吾侪尽莭之时即行城抚将士曰王师至矣众皆感泣是日大雾四塞金以断碑残础为炮楼橹皆坏左右蒙盾而立至有碎首者良久城陷永安坐城楼上或掖之以归诸子环泣请去永曰吾世受国恩当以死报然巢倾卵覆汝辈亦将何之兹命也奚惧益谦亿率众迎降金人曰城破而降何也皆以永不从为词遂遣骑召永永正衣冠南向再拜讫易幅巾而入宗维曰沮降者谁永熟视久之曰不降者我也尚奚问宗维见永状貌魁杰又夙闻其名乃以富贵啖之永瞋目骂曰恨不灭尔报国何说降乎宗维令译者申谕永永戟手骂不绝宗维恶其言麾之使去永复厉声曰胡不速杀我我死当率义鬼以灭尔曹大名人在絷者皆出涕宗维令断所举手并其家害之年五十三即日语传城中人皆痛哭金兵去相与负其尸瘗之永为人刚直长七尺美须髯望之如神人博通古今事亲孝与人忠轻财好义而吏治精明事闻赠资政殿大学士谥勇节 金人既陷北京又陷袭庆府衍圣公孔端友已避寇南去汉儿将启宣圣墓左副元帅宗维问其通事高庆裔曰孔子何人曰古之大圣人宗维曰大圣人墓岂可犯皆杀之故阙里得全端友孔子四十八世孙也自金人入中原凡官汉地者皆置通事高下轻重悉出其手得以舞文纳贿人甚苦之燕京留守尼楚赫以战多贵不知民政有僧讼富民逋钱数万缗通事受贿诡言久旱不雨僧欲焚身动天以苏百姓尼楚赫许之僧号呼不能自明竟以焚死 
　　乙丑金人陷虢州 
丙寅户部尚书兼侍读叶梦得兼修国史尚书吏部侍郎刘珏工部侍郎康执权兼同修国史 
　　己巳尚书右仆射兼中书侍郎黄潜善迁左仆射兼门下侍郎知枢密院事汪伯彦守右仆射兼中书侍郎仍并兼御营使二人入谢上曰潜善作左相伯彦作右相朕何患国事不济更同心以副朕之意皆稽首谢此据伯彦所进时政记潜善入相踰年当上初政天下望治潜善独当国柄专权自恣而卒不能有所经画伯彦继相略与之同由是敌国益无所惮是时李纲既去宗泽已死大权入手二小人为相其事可知决幸东南无复经理中原之意 吕中大事记曰始也独相纲巳为汪黄所不悦继与潜善同相则必为潜善所排纲于此时惩宣和大臣不和之咎且欲与潜善共事岂知君子小人决无共事之理既并相汪黄而高宗犹望其同心然小人之同不过同恶相济尔夫人主所职在论相而小事因革大臣用舍有不与焉尚书左丞颜岐守门下侍郎尚书右丞朱胜非守中书侍郎兵部尚书卢益同知枢密院事 检校少保奉国军节度使御营使司提举一行事务都巡检使刘光世加检校少傅录淮西之劳也 
　　庚午刑部尚书兼侍讲王宾罢为龙图阁直学士李纲之再贬也宾忿怒不平御史中丞张澂劾宾本纲之党顷在中司无一语及纲近卢益除枢副翌日宾即于经筵留身除用偶后它人而躁进如此宾坐罢去 
　　辛未金人攻青州 
　　乙亥承议郎吴给充徽猷阁待制知东平府朝奉郎孙亿直龙图阁知袭庆府初给之在都司以论事忤黄潜善罢居须城及金人既得兖郓二州给与亿义不臣金率军民据徂徕山为寨数下山与金战主管京东东路安抚制置司公事刘洪道言于朝故有是命亿奉符人也 
　　丙子朝请郎王庭秀为监察御史用中丞张澂荐也澂言伪楚时有自列卿而为侍从者有自侍从而登政府者拥驺传呼略无愧色而庶官中如虞謩王庭秀者初非疾病毅然致为臣而归闻者莫不嘉其为人愿赐褒擢庭秀先尝为台属去故遂擢用之 左武大夫明州观察使高士瞳为江南东路提点刑狱公事置司江宁府 
　　丁丑特进致仕卫国公余深金紫光禄大夫致仕薛昂并责授中大夫守秘书少监分司深临江军昂徽州居住按宋史深昂并分司进昌军徽州居住责授单州团练副使临江军居住耿南仲再责本州别驾资政殿学士提举杭州洞霄宫许翰落职时御史中丞张澂言建卒之残福州一方骚动深以前宰相与提刑司都吏王宏谋率郡人申朝廷乞留知州江常盖常善而易制故为此奸谋以窥朝廷杭卒之叛昂不缘君命自知杭州南仲趣李纲往救河东以致军溃盖不恤国事用此报讎翰与纲最厚方在枢府则迫种师中急救太原致其覆师及纲作相引为执政此四人者岂可置而不问故有是命未几南仲卒于吉州日历深昂责命在三年正月壬辰又不载翰南仲责命今从熊克小历 
戊寅礼部侍郎张浚兼御营使司参赞军事时金人横行山东群盗李成辈因之为乱金左副元帅宗维将自东平历徐泗以趋行在而宰相黄潜善汪伯彦皆无远略且斥堠不明东京委之御史南京委之留台泗州委之郡守所报皆道听涂说之辞未尝多以金缯使人伺金之动息于是淮北累有警报而潜善等谓成余党无足畏者金谍知朝廷不戒亦伪称成党以款我师上以边事未宁诏百官言所见吏部尚书吕颐浩上备御十策曰收民心定庙算料彼此选将帅明斥堠训强弩分甲器备水战控浮桥审形势其说甚备户部尚书叶梦得亦请上南巡阻江为险以备不虞上曰自扬州至瓜洲五十里闻警而动未晚梦得曰河道仅通一舟恐非一日可济也梦得又请以重臣为宣总使一居泗上总两淮及东方之师以待敌一居金陵总江浙之路以备退保上一日召诸军议事中军统制官张俊奏敌势方张宜且南渡复请移左藏库于镇江吏部侍郎刘珏亦言备敌之计兵食为先今以降卒为见兵以籴本为见粮二者无一可恃维扬城池未修卒有不虞何以待敌不报殿中侍御史张守上防淮渡江利害六事大率尤以远斥堠探报为先别疏论金人侵淮甸之路有四宜取四路帅臣守倅铨择能否各赐缗钱责之募战士储刍粟缮甲兵明斥堠公赏罚使之夙夜尽力捍蔽疏至再上又请诏大臣惟以选将治兵为急凡细微不急之务付之都司六曹潜善伯彦滋不悦乃请遣守抚谕京城守即日就道至是闻北京陷议者以为敌骑且来而庙堂晏然不为备浚率同列为执政力言之潜善伯彦笑且不信乃命浚兼参赞军事与颐浩教习河朔长兵浚参赞之除日历不见平江记云十二月二十八日 
　建炎以来系年要录卷十八 



●建炎以来系年要录卷十九 
　　宋 李心传 撰 
　　建炎三年岁次己酉 金太宗晟天会七年春正月庚辰朔上在扬州 是日贼贵仲正引兵犯岳州 京西北路兵马钤辖翟兴诉翟进死事于朝乞遣重臣镇守诏以兴为河南尹京西北路安抚制置使兼京西北路招讨使时叛将杨进据鸣皋山之北深沟高垒储蓄粮饷置乘舆法物仪仗颇有僣窃之意诈言遣兵入云中府复夺渊圣皇帝及济王南归欲以摇动众心然后举事东京留守杜充遣使臣王汉诣伊阳县见兴使图之且檄报进悖逆显著责兴破贼于是兴与其子琮率乡社扰劫之战无虚日矣 
　　甲申资政殿学士提举杭州洞霄宫路允迪签书枢密院事 太府卿程迈为起居郎迈歙县人也 
　　乙酉宣教郎大金通问使刘诲等自河东还行在先是诲与其副朝奉郎王贶通问至金金人遣之并遣祈请使副宇文虚中杨可辅虚中辞曰虚中受命迎请二帝二帝未还虚中不可归于是留虚中而独遣可辅绍兴讲和录乌珠第六书云宇文虚中祈请系是先朝特旨更不遣还与此不同诲贶与可辅偕至行在上嘉其劳以诲为朝奉郎王明清挥麈第三录云使还除知楚州亦误诲知楚州在三年七月 
　　丁亥金人陷青州焚掠殆尽权知州魏某为所杀又陷潍州焚其城而去牛头河土军阎皋与小教头张成率众据潍州皋自为知州以成知昌乐县绍兴六年二月二日吏部状京东转运副使兼知青州柴天因没王事特与恩泽二官未知天因以何时死事日历去年十二月刘洪道奏状已系权制置衔则其死盖在去年当考 初山东盗刘忠号白氊笠引众据怀仁县御营平寇前将军范琼在京东遣其统制张仙等击之忠伪乞降是日仙与将佐入忠壁抚谕忠留与饮伏兵击杀之遂并其众琼怒屡与忠战皆败绩忠自黥其额时号花面兽 
　　己丑奉安西京会圣宫祖宗御容于寿宁寺 怀远军节度使检校太保按宋史作检校司空占城国王杨上麻叠按史作杨卜麻叠加检校太傅大同军节度使检校司空真腊国王金裒宾深怀远军节度使检校司空阇婆国王悉里地茶兰固野并加检校司徒皆用南郊恩也时占城以方物来献因有是命 初朝廷闻刘诲等得归议更遣人使金乃召责授果州团练副使李邺复其官与中书舍人周望分往河东北而以兵部员外郎宋彦通左武大夫贵州防御使同管客省四方馆合门公事吴德休副之是日上谕宰相黄潜善草二帅书且趣令进发潜善曰国相元帅书自来只平文不用四六上曰卿早来所撰与大金皇帝通问书其词语甚精确能写朕欲言之意如此足矣不必须四六也既而金兵奄至遂辍行 
　　辛卯陕州都统制军马邵兴及金人战于潼关败之乘势攻虢州又下之陕州安抚使李彦仙即以兴知虢州兴起兵事见元年五月末 
　　甲午上元节有南僧被掠至涞流河者夜以长竿引灯球表出之以为戏金主晟见之大骇曰得非星耶左右以实对时有南人谋变事泄而诛事见去年正月末故晟疑之曰是人欲啸聚为乱克日时以此为信耳命杀之自金人兴兵后虽渐染华风然其国中之俗如故巳而往来中国汴洛之士多至其都四时节序皆与中国侔矣此以洪皓松漠记闻参修皓云女真旧不知此月如灯夕皆不晓按靖康二年上元节尼玛哈斡里雅布已即京城外张灯不应此时犹不晓但其国中犹未有是事故晟以为疑耳今略删润令不失实 
　　乙未京城留守杜充袭其统制官张用于城南不克用汤阴人初见元年九月丁未用与曹成李宏马友为义兄弟有众数万分为六军成外黄人因杀人投拱圣指挥为兵有膂力善战军中服其勇友大名农家始以巡社结甲夹河守御此据绍兴元年五月辛亥友自陈功状用与王善皆受宗泽招安泽薨乃去及充为留守又受招安用屯于京城之南南御园善屯于京城之东刘家寺又有别将岳飞桑仲李宝皆屯于京城之西充以用军最盛忌之乃有图之之意前一日众入城负粮诘旦充掩不备出兵攻用令城西诸军皆发用觉之勒兵拒战会善引兵来援官军大败李宝为所执 金人既弃青州去军校赵晟赵甡之遗史作赵胜今从曾孝序传据其城会直显谟阁新知青州刘洪道自潍州之官至千乘晟出不意遂出迎洪道谓晟但交割本州民事而已军马则公自统之晟喜迓之而入洪道入城揭榜百姓在军中愿归者给据放还于是晟之党十去六七有崔邦弼者子弟所出身仕青州勤王不至而还惧不敢出洪道寻致之用为将官 
　　丙申殿中侍御史张守试起居郎兼权直学士院守抚谕京师还面奏金人必来愿陛下早为之图毋使宗庙生灵重遭涂炭上恻然遂有是命学士院题名守以起居舍人权直院今从日历 起居郎程迈充集英殿脩撰福建路转运副使 命江淮发运副使吕源往南京以来照管沿汴纲运源至泗上闻金人且至遂辍行此据绍兴三年二月源乞改正状 
　　戊戌徽猷阁待制提举杭州洞霄宫晁说之告老上曰是尝著论非孟子者孟子发明正道说之何人乃敢非之可进一官致仕说之寻卒 御史中丞张澂以边事未宁请询于众为御敌之策吏部尚书吕颐浩言今敌骑渐逼京东若人心一摇则淮南望风而下望下哀痛之诏存拊两路令官吏与民入山避兵庶免全郡俱为鱼肉今百辟皆言强弱不敌臣愿庙算先定阴为过江之备而大为拒敌之资申饬诸将训习强弩以俟夹淮一战此不易之策夫彼之所长者骑而我以步兵抗之故不宜于平原旷野惟扼险用奇乃可掩击又水战之具在今宜讲然防淮难防江易近虽于镇江之岸摆泊海船而上流诸郡自荆南抵仪真可渡处甚多岂可不豫为计望置使两员一自镇江至池阳一自池阳至荆南专提举造船且询水战利害又驻跸维扬当以一军屯盱眙一军屯寿春以备冲突户部尚书叶梦得言兵机事也不度时则每为难今视去冬又为难矣去冬金游骑出入狭西河北未知总众者何人今主兵乃尼玛哈且亲至濮及开德矣向者开德大名东平三大镇鼎足而立今惟东平岿然独存以当宋魏之冲而沧州孤绝在后又南京最重而敌骑已至楚邱且靖康之失在固守京城而不知避也事有缓急必当从权伏望陛下通下情远斥堠如必至于过江则亟降诏以谕中外则人心安矣臣又愿饬诸要郡东则郓徐南京西则庐寿和州南则唐襄荆渚各立军数使之召募仍命大将与帅参治复选近臣为总帅以节制之又乘舆或至两浙则镇江金陵尤当先治陛下毋以宇文虚中奉使未回意和议为可恃也靖康正缘恃和议而堕敌计今安可待万里之报哉起居郎兼权直学士院张守言金人自去冬已破澶濮德魏而游骑及于济郓虽遣范琼韩世忠会战而二将未可恃臣谓今日莫先于远斥堠昔三国时烽火一夕五千里而前日北京失守再浃始知今之为策有二一防淮二渡江若屯重兵于楚泗及淮阴三处敌亦未能遽入然恐我师怯战望风先溃及舟楫拘于岸而敌亦能斩木系筏以济或以精骑间道先绝吾渡江之路此可患者一也我若渡江而宿重兵于昇润敌亦未能遽侵然去中原益远而民心易摇动又行在兵多西人不乐南去或生意外之事维扬亦须留兵则扈卫势弱此可患者二也惟其利害相形遂不能决若为中原计而幸敌不至则用防淮之策若为宗社计而出于万全则用过江之策然权其轻重势当南渡而别择重帅以镇维扬则中原不患于摇动明谕诸军以祸福则西人不患于不乐昇润亦择重帅使当一面则兵分势弱亦非所患明诏大臣预区处以俟探报探报速闻则在我之计可得而用也时群臣奉诏论边事者黄潜善等请皆送御史台抄节申尚书省 
　　庚子诏有警而见任官輙搬家者徒二年因而摇动人心者流二千里由是士大夫皆不敢轻动此据张澂劾黄潜善等＜锍-釒＞修入＜锍-釒＞云正月二十一日降旨庚子二十一日也朱胜非闲居录云岁前闻金人破郓州黄相约诸政曰六宫先渡江侍从百官家属亦听从便惟吾曹骨肉不可动动即军情不安胜非所记与澂劾＜锍-釒＞全不同日历二月庚戌朔诏士庶从便往来官司不得妄有邀阻此时金已渡淮疑胜非所记非实今不取 京东东路安抚使刘洪道以赵晟首乱青州贼心难制欲杀之乃好谓晟曰莱州不遭兵火户口富饶烦公为守如何晟曰诺洪道密遣人告权知潍州阎皋权知昌乐县张成使伏兵中途邀击晟晟以其众行至秬米寨不虞皋成之图巳也遂懈而不整遇伏发大败晟死洪道以成知莱州洪道既杀晟遗民复还军府浸盛统制滨州军马葛进以洪道得青州因巳所致欲夺之乃与知滨州向大猷引兵至城下洪道见其衷甲遂阖扉不纳而缒酒肉以犒师进怒攻北城据之洪道与军民居南城以守进遣大猷入南城计事洪道囚之 京城统制官张用王善既为杜充所疑乃引兵去犯淮宁府充遣统制马皋追击之用善并兵击皋官军大败尸填蔡河人马皆践尸而渡追至铁炉步而还官军存者无几用以一骡送李宝归京师于是善整兵欲攻淮宁用不可曰吾徒所以来为乏粮耳安可攻国家之郡县善曰天下大乱乃贵贱贫富更变之时岂止于求粮而已况京城巳出兵来击我事岂无名乎用曰汝攻陈州我当往蔡州然兄弟之义文字勿绝乃命诸军束装翌旦善鸣鼓进云梯天桥逼城下守臣冯长宁命溶金汁灌之焚其天槁用劝善勿攻善曰安有小不利而遂止当竣鸦头变白乃舍此城耳用引其军去善围淮宁久之东京留守杜充遣都统制陈淬来援善乃退时知颍昌府直宝文阁郭允迪已降金有举人陈味道者与知蔡州程昌＜宀禹＞善金遣味道以旗榜招之昌＜宀禹＞既见味道使人探其橐中得金檄文昌＜宀禹＞大惊聚官属执味道钉之磔于市 
　　丙午诏保义郎田宗义追所授官宗义者宣和间以后苑作应奉得官至是差监法酒库门吏部审量当追夺上曰讨论人甚多若宗义免追则何以行法宗义善造头巾朕当以贱役使之岂可与官辅臣皆曰善 是日金左副元帅宗维陷徐州守臣龙图阁待制王复死之据复家乞恩泽状云正月二十七日初宗维自袭庆引兵欲趋行在遂围徐州复率军民力战外援不至城陷复坚坐厅事不去谓宗维曰死守者我也监郡而次无预焉愿杀我而舍僚吏与百姓宗维犹欲降之复大骂求死由是阖门百口皆遇害城始破武卫都虞候赵立巷战夺门以出为金兵所击以为已死夜半得微雨渐活乃杀守者潜入城求复尸埋之遂阴结乡兵为兴复计宗维既去军民请举人郑某权知州事立张益村人也事闻赠复资政殿学士谥庄节 御营平寇左将军韩世忠军溃于沭阳初世忠在淮阳将会山东诸寇以拒金会左副元帅宗维兵至滕县闻世忠扼淮阳恐稽师期乃分东南道都统领兵万人趋扬州以议事为名使上不得出而宗维以大军迎世忠世忠不能当夜引归军无纪律未晓至宿迁县不虞金人之踵其后也质明觉之奔于沭阳世忠在沭阳夜不安寝与其帐下谋夜弃军乘潮走盐城县翌日诸军方觉遂溃去其将合门宣赞舍人张遇死于涟水军之张渠村熊克小历二年五月金人渡河辛卯诏韩世忠领兵迎敌世忠至京西为金所败其将张遇死焉按去年五月世忠与遇偕至京西今春遇至京东乃死克误也后军管队官李彦先率本队四十七人得二舟入海聚众自此辅逵聚众于涟水李在据高邮皆世忠之兵也其余收散卒自为徒党者不可胜计宗维入淮阳军执守臣奉直大夫李宽而去此据赵甡之遗史但甡之所书无郡守姓名今以绍兴二年九月二十八日李宽家自陈状修入状云陷阵身亡与遗史不同以无他书可考姑从遗史京东转运副使朝请大夫李祓案祓字宋史作跋从军在淮阳为所杀后赠中散大夫官其家二人宽遵勖孙祓清臣子也吕中大事记曰金之至两淮也不惟楚州之朱琳秦州之曾班泗州之吕元阎瑾天长军之成喜高邮军之齐志行沧州之刘锡孔德基或降或走而韩世忠之军亦溃矣岂独两淮素无兵备哉亦习见两河官吏被祸而无益故宁畏金而不畏义也 
己酉金人侵泗州先是礼部尚书王绹闻敌骑且南侵率从官数人同对上命至都堂议黄潜善汪伯彦笑曰诸公所言三尺童子皆能及之时金人自滕县以五千骑趋临淮皆金装铁骑白氊笠子把隘官永州防御使阎瑾屯泗州遣人伺其实或曰刘忠犯临淮或曰李成余党也瑾以兵迎之获游骑数人乃知为金人至江淮发运副使吕源闻之遣人收淮北舟船数百泊南岸命使臣张谨焚浮桥且贻辅臣书乞为宗社大计速图所以上安圣躬者吕源事并以源绍兴三年二月乞改正状修入兵至泗州近境瑾引军南走昭信尉孙荣将射士百余人拒敌是日也尘氛蔽日敌初不测其多寡遂相拒踰半日荣斗死金人乃于泗州之上数十里间计置渡淮是夕泗州奏金人且至上大惊军中仓皇以内帑所有通夕搬挈 
　　建炎以来系年要录卷十九 




●建炎以来系年要录卷二十 
　　宋 李心传 撰 
　　建炎三年二月庚戌朔上驾御舟泊河岸都人惶怖莫知所为知天长军杨晟惇奏巳拆浮桥始诏士民从便避敌官司毋得禁上即欲渡江黄潜善等力请少留俟报且搬左藏库金帛三分之一上许之此据行在录修入熊克小历云叶梦得请以赴行在所藏金帛五十万分其半并归姑苏金陵从之盖据梦得行述所云当考户部尚书叶梦得即具舟楫从大将假二千人津发一日而毕然公私舟交河中跬步不容进矣梦得复请以户部所余物前期支六军春衣及官吏俸一月亦从之遂命御营统制官刘正彦以所部从六宫皇子往杭州干办御药院陈永锡护皇子又遣吏部尚书吕颐浩礼部侍郎张浚往沿淮措置金以数百骑掩至天长军统制官俱重成喜将万人俱遁亟遣江淮制置使刘光世将所部迎敌行都人谓光世必能御敌而士无斗志未至淮即溃 金人以支军侵楚州守臣直秘阁朱琳具款状遣人迎降开西北门纳金人开东门纵居人自便军民皆趋宝应县欲自扬州渡江金人觉之悉邀回城中 阎瑾引兵至洪泽镇其将姚端杀之 是日扬州城内居民争门以出践死者无数从官有诣都堂问二相者黄潜善汪伯彦皆曰巳有措置不必虑百官闻此复自相慰以为知事实者莫如宰相今既云尔未宜轻动居民亦以为然夜江都县火皆戍卒自焚其居 
　　壬子金人陷天长军上遣左右内侍邝询往天长军觇事知为金人至遽奔还上得询报即介胄走马出门惟御营都统制王渊内侍省押班康履五六骑随之过市市人指之曰大家去也俄有宫人自大内星散而出城中大乱上与行人并辔而驰黄潜善汪伯彦方会都堂或有问边耗者犹以不足畏告之堂吏呼曰驾行矣二人乃戎服鞭马南骛军民争门而出死者不可胜数上次扬子桥一卫士出语不逊上掣手剑剌杀之时军民怨黄潜善刻骨司农卿黄锷至江上军士呼曰黄相公在此数之曰误国害民皆汝之罪锷方辨其非是而首巳断矣少卿史徽丞范浩继至亦死给事中兼侍讲黄哲方徒步一骑士挽弓射之中四矢而卒是日鸿胪少卿黄唐俊渡江溺死左谏议大夫李处遁为乱兵所杀太府少卿朱端友监察御史张灏皆不知存亡锷南城人唐俊唐传兄也熊克小历作大理卿黄锷按本寺题名今年正月商守拙除大理卿恐不应有两员今从日历又日历称史徽范浩渡江至常州宜兴县境为盗所害与此不同今从维扬巡幸记胡元质成都丁记云黄圣微为给事中金人绝淮车驾仓卒渡江文武百执事莫有扈从者圣微先谓其子端靖曰今日之事知有君尔吾从吾君此见危授命时也遂朝服乘马而行或谓敌骑邂逅相及无乃不利乎圣微厉声曰君在行必朝服以见死生命也不可苟免顷之敌骑相及果为所执圣微竟死朝廷后知之恤其家甚恩圣微哲子也此与当时人所记不同今附著于此先是布衣谯定被旨赴行在上将用之及是失定所在吕颐浩张浚联马追及上于瓜洲镇得小舟即乘以济次西津口上坐水帝庙取剑就靴擦血百官皆不至诸卫禁军无一人从行者镇江闻车驾进发居民奔走山谷城中一空守臣钱伯言发府兵来迓始右谏议大夫郑珏请幸建康潜善等沮之及是珏从行上顾曰不用卿言及此是晚金游骑至扬州守臣右文殿修撰黄愿先巳遁去签书淮南节度判官吴某权州事州民喧呼皆备香花迎拜金人入城问上所在众曰渡江矣金人驰往瓜洲望江而回引兵屯摘星楼下纵火城内烟焰烛天臣民子女及金帛所储为金人杀掠殆尽南阳尉晏孝广女年十五有美色为金兵所得欲妻之晏氏即刎缢求死居彼中二十年卒不能犯金人皆义之孝广殊曾孙也殊临川人庆历中平章事金人之未至也公私所载舳舻相衔运河自扬州至瓜洲五十里仅通一舟初城中闻报出城者皆以得舟为利及金兵至潮不应闸尽胶泥淖中金取之如拾芥乘舆服御官府案牍无一留者上至镇江宿于府治从行无寝具上以一貂皮自随卧覆各半此以今年闰八月丙申宣谕圣语修入上问有近上宗室否时士粲为曹官或以名对遂召士粲同寝上解所御绵背心赐之士粲仲维子也商恭肃王生韩荣思王宗锷韩王生镇海军节度使仲维初贼靳赛来就招朝廷因以赛统制本部军马会边报日急乃命赛与统制官王德屯真州及上渡江德以所部兵焚真州而去真州官吏皆散走发运使梁扬祖亦遁赛与其众往来于江中中兴圣政张汇进论曰尼玛哈至扬州时御营之师必有十万而尼玛哈止有五六千骑自建炎二年秋九月离云中下太行渡黎阳攻澶濮山东诸州郡可见疲劳之甚矣此强弩飘风之末无足畏也兼是时两河州郡尚有未陷者山东州郡十陷二三人心未安粮道未集盗贼蠭起而不顾后患投身深入我境又可见其无知之甚也时若我师乘其远来新至行列未定而击之可也或则深池坚城拒而勿战以挫其锐以沮其意且多方出兵邀其出掠者彼万里孤军后无委积忌于相持利于速战求战不能粮道不继又且野不能掠以此制之其遁必矣俟其既遁袭而击之可也而乃望风自溃为敌席卷而去此失于退一也 按汇全论见是年十二月己丑此系节文 
　　癸丑金游骑至瓜洲民未渡者尚十余万奔迸堕江而死者半之舟人乘时射利停桡水中每一人必一金乃济比敌至皆相抱沉江或不及者金兵驱而去金帛珠玉积江岸如山时事出仓卒朝廷仪物悉委弃之太常少卿季陵独奉九庙神主使亲事官负之以行至瓜洲敌骑巳逼陵舍舟而陆亲事官李宝为敌所驱遂失太祖神主四月己酉降诏寻访于是太学诸生从上南狩者凡三十六人是日退朝上召宰执从官诸将对宅堂计事上曰姑留此或径趋浙中耶奉国军节度使都巡检使刘光世遽前拊膺大恸上问何故光世曰都统制王渊专管江上海船每言缓急济渡决不误事今诸军阻隔臣所部数万人二千余骑皆不能济何以自效宰相黄潜善曰巳集数百舟渡诸军上曰济渡军固巳处置今当议去留吏部尚书吕颐浩降阶拜伏不起继而户部尚书叶梦得等三人相从拜伏庭下上顾潜善问之颐浩以首叩地曰愿且留此为江北声援不然金人乘势渡江愈狼狈矣二府皆曰善上曰如此则宰相同往江上经画号令江北诸军令结阵防江仍先渡官吏百姓众遂退驰诣江干浙西提刑赵哲来谒云王渊欲诛江北都巡检皇甫佐遣问则巳斩矣召渊问之渊曰佐主海舟济渡留滞盖渊怒光世之语故杀佐以解遂谕渊分立旗帜命将官管押渡人有统领官安义自江北遣使臣林善来言今早金数百骑出掠皆无器甲巳率所部千人集诸溃军射退矣遂以义为江北统制俾收兵保瓜洲渡既而渊入对言暂驻镇江止捍得一处若金自通州渡先据姑苏将若之何不如钱塘有重江之阻诸内侍以为是此以三月十六日郑珏劄子修入珏＜锍-釒＞称内侍陈悚动之言即时南来珏时为谏官当得其实日方午上遣中使趣召宰执以渊语告之潜善曰渊言如此臣复何辞以留陛下执政未对有内侍于堂下抗声曰城中火起俄又一人至曰禁卫涕泣语言不逊上甚骇顾中书侍郎朱胜非曰卿出问之是时管军左言立阶下胜非请与俱遂出郡厅事并立阶檐卫士或坐或立有涕泣者胜非传旨问之皆以未见家属对胜非即谕之曰巳有旨分遣舟专载卫士妻孥矣众帖然因问驾去留利害则曰一听圣旨无敢哗者乃许以俟驻跸定当录扈从之劳优加赏给三军欣诺胜非还上与宰执亦至屏后胜非前欲奏事上曰巳闻矣适议定不若径往杭州此中诸事暂留卿处置事定即来更无文字即上马行以龙图阁直学士知镇江府钱伯言为枢密直学士充巡幸提点钱粮顿递此除日历不书今以绍兴二年二月伯言乞宫祠状修入颐浩为资政殿大学士充江浙制置使光世为行在五军制置使屯镇江府控扼江口两司军马并同节制又以建武军节度使主管侍卫马军司公事杨惟忠节制江南东路军马屯江宁府初命惟忠节制两浙江南军马寻又改之此据惟忠附传时潜善拟除颐浩资政殿学士上以资政非前执政者恩数止与从官等特除大学士是夕上宿吕城镇渊留部将杨沂中与兵三百在镇江约曰如金人计置渡江则焚甘露寺为号渊及上于吕城探者夜闻瓜洲声喧谓金将渡江乃焚寺渊视之曰甘露寺火也质明请上乘马而行是时仪仗皆阙惟一兵执黄扇而巳上离镇江日历在癸丑熊克小历在甲寅按朱胜非闲居录云上初四日离镇江癸丑初四也臧梓勤王记亦云甲寅幸常州诸书皆合今从之 金人入真州 
　　甲寅上次常州时镇江官吏皆散朱胜非求得通判府事梁求祖于竹林寺中付以郡事于是百姓稍有入城者 金人揭榜于扬州市西北人愿还者听之西北人去者万余人自邵伯镇往泰兴后为薛庆军者是也赵甡之遗史云金人榜上系衔云东南道都统贝勒东南道副都统贝勒东南道都监凡三员 御营统制官王亦将京军驻江宁谋为变以夜纵火为信江东转运副使直徽猷阁李谟觇知之驰告守臣秘阁修撰赵明诚时明诚巳被命移湖州弗听谟饬兵将率所部团民兵伏涂巷中栅其隘夜半天庆观火诸军噪而出亦至不得入遂斧南门而去迟明访明诚则与通判府事朝散郎毋邱绛观察推官汤允恭缒城宵遁矣其后绛允恭皆抵罪谟无锡人允恭贵池人也此据孙觌撰李谟墓志及江东运司所奏参修明诚改除日历不载建康题名在今年二月绛允恭二月丁丑各降二官资 是日御营平寇前将军范琼自东平引兵至寿春其部兵执守臣右文殿修撰邓绍密杀之初琼次寿春循城而南守陴者见其认旗笑曰是将军者岂解杀敌人惟有走耳琼闻而怒乃檄府索其造语之人绍密索得一人送之琼命斩于麾下巳而琼之军士入城负粮绍密所将兵怨斩其同类乃持仗逐之琼所部与格斗因入城焚掠绍密死于乱兵知下蔡县赵许之亦死城中悉为灰烬久之赠绍密大中大夫此据赵甡之遗史修入熊克小历载琼去年十二月引兵至江西恐误龚颐正中兴忠义录云绍密以守城为金人所杀盖会要之误而颐正又因之日历绍兴二年四月癸未邓绍密妻赵氏状亡夫在任有红头巾贼不得姓名在六安军界故步镇作过亡夫亲至贼寨招安贼徒不从反留亡夫不肯放出亡夫嫚骂誓不负国遭贼杀害身亡与此不同今附此更求他书参考 龙图阁学士王宾自扬州舆疾从上南渡遂卒于镇江六月丁亥降旨赙恤 
　　乙卯上至无锡县熊克小历丙辰次无锡县今从日历及巡幸记县令任谠供办整肃有同宿戒上再三称奖 朝奉大夫知秀州叶焕复直秘阁知越州先是降充显谟阁直学士知越州翟汝文告老不得请乃使其家奴以疾困告于朝黄潜善许之故更用焕汝文告老事以绍兴三年章＜锍-釒＞修入不得其月日因除焕附见 是日金人去真州靳赛引兵复入城颇肆杀掠后数日守臣向子忞至以义责之赛语塞时赛之军士有为州民所杀者二人赛必欲得民之为首者子忞不得巳刷二人与赛赛使其徒钉于望江桥下燔甲叶以贴其体然后脔而食之子忞子諲弟江淮制置使吕颐浩所辟也 
丙辰上次平江府始脱介胄御黄袍侍卫者皆有生意命承信郎甄援往江北招集卫兵援成都人本太学诸生靖康中十上＜锍-釒＞论利害渊圣皇帝遣诣河东见折可求计事命以官上至平江兵卫寡弱援上书请持诏过江招集以实行在及还迁保义郎 
　　丁巳下诏慰抚维扬迁徙官吏军民集英殿修撰提举杭州洞霄宫卫肤敏入对肤敏在维扬数为上言扬州非驻跸地请早幸建康上思其言复召入肤敏言余杭地狭人稠区区一隅终非可都之地自古帝王未有作都者惟钱氏节度二浙而窃居之盖不得巳也今陛下巡幸乃欲居之其地深远狭隘欲以号令四方恢复中原难矣前年冬大驾将巡于东也臣固尝三次以建康为请盖倚山带江实王者之都也可以控扼险阻以建不拔之基陛下不狩于建康而狩维扬所以致今日之警也为今之计莫若暂图少安于钱塘徐诣建康然长江数千里皆当守备如陆口直濡须夏口直赤壁姑孰对历阳牛渚对横江以至西陵柴桑石头北固皆三国南朝以来战争之地至于上流寿阳武昌九江合肥诸郡自吴而后必遣信臣提重兵以守之而江陵襄阳尤为要害此尤不可不扼险以为屯戍也今敌骑近在淮堧则屯戍之设固未能遽为宜分降诏书于沿江守土之臣使之扼险屯兵广为守备许行鬻爵之法使豪民得输粟以赡军许下募兵之令使土人得出力以自效又重爵赏以诱之则人人效命守备无失而敌骑必退矣敌骑既退则可以广设屯戍如前所陈迟以岁月国体少安可以渐致中兴之盛矣上颇纳其言 金人侵泰州守臣朝请大夫曾班以城降时金人自扬州分兵而来班闻之聚军民议曰金重兵临城且至矣班义不当去相与死守之若何众皆哭曰愿以生灵为念屈节投拜保全一城班遂遣兵马钤辖张亢赍降书诣军前植降旗于城上率军民迎拜金人入城置酒高会居数日尽掠其金帛而去班楙弟也 武经大夫合门宣赞舍人丁进既受招以其军从上行遮截行人恣为劫掠且请将所部还江北与金人血战其意欲为乱会御营都统制王渊自镇江踵至进惧欲亡入山东朱胜非过丹阳进与其众匿远林中以状遮胜非自诉渊闻进叛遣小校张青以五十骑卫胜非因绐进曰军士剽攘非汝之过其招集叛亡来会青诱进诣胜非至则斩之此以朱胜非闲居录赵甡之遗史维扬巡幸记参脩遗史称进及渊于吕城镇渊数其罪收斩之日历亦称渊斩进于马前皆与闲居录不合然闲居录载此事甚悉今参取之进之死日历在甲寅熊克小历在乙卯闲居录在初九日戊午二书不同按胜非以初八日离镇江则进之死当在其后闲居录载进自诉事亦在初八日丁巳今且并书之俟考 统制滨州军马葛进攻青州不能下京东东路安抚使刘洪道求援于知莱州张成引兵赴之进乃去洪道遣其将崔邦弼追之败归进后与金人战为所执 
　　戊午上将发平江中书侍郎朱胜非自镇江来以晡入见初上以吴江之险可恃议留大臣镇守胜非既对上谕曰黄潜善自渡江失措朕所过见居民皆被焚劫盖军民数日乏食至此胜非曰诚如圣谕陛下离此亦复扰矣上欲除胜非兼知秀州辅臣言秀非大臣镇守之地乃以御札命胜非充平江府秀州控扼使使名据闲居录日历称权差朱胜非节制平江府秀州军民控扼等事盖后来所降省劄也胜非再对留身言臣虽备员执政与诸军无素更乞从官一员同治事上曰从官何尝预军事胜非曰如吕颐浩张浚皆兼御营司参赞军事可用也于是上问近臣谁能佐胜非者浚慷慨愿留遂命浚同节制控扼等事仍诏胜非行移如尚书省体式事有奏陈不及者听便宜施行讫奏浚受命即出城决水溉田以限戎马列烽燧募土豪措置捍御长兵至平江者三千余人朱胜非闲居录云十日至苏台车驾未行即作奏有旨晚对差平江府秀州控扼使而日历及张浚平江录皆系之初八日与胜非所记不同然初十日上巳在秀州以事考之胜非之除当在初九日盖闲居录所记事日辰亦多差但当取其大纲耳忠训郎刘俊民为秉义郎合门祗候初上闻金人尚在扬州募能使军前者俊民愿行俊民尝在敌中颇知其情伪上巳乘舟召俊民就御舟赐对与语甚款遂使持书以往赐赉极厚俊民请张邦昌一子弟同行庶可藉口上与黄潜善汪伯彦朱胜非共议因下诏尊礼邦昌邦昌之在南都也尝奉诏贻书金人言约和事其藁在李纲家遂下常州取之邦昌之死也其子直秘阁元亨与其兄中奉大夫邦荣皆坐累拘管至是悉令录用太学博士廉布者山阳人娶邦昌女太学正吴若者安阳人娶邦昌兄女先亦坐废诏并乘驿赴行在上临发又以胜非兼御营副使留御营都统制王渊总兵守平江府是夕上舟泊吴江赵甡之遗史云募使军前者进武校尉刘伸愿行与日历不同恐甡之所记小误今从日历但日历载此事于初十日上次秀州之后则恐不然盖上巳次秀州则胜非自不与此议胡安国劾＜锍-釒＞何为以邦昌事责之下诏尊礼邦昌亦以安国劾章增入 是日金人陷沧州先是明州观察使刘锡知沧州闻金兵且至将数百骑弃城走道遇葛进退兵乃知青州尚为朝廷守即趋青州驻麻家台留不进刘洪道遣人邀入城锡曰青州屡遭寇扰人心未宁不可洪道出见锡且犒其师锡竟不入城青州人高其义锡遂将其余众赴行在锡已见元年六月己酉金兵至城下通判州事孔德基以城降 
　　己未上次秀州 龙图阁待制知江州陈彦文为沿江措置使总领江陵府至池州沿江防守等事及措置战船承议郎新通判襄阳府程千秋充副使 诏通判镇江府梁求祖进二官直秘阁知镇江府 右文殿修撰知扬州黄愿落职令所根逐管押赴本州治事时扬州巳为金所据愿不能行乃除名南雄州覊管愿覊管本末日历不书但今年三月郑珏论钱伯言章＜锍-釒＞中略及之今以绍兴元年十月甲申刑部检举状修入 
　　庚申御舟次崇德县资政殿大学士江淮制置使吕颐浩从上行即拜同签书枢密院事江淮两浙制置使所除职去大字颐浩夜见上于内殿上谕以金人尚留江北卿可还屯京口令刘光世杨惟忠并受节制颐浩遂以王渊所部精兵二千人还镇江府命恩州观察使张思正统之熊克小历颐浩除命在丁巳与朱胜非同日今从臧梓勤王记梓所记又云圣训丁宁巳遣朱胜非张浚守平江府卿可总兵屯于镇江盖二人非同日受命梓记颐浩事必得其真但以颐浩受命在壬戌而颐浩奏状亦云二月十三日奉圣旨差充江淮两浙制置使皆与日历不同按诸书十三日壬戌上巳至杭州而勤王记系之乙丑是以差误今姑从日历 遣御营中军统制张俊以所部八千人往吴江县防托时朝廷方以金人渡江为虑故命大将杨惟忠守金陵刘光世守京口王渊守姑苏分受二大臣节度于是韩世忠在海道未还而范琼自寿春渡淮引兵之淮西境上扈驾者惟苗傅一军而巳汪伯彦时政记云黄潜善等言陛下巳留朱胜非张浚王渊在平江居吴之北若更差张俊去臣等虑行在只有苗傅一军不惟缓急有警傅不可倚仗兼恐无以相制可虞非常乞留俊庶几行在不致误事按伯彦所记如此则二人可谓有先见之明然不知俊何以竟行此事更须详考 尚书吏部员外郎郑资之为沿淮防托自池州上至荆南府监察御史林之平为沿海防托自太平州下至杭州资之望之兄也资之请募客舟二百艘分畨运纲把隘之平请募海舟六百艘防扼从之 
　　辛酉御舟泊临平镇户部尚书叶梦得自宜兴间道之杭州至是来迓梦得言平江江宁两府所留上供约可支半载欲刷杭州诸司所有借支俟取两处钱帛至而偿之又请更给百官诸军券历及命官权领户部司农太府寺职事皆从之 
　　壬戌上至杭州以州治为行宫显宁寺为尚书省先是以转运司为升旸宫叶梦得为上言小人遂传复开应奉之端不可不虑乃亟命罢之上以百官家属未至独寝于堂外上御白木床上施蒲荐黄罗褥旧制御膳日百品靖康初损其七十渡江后日一羊煎肉炊饼而巳 是日金人陷晋宁军守臣武功大夫忠州剌史徐徽言死之初徽言在晋宁闻河东遗民日望王师之至乃阴结汾晋土豪约以复故地则奏官为守长听其世袭会朝论与金结好恐出兵则败和议抑其所请不报金人忌徽言欲速拔晋宁以除其患围之三月屡破却之久之城中矢石皆尽士困饿不能兴会监门官合门宣赞舍人石赟夜启关纳金人城遂陷徽言闻兵入即纵火自焚其家人而率亲兵力战比晓左右略尽徽言为金所执金人知其忠欲生降之徽言植立不动与之酒徽言以杯掷其面曰我尚饮汝酒乎嫚骂不巳金人怒持刃剌徽言徽言骂不绝声而死后赠晋州观察使谥忠壮初晋宁之围也武德大夫太原府路兵马都监岚石路统领军马孙昂率残兵与徽言共守及城破昂引所部三百人巷战自夜达旦格杀数百人士卒死亡殆尽昂自度不免引刃欲自剌金兵拥至军前以甘言诱之昂终不屈而死昂父翊宣和末以右武大夫相州观察使知朔宁府救太原死于阵后赠昂左武功大夫成州团练使徽言事以附传及王明清挥麈第三录增修孙昂事以杨存中乞赐官状附见昂赠官在绍兴三十一年 
　　癸亥朝群臣于行宫降诏罪巳求直言令杭州守臣具舟往常润迎济衣冠军民家属省仪物膳羞出宫人之无职掌者凡三诏 宰相黄潜善汪伯彦门下侍郎颜岐同知枢密院事卢益资政殿学士签书枢密院事路允迪各上＜锍-釒＞请罪伯彦之奏略曰虽世忠控要路于淮徐而范琼顿劲兵于宿泗对垒两军之相拒轻兵间道以潜来臣偶以沉痾所缠不能密志而虑致銮舆之遑遽挐舟楫以播迁诏不许 两浙路提点刑狱公事赵哲知镇江府以朱胜非等言梁求祖能不离府城甚可嘉赏然镇江重地恐求祖难以专责故也时哲在平江张浚令哲检视控扼等事亦不果行 
　　甲子集英殿修撰卫肤敏试尚书刑部侍郎 集英殿修撰知宣州侍其传罢尚书吏部侍郎刘珏充龙图阁直学士知宣州 
　　乙丑德音释诸路囚杂犯死罪以下士大夫流徙者悉还之惟责授单州团练副使李纲不以赦徙盖黄潜善建陈犹欲罪纲以谢金也十一月丁未放还 吕中大事记汪黄之所主者和议而巳故窜马伸杀陈东欧阳澈罢卫肤敏许景衡以遂其私方且奏复科举策进士行郊祀定配享置讲读官以文其欺幸而渡江犹罪李纲以谢金冀和议之可成耳彼其说曰非和则所以速二圣之祸然金与我有不共戴天之讎则其不可和也明矣祈请使还而两河被兵通问使遣而维扬失守金岂虚言之所能动哉 命侍从及寺监长贰郎官限二日举有才术之士二人故事荐士止侍从巳上不及郎官上以兵火之后阙员甚多特有是命中兴圣政一日进呈奏状上曰今所荐士不比常时便当擢用之命赴都堂审察明日复曰不若便令登对朕当亲自延见之臣留正等曰舜之举贤惟属之四岳十二牧汉制大略自三公九卿丞相御史大夫止耳本朝故事宰执侍从才得荐举未尝及郎曹郎官荐士自太上皇帝始也盖当大有为之时欲广旁求之路故凡为尚书郎者咸得明扬等于从官虽然众贤骈集旌车毕至固诚一时之盛矣使甄别之不明黑白之相混吹竽画饼孔跖杂售则亦奚取于多乎惟其睿鉴英接之荣是其所以为全尽也唐陆贽有言取之贵详择之贵精盖不详其取则贤路多塞不精其择则真赝莫分夫惟详之于其始精之于其终斯两尽之故臣愚以谓陆贽之言真尽用人之法而太上皇帝之用人真可为万世之训也出宫人百八十人用癸亥诏书也 宰相黄潜善汪伯彦再上＜锍-釒＞言臣等分义非他人比今谋国于艰难之时不能弭患而脱身于颠沛之际反获便私则不惟公议不容臣等固不忍道也今不敢止用常礼再有奏陈俟祸患稍宁即再伸前请必冀明正典刑以厌公议自上即位以来二人专持国柄至是寇盗充斥宗社播迁议者皆欲正其误国之罪而潜善等居位偃然犹无去意中外为之切齿焉 置江宁府榷货务都茶场 诏应缘金人曾到州军逃避守贰兵官并令本路监司寻访发遣归任 拱卫大夫忠州防御使御营使司左军统制李安为亲卫大夫两浙西路马步军副总管镇江府驻劄 朝奉郎刘诲添差两浙转运副使时转运副使范冲疾病中书侍郎朱胜非等奏罢之上以司马光家属在冲所不许乃权增副使一员以命诲 武显大夫文州剌史干办御辇院潘永嘉罢 金人屯扬州城下遣擐甲执旗者一人入城谕士民期以三日尽出西城过期者杀并数扬州人之罪谓留上也民无出城者 初冀州云骑卒孙琪聚兵为盗号一海虾江淮制置使刘光世招降之维扬之役行在诸军皆溃琪拥光世之妻向夫人在军中由真滁奔淮西事之如光世琪至庐州帅臣胡舜陟乘城拒守琪邀索资粮舜涉不予自部使者以下皆请以粟遗之舜陟曰吾非有所爱顾贼心无厌与之则示弱彼无能为也乃时出兵击其抄掠者凡六日琪遁去舜陟伏兵狙击之得其辎重而归是日琪引兵之安丰县琪所至不杀人但掠取金帛而去后以向氏归光世光世德之向氏汉东郡王宗回女也 
　　丁卯百官入见杭州寄居迪功郎以上并许造朝 中书侍郎御营副使朱胜非乞令常湖二州并听节制许之 直龙图阁知杭州康允之言维扬无斥堠故金人奄至而不知于是初置摆铺凡十里一铺置递卒五人限三刻承传五铺以使臣一员莅之一季无违滞迁一官令尉减半推赏 是日吕颐浩帅师次镇江府 
　　戊辰诏国步艰难谋虑之士咸愿献陈无路自达可令左右司轮官设次看详所陈纳尚书省 户部尚书叶梦得言行在官吏军兵等除食料外应公使花果房卧生日身亡孝赠钱物并权住支从之 诏出米十万斛就杭秀常湖州平江府减价出粜东北流寓之人 枢密直学士东京留守杜充升端明殿学士 吕颐浩刘光世移兵屯瓜洲渡与金人对垒 金人焚扬州初金遣甲士数十人按北盟会编此乃丁卯日复入城者入扬州谕士民出西城人皆疑之犹未有出城者是日又遣人大呼告以不出城者皆杀于是西北人自西门出出则悉留木栅中惟扬州人不出夜金纵火焚城士民皆死存者才数千人而巳 
　　己巳尚书左仆射兼门下侍郎兼御营使黄潜善尚书右仆射兼中书侍郎兼御营使汪伯彦罢时御史中丞张澂上＜锍-釒＞劾潜善伯彦大罪二十大略谓潜善等初无措置但固留陛下致万乘蒙尘其罪一禁止士大夫搬家立法过严议者咸云天子六宫过江静处我辈岂不是人使一旦委敌归怨人主其罪二自真楚通泰以南州郡皆碎于溃兵重失人心其罪三祖宗神主神御不先渡江一旦车驾起则仅一两卒舁致倾摇暴露行路之人酸鼻下泪宗庙颠沛其罪四建炎初年河南止破三郡自潜善等柄任以来直至淮上所存无几其罪五士大夫既不预知渡江之期一旦流离多被屠杀其罪六行在军兵津渡不时仓卒溃散流毒东南其罪七左帑金帛甚多不令装载尽为敌有府库耗散其罪八自澶濮至扬州咸被杀掠生灵涂炭其罪九谢克家李擢俱受伪命而反进用其罪十潜善于王黼为相时致位侍从故今日侍从卿监多王黼之客伯彦则引用梁子美亲党牢不可破罪十一职事官言时病者皆付御史台抄节申尚书省壅塞言路罪十二用朝廷名爵以胁士大夫罪十三行在京师各置百司设官重复耗蠹国用如以巡幸而置御营使司则枢密院为虚设置提举财用则户部为备员罪十四许景衡建渡江之议挤之至死罪十五身为御营使多占兵卫不避嫌疑罪十六敌人相距斥堠全无止据道涂之言为真致此狼狈罪十七敌骑巳近尚敢挽留车驾罪十八卢益自散官中引为八座遂进枢副伯彦之客为起居郎有罪补外遂除集英殿修撰二人朋比专务欺君罪十九国家殆辱不知引罪罪二十＜锍-釒＞入未报遂以状申尚书省潜善伯彦乃复求去签书枢密院事路允迪奏曰时方艰棘不宜遽易辅相乞责以后效诏押赴都堂治事巳而皆罢为观文殿大学士潜善知江宁府伯彦知洪州吕中大事记方上之在相州也金兵未退此申包胥哭于秦庭之时也时则当以宗泽进兵京城之请为义而黄潜善汪伯彦沮之迨上之次济州也金兵巳退此晋大夫反首苃舍之时也时则当以宗泽邀敌归路之请为义而汪黄又沮之迨上之即位南京此肃宗即位灵武二年而复两京之时也时则当以李纲独留中原之请为义而汪黄又沮之中兴之初纲在内泽在外此天拟二人以开建绍之业者也而纲为汪黄所沮才七十五日而去位岂非天耶泽为汪黄所沮未及一年而愤死又岂非天耶纲罢而汪黄相于内泽死而杜充继于外天下事一变矣纲在位则措置两河兵民稍集纲去则经制招抚罢而两河无兵矣纲在位则伪臣叛党稍正典刑纲去则叛臣在朝而政事乖矣纲在则泽志行纲去则泽志沮泽在则盗可为兵充守则兵皆为盗泽在则尼玛哈退舍充用则金至维扬矣内无纲外无泽此建炎之失其机则汪黄二人为之也 户部尚书叶梦得守尚书左丞御史中丞张澂守尚书右丞 
　　庚午右谏议大夫郑珏言陛下南渡出于仓卒朝士大夫省台寺监百司职事之臣获济者鲜当擢吴中之秀以为用况平江常润湖杭明越号为士大夫渊薮天下贤俊多避地于此望下此数州令守臣体访境内寄居待阙及见任宫观等京朝官以上各具官资姓名申尚书省选择简拔任使庶几速得英才以济艰厄诏三省行下限一月具名奏闻 御营使司都统制王渊言戎器全阙军匠数少请下诸州刬刷民匠赴官并手制造优支廪食自是以为例 尚书省言浙西路当控扼处自吴江外惟千秋襄阳垂脚三岭为险要先巳命两浙提点刑狱公事王翿措置千秋岭外乃以宣义郎知建德县林师说充统辖官控扼宣州来路命起复尚书水部员外郎詹大和措置襄阳岭承议郎知桐庐县孙佑充统辖官控扼广德军来路命通判杭州赵子嶙权两浙路提点刑狱公事措置垂脚岭宣义郎王嘏充统辖官控扼常州来路并量起邻州诸县射士三分之一以充长兵仍募土豪借官资兵粮器械自备各赐银帛五百匹两为军费佑北海人与师说嘏皆常守把有劳为叶梦得所荐也大和巳见元年正月既而以子嶙直秘阁知秀州大和直秘阁为淮南转运副使大和乞致仕许之大和除淮漕及致仕日历并不书此以绍兴六年五月大和辞职名状修入状称建炎三年春除淮漕未见本月日 金人去扬州 
　　辛未湖州民王永从献钱五万缗以佐国用上不纳辅臣言版计无阙或曰曩巳纳其五万缗矣今却之则前后异同乃命并先献者还之仍诏自今富民毋得輙有陈献 诏御营使司止管行在五军其边防措置等事并依祖宗法厘正归三省枢密院四年四月乙未可参考 门下侍郎颜岐等言方在兵间礼宜简便所有执政官张盖设狨座欲权暂撤去俟回銮日如旧从之 江淮两浙制置使吕颐浩闻敌退渡江至真州收榷货务钱物 金人自扬州还至高邮军城下守臣赵士瑗弃城走判官齐志行率军县官出城投拜金人劫掠而去 有溃兵宋进者初为韩世忠圉人至是更名世雄聚兵二百余犯泰州守臣朝请大夫曾班遁去世雄入城纵掠推钱粮官裴渊为首班自劾待罪坐贬二秩赵甡之遗史云班自劾待罪其兄楙开请纳官以赎班之罪上不许班坐迁谪按日历不见班行遣绍兴元年九月癸卯自降授朝奉大夫主管临安府洞霄宫得旨候任满日再任十二月乙丑用谏官言雷州编管则楙开有请当在此时甡之少误也 按北盟会编班兄楙弟开 
　　壬申吕颐浩遣合门祗候陈彦入扬州 诏监司州县擅立军期司掊歛民财者并罢用尚书左丞叶梦得奏也 观文殿大学士黄潜善提举南京鸿庆宫汪伯彦提举西京嵩山崇福宫所除职去大字用言者奏劾也 尚书工部侍郎康执权为吏部侍郎 诏百官除拜非侍从并给敕量行开说补授因依俟事定日依旧 
　　癸酉靳赛犯通州城垂破中书侍郎朱胜非礼部侍郎张浚在平江作蜡书招之赛即听命诉以无食乃漕米给之 韩世忠提辖使臣李在自沭阳溃散聚徒百余人居宝应县会金人弃高邮去在乃诈称五台山信王下忠义军率众至高邮有监北较酒务保义郎唐思问先往迎之在既入城遂以其徒时正臣知高邮军思问通判军事执投拜官齐志行等皆杀之乃遣人截金后军得金宝数艘故其军极富时端明殿学士董耘朝议大夫李釜皆寓居高邮在因以为参议又聚集溃卒数千遂据高邮釜大名人也 
　　甲戌黄潜善汪伯彦落职奉祠 
　　乙亥召朱胜非赴行在留张浚平江府节制 诏陈东欧阳澈并赠承事郎官有服亲一人令所居州县存恤其家降授奉议郎监濮州酒务马伸除卫尉少卿赴行在先是尚书左丞叶梦得初谢上谕宰执曰始罪东等出于仓卒终是以言责人朕甚悔之今方降诏求言当令中外皆知此意上复曰伸前责去亦非罪可召还或奏曰闻伸巳死上曰不问其死但朝廷召之以示不以前责为罪之意既又赠伸直龙图阁伸赠职日历及他书皆无之此据绍与五年正月伸加赠右谏议大夫告内前衔修入 命尚书驾部员外郎方闻往淮东抚谕 御营左军统制浙西马步军副总管李安知扬州 
　　丙子诏曰朕以菲躬遭时多故举事失当知人不明昨以宰臣非才任用既久专执巳见壅塞下情事出仓皇匹马南渡深思厥咎在予一人既以悔过责躬洗心改事放斥宫嫔贬损服御罢黜宰辅收召隽良尚虑多方未知朕志自今政事阙遗民俗利病或有关于国体或有益于边防并许中外士民直言陈奏朕当躬览采择施行旌擢其人庸示劝奖言之或失朕不汝尤咨尔万邦钦予至意 诏郎官以上所荐士不候审察并令入对日于进膳后即后殿引三班 直秘阁知婺州苏迟言本州上供罗自皇祐中岁输万匹崇宁中增至五万八千匹有奇民力凋弊乞减其半上览奏惊恻欲尽蠲之门下侍郎颜岐等言今用度与祖宗时不同乃诏减二万八千匹著为定制仍令给以本钱 御营前军统制张俊自戍所赴行在诏复还吴江行在录云俊领兵把隘吴江军士怨俊渡江日脱身独走致失家属欲杀俊俊逊谢得脱奔走至行在上释之却令再往招集军众系此事于二十七日丙子今附见此朱胜非闲居录云臣离平江有兵四千余人后来王渊归却令张俊去与此不同按日历及诸书俊乃上未至杭时遣戍吴江县非渊归所遣当是俊赴行在而复还吴江也今并附此 
　　戊寅江淮两浙制置使吕颐浩奏巳复扬州诏尚书省榜谕士民 
　　是月以龙图阁待制知延安府节制六路军马王庶为狭西节制使知京兆府泾州防御使狭西节制司都统制曲端为鄜延路经略安抚使知延安府时延安新残破未可居端不欲离泾原乃以知泾州郭浩权鄜延经略司公事浩成子也成德顺人故客省使 温州观察使新知凤翔府王＜王燮＞自兴元以轻兵赴行在以＜王燮＞为御营前军统制＜王燮＞表请幸西川不从 宫仪自即墨引兵攻密州围安邱县筑外城守之 初庆元府陷将兵百余人夺门得出及渡河惟有辅逵韩京数人而巳逵后隶韩世忠军为押火沭阳之溃逵聚卒得数百人扰于淮河之南北及是至楚州城下渐有众数千当时淮南号为悍贼 张用自淮宁引众趋蔡州至黄离距城二十里守臣程昌＜宀禹＞度其未食遣汝阳县尉杜湛以轻兵诱之贼果以万人追至城东遇伏大败于是用驻于确山连亘数州上自确山下彻光寿据千里之地接迹不绝以其众多故号张莽荡抄掠粮食所至一空相接麦熟刈麦而食矣赵甡之遗史云用至确山下令不得攻城违者斩与昌＜宀禹＞家传不同今从家传 
　　建炎以来系年要录卷二十 
　　建炎以来系年要录卷二十金人地名考证 
　　尼玛哈原书作粘罕误改见卷一 
　 贝勒原书作孛堇误改见卷一 

●建炎以来系年要录卷二十一 
　　宋 李心传 撰 
　　建炎三年三月己卯朔诏金人已退当进幸江宁府经理中原 
　　庚辰中书侍郎兼御营副使朱胜非守尚书右仆射兼中书侍郎兼御营使胜非自平江还朝以晡入见是夕锁院故事命相进官三等至是胜非特迁五官为宣奉大夫熊克小历胜非拜相在庚辰日历在己卯按胜非闲居录亦云三月一日至临安以晡入见则降制必在初二日也胜非自记当得其真今从之 初金人攻泰兴县有严起者率军民拒之赖以免者甚众诏授保义郎合门祗候 金人分兵侵江阴至夏港距城八里而近守臣胡纺遣统制官王换等拒敌且谓承事郎签书判官厅公事李易曰吾曹有死城郭之义公母宜勉之少避易归告其母蒋氏蒋氏曰我去则汝决不肯坚守愿与汝同死生闻者感泣既而金人以潮生有备亦引去此以郑纯所作序及胡纺祭文易绍兴十一年八月癸未陈乞加封状参修序以为建炎庚戌三月二日事故附于此日 降授右武大夫和州防御使马扩应诏上书言前日之事其误有四其失有六始者任用非才不能乘机拓境取侮敌人敌既退师略不为备陛下乘时御极不知西据蜀险就六路形势力治兵战以图恢复反使翠华淹处淮甸甘蹈覆辙泥于请和使势力日益穷蹙此四误也金既入敌童贯遁归京阙被围遽割三镇复隳信誓其实无能其后金人既自界大河而我不能倚以为固信王脱于拘囚结集忠义所得壮勇不啻数十万颙望王师相为策应奈何群言譛沮禁止渡河反使金人签军南渡既连陷大名东平略不为备遂使金人乘势蹂躏此六失也按北盟会编载扩疏二千余言此系莭文窃料金人远来人马疲乏且自争玉帛子女饱其负载兼淮西仍多民兵彼顾前无利计后有害又有江北不及渡者西兵与诸军溃卒往往夺路会合于范琼敌又睥睨金陵镇江守把舟船而天雨连降平地水发道涂泥泞马步俱不能进是以敌心顿沮不思渡江以迫大驾此皆上天眷祐有宋许陛下得以图维臣今輙以机速利害画为三策愿陛下幸巴蜀之地用狭右之兵留重臣使镇江南委健吏以抚淮甸破敌人之计回天下之心是为上策都守武昌襟带荆湖控引川广招集义兵屯布上流扼据形势密约河南诸路豪杰许以得地世守用为屏翰是为中策驻跸金陵备御江口通达漕运亟制战舰精习水军厚激将士以幸一胜观敌事势预备迁徙是为下策若贪顾江湖陂泽之险纳探报之虚言缓经营之实绩倚长江为可恃幸敌人之不来犹豫迁延候至秋冬使敌人再举驱集舟楫江淮千里数道并进方当此时然后又悔是为无策累数千言皆切事机 是日日中有黑子按宋史系己卯朔 
　　辛巳尚书右丞叶梦得罢梦得初执政上谕之曰今日兵食二事最大当择大臣分掌门下侍郎颜岐等颇疾之乃语知杭州康允之曰上欲以次对授公而为左丞沮止允之怒与其将曹英谋以为陈通余党在者三千余人闻梦得秉政不自安皆谋为乱上不信岐等证之梦得与朱胜非旧不相能胜非入相首言梦得议论不协会杭州士民上书讼梦得过失有及其闺门者是日上批梦得深晓财赋可除资政殿学士提举中太一宫兼侍读提领户部财用充车驾巡幸顿递使梦得执政凡十四日而罢辞不拜遂径归卞山朱胜非秀水闲居录云初四日留身奏叶梦得方除执政才旬日何为遽罢上曰提领财用亦有例余曰顷在扬州张悫以中书侍郎兼此事至于自作酒肆人以为非体遂罢上曰数日来尚书论梦得知杭州过失三四十封其间进士姓周人及其闺门其言可骇恐台谏闻之不便姑罢政事且留他在此待降出书本令卿看余曰果如此梦得岂敢复留上曰待他有请却与一郡梦得果请除帅江西寻降出士民所陈三十七书归堂按此所云与其行述全不同然胜非初相执政罢免无容不知赵甡之遗史称胜非言梦得议论不协今从之梦得除帅江西诸书皆无此事恐是明受中指挥姑附此当求他书参考 同知枢密院事卢益守尚书左丞未拜复罢为资政殿学士提举西京嵩山崇福宫益之罢日历不书似因张澂论二相疏中及之故也当求他书参考 向德军节度使御营使司都统制王渊同签书枢密院事仍兼都统制渊自平江赴行在既对遂有是命诸将多不悦者渊轻财好义家无宿储每曰朝廷官人以爵使禄足代其耕也若切切事锥刀爱爵禄我何不为大贾富商耶 尚书吏部侍郎兼直学士院孙觌试户部尚书 资政殿学士同签书枢密院事江淮两浙制置使吕颐浩为江南东路安抚制置使兼知江宁府自乾德以来辅臣以本职典藩者惟吕余庆郭逵及颐浩 枢密院编修官秦梓改宣教郎以其弟桧久在金特优之也 礼部侍郎充御营使司参赞军事张浚言江北之地其势须变为藩镇然后可守乞诏宰执详之俟金人毕退即便施行江南一带非依重镇择近上文武臣寮守之许以便宜行事恐不能坚守乞早赐措置时朝士张虞卿等十九人上疏亦以藩镇为言朱胜非奏宜仿艺祖初议权时制宜行在为京师淮北为藩方淮南为郡县会多事不果行虞卿齐贤远孙也齐贤冤句人淳化中宰相熊克小历以虞卿为建安人而洪迈夷坚甲志云虞卿齐贤裔孙居伊阳今从之小历又云仓部郎中张虞卿等乞建藩镇按日历虞卿以今年四月戊午除虞部员外郎此时胜非已去矣当建言时未为仓部克误也胜非闲居录亦不云虞卿为何官今阙之俟考浚又请沿江要害州军置强弩营选州禁兵县弓手为之仍专置军器提举官募公私匠人以除戎器乃命诸路宪臣措置制造赴行在 命学士给舍轮日于禁中看详臣民章奏条上仍不用内侍轮送止实封往反以言者建陈欲免交结之弊故也 尚书金部郎中李迨员外郎高士佃为主管车驾巡幸随行左藏库钱物官两浙转运副使刘诲为主管车驾巡幸钱粮官 徽猷阁直学士江淮等路发运使梁扬祖落职提举亳州明道宫扬祖既不渡江又不赴行在故贬 尚书左司员外郎叶份充秘阁修撰江淮等路制置发运副使兼提领措置行在茶盐 
　　壬午诏新除签书枢密院事王渊免进呈书押本院公事初扈从统制武功大夫鼎州团练使苗傅自负世将有劳以渊骤得君颇觖望起复武功大夫威州刺史刘正彦常招降剧盗丁进等以赏薄怨事见二年十月又渊既荐正彦后檄取其所予兵事见二年二月己卯正彦执不遣以此怨渊上在维扬宣政使金州观察使入内内侍省押班康履颇用事妄作威福诸将多疾之及幸浙西道吴江左右宦者以射鸭为乐比至杭州江下观潮中官供帐赫然遮道傅等切齿曰汝辈使天子颠沛至此犹敢尔耶有中大夫王世修者能甫兄子也靖康末知荥泽县以守御功改京秩遂为傅幕宾世修常疾阉宦恣横为尚书右丞张澂言之澂不纳世修退为刘正彦言之正彦曰君言甚忠当与君同去此辈俄闻渊入宥府傅正彦以为由宦者所荐愈不平遂与世修及其徒王钧甫马柔吉张逵等谋先斩渊然后杀内侍钧甫柔吉皆燕人所将号赤心军议已定此以王庭秀阅世录修入朱胜非闲居录云正月间王渊自扬州发大船十只皆是囊槖杭人指言渊去年平陈通等先令供郡中富民所寄赃物既尽诛之悉取其家赀又以所供文字一一追来违拒者亦杀之所取不可胜计今船中皆其物也内侍官搬家舟亦数十只相继到此颇不循理强占民居强市民物众皆怨愤不能平及闻车驾渡江诸军溃乱张逵建议诱说诸军曰王渊为都统制不能捍贼致此狼狈前日先发金玉百船来便有不守扬州之意今车驾幸杭州王渊必来行见杭州又似扬州矣若能杀渊而取其物及取内臣家计可人人致富众人共为之朝廷必不能遍罪奸谋盖自此始是日宰相朱胜非留身奏事言王渊除命诸将有语乃令渊依执政恩例不与院事行在录云壬午傅正彦请对是日王渊罢朱胜非复辟记云胜非言王渊除命诸将有语臣记武臣作枢有免进呈书押故事今渊既兼都统制于武臣尤有利害臣欲依故事免之仍罢其兼管庶弭众论上然之按是时诸老将皆不在杭州必傅正彦云云而胜非有此请也今掇取附见傅等即部分兵马且使人告渊以临安县境有剧盗欲出兵捕之康履之从者有得小黄卷文书卷末字两行曰统制官田押统制官金押履问此何谓也曰军中有谋为变者以此为信号从之者书其名于前履密以奏上命履至都堂谕胜非使召渊为备胜非问知其谋否履曰略知期以来早集于天竺寺方谕其意田即苗也金即刘也诈言谋于城外以误渊使遣部曲出外耳履去胜非即召渊告之日暮渊遣一将将精兵五百人伏于寺侧此以朱胜非闲居录修入是夜城中惊惶居民杜门不敢出俗号为沙魇人皆通夕不寐 
　　癸未神宗皇帝忌百官行香罢制以检校少傅奉国军节度使制置使刘光世为检校太保殿前都指挥使百官入听宣制傅正彦令世修伏兵城北桥下俟渊退朝即捽下马诬以结宦官谋反正彦手斩之遂遣人围康履家分兵捕内官凡无须者皆杀傅揭榜于市曰统制官苗傅谨伸大义播告天下民庶官吏军兵等迩者大金侵扰淮甸皆缘奸臣误国内侍弄权致数路生灵无罪而就死地数百万之金帛悉皆委弃社稷存亡悬于金人之手今此大臣内侍等不务修省尚循故态为恶罔憸使民命皇皇未知死所进退大臣尽出阉宦赏罚士卒多自私门金人去住罔测朝廷安然坐视又无措置即日两浙之民遂有维扬之祸嗟尔士庶兴言及此宁不伤感朝廷微弱未能明正典刑天其以予为民除害应大臣罪恶显著及内侍官等并行诛戮期尔士庶一德一心共图中兴之业慎无生疑以致后患本为生灵别无所希尔等若获安居傅等赴死未晚昭示此心诚贯白日宜相训告以信万方正彦既斩渊即与傅拥兵至行宫北门外卫士出刃以指其军傅正彦遂陈兵于门下中军统制官吴湛与傅等通为囊槖被甲持刃守宫门宫门亟闭时尚书右丞张澂方留身曲谢康履遽前奏有军士于通衢要截行人履驰马获免上召朱胜非等告之胜非曰吴湛在北门下营专委伺察非常今有报否上曰无报俄而湛遣人口奏傅正彦手杀王渊以兵来内前欲奏事上大骇愕不觉起立行在录云是日夜漏未尽四刻而闻变按朱胜非复辟记辅臣奏事已退又王渊退朝而被杀则必非夜漏未尽时今不取胜非曰既杀王渊反状已著臣请往问之及门吴湛迎语曰人已逼门不可开胜非澂遂与门下侍郎颜岐签书枢密院事路允迪急趋楼上傅正彦与钧甫柔吉世修逵等介胄立楼下以竿枭渊首胜非厉声诘问专杀之由吴湛引傅所遣使臣入内附奏曰苗傅不负国家止为天下除害耳于是从官皆在学士直舍有一阉走入学士院自刭不死卧前厕知杭州康允之见事急率从官扣内东门求见请上御楼慰谕军民不然无以止变俄独召允之入日将午上步自内殿登阙门盖杭州双门也百官皆从权主管殿前司公事王元大呼曰圣驾来傅等见黄盖犹山呼而拜上凭栏呼傅正彦问故傅厉声曰陛下信任中官赏罚不公军士有功者不赏内侍所主者乃得美官黄潜善汪伯彦误国至此犹未远窜王渊遇敌不战因交康履乃除枢密臣自陛下即位以来立功不少顾止作遥郡团练使臣已将王渊斩首中官在外者皆诛讫更乞康履蓝圭曾择斩之以谢三军上谕以内侍有过当流海岛卿可与军士归营傅曰今日之事尽出臣意三军无预焉且天下生灵无辜肝脑涂地止缘中官擅权若不斩履择归寨未得上曰知卿等忠义已除苗傅承宣使御营都统制刘正彦观察使御营副都统制军士皆放罪傅不退其下扬言我等欲迁官第须控两匹马与内侍何必来此上问百官策安出有朝散郎主管浙西安抚司机宜文字时希孟者曰中官之患至此为极若不悉除之天下之患未已上曰朕左右岂可无给使希孟曰年长者悉除之择十五岁以下者供洒扫之役可也军器监叶宗谔曰陛下何惜一康履姑以慰三军上不得已命吴湛执履捕得于清漏阁仰尘上卫士擒至阁门履望上呼曰大家臣死矣何独杀臣遂以付傅等即楼下腰斩之枭其首与渊首相对希孟君卿子也君卿钜鹿人终环州刺史履既死上谕傅等归寨傅等因前出不逊语大略谓上不当即大位将来渊圣皇帝来归不知何以处上命朱胜非缒出楼下委曲谕之傅请隆祐太后同听政及遣使金人议和上许诺即下诏书恭请隆祐太后垂帘权同听政百官皆出门外傅正彦闻诏不拜曰自有皇太子可立况道君皇帝已有故事张逵曰民为贵社稷次之君为轻今日之事当为百姓社稷又曰天无二日众皆惊愕失色百官复入言傅正彦不拜上问故众莫敢对时希孟独曰有二说一则率百官死社稷一则从三军之言通判杭州事浦城章谊叱之曰此何等语也三军之言岂可从耶上徐谓胜非等曰朕当退避但须禀于太后胜非言无此理颜岐曰若得太后自谕之则无辞矣上乃令岐入奏又命吴湛谕傅等曰已令请太后御楼商议是日北风劲甚门无帘帷上坐一竹椅无藉褥王庭秀阅世录云上御金漆椅子今从赵甡之遗史既请太后御楼上即立楹侧不复坐百官固请上曰不当坐此矣太后将出殿门宫中人牵衣号恸后曰一足出门事不可测今与汝等别少顷太后御黑竹舆从四老宫监出宫太后不登楼内侍报上密语上曰太后欲出门谕诸军如何执政皆以为不可曰方有此请若为邀去奈何胜非曰必不敢臣请从太后出传道语言可观群凶之意遂肩舆出立楼前见傅等执政皆从之王庭秀阅世录云太后乘竹舆至楼上命仪鸾司设帷垂帘置坐不能具止坐舆中传旨又肩舆至门下按朱胜非复辟记云太后乘小舆至不肯上胜非时为宰相必得其真今从复辟记傅正彦拜于舆前曰今百姓无辜肝脑涂地望太后为天下主张后曰自道君皇帝任蔡京王黼更祖宗法度童贯起边事所以招致金人养成今日之祸岂关今上皇帝事况皇帝圣孝初无失德止为黄潜善汪伯彦所误今已窜逐统制岂不知傅曰臣等已议定岂可犹豫后曰待依所请且权同听政傅等杭言必欲立皇子后曰以承平时此事犹不易况今强敌在外皇子幼小决不可行不得已当与皇帝同听政正彦曰今日大计已定有死无二望太后早赐许可后曰皇子方三岁以妇人之身帘前抱三岁小儿何以令天下敌国闻之岂不转加轻侮傅正彦号哭固请后不听傅正彦呼其众曰太后不允所请吾当解衣就戮遂作解衣袒背之状后复呼之曰统制名家子孙岂不明晓今日之事实难听从傅曰三军之士自早至今未饭事久不决恐生他变顾朱胜非曰相公何无一言今日大事正要大臣果决胜非不能对颜岐自上前来奏曰皇帝令臣奏知已决意从苗傅所请乞太后宣谕后犹不允傅等语言益迫太后还入门上遣白以事无可奈何须禅位王庭秀阅世录云太后复上楼上白事于竹舆前言无可奈何须禅位朱胜非复辟记云太后回亦不登门只于廊庑置竹舆今兼采二书修润附入蔡惇直笔云太后一行至临安府车驾继至会禁卫素怨殿帅王渊内侍康履又宰臣黄潜善汪伯彦劝上永驻跸扬州卫士怀土日思还京逮金人暴至急幸浙西乃留御营半军驻镇江府以防敌渡故从驾卫兵差少时苗傅刘正彦先统兵屯临安众军闻车驾临幸营地馈饷必有相妨乘禁卫有怨忿心军情疑贰时归朝官王钧甫马柔吉有异谋劝傅正彦率兵挟上诛王渊康履内侍辈阴图不轨先报御龙直谋叛诈王渊弹压渊出就马上中枪而死禁卫求见康履履出被杀遂聚噪于行宫门宰相朱胜非出见傅正彦乃出檄文示胜非且言军叛傅等欲平之胜非乃言皇太后在洞霄宫诸公当奏禀一听太后处分时昭慈闻军变乃乘小轿至宫门前有一卒击巾□夬约众曰太后娘娘军众乃投戈山呼昭慈召傅正彦问之对大军有言至此昭慈面谕是他官家有太子待老婆与他管事乃抱登门卷帘示众且言官家已内禅用黄背心衣太子背军中咸呼万岁人心帖然昭慈遂垂帘听断按此所记事迹多差不与诸书合盖惇得于传闻今不取胜非泣曰逆谋一至于此臣位宰臣义当死国乞下楼面诘二□上曰□焰如此卿往必不全既杀王渊又害卿将置朕何地乃挥左右稍却附耳曰朕今与卿利害正同当为后图图之不成死亦未晚遂命胜非以四事约束傅一曰尊事皇帝如道君皇帝故事供奉之礼务极丰厚二曰禅位之后诸事并听太后及嗣君处分三曰降诏毕将佐军士即时解甲归寨四曰禁止军士无肆劫掠杀人纵火如遵依约束即降诏逊位傅等皆曰诺上顾兵部侍郎兼权直学士院李邴令草诏邴请上御札上即所御椅子上作诏曰朕自即位以来强敌侵凌远至淮甸其意专以朕躬为言朕恐其兴兵不已枉害生灵畏天顺人退避大位朕有元子毓德东宫可即皇帝位恭请隆祐太后垂帘同听政事庶几消弭天变慰安人情敌国闻之息兵讲好上书诏已遣人持下宣示二凶胜非至楼下呼傅幕属将佐问之王钧甫进曰二将忠有余而学不足耳宣诏毕傅正彦麾其军退移屯祥符寺时已未刻上亦徒步归禁中军士退去尚喧呼于市曰天下太平也是时诸门皆傅等以甲士守视不听人出入方事之未决也康允之奏恐军士乘势攘杀乞出门慰抚乃见傅正彦告以故正彦以一甲马二十甲士授之允之周行井衢杭人赖以安堵上既还内宰执从至殿门胜非呼典班高琳附奏今夕宰执内宿上独召胜非至后殿垂帘太后见胜非号泣上曰康履曾择凌忽诸将至于马前声喏或倨坐洗足使诸将立于前此皆招祸之事也胜非曰履择必有所求求而不得则怨矣上曰此事终如何胜非曰王钧甫辈皆其腹心适尝语臣云二将忠有余而学不足此语可为后图之绪上曰朕来早不出太后御殿胜非曰来日当降赦盖群凶既杀王渊又劫掠意必望赦然他日势可行遣岂复论此今当召李邴就都堂草赦庶可共议上曰卿自为之如何胜非曰当宣召学士内宿令御史台集百官宣读一如平日庶群凶不疑胜非又奏母后垂帘须二人同对臣有独奏事不可形于纸笔者岂可与他人同之欲降旨以时事艰难许臣僚独奏太后曰彼不疑否胜非曰乞自苗傅始仍与其徒日引一人上殿以弭其疑胜非退太后语上曰赖相此人若汪黄未退事已不可收拾矣他日傅等入对太后劳勉之傅等皆喜由是臣僚独见论机事贼亦不疑矣 是日上移御显忠按史作显宁寺寺宰执百官侍卫如仪内人六十四人肩舆以从傅等遣人伺察恐匿内侍故也上移御之日赵甡之遗史在十二日庚寅王庭秀阅世录在十六日甲午惟朱胜非闲居录云是日上幸别宫继有旨以睿圣为宫名与日历合盖自上移御之后百官未尝朝至庚寅始往朝谒而外人乃知因误记耳日历云以杭州显灵寺为睿圣宫按显灵寺已为尚书省王庭秀云上出居显忠寺寺即刘正夫第故闲居录云正夫赐第也伺察中官事亦据庭秀所录附见 
　　甲申太后与魏国公垂帘朱胜非称疾不出太后命执政诣其府胜非乃出是日上徽号曰睿圣仁孝皇帝以显忠寺为睿圣宫留内侍十五人余诸州编置 制曰朕以幼冲之资承传序之休比者大国侵凌奄至淮甸太上睿圣仁孝皇帝以权宜之计驻跸吴江深虑敌人指为衅隙兴师内侵结祸弥深滥使无辜肝脑涂地上畏天戒下失生灵发于至诚匪由勤请退避大位传于＜耳少＞躬隆祐太后德厚母仪道侔坤载练达国家之务深得臣庶之情恭请垂帘同听政事众志既定宝祚维新宜霈湛恩以宥多辟可大赦天下 诏曰王渊身为都统制车驾驻跸维扬金人轻兵前来并无措置斥堠不明致仓猝南渡士民肝脑涂地宗庙倾危及交结内侍康履等并已正典刑令尚书省出榜晓谕 以言官多阙命侍从共举可为台谏者二员 尚书右丞张澂兼权中书侍郎 尚书兵部侍郎兼权直学士院李邴为翰林学士起居郎张守试中书舍人仍兼权直学士院太常少卿季陵为起居郎朝请大夫黎确守太常少卿监察御史王庭秀为殿中侍御史 直龙图阁知杭州康允之升徽猷阁待制朝奉郎两浙转运副使刘蒙加直秘阁朝请郎两浙路提举市舶吴说为尚书金部员外郎兼提举市舶说钱塘人也蒙说之除日历不载此据王庭秀阅世录增入以无月日因允之迁职附见 朝请郎两浙转运副使范冲守宗正少卿承奉郎添差两浙转运判官刘宁止试左司谏二人皆不受宁止归安人尝为吏部员外郎 直龙图阁王琮为两浙转运副使琮初自邓州罢寓居杭州至是张澂荐其才而有此命 诏有司月以钱米廪给司马光之后 端明殿学士提举醴泉观黄潜厚枢密直学士巡幸提点一行钱粮顿递官钱伯言并罢仍夺职 起复定国军承宣使带御器械鄜延路马步总管御营平寇左将军韩世忠为捧日天武四厢都指挥使御营使司专一提举一行事务都巡检使世忠此除日历及碑志皆不载季陵外制集有制词按世忠实代刘光世当在此时今因张俊除军职遂书之更须参考武宁军承宣使带御器械秦凤路马步军副总管御营前军统制张俊为捧日天武四厢都指挥使仍命俊以三百人赴秦凤二千人付统制官陈思恭一千人付将官杨沂中留吴江把隘余令以次统领官管押赴行在 瀛海军承宣使驸马都尉韩嘉彦卒谥端节 
　　丙戌常德军承宣使干办皇城司主管禁卫孟忠厚乞裁节本家恩泽如有夤缘干请并令三省执奏御史台弹劾以闻太后诏曰宣仁圣烈皇后同听政时外家不任要职亦不干预政事天下至今歌咏盛德况以凉薄当兹艰难尤宜戒慎仰学士院降诏戒敕忠厚以下不得輙与朝政交通贵近务循退静以保家族仍不得于私第谒见宰执如有职事即赴都堂禀白可令三省以诏书榜示 是日赦书至平江府礼部侍郎节制军马张浚闻有赦虑时方艰危事变莫测谕守臣秘阁修撰汤东野遣亲官至前路发封以告少顷东野驰来曰事变矣袖以视浚时府中军民已知有赦浚谓东野苐登谯门宣有旨犒设诸军一次内外乃定浚遂走人入杭伺其实时右司员外郎黄概两浙转运司干办公事吕摭亦遣进武副尉魏传赍蜡书遗浚及吕颐浩言傅等叛逆之详东野金坛人概依政人摭颐浩子也 京东东路安抚使刘洪道失青州乃率官吏奔仰天陂寄治士民多从之者 
　　丁亥端明殿学士东京留守杜充为资政殿大学士节制京东西路恩数视执政殿前副都指挥使武康军承宣使东京副留守郭仲荀为昭化军节度使以登极恩也赵甡之遗史二人之除在此月庚寅今从会要附九日丁亥荣州防御使京西北路安抚使知河南府专一保护陵寝兼控扼河阳杨进为汝州观察使进之除日历不载季陵外制集有制词首句云朕以＜耳少＞躬嗣承大统盖明受覃恩故且附见郭仲荀之后当求他书考其本日 中书舍人沉晦试给事中承议郎季质复为起居舍人 徽猷阁待制知濠州连南夫升显谟阁直学士知江宁府 御营都统制司参议官王钧甫为右文殿修撰马柔吉王世修张逵并直龙图阁钧甫见朱胜非胜非问前日楼下言二将学不足如何钧甫曰如刘将手杀王渊是也胜非曰上皇待燕士如骨肉一旦兵难卒无一人能效力者古人言燕赵多奇士但虚语耳钧甫曰不可谓燕无人胜非曰君与马参议皆燕中知名人尝献策欲灭契丹今金人所信任多契丹旧人若能渡江则先为所取必矣当早为朝廷协力钧甫唯唯而去据胜非闲居录乃初九日事故附于此 江东制置使吕颐浩至江宁舍馆未定忽奉内禅诏赦遂会监司议皆莫敢对孙觌撰李谟墓志曰明受诏赦至建康官吏闻赦皆失色独吕颐浩怡然自若谟时为江东漕白之曰枢省大臣盍召天下兵以除君侧之恶颐浩左右视接以他语谟曰王室在难如救焚之急公不应踌躇在众人后方议行而张浚檄书至后二叛伏诛颐浩第功进右丞相按勤王之举张浚唱之颐浩和之二人不谋而同浚平江实录亦云收颐浩九日书云云足知非踌躇也盖颐浩是时未敢诵言诛之故接谟以他语尔觌尝为颐浩所斥又志文出于吕氏家破之后是以妄诋訾之要非事实故不取退谓其属官李承迈曰是必有兵变承迈曰诏词有畏天顺人之语此恐其出于不得已也其子抗侍侧曰主上春秋鼎盛二帝蒙尘沙漠日望拯救岂肯遽逊位于冲幼乎灼知兵变无疑矣颐浩即走人入杭伺贼并寓书于张浚刘光世痛述国家艰难之状别以片纸遗浚曰时事如此吾侪可但已乎承迈清臣孙尝通判雄州避乱南渡颐浩引用之时有自杭州赍傅等檄文至平江者浚读之恸哭乃决策举兵夜召两浙路提点刑狱公事赵哲告以故令哲尽调浙西射士以急切防江为名使汤东野密治财计 
　　戊子召端明殿学士王孝迪为中书侍郎资政殿学士卢益为尚书左丞后二日诏孝迪益并充奉使大金国信使武功大夫忠州防御使辛道宗武功大夫永州团练使两浙西路兵马都监郑大年副之孝迪下蔡人靖康初尝为中书侍郎及时再用有进士黄大本者江湖浪人也旧为蔡绦客二凶将遣使朱胜非以金在江北恐挟此而来乃建言未知敌帅所在宜先遣小使会大本上书求试用乃以为承奉郎假朝奉大夫直秘阁赐金紫进武校尉吴时敏为秉义郎合门祗候假武义大夫合门宣赞舍人并为先期告请使以行朱胜非闲居录云三月十五日二□堂白曰某等日前有二劄子乞改年号移跸建康未蒙施行昨晚再入奏今纳副本余曰闻平江勤王所乎皆云闻之冯康国来颇知其详今若往建康诸军相遇如何二□不语余问执政皆曰必不静余曰如此则又是一重变二□曰若不动江上防秋如何余曰此则已有愚见正要与诸将议定某欲以见任官职乞充都节制使乞于行在诸军中取二万人至平江更拣一万人将至江上于建康上下分布屯守以为藩篱相度事宜徐议行止正彦曰建康用武之地愿得从行留苗统制防护行在余曰公岂可行适来说平江相遇必不静正虑诸将不相下某独往必无事二□唯唯复曰遣使议和不可缓余曰已议定朝夕行虽闻敌砦有在杨楚之间者未知其将何在须先遣小使寻访报信二□又曰年号莫须早改人言建炎多盗炎字是两火况亦只是虚名无甚利害余曰既无利害何必改正恐后却有利害遂退食后与执政聚议因问早来二将白事某应答无错否皆曰无错惟年号事彼似不晓余曰遣使议和虽是楼前假托之言若无以塞之亦虑藉口惑众今后外召二使先遣一小使报信如何皆曰善遂拟定召王孝迪卢益密院准备差使中差小使次日早朝奏陈批旨班退留身奏言昨日二□到堂催幸建康改年号遣和议使事适已得旨尚有曲折更合条陈移跸事已如此答之彼恐夺其军必不敢复言年号亦不曾许太后曰再有奏状方待降出三事中惟年号稍轻若全然不从却恐别致生事余曰贼已无能为反正事今则人人能言之朝夕王世修等来必见底里惟遣使事极有可虑太后曰岂能便和余曰今敌骑留于江北秋冬必谋渡江近日事彼必探知若遣使金必伪许挟二□之变皆害反正其将奈何太后泣曰老身岂能处置如此难事天若未绝吾宋相公必有谋画余曰事诚可忧然不必烦涕泣臣曾深虑昨与执政共议托以不知金帅所在先遣小使即臣之谋也太后曰吾未晓卿但说余曰所召二使皆在近处见行在亲遭事变未必敢来必有辞免遣人来朝廷体问臣当语使力辞先遣小使择一可委人到江诉吕颐浩等曰朝廷硬差来实不愿往乞留军中颐浩等必欣然留之如此则名为遣使其实不行可以杜塞二□之谋免堕金人之计太后喜曰天生相公救此患难已而卢益果遣人来问召意余谕使力辞孝迪不辞而来依旧除中书侍郎遣迪功郎胡枢充小使密诫之至平江果不行按此时杭州尚未知张浚举兵兼浚亦未以勤王所为名而日历所载孝迪等除命乃在初十日戊子其出使乃在十二日庚寅又小使乃是黄大本吴时敏亦非胡枢不知胜非何以差互如此 太常寺奏准礼例当避御名太后诏曰皇帝御名语称易犯令太常寺礼官别讨论以闻 诏宗室有才能者令三省擢用 趣召张邦昌亲属赴行在 朝请郎李会试给事中通直郎范宗尹集英殿修撰提举杭州洞霄宫滕康并试中书舍人会初除御史中丞至是改命李会除中丞日历不载季陵外制集有制词云念此渡江之扰居多恋阙之诚又云思得其人起自废籍按张澂二月己巳自中丞除执政三月壬辰郑珏方除中丞会除命必在此时但未得其月日当考 秘阁修撰知西外宗正事令懬为御营使司参赞军事 直龙图阁王世修对帘前 是日御营前军统制秦凤路马步军副总管张俊以兵至平江府俊初屯吴江县傅等以其兵属赵哲使俊之凤翔此月甲申降旨会统制官辛永宗自杭乘小舟至俊军具言城中事将士汹汹俊谕之曰若等无哗当诣张侍郎求决侍郎忠孝必有筹画至是俊引所部八千人至平江平江人大恐会浚被省劄召赴行在令将所部人马尽付赵哲浚披衣起坐不能支持顷之汤东野仓皇直入浚问知其故浚知上遇俊厚而俊纯实可与谋事谕东野亟开门纳之一军遂定浚语俊曰太尉知皇帝逊位之由否此盖苗傅等欲危社稷言未讫泣数行下俊亦大哭浚谕决策起兵问罪俊泣拜且曰此事须侍郎济以机术勿令惊动官家浚哽噎首肯移时辛永宗赵哲至为浚言傅每事取决王钧甫马柔吉傅素乏心机而刘正彦轻疏闻公旧识钧甫乞先以书离间二人然后徐为之计永宗道宗弟也浚用其说即同赵哲驰入张俊军抚谕且厚犒之人情大悦浚以蜡书谕吕颐浩刘光世起兵状又命俊先遣精兵二千扼吴江 
　　己丑制曰朕以眇末之资膺付托之重隆祐太后仁施四海德盛三朝恭请垂帘同听政事稽日月有临之义式符久照之明合天人并受之功更保无疆之历其以建炎三年三月十一日为明受元年先是王世修见朱胜非胜非谕曰国家艰难可谓功名之秋古人见几而作能易乱为治转祸为福在反掌间耳亦有意于此乎世修喜曰世修无意从军因循至此朝廷若有除授固所愿也胜非曰寻常等级序进所以待常士若能奋身立事虽从官可即得世修益喜于是为之往来传道会傅乞改年号刘正彦乞移跸建康胜非留身太后谕以二事胜非曰移跸岂可遽议金近在江北沿江皆未有备秀水闲居录十三日余留身奏曰六人者已引遍奏对何如太后曰问劳劝勉皆如卿言苗傅劄子乞改年号刘正彦劄子乞移跸建康待降出文字余曰移跸岂可遽议金人皆在对岸沿江并无准备臣前离平江有兵四千余人不敢拥兵赴召并留与张浚后来王渊归却令张俊去将得千余人去余闻吕颐浩张浚紏集勤王兵马即是此数更有续添人如刘光世部曲共不过万人此时正赖他外援声势苗傅等一军恰有二万五千人在杭州歇泊日久舟楫器械甚备若移跸相遇必致交战万一勤王以人少不利则贼势益张既在道路奸谋叵测按此时冯轓未至行在吕颐浩张浚奏＜锍-釒＞亦未到兼浚虽密有此意犹未敢诵言诛之杭州何以遽知恐胜非所记不审太后曰何以却之胜非曰俟降出文字朝廷且与判收徐议区处可也后曰且审慎处置此是第一次理会事胜非曰臣近款二□皆□愚无英气钧甫世修皆有悔意未敢深诘但以利动之约其再来后遽曰如何胜非乞屏左右后曰惟张夫人在此胜非问何人后曰张夫人年高习事官品亦尊尝教哲宗道君读书朝廷文字皆经其手禁中事莫不预知即今往来睿圣宫卿但奏事胜非曰主上反正已有端绪二□之力至此竭矣向张逵建议诱说诸军掠取王渊及诸内臣家人人可以致富及犯悖之后所得不副所闻人有悔意数日来小校有遁去者此皆傅所亲统领官张昕言之乞因张夫人密奏主上昕秦州人本王渊部曲后在傅军中以正彦手杀渊极衔之秀水闲居录云臣期以旬日复辟必有次第乞因张夫人密奏主上按此时□焰方张外兵未集恐未可期以旬日或不是此日所奏今且附此更须详之也又二日傅正彦至都堂申言二事胜非以移跸为不可秀水闲居录载胜非语二□恐与平江勤王所兵相遇事已见此月初十日戊子注按此时冯轓方持书至行在张浚等亦未以勤王所为名疑胜非谕二□不在此日今且削去俟考傅趣遣使胜非曰已议定朝夕行傅曰人言炎字是两火故多盗乞早改元胜非以奏太后曰三事中惟年号稍轻若全然不从恐别生事会世修再至胜非与语因论二将所陈如改元等事未得请颇以为言语未毕内批傅第三奏云可改元明德或明受胜非以示世修曰已从请矣世修曰乞姑留此奏明日降下俟还军中为言已论改元事庶于世修无疑胜非以为然至是降制胜非闲居录载内批于十六日又云后两日改元而日历系之十一日己丑不知胜非何以差互按史今年三月小尽而胜非闲居录张浚复辟记皆作三十日书之是以多参差不齐今以诸书互考系其的日但日历于己丑既全载诏书而十八日丙申又书改元明受却是据闲居录所云其重叠差误如此 保静军承宣使枢密都承旨邢焕告老章六上诏焕提举万寿观焕罢日历不载附传云明受改元六上章求致政不得其本日故因改元附见未必在此日也朱胜非闲居录三月二十一日马扩除都承旨焕之罢必在此前当求他书附其本日既而焕复求去改提举江州太平观焕遂居忠州 遣奉议郎通判湖州张焘赍诏书抚谕江浙焘不受 中书舍人黄唐传罢为徽猷阁待制奉祠 入内东头供奉官冯益干办皇城司日历绍兴三年二月一日皇城司奏契勘办皇城司冯益于建炎三年三月十一日供职十一日己丑也故附此但未知苗刘擅命时益何以得之当考 尚书礼部侍郎节制平江府常秀湖州江阴军军马张浚言臣伏睹睿圣皇帝亲笔伏读再三不觉涕泣臣窃以国家祸难至此皆臣等文武之臣不能悉心图事补报朝廷致使土地侵削人民困苦上负睿圣之恩下失天下之望今睿圣皇帝以不忍生灵之故避位求和固为得策然臣自有说不敢不具陈其详臣窃以当今外难未宁内寇并起正人主忧劳自任马上求治之时恐太母以柔静之身皇帝以幼冲之质端居深处责任臣僚万一强敌侵陵不肯悔祸则二百年宋朝社稷之基拱手而遂亡矣臣愚不避万死伏乞太母陛下皇帝陛下特轸宸虑祈请睿圣念祖宗委托之重思二帝属望之勤不惮勤劳亲总要务据形胜之地求自安之计抑去徽名用柔敌国然后太母陛下皇帝陛下监国于中抚静江左如此则于国家大计似为得之如以臣言为然乞下有司率文武百僚祈请施行臣契勘睿圣皇帝方春秋鼎盛而遽尔退避恐天下四方闻之不无疑惑万一别生他事并乞睿断详酌施行先是苗傅等以省劄趣浚行浚戒汤东野赵哲各密具奏称金未退尽及靳赛之众窥伺平江若张浚朝就道夕败事浚亦奏今张俊人马乍回平江人情震詟若臣不少留弹压恐致败事浚欲奏请上复辟张俊辛永宗赵哲共议恐傅等自疑罪大不容别生奸谋请以计款之浚用其策自递发奏状并以其副申尚书省乞率文武百官力赐祈请又以手书遗傅正彦言太母垂帘皇帝嗣位固天下所愿向所虑者宦官无知时挠庶政今悉戮其无状者最快人望惟睿圣退避一事若不力请俾圣意必回与太母分忧同患中兴之业未易可图二公忠义之著有如白日若不身任此事人其谓何浚愚拙死生出处当与二公同之前密州州学教授邵彪见浚于军中浚问策安出彪曰以至顺诛大逆易于反掌顾公处之何如耳浚曰张俊指天誓地愿以死援君父之辱韩世忠有仗节死难之志二人可倚以办事惟浚士卒单弱恐不足以任兹事然吕枢密屯兵江宁其威望为人所信向且通亮刚决能断大事当为天下倡刘光世屯军镇江兵力强悍谋议沉鸷可以倚仗浚皆驰书往矣彪曰兵贵神速吕枢密在数百里外奈何浚曰吕枢密睹事明而刚决闻国家之难必先众倡义而起何患不速 是日吕摭书至江宁颐浩执书以泣曰果如所料事不可缓矣再发书与张浚及诸大将约会兵臧梓勤王记云发书张浚张俊刘光世韩世忠约起兵按俊以初十日至平江府此时颐浩在建康未必知其来兼世忠在山东溃散未还不应与之相约今但云约诸大将庶不失实时议论不一人情汹惧江宁士民知颐浩起兵议留颐浩颐浩乃檄主管侍卫马军司公事杨惟忠留屯江宁府以安人心且谕惟忠以傅等计穷恐挟至尊以遁由广德渡江当日夜为控扼之备惟忠以为然 
　　庚寅百官朝谒于睿圣宫 庆远军承宣使御营使司都统制苗傅为武当军节度使起复渭州观察使御营使司副都统制刘正彦为武成军节度使傅之制曰愤嫉奸慝大刑既正于国章扶奖阽危嘉绩遂书于庙社正彦之制曰属边隅之震扰慨国步之阽危首陈大义之公亟断巨奸之戮刑章昭著国祚妥安时学士李邴与中书舍人张守并直禁林然大诏令多邴所草也 检校太保殿前都指挥使奉国军节度使刘光世为太尉淮南制置使 捧日天武四厢都指挥使定武军承宣使权同主管侍卫步军司公事御营平寇前将军范琼为庆远军节度湖北制置使傅正彦素惮刘光世又知其与韩世忠张俊旧不平欲间之使为已用而琼素＜叐＞扈至是乃引兵屯淮西故首擢之 龙神卫四厢都指挥使建武军节度使节制江南东路军马杨惟忠加检校少保召吕颐浩赴院供职命颐浩以其兵属惟忠 尚书礼部侍郎充御营使司参赞军事节制平江府常秀湖州江阴军军马张浚试礼部尚书以所部赴行在 御营中军统制官吴湛权主管侍卫步军司公事湛与二凶合领中寨于宫门前建请除执政侍从外余人悉于中军寨门下马使悍卒持挺呵问人皆畏之殿中侍御史王庭秀再上疏言于朝由是少戢 光禄大夫提举南京鸿庆宫黄潜善正议大夫提举西京嵩山崇福宫汪伯彦并责秘书少监潜善衡州伯彦永州并居住 置行在都茶场出卖茶引绍兴二年闰四月又置务场于建康 资政殿学士同签书枢密院事江淮两浙制置使兼知建康府吕颐浩言臣契勘自崇宁以来内侍童贯谭稹互掌兵柄二十余年基祸流毒遂令徒党为害近闻将相大臣剿戮内侍诚可以快天下之心纾臣民忿怒之气但方今强敌乘战胜之威诸盗有蜂起之势兴衰拨乱事属艰难岂容睿圣皇帝退避大位而享安逸伏望太后陛下皇帝陛下不惮再三祈请睿圣皇帝亟复皇帝位亲总万几从此以往屏绝内侍近习之人褒赏立功将帅之士然后驾幸江宁以图恢复如此则宗庙社稷有无疆之休将相大臣有无穷之福不然必恐天下祸乱不可胜言臣年六十疾病衰残目睹今日之事实社稷存亡安危之所系不敢爱身谨泣血雨泪而拜封章伏望圣慈俯赐听纳仍传檄诸军将又遣其属敕令所删定官李承造至镇江趣刘光世起兵承造承迈弟也先是张浚欲遣辩士持书说二贼使无他图以待诸将之集念无可遣者夜分不寐浚客遂宁冯轓素负气节闻之慷慨请行且曰事成预窃名不成不过死是日颐浩所遣书至浚发书知颐浩已有定谋复大喜再发书报以所部军马数及举事次叙浚知傅等所恃独赤心军会燕人张斛与其弟觷自傅军中间行至平江为浚言此军无负朝廷意特王钧甫等以术驱役之然斛观将士之情往往惴恐非坚附苗刘者二贼闻风声鹤唳皆以为大兵至安能成事 初上既渡江同知西外宗正事士从自高邮军招溃卒屯兴化县时淮南东路提点刑狱公事裴廪薛彦国在一洲上士从招二人为参谋官言于朝乞假江淮制置使上从之士从闻高邮贼李在往楚州遣统领官不侧乘虚掩袭至岳庙下遇红巾百十皆杀之取其衣伪称在党行至草市行伍不整讙噪杀人在觉之出兵迎敌不侧仅以身免 晋宁既陷金人返军趋鄜州权鄜延经略使郭浩驻兵境上金人遂陷鄜州 
　　辛卯张浚遣冯轓赴行在浚为咨目具以请主上亲总要务事禀朱胜非及与傅正彦书勉以事当改图不宜固执兼致书马柔吉王钧甫大略云浚与二公最厚闻苗广道刘子直颇前席二公事每计议而行今日责在二公浚初闻道路传余杭事不觉惊疑继闻广道子直实有意于宗社大计然此事不反正终恐无以解天下后世之惑浚遂备奏兼檄报诸路且约吕颐浩刘光世会平江时傅以堂帖趣张俊赴秦州任命赵哲领后军哲不敢受又以付统领官陈思恭浚召思恭审问思恭言惟张俊总此军日久思恭岂能从人为乱浚皆令具以报 是日张浚檄至江宁 
　　壬辰右谏议大夫郑珏试御史中丞珏尝面折二□朱胜非言于太后故有是命朱胜非闲居录十五日晚朝留身奏言自事变以来今十余日能为朝廷之助者从官中惟兵部侍郎直学士院李邴谏议大夫郑珏邴旧为内翰今乞再除珏乞迁御史中丞太后俱以为可复奏曰遭此异变士大夫在朝廷者固是不幸然须蒙耻奋忠义共济艰危如中书舍人林遹刑部侍郎卫肤敏皆杜门不出坐观成败是何用心臣所以欲稍迁二人以为激劝按日历邴初六日已先除学士与胜非所记不同未知孰是 徽猷阁直学士提举西京嵩山崇福宫曾楙为翰林学士楙不受 尚书刑部侍郎卫肤敏移礼部侍郎肤敏至杭州已属疾闻变恸哭舟中即请老不许请就医秀州许之 大理卿商守拙试尚书刑部侍郎起居郎季陵试中书舍人尚书右司员外郎叶三省为起居郎朝奉郎袁植宣教郎张延寿并为监察御史植正功兄宣和中尝挂冠去至是复用日历不书植自何官除御史冯楫谏议集有代植与李成书云植无状之迹前此奸邪用事时固尝休致矣昨自休致中蒙恩再除监察御史云云正功已见二年七月延寿舒城人也是日又除刘范殿中侍御史陆震施埛左右正言未见前衔俟考按日历及后省题名三省以今年三月除左史明年六月罢而季陵集缴梁扬祖发运使除命奏状乃云起居郎綦崇礼兼权给事中不知左史何以并除三员崇礼今年七月除中书舍人后省题名乃略不载全不可晓中书舍人林遹充徽猷阁待制在外宫观遹闽县人二□之乱遹首请纳禄故有是命遹除中舍及罢日历皆不载后省题名书罢不书除以未见本日故因季陵除命遂书之按朱胜非闲居录论遹杜门不出即是此日不知何时得祠也武功大夫忠州防御使王彦致仕彦疾愈自真州渡江苗傅等以彦为御营司统制彦曰鸱枭逆子行即诛锄乃欲污我即称疾力辞不听彦乃佯狂乞致仕许之 两浙转运副使王琮言本路上供和买绢岁为一百七十万匹有奇请每匹折纳钱两千计三百五万缗省以助国用许之东南折帛钱盖自此始绍兴二年五月甲申所书可参考 御营都统制司参谋兼提点选锋军马王钧甫请令江浙四路分造弓弩共二万枝赴行在先成者推恩从之 初命尚书右司员外郎黄概为直龙图阁四川水陆制置发运使专一总辖上供钱物置司遂宁府以四川名使始此至是概发行在概此除日历不载王刚中续成都记云建炎三年三月黄概除四川都转运使而无其日冯楫临安录云十五日黄概起发赴四川都转运使故且附此当求他书参考 制置使刘光世遣丹阳知县案知县下原本脱其姓名如江宁报李承造之约添差两浙转运判官刘宁止自常州至镇江自镇江至江宁议勤王事 是日张浚被旨以所部赴行在浚奏辞新命且遗傅等书云朝廷屡差官交割张俊人马所遣官皆畏避生事不敢任责浚度将士久从张俊且人率强悍舍俊无以弹压欲绐贼使不致疑 
　　癸巳冯轓至杭州馆马柔吉所遂诣都堂见朱胜非且以请主上亲总要务事白之胜非唯唯且云公复见他官否轓告以张浚致书二将令轓亲至辕门与论逆顺遂谒二人于军中刘正彦语傅曰张侍郎所论正与初议同既而引轓与柔吉及王钧甫同坐谓轓曰公必张侍郎腹心人此事幸勿广传 御营司遣统制官俱重持诏书至平江抚谕军民且代张俊重至平江谓俊曰胡不速之官此正骑鹤上扬州也安问人主俊以告张浚浚与辛宗道谋作飞书置其座侧若将士将杀之者重仓皇失措浚阳使入寓节制司以避之 初御营平寇左将军韩世忠既走盐城县收散卒得数千人闻上渡江以海舟还赴难至是次常熟张俊闻之驰见礼部侍郎张浚喜跃不自持曰世忠之来此事必办浚与俊更相庆慰即遣使召之辛道宗见浚扣以发兵之期且曰陆路措置固善万一贼邀车驾由钱塘转海道将何以为计浚惊愕未定道宗言家有青龙海船甚众若载兵由海道趋钱塘出贼不意破之必矣且无后虞浚异其言遂以道宗为节制司参议官专一措置海船仍具奏言近收间报有海舟数十自通泰来切虑贼情狡狯径犯钱塘臣已委辛道宗措置海船捍御庶二贼不疑 初江淮制置司前军统领官王德自真州渡江入江宁府有众数百复渡江至和州会合门祗候张昱自狭府弃城引兵南走知和州张缜闻昱至大惧德曰此易与耳是旦昱率其亲兵犯西门以入德与其弟青挺枪剌昱坠马杀之尽降其众 
　　甲午太后诏曰吾以菲德托于东朝同听大政盖顺权宜义非获已今大臣乃以吾逮事泰陵于属为尊欲加吾以太皇太后之号盖名有循而失实礼有变而从宜今外侮凭凌国势削甚顾兹不德损之又损尚惧无以答天心定民志岂可用承平故事以自尊大三省枢密院其明谕吾意勿复有请 诏文书应奏者并避隆祐太后父名 贬内侍官曾择等于岭南傅使人捕得择等诏贬择昭州蓝圭贺州高邈象州张去为廉州张旦梧州先是御史中丞郑珏言臣窃惟黄门宦官之设本以给事内庭供扫除而巳俾与政事则贪暴无厌付以兵权则惨毒不已皆前世已行之验也故宦官用事于上则生民受祸于下匹夫抗愤处士横议力不能胜然后群起而攻之众怨所集故其被害亦莫之救皆其自召之也本朝惩历代之失祖宗以来不任以事崇观之间始侵事权摇毒肆虐天下不胜其忿靖康之初群起而攻之者庶民也建炎以来此徒复炽睿圣皇帝仓皇南渡江北生灵莫知所归扈从之臣涕泣扣头流血乞权驻跸镇江会兵聚粮以援淮甸以渡兵民睿圣俞允群臣鼓舞方分事以治之际内侍陈恐动之言即时南来官吏兵民颠仆道途江北民庶号天无告怨怒所钟驻跸未安群起而攻之者众兵也今陛下即位之初太后垂帘共政当原宦侍所以招祸之由痛革前毙蠲汰而清除之然后内外协安伏望圣慈特赐睿旨凡内侍之处大内及睿圣宫者并令选择纯实谨愿椎朴之人勿任以事惟令掌门阑备扫除而已官高职隆曾经事任招权纳宠者屏之远方轻者补以外任俾无浸淫以激众怒则赏罚之柄自朝廷出而国势尊矣仍告谕都统制官苗傅等自后军法便宜止行于所辖军伍其他有犯当具申朝廷付之有司明正典刑所以昭其尊君亲上之礼而全其臣子忠义之节也＜锍-釒＞留中不出择行一程傅复追还斩之曾择等行遣日历不载今以王庭秀阅世录修入庭秀时为台官必得其实也录以为三月十六日事故附于此日历郑珏奏疏亦在十六日当是珏知择等被执而上此疏也赵甡之遗史载此事于初九日丁亥恐误是时珏未为中丞若择等行遣果在此前则珏疏中不应又有屏之远方之语今并系此庶不抵牾 按史亦系丁亥日 御营都副统制苗傅刘正彦诣都堂欲分所部代禁卫守睿圣宫尚书右丞张澂以为不可固止之傅等又欲挟上幸徽越朱胜非曲折谕以祸福且以忠义归之傅乃已时傅正彦日以杀人为事每至都堂传呼满道从以悍卒行者皆避之冯轓再见傅正彦于军中从容白之曰轓为国事而来今巳再日未闻将军之命愿一言而决今日之事言之触怒立死于将军之前不言则他日事故愈大亦死于乱兵之手等死耳孰若言而死使将军知轓非苟生者自古宦官乱政根株相连不可诛锄诛必受祸东汉末年事可考而知也二公一旦为国家去数十年之患天下蒙福甚大然主上春秋鼎盛天下不闻其过岂可遽传位于襁褓之子且前日之事名为传位其实废立自古废立在朝廷不在军中二公本有为国之心岂可以此负谤天下少顷傅按剑瞪视曰金人之意在建炎皇帝令主上当极太母垂帘将复见太平天下咸以为是如张侍郎处侍从尝建立何事而敢梗议轓曰太母深居九重安能勒兵与金从事天下自有清议太尉幸熟思傅益发怒正彦见轓辞色不屈即与王钧甫马柔吉引傅耳语遂谕轓曰侍郎欲复辟此事固善然须面议词语甚逊翊日即遣归朝官宣议郎赵休与轓偕还遗张浚书约浚至杭面议 同签书枢密院事吕颐浩以勤王兵发江宁初傅等以诏召颐浩赴行在命以所部付杨惟忠颐浩知其意才以羸弱千余人授惟忠自将精兵万人讨贼至是发江宁而府中揭榜尚空年号按颐浩以帅守赴行在故例当是漕臣摄府事未知即李谟否建康知府题名中不见俟考其属请以族行颐浩不许但与其从子擢俱使掌文字之职颐浩躬擐甲胄据鞍执鞭誓众士皆感励师次句容驿颐浩援笔记起师之日且大书建炎之号谕县令采石刻之以坚将士之心先是张浚三遗刘光世书谕以勤王且遣参议军事杨可辅至镇江趣之光世不报是日张浚被朝旨领张俊人马从浚所请也节制司干办官杨晟惇请多出文榜开谕杭州军民使之自新浚从之 初保义郎甄援在城中窃录明受诏赦及二凶檄书以出至余杭门为逻者所得苗傅命斩之援笑曰将军方为宗社立功奈何斩壮士傅嫚骂且诘其故援曰今误国奸臣多散处于外愿赍将军之文紏忠义之士诛漏网以报将军耳傅意解正彦曰此未可信即使人拘之居数日防禁少缓援更衣踰墙而出至是见张浚于平江援诡言尝更服见睿圣皇帝于别宫上谓曰今日张浚吕颐浩必起兵刘光世韩世忠张俊等必竭力相辅语令早来词旨甚切浚微察其意不复穷问即遣诣张俊军俊与其将士闻之皆感恸浚遂令援遍往韩世忠刘光世诸军宣谕援明辩善为说词诸将人人自以为上所倚望感泣争奋繇是士气甚振援事迹云刘苗之变经三日援遇冯轓于市谓之曰今□焰方炽公以布衣掉三寸舌忠则忠矣恐力不能回徒死无益援将连衡外援速趋近境使知有所畏然后公以大义责之庶其悔祸自请反正轓深然之遂握援手至舟中酌酒而别按二□以三月癸未作乱后十日轓乃至杭中此时援已被拘矣况轓实馆马柔吉所亦不在舟中援所记本末如战国说士之辞恐不能无饰说今不尽取平江实录援至平江在十七日乙未而援事迹在甲午今从之 
　　乙未责授秘书少监衡州居住黄潜善再责镇东军节度副使英州安置降授中奉大夫钱伯言责军器少监分司澧州居住秘阁修撰江淮发运副使吕源除名邵武军覊管时御史中丞郑珏论潜善与汪伯彦均于误国而潜善之罪居多今同以散官窜谪湖南伯言与黄愿皆弃城源与梁扬祖皆拥兵而遁今愿覊管扬祖落职而源伯言未正典刑故有是命言者论伯言未已遂责海州团练副使永州安置伯言永州之贬日历不书此以绍兴二年九月二十七日刑部检举状修入按伯言乞宫祠状称明受年而刑部检举以为两浙转运副使刘宁止所奏据日历宁止此月甲申已除左司谏或是未遭变时所奏后来检举行遣亦未可知以不见本日故附此当考通议大夫黄潜厚责授秘书少监分司道州居住以殿中侍御史王庭秀论其卖官售宠也 诏申严诸路民兵火甲之令以迪功郎吴枢薛倞言其可以备盗也仍令提刑司点检 是日吕颐浩引兵至丹阳刘光世引部曲来会金部郎中李迨自镇江驰至偕行
  </div>
  <div class="pagination">
   <a href="建炎以来系年要录_page6.html">
    上一页
   </a>
   <span>
    ...
   </span>
   <a href="建炎以来系年要录_page2.html">
    2
   </a>
   <a href="建炎以来系年要录_page3.html">
    3
   </a>
   <a href="建炎以来系年要录_page4.html">
    4
   </a>
   <a href="建炎以来系年要录_page5.html">
    5
   </a>
   <a href="建炎以来系年要录_page6.html">
    6
   </a>
   <span class="current-page">
    7
   </span>
   <a href="建炎以来系年要录_page8.html">
    8
   </a>
   <a href="建炎以来系年要录_page9.html">
    9
   </a>
   <a href="建炎以来系年要录_page10.html">
    10
   </a>
   <a href="建炎以来系年要录_page11.html">
    11
   </a>
   <a href="建炎以来系年要录_page12.html">
    12
   </a>
   <span>
    ...
   </span>
   <a href="建炎以来系年要录_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
