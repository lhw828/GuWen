<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 19 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 19 页/共 115 页
  </h1>
  <div class="content">
   丙申初置江浙荆湖广福建路都转运使以大理卿张公济充集英殿修撰为之自罢发运司颇失上供钱物故吕颐浩以为请 诏统领军马官经由及屯驻所在以请受之类为名陵犯知通县令者流三千里将校依阶级法时统兵官在外肆为＜离-禸几＞暴韩世忠后军统制官巨振过安仁县笞邑尉数十几死论者以为言故立法日历载所立条不甚明了今以庆元随敕申明修入 河南府助教杜谔尝集春秋传右司谏刘棐请付之学官从之谔眉山人以春秋教授诸王元祐中举进士不第而卒 
　　戊戌吕颐浩言建康米斗不及三百欲于镇江上下积粟三十万斛以助军用上曰若精选兵十五万分为三军何事不成祖宗取天下兵数不过如此 省两浙添差漕臣员 
　　己亥左朝散大夫直徽猷阁知夔州韩迪降三官落职责监资州在城税务坐奏伪徐王不实也庚子御笔右谏议大夫徐俯志气刚方早闻于世其于文学直其余事可赐进士出身故事任子不为台谏官故有是命 都省言江西吉筠州临江军上供粮斛累年不至今岁丰稔乞命仓部员外郎孙逸同转运副使韩球催理三十万斛赴镇江府交纳从之 诏自今非监司及沿边守臣毋得再任违者令御史察之时言者以为士大夫贪冒苟得巧图因任非国朝旧制故有此命 宣抚处置司主管机宜文字张宗元张滉入辞并赐五品服 是日朝议大夫直徽猷阁凌唐佐为伪齐所杀初唐佐既降事见建炎三年九月壬子刘豫因以唐佐知归德府有尚书郎李亘者乾封人建炎末避地不及豫使守大名时通问副使宋汝为亦以豫命同知曹州事见建炎四年冬末三人素相厚汝为知豫无改悔意与唐佐等密疏其虚实遣人持蜡书告于朝唐佐亘募得卒刘全宋万僧惠钦汝为募民王现邵邦光皆十余往反尚书左仆射吕颐浩之过常州也得唐佐从孙宪授保义郎合门祗候俾持帛书遗之宪至睢阳唐佐妻田氏使与馆客张约同食宪疑不出田氏曰无伤也既而为约所告豫遣人捕唐佐并其家至京师宪走得免唐佐见豫责以大义豫怒斩唐佐于境上下令曰唐佐结连江南谋反斩首号令其家属当从坐贷死送頴昌府拘管时全万惠钦为逻者所得事泄亘亦当诛先是武显大夫孙安道为应天府兵马钤辖城陷不得归后谋挺身还朝为人所告而死事闻赠安道忠州剌史为亘立祠名愍忠约江南人也此以唐佐附传赵甡之遗史宋汝为忠嘉集叶梦得避暑录话龚颐正忠义互录及绍兴三年三月十六日唐佐妻田氏自诉状参修但诸书各有所差互今并以史为正宋氏所录云凌李遣兵卒刘全宋万僧惠钦皆十余往返后僧与卒为逻兵所得事泄凌李俱族灭此与甡之遗史梦得录话俱不同田氏自诉状云去年六月蒙仆射相公差到侄孙凌宪将到蜡弹即时跪领后来已将回文去讫不期于八月中有一南中秀才诣刘豫陈首蜡弹文字于九月十五日追取夫凌徽猷前去勘问其本末遂高声毁骂刘豫至十月十三日于界首斩了凌徽猷其状词皆与甡之所书合所谓南中秀才即张约也按此则李亘之死当是僧与卒被获而唐佐又自有告者特宋氏传闻不详耳甡之又云唐佐家属各决脊杖二十由是田氏暨婢妾五人各遭重决唐佐二子长子已卒次子方九岁两杖而毙按田氏状云随母男王端人力陈德各决脊杖编管外田氏并男定国安国新妇周氏女子六娘小儿祖德所使人五人等并各枷项送頴昌府拘管则甡之所云非也遗史又载刘豫所出犯由云直敷文阁凌唐佐按此时未有敷文阁甡之亦小误梦得录话云李亘兖州人为刘豫守南京迁大名留守后谋归本朝为豫族诛据会要载亘立庙事亦云伪齐知府事与叶书同然应天自陷敌后即以唐佐守之或者亘先守大名而后代唐佐守应天已而被杀亦未可知今不得其详且牵联附见颐正书唐佐死状差互已辨之见建炎三年九月唐佐绍兴三年三月赠官详具本日亘十年三月立庙今附见安道绍兴五年赠官不得其被杀年月以其为应天钤辖故因唐佐事遂为书之当考 
　　辛丑秘书少监方訚为起居舍人左朝奉大夫张纲为尚书左司员外郎纲金坛人寻命纲权监察御史纲权察官日历不见此据左右司题名起居舍人汪洋坐草词溢美罢为直徽猷阁主管台州崇道观事祖在九月辛巳 
　　壬寅诏江南西路兵马副钤辖张中彦以所部充都督府统制官仍遣右通直郎都督府干办公事杨揆往吉州济其军食初中彦以讨捕驻军广州胁制州县供亿以万计一路为之震扰朝廷拨隶杨惟忠李回岳飞孟庾韩世忠李纲皆不禀命纲察中彦意乐为郡檄令权知岳州中彦果至即械送狱遂并其军揆仁和人也中彦初见建炎三年十二月末其令听李纲节制在今年十月壬辰被诛在十二月庚子而熊克小历于九月乙酉李纲止带湖南安抚使已前书之实甚误也今移附本日纲行状作张忠彦亦误左中大夫洪炎为秘书少监建炎初除是官久不至及是又申命之 诏待阙官权摄州县职任者令长吏批书印纸违者无得调官用右宣教郎知无为军王彦恢请也 
　　甲辰诏宣谕官所至有使相及前执政官知判州府者许出谒 是日金国通问使潘致尧至楚州通判州事刘晏与诸将谋夜劫致尧于舟中夺其礼币而去巡检马贵知其谋以告守臣武功大夫柴春率众拒战晏败走俄而晏兵自子城出春斗死录事参军刘晟亦为所害晏遂擕所掠国信奔伪齐致尧还承州复治行而后出境此月辛亥刘光世奏至诏留承州听旨癸丑诏光世遣赴行在十二月庚辰赠刘晟宣教郎与一资恩泽乙巳武功大夫忠州剌史合门宣赞舍人都督府统制军马刘绍先充福州兵马钤辖朱胜非之谪九江也绍先为守臣不之礼胜非憾焉绍先有部曲九千余人至是拣其壮者隶神武中军而有此命 右谏议大夫徐俯言比降盐钞指挥应商贩淮浙盐之未售者每袋贴纳钱三千十日不自陈论如私盐律臣谓立法太峻于人情有未顺恐天下之人谓陛下为利而不恤乞转由海道之盐俟到州县日为始寄顿邸肆之盐俟盐主到日为始自是之后钱有未足者许质盐于税务而宽其期诏各展十日如钱有未足听商人于官司质当取息三分 武翼大夫江东安抚大使司水军统制耿进以所部屯建康当受宣抚使韩世忠节制进闻世忠来谓其徒曰若分拣此军当相从下海还乡耳准备使唤李明诣世忠告进结谋顺蕃世忠命水军统制张崇代将其军执进属吏事闻是日有诏械进赴行在已而权主管都督府公事傅崧卿奏进自言无反谋乃下大理更以其众隶都督府统制官姚端以进军隶姚端在三年正月辛酉今并书之进三年二月甲午行遣 
　　丙午徽猷阁待制都督府参谋官权主管都督府事权知建康府傅崧卿降二官落职提举洪州玉隆观左奉议郎御史台主簿充湖南宣谕施钜降一官放罢初朝廷以军兴粮乏出官告度牒以籴于民而有司定直太高无愿受者会崧卿出使奏崇德嘉兴二县能损度牒之直与私价略相当提点浙西刑狱公事施坰保明如所奏既而两浙转运副使徐康国言二县有未籴者上以诘崧卿崧卿言前所奏事盖以二县暗增米直使与度牒官价略相当故民不以为病非谓其及额也上又遣监察御史李霭按问霭还言二县未尝损直上以崧卿为欺乃有是命钜先知嘉兴县坐不自言故黜而坰以观望亦降两官责监远州市征崧卿初奏在今年正月癸丑劄问崧卿在七月辛巳命霭体究在十月庚辰今并书之 中兴圣政臣留正等曰衔命而使膺皇华之选分外台之寄吏之否臧事之罢行皆得以专达乎上实天子耳目之司也是宜激浊扬清彰善瘅恶如鉴之明如衡之平而无私焉而乃奏报不实公肆诞慢失职之诛庸可逭乎太上皇帝独运刚断镌贬职秩则居是职者谁不知所戒焉 尚书吏部员外郎刘大中权监察御史充湖南宣谕代施钜也 罢三省吏行遣文书犒设明年四月塑昭慈神御礼房吏以下百二十有二人增给食钱万余缗五次犒设银绢二千四百余匹两议者复以为言乃止丁未以孟冬荐飨太庙于温州是月也先祫祭祠部员外郎神主神御提点向宗厚言祭不欲数乞用故事权罢时享礼官援政和五礼新仪不从于是祫祭孟飨荐新朔祭兼行于一月之间非故事也 是日盗张成入醴陵县右从事郎知县事程愿率土兵射士击之巡尉曹修郭建皆为所杀愿中刃不死贼亦去后赠修建各两官录其子久之愿自愬其事于是亦进二资 
　　戊申端明殿学士新知平江府赵鼎为江东安抚大使兼知建康府许过阙 诏减落籴本关子价直之人赏钱五百千许人告庆元随敕申明己酉诏帅臣统兵官以公使酒酤卖者取旨论罪先是李纲为湖广宣抚使请于所在州军造酒许之及是吕颐浩因进呈言茶盐榷酤今日所仰养兵若三代井田李唐府兵可复则此皆可罢不然财用舍此何出朱胜非曰榷酤自汉孝武时因兵兴而有上曰行之千余年不能改革可见久长之利故有是旨 诏湖北安抚使刘洪道知鼎州程昌＜宀禹＞并力招捕湖寇杨太时太据洞庭有众数万太主诛杀其党黄诚主谋画诚之下又有周伦杨钦夏诚刘衡之徒大造车船及海鳅船多至数百车船者置人于前后踏车进退每舟载兵千余人又设拍竿长十余丈上置巨石下作辘轳遇官军船近即倒拍竿击碎之官军以此輙败大率车船如陆战之阵兵海鳅如陆战之轻兵又伦钦虽各有寨而专倚舟以为强诚衡虽各有舟而专倚寨以为固此其所恃也韩世忠之在湖南也遣使臣朱实往招之太不听命至是昌＜宀禹＞以奏乃命趣捕之 
　　庚戌武节大夫果州剌史霍明为江西兵马副都监 
　　辛亥徽猷阁待制安复镇抚使陈规升徽猷阁直学士仍诏＜矢见＞俟来春赴行在 左迪功郎孔端朝宣圣之后也上召见特改左承事郎寻以端朝为秘书省正字端朝除正字在十二月 
　　壬子都督府统制官王冠尽追所有官降为承信郎赴神武右军自效时诸将之起于群盗者朝廷尽拣其军冠兵皆老弱又虚张军数冒请粮食累年故有是命尚书吏部郎中晏敦复尝以事忤吕颐浩言者论敦复治吏而不白其长又不信朝廷批状而自审于都堂诏送吏部 
　　丙辰权尚书刑部侍郎王衣罢为集英殿修撰提举江州太平观以右司谏刘棐论其于刑名屡有出入又尝举张汝舟每怀愤恨也 尚书金部员外郎吕廷问请令文思院造斗秤升尺出卖以助经费私造抵罪从之 
　　是月尚书右仆射朱胜非上书言经营淮北五事一谓国家屯军二十万月费二百万缗倘无变通必致坐困逆豫方行什一税法聚以资敌若王师不出豫计得行今当渡江取彼所积以实边圉淮南既实民力自宽二谓逆豫招到淮北山寨及知名贼二十六项所以然者彼谓官军不敢出逆贼能骤来耳宜分为三军声言取徐邳而实取淮阳声言趣京师而实取陈蔡声言入滨海而实取青密使逆豫闻之必分兵拒守然后大军出庐寿直捣宋亳豫必成擒矣三虑贼并力南寇今敌使既行未有要约不若先破豫兵去其一助四大军一出所得金帛当明谕将帅悉以赏军五淮北有土豪助顺者就以为守将俾自为备则兵势益张如此则不三二年中原可定上纳之 伪齐刘豫以知东平府李邺为尚书兵部侍郎兼权尚书右丞豫传云是月以邺权右丞范恭守左丞按伪齐录有什一税法进劄云阜昌四年五月权左丞范恭阜昌四年癸丑乃绍兴三年则恭此年未落权字传盖误也 阳谷令李俅言什一税法利害可采迁监察御史俅俦弟也 
　　建炎以来系年要录卷五十九 

●建炎以来系年要录卷六十 
　　宋 李心传 撰 
　　绍兴二年十有一月戊午朔右谏议大夫徐俯入对言大臣不可立威宜与诸将论事又言杜充一向威严诸将不敢议事其败以此上曰朕命大臣与诸将会食共议卿特未知吕颐浩曰将相和则国安岂可人情不通自颐浩张浚执政始与诸大将共食于朝堂论者谓诸将便衣密坐视大臣如僚友阶级之法废矣朱胜非闲居录云朝廷承堂陛之势宰相号表则之官动遵典礼不容妄作故事每见客无迎送之礼无燕聚之私建炎以来车驾巡行典礼虽不备然大体尚存三年渡江至临安有苗刘二贼之变副枢吕颐浩礼部侍郎张浚同为勤王之举聚兵吴门日与诸将议事或犒劳偏裨置酒高会必至夜分款狎无所不至如是四十日事定造朝吕拜相张拜枢与诸将会集不已酒酣箕倨以至嘲谑喧哄纷挐无复礼仪至呼诸将第行以兄事之云几哥故事悉废识者深恶之 
　　己未尚书工部侍郎韩肖胄移吏部侍郎仍兼工部权吏部侍郎章谊移刑部侍郎仍兼兵部肖胄兼工部在丁卯谊兼兵部在庚午 御笔新除尚书比部员外郎蒋璨直秘阁知台州璨之奇从子也时台州守臣屡以不才罢会灿召对献议请帅府望郡皆增置通判一员而易其名为长史少尹论者以为不可行诏以璨在临川有声故有是命既而右谏议大夫徐俯再＜锍-釒＞论璨交结梁师成师成所蓄古今书画最为富有常置璨于门下为辨其真伪命遂格臣僚驳璨所议在十一月辛亥俯初论璨夺职在此月庚午罢郡在辛未今联书之庚申执政进呈朝堂所受讼牒州郡有未决者乞付大理上曰宰相进贤退不肖用治天下岂可以细事为务顾吕颐浩曰卿可谕临安守臣宋煇令尽心狱讼毋致烦紊朝廷 
　　辛酉诏自今住讲日令经筵官轮进春秋口义一篇至开讲日如旧 右承事郎陈正由试尚书屯田员外郎以其父瓘任谏官言京卞误国特录之也 诏湖广县令阙官处令提刑司限半月具名申吏部差注限日之任自丧乱以来湖广县令皆罪废或右职摄之论者以为言故有是旨 直徽猷阁和州无为军镇抚使赵霖以营田有绪迁一官为左中奉大夫 是日盗陈颙破武平县 
　　壬戌尚书驾部员外郎李愿请望祭程婴公孙杵臼于临安从之乙丑诏江湖闽浙广南路州县官吏曰朕以中原否隔敌难岁滋巡省治兵久淹江表惟是六师供亿调度之繁加以盗贼干戈诛求之苦扰吾郡邑害及生灵终夜以思当食而叹虽诏书＜宀十见＞恤赦令蠲除以时而下尚虑奉行之吏便文自营徒挂墙壁使吾恻怛哀矜之意不能下究而元元之民靡获沾其寔惠朕甚愍之肆简忠信之使分路循行逮诸郡县检察诏令平反刑狱观风问俗宣布德意付之以亲札之历使举按必书以稽其殿最丁宁告戒躬临遣之惟尔在官小大之臣斯亦知朕志矣其相率励各公乃心勤乃职毋荒失朕命务安吾民凡使者之所上闻朕将即其功罪示以劝惩随其惰修加以诛赏尔乃狃于习俗行或不良时□吾禁其洗心易虑务自悔革勿蹈大刑朕言必行惟明听之勿忽 左承奉郎虞□□昙为秘书省校书郎先是□□昙与沉长卿石公揆同召试上谕辅臣以长卿策尚怀朋附吕颐浩曰惟□□昙答所问长卿乃于题外别叙四事皆是自外准备公揆文词荒略不可与选乃诏长卿已为李纲所辟令赴任公揆别与差遣□□昙奕子奕钱塘人工部侍郎公揆会稽人也长卿已见 中书舍人兼侍讲陈与义言臣窃见陛下忧勤庶政日昃不食臣尝深思致治之要不过择人欲无遗才不若素察陛下垂意黎庶不为不切而近郡之守或一岁之间乃至数易选择在廷之臣按察诸路犹或失之至于改命皆以见在人材寡少故也若稍修台省寺监之缺悉召天下之才聚之朝廷详试以考其能还观以究其蕴缓急任使岂忧乏人或谓大农之费不可增则今州县添差之官岂不食于民力而于此顾惜之乎自古急于人材之代必有搜访之术今之士大夫虽更数年兵荒盗贼之祸而流落湮晦散在诸路尚多有之其不愿从仕者少而困于无津不能自达者多若使诸郡每一季或半年以里居不仕及流寓之人并列姓名爵里以闻则披籍一览可以尽知矣诏诸路州军如所陈具申尚书省 度支员外郎胡蒙言方今时尚艰危兵未可戢则理财之政必以经常所入为先若诸路年额上供常平应干租课与夫摘山煮海之利三者毕集费用自足傥用其一而缓其二至于阙乏不得已乃横敛暴取以蠹民必矣朝廷比来措置榷货盐钞公私虽已尽利然官兵赡给籴买犒赏赐予之类悉取于此其诸路岁入财赋至行在者实数甚微臣愚愿诏诸监司官凡管下租赋利入拘催趁办未足额不许截拨上供其一路一州一县物料钱帛应输行在之数有违者限满委都省刬刷以闻严行惩戒诏以付诸路漕臣 初明州象山定海鄞县旁海有卤田三十七顷民史超等四百六十余家刮土淋卤煎盐官未尝收其课至是浙东提举茶盐公事王然始拘充亭户尽榷其盐岁为二百九万余斤收钞钱十万余缗事既行乃言于上于是守臣直秘阁陆长民言此乃失业细民旋采薪炼土往来无常明州自兵火之后民未复业今又集舟调夫水陆防拒劳苦已甚岂宜更置盐场重其骚扰都省勘会提举官建明有利无害令宪司具的确利害申尚书省毋得少有观望既而提点刑狱公事孙近言象山一县可以置场如然请然之未榷也知定海县盖文渊尝以为言张守时为安抚使言小人不晓朝廷之意务在苛刻恐非今日所宜事遂寝至是卒推行之用孙近言置象山场在三年四月九日文渊建言在今年闰月二十五日此据会要日历无之 是日伪齐刘豫召武功郎河南镇抚司都统制董先至汴京以为大总管府先锋将此以绍兴四年五月七日阎大钧待罪状修入先是金房镇抚使王彦在金州威声颇著宣抚处置使张浚以彦莭制商虢狭华州彦遣属官高士瑰率诸将以图商虢至紫岭与先遇官军败统制官刘琦战死然先以困迫遂弃商州彦以统制官邵隆知州事彦明年二月朔以剿杀董先复商州除军职未知的在何时不知彦因董先为伪齐召去遂乘虚以取商州或先为彦所困而弃城依豫是皆未可知林泉野记称彦忌其统制刘琦然先亦困迫乃降恐误先归正在明年正月彦已失商州久矣 
　　丙寅显谟阁待制江常为给事中诏以常宣和间为侍御史言事无所畏避故用之后五日谏官徐俯论其卖京附黼贪墨著闻不可污论驳之任命遂寝 和安大夫荣州防御使王继先主管翰林医官局填新创阙继先辞不受 
　　丁卯左中大夫致仕胡谷瑞卒谷瑞寿昌人尝为尚书吏部郎中建炎间请老卒年五十三谷瑞为郎时初得任子恩先官其弟朝廷许之因著令初遇大礼有子者听荫补期亲戊辰中大夫中书门下省都检点魏孝纯除名郴州编管先是殿中侍御史黄龟年劾孝纯凶险悖逆御笔送大理治罪孝纯具服冒请俸赐法寺当追一官勒停吕颐浩进呈特有是命 
　　己巳诏太尉韩世忠应得恩数如两府例上谓辅臣曰世忠有功宜厚赐予朕昨遣中使赐带笏狨坐以宠之矣 尚书左仆射吕颐浩屡请因夏月举兵北向以复中原且谓人事天时今皆可为何者昨自维扬之变兵械十亡八九未几敌分三路进兵江浙兵皆散而为盗自陛下专意军政拣汰其冗修饬器甲今张浚军三万有全装甲万副刀枪弓箭皆备韩世忠军四万岳飞军二万三千王＜王燮＞军一万三千虽不如浚之军亦皆精锐刘光世军四万老弱颇众然选之亦可得其半又神武中军杨沂中后军巨师古皆不下万人而御前忠锐如崔增姚端张守忠等军亦二万臣上考太祖之取天下正兵不过十万况今有兵十六七万何惮不为且向者邵清扰通泰张琪劫徽饶李成破江筠范汝为据建剑孔彦舟马友曹成等为乱于江湖朝廷枝梧不暇今悉已定又自敌之南牧莫敢婴其锋者近岁张俊获捷于四明韩世忠扼于镇江陈思恭击于长桥而张荣又大捷于淮甸良由敌贪残太甚天意殆将悔祸又敌以中原付之刘豫而豫烦碎不知国体三尺童子知其不能立国事固可料观宇文虚中密奏虽未可尽信然敌骑连年不至淮甸必有牵制则天意盖可见矣今韩世忠已到行在臣愿睿断早定命世忠张俊与臣等共议决策北向令世忠由宿泗刘光世由徐漕以入又于明州留海船三百只令范温阎皋乘四月南风北去径取东莱此数路皆有粮可因不必调民馈运大兵既集豫必北走所得诸郡就择土豪为守敌举兵来争其地则彼出我入彼入我出扰之数年中原可复况今之战兵其精锐者皆中原之人恐久而销磨异时势必难举此可为深惜者也颐浩此＜锍-釒＞在今年而不得其月熊克小历系之二月末间恐误＜锍-釒＞称韩世忠已到行在当是此时若二月则世忠尚在湖南不应云尔也＜锍-釒＞又称后军陈思恭疑传写之误思恭去年九月已死矣今改作巨师古庶不抵牾 
　　庚午诏自今御笔并作圣旨行下时右谏议大夫徐俯言祖宗朝应批降御笔并作圣旨行下自宣和以来所以分御笔圣旨者以违慢住滞科罪轻重不同也今明诏许缴驳论列当依祖宗法作圣旨行下方其批付三省合称御笔三省奉而行之则合称圣旨然后名正言顺人但见宣和御笔谓不当然不知祖宗御笔不少王广渊在仁宗朝尝编类成书以为后法乞依故事施行上从之 右宣教郎韩亮特进秩三等以参知政事孟庾言亮从其父剿除贼寇备见勤劳故也 礼部尚书洪拟言近时吏强官弱官不足以制吏官有以财用不给罢者吏未尝过而问也官有以刑名失当罢者吏未尝过而问也官有罪吏告之有司治之惟恐后吏有罪官按之则相疑曰岂＜宀十见＞纵致然耶故任职者官以不按吏为得计宜其所在奸吏专权擅势大作威福臣窃愤之愿诏有司立法应官除名者吏勒停官冲替者吏放罢官能自按吏则许免失觉察之坐如此则吏强官弱之风寖衰矣上谓宰执曰朕思此一事要在官得其人吏不敢舞文为奸吕颐浩曰缘官不知法致吏得以欺上然之其后刑部言吏犯赃私罪已有正法拟所请难行事遂止刑部议下在明年正月辛亥 户部尚书黄叔敖请仿在京法应见缗出临安诸门者五千已上收其税匿不自言半没官半给告者后二日诏见缗出门毋得过十千其收税勿行 
　　辛未广东经略使汪伯彦始受命时虔寇谢宝以众数千攻博罗县伯彦遣官兵募土豪与战各有胜负宝乞就招士民言远人不谙战守愿从贼请以安人情伯彦以便宜授宝承信郎贼遂散熊克小历云诏伯彦知广州未拜会盗数万侵广东围城邑郡人相率请伯彦讨贼伯彦乃出领帅事既而贼亦遁去此盖汪藻撰伯彦墓碑之词非其实也今以伯彦自奏招安事修入状在日历明年四月二十八日中兴圣政上曰朕尝思创业中兴事殊祖宗创业固难中兴亦不易中兴又须顾祖宗已行法度如何坏者欲振坠者欲举然大不容易此实艰难朕不敢不勉也臣留正等曰创业中兴殊未可以难易分也盖削平僭叛混一区宇与夫救溢扶衰重光基绪自非明圣之主负大有为之志安能办是功业哉太上皇帝因论创业之难而深念中兴之不易且欲勉强而力行故能拨乱反正中兴炎祚三纪之间方内晏然盖大有为之志已先定于图复之初矣 
　　壬申上谕辅臣曰自昔中兴岂有端坐不动于四方者将来朕抚师江上朕观周宣王修车马备器械其车攻复古一篇可见若汉世祖起南阳初与寻邑之战以少击众大破昆阳其下如唐肃宗虽不足道能用郭子仪李光弼以复王室朕谓中兴之治无有不用兵者卿等与韩世忠曲折议此否如朝廷细事姑付有司卿等当熟讲利害朕前日与世忠论至晚膳过时夜思至四更不寝朕与卿等固有定议昨日批出可更召侍从日轮至都堂给劄条对来上朕将参酌以决万全吕颐浩等曰谨奉圣训 吏部侍郎韩肖胄言今日之势终当用兵如晁错之论七国以为削亦反不削亦反金人犹是也继因赐对面奏贼豫盗据中原人心不附宜出不意遣兵将鼓行进讨声言翠华再幸金陵督使过江愿赐睿断克成大勋时颐浩亦召世忠至都堂谕以焚毁刘豫粮料事世忠曰此乃清野之法不可不行礼部尚书洪拟独言国势强则战将士勇则战财用足则战我为主彼为客则战陛下前年幸会稽今年幸临安兴王之居未定如唐肃宗之在关中光武之在河内也又迩者诸将虽有邀击小胜未见雷合电发以取大捷又江浙农耕未尽复淮甸盐筴未尽通平日廪给尚艰缓急将何以济又千里馈粮士有饥色今使千里出战则彼逸我劳凡此皆可以言守未可以言战也拟归语家人曰吾知迎合可取高位然岂以一身之故误国事耶中兴圣政臣留正等曰兵凶器也有时而致吉战危事也有时而致安争逆德也有时而致顺少康非兵不能以中兴于夏宣王非兵不能以中兴于周光武非兵不能以中兴于汉肃宗非兵不能以中兴于唐国家艰难之初敌骑猖獗直欲长驱东南非太上皇帝亲总六师指授诸将挫其锐锋而夺敌师之气敌肯为前日之和哉暨金亮渝盟拥百万之师压我淮上非诸将角数战之胜太上决亲征之策致彼凶徒自相残戮圣上缵承继兴师讨敌肯为今日之和哉太上皇帝谓中兴之治无有不用兵者斯诚不易之论 秘阁修撰知临安府宋煇言本府酒税课利乞依扬州例权免分拨诸司应副本府支使俟移跸日如旧从之 诏吉州榷货务见卖广南盐钞并增贴纳钱如淮浙例癸酉尚书右司员外郎曾统为殿中侍御史监察御史唐煇守左司谏 尚书户部郎中王衍充枢密院检详诸房文字 
　　甲戌殿中侍御史黄龟年守太常少卿 右司谏刘棐充集英殿修撰知台州 江浙荆湖广南福建都转运使张公济言诸路州军财赋出入并许取索点检如上供钱不足乞以转运司移用钱依条限补解如漕司别作名目支用者许行按劾从之 诏淮浙盐场所出盐以十分为率四分支今降指挥以后文钞二分支今年九月甲申以后文钞四分支建炎渡江以后文钞用户部尚书黄叔敖请也先是吕颐浩以对带法不可用乃令商人输贴纳钱至是复以分数均定如对带矣 命潭鼎荆鄂帅守李纲等四人约日会兵收捕湖寇初纲以湖广宣抚使赴湖南闻曹成将自邵入衡以趋江西而韩世忠所留提举官董旼亲兵才数百人势不足以弹压即驻师衡阳遣使谕成使散其众成至衡纲召与语俾率其余众四万诣建康时马友之将步谅有兵二万掠衡山泊吴集市纲留统制官韩京屯茶陵以扼贼而亲帅大军自白沙潜涉江谅不虞其至遂出降至是以闻诏纲精加拣汰得七千余人隶诸军此并据纲行状不得其日按史纲以十一月癸酉奏步谅解甲公参故且附此纲寻入潭州械右朝奉郎知醴陵县张觌属吏权摄官以渐易置赃吏稍戢纲延见长老问民疾苦皆以盗贼科须为言乃檄州县非使司命而擅科率者以军法从事应日前科须之物并以正赋准折又遣统制官郝晸降溃将王进于湘乡吴锡擒王俊于邵阳自是湖南境内溃兵为盗者悉平惟湖寇杨太据洞庭文榜指斥言词不逊纲命统领官李建马准吴锡分屯湘阴益阳桥口以备之湖南无水军纲乃拘集沿江鱼网户得三千人屯潭州言于朝乞合兵讨荡诏湖北安抚使刘洪道知鼎州程昌＜宀禹＞荆南镇抚使解潜遣兵会之仍权听纲节制 
　　乙亥赐新除殿中侍御史曾统进士出身时统以故事任子不除台职又与谏官徐俯连姻为言诏统元祐石刻名臣之子特赐进士出身统乃受命 诏江东西宣抚使韩世忠措置建康营田募民如狭西弓箭手法 故正议大夫唐恪赠观文殿学士以其子瑑言恪在围城中不获伸迎奉二圣之谋乃饮药而死故也中书舍人胡松年奏恪辅政无状陛下谓其累经赦宥特与复职臣不敢轻议若曰嘉其死节愿诏有司详考寔状命遂寝王明清挥麈录误以松年所奏为张澂已辨之见建炎元年二月癸未注 
　　丙子尚书考功员外郎朱异兼权监察御史充浙西宣谕代曾统行异桐庐人也 右承务郎任申先守尚书考功员外郎 
　　戊寅闽盗范忠掠龙泉县忠范汝为余党也与其徒千余为盗犯建州之松溪尉吴某及宝文阁待制知泉州陈戬之妻皆为所杀至是去而之处州 
　　己卯起居舍人方訚充右文殿修撰知衢州从所请也于是修注官全阙乃命太常少卿黄龟年秘书少监洪炎兼权 谏议大夫徐俯奏监察御史李霭素无行检诏霭主管台州崇道观 右通直郎新通判温州陈桷直秘阁桷机弟也为韩世忠官属用世忠请而命之中书舍人胡松年言中秘图书之府祖宗以来非儒学名流不在此选桷虽久在军中宣力恐于职名非所当得乞于等第推赏外更与量行转官从之 是日宣谕五使刘大中胡蒙朱异明槖薛徽言同班入见上谕曰比所下诏令州县徒挂墙壁皆为虚文今遣卿等务令民被寔惠守令民之师帅县令尤亲于民奸赃之吏必须按发公正奉法之人必须荐举如山林不仕贤者亦当具名以闻平反狱讼观风问俗等事并书于历朕一一行之此非寻常遣使比也乃诏异改浙东福建蒙浙西大中江东西徽言湖南而槖使广东西如故其分镇地分令镇抚使选清廉强明官遍历所部徽言请州县已蠲租赋文簿建炎改元已前者并行焚毁又乞所至州县吏无大过而职事不办者如汉薛宣守冯翊故事听臣两易其任不理遗阙翌日上谕大臣曰近临遣五使面谕丁宁非往时遣使之比朕欲寔惠及民可依所奏焚毁示民不疑如有合对移官具事因申省取旨初五使将行上命各赐内帑帛二百大中等辞上谓大臣曰朕欲出使无扰一切不受馈遗若不赐予何以养廉耶辛巳上谓辅臣曰昨日大理少卿元衮面对朕戒谕以持法明恕如宣和间开封尹盛章王革可谓惨刻吕颐浩曰惟明克允用刑所先也 
　　壬午龙图阁直学士知湖州汪藻言自太上皇帝渊圣皇帝及陛下建炎改元至今三十余年并无日历本朝宰相皆兼史馆故书榻前议论之辞则有时政记柱下见闻之实则有起居注类而次之谓之日历条而成之谓之实录所以备记言垂一代之典也苟旷三十年之久无一字之传何以示来世望许臣编集元符庚辰至建炎己酉三十年间诏旨缮写进呈以备修日历官采择许之自军兴史官记录靡有存者藻尝于经筵面奏乞命史官纂述三朝日历会朝廷多事未克行比出守湖而湖州不被寇元符后所受御笔手诏赏功罚罪等事皆全藻因以为张本又访诸故家士大夫以足之凡六年乃成熊克小历绍兴元年九月初翰林学士汪藻言自元符以来并无日历此国家大事愿留圣心上纳之既而宰执请所付上曰无以易藻矣至是除藻知湖州诏领日历如故按克所书止据藻墓志与日历不同兼藻奏＜锍-釒＞亦称昨于经筵面奏未见施行则知藻在翰林未尝得旨也今不取 诏江浙福建诸州造甲五千副每度牒一为钱百二十千以偿三副之直 是日皇兄左监门卫大将军忠州防御使安时因朝参失其长女诏立赏告捕 
　　癸未资政殿学士知福州张守言被旨令本州创修城池按图记福州城筑于晋太康三年伪闽增广至六千七百余步国初削平今为民田已久闽土砂砾用石砌甃约费钱七十万缗米六万斛今公私困毙请俟他年先是右司员外郎张宗臣乞令泉福州筑城以备寇守以为难事遂止宗臣建此议时为大理少卿　甲申资政殿学士提举临安府洞霄宫吴敏薨辍视朝二日赠观文殿学士敏弟儒林郎叙宣和末弃官为僧至是敏祖母韩氏言于朝乃复令出仕叙出仕在明年六月己亥今并书之 时流民有至行在者知临安府宋煇请常平米赈给从之 
　　是月虔贼陈颙等犯梅州围其城守臣右承务郎刘安雅命取钩吻草研取其汁投之酒醋散于民居贼遣人赍牒索金银鞍马安雅遽磔之盗入民居纵饮死者以百数余多昬迷不省贼疑惧遁去围遂解安雅四年六月丙戌减三年磨勘 
　　建炎以来系年要录卷六十 


　　●建炎以来系年要录卷六十一 
　　宋 李心传 撰 
　　绍兴二年十有二月丁亥朔诏闽盗范忠窃发令神武前军左部统领申世景御前忠锐第六将单德忠以所部二千速捕之毌致滋长如不即扑灭其帅守监司及应干捕盗官并重寘典宪既而处州复告急乃命忠锐第一将张守忠以精兵二千会之权听守臣宋伯友节制贼遂平世景以劳自武功大夫加荣州剌史忠初见十二月戊寅世景除遥剌在明年正月甲戌 初妇人易氏为乱兵所掠后在刘超军中久之从商人张德易尝见同掠内人颇能言宫禁事遂自称荣德帝姬宗室成忠郎士伦送之至荆南时朝请郎苟敦夫通判府事镇抚使解潜以敦夫女尝在宫掖俾验视之苟氏以为然潜遂遣官部送至行在过衢州其从者怙贵执辱官吏一郡骚然守臣汪思温曰是亦一徐王也上命崇国夫人王氏等验认果诈遂与赴大理易呼曰我与主上亲同气何无手足情耶至是大理奏狱成诏易杖死德黥隶琼州士伦敦夫并除名敦夫漳州苟氏千里外编管臣谨按荣德帝姬道君皇帝长女在东都降曹晟靖康陷金皇族数云晟死于燕京公主嫁锡库国王巳死见在大金皇后后位居住是明易之妄也今并附此 黄州布衣吴伸上书曰臣窃观陛下有孝弟之大德而二帝之问不通敌国之陵不巳土地之封日削国用之富不饶盗贼之锋未戢此五者其故何哉臣窃谓今两国之难未解鼎峙之形已分使者虽数十辈金帛虽数十万能免伪齐之盗乎此遣使之无益明矣陛下忍小耻太过示小敌太怯视疆场太轻任藩屏太易寄托非人而土地之产多旷姑息太厚而杀戮之威不张此五者虽国之急务然犹未足为陛下之轻重臣复见国势如累卵之危生灵有涂炭之厄臣晓夕为之寒心不识陛下欲复祖宗之故业乎止欲为东晋之南据乎臣窃谓复祖宗之故业则陛下有万世垂统之基若止如东晋之南据则不过有百年之世祚然尚恐土地日削社稷日危亦未必安于百年也说者必曰朝廷赖伪齐以为藩篱以捍金人臣窃为不然外敌之患患在手足中国之患患在腹心不识伪齐今不为盗能保其子不为盗乎能保其孙不为盗乎不识伪齐俟金人既定之后去僣伪之大号还土地之故疆乎为复割据中原久假而不归乎若曰臣无伐君则武王何为而并天下若曰国可并立则隋高何为而灭叔宝纵使刘豫止欲割据岂不为奸雄开基又况自古南北雌雄之势但见以北并南未闻以南并北者也臣窃闻立国之所以重者三太学本笼络天下之英雄今悉罢去而刘豫乃为学校以延多士今诸军士卒皆河北山东人迩来如刘光世军中一月之粮或阙其半各怀去心而豫大张形势广示富饶省刑薄敛彼思乡之人闻此岂不动心南北往来商贾如织厚增其利售我物货关市无征阜通无禁朝廷事无巨细往往皆前期而知此无它从商贾之便者然也诱陛下之英贤则谋谟可得而策诱陛下之士卒则战斗可得而用诱陛下之行旅则国之虚实可得而知矣凡此三者悉有离心则陛下国势日以孤危臣又闻金人重兵悉趋狭西志在吞蜀万一不幸蜀有变动彼将顺流而下水陆并进则陛下岂可复有乘桴之行乎伪齐有实无声若即伐之如摧枯拉朽尔不亟平之非特为子孙患臣恐为陛下忧也臣观东南之地本非帝王之都历考古今未有卜世之久者况吴越之地形势尤薄万一未复神京而建康古都亦可暂驻銮舆无久居于海隅也臣观自古帝王之兴兵权未尝重假于人今陛下亲御之众不如藩镇之多臣窃忧之愿陛下简治甲兵躬行天罚若犹豫不断金人得蜀必复立僣伪割据成国陛下土地止有东南因循苟安恐成大祸愿陛下以归命侯长城公之言为戒也臣又见近日沿边州军多用武臣为守或起于卒伍或招于贼徒毒心不改逆谋犹存近置安抚大使正如唐之节镇文臣为之则不知兵者有焉武臣为之则贪污寡谋者有焉设有寇至皆是提重兵以自卫臣窃观周以同姓之亲而昌唐任异姓之权而亡为陛下计莫若以沿边之郡十州之地建一诸侯以同姓之亲者主之且耕且战足为屏翰金枝玉叶布在四方足以伐敌国之谋绝乱臣之望臣前言愿陛下伐齐者策之上也不得已而建诸侯者策之次也舍此二者复有秘策当俟对天颜而后面陈非纸笔得以尽也臣窃见郦食其与唐俭为死间事与今日颇相契合陛下以臣言可采臣愿为食其唐俭出使伪齐谋说将定陛下兴师从而伐之臣虽遭鼎镬之烹犹生之年也臣窃自料臣死有三陛下怒臣狂愚之言而杀之通衢臣亦死陛下用臣狂愚之言而遣之死间臣亦死陛下不听臣言它日或如王蠋自经于木枝臣亦死有此三者必死之道臣愿为圣宋之鬼不忍为异国覊旅之民也伸书凡六千余言其大指如此＜锍-釒＞入诏赴都堂审察遂以伸为将仕郎伸补官在十二月乙卯 
　　戊子直龙图阁主管江州太平观辛炳为侍御史趣赴阙 
　　己丑百姓张本杖脊送千里外州军编管坐念诗讥讽及谈说本朝国事为戏也 
　　庚寅广东经略司言海贼柳聪已受招诏补承信郎充经略司海上捉捕盗贼聪为盗久有舟数十徒党数百人往来广福雷琼钦高南恩诸州境上至是愈炽帅臣汪伯彦言已遣官说谕归业故有是命寻又官其徒七人然聪居海中出没如故久之乃定明年四月己酉其徒七人并补官四年二月戊戌广东经略使季陵申自汪观文招谕柳聪了当目今无余党今并附见辛卯尚书祠部员外郎郑作肃为监察御史 直徽猷阁淮西巡抚使郭伟权知庐寿春镇抚司公事伟将至庐州上奏言权镇抚使王亨尝受伪命欲闭门拒之上命神武后统制巨师古将兵与伟会而御前忠锐第一将崔增以忠锐二千潜舟由巢湖以入遂执亨奏至乃有是命 左从事郎王之道特改左宣义郎以和州镇抚使赵霖言其保全濡须之功也之道初见建炎三年十月 左朝散郎新知江阴军赵详之言陛下甄别廉污以示天下然州县之吏犹闻抵冒以干典宪今犯赃之人搢绅所不齿赦令所不宥计赃绸绢不满十五匹绞其法禁非不重告戒非不明也然未闻立按察官之法臣乞为法制著于令甲诸监司按察官计部内州县之数视举官法于部内有犯入已赃不因按发因事罥窐每一人降一官或展磨勘三人加等至于贪赃狼籍所犯数多取旨窜黜将见持节按察之官仰承风旨加意督责必不容贪污之吏叨在部属而廉慎之风驯可致矣事下刑部详之又奏乞令经筵官兼讲诸史上谕大臣曰朕观六经皆论王道史书多杂霸又载一时捭阖辩士曲说遂不行 
　　癸巳礼部尚书洪拟请依元祐法兼用词赋经义取士已而御史曾统以为未须兼经可止用词赋上曰古今治乱多在史书以经义登科者类不通史吕颐浩言均以言取人第看所得人材如何耳臣尝见太祖皇帝与赵普论事书数百通其一有云朕与卿定祸乱以取天下所创法度子孙若能谨守虽百世可也上曰唐末五季藩镇之乱普能消于谈笑间如国初十节度非普谋亦孰能制辅佐太祖可谓社稷功臣矣甲午御笔申严销金之禁上因览韩琦家传论戚里多衣销金事且闻都人以为服饰者甚众故禁之 观文殿学士知潭州充湖南安抚使李纲罢初纲为宣抚使请择人摄所部守贰理为资考朝廷从之又乞所差权官到任其吏部先差下人虽到更不放上内有材能之人别行辟置刘棐为右司谏言此乃藩镇跋扈之渐若久任之将使军民独知有纲不知有陛下知有宣使不知有朝廷非国之利非纲之福＜锍-釒＞入不报棐又言纲靖康中力主邢倞结伊都之议又令姚平仲夜劫敌栅迁迫之祸皆自纲发之不报棐又言纲与吴敏诬上皇欺渊圣谓宣和传授出于巳意寄居福州招纳贿赂移文江西增益制书事见七月庚午方命矫制不恤国事章四上右谏议大夫徐俯亦奏劾纲至是检会棐奏以纲提举京西崇福宫命吏部尚书沈与求为龙图阁学士湖南安抚使兼知潭州仍诏纲俟与求至乃罢纲尝言荆湖之地自昔号为用武之国今朝廷保有东南制御西北当于鼎澧荆鄂皆宿重兵使与四川襄汉相接乃有恢复中原之渐未及行而纲废棐＜锍-釒＞称翟汝文任执政日面奏李纲与臣同寓福州招纳贿赂受统制官辛企宗米三百石陛下尝谕汝文畏纲党终不肯遵奉圣训当考 言者论通州岁支盐二十万袋近浙西安抚大使司统制官乔仲福王德市私盐仿官袋而用旧引货于池州人不敢问今岁缘此支盐仅三万袋有害钞法尚书省言茶盐之法朝廷利柄自祖宗以来它司不敢侵紊今养兵大费多仰盐课若将佐容纵侵紊非独妨客贩即养兵大费必阙乃诏光世诘仲福与德之罪后有犯者捕送台狱重行贬窜 夜行在临安府火燔吏工刑部御史台及公私室庐甚众乙未旦乃灭赐神武中右军忠锐第五将马步军修内司救火卒三千人钱各一千令户部出米二千斛赐民之不能自存者 
　　丙申吕颐浩等上＜锍-釒＞待罪上曰朕一夜宫中恐惧不寒而栗应令＜宀十见＞恤赈济等事卿等可速条具施行乃降亲札曰惟天降灾彰朕失德当与卿等共思所以谢天谴其勿有请时吏部案牍悉为火所焚乃诏应陈乞迁官任子者但有官私印押文字一件可以照验即许召保陈乞用侍郎权尚书席益请也益建请在此月辛丑 太常博士赵霈言国家以宋建号用火纪德今驻跸以来未举大火之祭望诏有司举行从之 诏省浙东沿海制置司时言者以为浙西沿海制置使仇悆置司许浦镇别无措置但责巡尉分地而守州县官皆可任此事然控扼山东海道尚为不可废者吕源在浙东尤为端闲乃诏源俟来春结罢其海舟令明州守臣兼领寻命悆移司定海县并浙东领之此月丁未降旨 
　　丁酉右谏议大夫徐俯入对上面谕俯有合奏禀事不拘早晚及假并许入俯尝劝上熟读汉光武纪上书以赐之曰卿近进言使朕熟看世祖纪以益中兴之治因思读十过未若书一遍之为愈也先以一卷赐卿虽字恶甚无足观者但欲知朕不废卿之言耳 
　　戊戌诏临安民居皆改造蓆屋毌得以茅覆盖行宫皇城周回各径直留空三丈毌得居 左宣教郎洪兴祖为秘书省正字兴祖拟兄子也常为太常博士以内艰去及是与左承事郎孔端朝左文林郎张炳左从事郎周林四人俱召试上览策谓大臣曰兴祖所论谠直切中时病当为第一遂与端朝并除正字而炳林令吏部与诸州学官 秘阁修撰提举亳州明道宫卫仲达卒 是日端明殿学士江东安抚大使赵鼎始至建康视事时参知政事权同都督江淮荆浙诸军事孟庾太尉江南东西路宣抚使韩世忠皆驻军府中军中多招安强寇鼎为二府素有刚正之风庾世忠皆加礼两军肃然知惧民既安堵商贾通行焉 
　　己亥淮西巡抚使郭伟罢集英殿修殿修撰知江州胡舜陟复徽猷阁待制庐州寿春府镇抚使兼知庐州朝论以伟擅执王亨惧其生事故命舜陟守之仍令御前忠锐第一将崔增暂权庐州舜陟明年三月到官右朝请郎知徽州孙佑直秘阁知江州兼沿海安抚使佑北海人也 龙图阁学士新知潭州沈与求力辞湖南之命且言不习军旅必致败事乃以与求知常州时龙图阁直学士折彦质在广西即以彦质为湖南安抚使兼知潭州仍令李纲俟彦质至乃罢与求犹称疾不已遂以本职提举江州太平观免谢辞熊克小历十一月己巳沈与求除知潭州与求乞祠改提举太平观按此时李纲未罢克盖误也 尚书右司员外郎李与权言今兵势稍振然所试亦不过锄平寇盗群饥乌合之众而巳若不简练恐未能以临大敌望用古今上中下驷之法立为三等壮勇武艺精熟者为上壮勇可教艺者为中仅能披戴者为下赐赉请给各视其等如此则上兵得逞不混于不能者之间中兵欣羡亦复勤于训习下兵执役不增招其额非独省费亦激劝之道诏神武诸军相度后不果行 诏八路转运使除摄官及应辟人外其阙并权归吏部候边事宁息取旨以本部言员多阙少故也 
　　庚子秘阁修撰知临安府宋煇罢以殿中侍御史曾统再＜锍-釒＞论其救火无术罪戾至多又受入内东头供奉官符辅之请求纵释私酤故也仍以辅之送大理寺先是宗子不同寓居余杭县煇遣兵掩捕得私酝旋又释之及究治煇自言与辅之不相识盖右修职郎新盐官县令刁雍与不同亲厚以书嘱签书宁海军节度判官厅公事李勤责出之于是追辅之二官降勤二官雍一官并冲替仍劄煇照会辅之三年正月乙亥行遣今并书之煇四年三月己未落秘撰雍四月壬辰改正诏斩江西兵马副钤辖张中彦于潭州用帅臣李纲奏也中彦事巳见十月壬寅辛丑给事中贾安宅试尚书工部侍郎中书舍人胡松年试给事中太常少卿黄龟年为起居舍人 故右武大夫宁州观察使知狭州李彦仙赠彰武军节度使故起复静难军承宣使知庆阳府杨可昇赠感德军节度使张浚言可昇诈降以误敌事竟卒为所害故录之晁公溯撰彦仙传乃称彦仙仕至拱卫大夫宁州观察使与宣抚司奏状不同今从奏状 诏诸路制勘公事徒罪已下并令宣谕官酌情断遣以闻四川分镇路分令宣抚镇抚司遣官结绝以权刑部侍郎章谊言诸路制狱二百余远者数年不决干系日久故有是命明州奏高丽国遣知枢密院事洪彝叙等六十五人来贡诏起居舍人黄龟年接伴而吏部侍郎席益馆之高丽人不至熊克小历于十二月甲辰书高丽遣人入贡盖误高丽人实未至也 
　　壬寅左承议郎张致远主管台州崇道观从所请也 宣抚处置使张浚即成州置院类试狭西发解进士得周汉等十三人浚承制赐汉进士出身余同出身癸卯以闻诏令尚书省给黄牒赵甡之遗史姚岳京兆人避地入蜀张浚欲收狭右士夫心绍兴初解试令狭右流寓进士尽作合格类省试亦如此惟杂犯黜落一二人而已岳为榜首由是狭右流寓进士三十余人皆过省按宣抚司所奏岳乃第十一人非榜首甡之恐误然所云流寓进士尽作合格理容有之今附见此更求它书参考 右朝散郎李元瀹充御史台检法官用殿中侍御史曾统奏也时台中全阙长贰上特命统辟之 
　　甲辰诏张浚罢宣抚处置使依旧知枢密院事徽猷阁直学士知夔州卢法原为龙图阁学士川狭宣抚处置副使与王似同治事先二日命驾部员外郎李愿往川狭抚谕因使持诏召浚还朝且令浚与参赞公事刘子羽主管机宜文字冯康国俱还仍以亲兵千人护送时法原奉祠居蜀浚承制以法原代韩迪言于朝阅四日遂有是命时诏浚于国有功久劳于外令学士院降诏召赴枢庭仍命学士撰蜡书十通付宣抚副使王似书填赐诸叛将书略曰昨宣司参议刘子羽弄权用事不通人情今已召张浚还朝更命王似无复嫌隙其早自归浚闻乞祠不许赐叛将诏语杨氏编年有之它书盖无也降诏召似在丁未令学士撰蜡书在戊申今并书之诏李纲未罢宣抚使已前刷下二广钱物令湖南安抚司取拨应副支用先是纲遣官刬刷广西常平一司帑藏得钱七十八万余缗米十七万余斛金银八千余两朝廷以湖南残破之后虑乏军储故令取拨焉日历有此指挥今以明年三月四日都省勘会指挥增入其所刷钱数以明年十二月广西提刑董弅具到数附见 尚书省言诸路寺观常住田多荒闲诏僧道能措置种莳及税租无拖欠者并差拨住持 是日上谓大臣曰近引对元祐臣僚子弟多不逮前人亦一时迁谪道路失教元祐人才皆自仁宗朝涵养燕及子孙自行经义取士往往登科后再须修学所以人才大坏不适时用 
　　乙巳吕颐浩言近遣郎官孙逸督上供米于江西闻已起三纲则三十万之数可集矣上曰所补不细江西漕臣必待遣官趣之则失职为可责朕面谕都转运使张公济俾先理常赋若常赋不入反务横敛非朕恤民之意也 观文殿学士知广州汪伯彦罢右谏议大夫徐俯言伯彦公议不与众恶所归军民不悦付之方面必致误事故伯彦遂罢 右金吾卫上将军提举西京崇福宫朱孝孙卒讣闻赠开府仪同三司孝孙渊圣后兄也靖康中自节钺换授 
　　己酉尚书吏部郎中周随亨充川狭抚谕官与李愿偕行各进一官赐白金五百两仍命随亨宣押王似卢法原赴抚司治事 
　　庚戌孟庾自建康来朝 枢密院计议官李谊与远小监当坐漏泄朝廷机事故也先是谊奉诏往青龙镇未还有旨诏从官至都堂集议会常州进士李观国上书及其事辅臣召问谓从谊得之故有是命此以绍兴五年三月一日臣僚上言修入奏称谊以十月二十五日差往青龙镇干事十一月十一日侍从集议十八日谊方回谊回时观国巳上书矣集议事日历全不载不知所议云何当求它书参考 诏福建转运司移福州提刑司移建州以言者论漕计在以盐课应副诸郡福州濒海之地置司为宜故也时转运判官徐宇以建州残破不欲居乃以私书遗吕颐浩言其事颐浩进呈遂两易宪漕之地焉元降指挥巳见七月辛巳按日历此日行遣止作臣僚上言今以明年十月癸卯言章增入 徽猷阁待制提举临安府洞霄宫季陵知广州先是惠州有狂男子聚众数千僭名号作乱朝廷责帅司收捕陵入境密诿叛人曾衮令以功赎罪不旬月擒之属吏请奏功陵曰讨贼帅职也惟补衮承信郎充归善巡检而巳 
　　辛亥司封员外郎郑士彦言国以兵故强兵以教故精国家承平时禁军教法甚严况今艰难而诸州往往冗占以将迎为急务教习为虚文望诏有司申严故事每州选兵官专主岁终较其精粗而赏罚之诏以付诸路帅司 右文殿修撰江淮荆浙都督府参谋官卢知原充徽猷阁待制知临安府 泗州得伪齐宿州牒有犯庙讳御名者边吏审于朝三省奏若行退回恐往复稽滞乃命以黄纸覆之 襄阳镇抚使李横败伪齐于扬石店遂复汝州先是伪河南尹孟邦雄发永安陵此据熊克小历镇抚使翟琮愤不能平思出奇以擒之知虢州董震亦与伪将先密谋以所部应琮时襄阳粮乏横不能军乃引兵而北敌自入中国少能抗之不意其猝至悉溃而去横至汝州城下守将武德大夫彭＜王巳＞以城降熊克小历载李横复汝州在明年三月盖不知其进兵月日也日历载横捷奏云十二月二十五日败伪齐于扬石店故系此日熊历又云横军中乏食朝廷所给皆州县虚桩之数按此当是明年还军后事此时襄阳乃分镇地分朝廷未尝有所给也今不取 是日金人攻商州初左副元帅宗维在云中使狭西经略使萨里罕裒五路叛兵与伪齐四川招抚使刘夔并进辛炳劾张浚＜锍-釒＞称王万年叛去此时在军中盖误万年即王喜也此时为拱卫大夫威州剌史宣抚使统领军马其时秦凤路副总管吴璘以兵驻和尚原敌惧不得进欲以奇取蜀乃令叛将李彦琪驻秦州窥仙人关以要吴玠别将以游骑出熙河缀关师古而大军由商于驰入师古与别将遇败之萨里罕至商州斥堠将望风退走守将邵隆度不能守即退屯上津日历三年三月十九日宣抚使奏金人以十二月二十五日自长安引兵趋金商辛亥二十五日也关师古以是月十三日己亥败金于熙秦今附见此更不别出 
　　壬子尚书左司员外郎张纲请命郡邑月具禁囚存亡之数结罪申提刑司岁终较其多寡量行赏罚从之 
　　癸丑左朝奉大夫张錞追二官勒停永不得与知州差遣錞守太平州坐军变故有是命甲寅参知政事孟庾同都督江淮荆浙诸军事落权字 言者论淮南多闲田而耕者尚少今安抚镇抚使陈规措置屯营田深得古者寓兵于农之意望仿其制下之诸路诏湖北江东西浙西屯田令帅臣刘宏道韩世忠李回刘光世措置都督府总治 诏都转运使移司常州 
　　进士汪大圭张致平伏阙上书论时事三省言靖康初曾因奸臣鼓唱太学诸生伏阙致京城纷扰理当惩戒 
　　乙卯诏近年未尝因言责人惟伏阙事不可不戒可令临安府挟归本贯大圭徽州人致平成都人也 徽猷阁待制提举江州太平观耿延禧复龙图阁直学士延禧上＜锍-釒＞自讼为蔡京徒党王宾邓肃所攻故有是命 
　　丙辰庆远军节度使醴泉观使邢焕薨于行在上将临其丧言者以为驻跸吴越以来持重戒谨有所不出至于肺腑恩泽之侯岂足以勤乘舆况方春不宜临吊乃止加赐银帛二千匹两以其弟合门宣赞舍人荩臣添差浙西兵马钤辖令湖州量给葬事后谥恭简焕三年十一月追封 是日知鼎州程昌＜宀禹＞令兵马副总管杜湛率将士□雪入沅江县境尽焚贼寨夺舟取粮熊克小历鼎寇杨么众至数万是月诏鼎澧镇抚使程昌＜宀禹＞遣兵讨之按此时鼎州已罢分镇克所云误也是冬虔贼谢达犯惠州围其城守臣左朝奉郎范漴闻贼且至募乡豪入保子城城外居民悉委以＜口舀＞贼达纵其徒焚掠独葺苏轼白鹤故居奠之而去漴遂尽取贼所杀居民首以效级州人怨之此以洪迈夷坚志及明橐劾范漴章修入但迈以为达陷州城与橐所奏不同恐误苏轼白鹤故居亦在城外迈不细考耳 初伪齐进士薛筇尝诣金国上书言事金人执之以归伪齐筇至汴京复以丑言讦豫欲令系颈以组与大臣同诣阙下臣子之义虽死犹生或得以全其宗族若夫缓一时之诛忘终身之患他日受擒与妻子磔身东市悔无所及豫大怒欲斩之伪齐张孝纯救解得免此据伪齐录张孝纯上本朝书增入不得其年孝纯书在五年之秋而又云召筇至门下者二年故参酌附此年末 
　　是岁宗室赐名命官者十有八人 大理寺言断大辟三百二十四 户部奏两浙路主户一百八十万三千六百二十四口三百三万四千七百六十九客户三十一万八千四百四十八口五十三万三千六成都府路主户八十万八千八百六十一口二百三十四万七千四百一十七客户三十二万一千六百二十八口九十二万一千六百一十九 
　　建炎以来系年要录卷六十一金人地名考证 
　　伊都原书作余睹误改见卷一 
　　萨里罕原书作撒离喝误改见卷十一 
　　锡库原书作习古误改见卷三十五 

●建炎以来系年要录卷六十二 
　　宋 李心传 撰 
　　绍兴三年岁次癸丑金太宗晟天会十一年伪齐刘豫阜昌四年春正月丁巳朔上在临安 江西安抚大使司将官李宗谅诱奉新戍兵以叛进犯筠州统领官赵进击却之宗谅奔潭州 是日权河南镇抚使翟琮及权知虢州董震以山寨余众入潼关后二日琮入西京伪齐留守孟邦雄方醉卧遂俘其族以归熊克小历称琮以丁巳朔入西京据琮奏乃在初三日今从之 
　　己未命诸路宪臣兼提举常平司公事用户部尚书黄叔敖请也时论者以为自罢提举官以来诸色田宅所收租课钱物诡□失陷亏损国计不知其几乞委提刑司根括事下叔敖叔敖请诸路提刑各给敕兼提举常平等事许辟差干办官一员诸州令主管官管干故有是命 诏婺州年额上供罗并权折价钱时宣谕官朱异至婺州而州人言每岁输罗两数大重异请损其半户部因令折钱自建炎中诏减婺罗为三万匹至是计臣乞复崇宁之旧守臣王居正三上章且遣其属诣都堂白宰执仍手＜锍-釒＞五不可以闻乃诏依已减定之数王居正事熊克小历附去年末而日历无之因朱异奏请附见然户部所申乃云年额罗二万匹又减于建炎已减之数不知何也 
　　庚申浙西安抚大使司统制官武功大夫忠州防御使孙琦特追三官坐不察官兵□请钱粮为安抚大使刘光世所劾也孙琦恐即是宝应卫兵去为盗者当考 大理评事山阴石邦哲言近伪徐王李勃伪帝姬阿易之来遣使迓之络绎于道有以见陛下之亲睦既察其诈遂正典刑又有以见陛下之明断臣闻汉光武之诛王郎虽或者疑其为成帝之遗体而犹诛之盖恶人之惑众而伪者莫辨也唐代宗之访母后尝曰宁受百欺冀得一真盖惧人之避罪而真者莫至也今李勃阿易之事既已镂板播告四方尚恐皇族有自金国脱身南归宜令州县验实许以推赏不得隐匿庶茂本支诏礼部遍牒诸州如其请 是日襄阳镇抚使李横破颍顺军降伪齐知军事拱卫大夫明州观察使兰和后二日败伪齐兵于长葛县辛酉开封府免举进士张松寿特补池州文学以江东西宣抚司选锋右军统制董旼言其尝至辰州招降曹成有劳也 
　　壬戌右谏议大夫徐俯兼侍读 诏宰执侍从官自二月朔日依令系金带宣和后寇难作掊聚金币以遗敌约和有旨宰执侍从许以花犀带入朝二府正透从官倒透为别盖权宜之制也至是以高丽贡使将至乃诏许服带如旧仍以左藏库所有假之 
　　癸亥左承直郎大理评事赵公爟为左奉议郎公爟转对请令诸处盐场具见递年祖额增亏申严赏罚故有是命 虔盗陈颙围潮州不能下是夜拔栅遁去复还江西寻命神武前军左部统领申世景以所部二千自闽中往击之 
　　甲子命尚书户部侍郎姚舜明往建康总领大军钱粮用同都督江淮荆浙诸军事孟庾请也时诸军屯建康者岁用钱粮五十余万皆户部财计故命舜明领之总领名官自此始庾又言应统兵大小将帅并听节制自今军期及钱粮事并先申督抚毋得妄有申明庶几号令齐一庾又言降受右武大夫和州防御使马扩通晓军务请以为参议官从之翊日庾发行在 右承务郎孟思诚特进一官思诚庾子也为督府书写机宜文字上召对庾力辞而有是命 诏御前忠锐第七将徐文以所部屯定海县听沿海制置司节制 尚书右司员外郎张宗臣试大理卿 左朝奉大夫知封州熊大启为广南东路转运判官大启应诏上书言利害故就用之既而右谏议大夫徐俯言其不材老缪命遂寝 是日李横复頴昌府先一日横引兵至城下伪齐京西北路安抚使赵弼固守横率将士急攻之至日城陷弼巷战不胜遂遁去刘豫闻横兵至急遣先锋将董先使拒敌先出京城杀掠数百人夺骑数百走翟琮军琮以先为镇抚司都统制董先事以五月戊午翟琮所奏修入 
　　乙丑手诏曰廷尉天下之平也曹刿谓小大之狱虽不能察必以情为忠之属也可以一战不其然乎可布告中外应为吾士师者各务仁平济以哀矜天高听卑福善祸淫莫遂尔情罚及尔身置此座右永以为训台属宪臣常加检察月具所平反刑狱以闻三省岁终钩考当议殿最中兴圣政臣留正等曰人主有好生恶杀之心而治狱之吏以惨酷害之斯民固有以小罪而陷深文者犹吾纳入于机阱也太上皇帝中兴之功出于仁恕盗贼虽流毒于天下而不能使民心解携而去盖不忍人之政素有以结之也时方艰难既以救吾民于水火而兵革休息又恐其陨性命于酷吏之手圣心亦已劳矣为吏者安忍高下三尺而伤中和之政乎绍兴初宰相欲以大理卿高谊知苏州太上皇帝曰大理人命所系狱官多惨刻少恩谊儒者奏谳平恕勿令补外刘大中宣谕江西而归擢为谏官已而曰大中江西兴狱颇多若置之谏官恐州郡观望遂改除秘书少监圣虑深远顾如此 集英殿修撰欧阳懋充江淮荆浙都督府参议官 两浙转运副使梁汝嘉言得刘光世牒镇江府所拨赡军苗米近已两次应副奉使一行及韩世忠军兵往还食用令别行科拨三省勘会镇江府一郡财赋虽有旨听取拨助军缘止谓酒税之类况日收不下数百千兼本月钱粮既有定数即未审此钱何用有无赤历已劄下提刑司取会其苗米系上供之数不合占留方今行在赡养内外官兵常恐粮储不足若不体认急阙但巧以名色占破如此虽竭一路粮斛亦无由应副足备乃诏世忠往还所给粮令漕司偿其数余不行如奉行有违合干官吏并当重行窜责 左宣教郎赵子偁添差通判湖州 徽猷阁待制何志同卒 是日金人陷金州先是宣抚处置使张浚召本司都统制节制兴文龙州吴玠金均房州镇抚使兼本司同都统制王彦利州路经略使兼知兴元府刘子羽会于兴元约金人若以大兵取蜀即三帅相为应援子羽闻敌至谕彦俾以强弩据险邀之彦习用短兵屡平小盗不以子羽言介意金州之西有姜子关乃承平时商旅由子午谷入金洋之路金声言取姜子关路入汉阴县故彦颇分兵守之既而萨里罕自上津疾驰不一日至洵阳境上召汉阴统制官郭进以三千人乘流夜发遇于沙隈敌舍骑来攻战数十合敌见官军少晡时步骑并进尘埃蔽日进力战败死彦曰敌所以疾驰者欲因吾粮食以入蜀耳即尽焚储积退保石泉县金人入金州彦退趋西乡会浚遣干办官甄援持手书督彦清野来会彦遂踰西乡 刘豫以其臣周光为京西安抚使 
　　初神武副军都统制岳飞在江州军中粮乏江西安抚大使李回分其军之半万二千屯于江筠州临江兴国军而命飞以余军即吉州屯驻言于朝丁卯诏飞即以兵赴行在 
　　己巳尚书吏部侍郎兼侍讲席益试工部尚书兼权吏部尚书中书舍人兼侍讲陈与义试吏部侍郎 
　　庚午诏大宗正司自广州还行在以嗣濮王仲湜兼判大宗正事奉濮安懿王神主及诸宗室俱行 言者请宣谕五使所至毋得受理匿名文书从之 
　　辛未入内东头供奉官干办皇城司冯益还所寄资为武功大夫康州防御使带御器械 进士李康仲特补将仕郎康仲之母黄庭坚女也始上召庭坚子相赴行在至荆渚而死黄氏请以其夫已命未调之官禄康仲上特许之仍诏余人毋得援例朱胜非闲居录黄庭坚豫章人善诗律书法苏轼荐入馆仍兼史院又荐修起居注而苏辙方秉政以为庭坚无行不可建中靖国中除吏部郎官亦不及赴绍兴初今上偶喜其字画吕相颐浩因荐渠族弟叔敖径登琐闼终于版书其甥洪炎以瞆疾久废亦降召命至不能对除中书舍人行词乖缪改授待制有徐俯者亦黄出也尝任省郎附内臣郑谌入拜大谏又拜内相又拜签书枢密院事黄氏亲族以至外姻或迁官或白身命官殆无遗余皆云以庭坚之故也 赐刘光世两镇节度使印及别赐宁国军旌节自是以为例 尚书工部员外郎袁正功献浑仪木式是月壬戌进呈太史局令丁师仁等请折半制造许之初京东浑仪凡四坐至道仪在刻漏所皇祐仪在翰林天文院熙宁仪在太史局元祐仪在合台每座约重二万斤此据太史局所申云尔沈括笔谈司天监铜浑仪景德中历官韩显符所造依仿刘曜时孔挺晁崇斛兰之法失于简略天文院浑仪皇祐中冬官正舒易简所造乃用唐梁令瓒僧一行之法颇为详备而失于难用熙宁中予更造浑仪并创为玉壶浮漏铜表皆置天文院别设官领之天文院浑仪送朝物法物库以备讲求括所记与此差不同今附见城破皆为金所索扬州之陷也吕颐浩收得浑仪法物二事献诸朝金索浑仪据钦宗实录云尔而颐浩又奏收到浑仪法物二事岂金但取其一乎当考至是折半计用铜八千斤有奇既而卒不就三年十一月甲戌可参考 诏私贩茶盐再遇大礼赦亦不合原免先是浙西提举官夏之文言茶盐系一司专法虑不应引用海行条大理卿张宗臣权刑部侍郎章谊皆言委得允当于是行下 修武郎都督府亲兵前军统领李通既受招事见去年九月戊辰数月不解甲至是督府命通以所部屯和州行至庐江之王家市通为徒中王全所并其下刘德率众围舒州都督府申通以正月十五日被杀故附于此 是日雨雹而雷壬申诏左文林郎方悫许参选悫桐庐人深明礼学政和中尝献所著礼记解义遂赐上舍出身至是法当讨论权吏部尚书席益等言悫所进解义今行于世与进赋颂直赴殿试者不同故有是命 
　　癸酉初复大火之祭配以阏伯岁以辰戌月祀之用酒酺此即赵霈所请或可移附去年 三省奏淮东久阙帅臣乞以徽猷阁直学士提举江州太平观汤东野知扬州充淮东安抚使右承务郎钟离浚尝任高邮县丞熟知本路利害特迁一官通判扬州仍命神武右军授汤东野兵千人以行赐米六千斛黄金二百两白金三千两为养兵之用武功大夫明州观察使知扬州史康民改充浙西路马步军副总管以所部屯镇江先是刘光世不肯渡江朝廷以寇贼既平而民未归业田畴不耕者众故复用文臣　乙亥武功大夫袁州防御使襄阳府郢州镇抚使李横为襄阳府邓随郢州镇抚使兼知襄阳府武义大夫合门宣赞舍人新除邓随州镇抚使李道依旧知随州先是朝廷遣成忠郎邱坦持告赐二人而道畏横之强终不拜左承议郎通判襄阳府赵去疾等因言四州人马不可分擘且势分力弱恐误事机故有是命熊克小历于去年冬末书霍明杀桑仲及李横授襄阳等州镇抚使皆无本月日且差略殊甚今不取 
　　丁丑中书后省言百官定谥乞惟特恩赐谥者命词给告余如故事出敕从之 吏部员外郎王庭秀面对言吏部四选自渡江以来案牍散失品官到部无所考验止凭保官审实不容无弊窃见朝廷遣使宣谕诸道欲乞令立式下所属州县取责管下见任及宫观寄居待阙丁忧停替责降安置编管官除曾任侍从外每员具夹细脚色家状五人为保结除名之罪知通考验诣实籍为三本一留州一留转运司一候使人回日送部其在军下令主将保明注籍一留军中一纳枢密院一送部三省百司有官及入品吏人令御史台取责编类一留所属一留本台一纳部仍令吏部榜谕品官将来到部声说于某年某处注籍讫本部据籍点磨无差误即与判成堂除举辟亦从本部参照曾实系籍方许放行差遣庶几铨曹按文核实吏胥不能为奸而伪□之徒无所容迹诏本部勘当后不行 武功大夫康州团练使京东山寨统领范温自青龙镇以所部赴行在上召对赐金带衣甲遂以温为御前忠锐第四将温除忠锐将在此月乙酉戊寅神武中军统制杨沂中请以所选水军五百人创置第六将许之时中军才五千人也 
　　己卯诏太史局依旧颁降诸路转运司历日其卖到净利钱赴榷货务 尚书工部侍郎贾安宅充徽猷阁待制提举临安府洞霄宫先是右司谏唐煇奏安宅在靖康末尝欲从莫俦俦败乃乞休致仕明受之际叶梦得率湖州寄居官偕往勤王安宅持不可事见建炎二年三月安宅家居与富人张子琛交结为之占田诏安宅勒住朝参令分析安宅自辩甚悉而理终屈吕颐浩庇之令御史台定夺且命毋得挟情观望诬人功罪御史曾统等言安宅不曾与梦得偕行且交结子琛有实故有是命煇言不已乃降安宅为集英殿修撰奉祠 诏翰林医官十二科通以四十三员为额 
　　庚辰用礼官议岁以春秋二仲遣宗室环卫官于法惠寺行望祭诸陵之礼时庶事草创位牌但以白木黄纸为之绍兴末乃改作此据三十年十一月居广所奏 
　　辛巳翰林学士綦崇礼言祖宗时凡节钺臣寮得谢不以文武并纳节别除一官致仕熙宁间富弼以元勋旧相始令特带节钺致仕弼犹力辞不敢当者久之其后相继者则曾公亮文彦博也他人岂可援以为例邪近杨惟忠邢焕致仕不复纳节换官恐违旧制诏三省枢密院讨论以闻遂命自今如祖宗故典后不果行降旨依典故在三月 谥陈过庭曰忠肃 
　　壬午起居郎赵思诚试中书舍人秘书少监洪炎守中书舍人 直徽猷阁知桂州许中奉诏市战马千四百匹而弱不堪用上命降中二官枢密院因请即邕州置买马司马必四尺二寸以上每百匹为一纲令帅臣提举收买选见任官管押毋得差峒丁土丁其沿路诸军毋得截留自是岁得千匹虽道毙者半然于治军亦非小补今年二月辛卯李预事可参考 诏禁卫神武三衙诸军御前忠锐宰执亲兵并支雪寒钱 
　　甲申命进奏院月以赏功罚罪事镂板付天下复旧典也其后不果行 诏复郎官番宿之制乙酉谥聂昌曰荣愍 减民间蚕盐钱初祖宗时卖民间蚕盐政和三年诏民间不愿请盐者输盐钱十之六渡江后不复予盐而差损其直至是又申明之建炎三年十一月丁未可考 左朝奉郎提举台州崇道观李光贬秩二等初光在建康以军衣不足借用上供绢至是下本府责偿且令具当职官姓名来上江东安抚大使赵鼎谓光为大帅直移文有司取而用之谁复敢议安可并及它官遂止以光闻因奏漕司不时应副且迫于军衣不得不尔择祸莫若轻非其罪也光之罪行及臣矣时吕颐浩方怒光故卒抵其罪熊克小历载此事于今年二月末且云是月下本府具当职官按日历去年十二月甲寅得旨具当职官姓名今年正月本府奏到克实误也克又云始朝廷既怒得鼎奏乃薄光罪此亦据鼎行述所云其实本府当职官各降二官乃去年先降旨今但黜光而不及余人则用鼎奏并行述差误今修润令不抵牾 
　　建炎以来系年要录卷六十二金人地名考证 
　　萨里罕原书作撒离曷误改见卷十一 

　　●建炎以来系年要录卷六十三 
　　宋 李心传 撰 
　　绍兴三年二月丁亥朔升桂州为静江府以上尝领节度故也 工部尚书兼权吏部尚书席益言魏晋而下甄别人物专任选曹至唐而铨法密矣然不尽拘以微文激浊扬清时出度外故杜淹表荐四十余人后多知名韦思谦坐公事负殿高公辅遽擢为监察御史国初犹存旧制乾德四年诏曰自今常调集选人吏部南曹取历任中多课绩而无阙失其人材可擢者具名送中书引验加奖则是尚或任人而不专任法也其后官制厘改典选者一切不得以意从事振拔幽滞无复闻焉望稽用乾德诏书凡常调中材行可取者许长贰具名以闻从之 龙图阁直学士汪藻守湖州州例敷籴军粮于民户而土居左朝请郎通判无为军颜经投匦讼藻废格赦令＜叐＞扈不臣事下宣谕官胡蒙蒙具以闻经坐贬二秩经言不巳停其官经停官在三月 诏禁箭簳往山东犯者抵死官吏失察流三千里不以原赦 
　　右谏议大夫徐俯进春秋解义至天王使宰渠伯纠来聘用左氏说父在故名上谓俯曰鲁桓公篡立天王当致讨既四年不问乃使其宰往聘失政刑矣故书名以贬之戊子俯乞编之记注 
　　己丑言者论军中虚费四事一曰冗兵二曰虚券三曰广作名目以收使臣四曰招集游手以充效用大略谓或有一军不过三二千而使臣至五六百又效用之给倍于上禁军今乃以供杂役望诏统兵之臣与应副钱粮官同心体国爱惜财用立定使臣员数选汰效用诏枢密院申严行下 右承事郎徐端益知汉阳军端益阳翟人此乃本中之父建炎元年四月先见者自是一人自分镇后汉阳未曾除守至是始命之 是日端明殿学士签书枢密院事兼权参知政事权邦彦薨于位上将临其丧其家辞而止特赠七官为左奉政大夫辍视朝一日赙银帛千匹两邦彦无子有女适右承事郎韩穰乃诏所得恩赐皆以三分之一给其女邦彦秉政几一年碌碌无所建明充位而巳　庚寅诏以法惠寺为同文馆初议以临安府学馆高丽使人言者奏虽在兵间不可无学且恐为丽使所窥乃改除馆以待之既而丽使言至洪州洋内风败其舟卒不至 知鼎州程昌＜宀禹＞遣将攻夏城寨寨据芷江东西北各阻陂湖惟西南半面有平地贼设重城重壕其外设陷马坑官军屯于寨下以守之 
　　辛卯右谏议大夫兼侍读徐俯为翰林学士 尚书考功员外郎任申先试监察御史 都督府统制官王进改充江西安抚大使司统制官以所部二千自饶州移江西屯驻 初置广西提举买马司于宾州俸赐视杂监司凡买马事经略司毋得预仍命拨本路上供封桩内藏钱合二十七万缗钦州盐二百万斤为买马费先是提举峒丁李棫与帅臣许中有隙坐停官中遣属官任彦辉代领其事移司宾州至是邕州效用蒙赐投匦上书以为宾州去横山寨十二程道远不便又盐彩价高公私多弊故良马不可得上纳其言遂以左朝请大夫新知建昌军李预提举广西买马仍召见迁官而后遣行预江阴人也岁拨买马钱在此月甲午蒙赐上书在辛丑除李预在甲辰置司宾州在庚戌拨盐在壬子预迁官在三月癸亥今联书之熊克小历云拨本路上供钱七万缗为本按日历所拨乃上供钱七万缗提刑司封桩钱及韶州岁额内藏库钱各十万缗十一月壬申预奏内藏库封桩钱并无现在乞改拨赡学经制钱十万许之仍诏通其余见取窠名计三十一万应副买马支用按盐二百万斤约计二十四万缗又有钱十七万缗实计四十一万克盖误也 国子监丞苏良冶为尚书都官员外郎良冶与吕抗善故颐浩用之 是日狭西都统制吴玠与敌遇于真符县之饶风关先是知兴元府刘子羽闻金州陷即遣统制官田晟守饶风关拒敌来路且驰檄召玠时宣抚司未有行下玠曰事迫矣诸将不能办我当自行直秘阁主管机宜文字陈远猷请曰敌举国而来其锋不可当宣抚既命分守各有守地何苦远赴万一不胜悔之无及玠不听自河池一日夜驰三百里中道少止子羽移书曰敌旦夕至饶风岭下不守此是无蜀也公不前子羽当往玠即复驰与敌遇玠军才数千人益以洋川义士万三千人玠先以黄柑遗萨里罕曰大军远来聊奉止渴今日决战各忠所事萨里罕大惊以杖击地曰吴玠尔来何速耶张同撰吴玠传志补遗金帅萨里罕最好释氏僧午长老者最所尊礼至得与其妻妾杂坐饮食而仙人关尼某少畜于是僧忠烈于是置尼私第日以施利厚给巳而使尼手书言忠烈所以待巳意惟汝可报及密许高爵且＜口舀＞以金午喜诺吾谍之往者皆馆于方丈往来不绝萨里罕不疑也于是金人情伪凡至密之事吾举得之费士戣蜀口用兵录亦载此事且云至是玠知金将犯金洋云云按史金人以去年十二月二十五日趋金商而玠以今年二月五日至饶风关相距且四十日不得云先知今姑附此更须详考时金房镇抚使王彦自西乡以八字军来会诸军见援至稍弛玠怒欲斩壕寨将而壕寨将走降金人告以虚实且言统制官郭仲等地分虽险而兵寡弱易败乃纵所掠妇人还山寨而自蝉溪岭绕出关背夜以轻兵袭取之仲果退走敌既得山寨遂乘高下阚饶风以精兵夹攻王师之背王师尽却玠斩之不能止凡六日关陷 
　　壬辰起居舍人黄龟年进起居郎尚书左司员外郎张纲为起居舍人 尚书右司员外郎李与权为中书门下省检正诸房公事吏部员外郎王庭秀守左司员外郎刘岑为右司员外郎 
　　癸巳都司检详官奏下营田法于诸路行之悉以陈规条画为主其江北无牛之地仍用古法以二人拽一锄凡授田五人为甲别给菜田五亩为庐舍稻场初年免田租之半兵屯以使臣主之民屯以县令主之悉以岁课多寡为殿最左通直郎杨揆直秘阁知楚州楚州自残破后久不置守枢密院言揆才可用遂除职而命之此可见王明清所云揆欲斩秦桧事谬误巳见建炎三年十一月丙午注仍令都督府以兵千人授揆之官寻诏兼沿淮安抚司公事揆兼沿淮安抚在此月丁未 勒停人谢亮复右朝请大夫知筠州以奉使之劳也左司谏唐煇奏亮庸缪不才又法当讨论后旬日遂罢其命 
　　甲午降授武功郎枢密院听候使唤耿进特送处州覊管先是韩世忠奏进有反谋下大理法寺当进对其徒有下海归乡语比私罪徒追一官罚金使臣李明听闻不审误告世忠当死罪杖世忠上疏言无以惩后遂迁明一官而黜进世忠奏进反事见二年十月乙巳丙申乾化县土兵作乱先是合门祗候刘瑾以御寇之劳就知县事瑾日纵土兵剽掠人甚苦之会瑾改除江西兵马副都监安抚大使司以右承事郎黄象先为代象先与瑾不协每裁抑之是日象先出郊饮酒土兵有盗民园蔬者象先执以属吏其徒篡取以去象先怒后八日密遣土豪邓密等以兵掩土兵寨尽杀其孥焚其居而去时岳飞讨虔寇朝廷命瑾以所部六百人为乡导在虔吉间守臣侯延庆以象先属吏言于朝象先坐罢去 
　　丁酉饶风关陷吴玠收余兵趋西县王彦收余兵奔达州彦溃兵走通明县破之四川大震王彦奔达州吴玠功绩记云尔彦溃兵破通明惟刘长源奏议及之盖他书无有也
  </div>
  <div class="pagination">
   <a href="建炎以来系年要录_page18.html">
    上一页
   </a>
   <span>
    ...
   </span>
   <a href="建炎以来系年要录_page14.html">
    14
   </a>
   <a href="建炎以来系年要录_page15.html">
    15
   </a>
   <a href="建炎以来系年要录_page16.html">
    16
   </a>
   <a href="建炎以来系年要录_page17.html">
    17
   </a>
   <a href="建炎以来系年要录_page18.html">
    18
   </a>
   <span class="current-page">
    19
   </span>
   <a href="建炎以来系年要录_page20.html">
    20
   </a>
   <a href="建炎以来系年要录_page21.html">
    21
   </a>
   <a href="建炎以来系年要录_page22.html">
    22
   </a>
   <a href="建炎以来系年要录_page23.html">
    23
   </a>
   <a href="建炎以来系年要录_page24.html">
    24
   </a>
   <span>
    ...
   </span>
   <a href="建炎以来系年要录_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
