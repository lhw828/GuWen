<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 83 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 83 页/共 607 页</h1>
    <div class="content">　　上以明德皇太后在殡，久阙时荐，秋七月癸未朔，命昭宣使李神福等分诣太庙、后庙，备牙盘食荐享，不出神主。
　　始班临阵赏丝之令于北面诸军。（兵志言景德初，班临阵赏丝之令，遣中使赍御剑赴北面，以肃军令。按实录则先后差殊，今从实录。）
　　甲申，王超赴北面行营。
　　先是，上召翰林学士梁颢夜对，询及当世台阁人物。颢曰：「晁迥笃于词学，盛玄敏于吏事。」上不答，徐问曰：「文行兼着如赵安仁者，有几？」颢曰：「安仁材识兼茂，体裁凝远，求之具美，未见其比也。」既而颢卒。乙酉，以知制诰赵安仁为翰林学士。玄，余杭人也。（后改名度。）
　　令延州监军一人分步骑之半屯鄜州，俟有警急，即追发应援。
　　丙戌，右仆射、平章事李沆寝疾。上临问，赐其家白金五千两。车驾方还宫而沆卒，年五十八。上闻之惊叹，趣驾再幸其第，哭之恸，谓左右曰：「沆为人忠良纯厚，始终如一，岂意不享遐寿。」言毕泣下，赠太尉、中书令，谥文靖，录其三弟、一子，甥及妻之兄子皆赐同进士出身。
　　上之初即位也，沆日取四方水旱盗贼奏之。参知政事王旦以为细事，不足烦上听。沆曰：「人主少年，当使知人间疾苦。不然，血气方刚，不留意声色犬马，则土木、甲兵、祷祠之事作矣。吾老不及见此，参政他日之忧也。」时西北用兵，边奏日耸，便殿延访，或至旰昃，弗遑暇食。旦慨然谓沆曰：「安得企见太平，吾人当优游燕息乎？」沆曰：「国家强敌外患，适足为警惧，异日天下晏然，人臣率职，未必高拱无事，君奚念哉？」（记闻称和好成，沆独忧，盖因此事，误也，沆死于七月十二日，和好始成，司马光偶未考耳。今从苏辙龙川别志及王曾笔录。）
　　上雅敬沆，尝问治道所宜先。沆曰：「不用浮薄新进喜事之人，此最为先。」上问其人，曰：「如梅询、曾致尧、李夷庚等是矣。」上深然之，故终上之世，数人者卒不进用。在中书，未尝密进封章。上尝询其故，沆曰：「臣备位宰相，公事当公言之。苟背同列，密有所启，此非谗即佞，臣实嫉此事，岂复自为之耶。」（九月丁酉，上言沆往往别具所见，当考。）上再三嗟赏。
　　沆重厚淳质，退公，辄终日危坐。所居湫隘，处之晏然。未尝问家事，对宾客尤寡言。人有请求，无所辩别，既抑退失望，则多归咎焉，沆亦不介意。弟维尝乘间劝沆稍屈意接纳士大夫。沆曰：「吾非不知此也，然今髃臣皆得升殿言事，无有壅蔽，封章论奏，多下有司，吾悉见之矣。至于西北大计，朝廷所欲闻者，荐绅中如李宗谔、赵安仁，皆一时英秀，与之谈，犹不能启发吾意，自余通籍之子，坐起拜揖，尚周章失措，即席必自论功最，希宠銟，此又何足与语乎？苟勉强酬答，则世所谓笼罩之事，吾未能也。」
　　沆自言居重位，实无补万分，惟四方言利事者，未尝一施行，聊以此报国尔。朝廷防制，纤悉备具，或徇所陈请，妄有更张，即所伤多矣。尝喜读论语，或问之，沆曰：「为宰相，如论语中『节用而爱人，使民以时』两句，尚未能行。圣人之言，终身诵之可也。」
　　戊子，陕西转运使言，西面缘边诸州于保毅军内，简集成振武军四十指挥。上曰：「数年前，贼围灵州，诸路部署遣人乘传飞奏请援兵者，曾无虚日。当时河东兵不可减，乃议立此军，尚虑简阅未精，□食边廪，累遣使臣精加选择，所存皆少壮拳勇，渐习武艺。朕询于知兵及详练边事者，皆云自立此军，边声颇振，戎人畏惧，不敢侵寇矣。」
　　己丑，上谓侍臣曰：「近颇亢旱，有西州入贡胡僧，自言善□龙祈雨。朕令精舍中试其术，果有符应。事虽不经，然为民救旱，亦无所避也。」
　　李沆死，中书无宰相，上意欲擢任三司使寇准，乃先置宿德以镇之。庚寅，迁翰林侍读学士、兵部侍郎毕士安为吏部侍郎、参知政事。士安入谢，上曰：「未也，行且相卿，谁可与卿同进者？」士安因言：「准天资忠义，能断大事，臣所不如。」上曰：「闻准刚，使气，奈何？」士安曰：「准忘身徇国，秉道嫉邪，故不为流俗所喜。今天下之民，虽蒙休德，涵养安佚，而北敌跳梁未服，若准者正宜用也。」不阅月，遂与准俱相。
　　以济州防御使王能为邢洺路部署，冀州防御使石普为冀州路部署，郑州防御使魏能为宁边军路部署，宁州防御使张凝为定州路部署。先是，能等各自边任召还，由团练使迁防御使，于是复遣出戍。（张凝传云凝以宁防代杨嗣为定州部署。按杨嗣传，盖未尝为定州部署也。魏能传云能以郑防出为宁边军部署。按六月庚辰杨延朗实为宁边部署，不知能即代延朗者否，又不知延朗徙何官。传又云能表求为军锋，再任威虏。其再任威虏实录又不载，当考。）
　　辛卯，诏西面缘边有都监、监押处，省其驻泊都监。
　　壬辰，盐铁副使、刑部员外郎卞衮卒，诏录其子弟。衮明敏干事，有吏才，累掌财赋，精心治局，以称职闻。然性惨毒，掊克严峻，专行棰楚，至有大虫之号。于是，上谓近臣曰：「衮自前月疽发于背，朕累遣医工疗之，卒不能起。衮临事首公，无所畏避，竭力尽瘁，人罕能及。然顷在外任，颇伤残酷，所至州县，纤微之过，无所容贷。大凡督察部下，纠逖愆违，若非大故，所宜矜恕，官吏自当畏威怀德，不敢贰过，公家之事，亦无不济。乃知为吏之方，适中为善也。」
　　先是，光禄少卿宋雄监河阴屯兵。雄习知河渠利害，因领护汴口，均节水势，以济江、淮漕运。居十数年，三迁将作监，不易其任，职务修举，朝廷赖焉。于是，雄卒，三门发运使、水部郎中许元豹上书，请兼领以自效。乙未，命元豹兼河阴都监，知县事。（元豹，未见。）
　　诏三班使臣以荫补未历事者【一七】，不得令监在京诸仓。
　　发河东广锐骑兵赴镇州以备戎寇。（十二月发归。）
　　诏北面都部署，自今与敌斗，阵既成列，除东西拐子马及无地分马外，更募使臣、军校拳勇者，量地形远近，押轻骑以备应援。先是，以大阵步骑相半，敌谍知王师不敢擅离本处，多尽力偏攻一面，既觽寡不敌，罕能成功，故有是诏。
　　河北转运副使、工部员外郎卢琬调发军储有功，召入，迁刑部员外郎，赐金紫，复遣还任。
　　戊戌，知并州王嗣宗言：「西面所市马以给北面战士，中有瘠弱者即送阙下，暑月道远多死。汾州地凉，接楼烦诸监，美水草，请就牧。」从之。并州境有卧龙庙，每穷冬阖境致祭，值风雪寒甚，老幼踣于路，嗣宗亟命毁之。
　　己亥，以盛暑赐仪州制胜关采木军士缗钱有差。
　　诏并代缘边戍兵逾二岁者并代之，仍自今所上兵籍，明注出外年月，不得隐漏。先是，并代戍兵苦寒，逃亡相继。上阅兵籍，知遣戍止自逐处替移，有至七年十年不得代者，乃降是诏。（据经武圣略，此诏乃景德元年，不得其月，因张旻为并代钤辖附见，仍削旻不着。）
　　镇州路副部署、深州团练使杨嗣年耆，不能肃军政，壬寅，命保州团练使郑诚代之，徙嗣为赵州驻泊部署，同押大阵。（张凝传云，凝代杨嗣为定州部署。按嗣传实未尝为定州部署，凝传误也，今不取。）
　　癸卯，诏修邢州城，以地震未止故也。
　　上谓辅臣曰：「闻威虏军指挥使李晏久在边城，颇能效命，每袭贼，必先登深入，近者被创尤重，本军向来一切条上功状，致朝廷无从分别，可特志之，异时优加銟擢。」（明年三月，以死事赠官。）
　　初，钦、康、定三陵尚未修奉，上即位，有言顺祖、翼祖葬保州者。诏内侍与长吏询访，又令中书门下定议。遂迎奉至京，奉安于佛寺，将卜改葬。上因览太祖实录，康、定二陵皆在幽州，颇疑其事。即手诏宰相与枢密院详定，咸请停改葬之礼，量加营奉，务从省约，徐俟辩明，别申迁卜。遂以一品礼葬于河南县。
　　乙巳，令北面诸军分屯近南州军，俟都部署追发，即赴定州，省馈运以便民也。
　　赐邢州修城卒缗钱有差。
　　丙午，以刑部郎中，知恩州边肃为兵部郎中、知邢州，赐金紫。肃自贝州召还，奏事便殿，称上旨，故銟任之。
　　诏以崇文院所校晋书新本，分赐辅臣、宗室。上曰：「昨有言两晋事多鄙恶不可流行者。」参知政事毕士安曰：「恶以戒世，善以劝后。善恶之事，春秋备载。」上深然之。
　　戊申，知光州、光禄卿李昌龄分司西京，转运使言其被病弛职故也。
　　壬子，三司请雇民车载铠甲赴河北缘边。上曰：「盛暑水潦之际，不可扰民。天雄军等处铠甲非少，当就给焉。」
　　如京使何士宁言：「准诏，禁军各依等级并行伏事之礼，违者按军法。其厢军未立条制，欲望约前诏减一等定令。」上曰：「禁卫军士无他役使，唯习戎艺耳，且廪给优厚，欲其整肃，有所礏畏，故设此条制。若厢军，又约此施行，必恐滋彰，难以经久，但依律文可也。」（何士宁，未见。）
　　注　　释
　　【一】泾原路言陇山外至王家狸家延家三族归顺「陇山外至」，宋会要方域二一之二一、宋史卷四九二吐蕃传均作「陇山县」。
　　【二】美因改姓刘「美」下原衍「人」字，据宋本、宋撮要本及涑水纪闻卷五、宋史卷二四二章献明肃刘皇后传删。
　　【三】则以修新寨为名「新」原作「筑」，据宋本、宋撮要本改。
　　【四】宜州原作「宣州」，与地望不合，据宋会要蕃夷五之一三改。
　　【五】京师地复震「复」字原脱，据宋本、宋撮要本补。
　　【六】至灵州界三十井死「三十井」原作「三十里」，据宋本、宋撮要本、阁本及武经总要卷十八下凉州条改。
　　【七】辅臣等请降诏招谕「等」字原脱，据宋本、宋撮要本、阁本改。
　　【八】夔州路转运使「使」上原衍「副」字，据宋本、宋撮要本及宋史卷二九九薛颜传删。
　　【九】龙止兽也「止」原作「正」，据各本及宋史卷二五七□元扆传改。
　　【一○】后崩于万安宫「万安宫」原作「万寿宫」，据宋本、宋撮要本、阁本及宋会要后妃一之二改。
　　【一一】又睹上毁瘠过甚「睹」原作「见」，据各本改。
　　【一二】以岁旱大熟故也按阁本此句下有清人按云：「『熟』字疑是『热』字之讹。考真宗本纪，是月『丁卯，以隆暑，休北边役兵。』应即此事，但此系壬午日，与史稍异。」四库全书考证卷三○同。原刊脱漏。
　　【一三】属其子德明必归朝廷「其」字原脱，据宋本、宋撮要本及涑水纪闻卷七补。
　　【一四】故三年后乃言之「乃」原作「方」，据宋本、宋撮要本改。
　　【一五】实录及会要云敏中为西路缘边安抚使「西路」原作「四路」，据宋本、宋撮要本及宋会要职官四一之八二改。按东都事略卷四一、宋史卷二八二向敏中传并作鄜延路缘边安抚使，即指此。
　　【一六】六族悉窜山谷「六族」二字原阙，据宋会要方域二一之二○、宋史卷四九二吐蕃传补。
　　【一七】诏三班使臣以荫补未历事者「荫」、「补」二字原倒，据宋会要食货六二之四乙正。
续资治通鉴长编
卷五十七
卷五十七
　　起讫时间 起真宗景德元年八月尽是年闰九月
　　卷　　名 续资治通鉴长编卷五十七
　　帝　　号 宋真宗
　　年　　号 景德元年（甲辰，1004）
　　全　　文
　　八月乙卯，泾原部署陈兴言：「率兵与熟户折密桑等族掩击伪署万子军主族帐于武延咸泊川，擒俘三百余人，斩首二百五十三级，虏获牛马、器仗三万一千计。贼党败走，悉焚其庐帐。即日回军，又与贼遇，俘斩、获其资畜甚觽。」诏所获戎俘并给土田资粮，无令失所。赐赉兴等有差。（陈兴本传云：与曹玮、秦翰领兵抵镇戎军西北武延咸泊川，掩击蕃寇章埋族帐，斩二百余级，擒三百人，夺铠甲、牛羊、驼马三万计。诏书嘉銟。按此俘斩获数颇与实录合，而蕃部名字不同。据曹玮传亦不云与兴皆出，恐别一事。然本传载此事于破康奴族以前，则失先后之序矣。当考。）
　　是日，上御崇政殿，出阵图示辅臣。
　　己未，以参知政事吏部侍郎毕士安、三司使兵部侍郎寇准并依前官平章事。
　　是时，契丹多纵游骑剽掠深、祁间，小不利即引去，徜徉无斗意。准曰：「是狃我也。愿朝廷练帅领【一】，简骁锐，分据要害地以备之。」
　　宣徽南院使、知枢密院事王继英为枢密使，同知枢密院事冯拯、陈尧叟并为签书枢密院事，仍诏拯、尧叟俸秩恩例并同枢密副使。继英小心谨靖，以勤敏称，上倚爱之。旧制，枢密祖母、母止追封郡太夫人，特诏悉加国封。
　　枢密直学士、工部郎中刘师道权三司使公事。自后三司除使，多用此制。
　　庚申，知寿州陈尧佐上言：「饥民□窖藏粟麦者，凡七十余人，以强盗计赃法当死。」诏并决杖黥面配牢城，为首者隶五百里外，余隶本州岛。尧佐在州，自出米为糜以食饿者，而吏民皆争出米，共活数万人。尧佐曰：「吾非行私惠，盖以令率人，不若身先而使其从之乐也。」
　　诏沧州、干宁军常督壕寨主吏谨视斗门、水口，俟海潮至，拥入御河东塘堰，以广灌溉。从知雄州何承矩之请也。
　　先是，朝廷每以敕书约束边事，或有「当行极断」等语，官吏不详深意，即处大辟，洛苑使李继和言其事，辛酉，诏诸州军自今有云「重断、极断、处斩、决配」之类，悉须具狱以闻。
　　鲁国长公主上言，乞授翰林医官赵自化尚食使兼医官院事。上谓枢密使王继英等曰：「雍王元份亦尝以自化药饵有功，请除遥郡刺史，谕以医官领郡，非朝廷典制，不可行也。况自化今为本院使，居医官之首，安可更有请求？宜召至枢密院戒督之。」
　　己巳，定审刑院详断案牍之限，大事十日，中事七日，小事五日。
　　诏京朝官、使臣犯罪论决讫，有司具罪名报审官、三班院，其官吏犯赃私罪被推者，勘事官具有无举主以闻。
　　凤凰见白州，髃臣奉表称贺。
　　吏部铨司言，诸州幕职官多岁满者，常选中少正入资睳人注拟，乃令常参官各二人共举州县官一人充幕职【二】。上视选人判词有极纰缪、书字不成者，宰相寇准建议，自今铨司引对日，赍所试书判以备奏御，从之。
　　甲戌，边臣言契丹谋入寇，诏镇州所屯河东广锐兵及近南州军先分屯兵并赴定州。
　　乙亥，秦州言李继迁蕃部寇永宁寨，为药令族合苏击败之，斩首百余级。
　　先是，保平节度使、驸马都尉石保吉求兼相印，上以问李沆，沆曰：「赏典之行，须有所自。保吉因缘戚里，无攻战之劳，骤据台席，恐腾物议。」上他日询之，执奏如初，其事遂寝。及沆卒，保吉求请不已，丙子，以保吉为武宁节度使、同平章事。
　　戊寅，镇宁节度使、赠太尉柴禹锡卒。
　　己卯，供备库使白守素领康州刺史。先是，守素自威虏军徙冀州，转运使刘综言守素武勇，材任将帅，请除正刺史。上谓近臣曰：「将帅有功，列状以闻可也。酬劳命秩，自有常典，综何与焉。」不许。（上语近臣，此据尹洙覆奏李京乞责洙状，当考。）
　　淮南转运司言，楚州吏民列状述知州、太常博士何临政绩，愿借三年。诏特留一年。（何临，未见。）
　　陕、滨、棣州言虫螟害稼。
　　庚辰，遣太常博士直史馆何亮等、侍禁合门祗候康宗元（未见。）乘传往广南东、西路疏理系囚【三】。
　　诏：「西面缘边州军所管熟户蕃部，或有斗讼，官吏不能遵守条制，依理平决，或旁缘骚扰，致生边隙。自今转运副使常切按察，其不能绥边勤职者，具名以闻。」
　　戎人野鸡族侵掠环庆界，诏边臣和断，如不从，则以兵威胁之。
　　诏学士院，自今所赐内外髃臣銟谕敕书，并须明述绩效始末及若干人数。先是，髃臣得敕书銟谕及受代考课赴调，多执以自陈，希望旌赏，然不详事状，或言某等者不见同功人姓名，酬庸之际，难于区别，故有是诏。
　　诏西川诸路巡检兵士逐处州军造廨宇营壁以居之。初，不许创立廨宇营壁，多分泊道涂，上封者言其非便也。
　　先是，遣中使赍御剑赴北面诸路，以严军令。九月癸未，悉诏归阙，以剑付部署司，有犯者施行讫，具事奏闻。
　　丙戌，荆湖转运使言，富州刺史向通汉，遣人于潭州营佛事【四】，以报朝廷任恤之意。
　　遣使分诣河北、河东集强壮，借库兵给粮训练，非缘边即分番迭教，敌骑入寇，悉入守城，寇退放营农。（此据两朝兵志，实录甚略，今不取。）
　　诏诸路转运使副，辨察所部官吏能否为三等：公勤廉干，惠及民者为上；干事而无廉誉，清白而无治声者为次；畏懦而贪猥者为下，并列状以闻。从右司谏高伸之请也。（伸，未见。）
　　丁亥，徙知庐州、右谏议大夫宋太初知汝州，转运使言其被疾多遗忘故也。
　　河北转运使刘综言，每岁朝廷遣使赐边城冬服，诸军将校皆给锦袍，唯转运使副止颁皁花欹正，拜赐之际，颇用厚颜。丁亥，并赐河东北、陕西三路转运使副方胜练鹊锦袍。
　　诏给北面三路都部署王超公用钱满万缗，余并增给有差。
　　徙河北近南州军兵屯澶州，候追发赴边，以就刍粟，省馈送也。
　　镇戎军言，先叛去蕃官茄罗、兀赃、成王等三族及睹移军主率属归顺，请献马赎罪。特诏宥之，给其马直。（据实录乃二事，今从吐蕃传连书。）
　　庚寅，诏翰林学士承旨宋白以下七十人，于京朝官及诸司使副以下合门祗候以上【五】，保举历任无赃罪、堪充大藩及边郡知州各一人。
　　定州副都部署王能护城蒲阴，躬帅丁夫，旦暮不离役所，宴犒周洽。会使者自北面至，言于上，辛卯，诏褒饬之。（王能以七月八日庚寅为邢洺部署，不知何时徙定州，当时代张凝，凝郄徙保州，但实录不详耳。）
　　壬辰，诏北面缘边州军部署等，不得辄离屯所迎送使命。先是，边将多领兵出城一二十里，躬行饯劳，上虑其忽被侵轶，故条约之。
　　上以三司吏人能否杂混，命宫苑使刘承珪等与本司使副同加试验，裁定合留人数。三部并诸司定留八百九十人，其书计非精或尝负罪犯者列名以闻。上念其祗役岁久，量其事状，并补三班及镇职焉【六】。
</div>
    <div class="pagination">
<a href="续资治通鉴长编_page82.html">上一页</a><span>...</span><a href="续资治通鉴长编_page78.html">78</a><a href="续资治通鉴长编_page79.html">79</a><a href="续资治通鉴长编_page80.html">80</a><a href="续资治通鉴长编_page81.html">81</a><a href="续资治通鉴长编_page82.html">82</a><span class="current-page">83</span><a href="续资治通鉴长编_page84.html">84</a><a href="续资治通鉴长编_page85.html">85</a><a href="续资治通鉴长编_page86.html">86</a><a href="续资治通鉴长编_page87.html">87</a><a href="续资治通鉴长编_page88.html">88</a><span>...</span><a href="续资治通鉴长编_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
