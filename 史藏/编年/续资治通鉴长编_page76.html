<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 76 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 76 页/共 607 页</h1>
    <div class="content">　　乙酉，郓州城毕。以知州、右司谏姚铉为起居舍人、直史馆、京东转运史，銟其劳也。
　　时沿边大浚河渠，契丹颇挠其役，又自威虏军西入寇。诏知雄州何承矩出兵以分敌势。承矩虑敌知兵自本郡出，即来修怨，乃以无骑为辞，止应诏遣小校杨万金率卒五千，自顺安军东出混泥城，称觽寡不敌而还。
　　上谓宰臣曰：「太宗朝，翰林天文官孙士龙尝请于北边置方田，及令民疏沟塍，可以隔碍胡马，当时为觽议所沮。近有殿直牛睿者，又言其事，于卿等意何如？」吕蒙正对曰：「太宗已命方田使副，而中外咸以为动觽劳费，恐无所利。当时武臣辈亦耻于营葺，遂罢之。」上曰：「今若行此，亦制敌之长策，然河朔屡有差役，不可重劳，宜喻有司徐经度之。」
　　丙戌，赐深、霸等九州岛民租有差，水故也。上以检覆扰民，俟奏稽缓，但量其所伤而优复之。
　　戊子，江南转运使、刑部员外郎、直史馆陈靖入奏，赐金紫。江南自李氏横赋于民，凡十七事，号曰「沿纳」，国朝因之，而民困不能输。靖极论其弊，诏为罢其尤甚者数事。
　　吏部郎中兼侍御史知杂事田锡言：「臣昨蒙圣恩，授以宪职。按六典及百司举要、御史台故事：自大夫、中丞以下及三院御史，沿革各有人数。今阙班簿，既无定员。有侍御史三人，有殿中侍御史一十二人，有监察御史七人，除邵晔在省司及施谓在患假，余皆差使在外，却以他官在台。臣谓今之推直官僚乃是古之知推御史。按唐会要：『兴元元年敕：知东推、西推侍御史各一人。台司请令第一殿中同知东推，第三殿中同知西推，仍分日受事。先所置推官二员请停。』又『建中三年台司奏：其知推御史差使改移，旧例有推直官，今请置两员，与本推御史同推。敕旨：依奏』。此盖随时沿革，因事废兴也。今三院共有二十一人，或命亲民，或委厘务，宪司之职，似是而非，朝廷用人，如此未审。又准近敕，台寺勘断官令大两省已上保举。臣谓虽令保举，终是他官。臣昨在银台司，见诸道转运司或巡抚使察访外任京朝官功过，具姓名闻奏，有中书札子下审官院。今欲乞指挥审官院检前后中书札子，应三院御史二十一人中，曾有贪猥过犯者，不得令在宪秩，可改授他官。其有清慎勤干者，不得令在外官，可诏归本职。去推直因仍之号，抽两省保举之敕。所贵复台司之故事，存朝廷之旧规，使百执事各正其名，髃有司各亲其职也。」（锡奏议自注云：四月二十三日上，今附本日。按锡以三月十二日授知杂御史。）
　　己丑，择三班使臣熟西鄙山川要害者，自秦州入蕃界招马。时，或言缘边有路可入夷落，因遣视之也。
　　诏：「近日审刑院、刑部、大理寺每联署奏议，不能执正，多所依违。且法宪之司，选才而授，委之参谳，当事详明。自今并须结奏。」
　　癸巳，以金明县都监兼新寨解家河卢关路都巡检、供备库使李继周为西京作坊使，永平寨界茭村军主、归德将军李继福领顺州刺史，永平寨界小力镇使李文直、成平镇使叶勒文义并为怀化将军。继福等皆党项蕃族，与继周同向化，故优宠之。
　　契丹新城都监种坚移文境上，求复置榷场。朝议以敌情翻覆，未之许。
　　知雄州何承矩继以请，且言：「榷场之设，盖先朝从权立制，以惠戎人，纵其渝信犯边，亦不之废。戎退商行，似全大体。今缘边榷场，因敌骑入寇，即已停废。去岁以臣上言，于雄州置场卖茶，虽赀货并行，而边氓未有所济，望延访大臣，议其可否。或文武中有抗执独见，是必别有良谋，请委之边任，使施方略，责其成功。苟空陈浮议，上惑圣聪，只如灵州足为证验，况兹北敌又非平夏之比也？」于是听雄州复置榷场。（承矩本传载承矩请复置榷场，与三年所上同一疏。按疏指灵州为证，若三年，则灵州犹未陷没，岂当预言乎？今移入此年，庶免抵牾。）
　　注　　释
　　【一】乃命客省使麟府副部署曹璨「副部署」原作「副都署」，据阁本、活字本及宋史卷二五八曹璨传改。
　　【二】吏部郎中直集贤院田锡权干当通进银台司「干当」上原有「管」字，据宋本、宋撮要本删。按北宋初此司有勾当、同勾当官，南宋避高宗构讳，改勾当为干当。又本卷下文丙寅编作「权管干通进银台司」，宋本同，「管干」即「管勾」，管勾之号，当时亦通行。
　　【三】契丹贵将萧继远「贵」原作「遣」，据阁本及宋会要蕃夷一之二五改。
　　【四】吝屋室僦资耳「吝」原作「各」，据宋本、宋撮要本、阁本及宋史卷三○九谢德权传改。
　　【五】三司尝言衣库副使焦守节监香药榷易院「榷易院」原作「榷场院」，据宋本、宋撮要本及宋会要职官二七之五○、食货五五之二三、宋史卷二六一焦守节传改。
　　【六】饷道断绝「断」字原脱，据宋本、宋撮要本、及宋史全文卷五上、治迹统类卷五真宗经制西夏补。
　　【七】与西南缘边迭为应援「西南」原作「西面」，据宋本、宋撮要本、阁本及续通鉴卷二三改。
　　【八】灵州宋本、宋撮要本、阁本均作「灵武」。
　　【九】输送艰阻「送」原作「道」，据宋本、宋撮要本及治迹统类卷五真宗经制西夏改。
　　【一○】且其地无险「地」原作「城」，据同上书改。
　　【一一】乞罢其役「乞」原作「已」，据上引治迹统类改。
　　【一二】深为戎将所伏「戎」原作「戍」，据宋撮要本及上引治迹统类改。
　　【一三】继和虑缓急统帅不为应援「虑」原作「虞」，据阁本、活字本改。
　　【一四】或有所见「所」字原脱，据宋本、宋撮要本及续通鉴卷二三补。
续资治通鉴长编
卷五十二
卷五十二
　　起讫时间 起真宗咸平五年五月尽是年九月
　　卷　　名 续资治通鉴长编卷五十二
　　帝　　号 宋真宗
　　年　　号 咸平五年（壬寅，1002）
　　全　　文
　　五月丙申朔，诏文武官年七十以上求退者许致仕，因疾及历任有赃犯者听从便。时告老者例得迁秩，令录即授朝官，并给半俸。主客郎中谢泌上疏请甄别之，乃降是诏。
　　戊戌，封宣慈长公主为鲁国长公主，出降左卫将军、驸马都尉柴宗庆。宗庆，禹锡之孙也，特升其行，令禹锡子之。
　　西南蕃王龙汉侪遣使来贡方物。
　　庚子，冯拯、陈尧叟言，与孙冕同省去三司积滞文帐及诸州无例施行文字二十一万五千余道，减河北勾当京朝官使臣、幕职七十五员。时以聚兵防边，供馈甚广，乃命本路转运使条经费之数，大凡出多而入少，上虑河南民输送益劳敝，故令籍州县之少户口及数员共厘一务者并省之。（四月五日，拯等初领此事。）
　　壬寅，国子博士、知荣州褚德臻坐与判官郑蒙共盗官银，德臻杖死，蒙决杖配流。
　　先是，本州岛勾押官赵文海、勾有忠知德臻等事，因讽王典曰：「官帑之物，辄以入己，一旦败露，必累吾辈。」德臻等闻之，即与之银一铤以灭口。至是，事发议罪。判大理寺朱搏言文海等恐喝赃满合处死。审刑院以为蒙盗官银，尚从流配，文海等只因扬言，安可极法！乃下其状尚书都省集议。既而翰林学士承旨宋白等议请如审刑院所定，从之。（朱搏，未见。）
　　诏集近京诸州丁壮选隶军籍。时西北边臣屡请益兵，辅臣请以河北强壮充选。上曰：「河北、河东之民，取而为兵，其数已觽。前年初置强壮，尝谕以永不充军，一旦籍之，是失信也。」吕蒙正等曰：「阙兵非取于民，不可得，请于河南诸州籍丁壮，量数抽取。」上曰：「如此，必有骚动。然戍卒未充，卫士尚少，不得已也。」既而中书、枢密院列状以闻，请从前议，乃可之。（丙辰，又籍振武军。）
　　癸卯，徙宪州于静乐县，废静乐军。
　　代州言进士李光辅善击剑，令诣阙。上曰：「若銟用此，民间悉好剑矣。」赐食遣之。
　　甲辰，诏：「旧制，内臣许养一子，因循浸久，颇闻踰法。其令宣徽院置籍申明之。」时明台等州巡检、内品徐志通取百姓李劝等男四人为假子，凡十一日，惧罪还之；又纵卒□民家小儿，致其母抱儿投海死，坐决杖配埽洒班。因降是诏。
　　上与辅臣论边事，指秦始皇、汉武帝得失，因言：「方今州兵亦不可太盛，须防之于渐。唐自明皇后，藩方逐帅，坐邀旄钺，河朔三镇，终不能制。此可为监戒也。」
　　乙巳，屯田郎中、判三司催欠司杨覃上蠲放天下逋欠计八百万，请付史馆，从之。
　　先是，定州路部署、山东道节度使、同平章事王显表求致仕，不许。既而来朝，复遣还屯所。显固请罢兵柄，丙午，改授河阳三城节度。上谓之曰：「卿先帝旧臣，于国有功，河阳近地，可以臣□卜治，引年告老，非所宜也。」
　　环庆路部署言：「军士涉雪讨蕃部，苦寒，有支体废迹者，今遣还京师。」上念其久劳，不忍遽弃，令中使就赐缗钱、药酒，以隶剩员，凡三十三人，廪给如故。自是，遂为定例。（隶剩员在七月丁酉，今并书之。）
　　丁未，上谓辅臣曰：「西北边臣，多请增筑城垒，既有劳费，又须益其戍卒。况部署司各领重兵，可以应援也。皆不许。」
　　戊申，诏环州洪德寨、淮安镇戍兵每月别给缗钱。是州最近边，去井泉樵苏极远，薪水之价倍他郡，二镇寨特甚，故优□之。
　　己酉，诏西路将士临阵巧作退避者，即按军令，不须以闻。
　　庚戌，皇城司言亲从第二指挥使马翰称在京有髃贼，愿自缉逐收捕。上谓辅臣曰：「朕尹京日，闻翰以缉贼为名，乃有三害：都市豪民惧其纠察，常厚赂之，一也；每获贼赃，量以当死之数送官，余悉入己，且戒军巡吏不令穷究，二也；常畜无赖十余辈，俾之侦察，其扰人不下于翰，三也。顾其事未彰败，不欲去之。自今捕贼，止委开封府，勿使翰复预其事。」
　　初，礼部尚书温仲舒知开封府，以繁剧求罢，又面陈不堪外任，愿优游台阁。乃命刑部侍郎寇准代之。
　　癸丑，诏仲舒兼御史中丞。以尚书兼中丞，自仲舒始。
　　先是，开封府有进士诣贡院观榜，其妻留舍，或报其父母自远至某所者，妻急僦驴往省，路逢醉人殴击，径诣府讼。僦驴者惧证左满责，潜遁去。府以醉人亦有指爪痕，俱杖而遣之。归舍号哭，其夫寻自外落第归，亦泣。两不相知。妻徐告以被杖，复诣有司诉冤，不听。夫妻俱赴水死。既而上闻其事，大怒，由知府已下悉遭谴丝。时仲舒实在开封也。（寇准以此月丁未权知开封府，今联书之。开封府官被谴责，此据江休复杂志，史无有也。仲舒力辞府尹，必由此耳。熊克九朝通□：□育云：小刑责，不可不谨也。）
　　丙辰，遣使往邠宁环庆泾原仪渭陇鄜延等州、保安军选保毅军，取二万人，各置营本州岛，号振武，升为禁军。上曰：「当今边防阙兵，朝廷须为制置，盖不得已也。俟疆埸宁静，乃可消弭耳。」（壬寅，籍河南民兵。）
　　先是，契丹入寇保州，缘边都巡检使、深州团练使杨嗣，莫州团练使杨延朗率兵御之，部伍不整，为敌所袭，士马多失亡。戊午，徙定州钤辖、西上合门使李继宣为缘边都巡检使，内殿崇班王汀副之。召嗣及延朗赴阙，引见诘责，将按其罪，谓殿前都指挥使高琼等曰：「嗣、延朗素勤荩，勇于战斗，今特宥之，庶收其后效也。」（王汀，未见。）
　　壬戌，诏开封府左军巡使、京官知司录及诸曹参军、知畿县见知府，并趋庭设拜。
　　侍御史知杂事田锡言：「臣伏睹近日多雨，秋稼颇伤，近京诸州，积潦为害。加以差遣使命，点集乡兵，人情不安，物听可骇。谓一家虽有数口，三丁抽两丁，定以强壮之名，备于缓急之用，虽不刺面，各遣归农，其如终隶军名，向去须在戎伍。当北狄未宾之际，值西戎为害之时，岂不知临时抽差，以补正军阙少！如此，壮丁父母，逐家妻男，有哀恸之哭声，实感伤于和气。朝廷宜制理于未乱，枢相当经始而图终。臣访闻国家府库稍虚，仓廪不实。不然，则何以急急于聚敛财货，孜孜于备御边防？况庙堂无人，军旅无将，居崇官者皆莫知危言之士，食厚禄者悉坐观成败之人！边上奏报继来，戎狄侵轶渐近。其好佞言而安圣心者，则曰国家无患。无远虑而有近忧者，不过请圣驾亲征【一】。望陛下以宗社为忧，乞陛下以刍荛可听。臣每奉圣旨，凡有见闻，即令敷陈，敢不遵守，干冒宸衷。」（锡自注云：五月二十二日奏此，今附月末。）
　　六月丁卯，赐丰州团练使王承美银器百两、绢百疋、茶三百斤。承美内属，但依蕃官例给俸，时麟府部署言其贫，故有是赐。
　　工部郎中陈若拙知处州。若拙前任京东转运使被召【二】，时三司使缺，若拙自谓得之。及至，授刑部郎中、知潭州。若拙大失望，因对固辞，且言常任三司判官及转运使，今守湖外，反类责降。又言父母老，不愿远适。上曰：「潭州大藩，朕为方面择人，所委不在转运使下。辅相旧臣，固亦有出典大藩者，卿其勿辞！」若拙恳请不已，乃追新授告敕而有此命。
　　上谓宰臣曰：「士大夫操修，必须名实相副。若拙前使郓州，就徙为本路转运使，加赐金紫。谓其干事，委以方面，改官未久，仍令迁秩【三】，而贪进择禄如此。乃知取士擢才，必须审慎。顷有黄观者，或称其能，选为西川转运使，辄诉免，寻绌知阆州，自后无敢然者。今若拙固当谴降。大凡朕之用人，岂以亲疏为间，苟能尽瘁奉公，有所树立，何患名位之不至也！」（黄观，未见。）
　　中书以朱搏议赵文海罪不当，请用兵部郎中查陶代之。陶，道从兄也。上曰：「闻陶亦深文，何可用？」宰臣言：「当今习熟法令，未有如陶者。」乃许之。己巳，命陶为秘书少监、判大理寺。其后杨亿知审刑院，陶屡攻其失，又命代亿焉。陶持法深刻，用刑多失中，前后坐丝金百余斤，皆以失入，无误出者。（亿知审刑院在六年六月，九月罢，今并书之。）
　　壬申，以黑山北庄郎族首领龙移为安远大将军，昧克为怀化将军。
　　癸酉，河东转运使宋搏请点晋绛慈隰州、定羌军、大通监丁壮为兵。上以扰人，不许。
　　李继迁复以二万骑进围麟州，金明巡检使李继周击之。围未解，麟、府、浊轮部署曹璨请济师。上曰：「麟州据险，三面孤绝，州将戮力，足以御贼，但忧城中乏水。」既而贼果据水寨，诏发并、代、石、隰州兵援之，又以六宅使宋思恭为并代钤辖，管勾麟、府军马。（宋思恭管勾麟府兵马，实录在此月辛巳。今从本纪并书之。）
　　先是，诏戎臣条上今岁防秋便宜。知威虏军魏能、知静戎军王能、高阳关行营都监高素言，敌首若举国自来，贼势稍大，请会兵于保州北徐、曹河之间，列寨以御之；若敌首不至，则止令三路兵犄角邀击。高阳关副都部署刘用、定州钤辖韩守英，请于沿边州军量益师徒，若敌首南侵，即选骁将锐旅自东路入攻贼界。皆图其地形以献。
　　于是御苑东门对辅臣，内出二编，令详阅之，曰：「卿等前议布阵，亦指曹、徐河之间。今诸将之谋，尽在此矣。」吕蒙正等请令转运使于保州、威虏静戎顺安军预积刍粟，诏从之。守英，祥符人。用，相州人也。（高素，未见。）
　　初，马步军都虞候王超自永兴召还，上屡问以北边事，超言：「今岁出师，请止如去岁规画。若欲交战，则宜寨于保州北、威虏军南。」上曰：「不须力战，但控扼备御，不失机便可也。」超曰：「去岁于大阵之外，别招奇兵，谓之前阵。今岁令都部署统之。」
　　上语辅臣曰：「大阵兵已倍向来之数，去岁于天雄军、莫州、北平路及前阵别布师旅，此系朝廷机事。今卿等欲以王超为都部署，或受命之后，固有此请，其何以答之！」吕蒙正等曰：「此固不可从也。」上曰：「既任以阃外，则所奏请安可不从，宜召至中书、枢密院，再询其方□。」于是咸言超才堪将帅。
　　乙亥，以超为定州路驻泊行营都部署，殿前都虞候王继忠副之；入内都知韩守英为钤辖。上谓守英曰【四】：「汝腹心之臣，远戍边鄙，切须尽心，令上下辑睦。若知敌中事宜，尤当详审，不可虚发士马，以致扰动。」
　　李继迁率觽攻麟州，四面负版薄城者五日。知州、合门祗候卫居实屡出奇兵突战，及募勇士缒城潜往击贼，贼皆披靡，自相蹂践，杀伤万余人。丁丑，（十三日。）继迁拔寨遁去。
　　戊寅，吕蒙正因对，言：「唐太宗征高丽，亲负土，不能克其城而旋。隋炀帝伐辽，致寇盗髃起。前监不远，唐太宗踵而行之，识者所不取也。」上深然其言。（唐太宗踵炀帝之失，淳化四年，蒙正已因对及之，今复有是言，必非史官误载也。）
　　高阳关都部署阙，藩臣无可遣者，宰相请辍宣徽使授之。时知枢密院王继英为北院使，周莹为南院使。上以莹颇习军旅事，己卯，命莹为永清军节度使，俾领其任，仍兼三路都排阵使。莹隶人有钱仁度者，颇扰军政，与虎翼小校刘斌相竞，为殿直阎渥所发，诏勿问，止徙它军。（莹为高阳部署，实录在七月丙午，今从本传并书。）
　　上未闻麟州捷奏，诏延州部署会李继福所部兵于要路设伏，掩击李继迁。
　　甲申，诏诸路部署、副部署、钤辖、都监等有用奉使印者，令少府监各铸本司印赐之。
　　上对辅臣于便殿，出河北东路地图，指山川要害曰：「北敌入抄，滨、棣之民，颇失农业。今冬若再来，朕必过邢、洺之北，驱逐出境，以安生聚。」吕蒙正等咸请精选将帅，责其成效，车驾毋劳自行。上曰：「若此，卿等宜各画必然之策以闻。」
　　乙酉，环庆、泾原两路并请益兵。先是，遣两路都部署王汉忠等领兵五千为后殿，而边臣虑应援不及，诏发虎翼卒三千与汉忠。会以六千屯环庆路，二千屯泾原路，召汉忠赴阙，罢两路部署及钤辖之职。
　　丙戌，左卫将军、栾州刺史杨海进请老，授左卫大将军，以其二子死王事，特令月给实俸五十千。（考海进二子死事何地。）
　　诏审刑院详议官、大理寺权少卿详断官不限在职月日，但本官满三年者即与迁秩。
　　诏御史台勘事不得奏取旨及于中书取意。（此据会要附见，不必在丙戌也。）
　　丁亥，以知雄州何承矩兼制置屯田使。先是，承矩兼屯田事。及以侍禁、合门祗候马济知顺安军，亦兼屯田事，承矩言与济品秩有异，所兼之名则同，故特加使额焉。
　　壬辰，上始闻麟州捷奏，谓左右曰：「迁贼猖狂以来，未尝如此丧败，加以威虐，胁从其觽，若频有奔耱，人心必离，易为图也。」
　　诏以卫居实为供备库使，通判以下并迁秩，各赐锦袍、金带，仍令籍立功将士以闻。
　　初，城乏井泉，而被围之际，暴雨沾洽，人皆置器凿池以贮之，城外虽有泉水，列寨为防，而垣墙阔远，难于固守。至是，遣使于河东部井匠至州开凿【五】。上因欲激厉边将，乃赐环庆部署以下诏书，谕所以赏居实等之意。既，又闻居实母郭氏寓居潞州，遣使存问，诏封汾阳郡太君。
　　麟州之被围也，卫居实遣单介间道乞师于太原。诸将以无诏，犹豫未决。并代副部署张进独抗议发兵赴援，既至而围解，手诏褒美。
　　癸巳，定州路部署王超言：「缘边有强梁辈，常于两界居止，扰动疆埸。请厚给金帛，募充散官。」从之。
　　是月，都城大雨，漂坏庐舍，东南隅地形尤下，上累遣觇视。军营中皆有积水，命卒伍迁就高阜处官舍安泊，仍赈□之。民压死者赐其家布帛。因谓辅臣曰：「阴气为沴，得非时政有所未睰，下情有所未达耶？卿等宜广思阙失，以答谴诫。」
　　秋七月甲午朔，日有食之。
　　诏以冬至有事于南郊，诏诸州应点充强壮户租赋，止令就本州岛输纳，有司勿得支移。
　　石隰路部署言本路缘河至蕃部界皆山险，请以步卒代厅子军六指挥。朝议亦以此军本绥、夏之民，石州近贼境，恐越逸非便。乃命徙于磁、相州。
　　知镇戎军李继和言筑军城毕，诏继和领平州刺史。（此据本传。）
　　乙未，遣使完葺京城军营，应诸处工役悉罢。
　　诸州因霖雨坏军营，有出军而家属在营者赐缗钱。
　　时都下积潦，自朱雀门东抵宣化门尤甚，有深至三四尺，浸道路，坏庐舍。城南流水皆入惠民河，河复涨溢。诏遣使驰往河上，按视有陂池古河道处疏决之。
　　丙申，以邓州观察使钱若水为并代经略使、判并州。上新用儒将，未欲使兼都部署之名，而其任实同也。
　　河东转运使、司封员外郎宋搏，屡以秩满请代，朝议谓搏善于其职，就加祠部郎中，赐金紫。
　　兵部员外郎、直史馆马亮，自西川转运使代还，奏事称旨，赐金紫，命知潭州【六】。属县有亡命卒剽劫为乡人患，乡人共谋杀之，在法当死者四人。亮谓其僚属曰：「夫能为民除害而乃坐以死，此岂法意耶？」即批其案悉贷之。
　　初，殿前侍卫卒有犯至死，上令合门祗候钱昭晟专往录问。或言其非便，于是始令合门祗候送往。（昭晟，未见。）
　　戊戌，幸启圣院、太平兴国寺、上清宫致祷。雨霁，遂幸龙卫营视所坏垣室，劳赐有差。
</div>
    <div class="pagination">
<a href="续资治通鉴长编_page75.html">上一页</a><span>...</span><a href="续资治通鉴长编_page71.html">71</a><a href="续资治通鉴长编_page72.html">72</a><a href="续资治通鉴长编_page73.html">73</a><a href="续资治通鉴长编_page74.html">74</a><a href="续资治通鉴长编_page75.html">75</a><span class="current-page">76</span><a href="续资治通鉴长编_page77.html">77</a><a href="续资治通鉴长编_page78.html">78</a><a href="续资治通鉴长编_page79.html">79</a><a href="续资治通鉴长编_page80.html">80</a><a href="续资治通鉴长编_page81.html">81</a><span>...</span><a href="续资治通鉴长编_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
