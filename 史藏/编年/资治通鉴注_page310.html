<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 310 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 310 页/共 334 页
  </h1>
  <div class="content">
   24甲戌，加王延翰同平章事。〔王延翰承其先业，据有闽地。〕
25帝目不知书，四方奏事皆令安重诲读之，重诲亦不能尽通，乃奏称：「臣徒以忠实之心事陛下，得典枢机，今事粗能晓知，至于古事，非臣所及。愿仿前朝侍讲、侍读、近代直崇政、枢密院，〔侍讲、侍读，盛唐之制也直崇政院，梁制也。直枢密院，庄宗制也。宋白曰：同光二年崇政院依旧为枢密院，以宰臣兼使，置直院一人。〕选文学之臣与之共事，以备应对。」乃置端明殿学士，〔春明退朝录：端明殿，西京正衙殿。五代会要：唐胴光二年正月改解卸殿为端明殿。按端明殿是燕闲接御儒臣之地，必非正衙殿，当以五代会要为据。端明殿学士始此。宋白曰：长兴四年，刘昫入相，中谢。是日大祠，明宗不御中兴殿而坐于端明殿。昫至中兴殿门，中使曰：「旧礼，宰臣谢恩须于正殿通唤，今日上以大祠不坐正殿，请俟来日。」赵延寿曰：「命相之制已下三日，中谢无宜后时。」即奏闻。昫虽中谢于端明殿，而自端明学士拜相，复谢于本殿，人士荣之。〕乙亥，以翰林学士冯道、赵凤为之。
26丙子，听郭崇韬归葬，复朱友谦官爵；〔二人以谗死见上卷本年正月。〕两家货财田宅，前籍没者皆归之。
27戊寅，以安重诲领山南东道节度使。重诲以襄阳要地，〔襄阳控蜀扼荆，故曰要地。〕不可乏帅，〔帅，所类翻；下同。〕无宜兼领，固辞；许之。
28诏发汴州控鹤指挥使张谏等三千人戌瓦桥。六月，丁酉，出城，复还，作乱，〔控鹤，梁之侍卫亲军，积骄而惮远戌，故作乱。盖当时天下皆骄兵也。复，扶又翻。〕焚掠坊市，杀权知州、推官高逖。逼马步都指挥使、曹州刺史李彦饶为帅，彦饶曰：「汝欲吾为帅，当用吾命，禁止焚掠。」众从之。己亥旦，彦饶伏甲于室，诸将入贺，彦饶曰：「前日唱乱者数人而已，」遂执张谏等四人，斩之。其党张审琼帅众大噪于建国门，〔帅，读曰率。〕彦饶勒兵击之，尽诛其众四百人，军、州始定。即日，以军、州事牒节度推官韦俨权知，具以状闻。〔符彦饶摄于汴而乱于滑，岂当时将士骄悖，习以成俗，彦饶久而与之俱化邪！〕庚子，诏以枢密使孔循知汴州，收为乱者三千家，悉诛之。彦饶，彦超之弟也。
29蜀百官至洛阳，永平节度使兼侍中马全曰：「国亡至此，生不如！」死不食而卒。〔书马全之官，蜀官也。蜀置永平军于雅州。〕以平章事王锴等〔锴，口骇翻。〕为诸州府刺史、少尹、判官、司马，亦有复归蜀者。〔复，扶又翻。〕
30辛丑，滑州都指挥使于可洪等纵火作乱，攻魏博戌兵三指挥，逐出之。
31乙巳，敕：“朕二名，但不连称，皆无所避。”
32戊申，加西川节度使孟知祥兼侍中。
33李继曮至华州，闻洛中乱，复归凤翔；帝为之诛柴重厚。〔为，于伪翻。柴重厚不纳李从曮，见上卷本年二月。〕
34高季兴表求夔、忠、万三州为属郡，诏许之。〔庄宗之伐蜀也，诏高季兴自取夔、忠、万三州为巡属；季兴不能取。王衍既败，三州归唐，季兴乃求为巡属，虽不许可也。为季兴不式王命、兴兵致讨张本。考异曰：庄宗实录云：「王建于夔州置镇江军节度，以夔、忠、万、施为属郡。云安监有榷盐之利，建升为安州。上举军平蜀，诏季兴自收元管属郡。荆南军未进，夔州连帅以州降继岌。」十国纪年荆南史：「天成元年二月，王表请夔、忠、万三州及云安监隶本道；庄宗许之。诏命未下，庄宗遇弒。六月，王表求三州；明宗许之。」刘恕按，庄宗实录及薛史帝纪，「同光三年十一月庚戌，荆南高季兴奏收复夔、忠等州」；曾颜勃海行年记云「得夔、忠、万等州」；明宗实录及薛史韦说传云：「讨西蜀，季兴请攻峡内，先朝许之，如能得三州，俾为属郡。三川既定，季兴无尺寸之功。」庄宗实录：「同光四年三月丙寅，高季兴请峡内夔、忠万等州割归当道。」明宗实录：「天成元年六月甲寅，高季兴奏：『去冬先朝诏命攻取峡内属郡，寻有施州官吏知臣上峡，率先归投，忠、万、夔三州旦夕期于收复，被郭崇韬专将文字约臣回归，方欲陈论，便值更变。』」此说颇近实，故从之。盖三年十月，夔、忠、万三州降于继岌，十一月庚戌，季兴奏请三州为属郡，旧史误云奏收复也。行年记差缪最多，不可为据。或者夔州虽自降于继岌，季兴表云收复三州，攘为己功，亦无足怪。今从明宗实录。〕
35安重诲怯恩骄横，〔横，户孟翻。〕殿直马延误冲前导，〔左、右班殿直，天子侍官也，宋熙宁以前以为西班小使臣寄禄官。职官分纪曰：殿直，五代本曰殿前承旨，晋天福五年诏除翰林承旨外，殿前承旨改曰殿直。按天成元年安重诲斩殿直马延，潞王清泰元年殿直承旨都知赵处愿等令具襕鞹，则殿直名官已在晋天福之前，职官分纪误矣。后周广顺间，殿直楚延祚、殿直王峦亦见于史。〕斩之于马前，御史大夫李琪以闻。〔李琪以惮安重诲权势，不敢劾奏，但以其事闻耳。〕秋，七月，重诲白帝下诏，称延陵突重臣，戒谕中外。〔只此一事，安重诲已足以取死。〕
36于可洪与魏博戌将互相奏云作乱，帝遣使按验得实，辛酉，斩可栱于都市，其首谋滑州左崇牙全覢族诛，助乱者右崇牙两长剑建平将校百人亦族诛。〔校，户教翻。〕
37壬申，初令百官每五日起居，转对奏事。〔时依盛唐之制，百官转对各奏本司公事。〕
38契丹主攻勃海，拔其夫余城，〔即唐高丽之夫余城也。时高丽王王建有国，限混同江而守之，混同江之西不能有也，故夫余城属勃海国。混同江即鸭渌水。夫，音扶。〕更命曰东丹国。〔更，工衡翻。〕命其长子突欲镇东丹，号人皇王，以次子德光守西楼，号元帅太子。〔为突欲来奔张本。宋白曰：耶律德光本名耀屈之，慕中国文字，改焉。〕
帝遣供奉官姚坤告哀于契丹。〔考异曰：汉高祖实录作「苗绅」，今从庄宗列传。〕契丹主闻庄宗为乱兵所害，恸哭曰：「我朝定儿也。吾方欲救之，以勃海未下，不果往，致吾儿及此。」哭不已。虏言「朝定」，犹华言朋友也。又谓坤曰：「今天子闻洛阳有急，何不救﹖」对曰：「地远不能及。」曰：「何故自立﹖」坤为言帝所以即位之由，契丹主曰：「汉儿喜饰说，毋多谈！」〔为，于伪翻。喜，许计翻。〕突欲侍侧，曰：「牵牛以蹊人之田而夺之牛，可乎﹖」〔引左传申叔之言。史言契丹慕中国，效中国人道书语。〕坤曰：「中国无主，唐天子不得已而立；亦犹天皇王初有国，岂强取之乎！」〔指言阿保机不肯受代、击灭七部事也。强如字。〕契丹主曰：「理当然。」〔闻姚坤言，不得不服。〕又曰：「闻吾儿专好声色游畋，〔【章：十二行本「畋」下有「不恤军民」四字；乙十一行本同；退斋校同；张校同，云无注本亦无。】好，呼报翻。〕宜其及此。我自闻之，举家不饮酒，散遣伶人，解纵鹰犬。若亦效吾儿所为，行自亡矣。」〔契丹主智识如疵，固宜其能立国传世也。〕又曰：「吾儿与我虽世旧，然屡与我战争；于今天子则无怨，足以修好。若与我大河之北，吾不复南侵矣。」坤曰：「此非使臣之所得专也。」〔复，扶又翻；下复召、乃复同。〕契丹主怒，囚之，旬余，复召之，曰：「河北恐难得，得镇、定、幽州亦可也。」给纸笔趣令为状，〔趣，读曰促。〕坤不可，欲杀之，韩延徽谏，乃复囚之。〔囚而复囚，欲姚坤之为状。纵使姚坤为状，中国肯割地而与之﹖乎此欲用抵冒度湟之故智耳。
39丙子，葬光圣神闵孝皇帝于雍陵，〔雍陵在河南新安县。考异曰：实录：「乙亥，梓宫发引，是日迁幸雍陵。」按庄宗实录哀册文云丙子，今从之。〕庙号庄宗。
40丁丑，镇州留后王建立奏涿州刺史刘殷肇王受代，谋作乱，已讨擒之。〔唐之方镇，涿州，幽州节度属郡也，不属镇州节度；而王建立得讨之者，明宗初得天下，方镇州郡反侧者尚多，王建立明宗之所亲者，越境讨擒刘殷肇，奏以为不受代，朝廷亦听之耳。〕
41己卯，置彰国军于应州。〔新、旧唐书地埋志未有应州，欧史职方考始有应州，故属大同节度而不载其建置之始；意晋王克用分云州置应州也。九域志：化外州，应州领金城、混源二县。窃意金城即以明宗所生之地金凤城置县也；今置彰国军节度，亦以帝乡也。匈奴须知：应州东至幽州八百五十里。又薛史周密传，神武川属应州。盖朱邪执宜徙河东，始保神武川之黄花堆，沙陀由是而基霸业，故以其地置应州也。〕
42门下侍郎、同平章事豆卢革、韦说奏事帝前，或时礼貌不尽恭；〔说，读曰悦。〕百官俸钱皆折估，〔折，之舌翻。估，音古，价也。〕而革父子独受实钱；百官自五月给，而革父子自正月给；由是众论沸腾。说以孙为子，奏官；受选人王裃赂，〔选，须绢翻。裃，七感翻，又音仓含翻。〕除近官。〔近官，近畿州县之官。〕中旨以库部郎中萧希甫为谏议大夫，革、说覆奏。希甫恨之，上疏言「革、说不忠前朝，阿谀取容」；因诬「革强夺民田，纵田客杀人，说夺邻家井，取宿藏物。」〔宿藏物，前人所窖藏而不及发取者。此盖言藏之于井。〕制贬革辰州刺史，说溆州刺史。〔溆，音叙。〕庚辰，赐希甫金帛，擢为散骑常侍。〔散，昔亶翻。骑，奇计翻。〕
43辛巳，契丹主阿保机卒于夫余城，〔卒，子恤翻。〕述律后召诸将及酋长难制者之妻，〔酋，慈秋翻。长，知两翻。〕谓曰：「我今寡居，汝不可不效我。」又集其夫泣问曰：「汝思先帝乎﹖」对曰：「受先帝恩，岂得不思！」曰：「果思之，宜往见之。」遂杀之。〔为述律后囚于阿保机墓张本。〕
44癸未，再贬豆卢革费州司户，韦说夷州司户。甲申，革流陵州，说流合州。〔自唐末以来，流窜者率赐死，革说其得至流所乎！〕
45孟知祥阴有据蜀之志，阅库中，得铠甲二十万，置左右牙等兵十六营，凡万六千中，营于牙城内外。
46八月，乙酉朔，日有食之。
47丁亥，契丹述律后使少子安端少君戭东丹，〔少，诗照翻。〕与长子突欲奉契丹主之丧，将其众发枎余城。
48初，郭崇韬以蜀骑兵分左、右骁卫等六营，凡三千人；步兵分左、右宁远等二十营，凡二万四千人。庚寅，孟知祥增置左、右冲山等六营，凡六千人，营于罗城内外；又置义宁等二十营，凡万六千人，分戌管内州县就食；〔因分戌而使就食于所戌州县。〕又置左、右牢城四营，凡四千人，分戌成都境内。
49王公俨既杀杨希望，〔事见上卷本年三月。〕欲邀节钺，扬言符习不敢前。〔齐州东至青州三百四十余里，中间犹隔淄州。符习闻王公俨阻兵，遽不敢前，欲使之戡难，难矣。〕公俨又令将士上表请己为帅，〔帅，所类翻。〕诏除登州刺史。
公俨不时之官，托云军情所留；帝乃徙天平节度使霍彦威为平卢节度使，聚兵淄州，以图攻取，〔九域志：淄州东北至青州一百二十里。〕公俨惧，乙未，始之官。丁酉，彦威至青州，追擒之，并其族党悉斩之，支使北海韩叔嗣预焉。其子熙载将奔吴，密告其友汝阴进士李谷，谷送至正阳，〔九域志：颍州颍上县有正阳镇，在淮津之西。淮之东津曰东正阳，则吴境也。〕痛饮而别。熙载谓谷曰：「吴若用吾为相，当长驱以定中原。」谷笑曰：「中原若用吾为相，取吴如囊中物耳。」〔其后周世宗以李谷为相，用其谋以取淮南；而韩熙载亦相南唐，终不能有所为也。相，息亮翻。〕
50庚子，幽州言契丹寇边，命齐州防御使安审通将兵御之。
51九月，壬戌，孟知祥置左、右飞棹兵六营，凡六千人，分戌滨江诸州，习水战以备夔、峡。
52癸酉，卢龙节度使李绍斌请复姓赵，〔欧史曰：赵德钧，幽州人也，事刘戭文、守光为军使，庄宗伐燕得之，赐姓名李绍斌。〕从之，仍赐名德钧。德钧养子延寿尚帝女兴平公主，故德钧尤蒙宠任。延寿本蓨令刘邟之子也。〔蓨，音条。邟，若浪翻。〕
53加楚王殷守尚书令。
54契丹述律后爱人子德光，欲立之，〔中，读曰仲。〕至西楼，〔西楼，契丹下都也。先是，契丹主使德光留守。〕命与突欲俱乘马立帐前，谓诸酋长曰：「二子吾皆爱之，莫知所立，汝曹择可立者执其辔。」酋长知其意，争执德光辔讙跃曰：「愿事元帅太子。」后曰：「众之所欲，吾安敢违。」遂立之为天皇王。突欲愠，帅数百骑欲奔唐，为逻者所遏；〔讙，许元翻。愠，于问翻。朱子曰：愠，不是大段怒，但心里略有不平意便是愠。逻，音郎佐翻。〕述律后不罪，遣归东丹。天皇王尊述律后为太后，国事皆决焉。太后复纳其侄为天皇王后。〔复，扶又翻。〕天皇王性孝谨，母病不食亦不食，侍于母前应对或不称旨，〔称，尺证翻。〕母扬眉视之，辄惧而趋避，非复召不敢见也。〔复，扶又翻。〕以韩延徽为政事令。〔欧史．契丹以韩延徽为相，号政事令。〕听姚坤归复命，〔阿保机囚姚坤事见上。〕遣其臣阿思没骨馁来告哀。〔考异曰：汉高祖实录作「没姑馁」，今从明宗实录及会要。〕
55壬午，赐李继曮名从曮。〔以子行待之也。〕
56冬，十月，甲申朔，初赐文武官春冬衣。〔五代会要：同光三年，租庸院奏新定四京及诸道副使判官以下俸料，有春衣绢、此盖赐在京文武官以已成之衣。〕
57昭武节度使、同平章事王延翰，〔「昭武」当作「威武」。〕骄淫残暴，己丑，自称大闽国王。立宫殿，置百官，威仪文物皆仿天子之制，群下称之曰殿下。赦境内，追尊其父审知曰昭武王。〔为王延翰不终张本。〕
58静难节度使毛璋，骄僭不法，训卒缮兵，有跋扈之志，〔若毛璋者，其跋扈亦何能为，不过欲据邠州耳。〕诏以颍州团练使李承约为节度副使以察之。壬辰，徙璋为昭义节度使。〔庄宗改潞州昭义军为安义军，寻复旧。〕璋欲不奉诏，承约与观察判官长安边蔚从容说谕，〔蔚，音郁。从，千容翻。说，式芮翻；下说之同。〕久之，乃肯受代。
59庚子，幽州奏契丹卢龙节度使卢文进来奔。〔卢文进入契丹见二百七十卷梁均王干化二年。〕初，文进为契丹守平州，帝即位，遣间使说之，〔为于伪翻。间，古苋翻。〕以易代之后，无复嫌怨。〔庄宗怨卢文进杀其弟而奔契丹，又引契丹而扰边，今庄宗殂而明宗立，则无复嫌怨矣。〕文进所部皆华人，思归，乃杀契丹戌平州者，帅其众十余万、车帐八千乘来奔。〔为后卢文进又奔淮南张本。帅，读曰率。〕
60初，魏王继岌、郭崇韬率蜀中富民输犒赏钱五百万缗，听以金银缯帛充，〔犒，苦到翻。缯，慈陵翻。〕昼夜督责，有自杀者，给军之余，犹二百万缗。至是，任圜判三司，知成都富饶，〔同光之末，任圜从军伐蜀，故知其富饶。〔遣盐铁判官、太仆卿赵季良为孟知祥官告国信兼三都制置转运使。〔帝即位，加孟知祥侍中，故使赵季良奉官告国信入蜀，因制置转运。〕甲辰，季良至成都。蜀人欲皆不与，知祥曰：「府库他人所聚，输之可也。州县租税，以赡镇兵十万，决不可得。」〔观孟知祥此语，专制蜀土之心已呈露矣。〕季良但发库物，不敢复言制置转运职事矣。〔复，扶又翻。〕
安重诲以知祥及东川节度使董璋皆据险要，拥强兵，恐久而难制；又知祥乃庄宗近姻，〔孟知祥之妻，庄宗之从姊妹也。〕阴欲图之。客省使、泗州防御使李严〔梁有客省使，宋因之，掌四方进奉及四夷朝贡、牧伯朝觐、赐酒馔饔饩及宰相近臣禁军将校节仪、诸州进奉使赐物回诏之事。李严领泗州防御耳，泗州时属吴。〕自请为西川监军，必能制知祥；己酉，以严为西川都监，文思使太原朱弘昭为东川副使。〔文思使，掌文思院，宋以为西班使臣，以处武臣。〕李严母贤明，谓严曰：「汝前启灭蜀之谋，〔事见二百七十三卷庄宗同光二年。〕今日再往，必以死报蜀人矣。」〔为李严为孟知祥所杀张本。〕
绺旧制，吏部给告身，先责其人输朱胶绫轴钱。〔宋白曰：故事，如封建诸王、内命妇及宰相、翰林学士、中书舍人、诸道节度、观察、团练、防御，日后即中书，帖官告院素绫纸褾轴，下所司书写，印署毕，进入宣赐；其文武两班并诸道官员及奏荐将校，敕下后，并合是本道进奏院或本官自于所司送纳朱胶绫纸价钱，各请出给。陆游曰：江邻几嘉佑杂志言唐告身初用纸，肃宗朝有用绢，贞元后始用绫。余在成都见周世宗除刘仁赡侍中告乃用纸，在金彦亨尚书之子处。〕丧乱以来，〔丧，息浪翻。〕贫者但受敕牒，多不取告身。〔受敕牒以照验供职，苟得一时之禄利；告身，无其钱则不及取矣。〕十一月，甲戌，吏部侍郎刘岳上言：「告身有褒贬训戒之辞，〔此中书所行辞也。〕岂可使其人初不之！」敕文班丞、郎、给、谏，〔丞、郎，谓尚书左右丞及二十四曹郎，给谓给事中，谏谓谏议大夫。〕武班大将军以上，宜赐告身。其后执政议，以为朱胶绫轴，厥费无多，朝廷受以官禄，何惜小费！〔「受」，当作「授」。欧史曰：故事，吏部官告身皆输朱胶绫轴钱然后给，其品高则赐之。贫者不能输钱，往往但得敕牒而无告身。五代之乱，因以为常，卑者无复给告身，中书但录其制辞而编为敕甲。刘岳建言，以谓「制辞或任其才能，或褒其功行，或申之以训诫，而受官者既不给告身，皆不知受命之所以然，非王言所告诏之意，请一切赐之。」由是百官皆赐告身，自岳始也。〕乃奏：「凡除官者更不输钱，皆赐告身。」当是时，所除正员官之外，其余试衔、帖号止以宠激军中将校而已，〔试衔，谓试某官某阶，皆以入衔也。帖号，谓帖以诸衔将军、郎将之号。〕及长兴以后，所除浸多，乃至军中卒伍，使州镇戍胥吏，皆得银青阶及宪官，〔使，疏吏翻。使谓诸道节度使、观察使司。御史台官谓之宪官，此亦言试衔官也。〕岁赐告身以万数矣。〔史因赐告身文，言当时除授之滥。〕
62闽王延翰蔑弃兄弟，袭位纔踰月，出其弟延钧为泉州刺史。延翰多取民女以充后庭，采择不已。延钧上书极谏，延翰怒，由是有隙。父审知养子延禀为建州刺史，〔延禀本周氏子，王审咎养以为子。〕延翰与书使之采择，延禀复书不逊，亦有隙。十二月，延禀、延钧合兵袭福州。延禀顺流先至，〔自建溪顺流东下福州，水路萦纡几数百里，而水势湍疾，轻舟朝发夕至。九域志：建州东南至福州五百二十里，盖言陆路也。〕福州指挥使陈陶帅众拒之，兵败，陶自杀。是夜，延禀帅壮士百余人趣西门，〔帅，读曰率。趣，七喻翻。〕梯城而入，执守门者，发库取兵仗。及寝门，延翰惊匿别室；辛卯旦，延禀执之，暴其罪恶，且称延翰与妻崔氏共弒先王，〔诬以弒君父之罪。〕告谕吏民，斩于紫宸门外。〔唐都长安，内中有紫宸殿、紫宸门，闽人僭仿其名耳。〕是日，延钧至城南，延禀开门纳之，推延钧为威武留后。〔王延钧，审知次子也。〕
63癸巳，以卢文进为义成节度使、同平章事。
64庚子，以皇子从荣为天雄节度使、同平章事。
65赵季良等运蜀金帛十亿至洛阳，〔诗：万亿及秭。释云：万亿曰兆。孔颖达曰：万亿曰兆者，依如算法，亿之数有大小二法，其小数以十为等，十万曰亿，十亿曰兆也。其大数以万为等，数万至万为亿，是万万为亿，又从亿数至万亿为兆，故诗颂毛氏传云，数万至万曰亿，数亿至亿曰秭，兆在亿秭之间，是大数之法。魏风刺在位贪残：「胡取禾三百亿兮！」魏国褊小，不应过多，故以小数言之，故云十万曰亿。今赵季良运金帛十亿，若以小亿计之则百万耳，安能济朝廷之匮乏哉﹖若以大亿计之，则十万万也。未知孰是。〕时朝廷方匮乏，赖此以济。
66是岁，吴越王镠以中国丧乱，朝命不通，改元宝正；其后复通中国，乃讳而不称。〔丧，昔浪翻。朝，直遥翻。复，扶又翻。考异曰：阎自若唐末泛闻录云：「同光四年，京师乱，朝命断绝，镠遂僭大号，改元保正；明年，明宗锡命垤，乃去号，复用唐正朔。」纪年通谱云：「镠虽外勤贡奉，而阴为僭窃，私改年号于其国。其后子孙奉中朝正朔，渐讳改元事。及钱俶纳土，凡其境内有石刻伪号者，悉使人交午凿灭之。惟今杭州西湖落星山塔院中有镠封此山为寿星宝石山伪诏，刻之石，虽经镵毁，其文尚可读，后题云『宝正六年，岁在辛卯』，明宗长兴二年也；其元年即天成元年也。好事者或传曰『保正』，非也。」余仁绰闽王事迹云：「同光元年春，梁策钱镠为尚父；来年改宝正元年。永隆三年吴越世宗文穆王薨。」林仁志王氏启运图云：「同光元年，梁封浙东尚父为吴越国王，寻自改元宝正。长兴三年，吴越武肃王崩，子世皇嗣。永隆二年，吴越世皇崩，子成宗嗣。」公绰、仁志所记年岁差缪，然可见钱氏改元及庙号，故兼载焉。至今两浙民间犹谓钱镠为钱太祖。今参取诸书为据。〕
二年〔（丁亥、九二七）〕
1春，正月，癸丑朔，帝更名亶。〔更，工行翻。〕
2孟知祥闻李严来监其军，恶之；〔恶，乌路翻。〕或请奏止之，知祥曰：「何必然，〔犹言何必如此也。〕吾有以待之。」遣吏至绵、剑迎候。〔绵、剑，二州名。〕会武信节度使李绍文卒，知祥自言尝受密诏许便宜从事，〔孟知祥自言尝受庄宗密诏也。〕壬戌，以西川节度副使、内外马步军都指挥使李敬周为遂州留后，〔代李绍文。〕趣之上道，〔趣，读曰促。上，时两翻。〕然后表闻。严先遣使至成都，知祥自以于严有旧恩，〔孟知祥救李严之死，见二百六十八卷梁均王干化二年。〕冀其惧而自回，乃盛陈甲兵以示之，严不以为意。
3安重诲以孔循少侍宫禁，谓其谙练故事，知朝士行能，多听其言。〔孔循少给事梁犬祖帐中，唐末历宣徽、枢密院，故安重诲意其谙练及知人。少，诗照翻。谙，乌含翻。行，下孟翻。〕豆卢革、韦说既得罪，〔见上年。〕朝廷议置相，循意不欲用河北人，〔孔循少长河南，故不欲用河北人。〕先已荐郑珏，又荐太常卿崔协。任圜欲用御史大夫李琪；郑珏素恶琪，〔恶，乌路翻。〕故循力沮之，谓重诲曰：「李琪非无文学，但不廉耳。宰相但得端重有器度者，足以仪刑多士矣。」他日议于上前，上问谁可相者，重诲以协对。圜曰：「重诲未悉朝中人物，〔悉，详也。〕为人所卖。协虽名家，识字甚少。〔少，诗沼翻。〕臣既以不学忝相位，柰何更益以协，为天下笑乎！」上曰：「宰相重任，卿辈更审议之。吾在河东时见冯书记多才博学，与物无竞，此可相矣。」〔冯书记，谓冯道也。道事晋王克用为河东掌书记。〕既退，孔循不揖，拂衣径去，曰：「天下事一则任圜，二则任圜，圜何者！〔孔循之众辱任圜亦甚矣，而圜不以为怒者，惮安重诲也。史言五季待宰相之轻。〕使崔协暴死则已，不死会须相之。」因称疾不朝者数日，上使重诲谕之，方入。重诲私谓圜曰：「今方乏人，协且备员，可乎﹖」圜曰：「明公舍李琪而相崔协，是犹弃苏合之丸，〔后汉书西域传曰：大秦国合会诸香，煎其汁以为苏合。〕取蛣蜣之转也。」〔蛣蜣，蜣蜋也。陶隐居曰：庄子云，蛣蜣之智在于转丸。其喜入人粪中，取屎丸而却推之，俗名为推丸。陆佃埤雅曰：蜣蜋黑甲，翅在甲下，五六月之间，经营秽场之下，车走粪丸，一前挽之，一后推之，若仆人转车。蛣，去吉翻。蜣，丘良翻。〕循与重诲共事，〔安重诲为枢密使，孔循为副使。〕日短琪而誉协，〔誉，音余。〕癸亥，竟以端明殿学士冯道及崔协并为中书侍郎、同平章事。协，邠之曾孙也。〔崔邠，郾之兄也。〕
4戊辰，王延禀还建州，王延钧送之，将别，谓延钧曰：「善守先人基业，勿烦老兄再下！」延钧逊谢甚恭而色变。〔为王延禀再下攻延钧而败死张本。〕
5庚午，初令天下长吏每旨亲引虑系囚。〔引虑系囚，，即汉书所谓录囚徒也。自唐以来率虑囚。考之先儒音义，虑亦读为录。〕
6孟知祥礼遇李严甚厚，一日谒知祥，知祥谓曰：「公前奉使王衍，归而请兵伐蜀，庄宗用公言，遂致两国俱亡。〔谓庄宗空国以伐蜀，蜀亡而谋臣死，根本虚，而庄宗亦亡。〕今公复来，〔复，扶又翻。〕蜀人惧矣。且天下皆废监军，〔罢诸道监军，见本卷上年。〕公独来监吾军，何也﹖」严惶怖求哀，〔怖，普故翻。〕知祥曰：「众怒不可遏也。」遂揖下，斩之。〔李严卒如其母之言。〕又召左厢马步都虞候丁知俊，知俊大惧，知祥指严尸谓曰：「昔严奉使，汝为之副，然则故人也，为我瘗之。」〔为，于伪翻。瘗，于计翻。〕因诬奏：「严诈宣口敕，云代臣赴阙，〔言李严矫敕云代知祥，使知祥赴阙。〕又擅许将士优赏，臣辄已诛之。」
内八作使杨令芝以事入蜀，〔八作使，掌八作司之八作工匠。〕至鹿头关，闻严死，朱弘昭在东川，〔朱弘昭为东川副使，与李严同时受命。〕闻之，亦惧，谋归洛；会有军事，董璋使之入奏，弘昭伪辞然后行，由是得免。〔两川跋扈之迹着矣，安重诲制之之术穷矣，及乎分镇增兵，则两川反矣。〕
7癸酉，以皇子从厚同平章事，充河南尹，判六军诸卫事。〔【章：十二行本「事」下「有从厚，从荣之母弟也」八字；孔本同；张校同；乙十一行本无「从厚」二字；退斋校同。】〕从荣闻之，不悦。〔既尹京邑，又握兵柄，地亲权重，从荣恶其逼也，故不悦。为从荣忌从厚张本。〕
8己卯，加枢密使安重诲兼侍中，孔循同平章事。
9吴马军都指挥使柴再用戎服入朝，御史弹之，再用恃功不服。侍中徐知诰阳于便殿误通起居，退而自劾，〔劾，户概翻，又户得翻。〕吴王优诏不问，知诰固请夺一月俸；由是中外肃然。〔法之不行，自上犯之；法行于上，故中外肃然。〕
10契丹改元天显，葬其主阿保机于木叶山。〔契丹主以其所居为上京，起楼其间，号西楼，又于其东千里起东楼，北三百里起北楼，南木叶山起南楼。按木叶山，契丹置锦州。匈奴须知：锦州东北至东京四百里，木叶山西南至上京三百里。则锦州与木叶山又是两处。通鉴后书晋之齐王北迁至锦州，契丹令拜阿保机墓，则又似木叶山在锦州。欧史诸书言契丹于南木叶山起南楼，是在上京之南也。须知谓木叶山西南至上京三百里，是在上京东北也。无亦契丹中有南木叶山又有北木叶山邪﹖〕述律太后左右有桀黠者，〔黠，下八翻。〕后辄谓曰：「为我达语于先帝！」〔为，于伪翻。〕至墓所则杀之，前后所杀以百数。最后，平州人赵思温当往，思温不行，后曰：「汝事先帝尝亲近，何为不行﹖」对曰：「亲近莫如后，后行，臣则继之。」后曰：「吾非不欲从先帝于地下也，顾嗣子幼弱，国家无主，不得往耳。」乃断一腕，〔断，音短。腕，乌贯翻。〕令置墓中。思温亦得免。
11帝以冀州刺史乌震三将兵运粮入幽州，〔时契丹常以劲骑徜徉幽州四郊之外，抄掠粮运，故以三将兵运粮，善达者为劳绩。〕二月，戊子，以震为河北道副招讨，领宁国节度使，〔宁国军宣州，属吴。〕屯卢〔【卢】〕台军。〔句断。卢〔芦〕台军临御河之岸，周建干宁军，东至沧州一百里，西至瀛州百七十里。〕代泰宁节度使、同平章事房知温归兖州。〔房知温本镇兖州。〕
12庚寅，以保义节度使石敬瑭兼六军诸卫副使。〔石敬瑭时镇陕州。〕
13丙申，以从马直指挥使郭从谦为景州刺史，既至，遣使族诛之。〔讨其弒君之罪也。〕
14高季兴既得三州，请朝廷不除刺史，〔去年以三州与高季兴。〕自以子弟为之，不许。及夔州刺史潘炕罢官，〔潘炕，蜀王氏之旧臣。炕，苦浪翻。〕季兴辄遣兵突入州城，杀戍兵而据之。朝廷除奉圣指挥使西方邺为刺史，〔五代会要：应顺元年改龙武、神武四十指挥为捧圣左右军，捧圣即奉圣也。应顺乃闵帝元佃，而此时已有奉圣军。〕不受；又遣兵袭涪州，不克。〔九域志：涪州东至忠州三百五十里。高季兴既得夔、忠、万三州，又袭涪州而不克。涪，音浮。〕魏王继岌遣押牙韩珙等部送蜀珍货金帛四十万，浮江而下，季兴杀珙等于峡口，〔此峡口谓西陵峡口。珙，居勇翻。〕尽掠取之。〔此去年事，盖同光、天成间也。掠，夺也。〕朝廷诘之，对曰：「珙等舟行下峡，涉数千里，欲知覆溺之故，自宜按问水神。」〔此慢辞也。若春秋楚人答齐桓公问昭王南征不复之辞。〕帝怒，壬寅，制削夺季兴官爵，以山南东道节度使刘训为南面招讨使、知荆南行府事，忠武节度使夏鲁奇为副昭讨使，将步骑四万讨之。东川节度使董璋充东南面招讨使，新夔州刺史西方邺副之，〔考异曰：按梓、夔皆在荆南之西南，而云东南面者，盖据夔、梓所向言之耳。将蜀兵下峡；〔此峡谓自瞿唐峡直至西陵峡口，所谓三峡也。〕仍会湖南军三面进攻。〔湖南军，楚王马殷之军。〕
15三月，甲寅，以李敬周为武信留后。〔从孟知祥之请也。〕
16丙辰，初置监牧，蕃息国马。〔蕃，扶元翻。唐置监牧以畜马。丧乱以来，马政废矣，今复置监牧以蕃息之。然此时监牧必置于并、代之间，若柯、陇诸州不能复盛唐之旧。是后帝间枢密使范延光马数几何，对曰：「骑军三万五千。」帝曰：「吾居兵间四十年，太祖在太原时马数不过七千，庄宗与梁战河上，马纔万匹，今马多矣，不能一天下，柰何﹖」延光曰：「一马之费，足以养步卒五人。」帝曰：「肥战马以瘠吾人，其愧多矣。」今因置监牧事，并录之。〕
17初，庄宗之克梁也，以魏州牙兵之力；及其亡也，皇甫晖、张破败之乱亦由之。〔以魏州牙兵克梁事始二百六十九卷梁均王贞明元年，终二百七十卷庄宗同光元年。皇甫晖、张破败之乱事见二百七十四卷天成元年。〕赵在礼之徙滑州，不之官，亦实为其下所制。〔事见上年。〕在礼欲自谋脱祸，阴遣腹心诣阙求移镇，帝乃为之除皇甫晖陈州刺史，赵进贝州刺史，〔为，于伪翻。皇甫晖、赵进，制赵在礼不得左右者也。〕徙在礼为横海节度使；以皇子从荣镇邺都，命宣徽北院使范延光将兵送之，且制置邺都军事。乃出奉节等九指挥三千五百人，使军校龙晊部之，〔晊，之日翻。〕戍卢〔【芦】〕台军以备契丹，不给铠仗，但系帜于长竿以别队伍，由是皆俛首而去。〔系，音计。帜，昌志翻。别，彼列翻。俛，音免。〕中涂闻孟知祥杀李严，军中籍籍，己囿讹言；既至，会朝廷不次擢乌震为副招讨使，讹言益甚。
房知温怨震骤来代己，〔房知温自庄宗时戍边，以举兵从帝建节；乌震自刺史领节，又代温为副招讨，故怨其骤。〕震至，未交印。壬申，震召知温及诸道先锋马军都指挥使、齐州防御使安审通博于东寨，〔时卢〔芦〕台戍军夹河东西为两寨。〕知温诱龙晊所部兵杀震于席上，其众噪于营外，〔噪者，乌震亲兵也。欧使以为噪者乱兵。诱，音酉。〕安审通脱身走，夺舟济河，将骑兵按甲不动。知温恐事不济，亦上马出门，甲士揽其辔曰：「公当为士卒主，去欲何之﹖」知温绐之曰：「骑兵皆在河西，不收取之，独有步兵，何能集事！」遂跃马登舟济河，与审通合谋击乱兵，乱兵遂南行。骑兵徐踵其后，部伍甚整。乱者相顾失色，列炬宵行，疲于荒泽，诘朝，骑兵四合击之，〔诘，去吉翻。〕乱兵殆尽，余众复趣故寨，审通已焚之，乱兵进退失据，遂溃。其匿于丛薄沟塍〔塍，石陵翻。〕得免者什无一二。范延光还至淇门，闻卢〔【芦】〕台乱，发滑州兵复如邺都，以备奔逸。
18帝遣客省使李仁矩如西川，传诏安谕孟知祥及吏民；〔以孟知祥杀李严，惧其不自安也。知祥自此浸骄。〕甲戊，至成都。
19刘训兵至荆南，楚王殷遣都指挥使许德勋等将水军屯岳州。〔以应刘训也。〕高季兴坚壁不战，求救于吴，吴人遣水军援之。
20夏，四月，庚寅，敕卢〔【芦】〕台乱兵在营家属并全门处斩。〔处，昌吕翻。自帝即位已来，汴州张谏之乱，滑州于可洪之乱，以至卢〔芦〕台之乱，凡乱兵皆夷其家。然而流言不息，盻盻然疾视其上者相环也。此无他，以乱止乱故尔。〕敕至邺都，阖九指挥之门，驱三五千百家凡万余人于石灰，悉斩之，永济渠为之变赤。〔唐开元二十八年，魏州刺史卢晖徙永济渠，自石灰引流至城西至魏桥以通江、淮之漕。为，于伪翻。〕
21朝廷虽知房知温首乱，欲安反仄，癸巳，加知温兼侍中。
22先是，孟知祥遣牙内指挥使文水武漳迎其妻琼华长公主及子仁赞于晋阳，〔孟仁赞后改名昶。〕及凤翔，〔行及凤翔也。〕李从曮闻知祥杀李严，止之，以闻，帝听其归蜀；丙申，至成都。
23盐铁判官赵季良与孟知祥有旧，知祥奏留季良为副使。朝廷不得已，丁酉，以季良为西川节度副使。〔赵季良由此遂为孟知祥佐命之臣。〕李昊归蜀，〔李昊随王衍东迁，至是归蜀。〕知祥以为观察推官。
24江陵卑湿，复值久雨，〔复，扶又翻。〕粮道不继，将士疾疫，刘训亦寝疾；癸卯，帝遣枢密使孔循往视之，且审攻战之宜。
25五月，癸丑，以威武留后王延，钧为本道节度使、〔【章：十二行本「使」下有「守中书令」四字；乙十一行本同；孔本同；张校同；退斋校同。】琅邪王。
26孔循至江陵，攻之不克，遣人入城说高季兴；〔说，式芮翻。〕季兴不逊。丙寅，遣使赐湖南行营夏衣万袭；丁卯，又遣使赐楚王殷鞍马玉带，督馈粮于行营，竟不能得。〔湖南、荆南辅车相依，虽厚赐楚人以督其馈军，终不奉诏。〕庚午，诏刘训等引兵还。
27楚王殷遣中军使史光宪入贡，帝赐之骏马十，美女二。过江陵，高季兴执光宪而夺之，且请举镇自附于吴。徐温曰：「为国者当务实效而去虚名。〔去，羌吕翻。〕高氏事唐久矣，〔自唐灭梁，高氏即事之。〕洛阳去江陵不远，〔旧唐书地理志：洛阳至江陵一千三百一十五里。〕唐人步骑袭之甚易，〔易，以豉翻。〕我以舟师泝流救之甚难。夫臣人而弗能救，使之危亡，能无愧乎！」乃受其贡物，辞其称臣，听其自附于唐。〔史言徐温能自保其国，不务远略。〕
28任圜性刚直，且恃与帝有旧，〔任圜与帝同事庄宗，且全征蜀之兵以归帝。〕勇于敢为，权幸多疾之。旧制，馆券出于户部，〔唐旧制：使臣出四方，皆自户部给券。〕安重诲请从内出，〔请从内出，则枢密院得专其事。〕与圜争于上前，往复数四，声色俱厉。上退朝，宫人问上：「适与重诲论事为谁﹖」〔常语，近方为适。〕上曰：「宰相。」宫人曰：「妾在长安宫中，〔此盖唐时宫人，老于事者。〕未尝见宰相、枢密奏事敢如是者，盖轻大家耳。」上愈不悦，〔唐明宗起于行伍而为天子，常疑宰相轻己。豆卢革、韦说之死，犹曰自取，然以此而斥任圜，卒亦置之死地，大误矣。〕卒从重诲议。〔卒，子恤翻。〕圜因求罢三司，〔为安重诲谗杀任圜张本。〕诏以枢密承旨孟鹄充三司副使权判。〔五代置枢密院都承旨、副承旨，以诸卫将军充。权判者，权判三司事也。〕鹄，魏州人也。
29六月，庚辰，太子詹事温辇请立太子。
30丙戌，门下侍郎、同平章事任圜罢守太子少保。
31己丑，以宣徽北院使张延朗判三司。
32壬辰，贬刘训为檀州刺史。〔以征荆南无功也。檀州密云郡，因白檀古县名以名州。〕
33丙申，封楚王殷为楚国王。
34西方邺败荆南水车于峡中，复取夔、忠、万三州。〔败，补迈翻。〕
后唐纪五〔起强圉大渊献（丁亥）七月，尽屠维赤奋若（己丑），凡二年有奇。〕
明宗圣德和武钦孝皇帝中之上
天成二年〔（丁亥、九二七）〕
1秋，七月，以归德节度使王晏球为北面副招讨使。〔乌震既死，以王晏球代之。按薛史，是年七月甲辰诏曰：「本朝亲王遥领方镇，遂有副大使知节度使，传代已深，相沿未改。其西川、东川今后落副大使，只云节度使。」寻诸镇皆正授节度使。〕
2丙寅，升夔州为宁江军，以西方邺为节度使。〔赏破高季兴军，复夔、忠、万之功也。蜀以夔州为镇江军，今改为宁江军。〕
3癸巳，〔【章：十二行本「巳」作「酉」；乙十一行本同；张校同，云无注本亦误「巳」。】〕以与高季兴夔、忠、万三州为豆卢革、韦说之罪，〔元年以三州与季兴，革、说犹为相，因以此罪之。〕皆赐死。
4流段凝于辽州，温韬于德州，刘训于濮州。〔自唐末以来，流贬者皆不至其地。辽、德、濮皆唐境也，此三人皆使至流所。〕
5任圜请致仕居磁州，〔磁，墙之翻。〕许之。
6八月，己卯朔，日有食之。
7册礼使至长沙，楚王殷始建国，〔封楚王殷为国王见上卷是年六月。〕立宫殿，置百官，皆如天子，或微更其名：〔示不敢拟天朝也。更，工行翻。〕翰林学士曰文苑学士，知制诰曰知辞制，枢密院曰左右机要司，群下称之曰殿下，令曰教。以姚彦章为左丞相，许德勋为右丞相，李铎为司徒，崔颖为司空，拓跋恒为仆射，张彦瑶、张迎判机要司。〔马殷所恃以为国者高郁也，建国置官，郁不与焉，何也﹖岂殷诸子已有忌郁之心欤﹖〕然管内官属皆称摄，惟朗、桂节度使先除后请命。〔朗，武平军，桂，静江军，时皆属楚。〕恒本姓元，避殷父讳改焉。
8九月，帝谓安重诲曰：「从荣左右有矫宣朕旨，令勿接儒生，恐弱人志气者。朕以从荣年少临大藩，〔是年三月从荣镇邺都，事见上卷。少，诗照翻。〕故择名儒使辅导之，今奸人所言乃如此！」欲斩之；重诲请严戒而已。〔安重诲非儒也，故宽言者之罪。独不思矫宣上旨，国有常刑邪！〕
9北都留守李彦超请复姓符，从之。〔彦超，李存审子；存审本姓符。〕
10丙寅，以枢密使孔循兼东都留守。〔帝欲东巡，使孔循留守洛阳。庄宗同光三年，复以洛阳为东部。
11壬申，契丹来请修好，〔好，呼到翻。〕遣使报之。
12冬，十月，乙酉，帝发洛阳，将如汴州；丁亥，至荥阳。〔九域志：荥阳县在郑州西六十里，东至大梁一百四十里。〕
民间讹言帝欲自击吴，又云欲制置东方诸侯。宣武节度使、检校侍中朱守殷疑惧，判官高密孙晟劝守殷反，〔高密，汉古县，隋乱废，唐武德三年置于义城堡，六年移就故夷安城，即高密古县也，属密州。九域志：在州东北一百二十里。考异曰：江南录作「孙忌」。今从王溥周世宗实录。晟，承正翻。〕守殷遂乘城拒守。帝遣宣徽使范延光往谕之，延光曰：「不早击之，则汴城坚矣；愿得五百骑与俱。」帝从之。延光暮发，未明行二百里，抵大梁城下，与汴人战，汴人大惊。戊子，帝至京水，〔京水在荥阳之东，索水之西。〕遣御营使石敬瑭将亲兵倍道继之。〔自梁以来，有侍卫亲军、侍卫马军、侍卫步军。〕
或谓安重诲曰：「失职在外之人，乘贼未破，或能为患，不如除之。」重诲以为然，奏遣使赐任圜死。〔任圜罢相见上卷是年六月。〕端明殿学士赵凤哭谓重诲曰：「任圜义士，安肯为逆！公滥刑如此，何以赞国！」使者至磁州，圜聚其族酣饮，然后死，神情不挠。〔挠，奴教翻。〕
  </div>
  <div class="pagination">
   <a href="资治通鉴注_page309.html">
    上一页
   </a>
   <span>
    ...
   </span>
   <a href="资治通鉴注_page305.html">
    305
   </a>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <a href="资治通鉴注_page308.html">
    308
   </a>
   <a href="资治通鉴注_page309.html">
    309
   </a>
   <span class="current-page">
    310
   </span>
   <a href="资治通鉴注_page311.html">
    311
   </a>
   <a href="资治通鉴注_page312.html">
    312
   </a>
   <a href="资治通鉴注_page313.html">
    313
   </a>
   <a href="资治通鉴注_page314.html">
    314
   </a>
   <a href="资治通鉴注_page315.html">
    315
   </a>
   <span>
    ...
   </span>
   <a href="资治通鉴注_page311.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
