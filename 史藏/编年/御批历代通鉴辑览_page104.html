<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 104 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 104 页/共 306 页</h1>
    <div class="content">　　【乙陈至徳三年已隋开皇五年】春正月戊午朔日食
　　隋颁五礼
　　礼部尚书牛所修也
　　夏五月隋初置义仓
　　工部【通鉴作度支隋书食货志作工部考开皇元年已改度支为民部通鉴疑有误今从隋志】尚书长孙平【字处均俭之子】奏令民间毎秋家出粟麦一石以下贫富为差储之当社【百家有里里有社】委社司检校以备凶年名曰义仓隋主从之
　　梁主岿殂太子琮【字温文】立
　　岿孝慈俭约境内安之【諡孝明皇帝庙号世宗】
　　秋八月突厥沙鉢畧可汗遣子入朝于隋
　　突厥阿波可汗寝彊诸胡皆附号西突厥沙鉢畧既与阿波有隙又为达头所困复畏契丹遣使告急于隋请将部落度漠南隋主命晋王广以兵援之给以衣服赐之车服鼔吹沙鉢畧因击西突厥破之乃立约以碛为界因上表曰天无二日土无二王大隋皇帝真皇帝也岂敢阻兵恃险偷窃名号今屈膝稽颡求为藩附遣其子库合真入朝自是嵗时贡献不絶
　　陈主杀其中书通事舍人传縡【字宜事北地灵州人】
　　縡先事陈主于东宫负才使气人多怨之及是施文庆沈客卿共譛縡受髙丽使金陈主收縡下狱縡于狱中上书【畧曰夫君人者恭事上帝子爱下民省嗜欲逺謟侫未明求衣日旰忘食是以泽被区宇庆流子孙陛下顷来酒色过度不防郊庙小人在侧宦竖防权忠直如仇讐视生民如草芥后宫曵绮绣廐马余菽粟百姓流离僵尸蔽野货贿公行帑蔵损耗神怒民怨众叛亲离臣恐东南王气自斯而尽矣陈主每当郊祀常称疾不行故縡言及之】书奏陈主大怒顷之意稍解遣使谓曰我欲赦卿卿能改过否对曰臣心如面面可改则心可改矣陈主益怒遂赐死【呉兴章华好学能文以无阀阅除大市令郁郁不得志上书极諌畧曰陛下即位于今五年溺于嬖宠惑于酒色祠七庙而不出拜三妃而临轩老臣宿将弃之草莽謟佞防邪升之庙廷今疆日戏隋军压境陛下如不改易张臣见麋鹿复游于姑蘓矣陈主大怒斩之　章华字仲宗】
　　隋筑长城
　　隋主发丁三万于朔方灵武【今宁夏府灵州周置普乐郡隋初废后复为郡曰灵武】筑长城东距河西至绥州【西魏置今峡西绥徳州是】绵厯七百里明年又发丁十五万于朔方以东縁邉筑数十城以遏胡防
　　【丙陈至徳四年隋开皇六午年梁后主琮广运元年】春正月党项羌【西羌别种其国在禹贡析支之地】请降于隋
　　秋闰八月隋杀其上柱国梁士彦宇文忻刘昉
　　初士彦讨尉迟迥破之代为相州刺史忻与隋主少相厚善用兵有威名隋主皆忌之以谴去官昉亦被疎逺俱懐怨望忻欲使士彦于蒲州起兵已为内应士彦之甥裴通预其谋而告之隋主隐其事以士彦为晋州刺史欲观其意士彦忻然谓昉等曰天也隋主因其朝谒执而诘之遂皆伏诛【隋主素服临射殿命百官射三家资物以为戒】
　　冬十月吐谷浑太子诃请降于隋隋主弗纳
　　吐谷浑可汗夸吕在位百年屡因喜怒废杀太子后太子惧谋执夸吕而降请兵于隋边吏请以兵应之隋主不许太子谋泄被杀复立其少子嵬王诃诃复惧诛谋帅部降隋遣使请兵隋主曰浑贼风俗特异人伦父既不慈子复不孝朕以徳训人何以成其恶逆乎乃谓使者曰父有过失子当谏诤岂可潜谋非法受不孝之名溥天之下皆朕臣妾各为善事即称朕心嵬王既欲归朕朕惟教嵬王为臣子之法不可逺遣兵马助为恶事嵬王诃乃止
　　【丁陈祯明元年隋开皇七年未　是嵗后梁亡凡二国】春二月隋开扬州山阳渎【即邗沟注见前】
　　突厥沙鉢畧可汗死弟莫何可汗处罗侯立
　　沙鉢畧死遣令立其弟叶防【突厥官名】处罗侯处罗侯与沙鉢畧之子雍虞闾相譲者五六遂立是为莫何可汗以雍虞闾为弃防莫何勇而有谋以隋所赐旗鼓西撃阿波阿波之众以为隋兵助之多望风降附遂生擒阿波上书请其死生之命隋主以问长孙晟晟对曰阿波之恶非负国家因其困穷取而为戮恐非招逺之道不如两存之髙颎亦言宜存养以示寛大隋主从之【明年莫何死兄子颉伽施多那都蓝可汗立】
　　夏五月乙巳朔日食
　　秋九月隋灭梁以其主萧琮为莒公【后梁自中宗詧至琮亡凡三主合三十三年】
　　隋徴梁主入朝梁主发江陵隋主遣武乡公崔度【字摩诃衍博陵人辩曽孙】将兵戍之梁主叔父岩【字义逺中宗子】弟瓛【字钦文世宗子】等恐度袭之遣使请降于陈九月陈荆州刺史陈慧纪【字元方髙祖从孙】引兵至江陵岩等驱文武男女一万口奔陈隋主闻之废梁国遣髙颎安集遗民拜梁主琮柱国赐爵莒公
　　冬十一月陈临平湖【注见前】开
　　时江南妖异特众临平湖草乆塞忽然自开陈主恶之乃自卖于佛寺为奴以厌之【初陈髙祖殂隋主遣使赴吊书称姓名顿首陈主答之益骄隋主不悦已而问取陈之策于髙颎对曰江北田収差晚江南水田早熟量彼収获之际防徴士马声言掩袭彼必屯兵守御废其农时彼既聚兵我便解甲再三如此彼以为常后更集兵彼必不信犹豫之顷我乃济师江南土薄舍多茅竹储积皆非地窖当密遣人因风纵火待彼修立复更烧之不出数年才力俱尽矣隋主用其莱陈人始困及陈受萧岩等降隋主益忿谓髙颎曰我为民父母岂可限一衣帯水不拯之乎命大作战船人请密之隋主曰吾将显行天诛何密之有使投其柹于江曰若彼惧而能改吾复何求】
　　【戊陈祯明二年申隋开皇八年】春三月隋下诏伐陈
　　诏曰陈叔寳据手掌之地恣谿壑之欲刼夺闾阎驱迫内外穷奢极侈俾昼作夜斩直言之客灭无罪之家欺天造恶祭鬼求恩君子潜逃小人得志天灾地孽物怪人妖每闗聼览有懐伤恻可出师授律应机诛殄在斯一举永清呉越又送玺书暴陈主二十恶写诏三十万纸徧谕江外
　　冬十月隋以晋王广为淮南行省尚书令行军元帅帅师伐陈
　　隋置淮南行省于夀春以晋王广为尚书令遂有事于太庙命广及秦王俊清河公杨素皆为行军元帅广出六合【后周郡隋改县今属江寜府】俊出襄阳素出永安庐州总管韩擒虎【字子通东垣人雄之子】出庐州呉州总管贺若弼出广陵凡总管九十兵五十一万八千皆受晋王节度旌旗舟揖横亘数千里以髙颎为元帅长史王韶为司马军事皆取决焉【颎问郎中薛道衡曰江东可克乎道衡曰克之郭璞言江东分王三百年复与中国合今此数将周一也主上恭俭勤劳叔寳荒滛骄侈二也国之安危在所守任彼以江总为相唯事诗酒萧摩诃任蛮奴为大将皆一夫之用三也我有道而大彼无徳而小量其甲士不过十万西自巫峡东至沧海分之则势悬而力弱聚之则守此而失彼四也席卷之势事在不疑也】秦王俊督诸军屯汉口为上流节度陈以周罗防督诸军拒之杨素引舟师下三峡军至流头滩【在今宜昌府东湖县北】衔枚夜发击破陈将军戚昕悉俘其众遂帅水军东下舟舻被江旌甲曜日陈之镇戍相继以闻施文庆沈客卿并抑而不言陈江中无一鬭船上流兵皆阻杨素军不得至防军将军樊毅言于仆射袁宪【字徳章君正之子】曰京口采石俱是要地各须鋭兵五千并出金翅【舟名】二百缘江上下为防备宪及骠骑将军萧摩诃皆以为然文庆客卿白陈主曰此是常事边城将帅足以当之若出人船必恐惊扰及隋军临江间谍骤至宪等奏请再三文庆曰元防将逼南郊复迩今若出兵事便废阙由是议久不决陈主从容谓侍臣曰王气在此齐兵三来周师再来无不摧败彼何为者邪孔范曰长江天堑限隔南北今日虏军岂能飞渡邪陈主以为然故不为深备奏伎纵酒赋诗不辍



　　御批厯代通鉴辑览卷四十六
<史部,编年类,御批历代通鉴辑览>
　　钦定四库全书
　　御批歴代通鉴辑览卷四十七
　　隋【起文帝开皇元年辛丑至恭帝侗皇泰二年己夘凡四帝三世共三十九年】
　　髙祖文皇帝
　　姓杨氏名坚【小名那罗延】农华隂人汉太尉震之后【震九世孙元夀为后魏武□镇司马因家焉】父忠【元夀之元孙】仕魏及周以功封隋国公【事具前】母吕氏【生帝于冯翊般若寺有尼来自河东将帝舍于别馆躬自抚养母尝抱帝忽见头上出角遍体鳞起大骇坠帝于地尼自外见曰已惊我儿致令晚得天下】周天和中袭爵隋公及静帝立以太后父秉政自进为王遂移周祚灭梁并陈而一天下
　　【己酉】开皇九年春正月总管贺若弼韩擒虎进军灭陈获其主叔寳【陈自高祖至后主亡凡五主合三十三年】
　　正月朔陈主会朝大雾四塞是日贺若弼自广陵引兵济江陈人不觉韩擒虎将五百人自横江宵济采石守者皆醉遂克之采石戍主驰启告变乃内外戒严以萧摩诃樊毅鲁广达并为都督施文庆为大监军遣樊猛帅舟师入白下【即白石城注见前】已而贺若弼防京口以敕书分道宣谕所至风靡韩擒虎进攻姑孰半日防之于是弼自北道擒虎自南道并进缘江诸戍望风尽走弼进据钟山【即蒋山注见前】晋王广使总管杜彦【云中人】与韩擒虎合军屯于新林陈人大骇降者相继时建康甲士尚余十万人陈主唯昼夜啼泣台内处分一以委施文庆萧摩诃以弼悬军深入垒堑未坚请出兵掩袭不许任忠自吴兴入援言宜固守台城縁淮立栅勿与交战请给精兵一万径掩六合扬声欲往徐州断彼归路则诸军不击自去陈主又不能从明日歘然曰兵久不决令人腹烦可呼萧郎一出击之任忠叩头苦请勿战孔范奏曰请作一决当为官勒石燕然陈主从之使鲁广达陈于白土冈【在上元县东即钟山南蔍】任忠樊毅孔范萧摩诃诸军以次而北亘二十里首尾进退不相知贺若弼登山望之驰下勒陈以待萧摩诃初无战意鲁广达以其徒力战与弼相当弼更引兵趣孔范范兵暂交即走诸军乱溃不可复止擒萧摩诃释而礼之任忠驰见陈主言败状曰官好住臣无所用力矣陈主令出募人更战防韩擒虎自新林进军至石子冈【在江宁悬南亦曰长陵】忠遂迎降引擒虎自南掖门入陈文武百官皆散走唯仆射袁宪在殿中陈主遑遽将避匿宪正色曰大事如此去欲安之不若正衣冠御正殿依梁武帝见侯景故事陈主不从曰吾自有计乃从宫人十余出景阳殿自投于井【即景阳井在故台城内一名胭脂井又名辱井】既而军人窥井欲下石乃闻呌声以绳引之惊其太重及出乃与张贵妃孔贵嫔同束而上【沈后居处如常太子深年十五闭阁而坐舍人孔伯鱼侍侧军士叩阁而入深安坐劳之军士咸致敬焉】贺若弼乗胜至乐游苑【在上元县东北】鲁广达犹督余兵苦战不息会日暮乃觧甲面台再拜恸哭遂就擒【入隋后未几得疾不疗而卒】弼夜烧北掖门入闻擒虎已得叔寳耻功在擒虎后与之相訽挺刃而出欲令叔寳作降笺归已不果越二日晋王广入建康以施文庆沈客卿及阳惠朗徐哲暨慧景五人皆为民害斩之以谢三吴使髙颎与记室裴矩【字大闻喜人】収图籍封府库资财一无所取闻者贤之广以贺若弼违令先期収以属吏帝驿召之且诏广曰平定江表弼与擒虎之力也赐物万段别诏褒美【广之至建康也髙颎先入广使人驰告之命留张丽华颎曰昔太公防面以斩妲己此岂可留也斩之广闻之变色曰昔人云无徳不报吾必有以报髙公矣由是恨颎】
　　以许善心【字务本高阳北新城人】为散骑常侍
　　先是陈使许善心入聘帝留之遂伐陈至是帝使以陈亡告善心善心衰服号哭于西阶之下借草东向坐三日敕书唁焉明日就馆拜散骑常侍善心哭尽哀改服垂泣再拜受诏又明日乃朝伏泣于殿下悲不能兴上顾左右曰我平陈国惟获此人既能懐其旧君即我之诚臣也
　　陈水军都督周罗防降
　　初罗防守江夏秦王俊不得进相持逾月陈南康内史吕忠肃据巫峡凿岩缀铁锁横截上流以遏隋船竭其私财以充军用杨素击之四十余战忠肃守险力争隋兵死者五千余人既而隋师屡捷忠肃弃栅而遁复据荆门之延州素大破之于是巴陵以东无复城守者及建康平诸城皆觧甲罗防乃与诸将大临三日放兵散然后诣俊降上江皆平王世积【阐熙人】在蕲口【蕲水入江之口在蕲州西】移书告谕江州豫章诸郡皆降【是月将军宇文述防吴州擒刺史萧瓛东扬州刺史萧岩以会稽降皆送长安斩之　宇文述字伯通盛之子】
　　二月置乡正里长
　　苏威奏请五百家置乡正使治民间辞讼李徳林以为本废乡官判事为其里闾亲识剖断不平今令乡正治民为害最甚上竟用威议乃以百家为里置里长一人【里长之名始此】
　　陈湘州刺史陈叔慎【字子敬髙宗第十六子】起兵长沙败死杨素之下荆门也遣别将厐晖略地南至湘州城中将士刻日请降刺史岳阳王叔慎年十八置酒会僚吏酒酣叹曰君臣之义尽于此乎长史谢基伏而流涕助防遂兴侯正理【陈宗室】起曰主辱臣死诸君独非陈国之臣乎今天下有难实致命之秋也纵其无成犹见臣节青门之外有死不能今日之机不可犹豫后应者斩众咸许诺乃刑牲结盟遣人诈奉降书于厐晖晖入叔慎伏甲执之以徇并其众皆斩之叔慎坐于射堂招合士众数日之中得五千人衡阳太守樊通武州【梁置隋改朗州今湖南常徳府是】刺史邬居业【邬氏晋邬大夫之后以邑为氏】皆举兵助之隋刺史薛胄【字绍元汾隂人】将兵适至撃之叔慎遣陈正理樊通拒战兵败胄乗胜入城擒叔慎居业送秦王俊斩之
　　陈冯魂以岭南降陈地悉平
　　岭南未有所附数郡共奉髙凉郡太夫人洗氏为主诏遣柱国韦洸【字世穆夐之子】等安抚岭外陈豫章太守徐璒据南康拒之洸等不得进晋王广遣陈叔寳遗夫人书谕以国亡使之归隋夫人集首领数千人尽日恸哭遣其孙冯魂帅众迎洸洸击斩徐璒岭南皆定表魂为仪同三司册洗氏为宋康郡【宋置故城在今广东肇庆府阳江县】夫人衡州司马任瓌【字玮忠之弟子】劝都督王勇据岭南求陈氏子孙立以为帝勇不能用以所部来降瓌弃官去于是陈国皆平【得州三十郡一百县四百诏夷建康城邑宫室更以石头城置蒋州】
　　夏四月晋王广班师俘陈叔寳至京师献于太庙论功行赏有差
　　帝坐广阳门观引陈叔寳于前使纳言宣诏劳之内史令宣诏责以羣臣不能相辅乃至灭亡叔寳及其羣臣并愧惧伏地屏息不能对既而宥之【帝给赐叔寳甚厚叔寳愿得一官号帝曰叔寳全无心肝既而以陈氏子弟多恐其在京城为非乃分置邉州给田业使为生歳时赐衣服以安全之】进杨素爵为越公贺若弼宋公弼与韩擒虎争功于帝前弼曰臣在蒋山死战破其鋭卒擒其骁将震扬威武遂平陈国擒虎曰臣以轻骑五百直取金陵执陈叔寳弼夕方至臣启关纳之安得与臣比帝曰二卿俱为上勲于是进擒虎上柱国【有司劾擒虎士卒滛污陈宫坐此不加封邑】髙颎爵齐公从容命颎与弼论平陈事颎曰弼苦战破贼臣文吏耳焉敢与之论功帝大笑嘉其有让【弼撰其所画防上之谓之御授平陈七防帝弗省曰我不求名公宜自载家传厐晃等短髙颎帝怒皆黜之亲礼逾密因谓颎曰公犹镜也每被磨莹皎然益明　厐洗字元显榆林人】
　　投陈孔范等于邉裔
　　先是晋王广戮陈五佞【施文庆等】未知孔范王瑳王仪【俱琅邪人】沈瓘【武康人】之罪故免至是始暴其恶投之邉裔以谢吴越
　　以陈江总袁宪等为开府仪同三司
　　以江总袁宪萧摩诃任忠为开府仪同三司帝嘉袁宪雅操下诏以为江表称首【帝谓羣臣曰平陈之初我悔不杀任蛮奴受人荣禄兼当重寄不能横尸狥国乃云无所用力与演纳肝何相去也见周罗防慰谕之许以富贵罗防泣对曰臣荷陈氏厚遇本朝沦亡无节可纪得免于死陛下之赐也何富贵之敢望初陈散骑常侍韦鼎聘于周遇帝而异之谓曰公当大贵贵则天下一家嵗一周天老夫当委质于公矣及归尽卖田宅或问其故鼎曰江东王气尽于此矣至是召为上仪同三司　任蛮奴忠小字演纳肝卫懿公为狄所杀尽食其肉而舍其肝演使还自出其肝而纳公之肝焉韦鼎字超盛叡之孙】
　　诏除毁兵仗
　　诏曰今率土大同含生遂性禁卫之余镇守之外戎旅军器皆宜停罢武力之子俱可学经民间甲仗悉皆除毁
　　秋七月羣臣请封禅不许
　　八月以左卫大将军广平王雄【初名惠帝族子后改封观王】为司空【纲目作以王雄为司空今依隋书及通鉴改】
　　雄贵宠特盛与髙颎卢庆则苏威称为四贵雄寛容下士朝野倾属帝隂忌之以为司空实夺之权雄乃杜门不通賔客
　　冬十二月诏定雅乐
　　帝践阼之初柱国郑译请修正雅乐诏太常卿牛国子祭酒辛彦之博士何妥等议之积年不决译言古乐十二律旋相为宫【一律之中自备五音皆以宫声为首】各用七声【宫商角征羽变宫变征】世莫能通译因兹人苏祗婆善琵琶始得其法推演为十二均【七音之外又有五均共成十二律】八十四调【毎律七音音立一调共成此数】以校太乐所奏例皆乖越又于七音之外更立一声谓之应声【编悬镗磬例皆有八七音用七更立其一故以为应声】与邳公世子苏防议累黍定律【一千二百黍为黄钟之律】时人以音律乆无通者非译夔一朝可定帝素不説学而牛不通音律何妥自耻不逮常欲沮壊其事乃立议非之或欲令各造乐而择其善者妥又恐乐成善恶易见乃请张乐试之先白帝云黄钟象人君之徳及奏黄钟之调帝曰滔滔和雅与我心会妥因奏止用黄钟一宫不假余律上悦及平陈获宋齐乐器工人上廷奏之叹曰此华夏正声也乃调五音为五夏【韶夏皇夏諴夏需夏肆夏】二舞【文舞武舞】登歌【升歌堂上】房内【帝自作地厚天髙二曲】等十四调賔祭用之太常置清商署以掌之至是牛又奏中国旧音尽在江左今得梁陈旧乐请加条缉以备雅乐其后魏后周之乐杂有邉裔之声请悉停之乃诏与许善心姚察【字伯审吴兴武康人】及虞世基【字茂世荔之子】参定
　　以辛公义【陇西狄道人】为岷州【西魏置今属巩昌府】刺史
　　岷俗畏疫一人病阖家避之病者多死公义命皆舆置防事暑月防廊皆满公义设榻昼夜处其间以秩禄具医药身自省问病者既愈乃召其亲戚谕之曰死生有命岂能相染若相染者吾死乆矣皆慙谢而去其后人有病者争就使君其家亲戚固留养之始相慈爱风俗遂变【后公义迁并州刺史下车先至狱中露坐验问十余日间决遣咸尽还领新讼事皆立决有须禁者公义即宿防事终不还闳或諌曰公事有程何自苦公义曰刺史无徳不能使民无讼岂可某人在狱而安寝于家乎罪人闻之咸自欵服后有讼者乡闾父老遽晓之曰此小事何忍勤劳使君讼者多两让而止】
　　【庚戌】十年春二月以李徳林为湖州刺史
　　徳林恃才好胜同列疾之由是以佐命元功十年不徙级数与苏威异议髙颎常助威上多从威议【初帝赐徳林庄店使自择之徳林请髙阿那肱店店人防本髙氏彊夺民田所为威因奏徳林诬罔自入上由是恶之徳林又称父为太尉谘议以取赠官侍郎陈茂言徳林父实终于校书上益衔之　陈茂河东猗氏人】虞庆则等奉使关东还奏乡正专理词讼党与爱憎公行货赂帝令废之徳林曰兹事臣本以为不可然始置即停朝成暮毁非帝王设法之义自今羣臣于律令輙欲改张愿陛下即以军法从事不然纷纭不已帝怒大诟曰尔欲以我为王莽邪面数其罪出为湖州刺史【已而徳林转懐州病死　懐州隋以河内郡置今河南懐庆府是】
　　杀楚州【隋以山阳郡为楚州今江南淮安府是】参军李君才于殿内帝性猜忌不説学既任智以获大位因以文法自矜明察临下恒令左右觇视内外有过失则加以重罪又患令史赃污使私人以钱帛遗之得犯立斩每殿廷捶人挥楚不甚即命斩之髙颎栁彧等谏不纳颎等乃尽诣朝堂请罪帝不怿乃令殿内去杖后李君才言帝宠髙颎过甚帝怒命杖之而殿内无杖遂以马鞭捶杀之因复置杖未几怒甚又于殿廷杀人兵部侍郎冯基固諌不从寻悔宣慰基而怒羣臣之不谏者
　　夏五月诏军人悉属州县
　　诏曰魏末防乱军人权置坊府【元魏之末兵制有方坊北齐为六府】南征北伐居处无定今可悉属州县其垦田籍帐一与民同军府统领宜依旧式仍罢缘邉新置军府
　　六月制民年五十免役収庸【不役其身取其庸即丁法至六十并除其庸】冬十一月江南乱以杨素为行军总管讨平之
　　江表自东晋以来刑法疏缓平陈之后尽反其政苏威复作五教使民诵之士民嗟怨民复讹言隋欲徙之入关逺近惊骇于是越州【隋以会稽郡置今淅江绍兴府是】髙智慧苏州【隋以吴郡置今为府属江南】沈元懀皆举兵反自称天子攻防州县陈之故境大抵皆反执县令杀之曰更能使侬诵五教邪诏遣杨素讨之【素将济江使麦铁杖戴束藁夜浮渡江觇贼还而复往为贼所擒遣兵三十人防之铁杖取贼刀乱斩防者尽杀之而归素大竒之奏授仪同三司麦铁杖字孟才始兴人】素率舟师自扬子津【今曰扬子桥在扬州府江都县南】
　　入击贼元懀败走追擒之智慧据浙江东岸为营周亘百余里船舰被江子总管【禆将犹言小总管也】来防儿【来氏商支孙食采于郲因以为氏后去邑防儿字崇善江都人】以轻舸数百直登江岸袭破其营因纵火烟焰涨天素纵兵奋击大破之智慧逃入海走保闽越【素遣总管史万歳帅众二千逾岭越海攻破溪洞不可胜数前后七百余战转鬬千余里寂无声问者十旬逺近皆谓已没万嵗置书竹筒中浮之于海得者以告素上其事上嗟叹厚赐其家　史万嵗京兆杜陵人】素追智慧泛海奄至泉州【唐置今为府属福建此云泉州者史臣追叙之词】贼众皆散素分兵追捕贼党执送智慧斩之江南遂定
　　番禺【隋分南海置今县与南海俱为广州府治】夷反遣给事郎【隋宫阶正八品上】裴矩讨平之以冯盎为髙州刺史洗氏为醮国夫人番禺夷王仲宣反岭南首领多应之引兵围广州韦洸中流矢死诏以其副慕容三藏检校军事又诏裴矩巡抚岭南矩至南康得兵数千人击斩仲宣别将进至南海髙凉洗夫人遣其孙盎会三藏等合击仲宣仲宣众溃洗氏亲被甲乗介马张锦繖引彀骑卫从裴矩巡抚二十余州苍梧首领陈坦等皆来谒见矩承制署为刺史县令使还统其部落岭表定上以矩为民部侍郎拜盎髙州刺史赠冯寳醮国公册洗氏为谯国夫人开幕府置官属给印章聴便宜行事【先是夫人遣其孙冯暄将兵攻广州逗留不进夫人大怒遣使执暄系州狱及贼平诏赦暄罪拜刺史】
　　【辛亥】十一年春二月以刘旷为莒州【后周置治东莞今沂州府沂水县是今莒州全大定中置】刺史
　　平乡【魏置今属顺徳府】令刘旷有异政以义理晓谕讼者皆引咎而去狱中草满庭可张罗髙颎荐之故有是命
　　辛巳晦日食
　　秋八月杀滕王瓒【字恒生帝母弟】
　　初帝微时与瓒不协帝为周相瓒恐为家祸隂欲图帝其妃周髙祖妹顺阳公主也亦与独孤后不平帝命出之瓒不可至是从幸栗园【在长安南】遇鸩暴死
　　【壬子】十二年秋七月蘓威以开府就第尚书卢恺【字长仁柔之子】除名
　　何妥与苏威争议事积不相能威子防与妥议乐复不同议者以威故同防者什八九妥恚曰吾席间函丈四十余年反为昨暮儿【言防生之晩】所屈邪遂奏威与卢恺薛道衡王李同和等共为朋党帝大怒威免官爵以开府就第卢恺除名知名之士得罪者百余人【自周以来选无清浊及恺摄吏部与薛道衡等甄别士流故涉朋党之谤以至得罪未几上曰苏威徳行者但为人所误耳命复通籍威好立条章每嵗责民间五品不逊答者或云管内无五品之家其不相应领类如此乂为余粮簿欲使有无相赡民部侍郎郎茂以为烦迂不急皆奏罢之茂尝为卫国令有民张元预兄弟不睦丞尉请加严刑茂曰元预兄弟本相憎疾又坐得罪弥益其忿非化民之意也乃徐谕之以义元预等各感悔顿首请罪遂相亲睦　郎茂字蔚之恒山新市人】
　　壬申晦日食
　　八月制诸州死刑悉移大理奏裁
　　帝以天下用律者多蹖驳罪同论异故有是命
　　冬十二月以杨素为仆射与髙颎等掌朝政领军大将军贺若弼除名
　　杨素性踈辨髙下在心唯颇推髙颎敬牛厚接薛道衡视苏威以下蔑如也其才艺风调优于颎至于推诚体国处物平当则不如颎逺矣贺若弼自谓功名出朝臣之右当为宰相及素为仆射不平形于言色由是免官怨望愈甚久之上下弼狱谓之曰我以髙颎杨素为宰相汝每昌言毁之何也弼曰颎是臣之故人素臣之舅子臣知其为人诚有此语公卿奏弼罪当死上曰臣下守法不移公可自求活理弼曰臣将八千兵擒陈叔寳窃以此望活上曰此已格外重赏弼曰臣今还格外望活上低回者数日特令除名嵗余复其爵位
　　诏免河北河东功【兵受田计亩为功以其所出修器械备糗粮】调【丁出调注见前】减田租
　　有司言府藏皆满无所容积于廊庑于是更辟左藏院以受之上乃诏曰宁积于人无藏府库河北河东今年田租三分减一兵减半功调全免
　　遣使均田
　　时天下户口嵗增京辅及三河【河东河南河北】地少而人众衣食不给帝乃发使四出均天下之田其狭乡每丁才至二十亩老少又少焉
　　【癸丑】十三年春二月作仁夀宫【故址在今凤翔府麟游县西天台山上】诏杨素营仁夀宫于岐州之北素奏宇文恺封徳彜【名伦以字行隆之之子】为土木监于是夷山堙谷以立宫殿崇台累榭宛转相属役使严急丁夫多死推填坑谷覆以土石因而筑为平地死者以万数【十五年三月宫成帝幸之见制度壮丽大怒曰杨素为吾结怨天下素闻之恐获谴封徳彜曰公勿忧俟皇后至必有恩诏明日帝果召素入对后劳之曰公知吾夫妇老无以自娱盛饰此宫岂非忠孝赐赉甚厚素荐徳彜于帝遂迁内史舍人】
　　禁藏防纬
　　秋七月戊辰晦日食
　　诏议明堂制度
　　帝命礼部尚书牛等议明堂制度宇文恺献木様【重檐复道五房四达】帝命有司度地立之诸儒议乆不决乃罢
　　突厥突利可汗【莫何可汗之子】请婚许之
　　帝之灭陈也以陈叔寳屛风赐突厥大义公主公主以其宗国之覆心常不平书屏风为诗叙陈亡以自寄【诗有余本皇家女飘流入虏廷一朝覩成败懐抱忽纵横之句】帝闻而恶之礼赐渐薄公主遂煽惑都蓝可汗【先是突厥莫何可汗死兄子雍虞阁立是为都蓝可汗】颇为邉患帝遣将军长孙晟使突厥因发公主私事废之内史侍郎裴矩请説都蓝使杀公主时处罗侯【即莫何可汗】之子染干号突利可汗居北方遣使求婚帝使矩谓之曰能杀大义公主乃许婚突利遂谮公主于都蓝都蓝因发怒杀公主更表求婚朝议将许之长孙晟曰雍虞闾反覆无信直以与玷厥【即达头可汗】有隙故欲依倚国家虽与为婚终当叛去今若尚主承借威灵玷厥染干必受其徴发彊而更反后恐难图且染干者处罗侯之子素有诚欵前尝乞婚不如许之招令南徙兵少力弱易以抚驯使敌雍虞闾以为邉扞上曰善复遣晟慰谕染干许尚公主【十七年七月突利来逆女帝舍之太常教习六礼妻以宗女安义公主帝欲离间都蓝故特厚其礼令长孙晟説之使帅众南徙居度斤旧镇　度斤即都斤山旧沙鉢畧所居】
　　【甲寅】十四年夏四月行新乐
　　协律郎祖孝孙【范阳人】从陈阳山【梁郡今广东连州是】太守毛爽受京房律法牛使孝孙参定雅乐布管飞灰顺月皆验又每律生五音十二律为六十音因而六之为三百六十音分直一嵗之日以配七音而旋相为宫之法由是着明等乃奏请复用旋宫法帝犹记何妥之言于是等复附帝意销毁前代金石以息异议又作武舞以象功徳至是乐成诏行之乃禁民间所造繁声【先是乐工万寳常妙达钟律帝令造诸乐器其声雅淡不为时人所好竟寝不行及是新乐成寳常闻之然泣曰淫厉而哀天下不乆尽矣寳常竟饿死且死悉取其书烧之曰用此何为】
</div>
    <div class="pagination">
<a href="御批历代通鉴辑览_page103.html">上一页</a><span>...</span><a href="御批历代通鉴辑览_page99.html">99</a><a href="御批历代通鉴辑览_page100.html">100</a><a href="御批历代通鉴辑览_page101.html">101</a><a href="御批历代通鉴辑览_page102.html">102</a><a href="御批历代通鉴辑览_page103.html">103</a><span class="current-page">104</span><a href="御批历代通鉴辑览_page105.html">105</a><a href="御批历代通鉴辑览_page106.html">106</a><a href="御批历代通鉴辑览_page107.html">107</a><a href="御批历代通鉴辑览_page108.html">108</a><a href="御批历代通鉴辑览_page109.html">109</a><span>...</span><a href="御批历代通鉴辑览_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
