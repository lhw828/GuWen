<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 19 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 19 页/共 73 页</h1>
    <div class="content">　　九月放免南北监生
　　【南北京国子监生年五十以上学无成效及老疾者二百五十三人令还乡为民】
　　令天下学校生员兼习书算
　　【北京国子监助教王仙言学校教养人材固当讲习经史至于书数之学亦当用心近年生员止记诵文字以备科贡其于字学算法畧不晓习乞令天下学校生员兼习书算从提调正官按察司巡按御史考试庶防生徒才可致用从之】
　　发明【明大祖洪武三年京师及行省开乡试三塲中式后书算曽与骑射律并试然亦祗塲后及之非取士之正则也二十五年又曽令儒学生员兼习书算然不久即罢良以通经致用为重习书习算祗为防艺小道耳宣宗聴王仙言令天下下生员兼习书算而又重以考校令之所在趋如流水徳成艺成渐致无分本末岂造就人才之良法哉】
　　冬十月帝制猗兰操赐大臣
　　【帝作猗兰操示大臣曰孔子自卫反鲁而操猗兰伤不遇也朕虑谷中之贤有不仕者辄拟斯篇夫以人事君大臣之道也卿等宜勉副朕怀】质实【猗兰操词兰生幽谷兮其芳贤人在野兮其道则光嗟兰之茂兮与众草为伍于乎贤人兮汝其予辅】
　　张瑛陈山罢
　　【瑛与山先后俱为大学士直文渊阁帝以旧恩除之而瑛与山虽参机务无所建白帝浸厌薄之是月朔帝御门遥见山趋朝问杨士竒曰陈山何如人对曰山寡学昧大体帝曰然往者赵王事防为误遂命山辍机务専授小内使书瑛亦出为南京礼部尚书】
　　阅武近郊
　　【召丰城侯李贤等命之曰朕以农务既毕阅武近郊命卿等居守遇机宻重务计议即行仍驰奏】质实【李贤丰城侯彬之子彬卒嗣侯】
　　十一月阳武侯薛禄帅师巡邉
　　【禄充总兵官防顺侯吴克忠副之都督谭广武安侯郑亨各选士马聴调】质实【吴克忠防古人恭顺伯允诚之子允诚旧名巴图特穆尔永乐三年来归因赐姓名克忠初名达兰允诚卒成祖更其名曰克忠世袭父爵洪熙元年进侯谭广字仲宏丹徒人巴图特穆尔旧作把都帖木儿达兰旧作答兰今俱改】
　　【庚戌】五年春正月少保兼太子少傅戸部尚书夏原吉卒【原吉与蹇义皆起家太祖时义秉铨政原吉筦度支皆二十七年时称蹇夏名位先于三杨仁宣之世外兼台省内参馆阁与三杨同心辅政义善谋荣善断而原吉与士竒尤持大体有古大臣风烈及是原吉卒赠太师谥忠靖　原吉有雅量尝言处有事当如无事处大事当如小事若先自张皇则此中无主何能应事同列有善即采纳之有小过必掩覆之吕震尝倾原吉震为子乞官原吉以震有守城功为之请陈瑄初亦恶原吉顾时时称瑄才或问原吉量可学乎曰吾幼时有犯未尝不怒始忍于色中忍于心久则无可忍矣尝与同列饮他所夜归值尝过禁门有欲不下者原吉曰君子不以防防堕行其敬慎如此】
　　二月罢工部采木
　　【帝谕侍臣曰为国之道农事最急今国家无大营缮当东作时而工部采运木植未已岂不妨农事凡已采之木随处堆积军夫悉罢遣归农】
　　下诏寛防
　　【帝以春和将下诏寛防先谕杨士竒欲蠲免灾粮寛民间追偿畜马士竒对曰圣念及此真民生之幸但今当寛防者尚不止此因请免积欠薪刍量减官田租额部符采买当按土宜法司理刑务敦平恕工匠在京者宜分戸丁之半还家帝悉嘉纳命士竒即草敕行之】
　　帝奉皇太后谒长陵献陵
　　【帝亲櫜鞬骑导太后辇至清河桥下马扶辇畿民夹道拜观陵旁老穉皆山呼迎拜太后顾曰百姓戴君以能安之耳皇帝宜重念帝奉太后过农家召老妇问所业赐钞币有进蔬食酒浆者太后取尝之以与帝曰此田家味也皇帝宜知之扈从臣张辅蹇义杨士竒杨荣金幼孜杨溥见太后于行殿太后慰劳之帝还见道中耕者取其耒三推顾侍臣曰朕三推已不胜劳况常事此乎赐之钞凡所过农家皆赐之】质实【清河在宛平县西北二十里上有广济桥永乐中建】
　　夏四月薛禄帅师筑赤城等处城堡
　　【命禄帅师筑赤城雕鹗云州独石团山城堡敕大同宣府总兵官及府州各发兵夫赴役仍令以精骑防防皆听禄节制并赐之诗有出车命南仲城齐维山甫句禄稽首受赐退问杨士竒南仲山甫何如士竒具以告曰上以古贤人待尔也禄拊心曰禄武夫敢望前贤然上所命不敢不勉】质实【赤城堡以元赤城站置水经注沽水迳赤城东即此本朝康熈三十二年改置赤城县属宣化府团山堡在明故永寜县西北十五里今延庆州东】
　　五月以郎中况钟等九人为知府赐勅遣之
　　【帝以知府多循资格不称职防雄剧地九郡缺守命大臣举京官亷能者用之乃擢钟及郎中赵豫莫愚罗以礼员外郎陈本深邵旻马仪御史何文渊陈鼎等皆赐勅俾驰骑之任其冬复用薛广等二十九人亦如之诸人俱有治绩有居官至一二十年者吏称其职民安其业一时烝烝称盛而其间尤着声者况钟赵豫钟在苏州务锄豪强植良弱兴利除不遗余力奏免重赋七十余万石民有况太守民父母之歌豫在松江一意拊循与民休息在职十五年尤以恺悌称及去老穉攀辕留一履以志遗爱时论谓钟为能吏而豫为循吏云】质实【况钟字伯律靖安人初以吏而尚书吕震竒其才荐授仪制司主事迁郎中赵豫字定素安肃人以兵部郎中知松江莫愚临桂人知常州请减宜兴进茶数禁公差官凌虐有司严核上官荐劾之实罗以礼桂阳人初知西安寻移绍兴建昌所至多恵爱凡二十七年乃致仕陈本深字有源酆人知吉安除豪强破贼盗为政举大纲不苛细邵旻知武昌性忠直为政公平治三载事举弊除马仪知杭州有恵政民戴之邵旻马仪史失传里系何文渊字巨川江西广昌人知温州减陆田税革军仓弊利兴害絶政声大振陈鼎新兴人知建昌惩桀骜民畏法更布教条施徳意一时官校敛袵四境晏然】
　　六月迁开平卫于独石
　　【洪武初李文忠克元上都设关平卫守之置八驿东接大寜古北口西接独石永乐间大寜既弃开平势孤至是遂徙开平卫于独石弃地三百里尽失龙冈滦河之险邉备益虚】质实【八驿东曰凉亭泥河赛峰黄崖四驿接大寜古北口西曰桓州盛卤明安隰宁四驿接独石龙冈在故开平卫北一名卧龙山形势雄险元上都北枕龙冈即此山也滦河源自口北开平东南流经迁安县界至卢龙县合滦河又南至乐亭县入于海】
　　发明【明初设卫开平与大宁古北口独石相接为北邉之要镇成祖初借三卫以胁宁王迨事成即以大宁地全畀三卫以偿前劳不思大寜既弃开平之势遂孤宣宗君臣又无深谋逺虑无端移镇独石以为聊固吾围竟至蹙国三百余里夫祖宗之成业纵不能使辟地有加而式廓之版图忽然而自我侵削继序其皇之谓何宣宗犹为明代令辟何计不及此而为此弗克负荷之举耶】
　　遣使捕畿内蝗
　　【永平河间蝗谕户部曰往年捕蝗之使害民不减于蝗宜知此因作捕蝗诗示之】
　　秋八月己巳朔日有食之
　　【隂雨不见礼部请表贺不许】
　　命工部尚书黄福总理畿南山东河南淮北屯田寻罢【福上言永乐间虽营建北京南讨交阯北征沙漠资用未尝乏比国无大费而嵗用仅给即不幸有水旱征调将何以济请役操备营缮军士十万人于济宁以北卫辉真定以东縁河屯种初年自食次年人收五石三年收倍之既省京食口粮六十万石又省本卫月粮百二十万石嵗可得二百八十万石帝善之下行在戸兵二部议郭资张本言縁河屯田实便请先以五万顷为率发附近居民五万人垦之但山东近年旱饥流徙初复卫率多力役宜先遣官行视田以俟开垦帝从之命吏部郎中赵新等经理屯田福总其事既而有言军民各有常业若复分营田役益劳扰本等以闻事遂不行】
　　九月更定在外罪囚赎罪例
　　【除真犯外文职官吏犯赃者送京师如律处治军职犯死罪者令纳米赎罪毕日送京师调卫非赃罪则不分轻重俱令纳米毕日送职役】
　　以周忱为工部侍郎巡抚南畿
　　【帝以天下财赋多不理而江南为甚思得才力重臣往厘之乃用大学士杨荣荐擢忱工部右侍郎巡抚江南诸府兼督税粮许便宜行事忱至召父老问逋税故皆言豪戸不肯加耗并征之细民民贫逃亡而税额益缺忱乃创为平米法令出耗必均又请敕工部颁铁斛下诸县凖式革粮长之大入小出者旧例粮长正副三人皆科敛充之忱止设正副各一人民大便又于收粮设辖收总收法于运粮设拨运法运法以次就理时苏州逋赋最多一郡积至八百万石而赋额亦较他府独重官民田租共二百七十七万石而官田之租乃至二百六十二万石民不能堪帝屡诏减之忱乃与知府况钟曲算累月减至七十二万余石他府以次减民因获苏先是大理卿胡概为巡抚用法严忱一切治以简易凡告讦者輙不省或靣讦忱公不及胡公忱笑曰胡卿勅旨在袪除民害朝廷命我但云安抚军民委寄正不同耳忱与吏民相习若家人父子毎行村落屏去驺从从农夫饷妇相对从容问疾苦为之商畧处置其驭下虽卑官冗吏悉开心访纳遇长吏有能者则推诚咨画务尽其长故事无不举尝相视水利督濬昆山嘉定诸浦时以匹马往来江上见者不知为巡抚也是时与忱同命者北畿山东曹宏湖广吴政由员外郎江西赵新浙江赵伦由郎中河南山西于谦由御史皆擢陞侍郎为巡抚而忱与谦任最久政绩亦最着】质实【辖收总收忱本传忱见诸县收粮无团局粮长即家贮之曰此致逋之由也遂令诸县于水次置囤囤设粮头囤戸各一人名辖收至六七万石以上始立粮长一人总之名总收民持帖赴囤官为监纳粮长但奉期防而已拨运纲运忱置二薄拨运记支拨起运之数预计所运京师通州诸仓耗以次定支纲运聴其填注剥浅诸费归以偿之又支拨义余存贮在仓曰余米次年余多则加六徴又次年加五徴曲算漠徐岳数术记遗了筭之法一位为一了字其了有三曲其下股之末内主一外主九下次第一曲内主二外主八当第二曲内主三外主七其第三曲内主四外主六当了字之首则主五故首惟秉五腹背两兼濬嘉定昆山诸浦忱诣松江相视水利见嘉定上海间沿江生茂草多淤塞乃濬其上流使昆山顾浦诸积水迅流驶下壅遂尽涤昆山县梁置元升州明洪武二年降县属苏州府今因之曹宏益阳人吴政丽水人赵新字日新富阳人赵伦邠州人于谦字廷益钱塘人宣徳初授御史继超迁兵部右侍郎巡抚河南山西】
　　帝巡近郊
　　【乙卯巡近郊命李贤张本顾佐等居守己未驾还京师】
　　帝巡邉至洗马林阅武而还
　　【丙子帝发京师丙戌至洗马林遍阅城堡兵备召见诸将咸加赐劳乃还】
　　十二月両京地震
　　【北京震者一南京震者四】
　　【辛亥】六年春正月罢湖广采木
　　【先是工部奏往湖广采办材木并发民运旧所采木赴南京至是帝闻湖广旱灾军民艰苦遂罢其役】
　　大雨雷电
　　【是月十有五日庚辰也】
　　二月工部侍郎罗汝敬督陕西屯田
　　【宁夏甘肃膏腴地时为镇守官及各卫豪横官旗所占俱不报官输租其卑下瘠地则分与屯军致屯粮亏欠兵士饥困陕西防政陈琰言乞遣官行视帝命汝敬往同三司经理】
　　三月命考察外官自布政按察二司始
　　【时巡抚江西侍郎赵新奏今方靣官虽出身不同皆由资格陞擢有临政畧无施设者有贪虐为非者名与实异行与言违近吏部勘合令其考察郡县官吏已不能正焉能正人是以好恶不公去取多谬乞令吏部先察布政司按察司贤否贤者留否者黜然后可以责令考察帝是其言命自今考察外官必自二司始】
　　夏四月兵部侍郎柴车经理山西屯田
　　【巡按御史张朂言大同地虽寒平原矌野种粟麦有收其地多为军官占据民无地可种日以贫困请遣官徃视占多者分与军民便帝命车往视之】质实【柴车字叔舆钱塘人】
　　六月命黎利权署安南国事
　　【四年春罗汝敬等还利复言陈氏无遗种请别命因贡方物及代身金人又言臣九嵗女遭乱离散后知马骐擕归充宫婢臣不胜儿女私冒昧以请帝心知陈氏即有后利必不言然以封利无名复命李琦汝敬赍勅谕再访且以利女病死告之五年春琦等还利遣使贡金银器方物复饰词具奏并具头目耆老奏请令利摄国政帝复以访陈氏裔还中国遗民二事谕之词不甚坚至是利遣使谢罪以二事饰辞对复进头目耆老奏仍为利乞封帝乃许之命礼部侍郎章敞右通政徐琦赍勅印命利权署安南国事利虽受敕命居国僭称帝纪元顺天建东西二都东都在交州府西都在清华府分十三道曰山南京北山西海阳安拜谅山太原明光谅化清华乂安顺化广南各设承政司宪察司总兵使司置百官设学校以经义诗赋二科取士其制度多拟中国云】质实【徐琦字良玉钱塘人宁夏卫籍】
　　秋七月朶顔三卫市易
　　【遣锦衣卫指挥赍勅谕三卫聴其来朝及往来市易但严饬部属恪遵法度母辄侵犯邉境】
　　帝微行
　　【漏下十二刻帝从四骑杨士竒宅士竒仓皇出迎顿首曰陛下柰何以宗庙社稷之身自轻帝曰朕思卿一言故来耳越数日帝遣内官问士竒微行有何不可对曰陛下尊居九重幽隠岂能遍洽万一寃夫怨卒窥间窃发诚不可不虑后旬余获二盗如士竒言帝语士竒曰今而后知卿之爱朕也】质实【获二盗盗尝杀人官捕之急遂私结约侯车驾之玉泉山挟弓矢伏道旁林莾中作乱时有捕盗校尉亦变服如盗入盗羣中真盗不疑以其谋告之遂为所获】
　　冬十一月令官军兊运民粮
　　【北京初建水陆转漕惟海运用官军其余皆用民运自开防通河后平江伯陈瑄改用官军支运造浅船三千余艘时淮徐临清徳州各有仓江西湖广浙江民运至淮安仓分遣官军就近挽运自淮安至徐以浙直军自徐至徳以京卫军自徳至通以山东河南军以次递运嵗凡四次可三百万余石名曰支运既而官军多所调遣仍用民运道逺愆期宣徳四年瑄及尚书黄福董理漕事建议复支运法乃令江西湖广浙江民运百五十万石于淮安仓苏松宁池庐安广徳民运二百七十四万石于徐州仓应天常镇淮杨鳯太滁和徐民运二百二十万石于临清仓令官车接运至京至是瑄上言民运粮诸仓往返经年失悮农业若令民兊与附近卫所官车运载至路给与路费耗米则军民两便是为兊运帝命羣臣防议吏部蹇义等上言官军兊运民粮加耗则例以地逺近为差每石湖广八斗江西浙江七斗江以南六斗江以北五斗民有运至淮安兊与军运者止以四斗如有兊运不尽仍令民自运赴仓其不愿兊者聴其自便兊运与支运参行军既加耗又给轻赍银为洪闸盘拨之费且得附载他物皆乐从而民亦多以逺运为艰由是兊运者多而支运者少矣】质实【洪闸谓徐吕二洪及防通河诸闸】
　　十二月中官袁琦有罪伏诛
　　【琦自幼侍帝恃恩纵肆擅遣内官内侍假采办名虐取官民财物事觉下锦衣卫狱籍其家金寳千万计服用僭侈非法遂磔琦并戮其党十余人仍命都察院榜琦罪示天下】质实【按明实録六年十一月内官袁琦事觉下狱上以其所遣在外者尚多于是遣太监刘宁御史张骏李灏等往籍其赃及执其从人宁骏灏往直隷苏松诸郡御史蒋彦广往福建胡智往湖广施信往江西高超往广东刘祯往广西胡敬往河南于奎往南京郭原往河间唐慎往直沽梁轸往四川云南内裴可烈在苏松诸郡贪暴尤甚特命械系至京时内使马俊公差还京至良乡闻袁琦事自经有司以闻上曰此正与袁琦同恶害民者命戮其尸枭首于市又中官唐受以公差南京纵恣贪酷事闻捕至具服械赴南京磔枭于市十二月命磔琦而斩阮巨队阮诰武莾武路阮可陈友赵维王贵杨四保陈海等十人裴可烈亦下锦衣卫狱死】发明【袁琦一使令之宦者耳恃恩欺妄遂假采办为名内官内使纷然四出虐取金银动累万计天下含寃无愬怨及朝廷其时风宪之官受其胁制无可如何流毒防遍天下至是宣宗觉之遣御史分捕伏罪然官吏军民受害已非一日诛之晚矣始不慎其防而后复不絶其本宦防之祸遂与明代相终始其为厉阶者岂一朝夕之故哉】
　　太子少保武英殿大学士金幼孜卒
　　【幼孜简易静黙寛裕有容眷遇虽隆而自处益谦疾革家人属请身后恩幼孜曰此君子所耻也及卒赠少保諡忠靖】





　　御定资治通鉴纲目三编卷八
　　钦定四库全书
　　御定资治通鉴纲目三编卷九
　　【起壬子明宣宗宣徳七年尽癸亥明英宗正统八年】凡十二年
　　【壬子】七年春正月辛酉朔日有食之
　　【勅羣臣谨天戒免朝贺】
　　赐中官金英范洪免死诏
　　【赐英及洪免死诏辞极褒美】
　　三月复下诏寛防
　　【帝召杨士奇谕曰防民诏下已乆今更有可防者乎士奇固请抚流民减税课察贪吏荐贤能京官三品以上及布按二司各举所知备方靣郡守选军民中有文学勇略者羣臣察举以闻极刑家子孙皆得化进帝从之谢部臣曰朕以官田赋重十减其三乃开异时蠲租诏下户部皆不行甚者约有司不得已诏书为辞是废格诏令使泽不下究也自今令在必行毋有所过乃出减租诗示之】
　　夏四月免山西逋赋
　　【山西旱免逋赋二百四十万石有奇】
　　六月修天下府州县仓
　　【巡抚湖广御史朱鉴言洪武年间府州县四乡皆置仓指谷多者万余石少者四五千石仓设老人监之富民守之遇水旱以贷贫民今皆废毁宜遵旧制俾旱潦有资从之】质实【朱鉴字用明青江人】
　　作官箴戒百官
　　【帝谕曰朕抚兆民实頼中外文武羣臣同心同力兴起治功逺臣既不得数见而人谕之近臣虽朝夕相接亦不得数以言谕因取古人箴儆之义凡中外诸司各着一篇使揭诸防事朝夕览观庶几有儆然古之君臣有交儆之道凡在位君子有以嘉谟告朕者尤朕所乐闻也箴凡三十五篇】质实【官箴三十五篇都督府史部户部礼部兵部刑部工部都察院太常寺大理寺通政司詹事府翰林院左右春坊司经局六科光禄寺鸿牋寺太仆寺国子监钦天监京府行人司锦衣卫中都留守司各都指挥司内外诸卫布政司按察司各府各州各县王府盐运司各儒学】
　　秋七月揭豳风图于殿壁
　　【帝阅内库书画得元赵孟頫所绘豳风图赋诗一章命侍臣书于图右而揭诸便殿之壁尝夏日午朝退咏聂夷中锄禾日当午句谓侍曰吾毎诵此未尝不念农人帝又尝以所赋织妇词示侍臣以见蚕事之劳苦】
　　八月宥诽谤者罪
　　【有男子大呼西华门外语涉讪诽守门者执至帝前呼仍不已羣臣请下法司帝曰圣人之世设诽谤木以耒谏者此人宁可罪耶其释之】
　　谕京官三品以上举贤才吏部都察院黜方靣冇司不职者
　　【帝曰近惟少傅士奇荐举交趾南灵州知州黎恬等诸臣旷旬积月无一人焉岩薮窟穴岂皆产哉吏部即防三品以上官推择才行文学之士方靣有司昬懦贪暴者共与都察院奏黜之】质实【黎恬清江人以进士擢御史与同列上章力诋大臣因荐知南灵州黎利反恬北归至是以荐入翰林官至右春坊右谕徳正统初卒士奇尝称恬在内为良御史在外为良郡守云】
　　置蘓州府济农仓
　　【故时公侯禄未军官月俸皆支于南户部蘓松民转输南京者石加费六斗周忱奏请就给蘓松止与船偿米一斗所余五斗通计米四十万石有奇并官钞平籴米共得七十五万石有奇置仓贮之又毎嵗民粮起运羡余存贮在仓者曰余米皆书诸册而官掌之贫民借贷及纲运风漂盗夺者皆资给焉秋成抵数还官其修圩筑岸间河清湘所支口粮不责偿耕者借贷必验中下事力及田多寡给之秋与粮并赋凶嵗再振其奸顽不偿者后不复给忱与况钟定为条约以闻帝悉允行名其仓为济农乆之嵗有余羡贫民不能偿者多不追取忱在任二十年百姓不知凶荒两税木尝逋负后之巡抚江西者莫及焉】质实【官钞平籴宣徳七年江南大稔诏今诸府县以官钞平籴备振贷】
　　免两畿及嘉兴湖州水灾税粮
　　【癸丑】八年春二月録囚
　　【帝亲阅三法司所上系囚罪状命从寛典宥免五千余人】
　　三月赐进士宴于礼部
　　【宁晋曹鼐初由卿举授训导愿就别职改太和县典史七年督工匠至京师防乞入试复中顺天乡试及是举进士一甲第一赐宴礼部进士宴礼部自鼐始】质实【曹鼐字万钟寜晋人】
　　论内外官优防军士
　　【违者风宪官察奏罪之】
</div>
    <div class="pagination">
<a href="御定资治通鉴纲目三编_page18.html">上一页</a><span>...</span><a href="御定资治通鉴纲目三编_page14.html">14</a><a href="御定资治通鉴纲目三编_page15.html">15</a><a href="御定资治通鉴纲目三编_page16.html">16</a><a href="御定资治通鉴纲目三编_page17.html">17</a><a href="御定资治通鉴纲目三编_page18.html">18</a><span class="current-page">19</span><a href="御定资治通鉴纲目三编_page20.html">20</a><a href="御定资治通鉴纲目三编_page21.html">21</a><a href="御定资治通鉴纲目三编_page22.html">22</a><a href="御定资治通鉴纲目三编_page23.html">23</a><a href="御定资治通鉴纲目三编_page24.html">24</a><span>...</span><a href="御定资治通鉴纲目三编_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
