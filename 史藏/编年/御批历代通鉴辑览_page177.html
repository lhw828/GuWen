<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 177 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 177 页/共 306 页</h1>
    <div class="content">　　秋九月废楚王元佐【字惟吉初名德荣帝长子】为庶人
　　元佐少聪警貌类帝帝钟爱之廷美迁房州元佐尝力救及廷美死遂发狂疾至以小过操梃刃伤侍人疾少间帝为赦天下遇重九诏诸王宴射苑中元佐以新瘥不预及诸王宴归暮过元佐元佐恚曰若等侍上宴我独不预是弃我也因发忿被酒夜纵火焚其宫帝大怒废为庶人均州安置宋琪率百官三上表请留之京师帝许之行至黄山【一名蘘山在南阳府南阳县北】召还居于南宫
　　遣使如髙丽
　　时议伐契丹以髙丽与之接壤数为所侵命御史韩国华【字光弼相州安阳人】赍诏谕令发兵西防髙丽迁延未即奉诏国华屡移檄督之得报发兵乃还
　　冬十二月庚子朔日食
　　宋琪柴禹锡免
　　初诏广宫城禹锡有别第在表识内上言愿易官邸帝不悦禹锡又阴结琪为琪请卢多逊旧第帝益鄙之广南转运使王廷范【江陵人琪妻髙氏亲也】将谋不轨知广州徐休复【字广初濮州甄城人】密奏之帝因琪禹锡入对问廷范何如人琪禹锡未知其端盛言廷范彊明忠干帝意其交通不欲暴其状诏琪诙谐无大臣体罢守刑部尚书降禹锡为左骁卫大将军廷范及其党与皆伏诛
　　南康军【今江西南康府宋为南康军】大雪江水氷
　　雪厚三尺江水氷合可胜重载
　　【丙戌】三年春正月以曹彬田重进潘美等为都部署将兵伐契丹
　　初贺怀浦【开封陈留人太祖孝惠皇后兄】将兵屯三交【城名在太原府阳曲县北】好议边事与其子知雄州令图上言契丹主少母后专政宠幸用事请乗其衅以取燕蓟帝信之以曹彬为幽州道行营都部署崔彦进副之米信为西北道都部署杜彦圭【定州安喜人】副之出雄州田重进为定州路都部署出飞狐【此飞狐县也隋置明改广昌今县属易州】潘美为云应朔等州都部署杨业副之出鴈门
　　李至罢
　　至上疏谏伐契丹因固请解机务帝许之
　　三月曹彬取涿州田重进败契丹兵于飞狐北潘美取寰朔应云州【注俱见前】
　　彬遣先锋将李继隆【字覇图处耘子】破契丹兵取固安【注见前】新城【唐县今属保定府】二县进攻涿州克之杀其相贺浙【虏兵复集米信独以麾下三百人接战被围数重信持大刀大呼突围而出防彬遣兵至遂败契丹兵于新城东北】田重进出飞狐南契丹西南面招安使大鹏翼率众来拒重进命部将荆嗣【罕儒子】以五百骑御之契丹兵二万余力不敌时谭延美【大明朝城人】屯小沼【地名在广昌县东南】嗣请延美列队平川别遣二百人执白帜于道侧嗣以所部疾驱往鬭契丹兵见旗帜绵亘疑大军继至欲遁去重进乗之契丹兵奔溃生擒大鹏翼飞狐灵邱【汉县今属大同府】皆降潘美自西陉入与契丹兵遇追至寰州破之刺史赵彦章以城降进围朔州节度副使赵希赞亦举城降遂转攻应云州皆克之【已而重进再破契丹于飞狐北至蔚州其左右都押衙李存彰许彦卿执监城使耿绍忠以城降】
　　夏五月曹彬引兵退与契丹耶律休格战于岐沟【注见前】败续
　　初诸将陛辞帝谓曰潘美但先趋云州卿等以十万众声言取幽州且持重缓行不得贪利虏闻大兵至必悉众救范阳不暇援山后矣及彬等乗胜而前所至克防每防奏闻帝讶其进军之速彬既次契丹南京留守耶律休格兵少不敢出战夜则令轻骑掠其单弱以脇余众昼则以精鋭张其势又设伏林莽以絶粮道彬居涿旬日食尽退师雄州以援粮饷帝闻之曰岂有敌人在前反退军以援刍粮失策之甚也亟遣使止彬勿前急引师縁白沟河【即拒马河新城以下通称白沟亦曰界河以宋辽于此分界也】与米信军接潘美尽畧山后地防重进东下合势以取幽州彬部下诸将闻美重进累防耻握重兵不能有所攻取谋议蜂起彬不得已乃褁粮与米信复趋涿州休格闻之以轻兵来薄伺蓐食则击离伍单出者由是军士自救不暇结方阵堑地两边而行时方炎暑军渴乏井漉淖而饮凡四日始得至涿士卒困乏粮又将尽防契丹主与其太后自駞罗口【在涿州东北】将大兵应援趋涿州彬信复引还休格因出兵蹑之战于岐沟闗彬信败走无复行伍夜渡拒马河休格引精兵追及溺者不可胜计彬信南趋易州方濒沙河【此易水也亦曰北濡源出易州西北迳定兴县为沙河合中易水入拒马河】而防闻休格引兵复至惊溃死者过半沙河为之不流弃戈甲如邱山休格请乗胜畧地至河为界太后不从引兵还燕【封休格为宋国王】帝闻之召彬信及崔彦进等还令田重进屯定州潘美还代州徙云应朔寰四州吏民及吐谷浑部族分寘河东京西【初议兴兵独与枢密院议中书不与闻及败帝悔谓张齐贤等曰卿等共睹朕自今复作如此事否】
　　契丹复陷蔚寰州
　　契丹耶律色珍将兵十万至定安【辽县明省故城在今宣化府蔚县】西贺令图遇之败绩南奔色珍追及战于五台死者数万人明日攻陷蔚州令图与潘美帅师往救与色珍战于飞狐又败于是浑源【唐县今为州属大同府】应州将皆弃城走色珍乗势入寰州杀其守城吏卒千余
　　潘美副将杨业进兵击契丹败绩转战至陈家谷【在朔平府朔州南】死之契丹复陷云应朔诸城
　　潘美既败于飞狐议引兵防云应寰朔吏民内徙时耶律色珍已陷寰州兵势甚盛杨业欲避其锋但领兵出大石路【即今大石口在大同府应州南路通代州繁畤县】直入石碣谷【即今石佛谷在代州崞县西北】防军王侁等以为畏懦欲从鴈门北川中而往业不可侁曰君侯素号无敌今逗挠不进得非有他志乎业曰业非避死盖时有未利徒杀士卒而功不立今责业以不死当为诸公先乃引兵自石跌路【即今石硖口在崞县东北】趋朔州将行泣谓美曰此行必不利业太原降将分当死上不之杀宠以连帅授之兵柄非纵敌不击盖欲伺便以立尺寸功报国家耳今诸君责业避敌尚敢自爱乎因指陈家谷口曰诸君幸于此张歩兵彊弩以相援也业转战当至此可夹击之不然无遗类矣美遂与侁帅麾下阵于谷口色珍闻业且至遣副部署萧达兰【辽史作达兰字托纽思温再从侄按达兰五代史作挞览辽史作挞凛俱误托纽旧作駞寜今并改正】伏兵于路业至色珍拥众为战势业麾帜进色珍佯败伏兵四起色珍还兵前战业大败退趋狼牙村【在朔州西南亦曰洪崖村】侁自寅至已不得业报使人登托逻台【在朔州南】望之无所见以为契丹败走欲争功即领兵离谷美不能制乃縁交河【即马邑川水亦曰灰河出宁武县西迳朔州南下流入桑干水】西南而进行二十里闻业败即麾兵却走贺怀浦败没业且战且行自午至暮至谷口望见无人抚膺大恸再率麾下力战身被数十创士卒殆尽犹手刃数十百人马重伤不能进匿深林中耶律希达望见袍影射之业堕马被擒其子廷玉死焉【考辽史萧达兰传宋杨继业率兵自代州来达兰从耶律色珍败之擒继业于朔州耶律希达传希达射继业堕马先是军令须生擒继业希达以故不能为功似射业者希达擒业者达兰与此所载不同】业因太息曰上遇我厚期讨贼捍边以报而反为奸臣所迫致王师败绩何面目求活耶乃不食三日死【业既败麾下尚百余人业谓曰汝等各有父母妻子与我俱死无益也可走还报天子众感激皆战死无一生还者】于是云应朔州及诸城将吏闻业死悉弃城走色珍复陷其地事闻帝深痛惜诏赠太尉削美三任除侁名
　　六月戊戌朔日食
　　以辛仲甫参知政事
　　先是仲甫奉使契丹【太平兴国二年葬太祖永昌陵契丹遣使来防葬帝命仲甫报谢之契丹主问曰闻中朝有党进者真骁将如进比凡几人仲甫曰名将甚多如进鹰犬之材何可胜数】契丹主欲留之仲甫曰信以成命义不可留有死而已乃厚礼遣还帝曰仲甫逺使絶域不辱君命更得数人如此朕何患也以为刑部郎中知成都府至是擢参知政事
　　秋七月贬曹彬为右骁卫上将军
　　治其违诏失律罪也崔彦进米信以下贬官有差初米信军溃独李继隆所部成列而还田重进亦全军不败诏以重进为马步军都虞继隆为马军都虞知定州
　　以张齐贤知代州
　　帝以杨业死访近臣可知代州者时齐贤以言争颇忤帝意因请行乃命与潘美同领縁边兵马
　　冬十二月契丹大举入寇瀛州部署刘廷让【即刘光业注见前】与战败绩契丹诱执知雄州贺令图遂掠邢深徳州契丹主及萧太后率兵南下以耶律休格为先锋都统时刘廷让帅师数万并海而北与李敬源合兵将趋燕休格闻之以兵扼要害逆战于君子馆【在河间府河间县西北】天方甚寒士卒皆不能彀弓弩防契丹兵大至围廷让数重廷让先分精兵属李继隆为后援而继隆退保乐夀【注见前】廷让力不敌一军尽没以数骑脱走李敬源杨重进【太原人】皆死之先是休格谍绐贺令图曰我获罪本国旦夕愿归南朝令图信之私遗重锦十两【两匹也左传重锦三十两注以二丈双行故曰两申丰从女贾以币锦二两注二丈为一端二端为一两所谓匹也】及廷让败休格宣言愿见雄州贺使君令图意其来降欲擅其功即引数十骑逆之既至帐下休格据胡牀骂曰汝常好经度边事今乃送死来耶令左右杀其从骑而执之自是河朔戍兵无复鬬志契丹乗胜长驱而南遂陷深邢徳三州杀官吏俘士民辇金帛而去魏博之北民尤苦焉帝闻之下诏自悔而释溃败将士之罪且蠲河北逋租给复三年【令图贪功生事轻而无谋初与其父怀浦首谋北伐一嵗中父子皆败天下笑之】
　　张齐贤败契丹于代州
　　契丹薄代州城副部署卢汉赟畏懦保壁自固齐贤选厢军【宋制诸州之镇兵曰厢军】二千出御之誓众感慨无不一当百契丹少郤先是齐贤遣使约潘美以并师来防战使为契丹所执俄而美使至云师出至柏井【镇名一作百井在太原阳曲县北】得密诏云东路王师败衂并之全军不许出战已还州矣时契丹兵塞川齐贤曰敌知美来而不知美退乃闭美使室中夜发兵二百人持一帜负一束刍距州西南三十里列帜然刍契丹遥见火光中有旗帜意谓并师至骇而北走齐贤先伏步卒二千于土镫砦【在代州】掩击大破之【杀其国舅详衮特尔格宫使萧达哩斩首数百获马二千器防无算　详衮辽诸官府监治长官　按详衮旧作详稳特尔格旧作挞烈哥达哩旧作打里今并改正】
　　【丁亥】四年夏四月张宏【字巨卿青州益都人三年八月拜枢密副使】免以赵昌言【字仲谟汾州孝义人】为枢密副使
　　时河朔用兵宏循黙备位而御史中丞赵昌言数上边事乃免宏左迁御史中丞而以昌言代之
　　遣使募兵于诸州
　　帝将大发兵讨契丹遣使募兵于河南北四十余郡凡八丁取一以充义军京东转运使李维清【字直臣下邑人】曰若是天下不耕矣三上疏争之李昉等亦相率言河南之民罔知战鬭或虑人情揺动因而为盗非计之得乃诏独选河北而诸路悉罢
　　【戊子】端拱元年春正月亲耕耤田赦
　　二月改补阙拾遗为司谏正言
　　旧制台谏有名而不得行其职帝以失谏官本意故更以新名
　　李昉罢
　　布衣翟頴性险诞以佣书与知制诰胡旦【字周公濵州渤海人】狎旦为作大言使頴上之且改頴名曰马周以为唐马周复出也于是頴击登闻鼓讼昉居宰相位当北方有事之时不为边备徒知赋诗宴乐帝由是厌昉遂罢为右仆射【昉和厚多恕在位小心醇谨毎有求进用者虽知其材可取必正色絶之已而擢用或不足用必和顔温语待之子弟问其故昉曰用贤人主之事若受其请是市私恩也故峻絶之使恩归于上若不用者既失所望又无善辞取怨之道也】
　　以赵普为太保兼侍中吕防正同平章事
　　帝欲相吕防正以其新进借赵普旧徳为之表率防普以耤田入朝帝遂留为太保兼侍中防正质厚寛简有重望以正道自持遇事敢言每论时政有未允者必固称其不可帝嘉其无隠故与普并命普开国元老防正以后进歴官一纪进同相位普雅重之
　　三月赵昌言有罪贬为崇信【军名注见前】行军司马
　　昌言素与知制诰胡旦善翟頴既讼罢李昉与旦益相得頴益肆诞毁斥时政上书自荐且歴举所善数十人为公辅令昌言为内应事觉頴流海岛贬昌言为行军司马旦坊州团练副使
　　夏五月作秘阁
　　诏就崇文院中堂建秘阁分三馆书籍置其中以吏部侍郎李至兼秘书监帝谓至曰人君当淡然无欲勿使嗜好形见于外则奸佞无自入朕无他好但喜读书多见古今成败善者从之不善者改之如斯而已矣至每与李昉王化基【字永图真定人】观书阁下帝必遣使赐宴且命三馆学士与焉
　　以李继捧为定难节度使赐姓名赵保忠
　　李继迁侵扰日甚赵普请复命继捧镇夏州帝召见加赐而遣之且谓曰若继迁归欵当授以官也
　　郑州团练使侯莫陈利用【益州成都人】有罪赐死
　　利用以幻术得幸骄恣不法居处服御僭拟乗舆赵普按其十罪既命配商州普复力请诛之帝曰岂有万乗之主不能庇一人乎普曰陛下不诛则乱天下法法可惜此一竖子何足惜哉帝不得已命诛之已而复遣使贷之使至新安【注见前】马旋泞而踣及出泞易马至商州已磔于市矣闻者快之
　　秋八月邓王钱俶卒
　　追封秦国王【諡忠懿】自俶以地归朝四徙大国【初封汉南国王寻改南阳俶固让国王之封改封许王又改邓王】善始令终穷极富贵福履之盛近代无比
　　九月契丹复陷涿州冬十一月遂入祁州【唐置治无极宋景徳中徙治蒲隂即今州也属保定府】
　　契丹主攻涿州射帛书谕城中降不聴纵兵四面攻之城破乃降遂进攻长城【在保定府安肃县西北战国时燕赵分界处今其地名长城口】士卒溃围南走契丹邀击之杀获殆尽因攻满城【注见前】祁州及新乐【注见前】皆陷之
　　【己丑】二年春正月契丹陷易州迁其民于燕
　　时契丹屡寇边诏羣臣上备戎防张洎请于沿边建三大镇各统十万众鼎峙而守仍令亲王出临魏府【今大名府】以控其要宋琪请令大军于易州循孤山【今曰孤山口在顺天府房山县南涿易二州分道处】涉涿水【在涿州西源出宣化府涿鹿山迳州境又南为侠河】抵桑干河【源出山西朔平府马邑县由大同宣化迳顺天府界下流入于淀即古湿水亦名芦沟河俗名浑河今名永定河】出安礼寨【在宛平县西南】东瞰燕城才及一舍此周徳威取燕之路【事具前】下视孤垒取燕必克琪又言兵凶器圣人不得已而用之若选使通好弭战息民此亦防之得也李昉王禹偁【字元之济州钜野人】亦多以修好为言帝嘉纳之
　　自二月不雨至于夏五月
　　诏録系囚遣使分诸路决狱
　　秋七月以张齐贤为枢密副使
　　齐贤复入枢密赵普荐之也
　　彗星出东井八月赦
　　司天言妖星为灭契丹之象赵普上疏谓此邪佞之言不足信帝避殿减膳大赦
　　作开寳寺塔
　　藏佛舍利【注见前】也髙三百六十尺费亿万计逾八年始成知制诰田锡尝上疏云众谓金碧荧煌臣以为涂膏衅血帝亦不怒
　　都巡检使尹继伦【浚仪人勲之子】袭契丹耶律休格于徐河【源出易州五回岭迳满城清苑入安州界为依城河下流入淀】大败之
　　朝廷闻契丹复至遣李继隆发镇定兵万余防送粮馈数千乗趋威虏【军名宋置后改信安治遂城故城在今保定府安肃县】休格闻之帅精骑数万邀诸涂北面都巡检使尹继伦适领兵徼巡路遇之休格不顾而南继伦曰寇蔑视我耳彼防还则乗胜驱我北去不防亦且泄怒于我将无遗类矣为今日计当卷兵衔枚以蹑之彼鋭气前趋不虞我之至力战而胜足以自树纵死犹不失为忠义众皆愤激从命继伦令秣马俟夜人持短兵潜蹑其后行数十里至徐河天未明休格去大军四五里防食讫将战继隆方阵于前以待继伦从后急击杀契丹一大将众皆惊溃休格方食失箸为短兵中其臂创甚乗善马先遁余众引出【契丹为之夺气自是不敢大入寇每相戒曰当避黒面大王以继伦黒面故云】
　　大旱
　　自秋徂冬不田锡上言此实隂阳失和调燮倒置上侵下之职而烛理未尽下知上之失而规过未能疏入帝及宰臣皆不悦出锡知陈州
　　【庚寅】淳化元年春正月赵普罢
　　普自再相帝每优礼之免朝谒止日赴中书视事有大政则召对至是以疾力求致仕帝不得已授太保兼中书令西京留守
　　夏四月诏贷江州义门陈兢【江州徳安人】粟
　　兢陈宜都王叔明之后九世同居长幼凡七百口不置仆妾上下婣睦人无间言每食必羣坐广堂未成人者别为一席有犬百余共一牢食一犬不至羣犬亦皆不食唐僖宗及南唐时旌其门开寳初免徭役至兢子侄益众尝苦乏食知州康戬言于朝诏本州每嵗贷粟二千石【后兢卒从弟旭止受贷粟之半防嵗歉粟贵或劝旭全受而粜可得善价旭曰朝廷轸旭家乏食贷以公粟岂可见利忘义耶帝闻深加叹奬】
　　冬十二月契丹封李继迁为夏国王【考宋史夏国传以雍熙三年契丹册继迁为夏国王今依辽史】
　　【辛卯】二年春旱蝗
　　时连嵗旱蝗是年尤甚祷雩无应帝手诏宰相曰朕将自焚以答天谴翌日大雨蝗尽死
　　闰二月辛未朔日食
　　夏四月以张齐贤陈恕【字仲言南昌人】参知政事张逊【博州髙唐人】温仲舒【字秉阳河南人】寇准【字平仲华州下邽人】为枢密副使
　　初准为枢密直学士尝奏事殿中语不合帝怒起准辄引帝衣请复坐事决乃退帝嘉之及旱蝗帝召近臣问以得失众以天数对准曰洪范天人之际应若影响大旱之证葢刑有所不平也帝怒起入禁中顷之复召准问以不平状凖曰愿召二府【宋以中书枢密为二府】至臣即言之二府入准乃曰顷者祖吉王淮皆侮法受赇吉赃少乃伏诛淮以参政沔【王沔字楚望济州人端拱元年二月参知政事】之弟盗主守财至千万止杖之仍复其官非不平而何帝以问沔沔顿首谢于是切责沔而以凖为可大任遂有是命
　　五月以谢泌【字宗源歙州人】为左司谏
　　上修正殿颇施防绘泌为右正言因对陈其事即日命代以赭垩赐泌金紫拜左司谏泌入谢曰陛下从谏如流故臣得以尽诚如唐末孟昭图者【事具前】朝上谏疏暮不知所在如此安得不乱帝动容久之
　　置诸路提刑官
　　秋七月李继迁请降以为银州观察使赐姓名赵保吉先是赵保忠至夏州言继迁悔过归欵诏授继迁银州刺史然实无降心也至是与保忠战于安庆泽【在故夏州北】继迁中流矢遁去转攻夏州保忠乞师御之乃遣翟守素【济州任城人】帅兵往援守素至继迁归欵奉表谢罪遂有是命且以其子徳明【小字阿移】为管内蕃落使行军司马
　　八月置审刑院
　　帝虑大理刑部吏舞文巧诋乃置审刑院于禁中以李昌龄【字天锡宋州楚邱人】知院事置详议官六员凡狱上奏先达院印讫付大理刑部断复以闻乃下院详议申覆裁决讫以付中书省行之其未允者宰相覆以闻始命论决
　　九月王沔陈恕吕防正罢
　　防正为首相以寛简居位政事多决于沔沔聪察敏辩有适时才然性苛刻少诚谒见者必防以甘言既而进退非允人胥怨之又素与张齐贤陈恕不协及二人参知政事沔不自安虑僚属有以中书旧事告齐贤恕者防司谏王禹偁言宰相枢密不得于本防见客许于都堂延接以杜私情沔喜即奏行之司谏谢泌以为如此是疑大臣以私也疏驳之帝追还前诏沔遂罢【沔见帝涕泣不愿离左右未几髪须皆白】帝怒户部使樊知古所部不治恕闻密以语之觊其修举知古诉于帝帝怒恕漏言亦坐免度支判官宋沆【长安人】伏阁奏疏请立太子词意狂率帝怒贬沆沆防正妻族也遂罢防正为吏部尚书时三日之间连罢三相因有奏毁者帝语之曰正有大臣体沔甚明敏毁者慙而止
　　以李昉张齐贤同平章事贾黄中【字娲氏沧州南皮人】李沆【字太初洺州肥乡人】参知政事
　　初黄中再典贡部多拔寒畯及掌吏部选除拟精当沆尝侍曲宴上目送之曰风度端凝真贵人也至是并拜
　　以张逊知枢密院事温仲舒寇准同知院事
　　知枢密院同知枢密院自此始
　　冬十月赵保忠叛降契丹契丹封为西平王
　　彭城公刘继元卒
　　追封彭城郡王
　　女真请伐契丹不许
　　自是不复入贡遂属契丹
　　十一月以毕士安【字仁叟代州云中人】为翰林学士
　　先是翰林学士承防苏易简【字太简梓州铜山人】续翰林志二卷以献帝嘉之赐诗二章又飞白【张怀瓘书断飞白者后汉蔡邕所作本以题署宫阙字宜轻防不满】书玉堂之署四字令榜于防额曰永为翰林美事于是知制诰范杲【字师回质兄子】献玉堂记请备其职帝恶其躁竞出知濠州乃以士安为学士执政欲用谏议大夫张洎帝曰洎文学资任不下士安第徳行不及尔
　　【壬辰】三年春二月乙丑朔日食
　　夏六月置常平仓于京师
　　时京畿谷贱帝遣使増价以籴于近仓贮之俟嵗饥则减价粜名曰常平仓遂为永制
</div>
    <div class="pagination">
<a href="御批历代通鉴辑览_page176.html">上一页</a><span>...</span><a href="御批历代通鉴辑览_page172.html">172</a><a href="御批历代通鉴辑览_page173.html">173</a><a href="御批历代通鉴辑览_page174.html">174</a><a href="御批历代通鉴辑览_page175.html">175</a><a href="御批历代通鉴辑览_page176.html">176</a><span class="current-page">177</span><a href="御批历代通鉴辑览_page178.html">178</a><a href="御批历代通鉴辑览_page179.html">179</a><a href="御批历代通鉴辑览_page180.html">180</a><a href="御批历代通鉴辑览_page181.html">181</a><a href="御批历代通鉴辑览_page182.html">182</a><span>...</span><a href="御批历代通鉴辑览_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
