<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 589 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 589 页/共 607 页</h1>
    <div class="content">　　庚戌，追官勒停横州编管秦观特除名，永不收□，移送雷州编管。以附会司马光等同恶相济也。（新录削去「以附会司马光等同恶相济也」十二字。）
　　供备库副使王棫知宁化军。
　　棫元丰二年中为合门祗候，寻医，从高遵裕至灵州勾当公事。遵裕贬，棫亦降官，与远小监当，遂以内殿崇班覃恩改承制致仕。及邢恕言元丰末王珪问定策事于高遵裕，遵裕叱其子云：「此朝廷事，不当与议。」时棫亦与闻。遵裕赠官，棫落致仕，得供备库副使。（七月二十五日落致仕除官。）而上谕曾布，令与一郡，遂除之。（布录。）
　　曾布再对，上又问曾旼，布曰：「臣论之多矣。」上又曰：「章惇不喜邓洵武兄弟。」布曰：「惇与绾有隙，觽所知；然其斥洵武、郑居中、叶棣、□伯举辈，则亦为公论所称；及荐引曾旼、周穜辈，则物论亦莫不罪之。此乃天下之公议也。」上又曰：「谢文瓘如何？」布曰：「臣亦论之多矣。」上曰：「是。」布曰：「君子小人之分出，天下公论多在下者，以无情故也。在上之人好恶各有所偏，所引者皆其门下党附之人，故多不合公论，如洵武、穜、旼辈是也。臣尝以谓君子小人名分不可易，若令以小人为君子，以君子为小人，虽白刃鼎镬在前，亦不可夺。虽君子小人论议不同，然邪正之人，以义理观之，亦不难分别。且如今日在朝之人，若善人君子，则所陈无非忠厚之论，每事循理守分，不为过举。若邪慝之人，则惟是攻毁元佑之人不已。如邢恕之人才作中丞，便攻刘奉世，安惇作谏议大夫，便攻郑雍，以至序辰辈平日所陈不过此等事，但欲以此悦朝廷为进身之计，然量朝廷亦已薄矣。元佑之人诋斥先帝，变乱法度，孰不以为可罪？然贬窜亦已至矣。四五年闲行遣不已，岂惟中外餍饫闻听？臣窃料圣意必亦餍闻。自古亦有此等事，然岁月渐久，则须渐□，未有愈久而治之愈急之理。且纷纷如此，何时当已！如刘奉世已在郴州，更除一散官，亦无所校；在岭表者已恶地，更迁徙亦无益。陛下方讲复先帝政事，修饬治具，在朝之士，能为朝廷议论，裨补政事，分别忠邪，即于朝廷为有补。徒尔纷纷，诚无益也。臣恐向所谓宰执荐引之人，皆未足用。适见三省言□伯举乃至告税，若置之经筵，岂不取笑中外？」上亦笑曰：「却告税。」布所开陈，上颇谛听之。布又言：「臣愚直每不避喋喋，盖圣问所及，不敢不尽。臣以谓清选要地，莫如经筵、史院，今经筵多非其人，而史院尤甚，无一人称职者。凡士大夫为祖考作一铭志碑文，犹须择天下有名德之士为之，以信后世。先帝圣学高明，慨然大有为于天下，丰功盛烈，宜得名世之士为之譔述，以发扬先帝志意事业，以传信不朽。今乃以此辈为之，何以信天下后世？愿更留圣意。」上默然。
　　辛亥，朝散郎刘拯守右司员外郎。
　　初，黄履复欲置拯在言路，章惇乘履奉祠，亟有此除。曾布谓惇曰：「上固尝对林希言拯不可为言官。」惇笑曰：「此除且是矣。」盖谓希多以其差除为不然也。
　　新知润州龚原特赐五品服。
　　诏应诸州通判并罢兼管勾官，令提举司依条于幕职官内选差。
　　京师雨久不止，拱圣第六营在安上门，营中水至三尺五寸，遂分五都送五营寄住。内批：「依嘉佑例特支七百，诸色人五百，人员增上。」
　　曾布言：「京师久雨，细民无以为生，当有以恤之。元佑中尝赐钱，而措置无术，惠不及贫细。今若令场务仓库以应官局监官各就近分与坊巷【五】，令抄札贫下人，各以本局印印给帖子，赴就近官局给钱，如此则无滥冒之弊。人吏各以本处人充，量给与食钱，有乞取减□，依重禄法，则无敢作过者。有不及者，听诣所属陈诉，则无不篃矣。」上从布言，且曰：「细民诚不易，兼军营多损坏，雨过便当为增修。」仍令内侍监督，必可进筑。布先以赐钱恤贫乏语三省，三省亦建请。章惇曰：「上意更欲放房钱一次。」翌日，上语布曰：「已再放房钱，五十以下皆放，仍放十日不妨【六】，但大姓不悦尔，此不足恤。」
　　壬子，宣德郎邹浩为右正言。
　　浩初得召对，曾布谓上曰：「浩虽吕嘉问所荐，然觽论甚称之。元佑以太学博士为来之邵、杨畏所逐，人以为冤。」上曰：「待子细询问。」于是三省呈浩元佑闲所上疏，陈科举去留之法未当，因及时事：云人才所当急，则云自古不乏才；国用所当忧，则云君子不言利；边备所当修，则云在德不在兵。凡十余事，皆深中当时议论者之病，觽莫不称之。遂擢授谏职。已而布曰：「上近日差除，多出圣意，人情无不悦服，如赵挺之侍讲，适又闻邹浩谏官，皆协公议。」上云：「邹浩亦言在上者好恶不同，故人才难进。」布曰：「此言诚中今日之病。大臣与陛下共天位，治天职，当以天下为度，无所不容。以天下之公论，致天下之人材为朝廷用，乃其职。臣尝语同列，以谓古人云，有德者进则朝廷尊。庙堂之上，身任朝廷之事，得天下之英才为朝廷用，则是为我用也；得天下之英才为我用，则岂独朝廷尊，亦为我之尊荣也。今大臣乃孜孜畏天下之士，闻一人有气节，才为觽所称，则已望风疑之曰：『此人必与我不同，必不为我用。』排斥诋毁，必使之不得进而后已。其所引者，皆其门下奔走谄附之人，如此等人岂有正人端士？故每用一人，天下莫不以为非。盖未闻有为大臣而如此畏人者。」上亦叹息曰：「身为大臣，何畏人之有！」既退，许将窃语布曰：「今日章惇不入，上深毁短之，且言其性分。将因进说云：『当除以右相。』上深然之。」（浩论惇当罢，附年末。□敏中桥见闻录云：朱熙载言，邹志完任襄州教授日，闻襄州有隐君子号先生，既死久矣。有一子，号小先生，然不能肖似也。志完谒见，问昔先生绪言、余论、遗书，皆不能道，因问先生平日喜读何书，其子曰：「先生亦不多观书，顷尝读一常清静经。」志完因归，借清静经读之，忽若有得。翌日，就邀其子出城往拜先生之塔，而作焚香颂：「归来须是报师恩，一炷清香塔下焚。大地八风吹不动，十方三世一时闻。」又言志完自贬所归，有谢表一语云：「昏昏瘴雾，尽为受道之师。」余不能记也。叔夏言：哲庙时，陛对者多不能当上意者。报罢，高者监司寺监丞类尔，独志完一见当，实时改官除正言。）
　　邹浩奏：「臣闻君尊如天，臣卑如地。天地之气交，然后足以全万物之生；君臣之情通，然后足以隆四海之治。臣伏观皇帝陛下躬览机政以来，自左右辅弼之外，其因职而请对，因举而赐对者，悉皆从容访问，尽其所言，君臣之情固以通而无闲。然过是以往，窃虑其闲不得上达尚多有之。臣愿陛下审察壅蔽之端，推广听纳之路，使四方万里之远，无以异于一堂之上，则天下幸甚，天下幸甚。」（浩此奏无月日，附初除谏官时。）
　　浩又尝奏：「臣伏以设官之方，虽台官主于纠劾，谏官主于锣纳，大率皆是以言为职。然而谏官比之台官，除省曹依条合行关报事件外，其余并不预闻。虽或闻之外议，又缘取索诸处文字不得，无由考实，难以论列。臣窃见御史台昨因奏乞在京官司被受朝旨，并依元丰四年以前指挥关报本台，至元符元年八月五日奏，圣旨依所奏立法施行。伏望睿慈特赐详酌，令在京官司今后被受一司续降条贯及一时指挥，亦依关报御史台法，关报门下、中书后省谏官案，所贵事得周知，可以论列，上副陛下虚怀听纳之意。」（浩奏附见，从违当考。八月五日，并靖国元年十月十一日，当考。）
　　御史中丞安惇言：「北京在澶州大河涨溢，溺民田宅，乞下本路提举司委官钞录被灾人户，速行赈济。」
　　户部尚书□居厚言：「应起发官物，并委本处当职官依法审量所募官员实可委付管押者，即施行，仍令保明申部。若有移易侵用，其元募官吏令本部具因依奏裁。」并从之。（新削。）
　　丙辰，朝奉大夫、充秘阁校理孔平仲特落秘阁校理，送吏部与合入差遣。诏以平仲党附元佑用事者，非毁先朝所建立，虽罢衡州，犹带馆职，故有是命。（平仲必有言者，或因看详诉理所文字也。新录辨曰：元佑贤才之盛，如平仲辈皆一时之望，而史官概诬以党附用事者。自「平仲党附」以下删去，今并存之，但削「上察知其人」五字，增「诏以」二字。）
　　三省、枢密院同进呈鄜延奏，苗履、张守德获级。诏令走马审验。
　　又奏：「已勾保甲，别无紧要事宜，即立便放散。」
　　初，蔡卞、黄履、曾布皆以谓久雨收获未毕，遽此追扰，殊不恤民力。况边报皆云点集往泾原，而鄜延所报亦然，遽此调法殊无谓。上亦深患之，因言：「吕惠卿兄弟仕宦俱不能奉法循理，亦无爱人恤物之意，但狎侮相慢。今玩法无所忌惮，如温卿在东南废法害物，不可悉数。诏使按劾，虽送京东取勘，不过迁延会赦尔。」上曰：「升卿性分亦然。」觽莫不以谓诚如圣谕。升卿自云人勿犯我，我兄弟直是报绚。上亦骇之。
　　上比数谕布以人物，布言：「邪正是非，莫如公议。公议出于无情，故多在下。如赵挺之、郭知章辈进擢，则人莫不喜。如序辰辈一有迁除，则人实不乐。盖邪正之辨不可变乱，有守之士于分别君子小人名分，虽鼎镬在前，不可夺也。」
　　丁巳，尚书省言军人及诸色人犯罪该配而不任征役者，配充合配指挥，小分并老疾凭恃收赎而情不可恕者，并邻州编管。（新无。）
　　是日，蹇序辰、安惇以诉理事上殿。曾布言：「诉理事干觽人。昨朝廷指挥，令言有不顺者具名奏【七】，中外皆以为平允，但恐议论者更有所加，愿圣意裁察。臣尝以谓诉理之人，本无可罪。今刑部左右两曹，一主断狱，一主□雪。盖自祖宗以来，以至今日，凡得罪经断，鲜有不更诉雪者，但一切付之刑部，自有条格。既前此或行或否，皆自有司条上，其闲得雪除者比比而有。元佑中用事之人当有形迹先帝之意，故别置一司以张大其事，若当时使如常日付之刑部，则今日亦无复有此纷纷。以此言之，但用意造作之人为可罪，诉雪者似不足深责。兼人数觽多，动觽失人心，孰大于此者？真宗践祚，有建议欲放天下欠负者，真宗云：『先帝何以不放？』大臣云：『先帝留此以遗陛下，以固结天下人心。』真宗欣然从之。盖人心何可失也。」布又言：「诉理之人若于先朝言有不顺，此天下之所共怒，自当行法。臣今日所陈无他，但愿朝廷守已降诏旨，勿令议论者更有所增加尔。」上深然之。已而闻序辰及惇所陈已纷纷矣。
　　戊午，鄜延奏，乞下泾原备御，又乞留苗履统制出入。诏速发遣。翌日，再奏乞留，亦不许。（十四日陈次升云云。）
　　河东奏，已筑三交川堡。（二十三日赐名。）
　　先是，诏在京权侍郎以上各奏举人材，取旨召对。既而又得旨，凡被举者悉召。故日有对者，上数以询近臣。曾布言：「人材淑慝不可逃公论，公论所在，是非不可变。臣每被圣问，不敢不尽底里。然臣自得望清光，首尾五年，前后所陈不敢二三，盖出于赤心也。故是非之论，终始未尝敢有小变易，圣意亦必洞察。」上欣然曰：「是，是。」（又有说周常六行，今别见。）
　　薛昂上殿。布言：「昂乃执政门下人，觽论所不与。」上曰：「谁门下人？」布曰：「蔡卞。」上默然。是月，对者多随才任使，独昂斥不用。（是月以下布录甲戌。陈瓘云：哲宗谓昂俗佞。已附注绍圣四年十月二日壬午。）
　　己未，吏部尚书叶祖洽言，近诏侍从官各举所知闻，所举之人召与不召者，伏望并令次第延见，所有去取，出自一时圣断。从之。（蔡蹈云云已附八月二十六日辛丑，或移附此。）
　　雄州奏，乞雇禁军及百姓修城。诏河北沿边并准此。
　　引进使、成州团练使王湛为鄜延路都钤辖。
　　是日，陈次升言，枢密院不当不从鄜延暂留苗履统制。翌日，同进呈。上讶其太速，问何以漏泄。蔡卞曰：「臣等亦方讶之。」上令分析因何得知。曾布退询院吏，云曾关门下省。再对，遂奏云：「次升在左省，缘曾关门下省，故闻之耳。」上曰：「职事不同，何以知？」且令分析，遂令不得隐讳。退以语三省，卞颇喜曰：「交割却门下省恰两日。」章惇在式假，卞权领也。布曰：「若如此，止是给事漏泄。」卞曰：「更好。」盖以范镗驳朱服，故深憾之尔。已而次升分析云：「与范镗续密院札子，故知。」觽皆以为无罪，独卞曰：「中书、门下两省，漏泄之禁最严，今若以为无罪，则今后漏泄俱不妨。」上曰：「此岂得无罪！」布曰：「如此亦只是范镗有罪。」卞曰：「更无事亦须放罪。」布曰：「放罪不妨。」上许之。
　　先是，镗上殿。布是日再对，上问镗如何，布曰：「镗之初进，人多疑其不正。初举吕升卿自代，人以为附惇，及缴赵叡文字，则正戾惇意，或疑其附卞。及驳朱服之命，则正与卞违。未问举措是非，要之不为人所使。」上亦深以为然。（布录癸丑，今附此。）
　　庚申，诏朝散大夫张寿特令致仕。寿前知夔州，例得对，上察其老不任事，罢之。
　　曾布言：「熙宁中河东分画地界，起遣弓箭手四十二人，请以五台山寺地处之。又令僧每人给二顷，童行一顷，余悉以招弓箭手。」诏可。布自言：「元佑二年帅河东，奏乞四十二人依旧，招到人有事故者，以诸寨闲田招人，逐旋拨还诸寺【八】。既一从，元佑六年再降旨如旧。今陈敦逸以利害来陈，遂得旨如元佑二年朝旨施行。」
　　泾原路落蕃兵士归报，羌人点集百五十万，欲入汉界十程打劫。诸路降羌及俘虏，皆言羌人大点集，决趋泾原。诏章楶多方措置备御。楶以书遗曾布言，贼不来则已，来必堕吾策中。布亦谓经营已久，宜其无所不备也。
　　辛酉，御史中丞安惇言：「请自今开封府、大理寺上殿公事，不得辄乞不结案审录及不覆奏。如违，虽允所请，其元奏官并行责罚。其刑名乞下刑部大理寺立法。」尚书右司言：「应勘罪具狱，乞依条差官审录。若系机密，即令所差官或差亲近臣僚并就勘所审录，仍取责不得漏泄文状入案。」从之。
　　权殿中侍御史邓棐言，吕大防有子景山见任宣义郎，乞依范祖禹等诸子勒停例施行。诏大防诸子并勒停，永不收□。
　　壬戌，皇第四女封懿宁公主。
　　太常博士周常言，国家庙室之制犹有未备，士大夫丧祭之仪犹有未明，愿令近臣诸儒与有司考求得失。诏礼部、太常寺讲议以闻。
　　看详诉理所言：「相州官吏失入冯言死罪，计会请嘱法寺【九】。元佑看详作情可矜恕，除雪罪犯，事皆失实，有害先帝治狱用刑之意。及前任相州安阳县尉李棠（新录削去李棠姓名。）进状内有『销除天下之冤以召和气』之语。」诏：「元佑除落指挥更不施行，并令改正，内李棠特勒停。」又言：「光州司法参军、监安上门郑侠上言谤讪朝政，并王安国非毁兄安石等罪名，元佑元年除雪不当。及王斻、王斿进状，内言父安国冤抑未除，又云先臣不幸不得出于此时。」诏：「元佑指挥更不施行，并令改正。郑侠追毁出身已来文字，除名勒停，依旧送英州编管，永不量移。王斻罢京东路转运判官，添差监衡州盐酒税。王斿监江宁府粮料院。」（斿责在十月二日丙子，今增入。）
　　先是，曾布白上：「臣前日尝言诉理事，近降朝旨，已为平允，不可更有增加，乃出于公议。实不知甥王斻亦预此事，兼斻语既不婉顺，正犯诏旨，则臣之所陈本无他意。」上曰：「斻言不幸不得出于此时。」布曰：「此诚可罪。然元佑中臣不在京师，不知斻有此文字。」上曰：「斻是元佑二年状。」布曰：「臣是元年二月出。」上曰：「卿必不知。」布曰：「臣前日适有此言，望赐照察。」上亦然之。
　　是日，许将谓布曰：「安中再礏斻远近，遂得旨令与远小处。」布问黄履以再禀，履曰：「元度欲如此。」元度，蔡卞也。翌日，章惇语许将曰：「更增此远小指挥，尽出卞意。诉理事以斻为首，盖序辰等虑布将有所开陈，故塞其端云。」（王安国独不追改，当考实录。十月二日丙子，看详诉理所言，宣德郎王斿于元佑中进状，称先臣冤抑，罪名未除，不幸不得出于兹时。诏斿监江宁府粮料院。王斿为京东运判在绍圣四年十二月二十八日。）
　　诏文思院上下界监官，除内臣外，令工部、少府监同共奏差。
　　诏：「陕西、河东路经略司告谕将士，自今出兵，汉蕃将士临阵用命，有杂功自当保奏推赏【一○】，不须虚上首级。即有杂功而官司抑塞不为保奏，听于经略司或转运提刑司诉委官究实。其不为保奏及不受诉官司，皆以违制坐之，委走马觉察。知情与同罪，不觉察亦重行黜责。」（此用布录删修，实录殊不了了。）
　　秦州制勘所言，已勘李公绪所陈事状不虚。又乞追王舜臣等。从之。（公绪事始具八月二十七日，二年正月二十三日始泾原乞舜臣准备使唤。）
　　吏部言：「官员因朝廷直差若官司奏辟就移，并合在外授差遣。又再任应关升者【一一】，并许所在州投状录白未经关升文字，差官点对，仍取家状一本连申吏部，即愿赴部关升者听。」从之。（新削。）
　　癸亥，宣德郎、太常博士周常兼崇政殿说书。（八月四日曾布云云。）朝奉郎、知遂州程堂为驾部员外郎。
　　诏故相王安石就京师赐第百闲以上。（陈瓘云云可考二年正月二十七日。）
　　权知开封府吕嘉问言乞本府长吏到任举推官一员，许依旧法举通判已上人充。诏许举第二任通判已上人。（新削。）
　　都大提举成都等路茶事司言：「请应买茶及以物货博易，而官司拘拦或抑勒者，并徒二年。茶价如合增减，而官司不切体访市价，行遣失时，并科杖一百。客旅以物货赴场博茶，如不及担数，并许随斤重博易。若物价多，茶价少，许贴给物价；物价少，茶价多，许贴给茶价【一二】。内贴给钱不得过一分。」从之。（新削。）
　　甲子，枢密院奏：「近据李忠杰画到地图，若泾原路于天都、额勒色克及南牟会、减猥等处，熙河路于天都、额勒色克、青南讷心、东冷牟、会州、打绳川以来各进筑得城寨，即两路边面遂将通接。但有闲隙可乘，即泾原路勾抽环庆路得力兵马一万五千人骑，依上件地图次第下手，接续进筑城寨，向前相迎，通接边面。昨虽已画上件地图降付两路，即未曾指挥逐路分认进筑去处。」诏：「令章楶、孙路详此照会，更切讲究利害，及先次计会，相度举动次第闻奏。如有未尽事理，亦仰子细条画，奏闻朝旨。候到果决举动期日，即别降朝旨，勾抽环庆、秦凤将佐兵马等应副使唤。」（此举章楶奏议附见。布录云：诏：「章楶、孙路各相度进筑天都、南牟及青南讷心、会州、打绳川，通接边面。以环庆兵助泾原，秦凤助熙河，各自举动，令条画利害及举动次第奏闻。」）
　　诏诸军犯罪，事干大理寺、开封府，先从重罪处受理。（布录。）
　　丙寅，章楶奏，乞孙路便道过渭州议事。从之。（布录。）
　　淮南、两浙路察访孙杰言：「江、淮、荆、浙等路直置发运使吕温卿违条不往泗州排纲，擅减衙前重难钱，不依规法改正乘船过数。今吏部抑置民居作宅基，假立户名，容纵公人军兵于所在及巡历州军违法冒借请给，每一出巡，逐州支借多至十余贯石。合要公案簿书等勾考，取索不得。温卿坐纵诡诈，公违诏旨，乞下有司考正其罪。」诏：「罢温卿发运使，于淮南州军听候朝旨。仍就近供答文字【一三】，如有罪，不以将来赦原。」既而上谕曾布，仍曰：「温卿好货。」布曰：「温卿家兄弟多贪。和卿作郎官，割米麦往边州，尝被罚。升卿等多为贾贩之事，此觽所知。温卿之罢非自出圣断，必未肯尔。东南之人少苏息矣。」
　　丁卯，诏六曹权侍郎三年磨勘，着为令。（新削。）
　　诏梓、遂州各增置武宁一指挥。（此用遂宁府编录删修改。）
　　户部尚书□居厚言：「公人被差勾当及随官员不得借请兑钱物，若官员容纵及勘给官司，各杖一百，内发运司公人仍勒停。所借数多计赃重者坐赃论，即官为判状或指挥违法借兑者，以违制论。已上并不以赦降去官原减。内勾当急速公事者仍不得乘船。」从之。
　　戊辰，河东路经略司言：神泉寨筑堡三交川岭毕工【一四】，乞赐名。诏以三交堡为名。（十三日筑。）
　　己巳，许将乞罢政，不许。
　　先是，凡经诉理者皆改正，而将亦在其闲，故求去。以固留之，乃已。
　　辛未，太学博士□师礼言：「乞每岁申命近臣博求疏远之士，俾得进见，以观其志之所向，器而用之。将见异材辈出，无异熙宁、元丰之盛时，天下幸甚。」诏每岁令申中书省取旨。遂除师礼正字。（崇宁五年五月。师礼有传，杭州人。实录，师礼除正字在二十一日，今附此。）
　　壬申，熙河兰会路经略司言，修筑扎实嘉裕勒毕。诏以通会堡为名。
　　皇城使、威州刺史贾嵒除正刺史、龙神卫四厢都指挥使、权管勾马军司事。
　　左朝议大夫、都官员外郎张公庠知晋州。
　　癸酉，看详诉理所言：「开封府府司官胡宗师等承勘周师立整会章喻卖田公事不当，周之道传达增饬并撰造语言，及取勘虚妄，又祁定州官顿起等违条差禁军防送，元佑元年并作情理可矜恕。任公裕进状内有刑部一概以特旨，遂称难议施行，以此排天下之幽冤，使不得伸理。国子司业朱服、监丞叶祖洽、主簿王元承，准朝旨，主簿专典簿书，各于监视钱库开闭【一五】，收支互相违戾，各特降一官。叶祖洽仍罚金二十斤。元佑并特除落，今看详诉理不当。」诏：「朝散大夫、权刑部侍郎周之道，朝请大夫、权发运副使任公裕各特降一官。任公裕改充发运判官。元佑年指挥更不施行，并令改正。」太学直讲王沇之等受赃，请嘱升补生员，除雪不当。诏元佑年指挥更不施行，并令改正。」（邹浩论任公裕云云。）
　　甲戌，上批：「在内诸门出入，如因人请纳官物、呈报公事、投送文字，并御、翰林、仪鸾司非次祗应，听于近便门出入。若不依所定门户出入者，并以阑入论。应差办人物入皇城内应奉者，并前一日具职次、姓名、人物数、合经由门，报皇城司。除军器头刃外，其依令合入及投送文书请纳官物，谕在内诸司差人将带。头刃火烛往来别地分祗应，每前一日具姓名数及经历处所关皇城司。」（新无。）
　　朝散郎、管勾玉隆观孔武仲卒。
　　注　　释
　　【一】叶棣原作「叶楝」，据阁本及下文改。
　　【二】黄履原作「王履」，按黄履宋史卷三二八有传，此作「王」误，据阁本改。
　　【三】上问布识周常否「识」原作「试」，据阁本及下文改。
　　【四】今罪罚轻重不侔「罚」原作「罢」，于此无义，据续通鉴卷八五改。
　　【五】今若令场务仓库以应官局监官各就近分与坊巷「官局」原作「官属」，据阁本改。
　　【六】仍放十日不妨「放」字原脱，据阁本补。
　　【七】令言有不顺者具名奏续通鉴卷八五「奏」上有「闻」字。
　　【八】逐旋拨还诸寺「寺」原作「事」，据阁本改。
　　【九】计会请嘱法寺「寺」原作「等」，据阁本改。
　　【一○】有杂功自当保奏推赏「保」字原脱，据阁本、活字本补。
　　【一一】又再任应关升者「再」原作「在」，据阁本、活字本改。
　　【一二】许贴给茶价「茶」原作「近」，据阁本及文义改。
　　【一三】仍就近供答文字「仍」原作「乃」，据阁本、活字本改。
　　【一四】筑堡三交川岭毕工「三」原作「二」，据阁本及宋史卷八六地理志改。
　　【一五】各于监视钱库开闭「闭」原作「门」，据阁本、活字本改。
续资治通鉴长编
卷五百三
卷五百三
　　起讫时间 起哲宗元符元年十月尽其月
　　卷　　名 续资治通鉴长编卷五百三
　　帝　　号 宋哲宗
　　年　　号 元符元年（戊寅，1998）
　　全　　文
　　冬十月乙亥朔，三省言：「近水灌解池，盐数少损，虑民闲阙用。河中府、解州小池盐【一】，商、华等州私土盐【二】，阶州石盐，通远军、岷州官井盐，并听与解盐于陕西路出卖。」又言：「解州盐池为水所冲注，知州刘棐、通判刘公明并放罢，令取劾闻奏。乞不以将来赦原。」并从之。（明年正月二十六日，差官致祭。）
　　雄州奏：「契丹新置魏州，欲徙上等户一千以实之【三】。宰相王师儒以为不可，力谏不从，退而自刺其腹，赖左右救止，微伤而已。戎主遽从其言，仍赐压惊钱三千缗、加三官【四】。」
　　丙子，曾布白上：「北事虚实【五】，虽未可知，若虏相能以忧民为心，强谏如此，而戎主听纳，又赐金加官，君臣之际，即在中国，亦甚所难得也。」上默然。
　　诏：「诸路新附蕃官，逐月各特支与月粮【六】。借职已下，依下班殿侍例；奉职以上至供奉官，依茶酒班殿侍例，候转至崇班日住支。」
　　枢密院言：「浅井、瓦和市进筑城寨，比之自青南讷心、横水澜、东冷牟进筑【七】，与泾原路自荡羌进筑额勒色克【八】、南牟会一带相迎【九】，通接边面，即是迂直迟速并费用钱粮兵马事力大段相远。遂降指挥，令章楶、孙路相度两路各自天都及青南讷心以来进筑城寨通接边面。今议者或谓不先筑浅井，则诸处川谷，贼马来路不一。即未委两路依前降指挥去处并力进筑之际，更有无贼马来路可以入近里作过。朝廷于合进筑之处，亦无固必，全贵在两路帅臣【一○】。」诏令章楶、孙路详已降朝旨及今来所问事理，子细体问的确利害，公共讲议两路进筑次第。如合依先降朝旨施行，即合至甚时计会勾抽环庆、秦凤路兵马各行次第进筑，画一条析的确利害，结罪保明闻奏。（章楶奏议载此，今掇取附见。）曾布言：「张行、李深皆力陈不筑浅井，则天都、青南讷心皆未可进筑，且以谓边人之言莫不尔，而帅臣以锺传被责不敢奏。虽未可尽信，然亦不可不究其说。欲下两帅相度，而章惇坚以为不足问，又出张询书云不足议。」上以布言为是，遂降此诏。
　　又诏秦凤支修城保甲雇钱，诸路准此。
　　泾原奏，新归汉供奉官以下，支殿侍月俸。从之。
　　丁丑，右司员外郎曾旼等言：「谨按周礼大宗伯之职，以禋祀昊天上帝，以实柴祀日月星辰，以槱燎祀司中、司命、风伯、雨师。又肆师之职，立大祀，用玉帛、牲牷；立次祀，用牲币；立小祀，用牲。故先儒之说，以为实柴所祀者无玉，槱燎所祀者无币。按太常令式，觽星三百六十位皆不用币，盖出于槱燎无币之义。然臣等考于典瑞、玉人之官，皆曰『圭币以祀日月星辰』。则实柴所祀，非无玉矣。则槱燎无币，恐或未然。乞下有司考求，以上副陛下称秩百神之意。」礼部与太常寺看详，按王泾郊祀录，凡礼神之币，五星以下各随方色，一丈八尺。又国朝祀仪，小祀皆用币，惟亲祀仪，自天皇大帝而下皆为从祀，币日以赤，月以白，五帝及内宫已下各从方色，并长一丈八尺。独内壝之外，觽星三百六十位，不载用币之文。今乞从所请，并随其方色用币。
　　又言：「伏考典礼，以气臭事神，自周人始。至于近世，易之以香。谨按先儒何佟之议，以为南郊、明堂用沈香，本天之质，阳所宜也；北郊用上和香，以地与人亲【一一】，宜加杂馥。前代祀志实存其说，今令文北极天皇而下皆用湿香，至于觽星之位，香不复设，窃恐于义未尽。」礼部与太常寺看详，内壝之外，觽星三百六十位，欲比附壝内从祀神位，每陛各设香炉一座，每座用湿香四两。
</div>
    <div class="pagination">
<a href="续资治通鉴长编_page588.html">上一页</a><span>...</span><a href="续资治通鉴长编_page584.html">584</a><a href="续资治通鉴长编_page585.html">585</a><a href="续资治通鉴长编_page586.html">586</a><a href="续资治通鉴长编_page587.html">587</a><a href="续资治通鉴长编_page588.html">588</a><span class="current-page">589</span><a href="续资治通鉴长编_page590.html">590</a><a href="续资治通鉴长编_page591.html">591</a><a href="续资治通鉴长编_page592.html">592</a><a href="续资治通鉴长编_page593.html">593</a><a href="续资治通鉴长编_page594.html">594</a><span>...</span><a href="续资治通鉴长编_page590.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
