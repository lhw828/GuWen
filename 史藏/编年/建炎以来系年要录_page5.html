<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 5 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 5 页/共 115 页
  </h1>
  <div class="content">
   宋 李心传 撰 
　　建炎二年二月乙卯朔言者请令群臣入对具所得上语除机密外关治体者悉录付史官从之 直秘阁京东转运判官柴天因为本路转运副使兼知青州主管京东东路安抚兼提刑司公事天因开封人天因见洪迈夷坚乙志时金已陷青潍而朝廷未知也 
　　丙辰诏太史局天文自今除报御前外并不许报诸处日历无此今以绍兴三年七月秘书省申明状增入吏部尚书路允迪罢为资政殿学士提举杭州洞霄宫时言者复论允迪荐郭太冲事以为欺君允迪因乞祠而有此命 诏录韩琦子孙可任使者 是日金再侵东京宗泽遣统制官李景良阎中立统领官郭俊民等领兵万余趋滑郑遇敌大战为敌所乘中立死之俊民降金景良以无功遁去泽捕得谓曰胜负兵家之常不胜而归罪犹可恕私自逃遁是无主将也即斩之既而金令俊民持书招泽俊民与金将史姓者及燕人何祖仲直扺八角镇都巡检使丁进与之遇生获之泽谓俊民曰汝失利就死尚为忠义鬼今乃为金游说何面目见人邪捽而斩之谓史某曰上屯重兵近甸我留守也有死而已何不以死战我而反以儿女语胁我邪又斩之谓祖仲本吾宋人胁从而来岂出得已解缚而纵之诸将皆服 
　　戊午诏责授单州团练副使耿南仲系渊圣皇帝二十年宫僚免过岭移临江军居住 诏诸路有警报邻近三百里内州军不拘路分互相策应用宣教郎冯铎请也 刘衍自滑州引兵还汴京 是日尼楚赫陷唐州遂纵焚掠城市一空 
　　己未诏两浙武臣提刑于镇江府置司 
辛酉刑部尚书周武仲迁吏部尚书兼侍读尚书户部侍郎兼知扬州吕颐浩迁户部尚书御史中丞王宾迁刑部尚书仍兼侍讲朱胜非秀水闲居录云建炎二年春夏之交政府阙员周武仲献之吏书予在翰林王宾元将中司同司读讲元将经营甚力至一旬九对或一日再对早朝以中丞职事午间经筵留身予与献之累遭指摘不敢求对如是两月元将忽迁刑部颇不乐谒告十余日上遣人敦谕始起又数日予忝右辖之命按史路允迪以二月丙辰罢签枢王宾除刑书前五日胜非所谓政府阙员当指此也然实不在春夏之交胜非五月戊子除右丞去此已远亦不应云又数日予忝右辖之命也若指今年五月许景衡去位时则宾已不在中司胜非小误时寇盗稍息而执政大臣偷安朝夕武仲请对引孟子言国家闲暇及是时明其政刑虽大国必畏之今不乘时为无穷之计何以善其后愿诏二府条天下大事与取人才纾民力足国用选将帅强兵势消盗贼之策讲究而力行之又言今宿将无几后来以武略称者未见其人请诏武臣郡守路都监以上各举可为将者会议者言三省旧合为一文书简径事无留滞乞循旧以宰相带同平章事诏侍从台谏议武仲曰今敌兵尚炽军防兵政所宜讨论者甚多何暇讲求省并条例莫若且依元丰官制元立吏额及行遣日限庶无冗员滞事而得省并之实翰林学士朱胜非亦言唐制仆射为尚书省长官奉行两省诏令而已今为相职如复平章事则三省规制与昔不同左右丞以下官曹职守以至诸房体统纲目皆合改易典故散亡未易寻绎傥辅佐得人官称异同似非急务矧今行朝事无巨细皆三省枢密院日再进呈同禀处分兵机国政宰相实已平章矣请俟休兵日议之议遂寝此以武仲墓志及胜非闲居录参修不得其时且附武仲迁吏书之后 龙图阁学士郑修年显谟阁直学士刘阜民徽猷阁待制余日章白彦晖并夺职始用元年七月己亥诏也初李纲既建议而去脩年与其弟显谟阁直学士亿年至行在皆用杂学士乞见朝廷亦不问而许之中书舍人汪藻尝以为言不报王宾之长御史也又＜锍-釒＞言之久之乃有是命独亿年以进士甲科领职如故脩年居中子阜民正夫子日章深子彦晖时中子也 龙图阁直学士知洪州胡直孺奏江西军民五害如经制司抛科灰塼提刑司科配吏民以私财助国此事去年八月己卯李纲罢相后黄潜善等已将指挥住罢不知何以依旧劝诱不已疑是黄潜厚又有申明当考诸州受纳苖税加耗太重有一斛而取五＜豆斗＞者又朝廷所须郡县率取之等第及行户而无钱以偿监司巧为犒设之名务收恩保家由此摇动军情愈益骄恣望特下＜宀十见＞恤之诏除此五害以固人心＜宀十见＞民力先是翁彦国为经制使籍民输建康脩城塼数百万其人踰虔吉南安诸郡陆负水运率千钱致两塼江西提点刑狱公事留怙劝民出私财助国乃督责州县以等第厚赋于民欲以求进江西民苦二役皆愁恨无聊直孺以为言诏嘉奖于是诸役并罢 秘阁修撰新两浙路转运使吕源知扬州直秘阁新两浙路转运副使姜仲谦移广南西路朝散郎新荆湖北路转运副使范冲移两浙路先是汪藻论源仲谦小人不可用执政不乐故仲谦改而源更有是除冲正月癸卯自虞部员外郎除湖北漕今并书之 朝奉大夫辛炳落致仕 奉议郎主管亳州明道宫张頴直秘阁頴滕县人父孝纯靖康末以资政殿学士守太原城破不降为金所执故有是命 
　　壬戌责授安远军节度副使韶州安置宇文虚中复中大夫乘驿赴行在以虚中应诏使绝域也虚中之贬也上＜锍-釒＞自陈元议与金人三镇及金帛遣沉晦送誓书皆正月事臣自拱州与李邈收召东南兵入援二月朔姚平仲劫寨失利金人复攻城翌日得旨宣召微臣入对被命出使明劫寨非朝廷本意且令迎奉陛下还阙当时所与物止鞓带四百条水银硼砂十许斤而已若不剖析恐身首异处家族殄灭亦未足以消弭人言＜锍-釒＞入不报至是始召 鸿胪卿康执权为起居郎 尚书礼部员外董逌为宗正少卿逌在围城中权国子祭酒不知何以独不贬谪恐是靖康间已权当考 
　　癸亥罢在京及诸路市易务以其钱输左藏库惟抵当库仍旧自熙宁初创市易法及是言者以为所入不偿所费遂罢之 越州观察使提举万寿观高世则为保静军承宣使 宣教郎苏符为国子监丞符轼孙轼眉山人元祐礼部尚书自选人特改京官而有此命 
　　甲子金人侵滑州东京留守宗泽闻之谓诸将曰滑冲要必争之地失之则京城危矣不欲再劳诸将我当自行右武大夫果州防御使张撝曰愿效死泽大喜即以锐卒五千授之 
　乙丑开封府判官范延世奉宗泽表至行在上谕以旦夕北归之意泽复上奏以谢言今月二十四日准范延世等赍降诏命车驾将欲还阙者比遣属僚仰输诚款洊渎盖高之听益怀履薄之忧睿眷矜怜特赐回銮之诏愚忠恋慕倍增徯后之诚中谢窃以万乘来归六龙扈从雨伯前驱而洒道河神迎驾以安流不烦夹道之壶浆自有随师之甘露人情曍曍如听南风天意昭昭乃回西顾再斡乾坤之造重增宇宙之光赫有宋之中兴奄多方而大定想瞻原庙应加肃穆之仪爰御端朝愈见郁葱之气雍容对越骏惠缉熙宏收率土之欢诞作普天之宥下有欲者上必从之恭惟皇帝陛下践阼应天时巡淮甸备履艰难之事尽敦勤俭之风谓京师为诸夏本根而元后作斯民父母念本根不宜摇动谓父母自合依归兹俄奉于诏音众但知于抃舞愿陛下继志述事整顿万机愿陛下命将出师邀迎二圣平荡兵戈之扰保全疆埸之封坐视穆清时跻仁寿臣无任时杨进初以军降泽泽奏于上授进武功郎合门宣赞舍人充留守司统制日历进补官在乙丑 降授宣教郎充秘阁修撰知庐州胡舜陟特迁一官先是济南僧刘文舜聚党万余盘据合肥境内舜陟至即退保舒州之投子山纵兵剽掠朝廷患之遣将赵俊讨捕俊大衄舜陟曰文舜既败王师势必炽不若以诚招纳比其来又可用何至久劳兵也乃遣介招之文舜听命时丁进李胜合兵为盗光蕲寿久被围舜陟命文舜及其将悉破之得胜所取列圣御容以归张遇自濠州掩至梁县远近震詟舜陟命毁竹里桥伏兵河西遇果结筏渡河伺其半济而击之遇败去此据沉长卿所撰记增入以时考之皆建炎元年事不得其月日且附此俟考朝廷以舜陟措置民兵防扼有劳故有是命 
丙寅光州观察使提举亳州明道宫邢焕充枢密院都承旨 朝奉郎周离亨充京城留守司参谋官离亨宣和六年八月除起居郎七年正月责监乌墪镇税务未知今自何官除当考 
　　丁卯复延康殿学士为端明殿学士述古殿直学士为枢密直学士从旧制也 进士胡昭特补登仕郎何烈王彦詹至并将仕郎用从官部剌史荐也先是诏举草茅才德之士得昭烈彦至朱敦儒等五人令中书省策试敦儒河南人靖康中尝召至阙命以初品官与学校差遣辞不就至是淮西部使者荐其有文武全才乃再召之敦儒卒不至昭潭州人彦江州人至抚州人也烈已见元年正月丙午 按原注无元字查元年正月十六日有诸生何烈上书今补入时烈所对策用廷试体称臣上以烈疏远寒士不知体式命一体推恩故有是命 朝散大夫知濮州杨粹中直秘阁以金人围城固守不下也 
　　己巳张撝至滑州身率将士与金迎敌众且十倍诸将请少避其锋撝曰退而偷生何面目见宗元帅鏖战数合日暮敌少却泽遣统领官王宣以五千骑往援未至撝再战死之后二日至滑州与金兵大战于北门士卒争奋敌出不意退兵河上宣曰敌必夜济收兵不追半济而击之斩首数百所伤甚众泽即命宣权知滑州且令载撝丧以归为之服缌厚加赙恤仍请于上赠撝拱卫大夫明州观察使录其家四人金自是不复至东京矣 
　　辛未殿中侍御史张浚试侍御史时浚方上＜锍-釒＞论秘书省正字胡珵挟谄媚之姿躬奸回之性沾沾可鄙自托李纲服童仆之役而出入其寝室朝夕交结阴中善良逮纲遭逐营为百计密招群小鼓唱浮言陈东之书珵实笔削意欲使布衣草莱之士挟天子进退大臣之权一时哄然几致召乱按珵罪状天地不容愿褫夺官爵投之荒裔永为臣子立党不忠之戒珵是月己卯勒停 诏自今犯枉法自盗赃抵死者籍其赀时议者以为赃吏之盛所在填溢愿明诏有司应缘赃得罪及曾经按发迹状明白并毋得与堂除及亲民自今有犯者仍籍其赀即监司守倅失按郡县及监司失按守倅与失于互察者并科违制之罪不以去官原免或谓当今使贪使过之时恐难以概废窃谓贪赃之人惟可用于军旅不可用于临民况其天资好贿者虽死不变借令才力可以办事而结怨民心为害甚大上酌其言乃诏赃情俱重者籍没余从之 秘书监李朴卒朴赣县人少力学慷慨有大志举进士国学礼部皆第一为虔州州学教授坐元祐学术废靖康初自外五迁为国子祭酒以疾不能至上即位除秘书监趣召会卒年六十五赠宝文阁待制官其家二人朴操履劲特不以贫富贵贱死生易其守自为小官天下高其名蔡京将强致之俾其所厚道意许以禁从朴力拒不见京怒形于色然终不害也 
　　壬申中书舍人汪藻滕康卫肤敏并罢为集英殿脩撰提举江州太平观用谏官李处遁＜锍-釒＞也处遁言后省比试四方荐士而何烈用廷试策体数处称臣陛下贷其草茅陋学不加以罪则可矣而臣子戴上之分讵宜如此望将烈黜落并正元考官卤莽之罪诏降烈为下州文学于是三舍人俱罢处遁淑孙也淑彭城人参知政事若谷子仁宗时翰林学士按史处遁宣和七年十月自朝奉郎京西北路提举常平与郡未知今为何官其除谏官日历不载以马伸劾＜锍-釒＞考之恐是与张浚同命浚此月辛未自殿院迁侍御史或曰肤敏等在后省数论事为黄潜善所恶故因事斥之 起居郎康执权兼权中书舍人 诏建州作过军民既已受招已前所犯不论轻重可并赦免令尚书省降敕榜晓谕用知福州充本路兵马钤辖江常奏也 
　癸酉尼楚赫陷蔡州初金人自唐州北归守臣直秘阁阎孝忠闻之先遣其家往西平依土豪翟冲以避寇而自聚军民守城金围之数日城陷于东南隅居人自东奔者皆达其余皆死知汝阳县丞郭赞朝服骂敌不肯降敌执之赞骂不绝口而死金人遂焚掠城中而去孝忠为所执金人见其貌陋而侏儒不知为守臣乃令荷担孝忠乘间奔西陵 
甲戌诏曰自来以内侍官一员兼钤辖教坊朕方日极忧念屏绝声乐近缘内侍官失于检察仍带前项可减罢更不差置中兴圣政臣留正等曰圣人之忧乐以天下不先天下而乐后天下而忧也建炎之初方开中兴之业以天下之大太上皇帝之所深忧而圣意笃于孝悌其忧益远矣典乐之官实已废其名尚存心犹有所不忍也而亟罢去之其屏声乐岂非诚意也哉 
　　乙亥言者论兵兴以来借补官资之毙以为所借皆给使伎术下至屠沽之人望委逐路宪帅司依弓马所格法比试合格人申省部给进武进义校尉两等文帖进武日给百钱进义七十钱并籍定准备军前使唤不得充州县监当等差遣俟立边功或捕盗有劳即与补正如两试不中者追毁元帖入官许令自便诏比试合格人发赴御营使司审试余从之此事虽极细不足辱书然军兴备补之毙至今有之亦足为公私之蠹故摘取脩入 朝奉大夫知棣州姜刚之直秘阁初金人围棣州刚之固守不下金人引去至是遣使臣杜移忠以蜡书告于朝故有是命日历不书刚之除职按绍兴三年正月刚之妻管氏乞赠官状云二月二十一日三省同奉圣旨除直秘阁故附此 
　　丙子金人陷淮宁府知府事起复中散大夫向子韶死之先是子韶为京东转运副使以父丧免居于淮宁会蔡州缺守蔡人愿得子韶三年部使者上其事而蔡已除新守矣乃起复子韶知淮宁府至半岁尼楚赫侵淮宁子韶率诸弟城守谕士民曰汝等墓坟之国去此何之吾与汝当死守之时郡有东兵四千人第三将岳景绶欲弃城率军民走行在子韶不从景绶引兵迎敌而死敌昼夜攻城子韶亲擐甲胄冒矢石遣其弟子率赴东京留守宗泽乞援兵未至城陷子韶率众巷战力屈为所执金帅坐城上欲降之酌酒于前左右按令屈膝子韶直立不动戟手骂遂杀之其弟新知唐州子褒等与阖门皆遇害惟一子鸿得存事闻再赠通议大夫官其家六人后谥忠毅子韶子諲兄也按子韶死事甚伟而日历乃无一字及之独会要略载其恤典今以杨时所作子韶墓志脩入赵甡之遗史云金人侵陈州知州向子褒固守第三将岳景绶以将兵迎战不胜军乱杀子褒其家属或散或亡既而城陷按陈守乃子韶甡之误记也甡之记子韶死事与时所作墓志全不同疑传闻不详今从墓志金兵既去陈蔡东京留守宗泽檄知尉氏县陈长宁权淮宁府武经郎张某权蔡州蔡领十县民牒浩繁张不能办时阎孝忠已罢去郡人诣部使者乞以孝忠权知州从之此据赵甡之遗史按此时京西南路帅臣刘汲已死监司权提刑陈芾一人当考 
　　丁丑诏诸路帅司以所部禁军数闻自军兴诸路不奏兵籍故有是命 国子祭酒黄哲为起居舍人兼权中书舍人 直秘阁提举江州太平观欧阳懋试卫尉卿懋修孙也修庐陵人嘉祐参知政事 朝奉大夫向子諲知袭庆府道梗不能赴 奉直大夫致仕王贶特补朝奉郎以将北使也初开封人刘廷者尝从张怀素倡左道于真州怀素败廷即国门外亡去至是更名诲上书自荐愿应募使金国召对以为宣教郎王明清挥麈第三录云诲愿使金补京官直秘阁以行而日历诲除职在明年七月丁酉明清恐误假户部尚书充大金军前通问使贶假拱卫大夫合州防御使副之贶本医工初以进颂补从事郎积迁至是官靖康中例行追夺上既遣贶命复旧官言者以为不可乃有是命诲贶至京师留不进黄潜善等奏趣之上曰朕观诲等稽迟如此益知王云忠义乃命趣进王明清挥麈录云思陵中兴应天诲上书出使而汪伯彦中兴日历云上即位之二年遣刘诲奉使金国则非应天所遣也赵甡之遗史诲行在宇文虚中之后按虚中以五月丙申受命而王贶以二月丁丑补官则诲行在先盖虚中以二月壬戍被召复官但未行耳遗史恐小误三年正月乙丑使还 
　　戊寅责朝议大夫赵子崧为单州团练副使南雍州安置初子崧与御营统制辛道宗有隙道宗得子崧靖康末檄文上之诏监察御史郑珏置狱京口究治得情上震怒然不欲暴其罪乃坐子崧前弃镇江责官安置先是龙图阁直学士知镇江府钱伯言亦以失守待罪前一日诏以伯言当残破之后到官未久大盗遽至而伯言不出府界保聚军民量贬二秩珏寻迁右司谏此以日历及王明清挥麈录余话参脩子崧传檄事已见元年四月壬戌明清所云虽无他书可以参考然以建炎三年胡寅封事观之不为无据珏迁谏官不见于日历谏院题名在今年春附传亦云鞫狱还称旨迁司谏今且附此俟考 
　　己卯诏秘书省正字胡珵交结权要传导风指讽谕狂生扇摇国是可特追所有官勒停送梧州编管用张浚章＜锍-釒＞也浚＜锍-釒＞已见是月辛未迁侍御时按日历浚此＜锍-釒＞尚系殿中御史盖其未迁时所上或者黄潜善先迁浚而后行出也今各附本日 朝奉大夫新通判虔州刘正彦为武德大夫威州剌史知濠州正彦初见元年六月庚午初御营都统制王渊为熙河经略使刘法部曲法器之方法之死事也正彦自合门祇候易文资至是援旧恩从渊求官渊荐诸朝以正彦应诏使绝域故有是命未几除御营右军副统制渊自以所将精兵三千授之 
　庚辰捧日天武四厢都指挥使保大军承宣使真定府路马步军总管御营使司都统制王渊为向德军节度使以平杭贼功也会要渊建节在去年七月平杜用之后日历亦于八月庚申书杨惟忠刘光世王渊并除节度使而此日又书之且有制词按野记及熊克小历皆云渊平杭贼还建节今附此更须详考 礼部请令曾得解及免解武举人就淮南转运司附场类省试从之 少府少监方承知建州承莆田人也 
初武功大夫和州防御使马扩聚兵西山既为金所执囚之真定事见去年四月甲子会右副元帅宗杰自京师归北义而赦之欲授以官扩辞不受请给田以养其母既而又言耕田不即得食愿为酒肆以自活宗杰许之时武翼大夫赵邦杰聚忠义乡兵保庆源五马山寨扩因此杂结往来之人复与山寨通耗辛巳寒食节扩伪随大姓送丧携亲属十三人奔山寨先是皇弟信王榛既亡去更称梁氏子为人摘茶扩等阴迎以归遂奉榛总制诸山寨两河遗民闻风响应愿受旗榜者甚众 
　　壬午殿前都虞候奉国军节度使御营使司专一提举一行事务都巡检制置使刘光世以平张遇功加检校少保 诏募河南北淮南土人有名籍者为振华军以六万人为额即不足听募两河流移之众毋得过三分皆于左鬓剌某州振华四字 徽猷阁直学士知成都府卢法原奉诏脩罗城是月始毕城周二十五里三百六步高二丈二尺广二丈八尺用工四十六万有奇 初群盗冀德韩清乘金人南侵啸聚不逞出没于汝洛之间有众万人屯留山寺及艾蒿坪至是西京留守司统制翟兴以轻骑袭之一击而溃德为兴所擒清脱身遁去获财物甚众皆给麾下妇女数百悉纵还其家 金人既去邓州有巡检官陆某者自羽山率其徒入城以守隆德之陷也攒司谭兖脱身南遁乡人之奔窜者推兖为首间关渡河屯灰堆山兖闻敌去引众杀陆某自据邓州以收复报朝廷因授兖武功郎知邓州 罗索既陷同州系桥以为归路西陷狭华陇秦诸州秦凤经略使李复生降狭右大扰鄜延经略使王庶檄召河南北豪杰共起义兵击贼远近响应旬日间以公状自达姓名者孟迪种潜张勉张渐白保李进李彦仙等兵各以万数胜捷卒张宗自称观察使亦起兵于南山下彦仙时为石壕尉狭府既下彦仙独不去民知彦仙在稍稍至彦仙因以军法部勒之于是月中破敌五十余壁彦仙初见元年三月 
　　建炎以来系年要录卷十三 




●建炎以来系年要录卷十四 
　　宋 李心传 撰 
　　建炎二年三月按是月乙酉朔丙戌端明殿学士东京留守宗泽为资政殿学士宝文阁直学士北京留守杜充为枢密直学士时河北东路提点刑狱公事郭永尝画三策以遗充一日见充问其目充曰吾未暇读也永面数之曰人有志而无才好名而遗实以此而当大任难矣充大惭一日天雨纸钱于营中厚约寸许人皆以为不祥明日与金人战于城下败绩充遂闭门不出此不得其时因除职附见按充今年七月甲辰自降充显谟阁待制复密直移东京未知何时降职或缘此败也但无书可考耳 先是执政以山东盗贼踵起建炎初敕榜东京其词有云遂假勤王之名公为聚寇之患诏见正月丁未泽恐豪杰解体是日上＜锍-釒＞言臣闻人主中天下而立定四海之民恭惟太祖皇帝肇造区夏以今京师为天下中故创业垂统欲传之亿万世太宗真宗仁宗英宗神宗哲庙奕世圣人传以相授皆以京师为本根之地所以高拱穆清坐视天民之阜必于天下之中也惟奠枕于京则自西自东自南自北莫敢不来享莫敢不来王矣偶缘玩习太平之久文武恬嬉狃于骄淫矜夸忘战守之备遂致强敌称兵残破州县围闭京城劫迎二圣后妃亲王与诸天眷蒙尘北去侨寓沙漠此忠臣义士所以夙夜涕泣继之以血自陛下即位应天四海万方欢欣鼓舞垂髫鲐背山农野叟咸以手加额仰面谢天曰天下有真主矣万世永赖实天祚明德为无疆之休矣四方帖然若远若近并无盗贼洎陛下偏听奸邪与敌为地者之语移跸淮甸诸处凶恶强盗如猬毛起如蜂哄聚纵火杀掠所在猖獗罔有悛惧以谓朝廷在远无所依归遽至是尔臣于二月十八日祇授降到黄榜诏敕云遂假勤王之名公为聚寇之患如是则勤王之人皆解体矣臣窃谓自金人围闭京城天下忠义之士愤懑痛切感厉争奋故自广之东西湖之南北福建江淮梯山航海越数千里争先勤王但当时大臣无远识见无大谋略低回曲折凭信诞妄不能抚而用之遂致二圣北狩诸亲骨肉皆为劫持牵联道路当时大臣不出一语使勤王大兵前往救援凡勤王人例遭斥逐未尝有所犒赏未尝有所帮助饥饿流离困厄道路弱者填满沟壑强者尽为盗贼此非勤王之人罪皆一时措置乖谬耳比来奸邪之臣方尔横肆敌兵自然得势强梁恶少无缘殄灭窃念国家圣子神孙继继相承湛恩盛德渗漉人心沦浃骨髓今河东河西自保山寨者不知几千万人诸处节义丈夫不顾其身而自黥其面争先救驾者不知几万数也今陛下以勤王者为盗贼则保山寨与自黥面者岂不失其心邪此语一出自今而后恐不复肯为勤王者矣噫得天下有道在得其民得其民有道在得其心陛下若驻跸淮甸俾颙颙之望皇皇之情未有所慰安此人之心也愿陛下勿阻遏之以失人心臣仰详诏语岂陛下之意皆词臣失职不能敷绎之过臣愿陛下黜代言之臣别降罪已之诏许还阙之期以大慰元元激切之意陛下还京登楼肆赦则天下之人尽皆迁善远罪不犯于有司岂复更有为盗者王室再造大宋中兴在此一举愿陛下睿断而力行之若以臣言上咈陛下之意诛之赦之惟陛下命不报 时有王策者本辽旧将善用兵金以千余骑付之往来河上泽密遣统制官王师正擒之释缚解衣坐之堂上为言契丹本我宋兄弟之国汝何不悟义协讨以刷社稷之耻策感泣誓以死报泽时呼策与语策具言敌中虚实泽又益喜大举之计遂决熊克小历云有金人之舅王策者拘囚在东京与宗泽遗事不同今不取 天章阁待制知东平府权邦彦升宝文阁直学士尚书工部侍郎杨时兼侍讲 
　　辛卯金人陷中山府时金人围久城中粮绝人皆羸困不能执兵城陷金见居人瘦瘠叹而怜之兵校千余人皆不杀中山自靖康末受围至是三年乃陷 
　　壬辰诏诸路官吏并听安抚使便宜节制 
　　甲午诏经筵读资治通鉴遂以司马光配飨哲宗庙庭光配飨当求降旨日别书之且附此时上初御经筵侍讲王宾讲论语首篇至孝弟为仁之本因以二圣母后为言上感动涕泣左右侍臣莫不堕泪此据绍兴十三年正月王普所奏附见侍读周武仲进读通鉴上掩卷问曰司马光何故以纪纲为礼武仲敷述其义甚详因为通鉴解义以进每至安危治乱之机必旁搜远绍极其规谏焉侍读朱胜非尝言陛下每称司马光度圣意有恨不同时之叹陛下亦知光之所以得名者乎盖神宗皇帝有以成就之也熙宁间王安石创行新法光每事以为非是神宗独优容乃更迁擢其居西洛也岁时劳问不绝书成除资政殿学士于是四方称美遂以司马相公呼之至元祐中但举行当时之言耳若方其争论新法之际便行窜黜谓之立异好胜谓之沽誉买直谓之非上所建立谓之不能体国谓之不遵禀处分言章交攻命令切责亦不能成其美矣上首肯久之 
　丙申言者论当今所宜置司讨论者凡三事一军政二财用三官吏望命诸大臣详议而行之诏军政委枢密院都副承旨及编修官讨论申本院财用委户部讨论申提领措置官官吏委左右司郎官讨论申本省宰执参定取旨后不果行 承议郎知江州陈彦文复龙图阁待制以江淮制置使刘光世言其守城之功也 中奉大夫聂宇提点京西北路刑狱公事 朝奉郎许亢宗知寿春府朝奉郎李光知江州亢宗乐平人靖康初为起居舍人光已见元年六月甲子既而言者论二人皆附蔡攸以擢要近及吴敏为相引蔡党为助遂除亢宗右史光南榻渊圣察其朋比故因言章罢亢宗而逐光天下皆知其为蔡氏如谷永之附王凤也乃诏亢宗光并主管西京嵩山崇福宫二人得祠在此月乙巳 直秘阁向宗恕知真州宗恕敏中曾孙也 
丁酉初立大小使臣呈试弓马出官格凡五等自今武臣荫补亲属必于状内称某人或习韬钤或便弓马委自本州先行阅试然后保明申奏补官用议者请也 尚书祠部员外郎四川抚谕喻汝砺勒停初汝砺奉诏刬刷四川岁羡欲尽取常平所储钱徽猷阁直学士知成都府卢法原转运判官赵开靳博文提点刑狱公事邵伯温皆持不可汝砺曰常平钱者朝廷五六十年之储蓄也今朝廷多故天子狩于淮甸而二三大夫持必不移沮格诏旨此谓之忠乎乃作檄以谕之其略曰明皇狩蜀宫室峻壮德宗幸梁储偫丰备安有六騑在行淹薄风露取诸外府以饷军食而谓吾人忍有不令之词乎又曰今人主威柄移于帅臣之顽扈朝廷号令夺于监司之狂率法原等怒共奏汝砺骚扰生事汝砺亦奏刬刷岁计外得钱七百三十余万缗又欲增川秤一铢与法秤合会宰相黄潜善以汝砺附李纲不迁都之论恶之乃以汝砺于求差遣营私自便为言而有此命谭篆撰汝砺年谱云尼玛哈轻兵趋淮甸金人入城潜善先骑马走公赋黄花看欲落诗以讥之黄见之大憾有排公意按汝砺文集此诗叙扬州失守事当在明年盖停官后所作非潜善见诗而排之也今不取 
　　己亥东京留守宗泽复上＜锍-釒＞乞车驾还京时泽招抚河南群盗聚城下又募四方义士合百余万泽遗事云时京城内外所屯兵凡一百八十万人恐未能实及此数今但云百余万人更俟考详粮支半岁泽闻两河州县金兵不过数百余皆胁服日夜望王师之来即诏诸将约日渡河诸将皆掩泣听命泽乃上＜锍-釒＞臣闻范仲淹云天下之事有二党焉一党曰发必危言立必危行王道正直何用曲为一党曰逊言易入逊行易合人生安乐何用忧为天下之治乱在二者胜负耳大抵危言危行是用致君于无过置民于无怨而已天下岂有不治者乎若夫逊言逊行之徒阿谀曲折随意所向逢迎苟合君施恩于上而下弗被民怀怨于下而上弗知如是天下岂有不乱者乎今之士大夫志气每下议论卑陋上者不过持禄保宠下者不过便文自营曾不能留心恻怛为陛下思承祖宗二百年大一统基业为可惜又不为陛下思父母兄弟与至亲天眷蒙尘沙漠翘翘徯望天兵救援之意又不曾为陛下思祖宗西京园陵寝庙为敌所占今年寒食节未有祭享之地又不曾为陛下思京师是天下之本根宗庙朝廷百司仓廪俨然如旧又不曾为陛下思河北河东京之东西狭右淮甸百亿万生灵之众罹屠劫残破之苦但朝进一言暮入一说计较泛舟冒大风险欲南幸湖外此奸邪之谋耳臣尝思之是一欲为敌人方便之计二为奸邪亲属皆先已津置在南嗟乎为臣不忠不义乃至于此孔子所谓苟患失之无所不至正谓是也臣夙夜痛心泣血沥竭愚忠为陛下保护京城自去年秋冬今春又三月矣农务是时陛下不早回九重则天下靡有定止臣不胜愤懑激切再渎天听狂妄干冒甘俟鼎镬时上遣中使谭灿赍诏书茶药抚谕泽上表谢又＜锍-釒＞请上还京师且言易曰几者动之微吉之先见者也君子见几而作不俟终日孟子曰虽有镃基不如待时盖天下之事见几而为之待时而措之则事无不成苟或失焉必至汗漫委靡而不振矣方今辇毂之下民俗安靖宗庙社稷俨然如故以致收复伊洛而金人过河捍蔽滑台而敌骑屡败河东河北山寨义民数遣人至臣处乞出给榜旗引领举踵日望官兵之至皆欲戮力协心扫荡强敌以几言之则大宋中兴之盛于是乎先见矣以时言之则敌国败归之期于是乎可必矣惟在陛下见几乘时早还华阙与忠臣义士究图事功则万举万全可以驱强敌而成中兴也或者以谓自扬至汴时有小寇虑属车之来途中不能无虞臣谓造此言者乃奸憸小人自为身谋尔殊不知盗贼所以作者诚缘法驾久寓外郡国势未强天下不能定于一故时有窃发之事乃若六龙来复宅中图大则比屋欢呼人各归业强不陵弱众不暴寡岂复有盗贼耶此事甚易明此理甚易知然而奸邪之蔽于营私往往不肯开陈而力为陛下详说者惟老臣而已臣所以再三言之者岂好辩哉恭念祖宗二百年旧都不忍为奸臣委去也恭念陛下聪明齐圣之资不忍为奸臣蔽蒙也念赤子之嗷嗷不忍为奸臣坐视而不救也念敌骑纵横不忍为奸臣纵敌而不杀也伏愿陛下念兹在兹断自渊衷速回銮舆上以对祖宗之神灵下以慰黎元之怀想外以平强邻之侮拂则天下大定指日可期书曰敕天之命惟时惟几望陛下留神而三复之臣今遣僚吏呼延次升及臣之子頴诣行阙以闻又＜锍-釒＞曰臣得范琼书叙说所统军兵有海内招安使臣水军奉圣旨令于仪真驻劄教习水战控扼上流于三月八日已到真州臣读此语而不知扈跸之臣谁为陛下建此议也且王者无外其规模约束当使守在四夷昔楚人城郢史犹鄙之况陛下奄有九有之时可规规孑孑为偏覊之事乎兹岂憸人之欲虚张敌势以为可防其意望迁延六龙进发之期尔殊不知此声一传则四方惊愕必以为中原不守遂为江宁控扼之计如是则何以绥安四海之听乎盖天子为君万邦而元后作民父母陛下回銮登楼肆赦则普率之人欣欣而相告曰天子宅中图大则万邦罔不率俾矣元后正位丕承则兆民骎骎于变时雍矣夫如是臣将见强敌不足灭而中兴之功与天地比崇若使范琼教习水战是圣心犹豫尚缓还期则中外播闻愈自慑怯万国何自而咸宁乎此臣所以拭目注望属车之尘不忘夙夜伏愿陛下明诏范琼即日整促人马不须更习水战祗备扈驾归御京阙毋使群黎百姓赍咨涕泣则岂惟老臣之幸实天下万世之幸又表曰臣言屡奏囊封叠干宸扆圣主未颁于明命愚臣敢避于严诛谨摅悃愊之诚再渎高明之听愿从人欲以格天庥中谢窃以京师为诸夏本根元后作斯民父母本根如已深固则枝叶自尔扶疏父母若未安宁则子孙无缘泰定兹寔简编之成理盖非里巷之浮言始陛下践阼于应天万方皆欣其有主近陛下驻跸于淮甸百姓因此而致疑何前日之郡县靖共而近时之盗贼荒扰由勤王者弗恤与救驾者靡怜赞主上远父与兄乃巡南服助奸臣赎壻与子欲弃中原百为秪肆于诞谩一事罔由于诚实迹状如此情意可知伏望陛下断自渊衷早回法驾据本根而致治体父母以视民俾民人自勉勉以来王天亦穰穰而降福泽霈端门之赦欢收寰宇之心俗既远罪以归农敌亦望风而遁迹王室自兹再造大宋由是中兴黎民时雍万世永赖果臣有饰非之语则臣甘误国之诛狂妄奏陈愤懑流涕臣无任 
　　庚子河南统制官翟进复入西京先是金人所命狭西诸路选锋都统贝勒罗索入秦既得秦川陇右大震熙河经略使张深厉军民为城守计遣兵马都监刘惟辅将三千人骑御之自千秋溃归之余兵籍失八九仅有惟辅一军可用金前军逾巩州距熙才百里惟辅留军熟羊城以千一百骑夜趋新店金兵自入陕西所过城邑輙下未尝有迎敌者故恃胜不虞黎明军进短兵相接杀伤大当会惟辅舞矟剌其先锋将贝勒哈藩明庭杰吴玠功绩记云惟辅剌其帅哈藩大王张钧绩中兴忠义录作黑杀大王二书不同张汇节要云建炎元年尼玛哈以万户罗索为陕西都统又以万户萨里罕贝勒哈藩副之即此人也 按哈藩名今改正姑存原注堕马死敌为夺气惟辅泾州人也深闻罗索退更檄陇右都护张严往追之时上命御营左翼军统制韩世忠为京西等路捉杀盗贼将所部及合门宣赞舍人张遇军万人赴西京左副元帅宗维闻张严东出自河南西入关迁西京之民于河北尽焚西京而去由是进得以其众自山寨复入西京东京留守宗泽言于朝即以进为合门宣赞舍人知河南府充京西北路安抚制置使赵甡之遗史翟进与权京西北路制置使苗便遇金人于福昌及三乡间苦战终日金人败北兴进取龙门路收复洛城金人拥铁骑数千相拒于龙门石道中兴进麾将士力战破之金人退保洛城官军乘胜转战夺长夏门以入与金人巷战遂复洛城时金人益出精兵自河阳南城至白马坡营垒相望距洛不远十数里复欲窥伺兴遣麾下断河桥自是金人稍稍退去按进入河南因尼玛哈之去乘虚取之所谓转战之兵恐是金人所留小将耳今附著此更须参考宗维留完颜宗弼屯河间府左监军完颜希尹右都监耶律伊都屯河南白马寺以待世忠之至且与进相持既而深以功升端明殿学士 
　　癸卯京东东路转运副使权知青州柴天因兼权本路制置使初葛进之掠滨棣二州也其众皆面剌字曰不负赵王以示忠赤进自称统制滨州军有朝散大夫刘洪道者益都人中进士第靖康中自吏部员外郎除主管成都等路茶马未行为金所执进攻潞县之金寨得之时洪道方持丧进假洪道起复朝议大夫直显谟阁为统制司计议官权知青州言于朝乃改天因权制置使而以洪道知青州主管本路安抚司公事赵甡之遗史洪道尝监六部架阁库为金人所执进得之言于东京留守杜充以洪道知青州按史洪道久历清显此除乃出于朝命又杜充亦未在东京皆本误也今修润令不抵牾洪道三年正月始至青州 河东制置使赵宗印自襄阳移屯郢州守臣席益请之也 
　　丙午尚书右仆射兼中书侍郎何■为观文殿大学士提举成都府玉局观中书侍郎陈过庭为资政殿大学士提举江州太平观同知枢密院事聂昌为资政殿学士提举西京嵩山崇福宫时■已没于金而朝廷未知昌亦为绛人所杀久矣过庭四年六月昌绍兴元年四月癸亥■元年四月己巳赠官 
　　丁未两浙东路马步军副总管杨应诚假刑部尚书充大金高丽国信使应诚景宗曾孙景宗郫县人章惠皇后弟仕至建宁军留后宣和间尝为部使者至是为安抚使翟汝文所抑不能堪乃应诏使绝域谓尝随其父任边吏熟知敌情若自高丽至女真其路甚径请身使三韩结鸡林以图迎二圣汝文奏应诚欺罔君父自为身谋若高丽辞以大国假道以至燕云而金人却请问津以窥吴越将何词以对决辱命取侮远方臣已檄明州若应诚至毋济其行不报应诚闻之遂与副使韩衍书状官孟健自杭州登海舶以往健海州人时为太学博士 监察御史张守守殿中侍御史 
　　辛亥捧日天武四厢都指挥使定武军承宣使御营使司同都统制范琼权同主管侍卫步军司公事琼自京西还朝廷令屯真州创造战舶故有是命 诏前降蔡京父子及王黼恩泽授官本宗有服亲不许注授亲民差遣指挥勿行前旨未见 初金国知枢密院刘彦宗建议试河北举人于燕山传檄诸州搜索又蠲其科役以诱之命官即竹林寺校试北人以词赋南人以经义词赋及策论是日始揭榜得者甚众彦宗云第一番进士宽取诱之此据赵子砥燕云录张汇节要云靖康元年冬刘彦宗劝斡喇布试真定儒士七十三人授以恩命与此不同按子砥此时在燕又其所记颇详当不妄子砥又云二月十七日引试北人二十八日引试南人三月二十七日开院北人四百人取六分南人六千七十人取五百七十人并皆推恩恐南人就试者无缘有如许人必子砥所记有误今不尽取 
　　是月石壕尉李彦仙复狭州初彦仙既聚兵会金人用狭降者守狭使招集散亡彦仙阴纳士数百至是乘虚趋狭南郭夜潜师自河薄东北陬因所纳士以入金兵败弃陕去吏行文书请州印章彦仙曰吾以尉守此第用吾印吾敢佩太守印章耶事闻即以彦仙知狭州兼安抚司事彦仙以信义治狭不营毫发之私与其下同甘苦由是人多归之邵兴在神稷山闻彦仙得狭州乃以其众来归愿受节制彦仙辟兴统领河北忠义军马屯三门邵兴初见元年五月末三门镇属平陆县 信王榛既倡义起兵即遣使闻于朝犹虑其不达乃与武翼大夫赵邦杰留居五马山而遣武功大夫和州防御使马扩赴行在榛奏略曰自金人劫迁二圣举族三千余口悉驱而北臣至庆源府谋窜得免今在五马山臣窃见邦杰与扩累与金战皆获小捷其忠义之心坚若金石臣自陷金营颇知其虚实敌今稍惰皆怀归心且屡败于西夏而契丹亦出攻之今河北河东十陷七八惟山西一带诸寨乡兵约十余万力与敌抗但昼夜暴露民事失时率皆困窘兼阙戎器臣多方存恤借补官资使忠义之徒竭莭不变惟望朝廷早遣兵来援不然久之恐反为敌用则河南难保宜乘此时速取所失州县以副民望臣愿陛下念祖宗创业之艰二圣播迁之难于布衣小官中选其先公后私为国家效死之人付以事权即下明诏委臣总大军与诸寨乡兵约日齐举决见成功仍给空名诰敕二万道及河东河北兵马元帅印付臣佩之臣粉骨碎首所不敢惮况于陛下以礼言则君臣以义言则兄弟其忧国念亲之心恭想无异兴言及此不觉流涕先以其＜锍-釒＞附东京留守宗泽以闻 
建炎以来系年要录卷十四 
　 



●建炎以来系年要录卷十五 
　　宋 李心传 撰 
　　建炎二年夏四月甲寅朔磁州统制官赵世隆以所部诣宗泽降世隆本磁州书佐泽在磁以为中军将泽既去磁以州事付兵马钤辖李侃金人围磁州急州有禁兵有民兵民兵甚众禁兵恐其势盛将校郭进乃作乱世隆与进谋遂杀侃以通判赵子节权州事耿延禧建炎中兴记云宗泽起兵尽取磁之府库金银以行磁倅赵上书讼之乞元帅王旨追取数万缗金银赴本州以为守御之具上命劄付泽泽不从至南京亦不闻泽以军实输官按泽去郡既以李侃权州则子节所云恐未必信今不取至是世隆与其弟世兴将三千人归泽将士颇疑之泽曰世隆吾一校耳必无他有所诉也乙卯世隆入拜泽面诘之世隆辞服泽笑曰河北陷没而吾宋法令上下之分亦陷没耶命引出斩之时众兵露刃于庭世兴佩刀侍侧左右皆＜忄双＞泽徐语世兴曰汝兄犯法当诛汝能奋志立功足以雪耻世兴感泣会滑州报敌骑留屯城下泽谓世兴曰试为我取滑州世兴忻然受命 
　　丙辰诏文臣从官至牧守武臣管军至遥郡各荐所知二人置为二籍一留禁中一付三省枢密院遇监司帅守将官钤辖有阙于所举人内擢用之犯赃连坐即罪废及法不当得之人皆毋得举用议者请也此未知即周武仲所请否当考武仲建请已附今年二月辛酉 
　　戊午赵世兴至滑州掩敌不备急攻之斩首数百得州以归宗泽复厚赐之时有降寇赵海者屯板桥輙堑路以阻行者管军闾勍刍者八人过其垒海怒而脔之觇事者以告泽召之海以甲士五百自卫而入泽方对客海具伏即械之系狱客曰彼甲士甚众姑徐之泽笑谓其次将曰领众还营明日诛海于市闻者股栗统制官杨进屯城南王善者有众二千余皆山东游手之人先进来降屯城北二人气不相下一日各率所部千余相拒于天津桥都人颇恐泽以片纸谕之曰为国之心固如是耶当战阵立功时胜负自见二人相视惭沮而退 
　　己未诏除京畿东西河东北狭西路许置巡社外余路依先降指挥并罢时言者以为巡社之设利于西北而不利于东南盖西北俗尚强悍今遭敌兵侵掠人思用命皆有斗志今春滨州以八万余人力拒金人杀获颇众因此稍长国威则河北之效已可见矣如东南创置人多不愿州郡强使入社亦非乐从逼于官司驱率势莫能免今日驻跸淮甸恃东南以安民心未宜骚动欲望将先降存留指挥更不施行及于武臣提刑衔内除去所带四字故有是命先是杭温二州言已就绪诏许存留至是亦罢熊克小历己未诏狭西河北巡社依旧余路并罢而不言京畿东西误也克又云时杭温二州已就绪请存留亦不听按日历称杭温二州愿存留指挥更不施行则前此盖许之今又令罢非此时始请也又按罢诸路巡社乃是去冬指挥今但不许陈乞存留耳克失于详考故所书差误 是日宗泽复上表请上还京表曰臣某言易谓省方书言辑瑞是天子或时巡于下土邦人可瞻仰于至尊然古今之事势有殊宜观会通而制治况上下之人情至切思闻诏命以回銮故老臣再沥于血诚愿圣主早形于睿断意狂罪大语出涕零中谢臣伏闻先有格言事必师古艺祖应天而受成命太宗继志以集大勋列圣所以继继承承诸福所以穰穰简简皆在京师本根之地以为寰宇朝觐之天端拱而坐九重穆清而朝万国陛下纂承宝绪绍述丕图当奄九有而有为体三无而无外奈有奸臣之臆说与凭敌国之诞辞忘周宣之中兴循晋惠之往辙天下之勤王者使去义夫之救驾者弗知两河保山寨之忠民四方作草窃之贼子皆缘陛下久驻跸于淮甸咸思慕于翠华怀抑郁而吁天罔闻致猖狂而迁善无路果还法驾大肆洪恩人当澡雪以归农敌亦遁逃而屏迹遹追一统之大丕昭万世之休兹甚易知而易行勿谓难测而难识但去阿谀柔佞之语而宏刚徤中正之风必天日之照临应祖宗之保祐一人有庆庶绩其凝臣无任 时契丹九州人日有归中国者间有捕获金众泽选契丹汉儿引近坐侧推诚与语谕以期奋忠义共击敌人以刷君父之耻即给资粮遣之且赐以公凭俟官军渡河以为信验人令持数百本去又为榜文散示陷没州县及为公据付中国被掠在北之人因驿＜锍-釒＞以闻宗忠简公文集给契丹汉儿并被掠人公据＜锍-釒＞臣契勘金人一族本大辽之臣曩缘群臣奸谋苟以目前之利相结坏乱耶律天祚使金人假大辽之众侵掠中国窃缘契丹汉儿自与我宋盟约几百年实唇齿之邦兄弟之国偶被金人杀掠忿怨不已止缘一时之势末由报冤今若复盟会但得回戈共力破敌一举便可灭亡臣巳措置雕印文榜公据令生获汉儿赍往传报自相激发设契丹汉儿未知所措金人知之必相疑贰即契丹汉儿互相并力自分敌势所有本朝被掠良民臣亦依此措置晓谕外今缴连榜文公据共三本在前者泽遂结连诸路义兵燕赵豪杰尝谓人曰事可举矣必俟回銮当以身先之故请上归京尤力 诏御前军器所见织战袍工匠发还绫锦院依限织进初命监织锦院姜焕择良工就御前军器所专织战袍欲以赐有功将士中书侍郎张悫等言于上曰前日中人因事輙置局紊乱纪纲不可不深鉴今若以织文责绫锦院而使少府监督其程限则事归有司于体为正上曰甚善故有是命中兴圣政臣留正等曰臣闻明主之察治乱也审而守法度也坚宁逆意咈心弗便于事而常戒惧于细微蘖芽之间不可忽也夫取工于绫锦院而织袍于军器所又以赏功由常人观之诚若无甚害然太上皇帝矍然改令不俟终日何哉官失其官而事夺于贵臣司废其旧而利出于一切则乱由之而作有不难矣呜呼治乱之机如此其微也非明主其孰察之 
　　庚申上谕大臣曰故事端午罢讲筵至中秋开朕以寡昧遇兹艰难知学先王之道为有益方孜孜讲求若经筵暂辍则有疑无质徒费日力朕欲勿罢可乎大臣皆称善乃诏勿罢时上在宫中内侍有言讲读官某人敷陈甚善陛下亦必谓然臣今拟奖谕诏书以进上曰此当出自朕意若降诏书自有学士尔等小臣岂宜不安分如此是后不许妄言乃退按是时周武仲朱胜非王宾杨时在经筵皆名臣而武仲久已在告未知所指何人 
　　甲子诏三省枢密院人吏该覃恩迁官而碍止法者并令回授有服亲初上登极覃恩自朝请大夫已上皆转行至是省吏当迁而吏部尚书周武仲言未敢拟转执政进呈上曰吏虽该恩岂宜与士大夫等乃有是命 
　　乙丑上谕辅臣曰朕每退朝押班以下奏事亦正衣冠再坐而听未尝与之款昵又性不喜与妇人久处多坐殿旁小阁笔砚外不设长物静思军国大事或阅章＜锍-釒＞宫人有来奏事者亦出阁子外处分毕而后入每日如是上恭已勤政如此中兴圣政臣留正等曰阉寺之祸著矣佞柔侧媚以狗马声色惑其君祸之小者也剽略书传诵说古今以才艺自售则其为祸岂易测哉建炎之初天子励精求治而宦者投隙肆言犹敢如此亦可谓奸人之雄矣非圣武英断绝其萌芽则基乱贻祸将何所不至呜呼方其伺颜色售方艺能赫然拒绝之固已难矣又暴其情状尽告大臣岂不甚难哉至于清心寡欲屏远声色皆中兴之本臣是以论著之特详焉 
丙寅京西北路制置使翟进袭金人于河南败绩时御营左翼军统制官韩世忠至西京会进及大名府路都总管司统领官孟世宁京城都巡检使丁进与金战进夜袭右军监完颜希尹营金兵先知反为所败进又导世忠与金战于文家寺会丁进失期而统领官合门宣赞舍人陈思恭以后军先退王师败金乘胜追击至永安后涧世忠被矢如棘其将张遇以所部救之乃力战得免思恭世儒孙也世儒南昌人故相执中子世忠还东京诘先退者一军皆斩左右趾以徇于是世忠与丁进不和军士相击无虚日世忠虑有变遂收余兵数千人南归希尹复入西京宗泽奏以保宁军承宣使主管侍卫步军司公事闾勍为保护陵寝使时陇右都护张严追罗索及凤翔境上严锐意击贼而熙河兵马都监刘维辅不欲听严节制乃自别道由吴山出宝鸡猎敌游骑严拥大兵及敌于五里坡罗索知之伏兵坡下严与泾原统制官曲端期而不至径前遇伏战不利严死之惟辅自石鼻寨遁归先是端治兵泾原招流民溃卒所过人供粮秸道不拾遗至是端屯军麻务镇闻严死敌游骑侵泾原遣第十二副将秉义郎吴玠据清溪岭逆拒之将战其牙兵三百余人皆溃玠率余兵奋击大破之金兵乃去端镇戎人知书善属文且长于兵略玠陇干人初以良家子从征西夏方腊战屡有功左副元帅宗维闻严死自平陆渡河归云中左监军完颜希尹右都监耶律伊都闻宗维渡河亦弃西京去留万户察罕玛勒戍河阳 言者论近日帅守之弃城者习以成风如邓雍之于荆南何志同之于頴昌赵子崧之于镇江皆拥兵先遁今则安居薄责而未正其罪如康允之之于寿春陈彦文之于九江以数千之疲旅捍十万之强寇而允之止迁一职彦文才复旧官议者惑焉愿诏有司严立期限使条具靖康以来凡弃城逃遁者某人保城力守者某人书其功罪著其赏罚庶几守土之臣有以惩劝诏诸路监司限半月条具以闻 
　　丁卯诏诸州剌配罪人断遣讫权送本处重役营分收管俟道路通快日遣行日历无此今以绍兴四年正月五日吉州申审状修入 集英殿修撰知杭州侍其传移知宣州显谟阁直学士知宣州魏宪试尚书吏部侍郎宪吴江人宣和间尝为是职至是复用之宪之除日历不载吏部题名在今年四月按宪靖康元年二月除知宣州侍其传之除当是代宪故并系此日 是日金人侵洺州初皇叔洺州防御使士珸既引兵入城金围之甚密栽鹿角治濠堑欲以持久困之军民终不投拜至是金侵京西狭右河朔内虚守者稍怠众以粮尽不可守乃拥士珸出城自白家滩往大名府金人遂入城自二帝北狩两河州郡外无应援内绝粮储悉为金所取惟中山庆源保莫祈洺冀磁相绛久而陷之士珸洺州事迹日历全不载独附传有之而无月日赵甡之遗史洺州之陷在三月庚戌按士珸以去年七月六日甲午入洺州而附传云凡二百七十四日大小五十七战以日计之当是四月十四日丁卯故附于此日绍兴六年四月癸丑韩璜奏叔奉直大夫璆通判洺州代王麟权州死事得旨赠一官与一子恩泽未知璆之死的在何时今附注此或可移附去年七月甲午士珸入城时 
　　戊辰尚书工部侍郎兼侍讲杨时以老疾求去章四上既而除龙图阁直学士提举杭州洞霄宫时之罢日历不书工部题名二年八月除知台州按时文集乞出第四劄子注云四月十五日上故且附此俟考 河北招抚司都统制王彦与金人战于太行山败之 
　　己巳诏郡县天申节锡宴以二圣未还勿用乐 是日东京留守宗泽复抗＜锍-釒＞请上还京且言臣窃见汉光武用寇恂为颍川太守因从车驾击隗嚣颍川盗贼群起帝顾谓恂曰颍川迫近京师当以时定独卿能平之恂对曰颍川恶少轻剽奚能为哉但闻陛下有事陇蜀故乘间窃发耳若乘舆南向贼必惶怖归死臣愿执锐前驱帝即日命驾南征盗贼悉降遂建东汉中兴之业臣窃见近日有招安到丁进者数十万众愿为陛下守护京城又李成愿扈从还阙即渡河剿绝强敌又没角牛杨进等领众百万亦愿率众渡河迎取二圣兹三头项人马非頴川比也今皆披沥肝胆同寅协恭共济国事臣闻得道者多助多助之至天下顺之果陛下千乘万骑来归九重遹追我太祖太宗奕世圣人二百年大一统基业则天下必心悦而诚服庶绩其凝万国咸宁矣尚何盗贼之足虑乎臣敢沥悃诚再冒天听伏望裁赦泽以他日迎奉二圣还京先修龙德宫以备道君皇帝临御以渊圣皇帝未有宫室奏修宝箓宫为之不报泽奏宝箓宫事在此月丁丑今并书之 
　　壬申宝应溃兵孙琦等焚随州 
　　甲戌徽猷阁待制知濠州连南夫请令诸路州县于近城十里内开凿陂湖以备灌溉使春夏秋三时尝有水泽则良民有丰年之望敌骑有还泞之苦方冬水涸即令耕犁硗确则敌骑又有历块之患其自来不系种稻地分即乞令依仿雄州开凿塘泺亦有菱芡莲藕鱼虾之利可以及民仍免一年租赋以为人工之费诏诸州相度后不行 初鸿胪寺丞赵子砥从军至燕山久之欲遁归乃结归朝官忠翊郎朱宝国承信郎王孝安至中京得上皇宸翰是日子砥发燕山八月庚申至扬州 
　　辛巳有群盗号九朵花焚汉阳县 
　　癸未孙琦拔唐州 
　　是月秘书省正字富直柔为校书郎此据本省题名皇弟检校太傅庆阳昭化军节度使信王榛为河外兵马都元帅初马扩自五马山以麾下五百人渡河至东京见宗泽至是始赴行在从者不满百人扩既见出榛奏事黄潜善等皆疑非真天子识其字即有是命制词略曰览封章之近奏知行役之独留慨然壮怀副朕本旨宜就颛于节制俾尽总于营屯以迎二圣之还以慰两河之望于是扩自武功大夫和州防御使特迁拱卫大夫利州观察使枢密副都承旨元帅府马步军都总管扩将行上奏略曰臣疏远小人陛下断以不疑付以阃外之事愿鉴前世之成败明当世之嫌疑俾臣得效愚忠毕意攻取今王师大举机会神速军期文字不可少缓若依常制下都堂等处然后以达天听则事涉疑似或欲规避者定逡巡藏匿不以进呈望令专置一司不限夤夜昼时通进又言自唐以来用中贵人监军夺权掣肘每致败事伏望圣断罢差中贵监军及选给器械凡四事上皆从之又许扩过河得便宜从事时潜善与汪伯彦终以为疑乃以乌合之兵付扩且密授朝旨使讥察之扩行复令听诸路帅臣节制扩知事变遂以其军屯于大名熊克小历载信王除河外元帅在八月按绍兴元年五月马扩属官万俟虡家乞恩泽状云建炎二年七月河北节制应援军马马扩申奏起复从军前去至当年八月到大名府馆陶县驻劄详此则信王除帅当在七月矣而绍兴五年七月五日臣僚上言吏部取会到马扩公文称建炎二年四月内恭禀圣训渡河讨贼责任成功许便宜从事至大名府馆陶县方准朝旨不得渡河据此则信王之除盖在四月也今移附此更当求他书参考 
　　五月甲申朔宗泽再上表乞还京且言臣闻孟子曰虽有镃基不如待时故君子不先时而起不后时而缩当其可而已易曰几者动之微吉之先见者也故君子见几而作不俟终日亦适当其可而已恭惟我国家曩缘金人侵掠郊畿残破州县恣为诞妄百端邀求今天意悔祸人心助顺考时与几实陛下中兴之会也古圣人敕天之命惟时惟几者盖以时哉不可失而知几若神故也臣观京师城壁已增固矣楼橹已修饰矣池濠已开浚矣器械已足备矣寨栅已罗列矣战阵已阅习矣人气已勇锐矣汴河蔡河五丈河皆已通流泛应纲运狭西京东滑台京洛敌兵皆已掩杀溃遁矣天下万邦与畿甸生灵夙夕祈天而请者向南恳祷而愿者但望陛下千乘万骑号令风伯雨师清尘洒道翠华回辇归御九重为四海九州作主耳且一人有庆兆民赖之兹其时也兹其几也臣愿陛下无听奸邪之言而忽其时忘其几天下幸甚果怠雨河山寨之心与沮万民敌忾之气则天下危矣愿陛下毋循东晋既覆之辙臣老矣不胜至诚恻怛恳切之至愿陛下哀怜之奏来至会尚书右丞许景衡建请渡江宰相黄潜善持不可朝廷既得信王榛奏或言榛有渡河入京城之谋乙酉下诏还京略曰朕即位之初踟蹰近服会李纲上江左之章继执南阳之义鸠工蒇事寖失时几旋为淮甸之行就弭寇攘之患守中原而弗远见朕意之所存昨稽时措之宜默办言旋之计设施有序播告未先或者不知尚乃有请可无委积以谨备虞宜令发运司尽起淮浙入京物料及军须辎重等物以次发遣赴京师朕将还阙恭谒宗庙仍令三省枢密院御营使司条具合行事件应臣寮将士自应天府扈从至扬州者并进官一等遂罢景衡为资政殿学士提举杭州洞霄宫景衡之执政也凡有大政事必请间极论榻前黄潜善汪伯彦恶其异已每排抑之至是因下诏还京而有此命 盗孙琦破宿山县 
　丙戌诏后举科场讲元祐诗赋经术兼收之制中书省请习诗赋举人不兼经义习经义人止习一经解试省试并计数各取通定高下礼部侍郎王绹请前降举人兼习律义孙子义等指挥勿行从之自绍圣后举人不习词赋者近四十年绹在后省尝为上言经义当用古注不专取王氏说上以为然至是申明行下 诏人户养马官司毋得拘籍差雇俟其渐盛以优直市之 秘书省正字冯楫献书于黄潜善曰伏睹昨晚出黄榜降诏欲择日还阙东来从卫官吏士无不欣喜西兵尤以近乡倍极踊跃以楫计之阙未可还万一驾到东京而金人秋后再来不知吾兵何以当之吾兵或不可当而复为避地计今蔡汴两河已渐湮塞其或被其断绝水道虽避地亦不能此不得不虑也假如今日驻跸维扬亦未为得策傥主上坚欲以马上治之不许迁徙但当留兵将及宰执中谙练边事军筹帷幄之人从驾居此专务讲武以为战守之备其余宗庙百官尽令过江于建康置司至于财用百物除留赡军费用外亦尽藏之建康府库庶几缓急遇敌可战则战可守则守度不可战守而欲动则动亦易行而无牵制之累楫遂宁人也 
戊子翰林学士朱胜非守尚书右丞始上欲擢吏部尚书周武仲为执政及是武仲以病在告上谕知合门事韩恕曰武仲若出可先期以闻而武仲不能朝矣 诏东南诸路赡学钱且令发运司拘收充籴本一年 秘阁修撰知扬州吕源添差江淮等路制置发运副使中大夫黄愿直龙图阁知扬州愿漳州人靖康中尝为司农少卿罢去至是黄潜善荐用之愿之除日历不载今因吕源改命遂书之盖愿实代源此时维扬不容一日阙守也愿事迹不见于史诏旨宣和四年四月乙酉愿以福建运判奏乞回避产业自云贯漳州后为户部仓部郎官大府司农少卿靖康元年八月罢未知此时为何官今所书官职用绍兴元年十月癸未刑部检举复官状参考修入熊克小历源除发副在甲午今从日历 
己丑诏自今应给驿马递卒者并权住此以绍兴三年七月丁卯湖南安抚司奏状修入 是日宗泽再奏乞扫洒龙德而改建宝箓宫使天下知陛下孝于父而悌于兄乞自御前处分不报泽又上＜锍-釒＞言臣闻孟子言术不可不慎也矢人惟恐不伤人函人惟恐伤人巫匠亦然臣因斯语始知人心所存之邪正与所作之是非若以道概之了然区分如辨黑白夫忠义之人动容周旋无非忠义而不忠义之事无自入焉故其于上下爱戴保护不啻函人惟恐其伤之也彼不忠不义之人动容周旋亦无非不忠不义而忠义之道无自入焉故其于上下毁裂摈弃不啻矢人惟恐其不伤之也恭惟我国家曩缘强敌称兵残破州县围闭京城劫掠邀求靡有纪极以至强迎二圣后妃亲王与诸天眷蒙尘北去凡忠义之士莫不痛心疾首泣血奋厉佐佑陛下张皇六师震耀神武总领貔貅之士愿靖沙漠迎奉二圣来归京师俾中原生灵还定安集罔或流散爱戴其上保护其下夙夜念念如函人焉惟恐其或伤之也其不忠不义者但知持禄保宠动为身谋谓我祖宗二百年大一统基业不足惜谓我京城宗庙朝廷府藏不足恋谓二圣后妃亲王天眷不足救谓诸帝诸后山陵园寝不足护谓周室中兴不足绍谓晋惠覆辙不足羞谓巡狩之名为可效谓偏地之伯为可述储金币以为敌资桩器械以为敌用禁守御之招募虑勇敢之挫敌也掊保甲以助军虑流移之安业也欺罔天听凌蔑下民凡误国之事无不为之犹矢人焉惟恐其或不伤之也臣愿陛下验已试之迹以道概之则人心所存之邪正与所作之是非自然区分无足疑矣臣衰老孱懦误蒙陛下识擢俾留守京城兼开封尹臣砥砺沥竭知无不为惟恐失措有误国家大计然臣每所申奏若非陛下察臣断断孤忠怜臣悄悄见愠体天地之大德护覆廓日月之大明照临臣与血属当膏砧斧虀粉万状矣尚安能为陛下保厘尹正使京城市井里巷安居乐业熙熙曍曍如我祖宗太平之时臣之至此岂止谤书盈箧而已耶臣愿陛下六龙万乘早归大内下慰四海生灵沥血恳切之望臣之言此实出悃诚痛切愤闷以不避奸邪诋诬不避冒犯诛戮臣愿陛下降臣此言榜之朝堂俾应在朝臣僚实封章疏指摘臣言如臣言稍涉狂妄乞正典刑明臣罪恶如臣言果符忠义乞降诏敕明告回銮之期庶安天下之听此事甚大恭俟睿慈洞察勿贰勿疑取进止又＜锍-釒＞曰臣犬马之年已七十矣陛下不以臣衰老无用付之东京留钥臣自去年七月到任夙夜究心营缮楼橹城壁扫除宫禁阙廷分布栅寨训练士卒教习车阵比及终冬诸事稍稍就绪都城帖然风物如旧人人延颈跂踵日徯望圣驾还阙臣以故自今年正月三日两次遣属吏及臣之子捧表远诣行在投进祈请车驾西上归肆大赦于宣德门使天下晓然皆知陛下言旋旧都再造王室命令用是通达盗贼用是消弭无复有方命阻兵之患然后容臣为陛下条画措置造膝陈请遣一使泛海道入高丽谕以元丰构好之旧令出兵攻金人之西又复遣官从间道趋河东谕折氏修其旧职以固吾圉使三面交攻金人令彼应敌不暇吾方大举六月之师一道由滑浚一道出怀卫涉河并进北首燕路访大辽子孙兴灭继绝约为与国则燕蓟之感恩荷德不患不为吾用如此则金人势必孤弱自可抚而臣之二圣天眷自此决有归期两河故地自此决可收复而况两河之人感祖宗二百年涵养之泽虽陷敌踰年而戴宋之心初无携贰使吾大兵渡河而战则东北人民必有背敌归我前徒倒戈攻于后以北谁不愿为吾死孟子曰虽有知慧不如乘势虽有镃基不如待时今时则易然也臣尝以今日时势观之天意悔祸人心固结虽三尺童子争欲奋臂鼓勇又况当六月宣王北伐之时机会间不容发陛下何惮而不亟还京师使臣获奉咫尺之威请借筯以筹黄帝书曰日中必熭操刀必割此言时不可失也谚曰当断不断反受其乱言决之贵早也今日之事臣愿陛下以时果断而行之毋惑谗邪之言毋沮忠鲠之论傥陛下以臣言为是愿大驾即日还都使臣为陛下得尽愚计若陛下以臣言为非愿陛下即日放罢老臣或重窜责臣所不辞惟明主可与忠言臣故昧死以闻上优诏答之 
　　辛卯狭西京东诸路及东京北京留守并奏金人分道渡河诏遣御营左军统制韩世忠主管侍卫步军司公事闾勍率所部迎敌命宗泽遣本司统制官杨进等援之先是泽闻河北都统制王彦聚兵太行山即以彦为武功大夫忠州防御使制置两河军事彦所部勇士万数以其面刺八字故号八字军彦方缮甲治兵约日大举欲趋太原泽亦与诸将议六月起师且结诸路山水寨民兵约日进发上奏曰臣闻诗于小雅载六月宣王北伐之事盖玁狁以弓矢马骑为先而当六月歊蒸之时皆难于致用故宣王乘时行师终于薄伐玁狁以建中兴之功臣自留守京师夙夜匪懈经画军旅近据诸路探报敌势穷促可以进兵臣欲乘此暑月遣王彦等自滑州渡河取怀卫浚相等处遣王再兴等自郑州直护西京陵寝遣马横等自大名取洺赵真定杨进王善丁进李贵等诸头项各以所领兵分路并进既过河则山寨忠义之民相应者不啻百万契丹汉儿亦必同心抵御金人事才有绪臣乞朝廷遣使声言立契丹天祚之后讲寻旧好且兴灭继绝是王政所先以归天下心也况使金人骇闻自相携贰邪仍乞遣知几辩博之士西使夏东使高丽喻以祸福两国素蒙我宋厚恩必出助兵同加扫荡若然则二圣有回銮之期两河可以安贴陛下中兴之功远过周宣之世矣臣犬马之齿今年七十矣勉竭疲驽区区愚忠所见如此臣愿陛下早降回銮之诏以系天下之心臣当躬冒矢石为诸将先若陛下听从臣言容臣措画则臣谓我宋中兴之业必可立致若陛下不以臣言为可用则愿赐骸骨放归田里讴歌击壤以尽残年频烦上渎天听臣无任取进止＜锍-釒＞入黄潜善等忌泽成功从中沮之泽叹曰吾志不得伸矣因忧郁成疾泽尹京二岁修城池治楼橹不扰而办屡出师以挫敌锋其抗＜锍-釒＞请上还京凡二十余上言极切至潜善与汪伯彦等虽嫉之深竟不能易其任靖康小雅云建炎二年有旨遣韩世忠之师屯伊洛又令沧帅刘锡密结河阳之人自青州绝河进兵命泽总大众自滑州而北期集于中山府泽闻命欣跃赍金银兵械纤悉毕具行有日矣而黄潜善汪伯彦恐泽成功又以奸计从中止之泽大愤懑欎欎久之疽发背而薨此事史及泽遗事皆无之姑附此更须参考 
甲午以金人来侵曲赦河北狭西京东诸路初狭西制置使钱盖闻金人陷长安檄集英殿修撰鄜延经略使王庶兼节制环庆泾原兵进攻既而义兵大起金人东还庶以金人重载可尾袭取胜移文两路各大举协力更战而环庆经略使王似泾原经略使席贡自以先进望高不欲受其节度遂具文以报而实不出兵金游骑上清溪既为泾原裨将吴玠所扼至咸阳望渭河南义兵满野不得渡遂循渭而东其右军入鄜延攻康定围龙坊庶急遣将断河桥又令将官刘延亮屯神水峡断其归路金人遂去于是罗索盘礴于冯翊河中扼新河桥以通往来人情大恐泾原统制官曲端乘敌退复下秦州而凤翔长安皆为义兵收复会经制司统领官刘希亮自凤翔归端端斩之端雅不欲属庶及闻孟迪李彦仙等受事鄜延皆不乐遂揭榜称金人已过河归国农务不可失时乃尽散渭河以南义兵庶亦歛兵保险犹以书约似贡欲逼金人渡河至于再三似不应贡许出兵四万亦迁延不行时鄜延人以秋深必被兵多避地者道出环庆吏民皆恶其惊徙所在掠其财而杀之闾里萧条矣 
　　乙未诏苏轼立朝履历最为显著追复端明殿学士尽还合得恩数时轼孙司农寺丞符以轼政和中复职未尽诉于朝乃有是命轼眉山人元祐礼部尚书党籍待制以上第一名昌化军安置元祐中追复龙图阁待制王明清挥麈后录云靖康中东坡追复元职时汪彦章在掖垣偶不当制舍人不学而思涩彦章戏曰公无草草渠家焚黄二字藻惭而怨之按藻今年二月巳罢舍人 按注有脱误 江淮发运副使吕源请下虔吉衡潭四郡及沿流诸州造纲船二千艘从之以源言本司旧有运舟六千今所存不逮半也 福建路转运判官谢如意执建州叛卒张员等六人诛之初员等虽受招而桀骜如故会如意自职方员外郎出领漕事乃议除之如意至建阳阴遣勇士离其党与遂与本路兵马都监黄涛本州兵马监押魏胜密谋绐员等至涛官居俾受宣劄因禽戮之后数日如意入城人情稍定既而余党怀疑如意几为所执时新知州事通直郎方承赍敕榜谕叛卒至建阳闻之留不进如意邵武人也按宋史系甲午日 
　　丙申大中大夫宇文虚中复资政殿大学士提举万寿观充大金通问使武臣杨可辅副之寻改虚中为祈请使 京东西路提点刑狱公事程昌弼言州郡间军器乏少请各以坚韧之木广置棍棒盖铁骑箭凿不能犯惟棍棒可以御且不日可办从之 贼靳赛破光山县戊戌河北制置使王彦以八字军屯河南时宗泽以彦孤军无援不可独进乃以书延彦计事彦遂合诸寨兵万余人以是日济河后五日彦至京师泽大喜谕以京师国家根本宜宿兵近甸遂命其军屯滑州之沙店 
　　壬寅中书侍郎兼御营副使提举措置户部财用张悫薨悫立朝谔谔有大臣节不可干以私惟善许景衡与许翰论事颇合自为执政谏诤愈切无所顾避时黄潜善当国专务壅蔽自汪伯彦而下皆奴事之不敢少忤其意惟悫以直道自持事必力争虽言不行而不少屈秉政未踰岁遽薨于位士民皆痛惜之此以悫附传及靖康小雅参修上以悫河朔人无家可归常赙外赐田十顷第一区后谥忠穆按宋史系癸卯日 
癸卯朝奉郎大金通问使王伦始渡河按伦绍兴三年正月乞券钱状云建炎二年五月二十日过河遂与其副合门宣赞舍人朱弁至云中见左副元帅宗维计事金留不遣时进武校尉朱勣从弁行宗维赐以所掠内人勣阳受之逃去宗维怒追而杀之朱勣事不得其年据绍兴十三年朱弁奏状附见 
　　甲辰罗索陷绛州权知州事赵某率军民巷战凡六日 
　　乙巳诏诸路走马承受使臣自今于帅府用申状其入谒如属官礼时入内寄资东头供奉官苏渊为熙河路走马承受公事用元丰旧制移牒帅司就厅下马经略使张深奏渊尚习故态陵轹帅臣故有是旨 资政殿学士提举杭州洞霄宫许景衡薨景衡罢政而归至瓜洲得暍疾及京口疾甚端坐自语曰陛下宜近端人正士以二圣苍生为念陆宣公奏议尽之矣遂薨景衡性孝友兄死事其嫂如母博通经史百家书而其要归于孔孟尝曰孔门自扫洒应对而上皆入中道以故修身行已虽细必矜平居无事与朋友言怡怡辞气惟恐伤之及公言廷争正色直前视权幸若无有者薨年五十七后谥忠简 
　　丙午徽猷阁待制刘阜民落职初阜民与其兄大中大夫皂民皆以覃恩乞进秩言者论其进由恩幸法当讨论乞罢阜民职而降皂民为中大夫诏罢阜民而皂民迁官如故 
　　丁未复置两浙福建路提举市舶司赐度牒直三十万缗为博易本以尚书省言市舶公私兼利非取于民自并归漕司亏失数多市井萧索土人以并废为不便故有是旨其后遂并广司复之 
戊申兵部尚书卢益直学士院初益自闲废中请至扬州治其私事黄潜善许之至则除尚书至是复有此命此据黄潜善劾＜锍-釒＞增修益除兵书不得其日熊克小历二月丙申兵部尚书董耘罢遂召徽猷阁待制知东平府卢益为兵部尚书按史益元年五月乙巳自显谟阁直学士知东平府落职奉祠当二月间权邦彦已知东平府克盖误 起居郎康执权试给事中起居舍人黄哲试中书舍人太常少卿周望守起居郎司农卿林安上守起居舍人望初受命出使会金帅宗杰死遂辍行执权除命后省题名有之今因望除左史并著于此日 
　　己酉秀州军乱初直龙图阁知秀州赵叔近既免直龙图阁朱芾代之芾颇肆残虐军民怨愤是日茶酒卒徐明率众囚芾迎叔近复领州事叔近抚定明等且请择守臣于朝奏未至诏御营中军统制张俊以所部讨之 
　　庚戌增天下役钱以为新法弓手之费初汪伯彦既建请乃以免役＜宀十见＞剩厢禁军阙额裁减曹掾等钱供其庸直元年七月癸卯至是所增遍于东南诸路遂诏不受庸者人给田三十亩马军增三之一议者恐费不给乃请官户役钱勿复减半而民役钱概增三分从之故有是诏新法弓手三年六月丙寅役钱三年七月己丑可考 诏自今见任官有涉疑异志者止许经不碍官陈告如径行杀戮事虽有实亦坐擅杀官吏之罪即妄杀平人以为奸细者从军法自军兴所在奸民杀官吏害良善者甚众朝廷恐其生事至是下诏条约之 
癸丑罢借诸路职田自军兴始有拘借之命靖康元年建炎元年而逋负甚众至是江淮发运副使吕源奏留其半庶可养廉且令用心催理诏圭田士大夫贫者仰以养廉国用虽乏岂可取此自今毋得借熊克小历略载此事于七月壬子而日历系之此日按今年九月丙子臣僚上言亦云五月三十日圣旨圭田更不拘借克所书实误 诏持服人蔡庄罢徽猷阁待制其告令所属收掌候服阕日给付其余前宰执子弟见带职人令吏部限十日条具申省庄确子也言者论确之子懋既以欺罔诞谩交结权幸致身执政而又擢其弟为待制士论愤欎庄比守頴昌奴事李彦无所不至尤当窜斥以为人臣不忠之戒故有是命 
建炎以来系年要录卷十五 




●建炎以来系年要录卷十六 
　　宋 李心传 撰 
　　建炎二年六月甲寅朔朝散郎余应求知岳州承议郎陈公辅知南剑州李纲之得政也二人自外除郎未入而纲罢至是始以郡守处之 
　　乙卯成都府路转运判官靳博文权罢卭州铸铁钱以其岁用本钱二十一万缗而所铸才十一万缗得不偿费故也先是成都府钱引务每届书放钱引一百二十五万余缗崇观间西事既起由是泛印增多至二千六百万余缗而引法大坏朝廷知之乃诏以天圣为印所准事见大观三年七月十二日至是博文以利州路增屯西兵此恐是王＜王燮＞之兵军食不继权罢鼓铸不待报遂行复以便宜增印钱引六十二万缗自后诸大臣相继视师率增印矣尚书省言检会靖康元年已降指挥人户愿将金帛钱粮献助者计价依条补授名目除河北河东路已降官告外余路未曾给降诏尚书省度量给付逐路每路差监司一员专一提举委官劝人户献纳依随处在市实价如纳已七千贯补承节郎六千贯补迪功郎依已降指挥并不作进纳人愿缴元授付身贴纳数中以十分为率更减一分亦不作进纳所纳之物内京东东路并随处桩管余路计纲起发上京不系沿途去处变兑易轻赍物色赴元丰库送纳并须召人情愿不得抑勒科配 
　　丙辰建州军再乱先是张员等既诛余党复怀反侧会朝廷调威果卒三千人入卫未行军士叶浓等相与谋互杀妻子以为变是夜纵火焚掠盗本州观察使印突城而出进犯福州叶浓之乱日历会要皆云六月一日而今年七月臣僚上言乃云六月十日惟熊克小历系之丙辰丙辰初三日也今从小历 按宋史系癸亥日 
　　戊午尚书礼部侍郎兼直学士院王绹试御史中丞黄潜善以绹柔懦无能故荐为台长此据赵甡之遗史绹除中丞日历亦不载 
　　己未诏右文殿修撰前知通州胡安国巳除给事中指挥更不施行初安国数上疏乞祠诏不许仍趣赴行在安国因放免奏有言曰臣赋性疏拙全昧事几前当赞书积日虽浅适缘六押兼管兵刑所降词头茍有未便不敢观望迷误本朝须至尽忠逐件论执遂因缴奏遍触贵权贻怒既多几蹈不测今陛下拨乱返正将建中兴而政事人材弛张升黜凡关出纳动系安危闻之道途揆以愚见尚未合宜臣切寒心而况琐闱典司封驳傥或隐情患失缄默不言则负陛下委任之恩其罪至大若一一行其职守事皆违异必以戆愚妄发干犯典刑徒玷清时无补国事臣所以不敢上当恩命者也疏入黄潜善大怒言者因论安国被命经年托疾不至朝廷之召愈切而安国之辞愈坚要流俗之誉失人臣之礼臣闻臣之事君义也不择事而安之忠之盛也昔孔子君命召不俟驾而行孟子去齐三宿而王不追然后浩然有归志士之所学孔孟之道耳孔孟之所以事君者如此其钦而安国如此其慢何所恃哉蔡谟有重望于晋然固拒司徒之命至免为庶人况安国素无美名者乎且朝廷之所以召安国者不过以其早乞致仕不就荐对爵禄高尚其事而已然安国当吴敏用事之际则幡然而起亟迁给舍何乡者奉命之速而今日从命之缓乎方陛下中兴王业号令之出当如雷霆震动四方罔不丕应而不能行于一安国岂不损国威令之甚况安国子寅自郎曹谒告不至已降三官安国责以臣节则事君不以礼责以父道则教子不以忠如此而欲成政事厚风俗不亦难乎望罢安国新除特赐黜责以为人臣不恭上命者之戒安国遂罢 
　　庚申侍御史张浚充集英殿修撰知兴元府浚好谋有大志数招诸将至台讲论用兵筹策浚本黄潜善所引至是因请汰御营使司官属又论无谓金不能来当汲汲修备治军常若敌至潜善始恶之浚以母在蜀中求去故有是命未行留为尚书礼部侍郎浚入对上谕曰卿在台中知无不言言无不尽朕将有为政如欲一飞冲天而无羽翼者卿为朕留当专任用浚顿首谢浚出守及再留日历全不见今据行状增修以礼部题名考之浚除侍郎在今年六月而无其日按史王绹奏上语有云臣与浚同官两日而浚以秘阁修撰罢绹以此月戊午入台则浚出台当在庚申故系于此日御史台记建炎二年空月张浚直龙图阁知兴元浚除职诸书俱不同今从行状绹奏语见日历四年三月辛酉 
　　癸亥以盗贼未衰命诸路武臣提刑专管捉杀
  </div>
  <div class="pagination">
   <a href="建炎以来系年要录_page4.html">
    上一页
   </a>
   <a href="建炎以来系年要录.html">
    1
   </a>
   <a href="建炎以来系年要录_page2.html">
    2
   </a>
   <a href="建炎以来系年要录_page3.html">
    3
   </a>
   <a href="建炎以来系年要录_page4.html">
    4
   </a>
   <span class="current-page">
    5
   </span>
   <a href="建炎以来系年要录_page6.html">
    6
   </a>
   <a href="建炎以来系年要录_page7.html">
    7
   </a>
   <a href="建炎以来系年要录_page8.html">
    8
   </a>
   <a href="建炎以来系年要录_page9.html">
    9
   </a>
   <a href="建炎以来系年要录_page10.html">
    10
   </a>
   <span>
    ...
   </span>
   <a href="建炎以来系年要录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
