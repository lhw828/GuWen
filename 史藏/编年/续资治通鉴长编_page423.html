<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 423 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 423 页/共 607 页
  </h1>
  <div class="content">
   卷　　名 续资治通鉴长编卷三百十七
　　帝　　号 宋神宗
　　年　　号 元丰四年（辛酉，1081）
　　全　　文
　　冬十月乙卯，通直郎、集贤校理、同知谏院蔡卞为崇政殿说书，罢知谏院。
　　枢密院言定州谍报北界事，上曰：「朝廷作事，但取实利，不当徇虚名。如庆历中，辅臣欲禁元昊称兀卒【一】，费岁赐二十万，此乃争虚名而失实利。富弼与契丹再议盟好，自矜国书中入『南朝白沟所管』六字，亦增岁赐二十万，其后白沟亦不尽属我也。昔周世宗不矜功名，惟以实志取天下，故十余年闲并无诏诰，使天假之年，其功业可比汉高祖。如李璟欲称帝，世宗许之，盖已尽取其淮南地，不系其称帝与否也。」
　　熙河路都大经制司言：「驻兵兰州，元乞给空名宣札，填给与投来有功生羌外，见在数不多，乞续给。」诏给空名宣三百、告身百。
　　鄜延路经略司言招降西贼丁壮，乞比附酬赏。诏每招纳丁壮五人，赐绢二十匹，诸路准此。
　　诏：「李稷部押夫粮随军，令沈括差与禁军二百为亲兵。」
　　上批付沈括：「据种谔九月庚戌奏，丁未大军驻米脂寨，遣诸将攻围，己酉昼夜进击，及据走马承受所奏伤中兵级，续具以闻。今大军出境未及百里，首攻坚城，损士卒，挫军威，甚非善计，此进军之始，失于审择。兵当避实击虚，舍坚攻瑕，今乃反此，甚为可忧。卿宜酌彼所闻形势，更移谔令早为长虑，勿使战士气竭之际，忽遇贼界屯聚生兵救援，难于取功。」（五年七月七日，诏问种谔舍直取迂，时政记可考。）
　　是日，王中正始自白草平引兵西行三十里，次鹅枝谷，丙辰至皓槵，以阴雾复留再宿。
　　是日，李宪留李浩守兰州，总兵东上。
　　丁巳，诏：「河东缘边安抚司可作奉朝命，以夏国任事首领乱常，囚废其主，又不遵誓诏，纵部落侵犯边城，今遣兵往追取罪人，缘调发并边，虑北界疑惑，牒北界西南面安抚司，使谕朝廷之意。」
　　种谔既破米脂援军，退复攻城，凡五日距闉城，其守将都钤辖令介讹遇率奠长五十余人请降，谔下令：「入城敢杀人及盗者斩。」乃降之。收城中老小万四百二十一口【二】，给以衣巾，仍命讹遇等各统所部以御贼。（初四日丁巳受降，十二日乙丑奏到。高永能传云：「初围米脂城，贼以觽十万来援，前锋将高永能谓从弟永亨曰：『贼觽暴至，易吾军，吾营当大川，右山左水，宜令前军严阵待其至，选精骑张右翼击之，可破也。』永亨从之。诘朝雾四塞，贼果大至，与前军战良久，奇兵翼进，贼溃，自相蹈藉于无定河，水为不流。大军乘之，自寅至辰，斩首数千级，获马三千，橐驼、牛、羊以万计，器甲不可胜数。城犹不下，永能密遣谍埋都统说其东壁守将，谕以祸福。翌日来降，永能请厚赏之，衣以锦，示诸城下，导以鼓吹，城中乃携其伪钤辖令介讹遇出降。」此事当考。永能五年六月二十八日乃迁官。新纪书丁巳米脂寨降，旧纪于甲子日书克米脂寨。）
　　戊午，诏知剡县，承奉郎苏駉特冲替，同修起居注陆佃罚铜八斤。剡人黄庸世以赀雄里中，纳粟得试将作监主簿。佃尝与駉书，言庸乡亲，得托公庇。书至，会庸有讼事，县累追不至，駉忿，出不意奄至其家亲捕之。庸妻王急呼其家仆阎师等十数人躁叫进跃，夺駉肩舆及盖，以石击伤从者，駉仅得免。监司言王等悍恶，请重惩之。王与阎师自千里以次诸州编管，駉坐是以罢，佃以致书为駉所奏，故罚之。
　　诏三班奉职、前监怀安军金堂县商税任光秀处死。坐讨乞弟从军冒赏及卖买首级也。
　　详定礼文所言：「天道远而难致，尊而难亲。以其远而难致也，故常以神道致之；以其尊而难亲也，故常以人事亲之。易曰『圣人亨以享上帝』，人道亲之也。礼曰『郊血』，神道致之也。本朝郊礼，荐熟之外不设血，殊为阙礼。伏请南郊先荐血于神座前，盛以盘，次荐腥，次荐熟，并北郊准此，仍先瘗以致神。」从之。（四年十月五日依奏，今附本月日。）
　　又言：「看详祠礿尝蒸之名【三】，春夏则物未成而祭薄，秋冬则物成而祭备，故许慎以『品物少多文词』为祠【四】；而王弼以禴为祭之薄，何休谓秋谷成者非一，黍先熟可得荐，故曰尝，冬万物毕成，所荐觽多，故曰烝。故礼以尝为大尝，周礼以烝为大享。今太庙四时虽有荐新，而孟享礼料无祠礿尝烝之别，伏请春加韭、卵，夏加麦、鱼，秋加黍、豚，冬加稻、鴈，当馈熟之节荐于神座。其笾豆于常数之外别加时物之荐，丰约各因其时，以应古礼。」从之。（十月五日依奏。）
　　又言：「国朝时令，秋分飨寿星于南郊。熙宁祀仪：于坛上设寿星一位，南飨；又于坛下卯阶之南设角、亢、氐、房、心、尾、箕七星，东飨。谨按尔雅曰：『寿星，角、亢也。』说者曰：数起角、亢，列宿之长，故曰寿。以此言之，角、亢自以列宿之长故名寿星，非此所谓秋分所飨寿星也。今于坛下设角、亢位，且以氐、房、心、尾、箕同祀，尤为无名。臣等又案晋书天文志：『老人一星在弧南，一曰南极，常以秋分之旦见于丙，春分之夕没于丁，见则治平，主寿昌，常以秋分候之南郊。』后汉于国都南郊立老人星庙，常以仲秋祀之，则寿星谓老人星矣。伏请依后汉于坛上设寿星一位，南飨，祀老人星。所有坛下东方七宿位，谓宜不设。」从之。（四年十月六日。）
　　是日，种谔破米脂援军捷书至，上喜动颜色，髃臣称贺。遣中使谕谔曰：「昨以卿急于灭贼，恐或妄进，为一方忧，故俾听王中正节制。今乃能首挫贼锋，功先诸路，朕甚嘉之。中正节制指挥，更不施行。其战胜兵员并与特支钱，将官等各传宣抚问。」（八月十八日命谔听中正节制。）
　　沈括言：「种谔报官军大捷，士卒奋战甚力。非逾常銟之，不足以酬其忠勇。」诏：「除九月辛亥当战汉蕃军士朝廷已有恩赏外，本路住营家属，可因告谕之际，以经略司封桩钱办牛酒，均行庆犒，庶士气益壮，贼之枭巢易于荡灭。」
　　己未，诏：「近降指挥，令李宪等协力深入，殄灭贼巢，或勒兵过河，攻取凉州，须举兵并进，不得止遣偏裨。今闻粮草不继，已械马申等送狱，令李宪等未得进兵，候馈运稍办，即依前诏。」又诏宪：「昨九月辛丑洎甲辰御前及朝旨所以相继督迫进军者无他，盖虑将帅有当进不进之失，止于筑城数垒而已。今闻军中乃苦见粮无旬日之备，则岂有进攻深入之理乎？转漕之司是诚可罪，朝廷已遣使就按矣【五】。刍粮不办，致妨进讨，此非将帅所任之责，固不当过有恐惧，其安心厝置，勿为惶骇，以沮士气。王师之出，有征无战，安可自顾有可虞之道，而欲勉副朝命，以希万一之幸哉？尔其再三审念之。」（又赐宪诏，新本削去，今复存之，可见神宗量敌进退，未始轻用兵，凡深入甚败，皆臣下之过也。朱本云系一百三十六册内移到。）
　　沈括言西贼寇德靖寨。诏：「种谔出界后如有贼犯城寨，经略司自当枝梧，其德靖寨蕃部弓箭手不少，往往尽随种谔出界，岂可纵贼侵扰？兼谔自东路出界，今贼入西路，岂可使谔任责？委沈括速处画设备。」
　　河东都转运使陈安石言：「军兴以来，应朝省封桩并诸司及提举司钱物并归本司，虑缓急移用不足，乞更应副。」上批：「河东一路诸司钱帛，大军未出界，转运司已称阙乏，乃是用度无术，枉致耗散，不然，过当张皇，责难朝省。可先下分析，仍委路昌衡具实用之数以闻。」昌衡时为检正中书刑房公事、权管勾河东转运司事。
　　拂菻国贡方物，大首领□畼都令畼孟判言，其国东南至灭力沙，北至大海，皆四十程【六】。又东至西大石及于阗王所居新福州，次至旧于阗，次至灼昌城【七】，乃于阗界，次东至黄头回纥，又东至达靼，次至种□，又至董□所居，次至林檎城，又东至青唐，乃至中国王界；西至大海约三十程。其名灭力伊灵改撤，国地甚寒，王服红黄衣，以金线织丝布缠头，每岁遇三月入佛寺烧香，坐红床，人舁之。首领皆如王之服，或青绿、绯白、粉红、褐紫，亦各缠头跨马。城市田野各有首领主之。每岁惟夏秋两得俸【八】，给金、银、绵、锦、谷、帛，以治事大小为差。刑罪轻者杖五七十，重者一二百，大罪盛以毛囊投之海。土屋无瓦【九】。产金、银、珠、绵、锦、牛、羊、马、独槵驼、杏、梨、糖、千年枣、巴榄子、大小麦、粟、麻，以蒲桃酿酒。音乐弹胡琴、箜篌，吹小筚篥，击偏鼓，唱歌拍手戏舞。不务战斗，事小止以文字往来诘问，事大亦出兵。以金银为钱，无穿孔，面凿弥勒佛名，背凿国王名，禁私造。其言语与灭力沙同。至是贡鞍、马、刀、剑、珠。（两纪并附年末，拂菻正传六，历代不朝贡，于今九百余年矣。）
　　详定礼文所言：「礼运曰：『地秉阴，播五行于四时。』五行者，天地之闲至大之物，万物所以生成，故有帝以为之主，有神以为之佐。祭天以天从，故祀昊天上帝则五帝宜从于南郊；祭地以地从【一○】，故祀地祇则五神宜从于北郊。五神，地类也，故曰『地秉阴，播五行于四时。』汉旧仪祠五祀，五行官也。梁武曰：『南北郊皆祀五行之神。』故许亨以谓五神主五行，隶于地为阴，祀位在北郊，是也。近世大雩，五时迎气，以五人神配，而不设五行之神，是遗其大而取其小也。伏请祭地祇以五行之神从，以五人神配，用血祭。」从之。（礼文四年六月六日依奏。） 
　　又言：「谨按周礼鼓人职曰『以雷鼓鼓神祀，以灵鼓鼓社祭』。又大宗伯『以禋祀祀昊天上帝，以血祭祭社稷五祀』。社常对天神，而不言地祇者，社者神地之道，言社则地道可知，故其神属乎地道者，祀皆为阴祀。然而阴祀必以血为歆神之始者，血者阴幽之物，阴祀而用幽阴之物，所谓本乎地者亲下，各从其类，是以类求神之意也。今祭社稷仪注不用血祭，□违经礼，伏请社稷以埋血为始。」从之。（四年十月六日依奏，今附此。）
　　又言：「古者祭社，君南向于北墉下，所以答阴也。今社壝内不设北墉，而有司摄事，乃设东向之位，于礼非是。伏请太社壝内设北墉，以备亲祀南向答阴之位，其有司摄事，谓宜立北墉下少西。」从之。（四年十月六日依奏。）
　　又言：「谨按周礼小宰之职，凡祭祀赞王祼将之事；小宗伯之职，凡祭祀以时将瓒祼。盖孝子之求神，有于阴而求之者，以其形魄归于地，故于阴而求之，凡祼是也。礼记曰：『周人尚臭。』盖先灌而后作乐，求诸形魄之谓也。本朝宗庙之礼多从周，谓宜先灌而后作乐。」从之。（十月六日依奏。）
　　又言：「宗庙之有祼鬯鞖萧，则与祭天燔柴，祭地瘗血同意，盖先王以为通德馨于神明。近代有上香之制，颇为不经。按韦彤五礼精义曰：『祭祀用香，今古之礼并无其文。』隋志云：『梁天监初，何佟之议郁鬯萧光，所以达神，与其用香，其义一也。上古礼朴，未有此制，今请南郊明堂用沈香，气自然至天，示恭合质阳之气；北郊请用上和香，地道亲近，杂芳可也。』臣等考之，殊无依据。今且崇事郊庙明堂，器服牲币一用古典，至于上香乃袭佟之议。如曰上香亦祼鬯鞖萧之比，则今既上香，而又祼鞖，求之古义已重复，况开元、开宝礼亦不用乎。」（礼文无月日，从违当考，今附先灌后作乐下。）
　　又言：「古者郊庙助祭之臣，皆亲簄异等，贵贱异位，主客异仪，夷夏异制，然后礼容不乱，而君道益尊。故仪礼特牲馈食礼，有门外之位以省事，有堂下之位以行礼，贵者在北，贱者在南，尊者在前，卑者在后，主人在东，觽宾在西。而明堂位夷狄之位皆在门外，诸侯之位皆在门内，皆不可得而易也。国朝之制，天子亲祠南郊，亚、终献及百官统于至尊之后，而公卿与分献执事之臣独在内壝东门之外。又太庙、明堂，公卿在东，宗室在西，皆无亲簄尊卑之别。伏请亲祠南郊，设助祭公卿位于亚、终献之南，设分献官位于公卿之后，执事者又在其后，每等异位，俱重行西向北上。太庙设亚、终献位于阶东，设宗室位于其后，皆西向北上；设助祭公卿位于阶西，文武百官于其后，皆东向北上；设宾客位于门外，随其方国。」贴黄称：「检会开元、开宝礼、本朝仪注，祀亲圜丘、明堂，即无宗室立班位。」诏礼院将新定朝会图及行礼处地步参定奏闻。（礼文四年十月六日中书批旨送礼院，今附本月日，究竟当考。）
　　又言：「圣王之事宗庙，礼如事生，故馔则荐四时之和气与四海九州岛之美味，贡则陈金、璧、龟、帛，以明功德之所致，虽丹、漆、丝、纩、竹、箭之微必具，以明共天下之财；其余无常，必致国之所有，以明远物无不致。良以土地人民皆祖宗之所生成者，以其治功之所致，归美于祖宗。自秦、汉以来，奉宗庙者皆不本先王之经训，有司奉行，充其位而已，故天下常贡入王府者，未尝陈于太庙，良为阙略。欲乞亲祠太庙，并令户部陈岁之所贡【一一】，以充庭实，仍以龟为前列，金次之，玉帛又次之，余为后。」从之。（四年十月六日依奏，今附本月日。）
　　又言：「国朝沿唐制，以太尉掌誓戒。太尉三公官，所谓坐而论道者，非掌誓之任。伏请亲祠命吏部尚书一员掌誓戒，刑部尚书一员聭之。」诏掌誓戒用左仆射，阙即用右仆射。又言：「祥符八年始命司天监二员分献，自后又命它官摄司天监，行事日官既非习礼事神之司，又假其官名以行礼，殆非礼意。伏请应以司天监分献者，并改差礼官。」又言：「唐六典以侍中奏中严外办及解严。窃详侍中之职，掌出纳帝命，缉熙皇极，佐天子统大政，凡军国之务，与中书令参总焉。自唐以来谓之真宰相，非复秦之丞相及汉、魏掌御物之任也。伏请奏中严外办以礼部侍郎，奏解严以礼部郎中。」并从之。
　　庚申，泾原路经略司乞指挥逐路经略司，出界每有军前攻讨杀获互报。从之。
　　诏：「种谔攻米脂寨未破，大兵留驻已久，不惟坐费粮食，兼虑损伤者觽。委沈括移谔密审议，如及十日未拔，当如何处置以闻。」
　　诏：「承事郎、大理寺丞王援，朝奉郎、集贤校理、大理少卿朱明之，承务郎王防各追一官勒停，明之落职；前权漳州军事判官练亨甫除名勒停，编管均州；知谏院舒亶、大理卿崔台符、少卿杨汲各罚铜二十斤；通直郎、集贤校理蔡京落职。
　　先是，大理寺鞫王珫与石士端妻王氏奸罪，辞及王珪之子仲端，亶上言珫父子事连仲端甚明，有司以故观望，不敢尽理根治。仲端亦自诉。上命内侍冯宗道监劾，而事果不实。宗道面奏，乃元告人许贵避罪虚妄，见已结案。上批：「狱丞王援承勘作奸，不可不治。」乃命监察御史里行朱服、检正中书刑房公事路昌衡移劾于同文馆，仍以宗道监劾。明之妻翰林学士王安礼之侄也，与集贤校理、知谏院蔡卞连亲，知安礼等与珪有隙。明之尝荐引援，遂谕旨于援，令劾仲端有奸状，及以证左两词互说闻上，退又伪为上语以语其妻。于是安礼之子防以语亨甫，亨甫以语亶，亶信之以闻。援尝为安礼所举，欲合明之意，故入仲端罪。防传明之所造上语于亨甫，意欲传达言事者以闻，根治仲端则事连珪。亨甫以防所传仲端事语亶，意欲求亶引荐，亶褎称亨甫，许以言达于上，又漏露所奏及宣谕语。京尝在朝堂与明之语仲端事，云丞相疑吾辈狱事，切须子细。及赴台再问，报上不实。台符、汲坐知援等为奸，俱不按发故也。上谕辅臣曰：「如明之辈不肯以忠实事上，人材可谓难得。使内外小大之臣皆有至诚恻怛之心以为朝廷，则政事修举，夷狄知畏。今士大夫出公门入私门者，凡以为利而已，刘向所谓行污而寄治，心私而托公。昔李斯相秦，□一天下，可谓有功矣，及赵高说以扶苏立则蒙恬用，蒙恬用不复提通侯之印，斯既有利心，高说得入，不独丧其身，□亡秦之天下。夫能上不为名，下不为利，中守义而已，可谓君子人也。左右近司亦当以此风厉在位。」宰臣王珪等曰：「屡闻圣训，臣等交相儆厉，考察人才，比数年闲沙汰成就，必有材能以副圣意。」（七月四日再鞫王仲端，二十五日劾王援，移大理狱于同文馆，今并入此，不复见于彼。）
　　是日，李宪引兵至汝遮谷。贼觽数万，牛羊驼畜充满川谷，于二十里外下寨，前据大涧两重，后倚南山石峡。贼逆战，自午至酉，贼退保大涧。大涧深阔，宪虑有伏兵，不欲追袭，夜与贼对岸相射，夜半贼遁去。斩获六百余级，夺马数百匹。（二十三日丙子奏到，今移入此，不复见于彼。）
　　壬戌，诏：「李宪已总兵东行，泾原总管刘昌祚、副总管姚麟见统兵出界，如前路相去不远，即与李宪兵会合，结为一大阵，听李宪节制。」又诏赵济与胡宗哲趣应办军须，从宪请也。
　　详定礼文所言：「丙申诏书，季秋祀英宗于明堂，以配上帝，余从祀髃神悉罢。臣等以类推之，伏请孟春祈谷，孟夏大雩，惟祀上帝，止以太宗配，亦罢从祀髃神，以明事天不二。又按礼，雩坛当国南，今寓圜丘非是，乞改筑。」从之。
　　又言：「古之王者，行则严羽卫，处则厚宫闱，所以示威重，备非常也。故周礼王会同则为壝宫，食息则设帷宫，汉祀甘泉则有竹宫，至于江左益有瓦殿。本朝沿旧制，亲祠南郊，行宫独设青城幔殿，宿者有风雨之忧，而又无望祭之位。且青城之费，岁以万数，臣等欲乞仿青城之制，创立斋宫，一劳而省重费，或遇风雨，可以行望祭之礼。」诏送礼院，候修尚书省了日取旨。（此据礼文，乃四年十月十八日圣旨，实录不载，今特详着之。元符斋宫侈甚，或由是始也。）
　　又言：「谨按仪礼曰：『嗣举奠。』又礼记曰：『登馂献受爵，则以上嗣，尊祖之道也。』则知古者上嗣，本为宗庙神明拥佑，故当显相人主，虔恪礼事，以报神灵之贶，然后举奠而饮，以明上受祖宗锡羡无疆之休，下示尊崇正统之绪。臣等历选前世奉祠宗庙，虽有皇嗣侍祠之仪，而未有举奠之礼，欲乞将来亲祠太庙，既祼之后，太祝以隐酌奠铏南，俟皇帝正祭受嘏讫，命皇子举奠，以明上受祖宗锡羡无疆之休，下示尊崇正统之绪。」从之。（四年十月九日依奏，今附本月日。）
　　又言：「古有堕祭，今无之，诚为阙典，复请增修仪注，仍藉以白茅。」从之。（十一月八日依奏，今附九日。）
　　又言：「祭祀之礼，神有尊卑，故礼有隆杀【一二】，德有大小，故物有厚薄，惟其称而已。天神尊，故以神道接之，社稷五祀卑，故以人道接之。以神道接之，则贵远人之物，故郊天先荐血，次荐腥，次荐爓，次荐熟。以人道接之，则贵近人之物，故社稷五祀先荐爓，次荐熟。至于髃小祀，则又其卑者，故荐熟而已。礼记曰：『礼之近人情者，非其至也，郊血、大飨腥、三献爓、一献熟，是故君子之于礼也，非作而致其情，此有由始也。』又曰『郊血、大飨腥、三献爓、一献熟，至敬不贵飨味而贵气臭』是也。近世社稷五祀不荐熟，皆未应礼。伏请社稷五祀先荐爓，次荐熟；四方百物，宫中七祀、司中、司命、风师、雨师，止荐熟。」从之。（四年十月九日依奏。）
　　又言：「祭祀之有乐，所以昭告于天地之闲，庶几求神而得之也。周礼大司乐，凡天神、地□【一三】、四望、山川、祖妣，皆分乐而序之，下至川泽、山林、邱陵、坟衍、土□，亦皆有乐。而风师、雨师所以发生万物，司中、司命司人之祸福，功亦大矣，岂可无乐以降格其神灵？说者曰『乃奏姑洗、歌南吕、舞大□』者是已。乐师之职曰：『凡国之小事用乐者，令奏钟鼓。』说者曰：『小祭祀也。』又舞师之职曰：『小祭祀，不兴舞。』说者曰：『宫中七祀，则无舞。』小师职曰：『凡小祭祀，鼓朄。』所谓小祭祀者，司中、司命、风师、雨师是也。既已奏钟鼓，又云鼓朄，则是有乐明矣。伏请特诏有司，祠司命、风师、雨师用乐，仍制乐章以为降神之节。」从之。（四年十月九日依奏。）
　　癸亥，种谔至石州，贼弃积年文案、簿书、枷械，举觽遁走，移军据之。（丙子二十三日奏到。新纪书癸亥入石州，旧纪系之乙亥，误也。案石州属河东，旧兼岚、隰，自为一路，又合三州置都巡检使。三朝、两朝史地理志及武经边防皆不载陷贼年月，不知何故贼弃而走，当考之。贼界自有石州监军司，此必非河东石州也。）
　　甲子，诏：「诸路兵出界，暴露寒凛，委主兵官常体察，给裹费或特支，无令失所，仍不得过为姑息。」
　　史馆修撰曾巩言：「臣误被圣恩付史事，及蒙面谕所以任属者，臣愚不肖，不知所处，是以早夜一心极虑。惟祖宗积累功德，非可形容，矧臣之鄙陋，岂能拟议髣□。将无以使列圣巍巍之伟绩，焜耀昭彻，布在方册，此臣之惴惴也。窃惟前世原大推功，必始于受命之君，以明王迹之所自，故商颂所纪，繇汤上至于契，周诗生民、清庙，本于后稷、文王。宋兴，太祖开建鸿业，更立三才，为帝者首。陛下所以命臣显扬褎大之意，固以为太祖雄材大略，千载以来特起之主，国家所繇兴，无前之烈，明白暴见，以觉寤万世，传之无穷。臣窃考旧闻，旬月次辑太祖行事，揆其指意所出终始之际，论著于篇，敢缮写上尘。臣内省大惧，智不足以究测高远，文不足以推阐精微，使先帝成功盛德，晦昧不章，不能满足陛下仁孝继述之心，仰负恩待，无以自赎。伏惟陛下聪明睿智，不世之姿，非髃臣所能望，如赐裁定，使臣获受成法，更去纰谬，存其可采，系于太祖本纪篇末，以为国史书首，以称明诏万分之一。」诏：「曾巩今所拟修史格，若止如司马迁以下编年体式，宜止仿前代诸史修定；或欲别立义例，即先具奏。」（五年四月二十八日罢修五朝史。）
　　详定礼文所言：「谨按周礼大宗伯『以禋祀祀昊天上帝，以实柴祀日月星辰，以槱燎祀司中、司命、风师、雨师。』所谓周人尚臭，升烟以报阳也。烟，阳之气也，阳祀而用阳之气以求之，所谓本乎天者亲上，亦各从其类也。近世惟亲祀昊天上帝燔柏柴外，其余天神之祀惟燔祝板，实为阙礼。伏请天神之祀皆燔牲首，所有五帝、日月、司中、司命、风师、雨师、灵星、寿星，并请以柏为柴升烟，以为歆神之始。」从之。（元丰四年十月十一日依奏，六年正月己亥当考。）
　　又言：「熙宁祀仪，正月上辛祀感生帝，孟冬祭神州地祇，牲用羊豕；春分祀高禖，用犊与羊豕各一；春秋祈报社稷，用羊豕各二。谨按周礼小司徒：『凡小祭祀奉牛牲。』郑氏云：『小祭祀，王元冕以祭。』然则王者之祭，无不用牛。唐韦彤五礼精义：『天宝二载，诏减用犊之数，配帝无犊。大历六年，诏方丘减用少牢。』开宝通礼曰：『圣朝除祀天地之外，太牢合用牛者皆以羊代之。』窃以感生帝、神州地祇，历代崇奉为天地大祠，今以宣祖、太宗配侑，虽是有司摄事，谓宜俱用犊而去羊豕。礼记月令：『仲春之月，乙鸟至之日，以太牢祠于高禖。』记者曰：『求子之祭不与常祭同，故不用犊。』今祠禖用犊与羊豕各一，谓宜改犊为角握牛。王制曰：『天子社稷皆太牢，诸侯社稷皆少牢。』白虎通曰：『人非土不生，非谷不食，祭社稷以三牲，重功也。』太社为天下报功，后汉郡县社稷，太守、令长侍祠，牲用羊豕。唐礼社稷用太牢，大历中减用少牢，贞元五年包佶奏请社稷依正礼用太牢。今自社稷下至郡县社稷皆用少牢而祭，殊不应礼。夫为一郡邑报功者当用少牢，为天下报功者当用太牢，所有春秋祈报太社、太稷，谓宜于羊豕之外加以角握牛二。」从之。（元丰四年十月十一日依奏。）
　　又言：「周礼小宗伯之职，兆五帝于四郊，四类亦如之【一四】。熙宁祀仪：『兆日于东郊，兆月于西郊。』是以气类为之位。至于兆风师于国城东北，兆雨师于国城南，兆司中、司命于国城西北亥地，则是各从其星位，而不以气类，非所谓四类也，盖自隋以来失之。谓宜据旧礼四类之义，兆风师于西郊，祠以立春后丑；兆雨师于北郊，祠以立夏后申；兆司中、司命、司禄于南郊，祠以立冬后亥。其坛兆则从其类，其祭辰则从其星位。仍依熙宁祀仪，以雷师从雨师之位，以司民从司中、司禄之位。所有雨师、雷师则为二壝同坛，司中、司命、司民、司禄别为四坛同壝，其坛制高广自如故事。」从之。（四年十月十一日依奏。）
　　又言：「古者享司寒，惟以藏冰、启冰之日。熙宁祀仪孟冬选吉日祭司寒，宜寝罢。其季冬藏冰，则享司寒于冰井务，牲用黑羊，谷用秬黍；仲春开冰，则但用羔而已。又开冰将以御至尊，当有桃弧、棘矢，以禳除凶邪，缘非礼之物不当设于神坐，当依孔颖达所说，出冰之时置此弓矢于凌室之户。」从之。（四年十月十二日依奏。）
　　又言：「本朝郊庙，祭器陈设既已无法，至临祭之旦，实笾豆簠簋者皆贱有司，纷然杂乱，非复礼制。其三牲之俎，独以司徒一官奉之而不彻；其笾豆簠簋之荐，皆不属大宗伯，而又不彻。伏请祭前一日，司尊彝以监察祭器官充，帅其属以法陈祭器于堂东，（陈设之法具列图上。）仆射、礼部尚书视涤濯告洁。祭之旦，光禄卿率其属取笾、豆、簠、簋实之，既实，反其位。及荐腥之初，礼部尚书帅其属荐笾、豆、簠、簋，户部尚书、兵部尚书、工部尚书荐三牲之腥俎，又荐熟俎。礼毕，礼部尚书彻笾、豆，户部尚书、兵部尚书、工部尚书彻三牲之俎，皆有司受之以出。」（元丰四年十月十一日中书札子，奉圣旨依奏。）
　　又言：「国朝郊庙、明堂礼，以郊社令设玉币，太祝取玉币以授门下侍郎进皇帝，门下侍郎取爵进皇帝奠爵，皆未合礼。伏请郊庙、明堂，吏部尚书一员奉爵，以次从皇帝至神座前；左仆射（阙即右仆射。）以玉币进皇帝，奠于地；及酌，尚书左丞（阙即右丞【一五】。）以爵授仆射，进爵；皇帝酌献讫，侍郎受币受爵【一六】以赞饮福及焚燎外，宗庙仍尚书设玉几。」（元丰四年十月十一日中书札子，奉圣旨依奏。）
　　又言：「国朝亲祠太庙，门下侍郎取瓒于篚进皇帝，侍中酌鬯进瓒，皇帝祼地置瓒，皆未合礼。伏请亲祠太庙，命礼部尚书一员奉瓒临鬯，礼部侍郎奉盘以次进，皇帝酌鬯祼地讫，侍郎受瓒并盘退。」（元丰四年十月十二日中书札子，奉圣旨依奏。）
　　又言：「详国朝南郊、太庙仪注，虽有太常卿、宗正卿省牲之文，实未常行，至于明堂又无省牲之官，惟太祝巡牲而已，其省镬则以光禄卿，而又未尝视腥熟。伏请祭前一日，礼部尚书、礼部侍郎省牲，光禄卿奉牲，告充、告备，礼部尚书省镬；祭之日，礼部侍郎视腥熟之节。」并从之。（元丰四年十月十一日中书札子，奉圣旨依奏。）
　　乙丑，种谔言：「米脂寨降，其寨正当冲要，南直绥德，北捍银、夏，粮储器甲万数不少，全藉得力使臣守护。乞以东头供奉官解宗道为寨主，右侍禁毛思齐为监押，前汉州司法参军郑翚为主簿。」诏解宗道等差权，候将来讨定日奏取指挥。
　　按阅三路集教义勇保甲赵□言：「臣等近自晋、绛至潞州按阅，体问潞州昨转运司差夫万一千随军，坊郭上户有差夫四百人者，其次一二百人，愿出驴者每三驴当五夫，每五驴别差一夫驱喝。一夫顾直约三十千以上，驴约八千，加之期会迫趣，民力实不能胜。」又言：「军须调发烦扰，止是不急之物，如绛州运枣千石往麟府，每石止直四百，而雇直乃约费三十千。陕西买披皮供公，亦非要切。如此之类，乞特裁损。」
　　先是，诏□等：「闻河东转运司应副军事，调发人夫，不量民力厚薄，致有实不可胜，屡经州县号诉者。卿等可因按阅所至廉问，如委有措置乖方事状，驰驿以闻。」故□等有是奏。诏以河东差夫及馈运乖方，命赵□权管句都运司，俟事毕，依旧令□选官于潞州置司，械陈安石、黄廉劾罪；庄公岳、赵咸随军，军回取旨；其按阅集教义勇、保甲，止令李舜举往。上续批：「陈安石、黄廉可且令送狱收禁劾之。」（此已上并实录。）
　　初，王中正在河东，令转运司勾押吏与安石计度军储，且命之坐，吏曰：「都运在此。」中正叱曰：「此中何论都运？若事办奏汝班行，不办有剑耳。」安石问中正约用几日粮，中正报以四十日，已而驻兵白草平弥旬，安石惊曰：「初约用四十日粮，今既弥旬不进，事未可知，万一饥溃，将责我乏军兴矣。」（按王中正以九月二十三日发麟州，留屯白草平，十月二日乃自白草平西行【一七】，十三日始渡无定河。安石传云驻兵白草平弥月，误也，当作弥旬。又自发麟州至神堆驿与种谔军遇，才二十日耳，所称弥月，其误甚明。又案中正令庄公岳等备半月粮，公岳等更备八日，总二十三日。安石传云四十日，未知孰是，当考。）即发民再运，一切增配趣办。廉以提点刑狱兼转运事，谓安石曰：「乏军兴虽死，斟酌无乏可也，何必尔？」徐谓中正，民力可哀，宜稍□之。中正赍公钱巨万出塞，给取不平，廉复规之，中正始怒。异时部粮率委县令佐，安石谓文吏畏怯，但募敢行者，得使臣二百人，中正既取其半，余悉从庄公岳、赵咸在军中。廉自塞内续运，乃无可使者，数移文不报，廉即自变量十骑出塞百余里，夜追及之，中正等大惊，分使臣五十人以归。亟上言：「师必无功，且未有以善其后，愿速募民入刍粟实塞下，得补官，一切除罪，以□边甿。」寻诏廉罢兼转运事，会李舜举言安石等不请，擅发民再运，而中正亦以运事乖方归罪于廉等，上既命□等考实，因有是命。后三日又命奉议郎、知开封司录参军喻陟提举河东路勾当等事，仍不妨举职劾陈安石等。（此据实录，乃十六日事，今移入此。此月十二日黄廉奏并五年二月二十一日黄廉降一官，皆与此相关。）安石自麟州赴逮，未至数十里，会他路亦有以粮不继闻者，诏安石就职如故。（此据安石、黄廉新旧传及司马光记闻删修。廉传云：「中正军溃，归罪于廉，乃遣中贵人就诘，廉谢不辨，遂下路狱。」考路狱兴于十月十二日，此时中正犹未渡无定河。十五、十六闲与种谔相遇后，兵始有逃者，方置狱劾廉等，时中正军未溃也。其劾廉等运事乖方，或在置狱后未可知，今且附此，更须考详。廉罢兼转运司事，据九月二十九日催廉奏代州地界图御札。明年二月二十一日，廉降一官。记闻又云：「转运司本具四十日粮，中正止令备半月，赵咸等又备以八日。」然则安石传所云中正报安石备四十日粮者误也，记闻不误，须别加删修。黄廷坚作廉行状可考，然此亦略具矣。廉行状云：「廉为河东提点刑狱兼提举义勇、保甲，八月，麟府军兴，兼权转运判官，又差定代州地界，廉条具曲折为十二寨图以进。且言建议者以分水画界，恐地势不能尽然，启敌人心，失中国险固。其后辽人果责分水之言，包取两不耕地，据有形胜，下临雁门，父老于今以为恨。及王中正发军兴，皆用一而调二，其数皆千万计，或非所急，或非所用，转运使陈安石不知所出，奉行唯力，恐不办，或增调之，一道骚然，百姓朘剥至骨。廉为言主将非其人，其势必败事，乏军兴虽死罪，斟酌事宜使不乏而已，何忍自竭根本？安石自谓廉曰：『夷仲，安石老弃，今日但保首领归，安能顾惜待制。』其任国家大计盖如此。廉每为中正言朝廷大体，民命重寄，赞道其所长，稍稍规之。初虽言不以为忤，及将出界，取公钱巨万为特给，中正父子多自予，余以差给凡在军者。廉为言敛天下以奉一方，皆出于不得已，愿更为县官爱惜。中正始怒。是时随军使臣员二百，多请托徼幸成事，或父子兄弟皆在行。中正已取其半，庄公岳、赵咸将漕随军，廉在塞内主续馈饷，欲部分使臣护道路，而中正所取之余尽随公岳、咸，无在者。师去界已百余里，移文追之，皆不报。廉谓勾当公事孔文仲，当自驰往取之，夜置酒与文仲诀。文仲泣曰：『公行塞外，事不可知，使臣自从军，非公责也。』廉曰：『王事当计成败，岂但塞责？』即从十数骑，尽夜追至军，中正等皆大惊，廉骂公岳、咸，取使臣五十余复归。因上疏言：『大军必无功，未有以善其后，乞募民入刍粟实塞下，得以补官及一切除罪，少□近边百姓已竭之力。』已而大军溃归，中正归罪转运司应副乖方，且言黄廉不肯协心同力。上遣御药窦士宣簿责乖方十事，廉以书对称死罪，皆实有之。继遣开封府司录喻陟就路州置狱，安石以应副漕挽免就狱，廉独对吏月余，但坐奏请张皇，降一官，在职如故。师出以元丰四年，廉降官以五年三月。」）
　　检正中书刑房公事、权管勾河东转运司公事路昌衡言：「乞于河北边近本路州县，差科人夫四万人，般担军须至太原府。」上批：「比以河东主漕之官为不得力，故差昌衡救补之，觊一路百姓稍获□舒。今昌衡奏请，尤见滋张乖方之甚，欲更科差旁及他路。况河东止是供办一头项，兵马不及五六万人骑，因何如此费力？未知大纲如何措置。至如陕西路分虽大，元无多河东一倍之数，而供四路军须约三十万人骑，不闻不足。显是经画全无次绪，以致人力欠阙如此。缘本路止系籍义勇保丁有二十一万余人，岂有供上件一军不足之理，若不严与教诫，则外患未除，而民力先獘，何以持久，其于国计边防极为可忧。中书职在军食，可具合教诫事，仍令河东转运司分析以闻。」（究竟何如，当检附。）
　　是日，泾原路行营总管司破贼于磨脐隘。（史作磨□隘，今从张舜民所作昌祚墓铭。）
　　先是，诏泾原兵听高遵裕节制，仍令环庆与泾原合兵择便路进讨，夏人之谍者以谓环庆阻横山，必从泾原取胡卢河大川出塞，故悉河南之力以支泾原。既而环庆兵不至，刘昌祚与姚麟率本路蕃汉兵五万独出，离贼界堪哥平十五里，遇贼三万余觽扼磨脐隘口不得进，诸将欲舍而东出韦州与环庆合，昌祚曰：「遇贼不击，枉道自全，是谓无次。且为客利速战，古今所闻，公等去此，自度能免乎？」乃谋分军度胡卢河夺隘，牌手当前，神臂弓次之，弩又次之【一八】，选锋马在后。谕觽以立功者三倍熙河之赏，觽驩甚，响震山谷。昌祚既挟两牌先登，弓弩继前，与贼统军国母弟梁大王战，自午至申，贼小却，我军乘之，贼遂大败，追奔二十里。斩获大首领鲊啰卧沙、监军使梁格嵬等十五级，小首领二百十九级，擒首领统军侄吃多理等二十二人，斩二千四百六十级，获伪铜印一，自是我军通行无所碍。转运副使叶康直、判官张大宁皆随军，谓昌祚曰：「观公临危持论【一九】，词气不愤，可以立朝为天子争臣，非特善于将兵也。」（此据张舜民所为刘昌祚墓铭并实录本传增修。新纪载泾原总管刘昌祚大败夏人于磨口□移隘在己卯日，旧纪于丙子日书刘昌祚败夏人于磨□隘，斩首领二百十九级，获首虏二千七百级。）
　　注　　释
　　【一】兀卒「兀」原作「元」，据宋史卷四八五夏国传、欧阳文忠公集卷九九论元昊不可称吾祖札子改。
　　【二】万四百二十一口「百」，太平治迹统类卷一五种谔建议大举作「千」。
　　【三】看详祠礿尝蒸之名「看」字原脱，据阁本及长编纪事本末卷七八详定郊庙礼文补。
　　【四】故许慎以品物少多文词为祠「慎」原作「谨」，据同上书改。
　　【五】朝廷已遣使就按矣「已」字原脱，据阁本补。
　　【六】皆四十程「程」原作「里」，据宋会要蕃夷四之一九、宋史卷四九○拂菻传改。
　　【七】灼昌城宋会要蕃夷四之一九作「约昌城」。
　　【八】每岁惟夏秋两得俸「两」原作「雨」，据阁本及同上书、宋史卷四九○拂菻传改。
　　【九】土屋无瓦「土」原作「上」，据同上二书改。
　　【一○】祭地以地从「地」原作「祀」，据阁本改。
　　【一一】并令户部陈岁之所贡「令」原作「合」，据阁本、活字本改。
　　【一二】故礼有隆杀「隆」原作「降」，据长编纪事本末卷七八详定郊庙礼文改。
　　【一三】凡天神地□「神地」两字原倒，据同上书乙正。
　　【一四】四类亦如之「亦如之」三字原脱，据阁本及周礼小宗伯、长编纪事本末卷七九详定郊庙礼文补。
　　【一五】尚书左丞（阙即右丞）「左」原作「右」，「右」原作「左」，据阁本及同上书、宋会要礼一之三一改。
　　【一六】侍郎受币受爵「受爵」二字原脱，据同上二书补。
　　【一七】十月二日乃自白草平西行「十」下原衍「二」字，据本书本卷乙卯条及太平治迹统类卷一五种谔建议大举删。
　　【一八】弩又次之「弩」原作「努」，据阁本改。
　　【一九】观公临危持论「持」原作「特」，据阁本及太平治迹统类卷一五种谔建议大举改。
续资治通鉴长编
卷三百十八
卷三百十八
　　起讫时间 起神宗元丰四年十月丙寅尽其月
　　卷　　名 续资治通鉴长编卷三百十八
　　帝　　号 宋神宗
　　年　　号 元丰四年（辛酉，1081）
　　全　　文
　　冬十月丙寅，鄜延路转运使李稷乞支锦袍、银带。诏三司给锦袍二千领，见管银带尽数给之；三司仍广计置，常令有备。
　　种谔言：「捕获西界伪枢密院都案官麻女吃多革，熟知兴、灵等州道路、粮窖处所，及十二监军司所管兵数。已补借职，军前驱使。」
　　是日，王中正领兵渡无定河，循水而行，地多湿沙，人畜往往陷不得出。暮至横山下神堆驿，而种谔亦领兵至，两营相距才数里。初，谔奏乞不受中正节制，会谔有米脂之功，上许之。翼日诏书至，（翼日，丁卯，十四日也。）谔不复见中正，引兵先趋夏州。时河东夫闻鄜延夫言，此去绥德城甚近，两日中亡归者二千余人，转运判官庄公岳、赵咸等斩之不能禁。（御集十月二十一日云：据王中正奏，一行大军于十月十三日午时，已与鄜延军马至德靖镇七里平会合讫，一行人马粮食并足，前去夏州止四十里，见议进程事。记闻称神堆驿，御集称德靖镇，恐系一地两名，当考证归一。记闻称人夫逃亡者二千余，御集十一月一日称约二万，盖御集指其入塞时数也。）
　　高遵裕初领兵出界，由环州洪德寨、白马川路进讨。（此据张舜民南迁录，乃十月十三日丙寅也。）
　　丁卯，上批：「河东路以转运司措置乖方，百姓方有倒垂之急，赵□差敕可速发遣。」
　　先是，梓州路转运司言：「准朝旨相度知资州王公仪奏移钤辖司于本州岛，乞升军额，置通判，又增公使钱如遂州，为便。」从之。于是林广言：「梓夔路钤辖司欲乞依旧止于遂州安置，戎、泸州遇有谍报夷事入，急递飞申转运、钤辖司同议处置，贼势稍大，即钤辖领兵往赴，就近照应。」又从之。（转运司乞如王公仪奏乃九月十八日，今并书于此。）
　　详定礼文所言：「谨按荀子礼论曰：『飨尚玄尊而用醴酒，齐大羹而饱庶羞，贵本而亲用也。贵本之谓文，亲用之谓礼。』故古者祭祀并荐上古、中古及当世之食，所以贵本而亲用。礼运曰：『玄酒以祭，荐其血毛，腥其俎，熟其殽。』郑氏谓此荐上古、中古之食也。又曰：『然后退而合亨，体其犬豕牛羊，实其簠、簋、俎、豆、铏羹。』郑氏谓此荐今世之食也。自西汉以来，园寝上食，而唐天宝五年始诏享太庙，每室更加常食一牙盘，因与三代笾、豆、簠、簋并荐，虽亦贵本亲用之意，然而韦彤、裴堪等议以为宴私之馔，可荐寝宫而不可□于太庙。臣等考之，享太庙宜自用古制，其牙盘上食请罢。」从之。（四年十月十四日。）
　　又言：「季春吉日飨先蚕氏。李林甫注月令以先蚕为天驷。谨按先蚕之义与先农、先牧、先炊一也，当是始蚕之人，故开元礼飨为瘗埳于坛之壬地。礼义罗曰：『今礼飨先蚕，无燔柴之仪，明不祀天驷星也。』今飨先蚕，其坛在东郊，熙宁祀仪又有燎坛，则是沿袭唐月令以先蚕为天驷，误也。周礼后蚕于北郊，以纯阴为尊。伏请就北郊为坛，以飨始蚕之人，仍依开元礼不设燎坛，但瘗埋以祭，其余自如故事。」从之。（四年十月十四日。）
　　又言：「古者冕弁则用纮，冠则用缨。今衣服令乘舆服大裘冕，以组为缨，色如其绶，笃冕朱丝组带为缨。冕而用缨，不与礼合，请改用朱组纮，仍改平冕为玄冕，用缯色赤而微黑者为之。」又别图上诌制。从之。（改缨为纮，四年十月十四日依奏。诌制无月日，今附见。）
  </div>
  <div class="pagination">
   <a href="续资治通鉴长编_page422.html">
    上一页
   </a>
   <span>
    ...
   </span>
   <a href="续资治通鉴长编_page418.html">
    418
   </a>
   <a href="续资治通鉴长编_page419.html">
    419
   </a>
   <a href="续资治通鉴长编_page420.html">
    420
   </a>
   <a href="续资治通鉴长编_page421.html">
    421
   </a>
   <a href="续资治通鉴长编_page422.html">
    422
   </a>
   <span class="current-page">
    423
   </span>
   <a href="续资治通鉴长编_page424.html">
    424
   </a>
   <a href="续资治通鉴长编_page425.html">
    425
   </a>
   <a href="续资治通鉴长编_page426.html">
    426
   </a>
   <a href="续资治通鉴长编_page427.html">
    427
   </a>
   <a href="续资治通鉴长编_page428.html">
    428
   </a>
   <span>
    ...
   </span>
   <a href="续资治通鉴长编_page424.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
