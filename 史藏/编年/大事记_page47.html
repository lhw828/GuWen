<!DOCTYPE html>
<html>
<head>
    <meta charset="UTF-8">
    <title>大事记 - 第 47 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 47 页/共 51 页</h1>
    <div class="content">　　解题曰按本纪诏曰法令度量所以禁暴止邪也狱人之大命死者不可复生吏或不奉法令以货赂为市朋党比周以苛为察以刻为明令亡罪者失职朕甚怜之有罪者不伏罪奸法为暴甚亡谓也诸狱疑若虽文致于法而于人心不厌者辄谳之此诏则善矣然以苛为察以刻为明必有所自不反其本而治其末虽勤无益也司马子长不载景帝诸诏其有以哉
　　汉孝景皇帝中六年冬十月梁王武来朝
　　解题曰按世家三十五年冬复朝【年表中六年即梁孝王之三十五年也】上疏欲留上勿许归国六月中病热六日卒【既归国六月而卒是以知其朝十月也】自杀袁盎之后凡再朝京师其始也帝至与同车辇其后也上疏欲留勿许友爱日疎恩数日薄宠之旣过而摧折之复骤斯其所以忧死与
　　十二月改诸官名
　　解题曰按史记本纪更命廷尉为大理【百官表武帝建元四年复为廷尉】将作少府为将作大匠主爵中尉为都尉【百官表主爵中尉秦官掌列侯景帝中六年更名都尉武帝太初元年更名右扶风治内史右地按武帝元光四年窦婴田蚡廷辨主爵都尉是魏其然则景帝虽改为都尉至武帝世卽改为右扶风故记载尚仍旧名志其都尉之称亦如廷尉暂改为大理汉书亦未尝称为大理也】长信詹事为长信少府【百官表长信詹事掌皇太后官景帝中六年更名长信少府平帝元始四年更名长乐少府张晏曰以太后所居宫为名也居长信宫官则曰长信少府居长乐宫官则曰长乐少府也应劭曰詹省也给也瓒曰茂陵书詹事秩真二千石】将行为大长秋【百官表将行秦官景帝中六年更名大长秋或用中人或用士人成帝鸿嘉三年省詹事官并属大长秋后汉百官志本注曰秦有詹事一人位在长秋上亦宦者主中诸官成帝省之然则长信詹事少府亦多用宦者也秩二千石】大行为行人【百官表大行本典客属官至是改典客为大行故降其名耳】奉常为太常典客为大行【景帝废太子荣盖繇大行请立栗姬为皇后敢请立皇后必非典客之属官则改典客为大行当在废立太子之前又百官表典客景帝中六年更名大行令武帝太初元年更名大鸿胪然景帝中二年诸侯王薨大鸿胪奏諡诔防复与表不同二者皆当攷】治粟内史为大农【百官表治粟内史秦官掌谷货景帝后元年更名大农令武帝太初元年更名大司农】以大内为二千石置左右内官属大内【按前汉百官表宗正之属有内官长丞又云初内官属少府中属主爵后属宗正韦昭曰大内京师府藏以律歴志考之分寸尺丈引职在内官则韦昭之说是也所谓大内者特内官之长耳】后元年冬更命中大夫令为卫尉【百官表卫尉秦官景帝初更中大夫令后元年复为卫尉所以更名中大夫令者是时中大夫必属卫尉也】
　　定铸钱伪黄金弃市律
　　解题曰应劭曰文帝五年听民放铸律尚未除先时多作伪金伪金终不可成而徒损费转相诳燿穷则起为盗贼故定其律也
　　春二月乙卯帝幸雍郊五畤
　　解题曰自文帝诛新垣平后至是始复郊五畤按封禅书孝景即位十六年祠官各以岁时祠如故无有所祈
　　夏四月梁孝王武薨立其子买为梁王五月丙戌分梁地立孝王子明为济川王彭离为济东王定为山阳王不识为济阴王
　　解题曰尽封其子所以慰太后之心分其地所以析尾大之势
　　定长吏车服之制
　　解题曰按本纪诏曰夫吏者民之师也车驾衣服宜称吏六百石以上皆长吏也亡度者或不吏服出入闾里与民亡异令长吏二千石朱两轓【应劭曰车耳及出所以为之藩屏翳尘泥也二千石防朱其次乃偏其左轓以箪为之或用革如淳曰轓音反小车两屏也顔师古曰防许愼季登说轓车之蔽也左氏传曰以藩载栾盈即是有鄣蔽之车也】千石至六百石朱左轓车骑从者不称其官衣服下吏出入闾巷亡吏体者二千石上其官属三辅举不如法令者皆上丞相御史请之先是吏多军功车服尚轻故为设禁西汉之俗乐易有余而节亷不足观陈遵过左阿君之事虽至季世此俗尚未改也
　　匈奴入鴈门上郡
　　解题曰按匈奴传孝景帝复与匈奴和亲通闗市给遗匈奴遣公主如故约终孝景时时小入盗边无大冦然则今年与后二年之冦皆非大入也
　　以寗成为中尉
　　解题曰五峯胡氏曰汉景以郅都寗成为中尉以严酷治宗室贵戚人人惴恐夫亲亲尊尊之道必选天下有节行贤德之人为之师傅为之交游则将有大人君子可为天下用何有忧其犯法耶
　　城阳共王喜薨
　　解题曰城阳景王章之子也吴王濞之反发使约齐菑川胶东济南济北皆许诺而曰城阳景王有义攻诸吕勿与事定分之耳章死虽乆忠烈凛然七国尚不敢汚其子以非义孰谓其生而觖望乎如喜之秉节守职亦克肖其父者也【汉书吴王濞传削去而曰城阳景王有义攻诸吕勿与事定分之耳十八字】
　　汉孝景皇帝后元年
　　解题曰不知改元之繇当考
　　春正月诏狱谳不当不为失
　　解题曰景帝虽深刻然承文帝之后故恤刑之诏屡下焉
　　三月丁巳赦天下赐中二千石诸侯相爵右庶长夏大酺五日民得酤酒
　　解题曰以改元而行庆赐也赐中二千石诸侯相爵如淳所谓虽有尊官未必有高爵故赐之其说是也茍官髙而爵卑一旦去官虽繇役而不免也【谓不更以下】中三年以旱禁酤酒至是除其禁
　　八月壬辰以御史大夫建陵侯卫绾为丞相条侯周亚夫下狱死
　　解题曰按本传绾代桃侯舍为丞相朝奏事如职所奏【顔师古曰言守职而已】然自初宦以至相终无可言帝以为敦厚可相少主尊宠之赏赐甚多谯郡张氏曰景帝称窦婴沾沾自喜多易不足以任宰相持重乃相卫绾夫自喜多易不足以持重是也而求持重者必如绾则已甚矣绾车戯之贱士也其椎鲁庸钝偶似夫敦厚长者之形耳夫敦厚之士其用之也必有防其利者矣岂谓其无是非可否如偶人者哉茍以是为长者而用之则世之持重者多矣夫恶马之奔踶也求其无奔踶可也得偶马而爱之可乎帝之恶周亚夫也曰此鞅鞅者非少主臣也卒杀之夫天下之情其未见于利害之际者举不可知而要之易刼以埶者易动以利不轻许人之私者不轻行其私亚夫之不纳文帝于细栁与夫不肻侯王信可谓不可以势刼而无私意矣伏节死义与夫见利而心不动非轻势而灭私者莫能可与相少主共危难者意非亚夫不可而帝乃反之是徒以刚劲不茍其形若难制而嫚上者故杀之而不疑呜呼景帝者求人于形似而失之者也昔者髙祖求傅如意者而不可得得一周昌能强项靣折而髙祖遂以赵委之夫昌之不能脱如意于死其势盖有所迫而所以任昌者固相危弱之道也嗟夫周昌以此见取而亚夫乃用是不免则景帝之与髙祖其观人也亦异矣
　　汉孝景皇帝后二年冬十月省彻侯之国
　　解题曰史记列侯表各书元年盖汉初封列侯犹有君国子民之意也【汉书列侯年表但书某年某月封不书元年失其旨矣】故文帝遣列侯就国之诏曰古者诸侯建国千余各守其地今列侯多居长安吏卒给输费苦而列侯亦无繇教训其民然则岂徒使之利租税之入而已哉景帝旣不令诸侯王治事故亦省彻侯之国自是之后事权皆在其相所谓侯国者亦与县邑无异矣
　　以岁不登禁内史郡不得以粟食马令徒衣七緵布解题曰按史记本纪令内史郡不得食马粟没入县官【是时闗中未分三辅皆称内史郡汉书止书内郡非也所以禁以粟食马者年荒重谷也没入县官者谓没入其马也】令徒衣七緵布【索隐曰盖今七升布言其麄故令衣之也正义曰緵八十缕也祖工反】止马舂【正义曰马碾硙之比也先时用马今止之】为岁不登禁天下食不造岁【不造岁未详正义曰造至也禁天下费米谷恐仓不至岁造七到反】此皆自古荒政之遗法与曲礼玉藻谷梁相出入【曲礼曰岁凶年谷不登君膳不祭肺马不食谷驰道不除祭事不县大夫不食粱士饮酒不乐玉藻曰年不顺成君衣布搢本闗梁不租山泽列而不赋土功不兴大夫不得造车马谷梁曰大祲之礼君食兼味台榭不涂弛候廷道不除百官布而不制鬼神祷而不祀】班史止载食马粟一事余皆不书
　　夏五月诏赀筭四得官
　　解题曰按本纪诏曰人不患其不知患其为诈也不患其不勇患其为暴也不患其不富患其无厌也其唯廉士寡欲易足今訾筭十以上乃得官【服防曰訾万钱筭百二十七也应劭曰古者疾吏之贪衣食足知荣辱限訾十筭乃得为吏十筭十万也贾人有财不得为吏廉士无訾又不得官故减訾四筭得官矣师古曰訾读与赀同】廉士筭不必众有市籍不得官无訾又不得官朕甚愍之訾筭四得官亡令廉士乆失职贪夫长利
　　租长陵田
　　解题曰长陵禁耕地必广景帝赋以与贫民使奉陵邑可也今书曰租长陵田是利其租入而已奉先之意衰矣
　　汉孝景皇帝后三年春正月诏劝农桑禁采黄金珠玉解题曰景帝习见汉初重本抑末之意故劝农之诏屡下焉按本纪诏曰其令郡国务农桑益种树可得衣食物【谓麻葛果树之属】吏发民若取庸采黄金珠玉者坐赃为盗【韦昭曰发民用其民也取庸用其资以顾庸也】二千石听者与同罪【当时官吏求利于此可见】
　　甲寅皇太子冠
　　解题曰景帝以甲子崩相距才十日耳盖武帝方十六未冠故亟加元服也
　　甲子帝崩于未央宫
　　解题曰太史公曰汉兴孝文施大德天下懐安至孝景不复忧异姓而鼂错刻削诸侯遂使七国俱起合从而西郷以诸侯大盛而错为之不以渐也及主父偃言之而诸侯以弱卒以安安危之机岂不以谋哉子长之赞如此轻重抑扬之意可见矣班孟坚乃谓周云成康汉言文景岂有防哉【致堂胡氏曰文帝寛厚长者以德化人无事则谦抑如不能有事则英气奋发景帝刻薄任数以诈力御下平居则诛赏肆行缓急则揣惧失措其大致悬絶如此而又以无能废正后而夫妇之义薄无罪废太子而父子之恩暌过爱梁王轻许传位而兄弟之好不终信谗用间绌申屠嘉戮鼂错杀周亚夫而君臣之道乖缺其视乃翁益相辽矣独节俭不妄费育民以致丰富一事为克遵前业耳臣瓒曰帝年三十二即位十六年寿四十六】
　　癸酉葬阳陵
　　解题曰臣瓒曰自崩及葬凢十日阳陵在长安东北四十五里
　　上諡曰孝景皇帝
　　解题曰用史记文帝纪例书
　　丙子太子卽位
　　解题曰按史记大事记书正月甲子孝景崩二月丙子太子立景帝以癸酉葬武帝以丙子立用惠帝以来既葬即位之典也班氏景纪书甲子帝崩武纪又书甲子太子即皇帝位是崩之日遽即位也其误甚矣盖武帝享国多歴年所招方士求长年恤典废而不讲受遗大臣如霍光辈皆不学少文故武帝以丁卯崩明日戊辰昭帝遽卽位是后元之继宣成之继元哀之继成皆以葬前正位号【昌邑王平帝卽位于葬后者以来自藩国其至偶缓耳】自古旣葬卽位之礼遂废矣班氏徒习见汉中叶以后故事不复知先王之典制谬误若此比者非一条也
　　三月封皇太后同母弟田蚡为武安侯胜为周阳侯解题曰景帝封后弟已非故典武帝又封母之异父同母弟恩亦滥矣
　　汉孝武皇帝建元元年
　　解题曰按封禅书有司言元宜以天瑞命不宜以一二数一元曰建二元以长星曰光三元以郊得一角兽曰狩云然则元狩以前年号皆史官追书也【以帝纪考之一元则建元也二元则元光也三元则元朔也四元则元狩也有司独不言元朔改元之繇者盖自建元至于元封率六年而改元元光之后乆无天瑞故六年而复更始耳朔者始也言更为初始也】顔师古曰自古帝王未有年号始起于此
　　冬十月举贤良方正之士辕固以老罢归以董仲舒为江都相庄助为中大夫治申韩苏张之言者皆罢之解题曰按本纪列传冬十月诏丞相御史列侯中二千石二千石诸侯相举贤良方正直言极谏之士辕固孝景时为博士窦太后好老子书召问固曰此家人言耳【攻异端者必兼知其长短识其受病之原然后可治今固未尝深考而徒诋訾之宜其起窦太后之怒也】太后怒曰安得司空城旦书乎【服防曰道家以儒法为急比之于律令也】乃使固入圏击彘景帝知太后怒而固直言无罪乃假固利兵下固刺彘正中其心彘应手而倒太后黙然亡以复罪后景帝以固廉直拜为清河太傅疾免武帝初即位复以贤良征诸儒多嫉毁曰固老罢归之时固已九十余矣公孙亦征反目事固固曰公孙子务正学以言毋曲学以阿世【此公孙初应贤良事也通鉴载于再应贤良时误矣】董仲舒少治春秋孝景时为博士下帷讲诵弟子传以乆次相授业或莫见其靣盖三年不窥园其精如此武帝即位举贤良文学之士前后百数而仲舒以贤良对防焉【三防多已载于通释】
　　春二月赦天下赐民爵一级年八十复二筭九十复甲卒
　　解题曰张晏曰二筭复二口之筭也复甲卒不豫革车之赋也【顔师古曰复音方目反】
　　行三铢钱
　　解题曰顔师古曰新壊四铢钱造此钱也重如其文见食货志
　　夏四月诏民年九十以上复子若孙令供养
　　解题曰按本纪诏曰古之立教郷里以齿朝廷以爵扶世导民莫善于德然则于郷里先耆艾奉髙年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法【顔师古曰给米粟以为麋鬻】为复子若孙令得身帅妻妾遂其供飬之事【顔师古曰若者豫及之辞也有子即复子无子即复孙也遂中也复方目反】
　　五月诏修山川祠
　　解题曰此武帝祷祠之始也按本纪诏曰河海润千里其令祠官修山川之祠为岁事曲加礼
　　六月丞相卫绾免丙寅以魏其侯窦婴为丞相武安侯田蚡为太尉赵绾为御史大夫王臧为郎中令
　　解题曰按史记列传武安侯田蚡者孝景后同母弟也生长陵魏其已为大将军后方盛蚡为诸郎未贵徃来侍酒魏其跪起如子侄及孝景晚节蚡益贵幸为太中大夫孝景崩即日太子立称制所鎭抚多有田蚡賔客计策蚡弟田胜皆以太后弟孝景后三年封蚡为武安侯胜为周阳侯武安侯新欲用事为相卑下賔客进名士家居者贵之欲以倾魏其诸将相建元元年丞相绾病免上议置丞相太尉籍福说武安侯曰魏其贵乆矣天下士素归之今将军初兴未如魏其即上以将军为丞相必让魏其魏其为丞相将军必为太尉太尉丞相尊等耳又有让贤名武安侯乃防言太后风上于是乃以魏其侯为丞相武安侯为太尉籍福贺魏其侯因吊曰君侯资性喜善疾恶方今善人誉君侯故至丞相然君侯且疾恶恶人众亦且毁君侯君侯能兼容则幸乆不能今以毁去矣魏其不听魏其武安俱好儒术推毂赵绾为御史大夫王臧为郎中令【王臧事景帝为太子少傅免去武帝初即位臧乃上书宿卫上累迁一岁中为郎中令】
　　秋七月诏省卫士万人罢苑马以赐贫民
　　解题曰按汉书诏曰卫士转置送迎二万人【卫士守宫门者其数本无二万并数转置送迎者乃有二万人耳】其省万人罢苑马以赐贫民【顔师古曰飬马之苑旧禁百姓不得刍牧采樵今罢之】
　　征鲁申公议立明堂帝问以政事对曰为治者不在多言顾力行何如耳
　　解题曰申公在汉初诸儒中进退出入盖多可议然其对武帝简实要切一言而尽帝终身之病彼陆沉岩谷不为时用者其所存殆未可量度也按儒林传王臧赵绾皆受诗于申公绾臧请天子欲立明堂以朝诸侯不能就其事乃言师申公于是天子使使束帛加璧安车驷马迎申公弟子二人乘轺传送
　　又征枚乘道死
　　解题曰按列传乘游梁梁客皆善属辞赋乘尤髙武帝自为太子闻乘名及即位乘年老乃以安车蒲轮征乘道死诏问乘子无能为文者后乃得其孽子臯观征枚生之意宜其申公落落难合也
　　内史寗成抵罪髠钳
　　解题曰按贾谊传谊上防帝深纳其言飬臣下有节是后大臣有罪皆自杀不受刑至武帝时稍复入狱自寗成始【按本传武帝即位徙为内史外戚多毁成之短抵罪髠钳是时九卿死即死少被刑而成极刑自以为不复収乃解脱诈刻出闗归家贯贷陂田十余顷假贫民役使数千家数年防赦致产数千万为任侠持吏长短出从数十骑其使民威重于郡守】
　　汉孝武皇帝建元二年冬十月淮南王安来朝
　　解题曰按本传淮南王安为人好读书鼓琴不喜弋猎狗马驰骋亦欲以行阴德抚循百姓流誉天下时时怨望厉王死时欲畔逆未有因也【使安眞能读圣人之书玩公用享于天子之爻必不敢行阴德流誉天下思率德改行之训必不敢怨望时欲叛逆今所为若是则所好者异端邪说而已王鳯拒东平王求书之辞曰五经圣人所制万事靡不毕载王审乐道傅相皆儒者旦夕讲诵足以正身虞意夫小辨破义小道不通致逺恐泥皆不足以留意诸益于经术者不爱于王盖惩爱乎此也然不能廸其心而徒禁其书宁能使之终不见耶】又建元二年淮南王入朝素善武安侯武安侯时为太尉乃逆王霸上与王语曰方今上无太子大王亲髙皇帝孙行仁义天下莫不闻即宫车一日晏驾非大王当谁立者【武帝方少壮田蚡以至亲本兵柄见诸侯之有虚誉者遽有它心然则王者之待亲戚不教之以义徒厚之以恩无益也九经以尊贤在亲亲之先其有以哉】淮南王大喜厚遗武安侯金财物阴结賔客抚循百姓为畔逆事【田蚡尚可结其余谁不可结哉此所以益増其逆谋也】
　　御史大夫赵绾郎中令王臧下狱死丞相窦婴太尉田蚡免以石建为郎中令弟庆为内史
　　解题曰按史记列传魏其武安俱好儒术推毂赵绾为御史大夫王臧为郎中令迎鲁申公欲设明堂令列侯就国除闗以礼为服制以兴太平【此四者当时所谓兴太平之规摹也】举适诸窦宗室无节行者除其属籍时诸外家为列侯列侯多尚公主皆不欲就国以故毁日至窦太后【此二者所以败也使当时不急于贵戚则明堂可成闗可除服制可讲矣然于天下亦未有大损益也】太后好黄老之言而魏其武安赵绾王臧等推隆儒术贬道家言是以窦太后滋不恱魏其等及建元二年御史大夫赵绾请无奏事东宫【韦昭曰欲夺其权也】窦太后大怒得赵绾王臧之过以让上上因废明堂事尽下赵绾王臧吏皆自杀而免丞相太尉申公亦疾免以归【此非武帝意也故窦太后既崩儒生复用焉】万石君家以孝谨闻乎郡国虽齐鲁诸儒质行皆自以为不及也王臧以文学获非窦太后以为儒者文多质少今万石君家不言而躬行乃以长子建为郎中令庆为齐相齐国皆慕其家行不言而齐国大治为立石相祠申公既为楚王戊胥靡归鲁退居家教不出絶賔客可谓深自惩艾矣独以诗经为训疑者则阙不传可谓有古经师之模范矣彼赵绾王臧虽尝北靣称弟子观其请毋奏事东宫触窦太后之怒遂以奸利见诛轻浅浮伪一至于是方在门时岂无可见者乎为申公者闻其进用盍以辱吾道为忧可也今反依借之以兴礼乐一举而有三失焉乐其意向之同而不深考其实一也于名位而忘其人之素二也黾勉庶几行志而不守初见武帝之正对三也得非自反尚未深格局尚未进志虽及之而力尚未足以守之邪此儒者之大戒也厌空言者必尊实行绾臧既败之后石建兄弟遂以孝谨竝用事势相激无足恠者虽然吾窃有感焉隂长则阳消小人进则君子退至于孝谨之人本非儒者之敌乃良资羙质教所当先施者也儒者旣无实行非特不足以启廸之反使世俗崇奬之以为讪薄儒者之具茍儒者自名以为君子而指彼为小人可不可耶
　　初置茂陵邑
　　解题曰应劭曰武帝自作陵也顔师古曰黄图云本槐里之茂郷也地理志属右扶风
　　汉孝武皇帝建元三年冬十月代王登长沙王发中山王胜济川王明来朝
　　解题曰按列传武帝初即位大臣惩吴楚七国行事议者多怨鼂错之策皆以诸侯连城数十泰强欲稍侵削数奏暴其过恶【此汉廷臣所见也】诸侯王自以骨肉至亲先帝所以广封连城犬牙相错者为盘石宗也今或无罪为臣下所侵辱有司吹毛求疵笞服其臣使证其君多自以侵寃【此诸侯所懐也】建元二年代王登长沙王发中山王胜济川王明来朝天子置酒胜闻乐声而泣问其故胜对曰臣闻悲者不可为絫欷思者不可为叹息故髙渐离击筑易水之上荆轲为之低而不食雍门子壹微吟孟尝君为之于邑今臣心结日乆每闻防眇之声不知涕泣之横集也夫众喣漂山聚蟁成靁朋党执虎十夫桡椎是以文王拘于羑里孔子阨于陈蔡此乃蒸庶之成风增积之生害也臣身逺与寡莫为之先众口铄金积毁销骨丛轻折轴羽翮飞肉纷惊逢罗潸然出涕臣闻白日晒光幽隠皆照明月曜夜蟁蝱宵见然云烝列布杳冥昼昬尘埃抪覆昧不见泰山何则物有蔽之也今臣雍阏不得闻谗言之徒蠭生道辽路逺曽莫为臣闻臣窃自悲也臣闻社鼷不灌屋防不熏何则所托者然也臣虽薄也得防肺腑位虽卑也得为东藩属又称兄今群臣非有葭莩之亲鸿毛之重羣居党议朋友相为使夫宗室摈郤骨肉氷释斯伯竒所以流离比干所以横分也诗云我心忧伤惄焉如捣假寐永叹唯忧用老心之忧矣疢如疾首臣之谓也具以吏所侵闻于是上乃重诸侯之礼读中山王胜之对则王氏移汉之兆见矣读临菑王植之奏则司马氏移魏之祸成矣使汉武魏明深有动乎其中融彼此合内外而中持衡焉庶乎其可也今屑屑毛举细故以塞责岂足以回天下之大势哉
　　春河水溢于平原大饥人相食
　　解题曰顔师古曰河溢之处损害田亩故大饥
　　初作便门桥
　　解题曰茂陵之侈于此可见顔师古曰便门长安城北靣西头门即平门也古者平便皆同字于此道作桥跨渡渭水以趋茂陵其道易直即今所谓便桥是其处也便读如本字
　　废济川王明为庶人迁房陵国除
　　解题曰按史记年表明梁孝王子也坐射杀中傅废迁房陵应劭曰中傅宦者也
　　闽越围东瓯遣庄助发兵救之遂徙其众于江淮间解题曰武帝四夷之功始于此按史记列传建元三年闽越发兵围东瓯东瓯食尽困且降乃使人告急天子天子问太尉田蚡【是时田蚡已罢太尉盖以亲信与大议犹以故官为称也】蚡对曰越人相攻击固其常又数反覆不足以烦中国徃救也自秦时弃弗属【此正论也蚡虽骄侈尚有汉初将相之典刑】于是中大夫庄助诘蚡曰特患力不能捄德弗能覆诚能何故弃之且秦举咸阳而弃之何乃越也今小国以穷困来告急天子天子弗振当安所告愬又何以子万国乎【助之言非特文多实少武帝使近臣折大臣盖始于此】上曰太尉未足与计吾即位之初不欲出虎符发兵郡国【武帝虽好兵然即位之初不敢轻出虎符犹有所畏也】乃遣庄助以节发兵防稽防稽太守欲拒不为发兵【吕氏之难襄平侯持节矫内太尉北军朱虚侯已杀吕产少帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始然则节在京师固可以制兵事也特郡国非虎符则不可发兵耳此太守所以拒兵也】助乃斩一司马谕意指遂发兵浮海捄东瓯未至闽越引兵而去东瓯请举国徙中国乃悉举众来处江淮之间将相表大事记曰东瓯王广武侯望率其众四万余人来降处庐江郡望者东瓯王之名也广武侯者既降汉所封也
　　始为防行起上林苑
　　解题曰按东方朔传建元三年防行始出常用饮酎已八九月中与侍中常侍武骑及待诏陇西北地良家子能骑射者期诸殿门故有期门之号自此始防行以夜漏下十刻乃出常称平阳侯时夜出夕还后赍五日粮会朝长信宫上大驩乐之是后南山下乃知防行数出也然尚迫于太后未敢逺出丞相御史知指乃使右辅都尉徼循长杨以东右内史发小民共待防所后乃置更衣从宣曲以南十二所中休更衣投宿诸宫长杨五柞倍阳宣曲尤幸于是上以为道逺劳苦又为百姓所患乃使太中大夫吾丘寿王与待诏能用筭者二人举籍阿城以南【顔师古曰举计其数而为簿籍也阿城本秦阿房宫也以其墙壁崇广故俗呼为阿城】盭厔以东宜春以西提封顷亩及其贾直欲除以为上林苑属之南山又诏中尉左右内史表属县草田欲以偿鄠杜之民【是时未分三辅闗中诸县分属中尉左右内史也按地理志建元六年分内史为左右内史然则起上林苑或在六年之后与传盖终言之也】吾丘寿王奏事上大恱称善时东方朔在傍进谏曰臣闻谦逊静慤天表之应应之以福骄溢靡丽天表之应应之以异今陛下累郎台恐其不髙也【顔师古曰郎堂下屋】弋猎之处恐其不广也如天不为变则三辅之地尽可以为苑何必盭厔鄠杜乎奢侈越制天为之变上林虽小臣尚以为大也夫殷作九市之宫而诸侯畔灵王起章华之台而楚民散【顔师古曰章华台在华容城也】秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符【孟康曰泰阶三台也每台一星凡六星符六星之符验也应劭曰黄帝防阶六符经曰泰阶者天之三阶也上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时而社禝神祗咸获其宜天下太安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾天子行暴令兴甲兵修宫榭广苑囿则上阶为之奄奄疏阏也以孝武皆有此事故朔为陈之】以观天变不可不省是日因奏泰阶之事上乃拜朔为太中大夫给事中然遂起上林苑如寿王所奏云
　　汉孝武皇帝建元四年南越王赵佗死其孙胡立为南越王
　　解题曰按史记列传佗建元四年卒佗孙胡为南越王皇甫谧曰时汉兴七十年佗盖百岁矣
　　汉孝武皇帝建元五年置五经博士
　　解题曰按赵岐孟子题辞孝文皇帝欲广防学之路论语孝经孟子尔雅皆置博士后罢传记博士独立五经而已讫今诸经通义得引孟子以明事谓之博文【谓课试者也】以此言考之孝文尚置传记博士安有独遗五经之理本纪是岁书置五经博士者非始置也即岐所谓独立五经罢传记博士之时也然尔雅专载训诂治经者所当通习故不必专置博士至于论语孝经孟子于学者最为切要孝文立之当矣武帝有感于董仲舒之言奋然罢黜百家而不深考其实遂使三书下同传记之列岂不过甚矣哉




　　大事记解题卷十一
<史部,编年类,大事记__大事记解题>
　　钦定四库全书
　　大事记解题卷十二　　　宋　吕祖谦　撰
　　汉孝武皇帝建元六年春二月乙未辽东髙庙灾夏四月壬子髙园便殿火
　　解题曰天火曰灾人火曰火按董仲舒传仲舒为江都相中废为中大夫【中大夫秩虽卑乃宿卫亲近之官而谓之中废者盖有春宠则为要地无眷宠则为散地耳】先是辽东髙庙长陵髙园便殿灾【顔师古曰凡言便殿便室便坐者皆非正殿之处所以就便安也园者于陵上作之既有正寝以象平生正殿又立便殿为休息闲宴之处耳】仲舒居家推说其意草槀未上【谓之先是则仲舒之草奏非今岁也五行志载其奏曰天灾若语陛下视亲戚贵属在诸侯远正最甚者忍而诛之如吾燔辽东髙庙乃可视近臣在国中处旁仄及贵而不正者忍而诛之如吾燔髙园殿乃可云尔五行志又云先是淮南王安入朝始与帝舅太尉武安侯田蚡有逆言元朔六年乃发觉而伏辜时田蚡已死不及诛上思仲舒前言使仲舒弟子吕歩舒持斧钺治淮南狱以灌夫告田蚡与淮南王交通之事观之其谋夫人皆知之仲舒忧国之深故因天变而献言然傅会已甚又犯不密之戒此其所以得罪也】主父偃候仲舒私见嫉之【盖主父偃为中大夫时也】窃其书而奏焉上召视诸儒仲舒弟子吕歩舒不知其师书以为大愚于是下仲舒吏当死诏赦之仲舒遂不敢复言灾异
　　五月丁亥太皇太后窦氏崩
　　解题曰按外戚传窦太后好黄帝老子言景帝及诸窦不得不读老子尊其术太后后景帝六岁凡立五十一年元光六年崩合葬霸陵
</div>
    <div class="pagination">
<a href="大事记_page46.html">上一页</a><span>...</span><a href="大事记_page42.html">42</a><a href="大事记_page43.html">43</a><a href="大事记_page44.html">44</a><a href="大事记_page45.html">45</a><a href="大事记_page46.html">46</a><span class="current-page">47</span><a href="大事记_page48.html">48</a><a href="大事记_page49.html">49</a><a href="大事记_page50.html">50</a><a href="大事记_page51.html">51</a><a href="大事记_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
