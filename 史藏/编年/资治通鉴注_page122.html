<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 122 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 122 页/共 334 页
  </h1>
  <div class="content">
   嵩实姓拔拔，斤姓达奚，观姓丘穆陵，堆姓丘敦。是时，魏之群臣出于代北者，姓多重复，及高祖迁洛，始皆改之。旧史恶〔【章：甲十六行本「恶」作「患」；乙十一行本同；孔本同；张校同。】〕其烦杂难知，故皆从后姓以就简易，今从之。
魏主又以典东西部刘絜、门下奏事代人古弼、〔重，直龙翻。恶，乌路翻。易，以豉翻。道武天赐四年，置侍官，侍直左右，出纳诏命。魏书官氏志：内入诸姓，吐奚氏为古氏。〕直郎徒河卢鲁元〔拓跋与慕容、段氏同出鲜卑，其后强盛，谓东种为徒河。官氏志：内入诸姓，吐伏卢氏为卢氏。〕忠谨恭勤，使之给侍东宫，分典机要，宣纳辞令。太子聪明，有大度；群臣时奏所疑，帝曰：「此非我所知，当决之汝曹国主也。」
六月，壬申，以尚书仆射傅亮为中书监、尚书令，以领军将军谢晦领中书令，侍中谢方明为丹杨尹。方明善治郡，〔治，直之翻。〕所至有能名；承代前人，不易其政，必宜改者，则以渐移变，使无迹可寻。
戊子，长沙景王道怜卒。
魏建义将军刁雍寇青州，州兵击破之。雍收散卒，走保大乡山，〔魏收地形志：济阴郡乘氏县有大乡城。雍，于容翻。〕
秋，七月，己酉，葬武皇帝于初宁陵，〔陵在丹阳建康县蒋山。〕庙号高祖。
河西王蒙逊遣前将军沮渠成都帅众一万，耀兵岭南，遂屯五涧。〔盖耀兵于洪池岭南，而还屯五涧也。沮，子余翻。帅，读曰率，下同。〕九月，秦王炽盘遣征北将军出连虔等帅骑六千击之。
初，魏主闻高祖克长安，〔见上卷晋安帝义熙十三年。〕大惧，遣使请和，自是每岁交聘不绝。及高祖殂，殿中将军沈范等奉使在魏，〔晋置二卫，仍置殿中将军。使，疏吏翻；下同。〕还，及河，魏主遣人追执之，议发兵取洛阳、虎牢、滑台。崔浩谏曰：「陛下不以刘裕欻起，纳其使贡，〔欻，许勿翻。〕裕亦敬事陛下。不幸今死，遽乘丧伐之，虽得之不足为美。且国家今日亦未能一举取江南也，而徒有伐丧之名，〔礼不伐丧。〕窃为陛下不取。〔为，于伪翻。〕臣谓宜遣人吊祭，存其孤弱，恤其凶灾，使义声布于天下，则江南不攻自服矣。况裕新死，党与未离，兵临其境，必相帅拒战，〔帅，读曰率。〕功不可必。不如缓之，待其强臣争权，变难必起，〔难，乃旦翻。〕然后命将出师，可以兵不疲劳，坐收淮北也。」〔将，即亮翻。〕魏主曰：「刘裕乘姚兴之死而灭之，〔事见一百十七卷晋安帝义熙十二年及上卷义熙十三年。〕今我乘裕丧而伐之，何为不可﹖」浩曰：「不然。姚兴死，诸子交争，故裕乘舋伐之。今江南无舋，不可比也。」〔舋，与衅同，许觐翻。〕魏主不从，假司空奚斤节，加晋兵大将军、行扬州刺史，使督宋兵将军．交州刺史周几、〔后魏孝文以献帝次兄普氏之后为周氏。〕吴兵将军．广州刺史公孙表同入寇。〔晋兵、宋兵、吴兵、郑兵、楚兵等将军，皆魏所置。〕
乙巳，魏主如灅南宫，遂如广宁。〔晋愍帝建兴元年，猗卢筑新平城于灅北，其后筑宫于灅南。郦道元曰：广宁去平城五十里。广宁县，汉属上谷郡，晋太康中立为郡。灅，力水翻。〕
辛亥，魏人筑平城外郭，周围三十二里。
魏主如乔山。〔五代志：乔山在涿郡怀戎县。刘昫曰：唐妫州怀戎县，后汉上谷之潘县也。〕遂东如幽州；冬，十月，甲戌，还宫。
魏军将发，公卿集议于监国之前，〔监，工衔翻。〕以先攻城与先略地。奚斤欲先攻城，崔浩曰：「南人长于守城。昔苻氏攻襄阳，经年不拔。〔事见一百四卷晋孝武太元三年、四年。〕今以大兵坐攻小城，若不时克，挫伤军势，敌得徐严而来，我怠彼锐，此危道也。不如分军略地，至淮为限，列置守宰，收敛租谷，则洛阳、滑台、虎牢更在军北，绝望南救，必沿河东走；不则为囿中之物，〔不，读曰否。〕何忧其不获也！」公孙表固请攻城，魏主从之。
于是奚斤等帅步骑二万，〔帅，读曰率。骑，奇寄翻。〕济河，营于滑台之东。时司州刺史毛德祖戍虎牢，东郡太守王景度告急于德祖，〔王景度以东郡太守戍滑台。〕德祖遣司马翟广等将步骑三千救之。〔翟，苌伯翻。将，即亮翻；下同。〕
先是，司马楚之聚众在陈留之境，闻魏兵济河，遣使迎降。〔先，悉荐翻。使，疏吏翻。降，户江翻。〕魏以楚之为征南将军、荆州刺史，使侵扰北境。〔此谓宋之北境。〕德祖遣长社令王法政将五百人戍邵陵，〔邵陵县，汉属汝南郡，晋以后属颍川郡。杜佑曰：蔡州郾陵县有古召陵城。〕将军刘怜将二百骑戍雍丘以备之。楚之引兵袭怜，不克。会台送军资，怜出迎之，酸枣民王玉驰以告魏。〔酸枣县自汉以来属陈留郡，唐属滑州。〕丁酉，魏尚书滑稽引兵袭仓垣，〔康曰：滑，户八切，姓也，本滑伯国，姬姓，其后因国为氏。汉有詹事滑典。〕兵吏悉踰城走，陈留太守冯翊严棱诣斤降。魏以王玉为陈留太守，给兵守仓垣。〔魏收地形志：陈留郡治浚仪县，有仓垣城。〕
奚斤等攻滑台，不拔，求益兵，魏主怒，切责之。壬辰，自将诸国兵五万余人南出天关，踰恒岭，〔此即晋孝武太元二十一年燕主垂袭魏平城之路，魏主珪既平中山，自望都铁关凿恒岭至代五百余里。将，即亮翻；下同。〕为斤等声援。
秦出连虔与河西沮渠成都战，禽之。〔沮渠成都时屯五涧。〕
十一月，魏太子焘将兵出屯塞上，〔魏主南援攻河南之兵，故太子屯塞上以备柔然。〕使安定王弥与安同居守。〔守，式又翻。〕
庚戌，奚斤等急攻滑台，拔之。王景度出走；景度司马阳瓒为魏所执，不降而死。〔瓒，藏旱翻。降，户江翻。〕魏主以成皋侯苟儿为兖州刺史，镇滑台。〔魏书官氏志：内入诸姓，若干氏为苟氏。〕
斤等进击翟广等于土楼，破之，〔土楼在虎牢东。九域志，澶州临河县有土楼镇。〕乘胜进逼虎牢；毛德祖与战，屡破之。魏主别遣黑抬将军于栗磾将三千人屯河阳，谋取金墉，〔抬，色角翻。磾，丁奚翻。〕德祖遣振威将军窦晃等缘河拒之。十二月，丙戌，魏主至冀州，遣楚兵将军、徐州刺史叔孙建将兵自平原济河，徇青、兖。豫州刺史刘粹遣治中高道瑾将步骑五百据项城，〔宋豫州领汝南、新蔡、谯、梁、陈、南顿、颍川、汝阳、汝阴、陈留等郡。〕徐州刺史王仲德将兵屯湖陆。〔徐州领彭城、沛、下邳、兰陵、东海、东莞、东安、琅邪、淮阳、阳平、济阴、北济阴、锺离、马头等郡。〕于栗磾济河，与奚斤并力攻窦晃等，破之。
魏主遣中领军代人娥清、期思侯柔然闾大肥将兵七千人会周几、叔孙建南渡河，军于碻磝，〔碻磝城临河津，后魏为济州治所。水经注曰：城即故茌平县也。〕癸未，兖州刺史徐琰弃尹卯南走。〔水经：济水自须昌县西北径渔山东，又北过谷城县西。注云：济水侧岸有尹卯垒，南去渔山四十余里。是谷城县界故春秋之小谷城也。〕于是泰山、高平、金乡等郡皆没于魏。〔金乡县，汉属山阳，晋属高平，盖晋末分置郡也。〕叔孙建等东入青州，司马爱之、季之先聚众于济东，皆降于魏，〔济水之东则青州界。济，子礼翻。〕
戊子，魏兵逼虎牢。青州刺史东莞竺夔镇东阳城，〔青州自曹嶷以来治广固。武帝克慕容超，夷其城，青州迁治东阳城，在广县西南。宋白曰：今青州治益都县，州东城即东阳城。晋武帝太康初，分琅邪立东莞郡。青州领齐、济南、高密、乐安、平昌、北海、东莱、太原、长广等郡。莞，音官。〕遣使告急。〔使，疏吏翻。〕己丑，诏南兖州刺史檀道济监征讨诸军事，〔监，工衔翻。〕与王仲德共救之。庐陵王义真遣龙骧将军沈叔狸将三千人就刘粹，量宜赴援。〔义真时镇寿阳，刘粹时镇悬瓠。骧，思将翻。量音良。〕
秦王炽盘征秦州牧昙达为左丞相、征东大将军。〔昙，徒含翻。〕
营阳王〔讳义符，小字车兵，武帝长子也。考异曰：宋本纪，高氏小史皆作「荥阳」；臧后、谢晦、蔡廓传作「营阳」。营阳，南方郡名也，今从之。〕
景平元年〔（癸亥、四二三）〕
1春，正月，己亥朔，大赦，改元。
2辛丑，帝祀南郊。
3魏于栗磾攻金墉，癸卯，河南太守王涓之弃城走。魏主以栗磾为豫州刺史，镇洛阳。〔磾，丁奚翻。〕
4魏主南巡恒岳，〔恒，户登翻。〕丙辰，至邺。〔去年十二月已书魏主至冀州，今又书南巡恒岳，必有一误。〕
5己未，诏征豫章太守蔡廓为吏部尚书，〔自晋以来，谓吏部尚书为大尚书，以其在诸曹之右，且其权任要重也。〕廓谓傅亮曰：「选事若悉以见付，不论；〔不论者，不复置议论于辞受之际也。〕不然，不能拜也。」亮以语录事尚书徐羡之，〔语，牛倨翻。「录事尚书」当作「录尚书事。」〕羡之曰：「黄、散以下悉以委蔡，吾徒不复措怀；〔黄、散，谓黄门侍郎及散骑常侍、侍郎也。复，扶又翻。〕自此以上，故宜共参同异。」廓曰：「我不能为徐干木署纸尾！」〔为，于伪翻。〕遂不拜。干木，羡之小字也。选案黄纸，录尚书与吏部尚书连名，〔选案，选曹文案也。洪迈曰：叶石林言制敕用黄纸始高宗时，非也。晋恭帝时，王韶之迁黄门侍郎，凡诸诏黄，皆其辞也。则东晋时已用黄纸写诏矣。又，宋明帝时，吏部尚书褚渊就赭圻行选，是役也，皆先战授位，版檄不供，由是有黄纸札。则宋世就军补官赏功，又多用黄纸矣。又，徐羡之召蔡廓为吏部尚书，廓曰：「我不能为徐干木署纸尾，」则是宋世以黄纸为案矣。至齐世，立左、右丞书案之制：曰白案，则右丞书名在上，左丞次书；黄案，则左丞上书，右丞下书。虽世远莫知何者之为黄案，何者之为白案，所可知者，其纸已分黄、白二色决矣。至东昏时，阉人以纸包裹鱼肉还家，并是五省黄案。然则文书之用黄纸，其来已久。高宗时，凡誊写诏制以下州县始皆用黄纸耳；概言诏书用黄纸始于高宗，不审也。选，须绢翻。〕故廓云然。
沈约论曰：蔡廓固辞铨衡，耻为志屈；岂不知选、录同体，义无偏断乎！〔吏部典选；录尚书兼录诸曹尚书事。断，丁乱翻。〕良以主闇时难，不欲居通塞之任。〔铨衡之任，得其人则贤路通，不得其人则贤路塞。塞，悉则翻。〕远矣哉！
庚申，檀道济军于彭城。
魏叔孙建入临淄，所向城邑皆溃。〔考异曰：索虏传云：「虏又遣楚兵将军、徐州刺史、安平公涉归幡能健，越兵将军、青州刺史、临淄侯薛道千，陈兵将军、淮州刺史寿张子张模东击青州，所向城邑皆奔走。」本纪亦云「安平公涉归寇青州」。按后魏书无涉归等姓名，盖皆胡中旧名，即叔孙建等也。〕竺夔聚民保东阳城，其不入城者，使各依据山险，芟夷禾稼，〔芟，所衔翻。〕魏军至，无所得食。济南太守垣苗帅众依夔。〔垣苗弃历城依夔。济，子礼翻。帅，读曰率；下同。〕
刁雍见魏主于邺，魏主曰：「叔孙建等入青州，民皆藏避，攻城不下。彼素服卿威信，〔雍先聚兵河、济之间。雍，于容翻。〕今遣卿助之。」乃以雍为青州刺史，给雍骑，使行募兵以取青州。魏兵济河向青州者凡六万骑，〔骑，奇寄翻。〕刁雍募兵得五千人，抚慰士民，皆送租供军。
7柔然寇魏边。二月，戊辰，魏筑长城，自赤城西至五原，延袤二千余里，〔袤，音茂。〕备置戍卒，以备柔然。
8丁丑，太皇太后萧氏殂。
9河西王蒙逊及吐谷浑王阿柴皆遣使入贡。〔使，疏吏翻。〕庚辰，诏以蒙逊为都督凉．秦．河沙四州诸军事、骠骑大将军、凉州牧、河西王；以阿柴为督塞表诸军事、安西将军、沙州刺史、浇河公。〔吐谷浑据塞外沙漒之地，故令督塞表诸军事。浇，坚尧翻。〕
10三月，壬子，葬孝懿皇后于兴宁陵，〔兴宁陵在晋陵丹徒县谏壁里雩山。〕
11魏奚斤、公孙表等共攻虎牢，魏主自邺遣兵助之。毛德祖于城内穴地入七丈，分为六道，出魏围外；募敢死之士四百人，使参军范道基等帅之，从穴中出，掩袭其后。魏军惊扰，斩首数百级，焚其攻具而还。〔还，从宣翻；又如字。魏兵虽退散，随复更合，〔复，扶又翻；下复婴、未复、复作、复战同。〕攻之益急。
奚斤自虎牢将步骑三千攻颍川太守李元德等于许昌，元德等败走。魏以颍川人庾龙为颍川太守，戍许昌。
毛德祖出兵与公孙表大战，从朝至晡，杀魏兵数百。会奚斤自许昌还，合击德祖，大破之，亡甲士千余人，复婴城自守。
魏主又遣万余人从白沙渡河，屯濮阳南，〔濮阳对岸则顿丘之境，白沙当在今澶州之界。〕
朝议以项城去魏不远，〔朝，直遥翻；下同。〕非轻军所抗，使刘粹召高道瑾还寿阳；若沈叔狸已进，亦宜且追。〔【张：「追」作「退」。】〕粹奏：「虏攻虎牢，未复南向，若遽摄军舍项城，则淮西诸郡无所凭依；沈叔狸已顿肥口，〔肥口，肥水入淮之口。〕又不宜遽退。」时李元德帅散卒二百至项，刘粹使助高道瑾戍守，请宥其奔败之罪，朝议并许之。
乙巳，魏主畋于韩陵山，〔魏郡邺县有韩陵山。〕遂如汲郡，至枋头。
初，毛德祖在北，〔毛德祖本荥阳人。武帝未取关、洛，德祖自北来归。〕与公孙表有旧。表有权略，德祖患之，乃与交通音问；密遣人说奚斤，云表与之连谋。每答表书，多所治定；〔此曹操间韩、马之智也。说，输芮翻。治，直之翻。〕表以书示斤，斤疑之，以告魏主。先是，表与太史令王亮少同营署，好轻侮亮；亮奏「表置军虎东，不得便地，故令贼不时灭。」魏主素好术数，以为然，积前后忿，使人夜就帐中缢杀之。〔先，悉荐翻。少，诗照翻。好，呼到翻。〕
乙卯，魏主济自灵昌津，〔灵昌津，古延津也；石勒袭刘曜，涂出于此，以河冰为神灵之助，改曰灵昌津。〕遂如东郡、陈留。
叔孙建将三万骑逼东阳城，城中文武纔一千五百人，竺夔、垣苗悉力固守，时出奇兵击魏，破之。魏步骑绕城列陈十余里，大治攻具；夔作四重堑，魏人填其三重，为橦车以攻城，〔陈，读曰阵。重，直龙翻。治，直之翻。橦，与撞同，传江翻，捣也。〕夔遣人从地道中出，以大麻焴挽之令折。〔焴，居曾翻，大索也，又居邓翻。折，而设翻。〕魏人复作长围，进攻逾急。历时浸久，城转堕坏，〔堕，读曰隳；下堕其同。〕战士多死伤，余众困乏，旦暮且陷。檀道济至彭城，以司、青二州并急，而所领兵少，〔少，诗沼翻。〕不足分赴；青州道近，竺夔兵弱，乃与王仲德兼行先救之。
甲子，刘粹遣李元德袭许昌，斩庾龙。元德因留绥抚，并上租粮。〔上，时掌翻。〕
魏主至盟津。于栗磾造浮桥于冶阪津。〔郭缘生述征记曰：践土，今冶阪城是。水经注：河阳县故城在冶阪西北。魏土地记云：冶阪城，旧名汉祖渡，城险固，南临孟津，在洛阳西北四十二里。盟，读曰孟。〕乙丑，魏主引兵北济，西如河内。娥清、周几、闾大肥徇地至湖陆，高平民屯聚而射之。〔射，而亦翻。〕清等尽攻破高平诸县，灭数千家，虏掠万余口；兖州刺史郑顺之戍湖陆，以兵少不敢出。
魏主又遣并州刺史伊楼拔助奚斤攻虎牢；〔伊娄，虏复姓。楼，与娄同。〕毛德祖随方抗拒，颇杀魏兵，而将士稍零落。
夏，四月，丁卯，魏主如成皋，绝虎牢汲河之路。〔北史：虎牢乏水，城内悬绠汲河。魏主令连舰上施轒辒，绝其汲路。〕停三日，自督众攻城，竟不能下，遂如洛阳观石经。〔石经，后汉蔡邕所书者，注详见五十七卷汉灵帝熹平四年。〕遣使祀嵩高。〔使，疏吏翻。〕
叔孙建攻东阳，堕其北城三十许步；〔堕，读曰隳。〕刁雍请速入，建不许，遂不克。及闻檀道济等将至，雍又谓建曰：「贼畏官军突骑，以锁连车为函陈。〔函陈，方陈也。陈，读曰阵。〕大岘已南，处处狭隘，车不得方轨，雍请将所募兵五千据险以邀之，破之必矣。」〔将，即亮翻。〕时天暑，魏军多疫。建曰：「兵人疫病过半，若相持不休，兵自死尽，何须复战！今全军而返，计之上也。」己巳，道济军于临朐。〔朐，音劬。考异曰：裴子野宋略作「乙巳」。按长历，是月丁卯朔，无乙巳，必己巳也。〕壬申，建等烧营及器械而遁；道济至东阳，粮尽，不能追。竺夔以东阳城坏，不可守，移镇不其城。〔不其县，前汉属琅邪郡，后汉属东莱郡，晋属长广郡。如淳曰：其，音基。贤曰：不其故城，在今莱州即墨县西南。〕
叔孙建自东阳趋滑台，〔趋，七喻翻。〕道济分遣王仲德向尹卯。道济停军湖陆，仲德未至尹卯，闻魏兵已远，还就道济。刁雍遂留镇尹卯，招集谯、梁、彭、沛民五千余家，置二十七营以领之。
蛮王梅安帅渠帅数十人入贡于魏。〔帅渠帅，上读曰率，下所类翻。〕初，诸蛮本居江、淮之间，其后种落滋蔓，〔种，章勇翻。蔓，音万。〕布于数州，东连寿春，西通巴、蜀，北接汝、颍，往往有之。在魏世不甚为患；及晋，稍益繁昌，渐为寇暴。及刘、石乱中原，诸蛮无所忌惮，渐复北徙，伊阙以南，满于山谷矣。〔据史，此诸蛮乃盘瓠之后也。复，扶又翻。〕
河西世子政德攻晋昌，克之。唐契及弟和、甥李宝同奔伊吾，〔唐契以晋昌叛河西，见武帝永初二年。〕招集遗民，归附者至二千余家，臣于柔然；柔然契为伊吾王。
14秦王炽盘谓其群臣曰：「今宋虽奄有江南，夏人雄据关中，皆不足与也。独魏主奕世英武，贤能为用，且谶云，『恒代之北当有真人』，吾将举国而事之。」〔谶，楚谮翻。〕乃遣尚书郎慕者阿胡等入见于魏，〔见，贤遍翻。〕贡黄金二百斤，并陈伐夏方略。
闰月，丁未，魏主如河内，登太行，至高都，〔高都县自汉以来属上党郡。刘昫曰：唐泽州晋城县，汉高都县地。行，户刚翻。〕
叔孙建自滑台西就奚斤，共攻虎牢。虎牢被围二百日，〔被，皮义翻。〕无日不战，劲兵战死殆尽，而魏增兵转多。魏人毁其外城，毛德祖于其内更筑三重城以拒之，魏人又毁其二重。德祖唯保一城，昼夜相拒，将士眼皆生创；〔重，直龙翻。人夜不得睡，则眼眊燥，以手揩之则生创。创，初良翻；下同。〕德祖抚之以恩，终无离心。时檀道济军湖陆，刘粹军项城，沈叔狸军高桥，皆畏魏兵强，不敢进。丁巳，魏人作地道以泄虎牢城中井，井深四十丈，〔深，式禁翻。〕山势峻峭，不可得防；城中人马渴乏，被创者不复出血，重以饥疫。〔被，皮义翻。复，扶又翻。重，直用翻。〕魏仍急攻之，己未，城陷；将士欲扶德祖出走，德祖曰：「我誓与此城俱毙，义不使城亡而身存也！」魏主命将士：「得德祖者，必生致之。」将军代人豆代田执德祖以献。〔豆，姓也。汉书有校尉豆如意。〕将佐在城中者，皆为魏所虏，唯参军范〔【严：「范」改「沈」。】〕道基将二百人突围南还。〔将，即亮翻。〕魏士卒疫死者什二三。
奚斤等悉定司、兖、豫诸郡县，置守宰以抚之。〔是时司州之地尽入于魏。兖州之地自湖陆以南，豫州之地自项城以南，皆为宋守，魏未能悉定诸郡县也。〕魏主命周几镇河南，河南人安之。
徐羡之、傅亮、谢晦以亡失境土，上表自劾；〔劾，户概翻，又户得翻。〕诏勿问。
徐羡之兄子吴郡太守佩之颇豫政事，与侍中王韶之、程道惠、中书舍人邢安泰、潘盛结为党友。时谢晦久病，不堪见客。佩之等疑其诈疾，有异图，乃称羡之意以告傅亮，欲令亮作诏诛之。〔亮时进中书监，中书掌诏命。〕亮曰：「我等三人同受顾命，岂可自相诛戮！诸君果行此事，亮当角巾步出掖门耳。」〔宫门正南门曰端门，左右二门谓之左掖门、右掖门。〕佩之等乃止。
五月，魏主还平城，〔考异曰：后魏帝纪：「五月庚寅，还次鴈门」，「庚寅，车驾至自南巡」，必有一误，今皆不取。〕
六月，己亥，魏宜都文成王穆观卒。
丙辰，魏主北巡，至参合陂。
秋，七月，〔【章：甲十六行本「月」下有「癸酉」二字；乙十一行本同；孔本同；张校同；退斋校同。】〕尊帝母张夫人为皇太后。
魏主如三会屋侯泉；〔魏收地形志：秀容郡肆卢县治新会城，真君七年并三会城属焉。〕八月，辛丑，如马邑，观灅源，〔灅，力水翻。〕
柔然寇河西，河西王蒙逊命世子政德击之。政德轻骑进战，〔骑，奇寄翻。〕为柔然所杀；蒙逊立次子兴为世子。
九月，乙亥，魏主还宫。召奚斤还平城，留兵守虎牢；使娥清、周几镇枋头；以司马楚之所将户口置汝南、南阳、南顿、新蔡四郡，〔晋惠帝分汝阴立新蔡郡，分汝南立南顿郡。魏未能有四郡之地，侨置之耳。〕以益豫州。
冬，十月，癸卯，魏人广西宫外垣，周二十里。〔平城西宫也。魏主珪天赐元年所筑。〕
秃发傉檀之死也，〔事见一百十六卷晋安帝义熙十年。専，奴沃翻。〕河西王蒙逊遣人诱其故太子虎台，许以番禾、西安二郡处之，〔诱，音酉。番，音盘。处，昌吕翻。〕且借之兵，使伐秦，报其父雠，复取故地。虎台阴许之，事泄而止。秦王炽盘之后，虎台之妹也，炽盘待之如初。后密与虎台谋曰：「秦本我之仇雠，虽以婚姻待之，盖时宜耳。先王之薨，又非天命；遗令不治者，欲全济子孙故也。〔治，直之翻；不治，谓被鸩而不解也，事见一百十六卷晋安帝义熙十年。〕为人子者，岂可臣妾于仇雠而不思报复乎！」乃与武卫将军越质洛城谋弒炽盘。后妹为炽盘左夫人，〔【章：甲十六行本「人」下有「有宠」二字；乙十一行本同；孔本同；张校同；退斋校同。】〕知其谋而告之，炽盘杀后及虎台等十余人。
十一月，魏周几寇许昌，许昌溃，颍川太守李元德奔项。戊辰，魏人围汝阳，汝阳太守王公度亦奔项。〔沈约曰：晋太康地志、王隐地道无汝阳郡，应是江左分汝南立，汝阳，汉旧县，属汝南郡。〕刘粹遣其将姚耸夫等将兵助守项城。〔将，即亮翻。〕魏人夷许昌城，毁锺城，以立封疆而还。〔锺城在泰山界，夷许昌以立豫州封疆，毁锺城以立兖州封疆也。还，从宣翻，又如字。〕
己巳，魏太宗殂。〔年三十二。〕壬申，世祖即位，〔世祖，讳焘，明元皇帝之长子也。萧子显曰：焘，字佛狸。〕大赦。十二月，庚子，魏葬明元帝于金陵。〔此云中之金陵。据北史，道武帝葬盛乐金陵，盖魏诸陵皆曰金陵。杜佑曰：后魏盛乐县在云中郡。〕庙号太宗。
魏主追尊其母杜贵嫔为密皇后。〔密，谥也。〕自司徒长孙嵩以下普增爵位。以襄城公卢鲁元为中书监，会稽公刘絜为尚书令，〔会，工外翻。〕司卫监尉眷、散骑侍郎刘库仁等八人分典四部。〔司卫监，盖魏所置，以掌宿卫。此又一刘库仁，非什翼犍所用之刘库仁也。尉，音纡勿翻。散，悉亶翻。骑，奇寄翻。四部，东、西、南、北四部也。〕眷，古真之弟子也。〔尉古真见一百六卷晋孝武太元十年。〕
以河内镇将代人罗结为侍中、外都大官，〔魏书官氏志：内入诸姓，叱罗氏为罗氏。魏有外都大官，内都大官。将，即亮翻。〕总三十六曹事。结时年一百七，精爽不衰，〔杜预曰：爽，明也。〕魏主以其忠悳，亲任之，使兼长秋卿，监典后宫，出入卧内；〔监，工衔翻。〕年一百一十，乃听归老，朝廷每有大事，遣骑访焉。〔骑，奇寄翻。〕又十年乃卒。
左光禄大夫崔浩研精经术，练习制度，〔魏、晋以来，左、右光禄大夫在光禄大夫上，假金章紫绶。研精者，穷其精力。〕凡朝廷礼仪，军国书诏，无不关掌。浩不好老、庄之书，曰：「此矫诬之说，不近人情。」〔托圣贤以伸其说谓之矫；圣贤无是事，寓言而加诋谓之诬。好，呼到翻。近，其靳翻。〕老习礼，仲尼所师，〔史记及大戴记皆云仲尼问礼于老。，他甘翻。〕岂肯为败法之书以乱王之治乎！」〔败，补迈翻。治，直真翻。〕尤不信佛法，曰：「何为事此胡神！」及世祖即位，左右多毁之；帝不得已，命浩以公归第，然素知其贤，每有疑议，辄召问之。浩纤妍洁白如美妇，〔孅，细也；妍，美好也。〕常自谓才比张良而稽古过之。既归第，因修服食养性之术。
初，嵩山道士寇谦之，赞之弟也，修张道陵之术，自言尝遇老子降，命谦之继道陵为天师，〔张道陵，后汉人，修五斗米道，俗所谓天师也。〕授以辟谷轻身之术及科戒二十卷，〔今道家科戒盖始于此。〕使之清整道教。又遇神人李谱文，〔谱，博古翻。〕云老子之玄孙也。授以图箓真经六十余卷，使之辅佐北方太平真君；出天宫静轮之法，其中数篇，李君之手笔也。谦之奉其书献于魏主。朝野多未之信，〔朝，直遥翻。〕崔浩独师事之，从受其术，且上书赞明其事曰：「臣闻圣王受命，必有天应，河图、洛书皆寄言于虫兽之文，〔河出图，伏羲象以画八卦；洛出书，禹得之以叙九畴，故曰：「龙图授羲，龟书畀姒。」又尚书中候曰：「尧沈璧于洛，玄龟负书，背中赤文朱字，止于坛畔。舜礼坛于河畔，黄龙负卷舒图出于水。」〕未若今日人神接对，手笔粲然，辞旨深妙，自古无比；岂可以世俗常虑而忽上灵之命！臣窃惧之。」帝欣然，使谒者奉玉帛、牲牢祭嵩岳，迎致谦之弟子在山中者，以崇奉天师，显扬新法，宣布天下。起天师道场于平城之东南，重坛五层；〔水经注：湿水南径平城之东，水左有大道坛，寇谦之所建也。湿水即灅水。〕给道士百二十人衣食，每月设厨会数千人。
臣光曰：老、庄之书，大指欲同死生，轻去就。而为神仙者，服饵修炼以求轻举，炼草石为金银，〔谷永说汉成帝曰：「诸言世有仙人服食不终之药，遥兴轻举，登遐倒景，览观县圃，浮游蓬莱，黄冶变化，皆奸人惑众，挟左道，怀诈伪，以欺罔世主。」服饵修炼以求轻举，即谷永所谓服食不终之药遥兴轻举者也；炼草石以为金银，即谷永所谓黄冶变化者也。〔其为术正相戾矣；是以刘歆七略叙道家为诸子，神仙为方技。〔以其相戾，故七略不得合为一。〕其后复有符水、禁菷之术，〔符水、禁菷，即张道陵之术。〕至谦之遂合而为一；至今循之，其讹甚矣！崔浩不喜佛、老之书而信谦之之言，其故何哉！〔喜，许记翻。〕昔臧文仲祀爰居，孔子以为不智；〔海鸟爰居避风，止于鲁东门之外，臧文仲使国人祀之。孔子以为臧文仲不智者三，祀爰居其一也。〕如谦之者，其为爰居亦大矣。诗三百，一言以蔽之，曰「思无邪」。君子之于择术，可不慎哉！
资治通鉴卷第一百二十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
宋纪二〔起阏逢困敦（甲子），尽强圉单阏（丁卯），凡四年。〕
太祖文皇帝上之上〔讳义隆，小字车儿，武帝第三子也。〕
元嘉元年〔（甲子、四二四）是年八月始改元。〕
1春，正月，〔考异曰：宋本纪：「正月癸巳朔，日有食之。」宋纪「二月己巳」，宋略「二月癸巳」，李延寿南史「二月己卯朔」，皆误也。按长历，是年正月丁巳、二月丁亥朔，后魏书纪、志，是年无日食，今从之。〕魏改元始光。
2丙寅，魏安定殇王弥卒。
3营阳王居丧无礼，好与左右狎昵，〔好，呼到翻；下情好同。〕游戏无度。特进致仕范泰上封事曰：「伏闻陛下时在后园，颇习武备，鼓鞞在宫，声闻于外。〔鞞，与鼙同，音骈迷翻。闻，音问。〕黩武掖之内，諠哗省闼之间，非徒不足以威四夷，祗生远近之怪。陛下践阼，委政宰臣，实同高宗谅闇之美；〔闇，读如阴。〕而更亲狎小人，惧非社稷至计，经世之道也。」不听。泰，宁之子也。〔范宁，汪之子，以儒学为孝武帝所亲。〕
南豫州刺史庐陵王义真，警悟爱文义，而性轻易，〔易，以豉翻。〕与太子左卫率谢灵运、员外常侍颜延之、〔曹魏之末，置员外散骑常侍。率，所律翻。〕慧琳道人情好款密。尝云：「得志之日，以灵运、延之为宰相，慧琳为西豫州都督。」〔西豫州即豫州也。宋南豫州治历阳，豫州治寿阳，寿阳在历阳西，故亦谓豫州为西豫州。〕灵运，玄之孙也，〔灵运，玄子瑍之子也。〕性褊傲，不遵法度；〔褊，方缅翻。〕朝廷但以文义处之，〔处，昌吕翻。〕不以为有实用。灵运自谓才能宜参权要，常怀愤邑。延之，含之曾孙也，〔颜含见九十六卷晋成帝咸康四年。〕嗜酒放纵。
徐羡之等恶义真与灵运等游，义真故吏范晏从容戒之，义真曰：「灵运空疏，延之隘薄，魏文帝所谓『古今文人类不护细行』者也；〔恶，乌路翻。从，千容翻。行，下孟翻。〕但性情所得，未能忘言于悟赏耳。」〔悟，开觉也。赏，褒嘉也。〕于是羡之等以为灵运、延之构扇异同，非毁执政，出灵运为永嘉太守，延之为始安太守。〔守，式又翻。〕
义真至历阳，多所求索，执政每裁量不尽与；〔裁，剸节也。量，概度也。索，山客翻。量，音良。〕义真深怨之，数有不平之言，〔数，所角翻。〕又表求还都，咨议参军庐江何尚之屡谏，不听。时羡之等已密谋废帝，而次立者应在义真；乃因义真与帝有隙，先奏列其罪恶，废为庶人，徙新安郡。前吉阳令堂邑张约之上疏曰：〔吉阳县属庐陵郡。今吉州有吉水县，盖吴立县于吉水之阳，因以为名也。〕「庐陵王少蒙先皇优慈之遇，长受陛下睦爱之恩，故在心必言，所怀必亮，〔亮，信也，明也，导也。言义真凡有所怀，自信以为是，必明而导之，无所回避也。少，诗照翻。长，知两翻。〕容犯臣子之道，致招骄恣之愆。〔言容有犯臣道之事，以致招骄恣之罪。〕至于天姿夙成，实有卓然之美，宜在容养，录善掩瑕，训尽义方，进退以渐。今猥加剥辱，幽徙远郡，〔剥辱，谓褫爵为庶人。〕上伤陛下常棣之笃，下令远近恇然失图。〔恇，去王翻。〕臣伏思大宋开基造次，〔造，七到翻。〕根条未繁，宜广树藩戚，敦睦以道。人谁无过，贵能自新；以武皇之爱子，陛下之懿弟，岂可以其一眚，长致沦弃哉！」书奏，以约之为梁州府参军，寻杀之。
4夏，四月，甲辰，魏主东巡大宁。
5秦王炽盘遣镇南将军吉毗等帅步骑一万南伐白苟、车孚、崔提、旁为四国，皆降之。〔白狗国至唐犹存，盖生羌也；其地与东会州接。车孚、崔提、旁为无所考。帅，读曰率。骑，奇寄翻。降，户江翻。〕
6徐羡之等以南兖州刺史檀道济〔沈约曰：中原乱，北州流民多南渡。晋成帝立南兖州，寄治京口；文帝始割江、淮间为境，治广陵。〕先朝旧将，威服殿省，且有兵众，乃召道济及江州刺史王弘入朝；〔将，即亮翻。朝，直遥翻。〕五月，皆至建康，以废立之谋告之。
甲申，谢晦以领军府屋败，悉令家人出外，聚将士府内，又使中书舍人邢安泰、潘盛为内应。夜，邀檀道济同宿，晦悚动不得眠，道济就便熟，晦以此服之。〔服其处大事而不变其常度也。〕
时帝于华林园为列肆，亲自沽卖；又与左右引船为乐，夕，游天渊池，即龙舟而寝。〔乐，音洛。魏氏作华林园、天渊池于洛中。晋氏南渡，放其制，作之于建康；华林园在宫城北隅。〕乙酉诘旦，〔诘，去吉翻。〕道济引兵居前，羡之等继其后，入自云龙门；安泰等先诫宿卫，莫有御者。帝未兴，军士进杀二侍者，伤帝指，扶出东阁，收玺绶，〔玺，斯氏翻。绶，音受。〕群臣拜辞，卫送故太子宫。
侍中程道惠劝羡之等立皇弟南豫州刺史义恭。羡之等以宜都王义隆素有令望，又多符瑞，〔景平初，有黑龙见西方，五色云随之。二年，江陵城上有紫云，望气者皆以为帝王之符，当在西方。又江陵西至上明，东及江津，其间有九十九洲。楚谚云：「洲满百，当出王者。」时忽有一洲自生，汀流回薄而成。皆为上龙飞之应。〕乃称皇太后令，数帝过恶，〔数，所具翻。〕废为营阳王，以宜都王纂承大统，赦死罪以下。又称皇太后令，奉还玺绂；〔绂，音弗。〕并废皇后为营阳王妃，迁营阳王于吴。使檀道济入守朝堂。〔朝，直遥翻。王至吴，上金昌亭；六月，癸丑，羡之等使邢安泰就弒之。王多力，突走出昌门，〔金昌亭在昌门内。孙权记注云：阊门，吴西郭门，夫差作；以天门通阊阖，故名之。后春申君改为昌门。金昌亭，以其在西门内，故曰金昌。〕追者以门关踣而弒之。〔踣，蒲北翻。〕
裴子野论曰：古者人君养子，能言而师授之辞，能行而传相之礼。〔相，息亮翻。〕宋之教诲，雅异于斯，居中则任仆妾，处外则近趋走。〔处，昌吕翻。近，其靳翻。趋走，执役者也。〕太子、皇子，有帅，有侍，〔帅，所类翻。〕是二职者，皆台皁也。〔左传申无宇曰：士臣皁仆臣台。〕制其行止，授其法则，导达臧否，〔否音鄙。〕罔弗由之；言不及于礼义，识不达于今古，谨敕者能劝之以吝啬，狂愚者或诱之以凶慝。〔诱，音酉。慝，吐得翻。〕虽有师傅，多以耆艾大夫为之；虽有友及文学，多以膏粱年少为之；具位而已，亦弗与游。〔王置文学、师、友各一人，晋制也。礼，五十曰艾，服官政；六十曰耆，指使。孔颖达曰：艾者，年至五十，气力已衰，发苍白如艾也。贺玚曰：耆，至也，至老之境也。少，诗照翻。〕幼王临州，长史行事，宣传教命；〔行事，行府州事也。〕又有典签，往往专恣，窃弄威权，〔南史曰：故事，府州部内论事，皆签前直叙所论之事；后云「谨签」，日月下又云「某官某签」；故府州置典签以领之。本五品吏，宋初改为士职。宋末，多以幼少皇子为藩镇，时主以左右亲近领典签，其权任遂重。〕是以本根虽茂而端良甚寡。嗣君冲幼，世继奸回，虽恶物丑类，天然自出，然习则生常，其流远矣。降及太宗，举天下而弃之，亦昵比之为也。〔昵，尼质翻。比，毗至翻。〕呜呼！有国有家，其鉴之矣！〔裴子野究言宋氏亡国之祸，通鉴载之于此，欲使有国有家谨于其初也。〕
7傅亮帅行台百官奉法驾迎宜都王于江陵。〔帅，读曰率。〕祠部尚书蔡廓〔晋氏渡江，始有祠部尚书，常与右仆射通职，不常置，以右仆射摄之；若右仆射阙，则祠部尚书摄知右事。〕至寻阳，遇疾不堪前；亮与之别。廓曰：「营阳在吴，宜厚加供奉；一旦不幸，卿诸人有弒主之名，欲立于世，将可得邪！」时亮已与羡之议害营阳王，乃驰信止之，不及。羡之大怒曰：「与人共计议，如何旋背即卖恶于人邪！」〔旋背，犹今人言转背也；背，如字。〕羡之等又遣使者杀前庐陵王义真于新安。〔考异曰：宋南史本纪，二月废义真徙新安之下，即云「执政使使者诛义真于新安」。宋义真传：「六月癸未，羡之等遣使杀义真于徙所。」羡之传亦云：「废帝后，杀义真于新安，杀帝于吴县。」按长历，六月庚寅朔，无癸未，盖癸丑也。〕
羡之以荆州地重，恐宜都王至，或别用人，乃亟以录命除领军将军谢晦行都督荆．湘等七州诸军事、荆州刺史，〔录命，录尚书自出命也。〕欲令居外为援，精兵旧将，悉以配之。〔羡之、亮、晦所以为身谋者如此，而亦无救于废弒之诛。伊、霍以至公血诚处之，而师春所纪有异于书，盖不羡于伊尹、霍光仅能保其身而不能保其族。此天地之大变，固人臣之所难居也。将，即亮翻。〕
秋，七月，行台至江陵，立行门于城南，题曰「大司马门」。傅亮帅百僚诣门上表，进玺绂，仪物甚盛。〔帅，读曰率。上，时掌翻。玺，斯氏翻。绂，音弗。〕宜都王时年十八，下教曰：「猥以不德，谬降大命，顾己兢悸，何以克堪！〔悸，其季翻。〕辄当暂归朝廷，展哀陵寝，并与贤彦申写所怀。望体其心，勿为辞费」府州佐史并称臣，请题牓诸门，一依宫省；王皆不许。教州、府、国纲纪宥所统内见刑，原逋责。〔州，荆州；府，都督府；国，宜都国；纲纪，上佐掾属也。见，贤遍翻。逋，欠也，负也。责，如字，又仄懈翻。汉书高纪：两家折券弃责，无音。淮阳王传：张博负责，仄懈翻。〕
诸将佐闻营阳、庐陵王死，皆以为疑，劝王不可东下。司马王华曰：「先帝有大功于天下，四海所服；虽嗣主不纲，人望未改。徐羡之中才寒士，傅亮布衣诸生，非有晋宣帝、王大将军之心明矣；〔王大将军，敦也。〕受寄崇重，未容遽敢背德。畏庐陵严断，〔背，蒲妹翻。断，丁乱翻。〕将来必不自容；以殿下宽叡慈仁，远近所知，且越次奉迎，冀以见德；〔冀以定策为德也。〕悠悠之论，殆必不然。又，羡之等五人，同功并位，孰肯相让！〔五人，谓徐羡之、傅亮、谢晦、檀道济、王弘也。〕就怀不轨，势必不行。废主若存，虑其将来受祸，致此杀害；盖由贪生过深，宁敢一朝顿怀逆志！不过欲握权自固，以少主仰待耳。殿下但当长驱六辔，以副天人之心。「王曰：「卿复欲为宋昌邪！」〔少，诗照翻。复，扶又翻。宋昌事见十三卷汉高后八年。〕长史王昙首、南蛮校尉到彦之皆劝王行，〔姓谱：到本自高阳氏，楚令尹屈到之后，后汉有东平太守到质。昙，徒含翻。〕昙首仍陈天人符应，王乃曰：「诸公受遗，不容背义。〔背，蒲妹翻。〕且劳臣旧将，内外充满，今兵力又足以制物，夫何所疑！」乃命王华总后任，留镇荆州。王欲使到彦之将兵前驱，彦之曰：「了彼不反，〔了，决知也。将，即亮翻。〕便应朝服顺流；〔朝，直遥翻。〕若使有虞，此师既不足恃，更开嫌隙之端，非所以副远迩之望也。」〔彦之此言诚合大理，而亦自知其才不足以制檀道济也。〕会雍州刺史褚叔度卒，〔雍，于用翻。〕乃遣彦之权镇襄阳。
  </div>
  <div class="pagination">
   <a href="资治通鉴注_page121.html">
    上一页
   </a>
   <span>
    ...
   </span>
   <a href="资治通鉴注_page117.html">
    117
   </a>
   <a href="资治通鉴注_page118.html">
    118
   </a>
   <a href="资治通鉴注_page119.html">
    119
   </a>
   <a href="资治通鉴注_page120.html">
    120
   </a>
   <a href="资治通鉴注_page121.html">
    121
   </a>
   <span class="current-page">
    122
   </span>
   <a href="资治通鉴注_page123.html">
    123
   </a>
   <a href="资治通鉴注_page124.html">
    124
   </a>
   <a href="资治通鉴注_page125.html">
    125
   </a>
   <a href="资治通鉴注_page126.html">
    126
   </a>
   <a href="资治通鉴注_page127.html">
    127
   </a>
   <span>
    ...
   </span>
   <a href="资治通鉴注_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
