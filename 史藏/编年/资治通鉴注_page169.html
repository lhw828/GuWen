<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 169 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 169 页/共 334 页
  </h1>
  <div class="content">
   乙卯，景又启曰：「适有西岸信至，〔大江西岸，即历阳。〕高澄已得寿阳、锺离，臣今无所投足，求借广陵并谯州，俟得寿阳，即奉还朝廷。」又云：「援军既在南岸，须于京口渡江。」太子并答许之。
癸卯，大赦。
庚戌，景又启曰：「永安侯确、直合赵威方频隔栅见诟云：『天子自与汝盟，我终当破汝。』乞召侯及威方入，即当引路。」〔言引兵就路还北。诟，古候翻，又许候翻。〕上遣吏部尚书张绾召确，辛亥，以确为广州刺史，威方为盱眙太守。〔盱眙，音吁怡。守，手又翻。〕确累启固辞，不入，上不许。确先遣威方入城，因欲南奔。〔确盖欲南奔荆、江二镇。〕邵陵王纶泣谓确曰：「围城既久，圣上忧危，臣子之情，切于汤火，故欲且盟而遣之，更申后计。成命已决，何得拒违！」时台使周石珍、东宫主书左法生在纶所，〔使，疏吏翻；下同。〕确谓之曰：「侯景虽云欲去而不解长围，意可见也。今召仆入城，何益于事！」石珍曰：「敕皆如此，郎那得辞！」确意尚坚，纶大怒，谓赵伯超曰：「谯州为我斩之！〔为，于伪翻。〕持其首去！」伯超挥刃眄确〔眄，眠见翻，目斜视也。〕曰：「伯超识君侯，刀不识也。」确乃流涕入城。〔景凡所请，上父子无不从，求以却其攻，乃所以速其攻也。〕
上常蔬食，及围城日久，上厨蔬菇皆绝，乃食鸡子。纶因使者蹔通，上鸡子数百枚，〔上鸡，时掌翻。〕上手自料简，〔料，音聊。〕歔欷哽咽。〔歔，音虚。欷，许既翻，又音希。哽，古杏翻。〕
湘东王绎军于郢州之武城，〔水经注：武口水上通安陆之延头，南至武城入大江，吴旧屯所在，荆州界尽此。盖今之沙武口即其地。〕湘州刺史河东王誉军于青草湖，〔水经注：湘水自汨罗口西北径垒石山，西北对青草湖。祝穆曰：青草湖，一名巴丘湖，北洞庭，南潇湘，东纳汨罗之水，自昔与洞庭并称。按一湖之内，南名青草，北名洞庭，中有沙洲间之，所谓重湖也。〕信州刺史桂阳王慥军于西峡口，〔五代志：巴东郡，梁置信州，唐之夔州也。水经注：江水自巴东鱼复县东径广溪峡，斯乃三峡首也。峡中有瞿塘、黄龛二滩。慥，七到翻。〕托云俟四方援兵，淹留不进。中记室参军萧贲，骨鲠士也，以绎不早下，心非之，尝与绎双六，食子未下，贲曰：「殿下都无下意。」〔双六，亦博之一名。续事始云：陈思王制双六局，置骰子二；唐末有叶子之戏，遂加至六。战国策曰：博之所以贵枭者，便则食，不便则止。可以食子而未下者，拟议其便否也。贲因其未下，借双六以讽其不下救君父。〕绎深衔之。及得上敕，绎欲旋师，贲曰：「景以人臣举兵向阙，今若放兵，未及渡江，童子能斩之矣，必不为也。大王以十万之众，未见贼而退，柰何！」绎不悦，未几，因事杀之。〔几，居岂翻。〕慥，懿之孙也。
6东魏河内民四千余家，以魏北徐州刺史司马裔，其乡里也，相帅归之。〔帅，读曰率；下同。〕丞相泰欲封裔，裔固辞曰：「士大夫远归皇化，裔岂能帅之！卖义士以求荣，非所愿也。」〔据周书，裔，司马楚之之后。司马氏本河内温人，魏孝武西迁，裔始归乡里，于温城起义，附西魏。与东魏交战，频有克获，授河内郡守，寻加持节、平东将军、北徐州刺史。帅，读曰率。〕
7侯景运东府米入石头，既毕，王伟闻荆州军退，〔谓湘东王绎旋师也。〕授军虽多，不相统壹，乃说景曰：「王以人臣举兵，围守宫阙，逼辱妃主，残秽宗庙，擢王之发，不足数罪。〕用史记须贾之言。擢，拔也。说，式芮翻。数，所具翻。〕今日持此，欲安所容身乎！背盟而捷，自古多矣，〔背，蒲妹翻。〕愿且观其变。」临贺王正德亦谓景曰：「大功垂就，岂可弃去！」景遂上启，陈帝十失，且曰：「臣方事睽违，所以冒陈谠直。〔谠，音党。〕陛下崇饰虚诞，恶闻实录，〔上，时掌翻。恶，乌路翻。〕以祅怪为嘉祯，〔祅，于骄翻。祯，音贞，祥也。〕以天谴为无咎。敷演六艺，排摈前儒，王莽之法也。以铁为货，轻重无常，公孙之制也。〔汉公孙述据蜀，用铁钱。〕烂羊镌卬，朝章鄙杂，更始、赵伦之化也。〔汉更始滥授官爵，长安为之语曰：「烂羊胃，骑都尉；烂羊头，关内侯。」晋赵王伦篡位，貂蝉盈坐，时人为之语曰：「貂不足，狗尾续。」朝，直遥翻。更，工衡翻。〕豫章以所天为血雠，〔见一百五十卷普通六年。〕邵陵以父存而冠布，〔事见同上。冠，古玩翻，又如字。〕石虎之风也。〔石虎父子事见晋成帝纪。〕修建浮图，百度糜费，使四民饥馁，笮融、姚兴之代也。」〔笮融事佛事见汉献帝纪。姚兴事佛事见晋安帝纪。笮，在各翻。〕又言：「建康宫室崇侈，陛下唯与主书参断万机，政以贿成，诸阉豪盛，众僧殷实。皇太子珠玉是好，酒色是耽，〔断，丁乱翻。好，呼到翻。〕吐言止于轻薄，赋咏不出桑中；〔桑中，见诗卫国风，淫放之诗也。〕邵陵所在残破；湘东群下贪纵；南康、定襄之属，皆如沐猴而冠耳。〔南康王会理，帝子续之子，时镇广陵。定襄侯祗，南平王伟之子，时镇淮阴。沐猴而冠，用汉书语。〕亲为孙侄，位则藩屏，〔屏，必郢翻。〕臣至百日，谁肯勤王！此而灵长，未之有也。昔鬻拳兵谏，王卒改善，〔左传：鬻拳强谏楚子，楚子弗从，临之以兵，惧而从之。卒，子恤翻。〕今日之举，复奚罪乎！〔复，扶又翻。〕伏愿陛下小惩大戒，〔引易大传之言，指斥甚矣！〕放谗纳忠，使臣无再举之忧，陛下无婴城之辱，则万姓幸甚！」
上览启，且惭且怒。〔言皆指实而无如之何，有惭怒而已。〕三月，丙辰朔，立坛于太极殿前，告天地，以景违盟，举烽鼓噪。初，闭城之日，男女十余万，擐甲者二万余人；〔考异曰：南史作「三万」。今从典略。〕被围既久，人多身肿气急，〔气急，上气喘急也。被，皮义翻。〕死者什八九，乘城者不满四千人，率皆羸喘。横尸满路，不可瘗埋，〔羸，伦为翻。喘，昌兖翻。瘗，于计翻。〕烂汁满沟。而众心犹望外援。柳仲礼唯娶妓妾、置酒作乐，〔妓，渠绮翻。〕诸将日往请战，仲礼不许。安南侯骏说邵陵王纶曰：〔说，式芮翻。考异曰：典略云纶已下咸说柳仲礼如此。今从太清纪。〕「城危如此，而都督不救，若万一不虞，殿下何颜自立于世！今宜分军为三道，出贼不意攻之，可以得志。」纶不从。柳津登城谓仲礼曰：「汝君父在难，〔难，乃旦翻。〕不能竭力，百世之后，谓汝为何！」仲礼亦不以为意。上问策于津，对曰：「陛下有邵陵，臣有仲礼，不忠不孝，贼何由平！」〔考异曰：典略云：「柳仲礼族兄晖谓仲礼曰：『天下事势如此，何不自取富贵﹖』仲礼曰：『兄今若为取之﹖』晖曰：『正当坚营不战，使贼平台城，囚天子，徐而纵兵，既破之后，复挟天子令诸侯也。』仲礼纳之。』按景既克城，则人情皆去，援军自散，仲礼安能帅以破景！仲礼闭壁不出，自为重伤而惧耳，非用晖计也。今从太清纪及南史。太清纪又云：「景尝登朱雀门楼，与之语。又遗以金，自是以后，闭壁不战。」典略云：「景遗以金镮」，亦以近诬，今不取。〕
戊午，南康王会理与羊鸦仁、赵伯超等进营于东府城北，约夜渡军。既而鸦仁等晓犹未至，景众觉之，营未立，景使宋子仙击之，赵伯超望风退走。〔寒山之败，玄武湖侧之败及此时之败，皆赵伯超为之也。〕会理等兵大败，战及溺死者五千人。〔溺，奴狄翻。〕景积其首于阙下，以示城中。
景又使于子悦求和，上使御史中丞沈浚至景所。景实无去志，谓浚曰：「今天时方热，军未可动，乞且留京师立效。」浚发愤责之，景不对，横刀叱之。〔示将杀浚也。〕浚曰：「负恩忘义，违弃诅盟，〔诅，庄助翻。〕固天地所不容！沈浚五十之年，常恐不得死所，何为以死相惧邪！」因径去不顾。景以其忠直，舍之。
于是景决石阙前水，〔石阙前水，景决玄武湖以灌城者也。〕百道攻城，昼夜不息。邵陵世子坚屯太阳门，〔太阳门，台城六门之一也。〕终日蒱饮，〔蒱音蒲。蒱饮，摴蒱且饮酒也。〕不恤吏士，其书佐董勋、熊昙朗恨之。〔考之南史，此熊昙朗非后来为盗于豫章之熊昙朗也。南史侯景传作「白昙朗」。昙，徒含翻。〕丁卯，夜向晓，勋、昙朗于城西北楼引景众登城，永安侯确力战，不能却，乃排闼入启上云：「城已陷。」上安卧不动，曰：「犹可一战乎﹖」确曰：「不可。」上叹曰：「自我得之，自我失之，亦复何恨！」因谓确曰：「汝速去，语汝父：勿以二宫为念。」因使慰劳在外诸军。〔复，扶又翻。语，牛倨翻。劳，力到翻。〕
俄而景遣王伟入文德殿奉谒，上命褰帘开户引伟入，伟拜呈景启，称：「为奸佞所蔽，领众入朝，〔朝，直遥翻。〕惊动圣躬，今诣阙待罪。」上问：「景何在﹖可召来。」景入见于太极东堂，以甲士五百人自卫。景稽颡殿下，典仪引就三公榻。〔典仪，典朝仪者也。至唐犹有典仪之职，掌殿上赞唱之节及设殿殿庭服位之次。见，贤遍翻。稽，音启。〕上神色不变，问曰：「卿在军中日久，无乃为劳！」景不敢仰视，汗流被面。〔被，皮义翻。〕又曰：「卿何州人，而敢至此，妻子犹在北邪﹖」景皆不能对。任约从旁代对曰：「臣景妻子皆为高氏所屠，唯以一身归陛下。〔「自此以上，上问景，景犹慑伏。〕上又问：「初渡江有几人﹖」景曰：「千人。」「围台城几人﹖」曰：「十万。」「今有几人﹖」曰：「率土之内，莫非己有。」〔自此以上，景之辞气悖矣。〕上俛首不言。〔上辞穷势屈，故俛首不言，呜呼！〕
景复至永福省见太子，太子亦无惧容。侍卫皆惊散，唯中庶子徐摛、〔太子中庶子，职如侍中。摛，丑知翻。〕通事舍人陈郡殷不害侧侍。〔东宫通事舍人，职如中书通事舍人。〕摛谓景曰：「侯王当以礼见，〔见，贤遍翻。〕何得如此！」景乃拜。〔荀子曰：善败者不亡。帝父子于此亦亡而不失其守者，悲夫！〕太子与言，又不能对。
景退，谓其厢公王僧贵曰：〔景之亲贵隆重者号曰左右厢公。〕「吾常跨鞍对陈，〔陈，读曰阵。〕矢刃交下，而意气安缓，了无怖心；今见萧公，使人自慑，〔怖，普布翻。慑，之涉翻。〕岂非天威难犯！吾不可以再见之。」于是悉撤两宫侍卫，〔两宫，谓上台及东宫。〕纵兵掠乘舆、服御、宫人皆尽。收朝士、王侯送永福省，〔乘，绳证翻。朝，直遥翻。〕使王伟守武德殿，于子悦屯太极东堂。矫诏大赦，自加大都督中外诸军、录尚书事。〔考异曰：梁帝纪无赦，加景官在庚午。今从太清纪。〕
建康士民逃难四出。〔难，乃旦翻。〕太子洗马萧允〔洗，悉荐翻。〕至京口，端居不行，曰：「死生有命，如何可逃！祸之所来，皆生于利；苟不求利，祸从何生！」
己巳，景遣石城公大款以诏命解外援军。〔五代志：宣城郡秋浦县，旧曰石城。考异曰：典略在庚午，梁帝纪在辛未。今太清纪。〕柳仲礼召诸将议之，〔将，即亮翻。〕邵陵王纶曰：「今日之命，委之将军。」仲礼熟视不对。裴之高、王僧辩曰：「将军拥众百万，致宫阙沦没，正当悉力决战，何所多言！」仲礼竟无一言，诸军乃随方各散。〔言诸军各随所来之方散去也。〕南兖州刺史临成公大连、按姚思廉梁书：大连封临城县公。自东扬州入援，台城既陷，复还会稽。参考通鉴前后所书皆然。此误以东扬州为南兖州，当书「南兖州刺史南康王会理、东扬州刺史临城公大连」。盖传写逸「南康王会理、东扬州刺史」十字。〕湘东世子方等、鄱阳世子嗣、北兖州刺史湘潭侯退、〔亦当书「北兖州刺史定襄侯祗、前青?冀二州刺史湘潭侯退」。五代志：衡山郡有湘潭县。〕吴郡太守袁君正、晋陵太守陆经等各还本镇。君正，昂之子也。〔帝平建康，袁昂以节义见褒，位至台司。〕邵陵王纶奔会稽。〔会，工外翻。〕仲礼及弟敬礼、羊鸦仁、王僧辩、赵伯超并开营降，〔降，户江翻；下同。〕军士莫不叹愤。仲礼等入城，先拜景而后见上；〔见，贤遍翻；下见父同。〕上不与言。仲礼见父津，津恸哭曰：「汝非我子，何劳相见！」
湘东王绎使全威将军会稽王琳送米二十万石以馈军，至姑孰，闻台城陷，沈米于江而还。〔沈，持林翻。〕
景命烧台内积尸，病笃未绝者〔未绝，谓犹有余息者。〕亦聚而焚之。
庚午，诏征镇牧守可复本任。留柳敬礼、羊鸦仁，而遣柳仲礼归司州，王僧辩归竟陵。〔王僧辩得归竟陵，为湘东王绎用之以平侯张本。〕初，临贺王正德与景约，平城之日，不得全二宫。及城开，正德帅众挥刀欲入，〔帅，读曰率。〕景先使其徒守门，故正德不果入。景更以正德为侍中、大司马，百官皆复旧职。正德入见上，〔更，工衡翻。见，贤遍翻。〕拜且泣。上曰：「『啜其泣矣，何嗟及矣！』」〔诗中谷有蓷之辞。啜，张劣翻。啜者，泣多而不止也，读如辍。〕
秦郡、阳平、盱眙三郡皆降景，〔沈约曰：晋武帝分扶风为秦国，中原乱，其民南流，寄居堂邑。堂邑本为县，西汉属临淮郡，后汉属广陵国。晋惠帝永兴元年，以临淮淮陵立堂邑郡，安帝改堂邑秦郡。五代志曰：江都郡六合县，旧曰尉氏，置秦郡；又有安宜县，梁置阳平郡。〕景改阳平为北沧州，改秦郡为西兖州。
8东徐州刺史湛海珍、北青州刺史王奉伯〔五代志：东海郡怀仁县，梁置南、北二青州。下邳郡，梁置东徐州。考异曰：「北青州」，典略作「南冀州」。今从太清纪。〕并【章：十二行本「并」上有「淮阳太守王瑜」六字；乙十一行本同；孔本同；张校同；退斋校同。】以地降东魏。青州刺史明少遐、山阳太守萧邻弃城走，〔五代志：海州怀仁县，梁置南、北二青州。江都郡山阳县，旧置山阳郡。考异曰：梁帝纪在四月。今从太清纪。〕东魏据其地。
9侯景以仪同三司萧邕为南徐州刺史，代西昌侯渊藻镇京口。又遣其将徐相攻晋陵，〔将，即亮翻。〕陆经以郡降之。
10初，上以河东王誉为湘州刺史，徙湘州刺史张缵为雍州刺史，代岳阳王詧，缵恃其才望，轻誉少年，迎候有阙。誉至，检括州府付度事，〔付度者，前刺史以州府之若事若物付度后刺史。雍，于用翻。少，诗照翻。〕留缵不遣；闻侯景作乱，颇陵蹙缵。缵恐为所害，轻舟夜遁，将之雍部，复虑詧拒之。〔复，扶又翻。〕缵与湘东王绎有旧，欲因之以杀誉兄弟，乃如江陵。及台城陷，诸王各还州镇，誉自湖口归湘州。〔洞庭、青草共为一湖。湖口在巴陵。〕桂阳王慥以荆州督府〔湘东王绎以荆州刺史都督荆、拥等九州岛，慥、詧皆其属也。〕留军江陵，欲待绎至拜谒，乃还信州。缵遗绎书曰：「河东戴樯上水，欲袭江陵，〔樯，船上桅竿也，所以挂帆，帆泛风则船行。自洞庭至江陵，泝江而上，故曰上水。遗，于季翻。上，时掌翻。〕岳阳在雍，共谋不逞。」江陵游军主朱荣〔游军主，领游军之将也。〕亦遣使告绎云：「桂阳留此，欲应誉、詧」〔使，疏吏翻。〕绎惧，凿船，沈米，斩缆，〔沈，持林翻。缆，卢阚翻，维舟索也。〕自蛮中步道驰归江陵，囚慥，杀之。〔绎与誉、詧自此隙矣。〕
侯景以前临江太守董绍先为江北行台，〔五代志：历阳郡乌江县，梁置临江郡。董绍先降侯景，见上卷上年。〕使赍上手敕，召南兖州刺史南康王会理。壬午，绍先至广陵，众不满二百，皆积日饥疲，会理士马甚盛，僚佐说会理曰：〔说，式芮翻。〕「景已陷京邑，欲先除诸藩，然后篡位。若四方拒绝，立当溃败，柰何委全州之地以资寇手！不如杀绍先，发兵固守，与魏连和，以待其变。」会理素懦，即以城授之。绍先既入，众莫敢动。会理弟通理请先还建康，谓其姊曰：「事既如此，岂可合家受毙！前途亦思立效，但未知天命如何耳。」绍先悉收广陵文武部曲、铠仗、金帛，〔铠，可亥翻。〕遣会理单马还建康。〔为会理兄弟谋诛王伟不克而死张本。〕
11湘潭侯退与北兖州刺史定襄侯祇出奔东魏。侯景以萧弄璋为北兖州，州民发兵拒之；景遣直合将军羊海将兵助之，海以其众降东魏，〔将，即亮翻；下同。降，户江翻。〕东魏遂据淮阴、祗，伟之子也。
12癸未，侯景遣于子悦等将羸兵数百东略吴郡。〔羸，伦为翻。〕新城戍主戴僧籂有精甲五千，〔沈约曰：浙江西南，名曰相溪，吴立为新城县，属吴郡。今杭州新城县即其地。籂，他历翻。〕说太守袁君正曰：〔说，式芮翻。〕「贼今乏食，台中所得，不支一旬，若闭关拒守，立可饿死。」土豪陆映公恐不能胜而资产被掠，皆劝君正迎之。〔被，皮义翻。〕君正素怯，载米及牛酒郊迎。子悦执君正，掠夺财物、子女，东人皆立堡拒之。景又以任约为南道行台，镇姑孰。〔任，音壬。〕
13夏，四月，湘东世子方等至江陵，湘东王绎始知台城不守，命于江陵四旁七里树木为栅，掘堑三重而守之。〔堑，七艳翻。重，直龙翻。〕
14东魏高岳等攻魏颍川，不克。大将军澄益兵助之，道路相继，踰年犹不下。〔去年四月，高岳等攻颍川。〕山鹿忠武公刘丰生建策，堰洧水以灌之，〔五代志：朔方郡长泽县，后魏置阐熙郡及山鹿县。水经：洧水出河密县西南马领山，东南过长社县北。堰，于扇翻。〕城多崩颓，岳悉众分休迭进。〔言分兵为十数部，甲休则乙进，乙休则丙进，丙休则丁进，至于癸休，则甲复进矣；攻者得番休而应者不胜其劳也。〕王思政身当矢石，与士卒同劳苦，城中泉涌，悬釜而炊。太师泰遣大将军赵贵督东南诸州兵救之，自长社以北，皆为陂泽，兵至穰，〔穰，即穰城。〕不得前。东魏使善射者乘大舰临城射之，〔舰，户黯翻。射之，而亦翻；下射杀同。〕城垂陷；燕郡景惠公慕容绍宗与刘丰生临堰视之，〔燕，因肩翻。〕见东北尘起，同入舰坐避之。俄而暴风至，远近晦冥，缆断，飘船径向城；〔缆，卢瞰翻。〕城上人以长钩牵船，弓弩乱发，绍宗赴水溺死，〔溺，奴狄翻。〕丰生游上，向土山，〔浮水而行曰游。上，时掌翻。〕城上人射杀之。
15甲辰，东魏进大将军勃海王澄位相国，封齐王，加殊礼。〔时令澄赞拜不名，入朝不趋，剑履上殿。〕丁未，澄入朝于邺，固辞；不许。澄召将佐密议之，皆劝澄宜膺朝命；〔朝，直遥翻。〕独散骑常侍陈元康以为未可，澄由是嫌之，崔暹乃荐陆元规为大行台郎以分元康之权。
16湘东王绎之入援也，令所督诸州皆发兵，雍州刺史岳阳王詧遣府司马刘方贵将兵出汉口；〔雍，于用翻。将，即亮翻；下同。〕绎召詧使自行，詧不从。方贵潜与绎相知，谋袭襄阳，未发；会詧以他事召方贵，方贵以为谋泄，遂据樊城拒命，詧遣军攻之。绎厚资遣张缵使赴镇，缵至大堤，〔沈约志：华山郡治大堤。五代志：襄阳郡汉南县，宋置华山郡；唐并汉南入宜城县。九域志：宜城在襄州南九十里。曾巩曰：宋武帝筑宜城之大堤为城，今县治是也。〕詧已拔樊城，斩方贵。缵至襄阳，詧推迁未去，但以城西白马寺处之；〔处，昌吕翻。〕詧犹总军府之政，闻台城陷，遂不受代。助防杜岸绐缵曰：「观岳阳势不容使君，不如且往西山以避祸。」〔西山，谓万山以西，中庐县诸山也。绐，待亥翻。〕岸既襄阳豪族，兄弟九人，皆以骁勇著名。〔杜氏兄弟，嵩、岑、嶷、岌、巘、岸、崱、嵷、幼安，凡九人。骁，坚尧翻。〕缵乃与岸结盟，着妇人衣，〔着，陟略翻。〕乘青布舆，逃入西山。詧使岸将兵追擒之，缵乞为沙门，更名法缵，詧许之。〔张缵间构誉、詧兄弟于湘东，凶于而身，害于而国。更，工衡翻。〕
17荆州长史王冲等上笺于湘东王绎，请以太尉、都督中外诸军事承制主盟；〔主盟者，主诸藩之盟。〕绎不许。丙辰，又请以司空主盟；亦不许。
18上虽外为侯景所制，而内甚不平。景欲以宋子仙为司空，上曰：「调和阴阳，安用此物！」〔三公燮理阴阳，言宋子仙非其人也。〕景又请以其党二人更便殿主帅，〔梁禁中诸殿皆有主帅。杜佑曰：凡言便殿者，皆非正大之处。又曰：便殿，寝侧之别殿。帅，所类翻。〕上不许。景不能强，〔强，其两翻。〕心甚惮之。太子入，泣谏，上曰：「谁令汝来！若社稷有灵，犹当克复；如其不然，何事流涕！」景使其军士入直省中，或驱驴马，带弓刀，出入宫庭，上怪而问之，直合将军周石珍对曰：「侯丞相甲士。」上大怒，叱石珍曰：「是侯景，何谓丞相！」左右皆惧。是后上所求多不遂志，饮膳亦为所裁节，忧愤成疾。太子以幼子大圜属湘东王绎，〔属，之欲翻，托也。〕并剪爪发以寄之。五月，丙辰，上卧净居殿，口苦，索蜜不得，〔索，山客翻。〕再曰「荷！荷！」〔荷，下可翻。〕遂殂。年八十六。景秘不发丧，迁殡于昭阳殿，〔侯景时居昭阳殿。〕迎太子于永福省，使如常入朝。〔朝，直遥翻。〕王伟、陈庆皆侍太子，太子呜咽流涕，不敢泄声，殿外文武皆莫之知。
19东魏高岳既失慕容绍宗等，志气沮丧，不敢复逼长社城。〔杜佑曰：许州长葛县故长社城，王思政所守也。沮，在吕翻。丧，息浪翻。复，扶又翻。〕陈元康言于大将军澄曰：「王自辅政以来，未有殊功，虽破侯景，本非外贼。〔太清元年，高澄辅政，次年破侯景。〕今颍川垂陷，愿王自以为功。」澄从之。戊寅，自将步骑十万攻长社，〔将，即亮翻。骑，奇寄翻。〕亲临作堰，堰三决，澄怒，推负土者及囊并塞之。〔推，吐雷翻。塞，悉则翻。〕
20辛巳，发高祖丧，〔帝殂二十六日而后发丧。〕升梓宫于太极殿。是日，太子即皇帝位，大赦，侯景出屯朝堂，分兵守卫。〔景自昭阳殿出屯朝堂。朝堂，盖在太极殿左右。朝，直遥翻。〕
21壬午，诏北人在南为奴婢者，皆免之，所免万计；景或更加超擢，冀收其力。
高祖之末，建康士民服食、器用，争尚豪华，粮无半年之储，常资四方委输。〔毛晃曰：汉有三辅委输宫，掌委输者也。凡以物送之曰输，则音平声；指所送之物曰输，则音去声。委输之委，亦音去声。〕自景作乱，道路断绝，数月之间，人至相食，犹不免饿死，存者百无一二。〔金陵记曰：梁都之时，户二十八万。西石头记，东至倪塘，南至石子冈，北过蒋山，南北各四十里。侯景之乱至于陈时，中外人物不迨宋、齐之半。〕贵戚、豪放皆自出采电，〔电，音吕。禾不因播种而生曰电。〕填委沟壑，不可胜纪。〔胜，音升。〕
癸未，景遣仪同三司来亮入宛陵，〔宛陵县，汉属丹杨郡，晋分为宣城郡治所。五代志：宣城郡治宣城县，旧曰宛陵。〕宣城太守杨白华诱而斩之。甲申，景遣其将李贤明攻之，不克。〔华，读曰花。诱，音酉。将，即亮翻；下同。考异曰：典略在四月。今从太清纪。〕景又遣中军侯子鉴入吴郡，〔中军，中军都督也。〕以厢公苏单于为吴郡太守，〔单，音蝉。〕遣仪同未子仙等将兵东屯钱塘，新城戍主戴僧籂拒【章：十二行本「拒」上有「据县」二字；乙十一行本同；孔本同；退斋校同。】之。御史中丞沈浚避难东归，〔难，乃旦翻。〕至吴兴，太守张嵊与之合谋，举兵讨景。嵊，稷之子也。〔嵊，石证翻。张稷弒齐东昏侯，后死于郁洲。〕东扬州刺史临城公大连，亦据州不受景命。〔五代志：会稽郡，梁置东扬州。〕景号令所行，唯吴郡以西、南陵以北而已。
22魏诏：「太和中代人改姓者皆复其旧。」〔改姓，见一百四十卷齐明帝建武三年。〕
23六月，丙戌，以南康王会理为侍中、司空。〔考异曰：梁纪作「戊戌」。今从太清纪。〕
24丁亥，立宣城王大器为皇太子。〔考异曰：太清纪云「七日」。今从梁帝纪及典略。〕
25初，侯景将使太常卿南阳刘之遴授临贺王正德玺绶，之遴剃发僧服而逃之。〔遴，良刃翻。玺，斯氏翻。绶，音受。剃，他计翻。〕之遴博学能文，尝湘东东王绎长史；将归江陵，绎素嫉其才，己丑，之遴至夏口，绎密送药杀之，〔夏，户雅翻。〕而自为志铭，厚其赙赠。〔赙，音附。〕
26壬辰，封皇子大心为寻阳王，大款为江陵王，大临为南海王，大连为南郡王，大春为安陆王，大成为山阳王，大封为宜都王。〔考异曰：太清纪、典略并与立太子同日。今从梁帝纪。〕
27长社城中无盐，人病挛肿，〔挛，吕缘翻。〕死者什八九。大风从西北起，吹水入城，城坏。东魏大将军澄令城中曰：「有能生致王大将军者封侯；若大将军身有损伤，亲近左右皆斩。」〔太清元年，西魏授王思政大将军，故以称之。〕王思政帅众据土山，〔东魏筑土山以攻颍川，思政夺而据之。帅，读曰率。〕告之曰：「吾力屈计穷，唯当以死谢国。」因仰天大哭，西向再拜，欲自刎，〔刎，扶粉翻。〕都督骆训曰：「公常语训等：〔语，牛倨翻。〕『汝赍我头出降，〔降，户江翻。〕非但得富贵，亦完一城人。』今高相既有此令，〔相，息亮翻。〕公独不哀士卒之死乎！」众共执之，不得引决。澄遣通直散骑赵彦深就土山遗以白羽扇，〔遗，于季翻。〕执手申意，牵之以下。澄不令拜，延而礼之。思政初入颍川，将士八千人，〔将，即亮翻；下同。〕及城陷，纔三千人，卒无叛者。〔卒，子恤翻。〕澄悉散配其将卒于远方，改颍州为郑州，〔按魏收志：颍州本治长社，既改郑州，徙治颍阴城，领许昌、颍川、阳翟郡。〕礼遇思政甚重。西合祭酒卢潜曰：〔后齐之制，三师、二大、三公，各置东西合祭酒。二大，大司马、大将军也。〕「思政不能死节，何足可重！」澄谓左右曰：「我有卢潜，乃是更得一王思政。」潜，度世之曾孙也。〔卢度世，事魏太武帝。〕
初，思政屯襄城，欲以长社为行台治所，遣使者魏仲启陈于太师泰，〔使，疏吏翻。〕并致书于淅州刺史崔猷。〔魏收志：淅州领修阳、朱阳、朱阳、南上洛、淅阳、固郡。五代志：淅阳郡，西魏置淅州。唐志：邓州内乡县本淅阳郡治。〕猷复书曰：「襄城控带京、洛，寔当今之要地，如有动静，易相应接。颍川既邻寇境，又无山川之固，贼若潜来，径至城下。莫若顿兵襄城，为行台之所；颍川置州，遣良将镇守，则表里胶固，人心易安，〔将，即亮翻。易，弋豉翻。〕纵有不虞，岂能为患！」仲见泰，具以启闻。〔具以思政所请，崔猷所报，二者皆启闻也。〕泰令依猷策。思政固请，且约：「贼水攻期年、〔期，读曰翆。〕陆攻三年之内，朝廷不烦赴救。」泰乃许之。及长社不守，泰深悔之。猷，孝芬之子也。〔崔孝芬为高所杀，子猷入关，事见一百五十六卷中大通六年。〕
侯景之南叛也，〔事见一百六十卷元年。〕丞相泰恐东魏复取景所部地，〔复，扶又翻。〕使诸将分守诸城。及颍川陷，泰以诸城道路阻绝，皆令拔军还。〔史言宇文泰不求广地之名而审计利害之实。〕
28上甲侯韶自建康出奔江陵，称受高祖密诏征兵，〔考异曰：梁帝纪在五月。今从太清纪。〕以湘东王绎为侍中、假黄钺、大都督中外诸军事、司徒、承制，自余藩镇并加位号。
29宋子仙围戴僧籂，不克。丙午，吴盗陆缉等〔考异曰：典略作「戊子」、「陆黯」。今从太清纪、南史。〕起兵袭吴郡，杀苏单于，推前淮南太守文成侯宁为主。
30临贺王正德怨侯景卖己，密书召鄱阳王范，使以兵入；景遮得其书，癸丑，缢杀正德。〔缢，于赐翻，又于计翻。考异曰：典略：「五月，正德死。」今从太清纪、南史。〕景以仪同三司郭元建为尚书仆射、北道行台、总江北诸军事，镇新泰；〔旧置秦郡于六合。新秦即秦郡也。简文帝之废也，元建自秦郡驰还谏景，此可证也。〕封元罗等诸元十余人皆为王。〔考异曰：太清纪在八月二十八日。今从典略。〕景爱永安侯确之勇，常寘左右。邵陵王纶潜遣入呼之，确曰：「景轻佻，〔佻，吐雕翻。〕一夫力耳，我欲手刃之，正恨未得其便，卿还启家王，勿以确为念。」景与确游钟山，引弓射鸟，因欲射景，〔射，而亦翻。〕弦断，不发，景觉而杀之。〔考异曰：太清纪，确死在九月。今从典略。〕
31湘东王绎娶徐孝嗣孙女为妃，生世子方等。妃丑而勡，又多失行，〔行，下孟翻；下秽行同。〕绎二三年一至其室。妃闻绎当至，以绎目眇，为半面妆以待之，绎怒而出，故方等亦无宠。及自建康还江陵，绎见其御军和整，始叹其能，入告徐妃，妃不对，垂泣而退。绎怒，疏其秽行，牓于大合，方等见之，益惧。湘州刺史河东王誉，骁勇得士心，绎将讨侯景，遣使督其粮众，〔骁，坚尧翻。使，疏吏翻；下同。〕誉曰：「各自军府，何忽隶人！」使者三返，誉不与。方等请讨之，绎乃以少子安南侯方矩为湘州刺史，使方等将精卒二万送之。〔少，诗照翻。将，即亮翻。考异曰：太清纪云：「初，上遣咨议参军周弘直往湘州，报河东王誉云：『侯景既须扑灭，今欲遣荆州兵力，使汝东往，但使诸萧有一人能匡国难，吾无所惜。』誉对弘直攘袂云：『身始至镇，百度俱阙，征伐之任，便未能行。』又遣舍人虞预至誉所曰：『周弘直还，知汝必不能自出师，吾今便长驱席卷，还望三湘兵粮以相资给。』誉又拒绝，意色殊愤。上又遣录事参军刘丷往雍，宣旨于岳阳王詧曰：『吾舟舰足乘，唯粮仗阙少。湘州有米，己就誉求；雍部精兵，必能分遣；行留之计，尔自择之。』詧答曰：『兵马蕃扞所须，非敢减撤；襄阳形胜之地，岂可蹔虚！』丷出，谓雍州别驾甄玄成曰：『观殿下辞色，曾无匡复之意；卿是股肱所寄，可相毗赞邪﹖』答曰：『樊、沔冲要，皇业所基，人情骁勇，山川险固，君其雅识，宁俟多言！』丷曰：『本论东讨，共征獯逆；义异西伯，非敢闻命。』于是湘、雍二蕃成乱谋矣。是月，上遣世子方等往湘州，具陈军国之计，诫方等曰：『吾近累遣使往湘，并未相唇齿，今故令汝至彼，必望申吾意，若能得相随下，可留王冲权知州事。』誉遂不受命，潜图构逆。」此皆萧韶为元帝隐恶饰辞耳。今从梁书、南史。〕方等将行，谓所亲曰：「是行也，吾必死之；死得其所，吾复奚恨！」〔方等不死于救台城之时而死于伐湘州之日，可谓得其死乎！复，扶又翻。〕
32侯景以赵威方为豫章太守，江州刺史寻阳王大心遣军拒之，擒威方，系州狱，威方逃还建康。
33湘东世子方等军至麻溪，〔据水经注，麻溪水口在临湘县北浏口戍南。〕河东王誉将七千人击之，方等军败，溺死。〔溺，奴狄翻。〕安南侯方矩收余众还江陵，湘东王绎无戚容。绎宠姬王氏，生子方诸。王氏卒，绎疑徐妃为之，〔疑其毒杀之。〕逼令自杀，妃赴井死，葬以庶人礼，不听诸子制服。〔史言湘东猜薄。〕
34西江督护陈霸先欲起兵讨侯景，景使人诱广州刺史元景仲，许奉以为主，〔元景仲，法僧之子，普通六年，父子归梁。诱，音酉。〕景仲由是附景，阴图霸先。霸先知之，与成州刺史王怀明等集兵南海，〔五代志：苍梧郡，梁置成州。南海郡，即广州治所。〕驰檄以讨景仲曰：「元景仲与贼合从，〔从，子容翻。〕朝廷遣曲阳侯勃为刺史，军已顿朝亭。」〔郦道元曰：广州城东北三十里有朝台，昔尉佗因冈作台，北面朝汉，圆基千步，直峭百丈，顶上三亩，复道环回，透迤曲折，朔望升拜，名曰朝台。朝，直遥翻。〕景仲所部闻之，皆弃景仲而散。秋，七月，甲寅，景仲缢于合下。〔缢，于赐翻。〕霸先迎定刺史萧勃镇广州。
前高州刺史兰裕，钦之弟也，〔五代志：高凉郡，梁置高州。兰钦见一百五十七卷大同元年。〕与其诸弟扇诱始兴等十郡，攻监衡州事欧阳頠。〔诱，音酉。监，工衔翻；下同。頠，鱼毁翻。〕勃使霸先救之，悉擒裕等，〔考异曰：太清纪裕在八月。今从陈书。〕勃因以霸先监始兴郡事。〕
35湘东王绎遣竟陵太守王僧辩、信州刺史东海鲍泉击湘州，分给兵粮，刻日就道。僧辩以竟陵部下未尽至，欲俟众集然后行，与泉入白绎，求申期。〔申，重也；重为期日。〕绎疑僧辩观望，按剑厉声曰：「卿惮行拒命，欲同贼邪﹖今日唯有死耳！」因斫僧辩，中其左髀，〔中，竹仲翻。〕闷绝，久之方苏，即送狱。泉震怖，不敢言。〔怖，普布翻。〕僧辩母徒行流涕入谢，自陈无训，绎意解，赐以良药，故得不死。丁卯，鲍泉独将兵伐湘州。〔将，即亮翻。考异曰：太清纪作「八日」。或者八日受命，丁卯乃行也。〕
36陆缉等竞为暴掠，吴人不附，宋子仙自钱塘旋军击之。〔时宋子仙攻戴僧籂，屯钱塘。〕壬戌，缉弃城奔海盐，〔吴记曰：海盐，本名武原乡，秦以为县，属吴郡，今属嘉兴府，在府东南八十里。〕子仙复据吴郡。〔复，扶又翻。〕戊辰，侯景置吴州于吴郡，以安陆王大春为刺史。
37庚午，以南康王会理兼尚书令。〔考异曰：太清纪在八月二十六日。今从典略。〕
38鄱阳王范闻建康不守，戒严，欲入，僚佐或说之曰：「今魏人己据寿阳，大王移足，则虏骑必窥合肥。前贼未平，后城失守，〔说，式芮翻。守，式又翻。〕将若之何！不如待四方兵集，使良将将精卒赴之，〔将，即亮翻；下同。〕进不失勤王，退可固本根。」范乃止。会东魏大将军澄遣西兖州刺史李伯穆逼合肥，又使魏收为书谕范。范方谋讨侯景，藉东魏为援，乃帅战士二万出东关，以合州输伯穆，〔帅，读曰率。〕并遣咨议刘灵议送二子勤、广为质于东魏以乞师。〔咨议者，咨议参军。质，音致。〕范屯濡须以待上游之军，遣世子嗣将千余人守安乐栅，〔安乐栅者，范所立栅，以安乐名之。然台城覆陷，父兄蒙尘，此子弟沫血枕戈之时，以安乐名栅，非名也。乐，音洛。〕上游诸军皆不下，范粮乏，采樫稗、菱藕以自给。〔樫，与菰同，音孤。雕菰米，本草又谓之茭白，岁久中心生白台，谓之菰米；其台中有黑者，谓之茭郁，至后结实，乃雕胡黑米也。稗，蒲卖翻。稗者，似稻，其实尖圆而细。〕勤、广至邺，东魏人竟不为出师。〔为，于伪翻。〕范进退无计，〔进则孤羸之军不足以制侯景，退则合肥已为东魏人所据。〕乃泝流西上，〔上，时掌翻。〕军于枞阳。〔枞阳县，汉属庐江郡。晋书、五代志，同安郡同安县，旧曰枞阳，并置枞阳郡。师古曰：枞，七容翻。〕景出屯姑孰，范将裴之悌以众降之。〔降，户江翻。〕之悌，之高之弟也。
39东魏大将军澄诣邺，辞爵位殊礼，且请立太子。澄谓济阴王晖业曰：「比读何书﹖」晖业曰：「数寻伊、霍之传，不读曹、马之书。」〔谓伊、霍少主，曹、马篡国也。济，子礼翻。比，毗至翻。数，所角翻。传，直恋翻。〕
40八月，甲申朔，侯景遣其中军都督侯子鉴等击吴兴。
41己亥，鲍泉军于石?寺，河东王誉逆战而败；辛丑，又败于橘洲，〔晏公类要曰：橘洲，在长沙西南四十里。湘江中四洲，橘洲其一也。水经注：沅水东径龙阳县之泛洲，洲长二十里，吴丹杨太守李衡植柑其上，临死，敕其子曰：「吾州里有木奴千头，不责衣食，岁绢千疋。」今洲上犹有遗橘。余按泛洲乃柑洲，非橘洲。水经注又云：湘水北过临湘县西，又北过南津城西，西对橘洲，此则是也。类要亦指此。张舜民郴行录：橘洲东对潭州城。〕战及溺死者万余人。〔溺，奴狄翻。〕誉退保长沙，众【章：十二行本「众」作「泉」；乙十一行本同；孔本同；退斋校同；熊校同。】引军围之。
42辛卯，东魏立皇子长仁为太子。
勃海文襄王澄以其弟太原公洋次长，〔次长，言于兄弟行，澄居长而洋次之。长，竹丈翻。〕意常忌之。洋深自晦匿，言不出口，常自贬退，与澄言，无不顺从。澄轻之，常曰：「此人亦得富贵，相书亦何可解！」〔相，息亮翻。古之唐举、许负，皆相视人之骨法状貌以知吉凶贵贱，有相书传于世。解，户买翻。〕洋为其夫人赵郡李氏营服玩小佳，〔为，于伪翻；下为尔同。〕澄辄夺取之；夫人或恚未与，〔恚，于避翻。〕洋笑曰：「此物犹应可求，兄须何容吝惜！」〔须者，意所欲亦求也。〕澄或愧不取，洋即受之，亦无饰让。每退朝还第，〔朝，直遥翻。〕辄闭合静坐，虽对妻子，能竟日不言。或时袒跣奔跃，夫人问其故，洋曰：「为尔漫戏。」〔漫戏，言漫尔作戏。〕其实盖欲习劳也。
澄获徐州刺史兰钦子京，以为膳奴，〔兰钦仕梁，为徐州刺史。考异曰：陈元康传作「兰固成」。今从北齐帝纪。〕钦请赎之，不许；京屡自诉，澄杖之，曰：「更诉，当杀汝！」京与其党六人谋作乱。澄在邺，居北城东柏堂，嬖琅邪公主，〔琅邪公主事始见一百五十九卷大同十一年。〕欲其往来无间，〔间，古苋翻。〕侍卫者常遣出外。辛卯，澄与散骑常侍陈元康、吏部尚书侍中杨愔、黄门侍郎崔季舒屏左右，谋受魏禅，〔惜，于今翻。屏，必郢翻。〕署拟百官。兰京进食，澄却之，谓诸人曰：「昨夜梦此奴斫我，当急杀之。」京闻之，置刀盘下，冒言进食，澄怒曰：「我未索食，〔索，山客翻，求也。〕何为遽来！」京挥刀曰：「来杀汝！」澄自投伤足，入于床下，贼去床，弒之。〔去，羌吕翻。〕愔狼狈走，遗一靴；〔靴，许戈翻。〕季舒匿于厕中；元康以身蔽澄，与贼争刀被伤，肠出；〔被，皮义翻；下同。〕库直王纮冒刃御贼；纥奚舍乐鬬死。时变起仓猝，内外震骇。太原公洋在城东双堂，闻之，颜色不变，指挥部分，〔分，扶问翻。〕入讨群贼，斩而脔之，〔脔，力兖翻，割切其肉也。〕徐出，曰：「奴反，大将军被伤，无大苦也。」内外莫不惊异。〔洋素自晦匿，今遇变而不为之变，故皆惊而异之。〕洋秘不发丧。陈元康手书辞母，口占使功曹参军祖珽作书陈便宜，〔珽，待鼎翻。〕至夜而卒；洋殡之第中，诈云出使，〔使，疏吏翻。〕虚除元康中书令。〔并秘陈元康死问，亦所以镇安人情。〕以王纮为领左右都督。纮，基之子也。〔王基见一百五十六卷中大通六年。〕
勋贵以重兵皆在并州，劝洋早如晋阳，洋从之。夜，召大将军督护太原唐邕，使部分将士，镇遏四方；〔分，扶问翻。〕邕支配须臾而毕，〔支，分也。配，棣也。支配，犹今人言品配。〕洋由是重之。
癸巳，洋讽东魏主以立太子大赦。〔托建储太赦，以安兰京之党心怀反侧者。〕澄死问渐露，东魏主窃谓左右曰：「大将军今死，似是天意，威权当复归帝室矣！」〔复，扶又翻；下可复同。〕洋留太尉高岳、太保高隆之、开府仪同三司司马子如、侍中杨愔守邺，余勋贵皆自随。甲午，入遏东魏主于昭阳殿，从甲士八千人，登阶者二百余人，皆攘袂扣刃，若对严敌。令主者传奏曰：「臣有家事，须诣晋阳。」〔主者，主朝仪者也。〕再拜而出。东魏主失色，目送之曰：「此人又似不相容，朕不知死在何日！」晋阳旧臣、宿将素轻洋；及至，大会文武，神彩英畅，言辞敏洽，众皆大惊。〔晋阳文武之惊洋，犹邺城内外也。〕澄政令有不便者，洋皆改之。高隆之、司马子如等恶度支尚书崔暹，〔恶，乌路翻。〕奏暹及崔季舒过恶，鞭二百徙边。〔二人素为澄所亲任，故隆之等恶之。〕
43侯景以宋子仙为司徒、郭子【章：十二行本「子」作「元」；乙十一行本同；孔本同。】建为尚书左仆射，与领军任约等四十人并开府仪同三司，仍诏：「自今开府仪同三须更加将军。」〔梁制，虽三公亦加将军号，今开府仪同三司亦不加。〕是后开府仪同至多，不可复记矣。
44鄱阳王范自枞阳遣信告江州刺史寻阳王大心，〔枞，七容翻。〕大心遣信邀之。范范引兵诣江州，大心以湓城处之。〔一栖不两雄，为范与大心互相猜忌张本。处，昌吕翻。〕
45吴兴兵力寡弱，张嵊书生，不闲军旅；〔闲，习也。〕或劝嵊效袁君正以郡迎侯子鉴。嵊叹曰：「袁氏世济忠贞，〔袁氏自淑至顗、粲及昂，皆以忠贞着节。〕不意君正一旦隳之。吾岂不知吴郡既没，吴与势难久全；但以身许国，有死无贰耳！」九月，癸丑朔，子鉴军至吴兴，嵊战败，还府，整服安坐，子鉴执送建康。侯景嘉其守节，欲活之，嵊曰：「吾忝任专城，朝廷倾危，不能匡复，今日速死为幸。」景犹欲全其一子，嵊曰：「吾一门已在鬼录，〔魏文帝书曰：观其姓名，已为鬼录。录，籍也。〕不就尔虏求恩！」景怒，尽杀之；〔张嵊阖门死义，以雪其父弒君之丑，血祀绝矣。〕并杀沈浚。〔沈浚责侯景之时，视死如归，其后与张嵊起兵，岂望生邪！〕
46河东王誉告急于岳阳王詧，詧留咨议参军济阳蔡大宝守襄阳，帅众二万、骑二千伐江陵以救湘州。〔济，子礼翻。帅，读曰率。骑，奇寄翻。〕湘东王绎大惧，遣左右就狱中问计于王僧辩，僧辩具陈方略，绎乃赦之，以为城中都督。乙卯，詧至江陵，作十三营以攻之；会大雨，平地水深四尺，〔深，式浸翻。〕詧军气沮。〔沮，在吕翻。〕绎与新兴太守杜崱有旧，〔汉献帝建安十二年，省云中、定襄、五原、朔方四郡，郡立一县，合为新兴郡，属并州。晋江左侨立于荆州界，领定襄、广牧等县。五代志：南郡安兴县，旧置广牧定襄县，唐省安兴县入江陵，则新兴固荆州所统矣，何待绎以旧好密邀崱哉！盖崱虽带新兴太守，实从军在襄阳也。崱，士力翻。〕密邀之。乙丑，崱与兄岌、岸、弟幼安、兄子龛各帅所部降于绎。〔岌，鱼及翻。龛，苦含翻。降，户江翻。〕岸请以五百骑袭襄阳，昼夜兼行；去襄阳三十里，城中觉之，蔡大宝奉詧母龚保林〔保林，宫中女官，自汉以来有之。颜师古曰：保，安也，言其可安众如林也。齐高帝建元三年，太子宫置三内职，良娣比开国侯，保林比五等侯，才人比驸马都尉。〕登城拒战。詧闻之，夜遁，弃粮食、金帛、铠仗于湕水，不可胜纪。〔铠，可亥翻。丁度曰：湕，纪偃切，水名，出南郡。今荆门军北百里有建水，盖即此水也。胜，音升。〕张缵病足，詧载以随军；及败走，守者恐为追兵所及，杀之，弃尸而去。〔考异曰：太清纪云：「詧使制文檄，缵曰：『吾蒙朝廷不世之荣，又荷湘东王国士之眷，今日虽死，义无操笔。』及军败，将杀之，缵曰：『若使南师必振，北贼将亡，吾虽死无所恨。』遂杀之，弃尸于江陵北湖。」又云：「诸将并欲追蹑，上以如子之情，情所未忍，曰：『彼不应来而来，明其为逆；我应逐不逐，见我之弘。』」此盖亦萧韶之虚美。今从南史。〕詧至襄阳，岸奔广平，依其兄南阳太守巘。〔晋渡江南，侨立广平郡于襄阳；宋以汉南阳郡之朝阳县为实土。水经注：古朝阳县在新野县西。巘，与巘同，鱼蹇翻。〕
47湘东王绎以鲍泉围长沙久不克，怒之，以平南将军王僧辩代为都督，数泉十罪，〔数，所具翻。〕命舍人罗重欢与僧辩偕行。〔重，直龙翻。〕泉闻僧辩来，愕然曰：「得王竟陵来助我，贼不足平。」拂席待之。僧辩入，背泉而坐，〔背，蒲妹翻。〕曰：「鲍郎，卿有罪，令旨使我锁卿，〔时绎下书于所部称令，故曰令旨。〕卿勿以故意见期。」使重欢宣令，锁之床侧。泉为启自申，〔申，明也，理也。〕且谢淹缓之罪，绎怒解，遂释之。
48冬，十月，癸未朔，东魏以开府仪同三司潘相乐为司空。
49初，历阳太守庄铁帅众归寻阳王大心，〔铁归大心见一百六十一卷太清二年。帅，读曰率。〕大心以为豫章内史。铁至郡即叛，推观宁侯永为主。永，范之弟也。丁酉，铁引兵袭寻阳，大心遣其将徐嗣徽逆击，破之。铁走，至建昌，〔建昌县，汉和帝永元十六年，分海昏立，属豫章郡。〕光远将军韦构邀击之，铁失其母弟妻子，单骑还南昌，〔南昌，汉旧县，豫章郡治所。〕大心遣构将兵追讨之。
50宋子仙自吴郡趣钱塘。刘神茂自吴兴趣富阳，前武州刺史富阳孙国恩以城降之。〔趣，七喻翻。降，户江翻；下同。〕
51十一月，乙卯，葬武皇帝于修陵，〔考异曰：太清纪云：「十四日，梓宫达于修陵，」今从梁书。〕庙号高祖。
52百济遣使入贡，〔使，疏吏翻。〕见城关荒圮，〔圮，部鄙翻，毁也。〕异于向来，〔毛晃曰：昔来谓之向来。〕哭于端门；〔端门，台城正南门之中门。〕侯景怒，录送庄严寺，〔录，拘也，收也。庄严寺，近建康南郊坛。〕不听出。
53壬戌，宋子仙急攻钱塘，戴僧籂降之。
54岳阳王詧使将军薛晖攻广平，拔之，获杜岸，送襄阳。詧拔其舌，鞭其面，支解而烹之。又发其祖父墓，焚其骸而扬之，以其头为漆苈。
詧既与湘东王绎为敌，恐不能自存，遣使求援于魏，请为附庸。〔郑康成曰：附庸，以国事附于大国也。〕丞相泰令东合祭酒荣权使于襄阳，绎使司州刺史柳仲礼镇竟陵以图詧，詧惧，遣其妃王氏及世子嶚为质于魏。〔嶚，力么翻。质，音致。〕丞相泰欲经略江、汉，以开府仪同三司杨忠都督三荆等十五州诸军事，镇穰城。仲礼至安陆，安陆太守柳【章：十二行本「柳」作「沈」；乙十一行本同；孔本同；退斋校同。】勰以城降之。〔勰，音协。〕仲礼留长史马岫与其弟子礼守之，帅众一万趣襄阳，泰遣杨忠及行台仆射长孙俭将兵击仲礼以救詧。〔为西魏因詧而并绎张本。〕
55宋子仙乘胜渡浙江，至会稽。〔会，工外翻。〕邵陵王纶闻钱塘已败，出奔鄱阳，〔考异曰：南史云：「东土皆附纶，临城公大连惧将害己，乃图之，纶觉之，乃去。」今从典略。〕鄱阳内史开建侯蕃以兵拒之，〔五代志：开建县属熙平郡，隋以熙平郡为连州。〕范进击蕃，破之。〔「范」，当作「纶」。〕
56魏杨忠将至义阳，太守马伯符以下溠城降之，〔五代志：汉东郡唐城县，后魏曰鲴西，置义阳郡，西魏改鲴西下溠。杜佑曰：下溠戍，在汉东郡枣阳县东南百余里。九域志：唐城在随州西北八十五里。左传：楚人除道梁溠，营军临随。即此溠水。溠，音侧驾翻，字林壮加翻。〕忠以伯符为乡导。〔乡，读曰向。〕伯符，岫之子也。
57南郡王大连为东扬州刺史。时会稽丰沃，胜兵数万，〔会，工外翻。胜，音升。〕粮仗山积，东土人惩侯景残虐，咸乐为用，〔乐，音洛。〕而大连朝夕酣饮，不恤军事；司马东阳留异，凶狡残暴，为众所患，大连悉以军事委之。十二月，庚寅，宋子仙攻会稽，大连弃城走，异奔还乡里，寻以其众降于子仙。大连欲奔鄱阳，异为子仙乡导，追及大连于信安，〔汉献帝初平二年，分太末立新安县，晋武帝太康元年，更名信安。五代志，东阳郡信安县有江山，即今江山县也。宋白曰：信安县，汉太末县地，汉末为新安，晋为信安，唐为衢州治所。唐又分信安之南川为江山县。考异曰：典略云：「十二月，庚子朔，擒大连。」按是月壬午朔。今从太清纪。〕执送建康，【章：十二行本「康」下有「大连犹醉不之知」七字；乙十一行本同；孔本同；张校同；退斋校同。】帝闻之，引帷自蔽，掩袂而泣。〔不忍见其子之俘执也。〕于是三吴尽没于景，公侯在会稽者，俱南度岭。景以留异为东阳太守，〔为后留异据东阳张本。〕收其妻子为质。〔质，音致。〕
58乙酉，东魏以并刺史彭乐为司徒。
59邵陵王纶进至九江，寻阳王大心以江州让之，纶不受，引兵西上。〔上，时掌翻。〕
60始兴太陈霸先结郡中豪杰欲讨侯景，郡人侯安都、张偲等各帅众千余人归之。〔偲，新兹翻，又仓才翻。〕霸先遣主帅杜僧明将二千人顿于岭上，〔大庾岭也。帅，所类翻。将，即亮翻。〕广州刺史萧勃遣人止之曰：「侯景骁雄，天下无敌，〔骁，坚尧翻。〕前者援军十万，士马精强，犹不能克，〔谓柳仲礼等。〕君以区区之众，将何所之！如闻岭北王侯又皆鼎沸，亲寻干戈，〔谓荆、雍、湘三州。〕以君疏外，讵可暗投！〔汉邹阳曰：明月之珠，夜光之璧，以暗投人于道路，人无不按剑而相眄者，无因而至前也。〕未若且留始兴，遥张声势，保太山之安也。」霸先曰：「仆荷国恩，往闻侯景渡江，即欲赴援，遭值元、兰梗我中道。〔荷，下可翻。元、兰，谓元景仲及兰裕也。〕令京都覆没，君辱臣死，谁敢爱命！君侯体则皇枝，〔萧勃，武帝从弟吴平侯昺之子，故云然。〕任重方岳，遣仆一军，犹贤乎已，〔犹贤乎已，用孔子语。已，止也。此言犹胜乎止而不遣军也。〕乃更止之乎！」乃遣使间道诣江陵，受湘东王绎节度。〔使，疏吏翻。间，古苋翻。〕时南康土豪蔡路养起兵据郡，勃乃以腹心谭世远为曲江令，〔曲江县，汉属桂阳郡，吴属始兴郡，唐为韶州。〕与路养相结，同遏霸先。〔为陈霸先破蔡路养张本。〕
61魏杨忠拔随郡，执太守桓和。〔五代志：汉东郡随县，旧置随郡。〕
62东魏使金门潘乐等将兵五万袭司州，刺史夏侯强降之。于是东魏尽有淮南之地。〔太清二年，东魏使辛术略江、淮之北，至是方尽有淮南之地。〕
资治通鉴卷第一百六十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪十九〔上章敦牂（庚午），一年。〕
大宝元年〔（庚午、五五○）〕
1春，正月，辛亥朔，大赦，改元。
2陈霸先发始兴，至大庾岭，〔大庾岭，在今南安军大庾县西南二十里。吴录：南野县有大庾山，自岭峤九嶝二里，至岭下，平行十里，至平亭。〕蔡路养将二万人军于南野以拒之。〔南野县，汉属豫章郡，晋属南康郡。刘昫曰：唐韶州始兴县，汉南野县地。宋白曰：虔州之南康大庾岭，南雄州之始兴，皆汉南野县地。舆地志：今虔州龙南县，汉南野县地。将，即亮翻。〕路养妻侄兰陵萧摩诃，年十三，单骑出战，无敢当者。杜僧明马被伤，〔骑，奇寄翻。被，皮义翻。〕陈霸先救之，授以所乘马；僧明上马复战，〔上，时掌翻。复，扶又翻。〕众军因而乘之，路养大败，脱身走。霸先进军南康，〔考异曰：太清纪在二月。今从陈帝纪。〕湘东王绎承制授霸先明威将军、交州刺史。
3戊辰，东魏进太原公高洋位丞相、都督中外诸军、录尚书事、大行台、齐郡王。
4庚午，邵陵王纶至江夏，郢州刺史南康王恪郊迎，〔「南康」当作「南平」，参考前后及梁书可见。夏，户雅翻。〕以州让之，纶不受；乃推纶为假黄钺，都督中外诸军事，承制置百官。〔考异曰：太清纪云：「三月，纶逼夺恪州，徙恪于郡廨。」今从梁书、典略。〕
5魏杨忠围安陆，柳仲礼驰归救之，〔去年仲礼将兵趣襄阳。〕诸将恐仲礼至则安陆难下，请急攻之，〔将，即亮翻；下同。〕忠曰：「攻守势殊，未可猝拔；若引日劳师，表里受敌，非计也。南人多习水军，不闲野战，仲礼师在近路，吾出其不意，以奇兵袭之，彼怠我奋，一举可克。克仲礼，则安陆不攻自拔，诸城不传檄定也。」乃选骑二千，衔枚夜进，败仲礼于鳆头，〔败，补迈翻。杜佑曰：鳆，音崇。水所冲曰鳆。考异曰：太清纪作「潼头」在去年十二月。今从典略。〕获仲礼及其弟子礼，尽俘其众。马岫以安陆，别将王叔以竟陵，皆降于忠。〔降，户江翻。〕于是汉东之地尽入于魏。
6广陵人来嶷，〔嶷，鱼力翻。〕说前广陵太守祖皓曰：「董绍先轻而无谋，〔轻，牵正翻。〕人情不附，袭而杀之，此壮士之任也。今欲纠帅义勇，奉戴府君。〔帅，读曰率；下同。〕若其克捷，可立桓、文之勋，必天未悔祸，犹足为梁室忠臣。」皓曰：「此仆所愿也。」乃相与纠合勇士，得百余人。癸酉，袭广陵，斩南兖州刺史董绍先；据城，驰檄远近，推前太子舍人萧籝为刺史，〔籝，弥兖翻。〕仍结果魏为援。皓，籝之子；〔祖暅见一百四十七卷武帝天监十二年，诸本作「暅之之子」者，衍一「之」字。暅，古邓翻。〕籝，勃之兄也。乙亥，景遣郭元建帅众奄至，皓婴城固守。
7二月，魏杨忠乘胜至石城，〔五代志：竟陵郡长寿县，后周置石城郡。〕欲进逼江陵，湘东王绎遣舍人庾恪说忠曰：「詧来伐叔〔说，式芮翻。来伐事见上卷上年。〕而魏助之，何以使天下归心！」忠遂停湕北。〔湕水之北也。湕，纪偃翻。〕绎遣舍人王孝祀等送子方略为质以求和，魏人许之。绎与忠盟曰：「魏以石城为封，梁以安陆为界，请同附庸，并送质子，贸迁有无，〔质，音致。贸，易也；迁，徙也；徙有之无以相贸易。贸，音茂。〕永敦邻睦。」忠乃还。〔还，从宣翻，又如字。〕
8宕昌王梁弥定〔宕，徒浪翻。〕为其宗人獠甘所袭，弥定奔魏，獠甘自立。羌酋傍乞铁喹据渠株川，〔獠，鲁皓翻。酋，慈秋翻。〕与渭州民郑五丑合诸羌以叛魏。丞相泰使大将军宇文贵、凉州刺史史宁讨之，擒斩铁喹、五丑。宁别击獠甘，破之，獠甘将百骑奔生羌巩廉玉。〔生羌，远在塞外，不羁属于魏者。骑，奇寄翻。〕宁复纳弥定于宕昌，置岷州于渠株川，〔五代志，临洮郡临洮县，西魏置溢乐县，并置岷州。复，扶又翻。〕进击巩廉玉，斩獠甘，虏廉玉送长安。
  </div>
  <div class="pagination">
   <a href="资治通鉴注_page168.html">
    上一页
   </a>
   <span>
    ...
   </span>
   <a href="资治通鉴注_page164.html">
    164
   </a>
   <a href="资治通鉴注_page165.html">
    165
   </a>
   <a href="资治通鉴注_page166.html">
    166
   </a>
   <a href="资治通鉴注_page167.html">
    167
   </a>
   <a href="资治通鉴注_page168.html">
    168
   </a>
   <span class="current-page">
    169
   </span>
   <a href="资治通鉴注_page170.html">
    170
   </a>
   <a href="资治通鉴注_page171.html">
    171
   </a>
   <a href="资治通鉴注_page172.html">
    172
   </a>
   <a href="资治通鉴注_page173.html">
    173
   </a>
   <a href="资治通鉴注_page174.html">
    174
   </a>
   <span>
    ...
   </span>
   <a href="资治通鉴注_page170.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
