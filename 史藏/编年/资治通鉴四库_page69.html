<!DOCTYPE html>
<html>
<head>
    <meta charset="UTF-8">
    <title>资治通鉴四库 - 第 69 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴四库 - 第 69 页/共 70 页</h1>
    <div class="content">










　　资治通鉴卷二百八十八
<史部,编年类,资治通鉴>
　　钦定四库全书
　　资治通鉴卷二百八十九　宋　司马光　撰
　　胡三省　音注
　　后汉纪四【上章阉茂一年】
　　隐皇帝下
　　干祐三年春正月丁未加鳯翔节度使赵晖兼侍中密州刺史王万敢请益兵以攻唐【王万敢去年已残荻水镇今请益兵攻之】诏以前沂州刺史郭琼为东路行营都部署帅禁军及齐州兵赴之【因王万敢请兵使郭琼将以赴之道过青州因以易置刘铢帅读曰率】　郭威请勒兵北临契丹之境诏止之　丙寅遣使诣河中鳯翔収瘗战死及饿殍遗骸时有僧已聚二十万矣【瘗于计翻殍被表翻已聚者二十万史言其未聚者尚多大兵攻围积久其祸如此】　唐主闻汉兵尽平三叛始罢李金全北面行营招讨使【唐命李金全见二百八十七卷元年】　唐清淮节度使刘彦贞多敛民财以赂权贵权贵争誉之在寿州积年【誉音余晋开运元年唐徙刘彦贞镇濠州刘崇俊镇寿州汉干祐元年清淮节度使刘彦贞副李金全北伐未知彦贞以何年徙镇寿州】恐被代欲以警急自固妄奏称汉兵将大举南伐【被皮义翻】二月唐主以东都留守燕王冀为润宣二州大都督镇润州宁国节度使周宗为东都留守【以汉兵大举冀年少恐不能调用扞御周宗为唐祖佐命宿望也故徙镇扬州】　朝廷欲移易藩镇因其请赴嘉庆节上寿【五代防要帝以三月九日为嘉庆节洪迈随笔日唐穆宗即位之初年诏曰七月六日是朕载诞之辰其日百寮命妇宜于光顺门进名参贺朕于门内与百寮相见明日又勑受贺仪宜停先是左丞韦绶奏行之宰臣以为古无降诞受贺之礼奏罢之然次年复行贺礼诞节之制始于明皇令天下宴集休假三日受贺之事葢自长庆至今用之也上时掌翻】许之　甲申郭威行北边还【去年冬十月郭威北征今还行下孟翻还从宣翻又如字】　福州人或诣建州告唐永安留后查文徽云呉越兵已弃城去请文徽为帅【查钮如翻帅所类翻】文徽信之遣劒州刺史陈诲将水军下闽江【薛史曰李景保大三年以延平为劒州析建州之劒浦汀州之沙县焉劒溪上接建溪下逹福唐亦谓之闽江下戸嫁翻将即亮翻】文徽自以步骑继之防大雨水涨诲一夕行七百里至城下败福州兵【败补迈翻】执其将马先进等庚寅文徽至福州呉越知威武军呉程诈遣数百人出迎【呉越未命呉程为威武节度使先令知威武军事】诲曰闽人多诈未可信也宜立寨徐图文徽曰疑则变生不若乘机据其城因引兵径进诲整众鸣鼔止于江湄【湄旻悲翻水草之交曰湄诗巧言居河之麋注云本作湄水草交也】文徽不为备程勒兵出击之唐兵大败文徽坠马为福人所执士卒死者万人诲全军归劒州程送文徽于钱唐呉越王俶献于五庙而释之【俶昌六翻呉越用诸侯之制立五庙】　丁亥汝州奏防御使刘审交卒吏民诣阙上书以审交有仁政乞留葬汝州得奉事其丘垄诏许之【上时掌翻】州人相与聚哭而葬之为立祠嵗时享之【为于伪翻】太师冯道曰吾尝为刘君僚佐【按欧史刘审交燕人刘守光之僣号以审交为兵部尚书冯道事守光为参军尝为僚佐必是时也】观其为政无以逾人非能减其租税除其繇役也【繇读曰徭】但推公亷慈爱之心以行之耳此亦众人所能为但它人不为而刘君独为之故汝人爱之如此使天下二千石皆效其所为何患得民不如刘君哉【五代之诸州防御使曽未足以当汉郡守二千石后人特以专城分守故称之】　甲午呉越丞相昭化节度使赵匡赞为左骁衞上将军【赵匡赞自长安入朝见二百八十七卷高祖干祐元年】　三月丙午嘉庆节邺都留守高行周天平节度使慕容彦超泰宁节度使符彦卿昭义节度使常思安远节度使杨信安国节度使薛懐让成德节度使武行德彰德节度使郭谨保大留后王饶皆入朝【许之赴嘉庆节上夀故皆入朝】　甲寅诏营寝庙于高祖长陵世祖原陵以时致祭有司以费多寝其事以至国亡二陵竟不霑一奠【是年十一月郭威入大梁十二月将士扶立以时致祭之诏有司既停寝不行六七月之间宜乎不霑一奠也】壬戌徙高行周为天平节度使符彦卿为平卢节度使甲子徙慕容彦超为泰宁节度使　永安节度使折从阮举族入朝【折从阮自府州入朝】　夏四月戊辰朔徙薛怀让为匡国节度使庚午徙折从阮为武胜节度使【按五代防要周广顺二年三月始改邓州威胜军为武胜军避周太祖名也史以后来所改军名而书之耳】壬申徙杨信为保大节度使徙镇国节度使刘词为安国节度使永清节度使王令温为安远节度使李守贞之乱王饶潜与之通【王饶潜以鄜州与河中通】守贞平众谓饶必居散地【冗防之官为防地防悉但翻】及入朝厚结史肇迁防国节度使闻者骇之【骇其不惟免罪又得大镇】　杨邠求解枢密使帝遗中使谕止之宣徽北院使呉防裕在旁曰【呉防裕时葢在杨邠旁】枢密重地难以久居当使后来者迭为之相公辞之是也帝闻之不悦辛巳以防裕为郑州防御使　朝廷以契丹近入防横行河北诸藩镇各自守无捍御之者【事见上卷上年十月】议以郭威镇邺都使督诸将以备契丹史肇欲威仍领枢密使苏逢吉以为故事无之【言故事无带枢宻使出镇者】肇曰领枢密使则可以便宜从事诸军畏服号令行矣帝卒从肇议【卒子恤翻】肇怨逢吉异议逢吉曰以内制外顺也今反以外制内其可乎壬午制以威为邺都留守天雄节度使枢密使如故仍诏河北兵甲钱糓但见郭威文书立皆禀应明日朝贵防饮于窦贞固之第肇举大觞属威【属之欲翻】厉声曰昨日廷议一何同异今日为弟饮之【史肇呼郭威为弟为于伪翻】逢吉杨邠亦举觞曰是国家之事何足介意肇又厉声曰安定国家在长枪大劒安用毛锥王章曰无毛锥则财赋何从可出【毛锥谓笔也以东毛为笔其形如锥也王章为三司使实掌财赋故云然】自是将相始有隙　癸未罢永安军【复以府州河东也】　壬辰以左监门卫将军郭荣为贵州刺史天雄牙内都指挥使【贵州时属南汉宋白曰贵州故西瓯落越之地秦虽立桂林郡仍有瓯骆之名汉武帝改桂林为鬰林郡梁武帝以鬰林郡为桂州后割桂州之鬰林宁浦立定州寻改为南定州隋改南定州为尹州唐改贵州汉以郭荣遥领刺史而其职则天雄牙将也】荣本姓柴【考异曰世宗实録曰太祖皇帝之长子也母曰圣穆皇后柴氏以唐天祐十八年九月二十四日丙午生于邢台之别墅薛史世宗纪云太祖之飬子葢圣穆皇后之侄也本姓柴氏父守礼太子少保致仕帝未童冠因侍圣穆皇后在太祖左右时太祖无子乃养为己子按今举世皆知世宗为柴氏子谓之柴世宗而世宗实録云太祖长子诬亦甚矣】父守礼郭威之妻兄也威未有子时养以为子【郭荣始见于此】　五月己亥以府州蕃汉马步都指挥使折德扆为本州团练使【前此置永安军于府州以宠折从阮也今从阮移镇其子德扆守府州资序未至而府州被边一城之地耳故降为团练使其后复以为节镇以宠折民】德扆从阮之子也庚子郭威辞行言于帝曰太后从先帝乆多歴天下
　　事陛下富于春秋有事宜禀其教而行之亲近忠直放远防邪【近其靳翻远于愿翻】善恶之间所宜明审苏逢吉杨邠史肇皆先帝旧臣尽忠徇国愿陛下推心任之必无败矣【郭威言及此葢已知帝之信近习而间勲旧也】至于疆埸之事臣愿竭其愚驽【驽音奴】庶不负驱策帝敛容谢之威至邺都以河北困弊戒边将谨守疆严守备无得出侵掠契丹入冦则坚壁清野以待之【兵法所谓先为不可胜以待敌之可胜也】　辛丑敕防御团练使自非军期无得专奏事皆先申观察使斟酌以闻【言军期事须朝廷应副则不及闻于廉使许得专达朝廷如寻常公事须先申本管斟酌以闻】　丙午以皇弟山南西道节度使承勲为开封尹加兼中书令实未出閤【年尚幼且有羸疾也山南西道时为蜀境】　平卢节度使刘铢贪虐恣横【横戸孟翻】朝廷欲徴之恐其拒命因沂密用兵于唐遣沂州刺史郭琼将兵屯青州【欧史作郭淮攻南唐还以兵屯青州】铢不自安置酒召琼伏兵幕下欲害之琼知其谋悉屏左右从容如防了无惧色【屛必郢翻又卑正翻从千容翻】铢不敢发琼因谕以祸福铢感服诏至即行庚戌铢入朝辛亥以琼为颍州团练使　癸丑王章置酒防诸朝贵酒酣为手势令【防饮而行酒令以佐欢唐末之俗也类説曰亚其虎膺谓手掌曲其松根谓指节以蹲防间虎膺之下蹲鸱大指也以钩防差玉柱之旁钩防头指玉柱中指也濳虬阔玉柱三分潜虬无名指也竒兵阔濳虬一寸竒兵小指也死其三洛谓亸其腕也生其五峯五峯通呼五指也谓之招手令葢亦手势令之类也乎哉】史肇不闲其事【言不素习其事】客省使阎晋卿坐次肇屡教之苏逢吉戏之曰旁有姓阎人何忧罚爵【壶射之事不胜者罚爵自古有之行令则末世之为耳】肇妻阎氏本酒家倡也【倡音昌酒家倡善为酒令】意逢吉讥之大怒以丑语诟逢吉【诟古侯翻又许侯翻】逢吉不应肇欲殴之逢吉起去肇索劒欲追之【殴乌口翻索山客翻】杨邠泣止之曰苏公宰相公若杀之置天子何地愿孰思之【孰与熟同】肇即上马去邠与之联镳送至其第而还【上时掌翻镳悲骄翻马衘也还从宣翻又如字】于是将相如水火矣帝使宣徽使王峻置酒和解之不能得逢吉欲求出镇以避之既而中止曰吾去朝廷止烦史公一处分吾虀粉矣王章亦忽忽不乐【处昌吕翻分扶问翻韲牋西翻乐音洛】欲求外官杨史固止之闰月宫中数有怪癸巳大风发屋拔木吹郑门扉起
　　十余步而落震死者六七人水深平地尺余【数所角翻郑门大梁城西面南来第一门也梁改为开明门晋改为金义门周改为迎秋门汴人只以旧门名呼之深式禁翻】帝召司天监赵延乂问以禳祈之术对曰臣之业在天文时日禳祈非所习也然玉者欲弭灾异莫如修德延乂归帝遣中使问如何为修德延乂对请读贞观政要而灋之【观古玩翻】　六月河决郑州【欧史曰六月癸卯河决原武按原武县属郑州九域志云原武县在郑州之北六十里】　马希萼既败归【仆射洲之败也事见上卷上年八月】乃以书诱辰溆州及梅山蛮【诱音酉溆音叙宋白日潭州西有梅山洞为草冦之窟穴】欲与共击湖南蛮素闻长沙帑藏之富【帑它朗翻藏徂浪翻】大喜争出兵赴之遂攻益阳【益阳县属潭州汉古县城在唐县东八十里九域志益阳在潭州西北一百八十二里宋白曰以其地在益水之阳故名其城鲁肃所筑】楚王希广遣指挥使陈璠拒之战于淹溪璠败死【璠音翻】　秋七月唐归马先进等于呉越以易查文徽【马先进等被擒见上二月查文徽亦以是月为呉越所禽】　马希萼又遣羣蛮攻迪田八月戊戌破之杀其镇将张延嗣楚王希广遣指挥使黄处超救之处超败死【处昌吕翻】潭人震恐复遣牙内指挥使崔洪琏将兵七千屯玉潭【九域志潭州湘乡县有玉潭镇在潭州西复扶又翻】　庚子蜀主立其弟仁毅为防王仁贽为雅王仁裕为彭王仁操为嘉王己酉立子喆为秦王【喆音哲】珏为褒王　晋李太后在建州【契丹迁晋主及其家于建州见上卷上年三月】卧病无医药惟与晋主仰天号泣【号户刀翻】防手骂杜重威李守贞曰吾死不置汝【以其降契丹而亡晋也事见二百八十六卷开运二年】戊午卒周显德中有自契丹来者云晋主及冯后尚无恙其从者亡归及物故则过半矣【恙余亮翻从才用翻过音戈】　马希萼表请别置进奏务于京师九月辛巳诏以湖南已有进奏务不许亦赐楚王希广诏劝以敦睦　马希萼以朝廷意佑楚王希广怒遣使称藩于唐乞师攻楚唐加希萼同平章事以鄂州今年租税赐之命楚州刺史何敬洙将兵助希萼冬十月丙午希广遣使上表告急言荆南岭南江南连谋欲分湖南之地【荆南高氏岭南刘氏江南李氏】乞发兵屯沣州以扼江南荆南援朗州之路【江南遣兵援朗道出岳州岳州西至沣州三百余里荆南遣兵援朗径度江南趋澧州亦三百里自澧州东南至朗州三百五十九里】　丁未以呉越王俶为诸道兵马元帅　楚王希广以朗州与山蛮入防诸将屡败忧形于色刘彦瑫言于希广曰朗州兵不满万马不满千都府精兵十万【朗桂以潭州为都府】何忧不胜愿假臣兵万余人战舰百五十艘【舰戸黯翻艘苏遭翻】径入朗州缚取希萼以解大王之忧王悦以彦瑫为战棹都指挥使朗州行营都统彦瑫入朗州境【九域志潭州北至朗州界二百一十七里】父老争以牛酒犒军曰百姓不愿从乱望都府之兵久矣彦瑫厚赏之战舰过则运竹木以断其后【断音短】是日马希萼遣朗兵及蛮兵六千战舰百艘逆战于湄州【欧史作湄州】彦瑫乘风纵火以焚其舰顷之风囘反自焚彦瑫还走江路已断【自断归路则当死战还走何为】士卒战及溺死者数千人　【考异曰湖湘故事彦瑫败在九月十三日今从十国纪年】希广闻之涕泣不知所为希广平日罕颁赐至是大出金帛以取悦于士卒或告天防左司马希崇流言惑众反状已明请杀之希广曰吾自害其弟何以见先王于地下【希崇与希萼通谋者也当断不断反受其乱希广之亡宜矣】马军指挥使张晖将兵自它道击朗州至龙阳【龙阳县属朗州隋所置也取龙阳州以名县九域志在朗州东南八十五里宋白曰龙阳故汉索县地吴分其地立龙阳县】闻彦瑫败退屯益阳希萼又遣指挥使朱进忠等将兵三千急攻益阳张晖绐其众曰我以麾下出贼后汝辈留城中待我相与合势击之既出遂自竹头市遁归长沙朗兵知城中无主急击之士卒九千余人皆死呉越王俶归查文徽于唐文徽得瘖疾以工部尚
　　书致仕【史言唐不能正查文徽败军之罪瘖于今翻】　十一月甲子朔日有食之　蜀太师中书令宋忠武王赵廷隐卒　楚王希广遣其僚属孟骈説马希萼曰公忘父兄之讐北面事唐【自马殷以来与杨徐世为仇讐説式芮翻】何异袁谭求救于曹公邪【事见六十四卷汉献帝建安八年】希萼将斩之骈曰古者兵交使在其闲【春秋左氏传之言使疏吏翻】骈若爱死安肯此来骈之言非私于潭人实为公谋也【为于伪翻】乃释之使还报曰大义絶矣非地下不相见也朱进忠请希萼自将兵取潭州辛未希萼留其子光赞守朗州悉发境内之兵趣长沙【趣七喻翻考异曰湖湘故事希萼以十月二卜一日直徃湖南今从十国纪年】自称顺天王　诏侍衞步军都指挥使宁江节度使王殷将兵屯澶州以备契丹【侍衞亲军都指挥使之下又有侍衞马军步军二都指挥此皆梁唐所置宁江军防州时属蜀王殷遥领也】殷瀛州人也　朝廷议发兵以安远节度使王令温为都部署以救潭州防内难作不果【内难谓杀杨邠等以召郭威之祸难乃旦翻】　帝自即位以来枢密使右仆射同平章事杨邠总机政枢宻使兼侍中郭威主征伐归德节度使侍衞亲军都指挥使兼中书令史肇典宿衞三司使同平章事王章掌财赋邠颇公忠退朝门无私谒虽不却四方馈遗有余辄献之【遗唯季翻】肇督察京城道不拾遗是时承契丹荡覆之余【契丹入汴中原荡覆契丹北归汉承其后】公私困竭章捃摭遗利吝于出纳以实府库属三叛连衡【捃居运翻摭之石翻属之欲翻三叛谓李守贞王景崇赵思绾衡读曰横】宿兵累年而供馈不乏及事平赐予之外尚有余积【予读曰与积子赐翻】以是国家粗安【粗坐五翻】章聚敛刻急【敛力赡翻】旧制田税每斛更输二升谓之雀防耗章始令更输二斗谓之省耗【按唐明宗天成元年四月赦文应纳夏秋税子先有省耗每斗一升今后祗纳正税数不量省耗如此则天成已前已有省耗每斛更输一斗天成罢输之后至汉兴王章复令输省耗而又倍旧数取之也】旧钱出入皆以八十为陌章始令入者八十出者七十七谓之省陌【沈括曰今之数钱百钱谓之陌者借陌字用之其实只是百字如什与伍耳唐自皇甫鏄为垫钱法至昭宗时乃定八十为陌】有犯盐矾酒麴之禁者锱铢涓滴罪皆死【盐禁之设久矣酒之为禁或罢或歴代不常自唐中世始申酒之禁及其末也又禁造麴至于矾禁新旧唐书食货志皆未着言其事是必起于五代之初本草图经曰矾石生河西山谷及陇西武都石门今白矾则晋州慈州拱州无为军緑矾则隰州温泉县池州铜陵县并煎矾处处出焉初生皆石也采得碎之煎炼乃成矾凡有五种其色各异谓白矾绿矾黄矾黑矾綘矾也自岐伯至陶隐居之书皆言之】由是百姓愁怨章尤不喜文臣尝曰此辈授之握筭不知纵横【喜许记翻纵子容翻】何益于用俸禄皆以不堪资军者给之吏已高其估章更増之【估价也】帝左右嬖幸浸用事【嬖卑义翻又博计翻】太后亲戚亦干预朝政【朝直遥翻】邠等屡裁抑之太后有故人子求补军职肇怒而斩之武德使李业太后之弟也【太后昆弟七人业最幼故尤怜之】高祖使掌内帑【帑底朗翻】帝即位尤防宠任防宣徽使阙业意欲之【呉防裕出郑州阙宣徽北院使】帝及太后亦讽执政邠肇以为内使迁补有次不可以外戚超居乃止内客省使阎晋卿次当为宣徽使久而不补枢密承防聂文进飞龙使后匡赞翰林茶酒使郭允明皆有宠于帝乆不迁官共怨执政【姓谱后姓望出东海开封】文进并州人也刘铢罢青州归久奉朝请未除官常防手于执政【是年夏五月刘铢自青州召归防手者防其手而诟怨之】帝初除三年丧听乐赐伶人锦袍玉带伶人诣肇谢肇怒曰士卒守边苦战犹未有以赐之汝曹何功而得此皆夺以还官帝欲立所幸耿夫人为后邠以为太速夫人卒帝欲以后礼葬之邠复以为不可【复扶又翻】帝年益壮厌为大臣所制邠肇尝议事于帝前帝曰审图之勿令人有言邠曰陛下但禁声【禁声谓禁口勿言使不出声也】有臣等在帝积不能平左右因乘间譛之于帝【间古苋翻】云邠等专恣终当为乱帝信之尝夜闻作坊锻声【作坊造兵甲之所作坊使领之锻都玩翻锻铁以为兵甲】疑有急兵达旦不寐司空同平章事苏逢吉既与肇有隙知李业等怨肇屡以言激之帝遂与业文进匡赞允明谋诛邠等议既定入白太后太后曰兹事何可轻发更宜与宰相议之业时在防曰先帝尝言朝廷大事不可谋及书生懦怯误人太后复以为言【史言杀邠等非太后之意复扶又翻】帝忿曰国家之事非闺门所知拂衣而出乙亥业等以其谋告阎晋卿晋卿恐事不成诣肇第欲告之肇以它故辞不见【使阎晋卿得见史肇则李业等之死不待郭威之入也天方授郭威故史肇等先死以除其偪岂特人事哉】丙子旦邠等入朝有甲士数十自广政殿出杀邠肇章于东庑下【庑罔甫翻按薛史晋天福四年二月辛夘改东京玉华殿为永福殿周显德四年新修永福殿改为广政殿此葢以后来殿名书之】文进亟召宰相朝臣班于崇元殿宣云邠等谋反已伏诛与卿等同庆又召诸军将校至万嵗殿庭【五代防要梁开平元年改汴京正衙殿为崇元殿东殿为徳殿万嵗堂为万嵗殿晋天福二年八月改德殿为广政殿将即亮翻校戸教翻】帝亲谕之且曰邠等以穉子视朕朕今始得为汝主汝辈免横忧矣皆拜谢而退【穉直利翻横戸孟翻】又召前节度使刺史等升殿谕之分遣使者帅骑収捕邠等亲戚党与傔从尽杀之【帅读曰率骑竒寄翻傔苦念翻从才用翻】肇待侍衞步军都指挥使王殷尤厚邠等死帝遣供奉官孟业赍密诏诣澶州及邺都令镇宁节度使李洪义杀殷又令邺都行营马军都指挥使郭崇威步军都指挥使真定曹威杀郭威及监军宣徽使王峻洪义太后之弟也又急诏徴天平节度使高行周平卢节度使符彦卿永兴节度使郭从义泰宁节度使慕容彦超匡国节度使薛怀让郑州防御使呉防裕陈州刺史李谷入朝【急征诸帅欲其以从兵卫宫阙李谷一刺史耳而亦预徴入朝之数必其智略闻于时也】以苏逢吉权知枢密院事前平卢节度使刘铢权知开封府侍衞马军都指挥使李洪建权判侍衞司事内侍省使阎晋卿权侍衞马军都指挥使【内侍省当作内客省】洪建业之兄也时中外人情忧骇【骇其变起于仓猝而忧祸至之无日也】苏逢吉虽恶肇【以肇诟怒逢吉欲杀之故恶之也恶乌路翻】而不预李业等谋闻变惊愕私谓人曰事太怱怱【怱怱急遽不审谛之意】主上傥以一言见问不至于此业等命刘铢诛郭威王峻之家铢极其惨毒婴孺无免者【婴婴儿郑曰婴犹鹥弥也孺乳子饮乳之子也】命李洪建诛王殷之家洪建但使人守视仍饮食之【饮于禁翻食祥吏翻】丁丑使者至澶州李洪义畏懦虑王殷已知其事不敢发乃引孟业见殷殷囚业遣副使陈光穗以密诏示郭威威诏枢密使魏仁浦示以诏书曰柰何仁浦曰公国之大臣功名素着加之握彊兵据重镇一旦为羣小所搆祸出非意此非辞説之所能解【解佳买翻释也説也】时事如此不可坐而待之【劝之举兵也欧史曰威匿诏书召枢密院吏魏仁浦谋于卧内仁浦劝威反倒用留守印更为诏书诏威诛诸将校以激怒之将校皆愤然效用窃意欧史必有所本通鉴所书必本于周史周臣为其君讳复为魏仁浦缘饰耳】威乃召郭崇威曹威及诸将告以杨邠等寃死及有密诏之状且曰吾与诸公披荆棘从先帝取天下受托孤之任竭力以衞国家今诸公已死吾何心独生君辈当奉行诏书取吾首以报天子庶不相累【累力瑞翻】郭崇威等皆泣曰天子幼冲此必左右羣小所为若使此辈得志国家其得安乎崇威愿从公入朝自诉荡涤鼠辈以清朝廷不可为单使所杀受千载恶名翰林天文赵修己谓郭威曰公徒死何益不若顺众心拥兵而南此天启也【赵修己諌李守贞而劝郭威自信其术也】郭威乃留其养子荣镇邺都命郭崇威将骑兵前驱戊寅自将大军继之【将即亮翻】慕容彦超方食得诏舍匕筯入朝帝悉以军事委之【九域志兖州至大梁六百里慕容彦超三日而至自以于先帝同产之亲急于赴阙而不知其才智之不足以济也】己卯呉防裕入朝【九域志郑州至大梁一百四十里】帝闻郭威举兵南向议发兵拒之前开封尹矦益曰邺都戍兵家属皆在京师官军不可轻出不若闭城以挫其锋使其母妻登城招之可不战而下也慕容彦超曰矦益衰老为懦夫计耳帝乃遣益及阎晋卿呉防裕前保大节度使张彦超将禁军趣澶州【趣七喻翻】是日郭威已至澶州【魏州南至澶州一百五十里两日而至欲掩汉之未备】李洪义纳之王殷迎谒恸哭以所部兵从郭威涉河帝遣内养鸗脱觇郭威威获之【鸗力钟翻又卢红翻欧史作鸗亦音龙　考异曰隐帝实録丁丑孟业至澶州戊寅邺兵至河上己卯呉防裕入朝庚辰诏矦益等赴澶州守捉邺军获鸗脱又云庚辰郭讳次滑州宋延渥纳军辛巳鸗脱还宫薛史隐帝纪丁丑李洪义得密诏遣陈光穗至邺都翌日郭威以众南行戊寅至澶州庚辰至滑州是日诏侯益等赴澶州守捉余与实録同周太祖实録十四日陈光穗至翌日遵路明日遇鸗脱云见召侯益等令守澶州十六日趣滑台十七日赏诸军令奉行前诏十八日自滑而南薛史周太祖纪十六日至澶州获鸗脱十七日至滑州余与实録同按丁丑十四日也若十七日始诏侯益赴澶州则十六日郭威获鸗脱何故已见之也葢帝遣侯益赴澶州必在十六日鸗脱行在遣益之后今从薛史周太祖纪】以表置鸗脱衣领中使归白帝曰臣昨得诏书延颈俟死郭崇威等不忍杀臣云此皆陛下左右贪权无厌者谮臣耳【厌于塩翻】逼臣南行诣阙请罪臣求死不获力不能制臣数日当至阙庭陛下若以臣为有罪安敢逃刑若实有谮臣者愿执付军前以快众心臣敢不抚谕诸军退归邺都庚辰郭威趣滑州【澶州西南至滑州一百余里趣七喻翻】辛巳义成节度使宋延渥迎降【考异曰隐帝实録十一月丙子诛杨史丁丑孟业至澶州王殷锢业送郭威即日首涂戊寅至河上见王殷庚辰次滑州周太祖实録云十三日夜太祖梦入朝见至诣旦以梦示峻是日陈洪穗至邺都是十四日丁丑也翌日为众所迫遵路十五日戊寅也明日行次遇鸗脱欲住澶州十六日己邜也下文又云十六日趣滑台按大梁至澶州二百七十里澶州至邺都一百四十里至滑州百二十里不应徃还如是之速汉周实録首涂与至滑州日不同葢十六日趣滑州十七日至滑州也今从周太祖实録】延渥洛阳人其妻晋高祖女永宁公主也郭威取滑州库物以劳将士【劳力到翻】且谕之曰闻矦令公已督诸军自南来【矦益兼中书令故称之为令公】今遇之交战则非入朝之义不战则为其所屠吾欲全汝曹功名不若奉行前诏吾死不恨【郭威以此观众心向背耳】皆曰国家负公公不负国所以万人争奋如报私讐矦益辈何能为乎王峻徇于众曰我得公处分俟克京城听旬日剽掠众皆踊跃【处昌吕翻分扶问翻剽匹妙翻许士卒以剽掠之利以济其私可以得而不可长守也】　辛巳鸗脱至大梁前此帝议欲自徃澶州闻郭威已至河上而止帝甚有悔惧之色私谓窦贞固曰属者亦太草草【属之欲翻属者犹言顷者也草草亦言率尔欠审谛商量之意】李业等请空府库以赐诸军苏禹珪以为未可业拜禹珪于帝前曰相公且为天子勿惜府库【为于伪翻下当为冋】乃赐禁军人二十缗下军半之将士在北者给其家使通家信以诱之【诱音酉】壬午郭威军至封丘人情忷惧太后泣曰不用李涛之言宜其亡也【李涛之言见上卷元年】慕容彦超恃其骁勇言于帝曰臣视北军犹蠛蠓耳【尔雅注蠛蠓翳蒙之所生一名醯鸡孙炎曰此虫微细羣飞列子曰蠛蠓生朽壤之上因雨而生覩阳而死庄子谓之醯鸡蠛莫结翻蠓莫孔翻】当为陛下生致其魁【为于伪翻】退见聂文进问北来兵数及将校姓名颇惧曰是亦剧贼未易轻也【将即亮翻校户教翻易以防翻】帝复遣左神武统军袁义前威胜节度使刘重进等帅禁军与矦益等防屯赤冈防象先之子也【复扶又翻防宜﨑翻帅读曰率袁象先梁将也事见梁纪】彦超以大军屯七里店癸未南北军遇于刘子陂【刘子陂在封丘之南汴郊之北】帝欲自出劳军【劳力到翻】太后曰郭威吾家故旧非死亡切身何以至此但按兵守城飞诏谕之观其志趣必有辞理则君臣之礼尚全慎勿轻出帝不从【使帝从太后之言虽不能保其徃犹未至于野死也】时扈从军甚盛【从才用翻下从官同】太后遣使戒聂文进曰大须在意对曰有臣在虽郭威百人可擒也至暮两军不战帝还宫慕容彦超大言曰陛下来日宫中无事幸再出观臣破贼臣不必与之战但叱散使归营耳甲申帝欲再出太后力止之不可既陈【陈读曰阵】郭威戒其众曰吾来诛羣小非敢敌天子也慎勿先动久之慕容彦超引轻骑直前奋击郭崇威与前博州刺史李荣帅骑兵拒之【骑竒寄翻帅读曰率】彦超马倒几获之【几居依翻】彦超引兵退麾下死者百余人于是诸军夺气稍稍降于北军矦益呉防裕张彦超袁防刘重进皆潜徃见郭威威各遣还营又谓宋延渥曰天子方危公近亲宜以牙兵徃衞乘舆且附奏陛下愿乘间早幸臣营【宋延渥主壻故云近亲牙兵谓延渥所领义成牙兵也衞乗防证翻间古苋翻】延渥未至御营乱兵云扰不敢进而还【还从宣翻又如字】比暮南军多归于北【比必利翻及也】慕容彦超与麾下十余骑奔还兖州是夕帝独与三相及从官数十人宿于七里寨余皆逃溃【三相窦贞固苏逢吉禹珪七里寨即慕容彦超所屯七里店寨】乙酉旦郭威望见天子旌旗在高阪上下马免冑徃从之至则帝已去矣帝策马将还宫至化门【化门大梁城北面东来第一门也木酸枣门梁开平元年改曰兴和门晋天福三年改曰化门】刘铢在门上问帝左右兵马何在因射左右【刘铢之射左右其意何为射而亦翻】帝囘辔西北至赵村追兵已至帝下马入民家为乱兵所弑　【考异曰实録帝至化门刘铢射帝左右帝回诣西北郭允明露刃随后西北至赵村前锋已及乱兵腾沸上惧下马入于民室郭允明知事不济乃抽刃犯跸而崩薛史隐帝纪郭允明知事不济乃剚刃于帝而崩允明自杀周太祖纪云允明弑汉帝于北郊刘恕曰允明帝所亲信何由弑逆葢郭威兵杀帝事成之后讳之因允明自杀归罪耳按弑帝未必是允明但莫知为谁故止云乱兵】苏逢吉阎晋卿郭允明皆自杀聂文进挺身走军士追斩之李业奔陜州【九域志大梁至陜州六百五十九里李业欲依其兄耳陜失冉翻】后匡赞奔兖州【欲依慕容彦超也】郭威闻帝遇弑号恸曰老夫之罪也【号戸刀翻】威至化门刘铢雨射城外【雨射者射矢如雨也】威自迎春门入归私第【迎春门汴城东面北来第一门也本名曹门梁开平元年改曰建阳门晋天福三年改曰迎春门】遣前曹州防御使何福进将兵守明德门诸军大掠通夕烟火四发军士入前义成节度使白再荣之第执再荣尽掠其财既而进曰某等昔尝趋走麾下一旦无礼至此何面目复见公【复抉又翻】遂刎其首而去【以白再荣真定之虐今罹此祸抑天道也刎武粉翻】吏部侍郎张允家赀以万计而性吝虽妻亦不之委常自系众钥于衣下行如环佩是夕匿于佛殿藻井之上【风俗通云殿堂象东井刻为荷菱荷菱水物所以厌火杜佑曰汉宫殿率号屋仰为井皆画水藻莲菱之属以厌火何晏景福殿赋缭以藻井编以綷疏又王文考灵光殿赋圆渊方井反植荷渠葢为方井而画藻其上也陆佃埤雅曰屋上覆橑谓之藻井】登者浸多板壊而坠军士掠其衣遂以冻卒【卒子恤翻】初作坊使贾延徽有宠于帝与魏仁浦为隣欲并仁浦所居以自广屡谮仁浦于帝几至不测【言几至于死也几居依翻】至是有擒延徽以授仁浦者仁浦谢曰因乱而报怨吾所不为也郭威闻之待仁浦益厚右千牛卫大将军枣彊赵鳯曰郭侍中举兵欲诛君侧之恶以安国家耳而防辈敢尔乃贼也岂侍中意邪执弓矢踞胡床坐于巷首掠者至辄射杀之里中皆赖以全【射而亦翻】丙戌获刘铢李洪建囚之【考异曰五代史阙文周祖自邺起兵铢尽诛周祖之家子孙妇女十数人极其惨毒及隐帝遇害周祖以汉】
　　【太后令収铢下狱使人责铢杀其家对曰铢为汉家戮叛族耳不知其他威怒杀之王禹偁曰周世宗朝史官修汉隐帝实録铢之忠言讳而不载铢今有子孝和推进士第按铢所至贪婪酷虐在青州谋不受代赖郭琼谕之始入朝私怨杨史快其就戮隐帝败归射而不纳使至野死其屠灭周祖之家出于残忍之性耳岂忠义之士邪王禹偁所记葢慿孝和之言耳今不取】铢谓其妻曰我死汝且为人婢乎妻曰以公所为雅当然耳王殷郭崇威言于郭威曰不止剽掠【剽匹妙翻】今夕止有空城耳威乃命诸将分部禁止掠者不从则斩之【分扶问翻】至晡乃定窦贞固苏禹珪自七里寨逃归郭威使人访求得之寻复其位贞固为相值杨史弄权【杨邠史肇】李业等作乱但以凝重处其间自全而已【处昌吕翻下处分同】郭威命有司迁隐帝梓宫于西宫或请如魏高贵乡公故事葬以公礼【高贵乡公事见六十七卷魏元帝景元元年】威不许曰仓猝之际吾不能保衞乘舆【乘防证翻】罪已大矣况敢贬君乎太师冯道帅百官谒见郭威【帅读曰率下同】威见犹拜之道受拜如平时　【考异曰五代史阙文周祖入京师百官谒之周祖见道犹设拜意道便行推戴道受拜如平时徐曰侍中此行不易周祖气沮故禅代之谋稍缓按周祖举兵既克京城所以不即为帝者葢以汉之宗室崇在河东信在许州赟在徐州若遽代汉虑三镇举兵以兴复为辞则中外必有响应者故阳称辅立宗子信素庸愚不足畏赟乃崇子故迎赟而立之使两镇息谋俟其离徐已远去京稍近然后并信除之则三镇去其二矣然后自立则所与为敌者唯崇而已此其谋也岂冯道受拜之所能沮乎道之所以受拜如平时者正欲示器宇凝重耳】徐曰侍中此行不易【易以防翻】丁亥郭威帅百官诣明德门起居太后且奏称军国事殷请早立嗣君太后诰称郭允明弑逆【太后之诰云然郭威之志也此事考异已辩之于前】神器不可无主河东节度使崇忠武节度使信皆高祖之弟武宁节度使赟开封尹勲高祖之子其令百官议择所宜赟崇之子也高祖爱之养视如子【路振九国志刘崇之长子曰赟少慧黠高祖怜之録为己子赟午伦翻】郭威王峻入见太后于万嵗宫【按薛史唐庄宗同光二年以太后宫为长寿宫晋汉葢以为万嵗宫也或曰因万嵗殿为名见贤遍翻】请以勲为嗣太后曰勲久羸疾不能起【羸伦为翻】威出谕诸将诸将请见之太后令左右以卧榻举之示诸将诸将乃信之于是郭威与峻议立赟己丑郭威帅百官表请以赟承大统太后诰所司择日备灋驾迎赟即皇帝位郭威奏遣太师冯道及枢密直学士王度秘书监赵上交诣徐州奉迎　【考异曰周太祖实録己丑太祖奏遣前太师冯道徃彼谕防太祖将奉表于徐州未知所遣枢密直学士王度请行许之宰臣百寮表秘书监赵上交赍诏同日首涂五代史阙文周祖请道诣徐州册湘隂公为汉嗣道曰侍中由衷乎周祖设誓道曰莫教老夫为谬语人及行谓人曰平生不谬语今为谬语人矣王禹偁曰周世宗朝诏史臣修周祖实録故道之事迹所宜讳矣按道亷智自将阳愚逺祸恐不肯触周祖未发之机其徒欲归美而云耳又隐帝实録云初议立徐帅太后遣中使驰谕刘崇请崇入纉大位崇知立其子上章谦逊恐无此事今不取】郭威之讨三叛也【事见上卷元年二年】每见朝廷诏书处分军事皆合机宜问使者谁为此诏使者以翰林学士范质对威曰宰相器也入城访求得之甚喜时大雪威解所服紫袍衣之【衣于既翻】令草太后诰令迎新君仪注苍黄之中讨论撰定皆得其宜【苍黄者猝遽之状论卢昆翻撰士免翻】初隐帝遣供奉官押班阳曲张永德赐昭义节度使常思生辰物【供奉官押班供奉官之长也生辰物谓圣节囘赐】永德郭威之壻也防杨邠等诛密诏思杀永德思素闻郭威多竒异囚永德以观变及威克大梁思乃释永德而谢之庚寅郭威帅百官上言比皇帝到阙动涉浃旬【比必利翻十日为浃旬徐州至大梁七百里郭威计程言之也】请太后临朝听政　【考异曰周太祖实録云太后自临朝令称制隐帝实録自是至国亡止称诰今从之朝直遥翻】　先是马希萼遣蛮兵围玉潭朱进忠引兵防之崔洪琏兵败奔还长沙【马希广遣崔洪琏屯玉潭事始见上六月】希萼引兵继进攻岳州刺史王赟拒之五日不克希萼使人谓赟曰公非马氏之臣乎不事我欲事异国乎为人臣而怀贰心岂不辱其先人赟曰赟父环为先王将六破淮南兵【王赟父环马氏之良将也将即亮翻】今大王兄弟不相容赟常恐淮南坐収其弊一旦以遗体臣淮南诚辱先人耳大王茍能释憾罢兵兄弟雍睦如初赟敢不尽死以事大王兄弟岂有二心乎希萼慙引兵去辛卯至湘隂焚掠而过【湘隂古罗县之地唐属岳州宋属潭州九域志湘隂县在潭州东北一百五十五里宋白曰湘隂县本罗子国秦为罗县宋元徽二年分益阳罗三县界处巴峡流人因立湘隂县以地在湘江之隂故名】至长沙军于湘西歩兵及蛮兵军于岳麓【盛之荆州记长沙両岸有麓山葢衡山之足又名灵麓峯乃岳山七十二峯之数自湘西古渡登岸夹径乔松泉涧盘绕诸峯叠秀下瞰湘江道林岳麓等寺皆在焉】朱进忠自玉潭引兵防之马希广遣刘彦瑫召水军指挥使许可琼帅战舰五百艘屯城北津属于南津【帅读曰率属之欲翻】以马希崇为监军【马希崇在长沙常为希萼詷希广希萼又以利啖许可琼希广使可琼为将希崇监军所谓借寇兵也】又遣马军指挥使李彦温将骑兵屯驼口扼湘隂路【刘江口有骆驼觜因谓之驼口】歩军指挥使韩礼将二千人屯杨栁桥扼栅路【朗兵栅于湘西以兵扼其路】可琼德勲之子也【许德勲亦楚之良将】　壬辰太后始临朝以王峻为枢密使袁防为宣徽南院使王殷为侍衞马歩军都指挥使郭崇威为侍衞马军都指挥使曹威为侍衞步军都指挥使陈州刺史李谷权判三司　刘铢李洪建及其党皆枭首于市而赦其家　【考异曰实録国子博士司天监洛阳王处讷素与周祖善因言刘氏祚短事处讷曰汉歴未尽但以即位后讐杀人夷人之族怨结天下所以社稷不得乆长耳时周祖方以兵围苏逢吉刘铢之第俟旦而族之闻其言蹶然遽命释之按周祖时方迎湘隂公立之岂得遽言刘氏祚短乎今不取】郭威谓公卿曰刘铢屠吾家吾复屠其家怨讐反覆庸有极乎由是数家获免王殷屡为洪建请免死【王殷先与李洪建分掌侍衞马步军以同僚故为之请为于伪翻】郭威不许后匡赞至兖州慕容彦超执而献之李业至陜州【陜失冉翻】其兄保义节度使洪信不敢匿于家业怀金将奔晋阳至绛州盗杀之而取其金蜀施州刺史田行臯奔荆南高保融曰彼贰于蜀安
　　肯尽忠于我执之归于蜀伏诛　镇州邢州奏契丹主将数万骑入寇攻内丘【内丘本汉中丘县隋避武元帝讳改为内丘唐属邢州九域志在州北四十七里范成大北使録邢州三十五里至内丘县】五日不克死伤甚众有戍兵五百叛应契丹引契丹入城屠之又陷饶阳【九域志饶阳县在深州北九十里】太后敕郭威将大军击之国事权委窦贞固苏禹珪王峻军事委王殷十二月甲午朔郭威发大梁　丁酉以翰林学士戸部侍郎范质为枢密副使初蛮酋彭师暠降于楚【见二百八十二卷晋天福五年酋慈由翻暠古老翻】楚人恶其犷直【恶乌路翻犷古猛翻】楚王希广独怜之以为强弩指挥使领辰州刺史师暠常欲为希广死【为于伪翻】及朱进忠与蛮兵合七千余人至长沙营于江西【湘江之西】师暠登城望之言于希广曰朗人骤胜而骄杂以蛮兵攻之易破也愿假臣步卒三千自巴溪度江出岳麓之后至水西令许可琼以战舰度江腹背合击必破之前军败则其大军自不敢轻进矣希广将从之时马希萼已遣闲使以厚利啖许可琼【间古苋翻啖吐滥翻】许分湖南而治可琼有贰心乃谓希广曰师暠与梅山诸蛮皆族类安可信也可琼世为楚将【许可琼德勲之子故自言尔】必不负大王希萼竟何能为希广乃止希萼寻以战舰四百余艘泊江西希广命诸将皆受可琼节度日赐可琼银伍百两希广屡造其营计事【造七到翻】可琼常闭垒不使士卒知朗军进退希广叹曰真将军也吾何忧哉【临乱之君各贤其臣斯言信矣】可琼或夜乘单舸诈称巡江与希萼防水西约为内应【舸苦我翻】一旦彭师暠见可琼瞠目叱之【瞠昌眞翻】拂衣入见希广曰可琼将叛国人皆知之请速除之无贻后患希广曰可琼许侍中之子岂有是邪【楚加许德勲侍中故希广称之】师暠退叹曰王仁而不断【断丁乱翻】败亡可翘足俟也潭州大雪平地四尺潭朗两军久不得战希广信巫觋及僧语塑鬼于江上【觋刑狄翻塑桑故翻抟埴为鬼神之形曰塑】举手以却朗兵又作大像于高楼手指水西怒目视之【怒奴古翻】命众僧日夜诵经希广自衣僧服膜拜求福【衣于既翻下晖衣同膜莫乎翻】甲辰朗州歩军指挥使武陵何敬眞等　【考异曰湖湘故事作何景真今从十国纪年】以蛮兵三千陈于杨栁桥敬真望韩礼营旌旗纷错【先是希广命韩礼营于杨栁桥纷乱也错杂也陈读曰阵】曰彼众已惧击之易破也朗人雷晖衣潭卒之服濳入礼寨手劒击礼不中【手式又翻中竹仲翻】军中惊扰敬真等乘其乱击之礼军大溃礼被创走至家而卒【创初良翻】于是朗兵水陆急攻长沙歩军指挥使呉宏小门使杨涤相谓曰以死报国此其时矣各引兵出战宏出清泰门战不利涤出长乐战自辰至午朗兵小却【长乐之下当有门字】许可琼刘彦瑫按兵不救涤士卒饥疲退就食彭师暠战于城东北隅蛮兵自城东纵火城上人招许可琼军使救城可琼举全军降希萼长沙遂陷朗兵及蛮兵大掠三日杀吏民焚庐舍自武穆王以来所营宫室皆为灰烬【楚王马殷谥武穆】所积寳货皆入蛮落李彦温望见城中火起自驼口引兵救之朗人已据城拒战彦温攻清泰门不克与刘彦瑫各将千余人奉文昭王及希广诸子趣袁州遂奔唐【楚王希范谥文昭九域志潭州东南至袁州六百三十四里趣七喻翻】张晖降于希萼【张晖先是自益阳遁归长沙长沙既陷遂降于希萼】左司马希崇帅将吏诣希萼劝进【马希崇通希萼事始二百八十七卷天福十二年帅读曰率】呉宏战血满袖见希萼曰不幸为许可琼所误今日死不愧先王矣彭师暠投槊于地大呼请死【呼火故翻】希萼叹曰鐡石人也皆不杀乙巳希崇迎希萼入府视事闭城分捕希广及掌书记李臯弟节都军判官唐昭及邓懿文杨涤等皆获之希萼谓希广曰承父兄之业岂无长幼乎希广曰将吏见推朝廷见命耳希萼皆囚之【卒如张少敌拓拔恒之言】丙午希萼命内外巡检侍卫指挥使刘宾禁止焚掠丁未希萼自称天策上将军武安武平静江宁远等军节度使【马氏旧有此四镇之地是时寜远巡属已属南汉】楚王【此皆父兄官爵希萼未禀命于中国而自称之】以希崇为节度副使判军府事【为希崇杀希萼张本】湖南要职悉以朗人为之脔食李臯节唐昭杨涤斩邓懿文于市戊申希萼谓将吏曰希广懦夫为左右所制耳吾欲生之可乎诸将皆不对朱进忠尝为希广所笞对曰大王三年血战始得长沙【天福十二年希萼希广始争国次年交兵至是三年矣】一国不容二主它日必悔之戊申赐希广死希广临刑犹诵佛书彭师暠葬之干浏阳门外【浏阳门潭州城东门浏音刘】　武宁节度使赟留右都押牙巩延美元从都教练使杨温守徐州【为二人以徐州拒周张本巩延美据下卷及欧史当作巩廷美巩以邑为姓周有卿士巩简公晋有大夫巩朔从才用翻】与冯道等西来【自彭城而西来大梁】在道仗衞皆如王者左右呼万嵗郭威至滑州留数日赟遣使慰劳诸将【劳力到翻】受命之际相顾不拜私相谓曰我辈屠陷京城其罪大矣若刘氏复立我辈尚有种乎【种章勇翻】己酉威闻之即引兵行趣澶州【趣七喻趣】辛亥遣苏禹珪如宋州迎嗣君　楚王希萼以子光赞为武平留后以何敬真为朗州牙内都指挥使将兵戍之希萼召拓抜恒欲用之恒称疾不起【自希广之立拓抜恒已杜门矣事见二百八十七卷天福十二年】　壬子郭威度河馆于澶州【馆古玩翻澶时连翻】癸丑旦将发将士数千人忽大噪威命闭门将士逾垣登屋而入曰天子须侍中自为之将士已与刘氏为仇不可立也或裂黄旗以被威体【被皮义翻】共扶抱之呼万嵗震地因拥威南行威乃上太后牋请奉宗庙事太后为母丙辰至韦城【隋分白马置韦城县治韦氏国城属滑州九域志在州东南五十里丁度曰韦城县古豕韦国也上时掌翻】下书抚谕大梁士民以昨离河上在道秋毫不犯勿有忧疑【恐京城士民惩前者剽掠之祸奔迸四出故抚安之离力智翻】戊午威至七里店窦贞固帅百官出迎拜谒因劝进威营于臯门村【臯门村葢在臯门之外按大梁城无臯门诗大雅绵之篇曰乃立臯门臯门有伉毛氏传曰王之郭门曰臯门郑氏笺曰诸矦之宫外门曰臯门朝门曰应门内有应门天子之宫加之库雉至礼记明堂位记周赐鲁公以天子之制其言曰库门天子臯门雉门天子应门郑注又云天子五门臯库雉应路鲁有库雉路则诸侯三门欤详而味之诗笺记注微有不同而五代之时汴城之外所谓臯门村葢以郭门之外有村遂呼曰臯门村合于毛氏诗传臯门村属开封县薛史云王擅葬于开封县之臯门原以是知之】　武宁节度使赟已至宋州王峻王殷闻澶州军变遣侍衞马军都指挥使郭崇威将七百骑徃拒之又遣前申州刺史马铎将兵诣许州巡检崇威忽至宋州陈于府门外赟大惊阖门登楼诘之【诣许州巡检备刘信也汴京至宋州二百八十五里耳赟不意其至故惊而诘之诘去吉翻】对曰澶州军变郭公虑陛下未察故遣崇威来宿衞无它也赟召崇威崇威不敢进冯道出与崇威语【先是使冯道迎赟故道在赟所】崇威乃登楼赟执崇威手而泣崇威以郭威意安谕之少顷崇威出时防圣指挥使张令超帅部兵为赟宿衞【按薛史防圣汉侍卫马军也帅读曰率下同】徐州判官董裔説赟曰【説式苪翻】观崇威视瞻举措必有异谋道路皆言郭威已为帝而陛下深入不止祸其至哉请急召张令超谕以祸福使夜以兵刼崇威夺其兵明日掠睢阳金帛募士卒北走晋阳【宋州睢阳郡赟父崇镇晋阳睢音须走音奏】彼新定京邑未暇追我此策之上也赟犹豫未决是夕崇威密诱令超令超帅众归之【诱音酉】赟大惧郭威遗赟书云为诸军所迫召冯道先归留赵上交王度奉侍道辞行赟曰寡人此来所恃者以公三十年旧相故无疑耳【冯道唐明宗天成二年为相至是二十四年曰三十年举成数也遗于季翻】今崇威夺吾衞兵事危矣公何以为计道黙然【无以答赟故黙冯道自谓痴顽老子良不妄也】客将贾贞数目道欲杀之【将即亮翻数所角翻】赟曰汝辈勿草草此无预冯公事【契丹主入汴责刘继勲继勲归罪于道道几死矣宋州之事使刘赟从贾贞之意道亦必死矣而契丹主谓道非多事者刘赟谓无预冯公事岂非以其在位素怀冲澹与物无竞人皆敬其名徳而然邪道之全身固为得矣有国者焉用彼相哉然自后唐同光以来枢密使任事丞相取充位而已责人斯无难惟受责俾如流以此而言道未肯受责也】崇威迁赟于外馆杀其腹心董裔贾贞等数人己未太后诰废赟为湘隂公马铎引兵入许州刘信惶惑自杀庚申太后诰以侍中监国【太后两诰皆郭威之志也侍中称郭威官】百官藩镇相继上表劝进壬戌夜监国营有歩兵将校醉扬言向者澶州骑兵扶立今步兵亦欲扶立监国斩之　南汉主以宫人卢琼仙黄琼芝为女侍中朝服冠带参决政事【朝直遥翻】宗室勲旧诛戮殆尽惟宦官林延遇等用事【史言南汉终以宦官女宠亡国而南汉主所以能终其世者以僻处海隅而中国未有真主耳】





　　资治通鉴卷二百八十九
　　钦定四库全书
　　资治通鉴卷二百九十　　　宋　司马光　撰
　　胡三省　音注
　　后周纪一【起重光大渊献尽困敦八月凡一年有竒　周自以为周虢叔之后春秋战国之世传记谓虢叔之后有国者为虢公后谓之郭公虢郭音相近也虞大夫宫之竒曰虢仲虢叔王季之穆也郭之得姓本于周故建国号曰周通鉴因谓之后周】
　　太祖圣神恭肃文武孝皇帝上【姓郭氏讳威邢州尧山人父简事晋为顺州刺史】
　　广顺元年春正月丁卯汉太后下诰授监国符寳即皇帝位监国自臯门入宫【臯门大梁城外村名】即位于崇元殿制曰朕周室之裔虢叔之后国号宜曰周改元大赦杨邠史肇王章等皆赠官官为敛葬【杨邠等死见上卷上年为于伪翻敛力赡翻】仍访其子孙叙用之凡仓场库务掌纳官吏无得收斗余称耗【斗余槩量之外又取其余也称耗称计斤钓石之外又多取之以备耗折今悉除之矫王章苛敛之弊也称尺证翻】旧所进羡余物悉罢之【羡弋战翻羡余唐之流弊也至五季而愈甚】犯窃盗及奸者并依晋天福元年以前刑名罪人非反逆无得诛及亲族籍没家赀【矫史肇虐刑之弊也】唐荘宗明宗晋髙祖各置守陵十戸汉髙祖陵軄员宫人时月荐享及守陵户并如故初唐衰多盗不用律文更定峻法窃盗赃三匹者死晋天福中加至五匹奸有夫妇人无问强和男女并死【强谓男以威力加女女不得已而与之通奸者和谓男女相慕欲动情生而通奸者】汉法窃盗一钱以上皆死又罪非反逆徃徃族诛籍没故帝即位首革其弊初杨邠以功臣国戚为方镇者多不闲吏事【闲习也】乃以三司军将补都押牙孔目官内知客其人自恃敇补多专横【横下孟翻】节度使不能制至是悉罢之帝命史肇亲吏上党李崇矩访肇亲族崇矩言肇弟福今存初肇使崇矩掌其家赀之籍由是尽得其产皆以授福帝贤之使皇子荣帐下　戊辰以前复州防御使王彦超权武宁节度使【时刘赟将巩廷美等守徐州】　汉李太后迁居西宫【按薛史汉太平宫葢即西宫】己巳上尊号曰昭圣皇太后【上时掌翻】　开封尹兼中书令刘勲卒　癸酉加王峻同平章事　以卫尉卿刘皥主汉隠帝之防【刘勲既卒它无亲属故也】　初河东节度使兼中书令刘崇闻隠帝遇害欲举兵南向闻迎立湘隂公乃止曰吾儿为帝吾又何求太原少尹李骧隂説崇曰【説式芮翻】观郭公之心终欲自取公不如疾引兵逾太行据孟津【行戸刚翻】俟徐州相公即位【湘隂公本镇徐州故称之】然后还镇则郭公不敢动矣不然且为所卖崇怒曰腐儒欲离间吾父子命左右曵出斩之【间古苋翻曵读曰拽音羊列翻】骧呼曰吾负经济之才而为愚人谋事【呼火故翻为于伪翻】死固甘心家有老妻愿与之同死崇并其妻杀之且奏于朝廷示无二心及赟废崇乃遣使请赟归晋阳诏报以湘隂公比在宋州【比毗至翻】今方取归京师必令得所公勿以为忧公能同力相辅当加王爵永镇河东巩廷美杨温闻湘隂公失位奉赟妃董氏据徐州拒守以俟河东援兵【刘赟令巩廷美等守徐州事始见上卷上年】帝使赟以书谕之廷美温欲降而惧死【降戸江翻】帝复遗赟书曰爰念斯人尽心于主【复扶又翻遗唯李翻主谓刘赟】足以赏其忠义何由责以悔尤俟新节度使入城【新节度使谓王彦超】当各除刺史公可更以委曲示之【唐宋主帅以手书谕示将佐率谓之委曲】　契丹之攻内丘也【事见上卷上年】死伤颇多又值月食军中多妖异契丹主惧不敢深入引兵还【胡人用兵以月为月食又多妖异故惧而不敢进妖一遥翻还从宣翻又如字】遣使请和于汉防汉亡安国节度使刘词送其使者诣大梁帝遣左千牛卫将军朱宪报聘且叙革命之由以金器玉带赠之　帝以邺都镇抚河北控制契丹欲以腹心处之【处昌吕翻】乙亥以宁江节度使侍卫亲军都指挥使王殷为邺都留守天雄节度使同平章事领军如故【仍领侍卫亲军】仍以侍卫司从赴镇　丙子帝帅百官诣西宫为汉隠帝举哀成服皆如天子礼【去年迁隠帝梓宫于西宫事见上卷帅读曰率为于伪翻】　慕容彦超遣使入贡帝虑其疑惧赐诏慰安之曰今兄事已至此言不欲繁望弟扶持同安亿兆【汉祖慕容彦超之兄也今兄□史作令兄当从之】　戊寅杀湘隂公于宋州　是日刘崇即皇帝位于晋阳【刘崇汉祖母弟也】仍用干祐年号所有者并汾忻代岚宪隆蔚沁辽麟石十二州之地【宋白曰宪州故楼烦监牧唐昭宗龙纪元年李克用奏置宪州宋太宗之平太原折御卿自府州防兵攻刘继元先克岢岚军次克隆州次克岚州则隆州盖晋汉间所置其地在岢岚岚谷之间沁午鸩翻】以节度判官郑珙为中书侍郎【珙居勇翻】观察判官荥阳赵华为戸部侍郎并同平章事以次子承钧为侍卫亲军都指挥使太原尹以节度副使李存瓌为代州防御使禆将武安张元徽为马歩军都指挥使【九域志武安县属洛州在州西九十五里】陈光裕为宣徽使北汉主谓李存瓌张元徽曰【通鉴书岭南之汉为南汉河东之汉为北汉】朕以髙祖之业一朝坠地今日位号不得已而称之顾我是何天子汝曹是何节度使邪由是不建宗庙祭祀如家人宰相月俸止百缗节度使止三十缗【按唐世百官俸钱自防昌以后不复増减三师二百万三公百六十万侍中百五十万中书令两省侍郎两仆射东宫三师百四十万尚书御史大夫东宫三少百万节度使三十万至梁开平五年宰臣俸二百千后唐同光四年定节度副使每月料钱四十千则节度使当又多今北汉主皆减其数俸扶用翻】自余薄有资给而已故其国中少廉吏【少诗沼翻】客省使河南李光美尝为直省官【三省有直省官凡百官诣宰相皆差直省官引接其职则外镇客司通引之职也】颇谙故事【谙乌含翻】北汉朝廷制度皆出于光美北汉主闻湘隂公死哭曰吾不用忠臣之言以至于此为李骧立祠【为于伪翻】嵗时祭之　己卯以太师冯道为中书令加窦贞固侍中苏禹珪司空　王彦超奏遣使赍敕诣徐州巩廷美等犹豫不肻啓闗诏进兵攻之　帝谓王峻曰朕起于寒防备甞艰苦遭时防乱【防息浪翻】一旦为帝王岂敢厚自奉养以病下民乎命峻疏四方贡献珍美食物庚辰下诏悉罢之【按薛史本纪诏应天下州府旧贡滋味食馔之物所宜除减其两浙进细酒海味姜湖南子茶乳糖白沙糖橄榄子镇州髙公米水梨易定栗子河东白杜梨米粉菉豆粉玉屑籸子麫永兴御田红秔米新大麦麫兴平蘓栗子华州麝香羚羊角熊胆獭肝朱柿熊白河中树红枣五味子轻饧同州石饼晋绛蒲萄黄消梨陜府鳯栖梨襄州紫姜新笋橘子安州折粳米糟味青州水梨河阳诸杂果子许州御李子郑州新笋鹅梨懐州寒食杏仁申州蘘荷亳州萆薢防淮州郡淮白鱼今后不须进奉】其诏略曰所奉止于朕躬所损被于甿庶【被皮义翻甿谟耕翻】又曰积于有司之中甚为无用之物又诏曰朕生长军旅【长知两翻】不亲学问未知治天下之道【治直之翻】文武官有益国利民之术各具封事以闻咸宜直书其事勿事辞藻帝以蘓逢吉之第赐王峻峻曰是逢吉所以族李崧也【事见二百八十八卷汉干祐元年】辞而不处【使王峻处权势之间皆以是心处之必不至有商州之祸矣处昌吕翻】　初契丹主北归【见二百八十七卷汉髙祖天福十二年】横海节度使潘实纳弃镇随之契丹主以实纳为西南路招讨使及北汉主立契丹主使实纳遗刘承钧书北汉主使承钧复书称本朝沦亡绍袭帝位欲循晋室故事求援北朝【遗唯季翻晋室故事谓晋祖事契丹以求援故事也朝直遥翻下同】契丹主大喜北汉主发兵屯隂地黄泽团柏【屯隂地者欲窥晋隰屯黄泽者欲窥邢赵屯团柏者欲窥镇定】丁亥以承钧为招讨使与副招讨使白从晖都监李存瓌将步骑万人冦晋州从晖吐谷浑人也郭崇威更名崇曹威更名英【皆避帝名也更工衡翻】　二月丁
　　酉以皇子天雄牙内都指挥使荣为镇寕节度使选朝士为之僚佐以侍御史王敏为节度判官右补阙崔颂为观察判官校书郎王朴为掌书记【为王朴见任于世宗张本】颂协之子【崔协相后唐明宗】朴东平人也　戊戌北汉兵五道攻晋州节度使王晏闭城不出刘承钧以为怯蚁附登城晏伏兵奋击北汉兵死伤者千余人承钧遣副兵马使安元宝焚晋州西城元宝来降承钧乃移军攻隰州【九域志晋州西北至隰州二百五十里】癸卯隰州刺史许迁遣步军都指挥使孙继业迎击北汉兵于长夀村【唐武徳二年分隰州石楼置长夀县贞观元年省入石楼】执其将程筠等杀之未几北汉兵攻州城【几居岂翻】数日不克死伤甚众乃引去迁郓州人也　甲辰楚王希萼遣掌书记刘光辅入贡于唐　【考异曰湖湘故事光辅作光翰今从十国纪年】　帝悉出汉宫中宝玉器数十碎之于庭曰凡为帝王安用此物闻汉隐帝日与嬖宠于禁中嬉戏珍玩不离侧【嬖卑义翻又必计翻离力智翻】兹事不逺宜以为鉴仍戒左右自今珍华悦目之物无得入宫　丁未契丹主遣其臣舒古济与朱宪偕来【欧史作防朱宪使契丹见上正月】　贺即位　戊申敕前资官各听自便居外州【汉隐帝干祐二年冬杨邠奏前资官分居两京事见二百八十八卷】　陈思让未至湖南马希萼已克长沙思让留屯郢州敇召令还【去年十一月汉朝议发兵救潭州内难作而不果刘郭易姓之际必未暇遣将南畧未知陈思让为谁朝所遣当考按薛史周太祖登极遣陈思让帅偏师至安郢以图进取长沙陷乃班师则帝所遣也】　丁巳遣尚书左丞田敏使契丹北汉主遣通事舎人李使于契丹【俗辩字从功从言宋景文手记曰北齐时里俗多作伪字始以巧言为辩至隋有桞其字又以巩易巧矣】乞兵为援　诏加泰宁节度使慕容彦超中书令遣翰林学士鱼崇谅诣兖州谕指崇谅即崇逺也【鱼崇谅先因避汉祖讳改名】彦超上表谢三月壬戌朔诏报之曰向以前朝失徳少主用防【少诗照翻】仓猝之间召卿赴阙卿即奔驰应命信宿至京救国难而不顾身闻君召而不俟驾【难乃旦翻】以至天亡汉祚兵散梁郊降将败军相继而至卿即便囘马首径反隂【兖州在山之隂慕容彦超赴大梁还兖州事并见上卷上年】为主为时【为于伪翻】有终有始所谓危乱见忠臣之节疾风知劲草之心若使为臣者皆能如兹则有国者谁不欲用所言朕潜龙河朔之际平难浚郊之时【难乃旦翻浚郊谓大梁之郊大梁有浚水诗云孑孑干旄在浚之郊韩愈从董晋于汴州赋曰非天子之洵美兮吾何为乎浚之都】縁不奉示喻之言亦不得差人至行阙且事主之道何必如斯若或二三于汉朝【朝直遥翻】又安肯忠信于周室以此为惧不亦过乎卿但悉力推心安民体国事朕之节如事故君不惟黎庶获安抑亦社稷是赖但坚表率未议替移由衷之诚言尽于此【以慕容彦超不自安故以此诏抚谕之】唐以楚王希萼为天策上将军武安武平静江宁逺节度使兼中书令楚王以右仆射孙忌【孙忌即孙晟欧史曰晟一名忌又名鳯】客省使姚鳯为册礼使　丙寅遣前淄州刺史陈思让将兵戍磁州扼黄泽路【磁州西北当黄泽闗路口磁墙之翻】楚王希萼既得志多思旧怨杀戮无度昼夜纵酒荒
　　淫悉以军府事委马希崇希崇复多私曲政刑紊乱【复扶又翻紊音问】府库既尽于乱兵籍民财以赏赉士卒或封其门而取之士卒犹以不均怨望虽朗州旧将佐从希萼来者亦皆不悦有离心刘光辅之入贡于唐也【入贡见上月】唐主待之厚光辅宻言湖南民疲主骄可取也唐主乃以营屯都虞候边镐为信州刺史将兵屯袁州潜谋进取小门使谢彦颙【颙鱼容翻　考异曰湖州故事作谢彦叙周羽冲三楚新録作谢延泽今从十国纪年】本希萼家奴以首面有宠于希萼【首面龙阳之色也】至与妻妾杂坐恃恩专横【横戸孟翻】常肩随希崇或抚其背【记曲礼年长以倍则父事之十年以长则兄事之五年以长则肩随之注云肩随者与之并行差退若拊背则狎之矣】希崇衘之故事府宴小门使执兵在门外希萼使彦颙预坐或居诸将之上诸将皆耻之希萼以府舎焚荡命朗州静江指挥使王逵副使周行逢帅所部兵千余人治之【帅读曰率下同治直之翻】执役甚劳又无犒赐【犒苦到翻】士卒皆怨窃言曰囚免死则役作之我辈从大王出万死取湖南何罪而囚役之且大王终日酣歌岂知我辈之劳苦乎逵行逢闻之相谓曰众怨深矣不早为计祸及吾曹壬申旦帅其众各执长柯斧白梃逃归朗州【柯斧柄也梃徒鼎翻】时希萼醉未醒左右不敢白癸酉始白之希萼遣湖南指挥使唐师翥将千余人追之不及直抵朗州逵等乘其疲乏伏兵纵击士卒死伤殆尽师翥脱归【翥章恕翻】逵等黜留后马光賛【去年马希萼以子光赞镇朗州】更以希萼兄子光惠知州事【更工衡翻】光惠希振之子也【希振马殷之嫡长子也】寻奉光惠为节度使逵等与何敬真及诸军指挥使张仿参决军府事希萼具以状言于唐唐主遣使以厚赏招谕之逵等纳其赏纵其使不答其诏唐亦不敢诘也【使疏吏翻诘去吉翻为王逵等以朗州攻潭州张本】　王彦超奏克徐州杀巩廷美等【巩廷美等以无援败死】　北汉李至契丹契丹主使伊喇摩哩报之【拽羊列翻刺来逹翻】　丙子敕朝廷与唐本无仇怨縁淮军镇各守疆域无得纵兵民擅入唐境商旅徃来无得禁止　己卯潞州送渉县所获北汉将卒二百六十余人各赐衫袴巾履遣还【渉汉县唐属潞州九域志在州东北一百九十八里】　加呉越王俶诸道兵马都元帅　夏四月壬辰朔滨淮州镇上言淮南饥民过淮籴谷未敢禁止诏曰彼之生民与此何异宜令州县津铺无得禁止【铺普故翻】　蜀通奏使髙延昭固辞知枢宻院丁未以前云安盐使太原伊审徴为通奏使知枢宻院事【云安汉巴郡之朐防县地周武帝置云安县唐属防州以其产盐置云安监】审徴蜀髙祖妹褒国公主之子也少与蜀主相亲狎【少诗照翻】及知枢宻政之大小悉以咨之审徴亦以经济为已任而贪侈回邪与王昭逺相表里蜀政由是浸衰呉越王俶徙废王倧居东府【自衣锦军徙居东府呉越以越州为东府】为筑宫室治园圃娯悦之【为于伪翻治直之翻】嵗时供馈甚厚契丹主遣使如北汉告以周使田敏来约嵗输钱十万缗【输舂遇翻】北汉主使郑珙以厚赂谢契丹【珙居勇翻】自称侄皇帝致书于叔天授皇帝请行册礼　五月己巳遣左金吾将军姚汉英等使于契丹契丹留之【契丹以北汉交之厚遂留周使】辛未北汉礼部侍郎同平章事郑珙卒于契丹　【考异曰】
　　【晋阳见闻録郑珙既逹虏庭虏君恩礼周厚虏俗以酒池肉林为名虽不饮酒如韦曜辈者亦加灌注纵成疾无复信之珙魁岸善饮罹无量之逼宴罢载归一夕腐脇于穹庐之毡堵间舆尸而复命九国志契丹宴犒汉使必厚具酒肉以示夸大髙祖镇河东尝命韦曜北使曜羸瘠不能饮酒虏人强之遂卒按韦曜孙皓时人韦昭也不能饮酒王保衡引以为文章而路振云髙祖时人误也】　甲戌义武节度使孙方简避皇考讳更名方谏【更工衡翻】　定难节度李彛殷遣使奉表于北汉【节度之下当有使字难乃旦翻】　六月辛亥以枢宻使同平章事王峻为左仆射兼门下侍郎枢宻副使兵部侍郎范质判三司李谷为中书侍郎并同平章事谷仍判三司司徒兼侍中窦贞固司空兼中书侍郎同平章事苏禹珪并罢守本官癸丑范质参知枢宻院事丁巳以宣徽北院使翟光邺兼枢宻副使【翟苌伯翻又徒歴翻】初帝讨河中已为人望所属【帝讨河中见二百八十八卷汉干祐元年属之欲翻】李谷时为转运使帝数以微言动之谷俱以人臣尽节为对帝以是贤之即位首用为相时国家新造四方多故王峻夙夜尽心知无不为军旅之谋多所禆益范质明敏强记谨守法度李谷沈毅有噐略在帝前议论辞气忼慨善譬谕以开主意【数所角翻沈持林翻忼苦广翻此史言周朝新造辅相者能尽心营职以济多艰】　武平节度使马光惠愚懦嗜酒不能服诸将王逵周行逢何敬真谋以辰州刺史庐陵刘言骁勇得蛮夷心【刘言从彭玕奔楚因为楚将】欲迎以为副使言知逵等难制曰不徃将攻我乃单骑赴之【九域志辰州东至朗州五百六十六里】既至众废光惠送于唐推言权武平留后【为王逵等杀刘言张本】表求旄节于唐唐人未许亦称藩于周　呉越王俶以前内外马歩都统军使仁俊无罪复其官爵【钱仁俊被幽见二百八十五卷晋齐王开运二年】　契丹遣燕王蘓叶等册命北汉主为大汉神武皇帝妃为皇后北汉主更名旻【更工衡翻】　秋七月【按五代防要是月周追尊四庙】北汉主遣翰林学士博兴卫融等诣契丹谢册礼【博兴即唐青州之博昌县后唐避献祖讳改曰博兴九域志县在州西北一百二十里】且请兵【请兵以攻周】　八月壬戌葬汉隠帝于頴陵【頴陵在许州阳翟县】义武节度使孙方谏入朝壬子徙镇国节度使以其
　　弟易州刺史行友为义武留后又徙建雄节度使王晏镇徐州以武宁节度使王彦超代之【王晏与王彦超两易所镇】　戊午追立故夫人柴氏为皇后【柴氏先卒去年不死于刘铢之手】　九月北汉主遣招讨使李存瓌将兵自团柏入寇契丹欲引兵防之【契丹之下当有主字】与酋长议于九十九泉【魏上地记曰沮阳城东八十里有牧牛山山下有九十九泉即沧河之上源也按魏收魏书天赐三年八月魏主登武要北原观九十九泉武要县汉属定襄郡东部都尉治所宋白曰九十九泉在幽州西北一千余里】诸部皆不欲南寇契丹主强之癸亥行至新州之火神淀【契丹虽破晋其力亦疲诸部疮痍未瘳羸耗未复故不欲南寇宋白曰火神淀在新州西强其两翻淀徒练翻浅水曰淀】燕王蘓页及伟王之子太宁王乌逊作乱弑契丹主而立蘓页契丹主徳光之子舒噜逃入南山诸部奉舒噜以攻蘓页舒噜杀之并其族党立舒噜为帝改元应厯自火神淀入幽州遣使告于北汉北汉主遣枢宻直学士上党王得中如契丹贺即位复以叔父事之请兵以击晋州契丹主年少好游戏不亲国事毎夜酣饮逹旦乃寐日中方起国人谓之睡王后更名眀【少诗照翻好呼到翻更工衡翻】　壬申蜀以吏部尚书御史中丞范仁恕为中书侍郎兼吏部尚书同平章事　楚王希萼既克长沙不赏许可琼【许可琼降希萼见上卷汉隠帝干祐三年】疑可琼怨望出为恭州刺史【唐武徳五年析荔州之隋化县置南恭州贞观八年更名蒙州宋朝熈寜五年废防州以立山县昭州宋白曰恭州汉荔浦县地唐置防州以州东面有防山山下有泉源流为防水山下人皆姓蒙故名】遣马歩都指挥使徐威左右军马歩使陈敬迁水军都指挥使鲁公绾牙内侍卫指挥使陆孟俊帅部兵立寨于城西北隅以备朗兵【帅读曰率下同】不存抚役者将卒皆怨怒谋作乱希崇知其谋戊寅希萼宴将吏徐威等不预希崇亦辞疾不至威等使人先驱踶齧马十余入府自帅其徒执斧斤白梃声言絷马奄至座上纵横击人颠踣满地【踶大计翻齧鱼结翻絷陟立翻纵子容翻踣蒲北翻】希萼逾垣走威等执囚之【考异曰十国纪年作丁丑按湖湘故事在十九日今从之】执谢彦颙自顶及踵剉
　　之立希崇为武安留后纵兵大掠幽希萼于衡山县【三国时吴分湘南县置衡山县唐属衡州宋朝淳化四年分属潭州九域志衡山县在潭州西南三百二十里】刘言闻希崇立遣兵趣潭州【趣七喻翻】声言讨其簒夺之罪壬午军于益阳之西希崇惧癸未发兵二千拒之又遣使如朗州求和请为邻藩掌书记桂林李观象说言曰【时人谓桂州为桂林说式芮翻】希萼旧将佐犹在长沙此必不欲与公为邻不若先檄希崇取其首然后图湖南可兼有也言从之希崇畏言即断都军判官杨仲敏掌书记刘光辅牙内指挥使魏师进都押牙黄勍等十余人首【断丁管翻勍渠京翻】遣前辰阳县令李翊赍送朗州【辰阳地名马氏置县属辰州宋白曰辰溪县本汉辰陵县后汉曰辰阳以县在辰水之阳也隋改曰辰溪如此则马氏用后汉县名也】至则腐败言与王逵等皆以为非仲敏等首怒责翊翊惶恐自杀希崇既袭位亦纵酒荒淫为政不公语多矫妄国人不附初马希萼入长沙【事见上卷上年十二月】彭师暠虽免死犹杖背黜为民希崇以为师暠必怨之使送希萼于衡山实欲师暠杀之师暠曰欲使我为弑君之人乎奉事逾谨【暠古老翻】丙戌至衡山衡山指挥使廖偃匡图之子也【晋天福四年廖匡图与蛮战死】与其季父节度廵官匡凝谋曰吾家世受马氏恩今希萼长而被黜必不免祸【长知两翻被彼义翻】盍相与辅之于是帅荘戸及乡人悉为兵【佃豪家之田而纳其租谓之荘戸帅读曰率】与师暠共立希萼为衡山王以县为行府断江为栅【断丁管翻江即谓湘江也】编竹为战舰以师暠为武清节度使【武清节度使廖偃等自相署置耳】召募徒众数日至万余人州县多应之遣判官刘虚已求援于唐徐威等见希崇所为知必无成又畏朗州衡山之逼恐一朝防败俱及祸【防息浪翻】欲杀希崇以自解希崇微觉之大惧宻遣客将范守牧奉表请兵于唐唐主命边镐自袁州将兵万人西趣长沙【将即亮翻趣七喻翻】　冬十月辛卯潞州廵检陈思让败北汉兵于虒亭【败补迈翻虒亭在潞州铜鞮县九域志潞州襄垣县有虒亭镇虒音斯】　唐边镐引兵入醴陵【旧唐书地理志曰汉临湘县界有醴陵后汉立为县隋废唐武徳四年分长沙县置醴陵县并属潭州九域志醴陵县在潭州东一百六十里范成大行程记袁州萍乡县至潭州醴陵县两日程耳】癸巳楚王希崇遣使犒军壬寅遣天策府学士拓防恒奉牋诣镐请降恒叹曰吾乆不死乃为小儿送降状癸卯希崇帅弟侄迎镐望尘而拜镐下马称诏劳之【犒苦到翻帅读曰率下同劳力到翻】甲辰希崇等从镐入城镐舍于浏阳门楼【浏音留】湖南将吏毕贺镐皆厚赐之时湖南饥馑镐大发马氏仓粟赈之楚人大悦【马殷据潭朗传子希声希范希广希萼希崇至是而亡唐明宗天成三年楚归呉败将苖璘许徳勲谓之曰待众驹争皁栈而后湖湘可图今果如其言】　契丹遣彰国节度使萧禹厥将奚契丹五万防北汉兵入寇北汉主自将兵二万自隂地闗寇晋州丁未军于城北三面置寨昼夜攻之游兵至绛州时王晏已离镇【离力智翻】王彦超未至巡检使王万敢权知晋州与龙防都指挥使史彦超虎防指挥使何徽共拒之【薛史本纪广顺元年改侍卫马歩军额马军旧称防圣改为龙防歩军旧称防国改为虎防】史彦超云州人也　癸丑唐武昌节度使刘仁赡帅战舰二百取岳州抚纳降附人忘其亡【刘仁赡善将故能为唐坚守夀州】仁赡金之子也【刘金为杨氏将】唐百官共贺湖南平起居郎髙逺曰我乘楚乱取之甚易【易以豉翻】观诸将之才但恐守之难耳逺幽州人也司徒致仕李建勲曰祸其始于此乎【唐之祸败后果如二臣所料】唐主自即位以来未尝亲祠郊庙礼官以为请唐主曰俟天下一家然后告谢及一举取楚谓诸国指麾可定魏岑侍宴言臣少游元城乐其风土【少诗照翻乐音洛】俟陛下定中原乞魏博节度使唐主许之岑趋下拜谢其主骄臣佞如此马希萼望唐人立己为潭帅而潭人恶希萼【恶乌路翻】共请边镐为帅【帅所类翻下同】唐主乃以镐为武安节度使【为边镐为朗兵所逐张本】王峻有故人曰申师厚尝为兖州牙将失軄饥寒望
　　峻马拜谒于道防凉州留后折逋嘉施上表请帅于朝廷【折逋羌族也因以为姓】帝以絶域非人所欲募率府供奉官愿行者【率府谓东宫十率府也】月余无人应募峻荐师厚于帝丁巳以师厚为河西节度使　唐边镐趣马希崇帅其族入朝【趣读曰促帅读曰率朝直遥翻】马氏聚族相泣欲重赂镐奏乞留居长沙镐微哂曰国家与公家世为仇敌殆六十年【哂矢忍翻唐昭宗光启三年马殷从孙儒攻杨行宻干寜三年得湖南自此与江淮为敌国自光启三年至是年适六十年】然未尝敢有意窥公之国今公兄弟鬭防困穷自归若复二三【复扶又翻】恐有不测之忧希崇无以应十一月辛酉与宗族及将佐千余人号恸登舟【防馨激翻鬭也狠也戾也诗云兄弟防于墙复扶又翻号戸刀翻】送者皆哭响振川谷　帝以北汉契丹之兵犹在晋州甲子以王峻为行营都部署将兵救之诏诸军皆受峻节度聼以便宜从事得自选择将吏乙丑峻行帝自至城西钱之【大梁城西也】　楚静江节度副使知桂州马希隠武穆王殷之少子也楚王希广希萼兄弟争国南汉主以内侍呉懐恩为西北招讨使将兵屯境上伺间宻谋进取【少诗照翻伺相吏翻间古苋翻】希广遣指挥使彭彦晖将兵屯龙峒以备之【桂州溪南有白龙洞在平地半山上】希萼自衡山遣使以彦晖为桂州都监在城外内巡检使判军府事希隠恶之【恶乌路翻】潜遣人告蒙州刺史许可琼可琼方畏南汉之逼即弃蒙州引兵趣桂州【蒙桂相去四百余里趣七喻翻】与彦晖战于城中彦晖败奔衡山可琼留屯桂州呉懐恩据蒙州进兵侵掠桂管大扰希隠可琼不知所为但相与饮酒对泣南汉主遗希隠书【遗唯李翻】言武穆王奄有全楚富彊安靖五十余年止由三十五舅三十舅兄弟寻戈自相鱼肉【三十五舅谓希广三十舅谓希萼汉主防娶汉王殷女故呼希广等为舅】举先人基业北面仇雠【言举国臣唐也】今闻唐兵已据长沙窃计桂林继为所取当朝世为与国重以婚姻【朝直遥翻重直用翻】覩兹倾危忍不赴救已发大军水陆俱进当令相公舅永拥节旄常居方面希隠得书与僚佐议降之支使潘珪以为不可丙寅呉怀恩引兵奄至城下希隠可琼帅其众夜斩闗奔全州【九域志桂州北至全州一百六十三里晋髙祖时马氏改永州之湘源县为清湘县置全州本汉洮阳县地地有洮水在清湘县北帅读曰率】桂州遂溃怀恩因以兵略定宜连梧严富昭栁龚象等州【唐干封二年招致生獠以秦故桂林郡地置严州富州当是置于贺州富川县】南汉始尽有岭南之地　辛未唐边镐遣先锋指挥使李承戬将兵如衡山趣马希萼入朝【戬子践翻趣读曰促】庚辰希萼与将佐士卒万余人自潭州东下　王峻留陕州旬日帝以北汉攻晋州急忧其不守议自将由泽州路与峻防兵救之【帝欲自泽州而西王峻自陕度河而北取潞州而防于晋州陕失冉翻将即亮翻】且遣使谕峻十二月戊子朔下诏以三日西征使者至陕峻因使者言于帝曰晋州城坚未易可拔【易以豉翻】刘崇兵锋方鋭不可力争所以驻兵待其气衰耳非臣怯也陛下新即位不宜轻动若车驾出汜水则慕容彦超引兵入汴大事去矣帝闻之自以手提耳曰几败吾事【王峻之言出于帝防虞之所不及而犁然有当于心故不觉自提其耳几居依翻败补迈翻】庚寅敇罢亲征初泰寜节度使兼中书令慕容彦超闻徐州平【谓巩廷美等死】疑惧愈甚乃招纳亡命畜聚薪粮潜以书结北汉吏获其书以闻又遣人诈为商人求援于唐帝遣通事舍人郑好谦就申慰谕与之为誓彦超益不自安屡遣都押牙郑麟诣阙伪输诚欵实觇机事【觇丑亷翻又丑艶翻】又献天平节度使髙行周书其言皆谤毁朝廷与彦超相结之意帝笑曰此彦超之诈也以书示行周行周上表谢恩【汉初彦超与行周同攻魏因而结隙且兖郓邻藩彦超举兵恐行周拟其后故伪为其书欲以间之帝反以其书示行周以结其心】既而彦超反迹益露丙申遣閤门使张凝将兵赴郓州廵检以备之【职官分纪阎门使副掌供奉乘舆朝防防幸大宴及賛引亲王宰相百僚蕃客朝见辞纠弹失仪五代以来多以处武臣出将使命及总戎旅】　庚子王峻至绛州乙巳引兵趣晋州【趣七喻翻】晋州南有蒙阬最为险要峻忧北汉兵据之是日闻前锋已度蒙阬喜曰吾事济矣　慕容彦超奏请入朝帝知其诈即许之既而复称境内多盗未敢离镇【复扶又翻离力智翻】北汉主攻晋州乆不克【是年十月庚子攻晋州至是五十余日】防大雪
　　民相聚保山寨野无所掠军乏食契丹思归闻王峻至蒙阬烧营夜遁峻入晋州诸将请亟追之峻犹豫未决明日乃遣行营马军都指挥使仇超都排陈使药元福左厢排陈使陈思让康延沼将骑兵追之及于霍邑【九域志霍邑在晋州北一百三十五里】纵兵奋击北汉兵坠崖谷死者甚众霍邑道隘延沼畏懦不急追由是北汉兵得度药元福曰刘崇悉发其众挟胡骑而来志吞晋绛今气衰力惫狼狈而遁不乗此翦扑必为后患【惫蒲拜翻扑普卜翻】诸将不欲进王峻复遣使止之【复扶又翻王峻自晋州遣使】遂还契丹比至晋阳士马什防三四【还从宣翻又如字比必利翻防息浪翻】萧禹厥耻无功钉大酋长一人于市旬余而斩之【钉丁定翻酋慈秋翻长知两翻】北汉主始息意于进取北汉土瘠民贫内供军国外奉契丹赋繁役重民不聊生逃入周境者甚众　唐主以镇南节度使兼中书令宋齐丘为太傅以马希萼为江南西道观察使镇洪州仍赐爵楚王以马希崇为永泰节度使镇舒州【唐盖置永泰军于舒州】湖南将吏位髙者拜刺史将军卿监卑者以次拜官唐主嘉廖偃彭师暠之忠以偃为左殿直军使莱州刺史【莱州属周境廖偃遥领耳】师暠为殿直都虞赐予甚厚【予读曰与】湖南刺史皆入朝于唐永州刺史王赟独后至唐主毒杀之　南汉主遣内侍省丞潘崇彻【唐内侍省有监有少监未尝有丞此南汉创置也】将军谢贯将兵攻郴州唐边镐发兵救之崇彻败唐兵于义章【郴丑林翻宋白曰郴州汉郴县隋置郴州败补迈翻隋末萧铣分郴置义章县唐属郴州九域志在州南八十五里宋朝避太宗潜藩旧名改曰宜章宋白曰县北临章水】遂取郴州边镐请除全道二州刺史以备南汉丙辰唐主以廖偃为道州刺史以黒云指挥使张峦知全州【全道二州与南汉贺昭桂三州接界】　是嵗唐主以安化节度使鄱阳王王延政为山南西道节度使【兴元山南西道属蜀唐使王延政遥领耳】更赐爵光山王【更工衡翻王延政之先本光山人故以爵之】初蒙城镇将咸师朗将部兵降唐【见二百八十八卷汉干祐二年将即亮翻】唐主以其兵为奉节都从边镐平湖南唐悉收湖南金帛珍玩仓粟乃至舟舰亭馆花果之美者皆徙于金陵遣都官郎中杨继勲等收湖南租赋以赡戍兵继勲等务为苛刻湖南人失望行营粮料使王绍顔减士卒粮赐奉节指挥使孙朗曹进怒曰昔吾从咸公降唐唐待我岂如今日湖南将士之厚哉今有功不増禄赐又减之不如杀绍顔及镐据湖南归中原富贵可圗也二年春正月庚申夜孙朗曹进帅其徒作乱【帅读曰率】束藁潜烧府门火不然边镐觉之出兵格鬬且命鸣鼓角朗进等以为将晓斩闗奔朗州王逵问朗曰吾昔从武穆王与淮南战屡防【马殷諡武穆王】淮南兵易与耳【易以防翻】今欲以朗州之众复取湖南可乎朗曰朗在金陵数年备见其政事朝无贤臣军无良将忠佞无别赏罚不当【朝直遥翻将即亮翻别彼列翻当丁浪翻】如此得国存幸矣何暇兼人朗请为公前驱取湖南如拾芥耳逵悦厚遇之【为于伪翻王逵等本有圗湖南之志于此遂决】　壬戌发开封府民夫五万修大梁城旬日而罢　慕容彦超发乡兵入城引泗水注壕中为战守之备又多以旗帜授诸镇将令募羣盗剽掠邻境【帜昌志翻剽匹妙翻】所在奏其反状甲子赦沂宻二州不复隶泰宁军【先收其巡属以弱慕容彦超复扶又翻】以侍卫歩军都指挥使昭武节度使曹英为都部署讨彦超【昭武军利州属蜀曹英遥领耳】齐州防御使史延超为副部署皇城使河内向训为都监【向姓也本自有殷宋文公支子向文旰旰孙戌以王父字为氏余按春秋左氏传向戍宋桓公之后向式亮翻监古衔翻】陈州防御使药元福为行营马部都虞帝以元福宿将【药元福歴事唐汉晋为将有功将即亮翻】命英训无得以军礼见之二人皆父事之唐主发兵五千军于下邳以援彦超闻周兵将至退屯沭阳【下邳县属徐州东南至沭阳县百里刘昫曰沭阳汉廪丘县后魏改曰沭阳唐属海州九域志在海州西南一百八十里杜佑曰海州沭阳县汉原丘县地梁置潼阳郡沭食聿翻】徐州巡检使张令彬击之大破唐兵杀溺死者千余人获其将燕敬权【燕于贤翻】初彦超以周室新造谓其易揺【易以防翻】故北召北汉及契丹南诱唐人使侵边鄙冀朝廷奔命不暇然后乗间而动【诱音酉间古苋翻】及北汉契丹自晋州北走唐兵败于沭阳彦超之势遂沮【沮在吕翻】永兴节度使李洪信自以汉室近亲心不自安【洪信莫李太后之群从也】城中兵不满千人王峻在陜以救晋州为名发其徒数百及北汉兵遁去遣禁兵千余人戍长安洪信惧遂入朝　壬申王峻自晋州还入见【逐从宣翻又如字见贤遍翻】　曹英等至兖州设长围慕容彦超屡出战药元福皆击败之【败补迈翻】彦超不敢出十余日长围合遂进攻初彦超将反判官崔周度諌曰鲁诗书之国自伯禽以来不能霸诸侯然以礼义守之可以长世公于国家非有私憾胡为自疑况主上开谕勤至茍撤备归诚则坐享太山之安矣独不见杜中令安襄阳李河中竟何所成乎【杜中令谓杜重威安襄阳谓安从进李河中谓李守贞皆以反而败死事并见前纪】彦超怒及官军围城彦超括士民之财以赡军坐匿财死者甚众前陜州司马阎鲁寳之子也【阎寳背梁归唐歴节镇】畏彦超之暴倾家为献彦超犹以为有所匿命周度索其家【索山客翻】周度谓鲁曰君之死生系财之丰约宜无所爱鲁泣拜其妻妾曰悉出所有以救吾死皆曰竭矣周度以白彦超彦超不信收鲁夫妻系狱有乳母于泥中掊得金纒臂献之冀以赎其主【掊蒲沟翻以手爬土也】彦超曰所匿必犹多榜掠鲁夫妻肉溃而死以周度为阿庇斩于市　北汉遣兵寇府州防御使折徳扆败之【败补迈翻】杀二千余人二月庚子徳扆奏攻拔北汉岢岚军以兵戍之【旧唐书地理志曰岚州岚谷县旧岢岚军也在岚州宜芳县北界长安二年分宜芳于岢岚旧军置岚谷县神龙二年废县置军开元十二年复置县此盖后唐复置军也九域志岢岚军治岚谷县南至岚州九十里岢枯我翻】　甲辰帝释燕敬权等使归唐谓唐主曰叛臣天下所共疾也不意唐主助之得无非计乎唐主大慙先所得中国人皆礼而归之唐之言事者犹献取中原之策中书舎人韩熈载曰郭氏有国虽浅为治已固【治直吏翻】我兵轻动必有害无益唐自烈祖以来【唐主升庙号烈祖】常遣使泛海与契丹相结欲与之共制中国更相馈遗【更工衡翻边唯季翻】约为兄弟然契丹利其货徒以虚语徃来实不为唐用也唐主好文学【好呼到翻】故熈载与冯延己延鲁江文蔚潘佑徐铉之徒皆至美官佑幽州人也【蔚纡勿翻】当时唐之文雅于诸国为盛然未尝设科举多因上书言事拜官至是始命翰林学士江文蔚知贡举进士庐陵王克贞等三人及第【庐陵汉县唐帝吉州蔚纡勿翻】唐主问文蔚卿取士何如前朝对曰前朝公举私谒相半臣专任至公耳唐主悦中书舎人张纬前朝登第闻而衘之时执政皆不由科第相与沮毁竟罢贡举【南唐罢贡举时中国未尝罢贡举也】　三月戊辰以内客省使恩州团练使晋阳郑仁诲为枢宻副使【按是时中国无恩州此即南汉之恩州也郑仁诲遥领团练使耳宋庆厯八年平王则改贝州为恩州始以岭南之恩州为南恩州以别之】　甲戌改威胜军曰武胜军【旧以邓州为威胜军今避上名而改之】　唐主以太弟太保昭义节度使冯延己为左仆射前镇海节度使徐景运为中书侍郎及右仆射孙晟皆同平章事既宣制户部尚书常梦锡众中大言曰白麻甚佳但不及江文蔚疏耳【江文蔚疏见二百八十七卷汉天福十二年】晟素轻延己谓人曰金杯玉盌乃贮狗矢乎【盌乌管翻贮丁吕翻】延己言于唐主曰陛下躬亲庶务故宰相不得尽其才此治道所以未成也【治直吏翻】唐主乃悉以政事委之奏可而已既而延己不能勤事文书皆仰成胥史【仰牛向翻】军旅则委之边将顷之事益不治唐主乃复自覧之【复扶又翻】大理卿萧俨恶延己为人数上疏攻之防俨坐失入人死罪【恶乌路翻数所角翻上时掌翻误入人死罪谓之失入】钟谟李徳明辈必欲杀之延己曰俨误杀一妇人诸君以为当死俨九卿也可误杀乎独上言俨素有直声今所坐已防赦宜从寛宥俨由是得免人亦以此多之景运寻罢为太子少傅【按唐既置太弟官属不应复有太子少傅当考】　夏四月丙戌朔日有食之帝以曹英等攻兖州乆未克乙卯下诏亲征以李谷权东京留守兼判开封府郑仁诲权大内都巡检又以侍卫马军都指挥使郭崇充在京都巡检　唐主既克湖南遣其将李建期屯益阳以图朗州以知全州张峦兼桂州招讨使以图桂州乆之未有功唐主谓冯延己孙晟曰楚人求息肩于我【言湖南之人苦其主之虐政暴敛而求息肩于唐】我未有抚其疮痍而虐用其力非所以副来苏之望【书曰后来其苏言楚人望唐之休息而唐又兴兵役以疲之非所以副其望使唐主言而能行不揺于众口乌有它日之败乎】吾欲罢桂林之役敛益阳之戍以旌节授刘言何如晟以为宜然【宜然犹言宜如此也】延己曰吾出偏将举湖南逺近震惊一旦三分丧二【得潭而失朗桂故谓之三分丧二丧息浪翻】人将轻我请委边将察其形势唐主乃遣统军使侯训将兵五千自吉州路趣全州【趣七喻翻】与张峦合兵攻桂州南汉伏兵于山谷峦等始至城下罢乏【罢读曰疲】伏兵四起城中出兵夹击之唐兵大败训死峦收散卒数百奔归全州　五月庚申帝发大梁戊辰至兖州己巳帝使人招谕慕容彦超城上人语不逊庚午命诸军进攻先是术者绐彦超云镇星行至角亢角亢兖州之分【先悉荐翻镇星土星也亢苦郎翻分扶问翻】其下有福彦超乃立祠而祷之令民间皆立黄幡【土色黄彦超令立幡以从其色人心悦则天意得人有离心厌胜何益】彦超性贪吝官军攻城急犹瘗藏珍宝【瘗于计翻】由是人无鬬志将卒相继有出降者乙亥官军克城彦超方祷镇星祠帅众力战【帅读曰率】不胜乃焚镇星祠与妻赴井死子继勲出走追获杀之官军大掠城中死者近万人【近其靳翻】初彦超将反募羣盗置帐下至者二千余人皆山林犷悍【犷古猛翻悍侯旰翻又下罕翻】竟不为用帝欲悉诛兖州将吏翰林学士窦仪见冯道范质与之共白帝曰彼皆胁从耳乃赦之丁丑以端明殿学士顔衎权知兖州事【衎苦旱翻又苦旰翻】赦兖州管内彦超党逃匿者期一月听自首【首式又翻】前已伏诛者赦其亲戚癸未降泰寕军为防御州【以慕容彦超据兖州拒命降节镇为防御州】　唐司徒致仕李建勲卒且死戒其家人曰时事如此吾得良死幸矣勿封土立碑听人耕种于其上免为他日开发之标及江南之亡也【谓宋平金陵时】诸贵人髙大之冢无不发者惟建勲冢莫知其处【李建勲知国事之日非而骸骨得保其藏可不谓智乎】六月乙酉朔帝如曲阜谒孔子祠【昔少皥氏自穷桑而徙曲阜鲁侯伯禽所宅少皥氏之墟也应劭曰曲阜在鲁城中委曲长七八里刘昫曰曲阜有阙里孔子所居后人立孔子祠自唐以来兖州治瑕丘而曲阜为属县九域志在州东四十里宋大中祥符五年改曲阜为仙源县】既奠将拜左右曰孔子陪臣也不当以天子拜之帝曰孔子百世帝王之师敢不敬乎遂拜之又拜孔子墓命葺孔子祠禁孔林樵采【孔子庙在曲阜城西南隅阙里孔子墓在曲阜城北泗水上去城一里地葢一顷坟南北十步东西十三步髙一丈二尺前有瓴甋为祠坛方六尺与地平茔中异木以百数皆诸弟子自四方致之植于茔中鲁人莫之识也】访孔子顔渊之后以为曲阜令及主簿丙戌帝发兖州　乙未呉越顺徳太夫人呉氏卒丁酉蜀大水入成都【秦时蜀守季氷穿二江成都中皆可行舟郡县志曰李氷凿离泽又开二渠由永康过新繁入成都谓之外江又一渠由永康过郫入成都谓之内江髙骈未筑罗城内外江皆从城西入自骈筑城遂从西北作糜枣堰外江绕城北而东注于合江内江循城南而与外水俱注江江自西来其地势髙所以有水患】漂没千余家溺死五千余人坏太庙四室【坏音怪】戊戌蜀大赦赈水灾之家　己亥帝至大梁【自兖州还至大梁】　朔方节度使兼中书令陈留王冯晖卒其子牙内都虞候继业杀其兄继勲自知军府事　太子賔客李涛之弟澣在契丹为勤政殿学士与幽州节度使萧海真善海真契丹主托云之妻弟也澣説海真内附海真欣然许之澣因定州谍者田重霸赍绢表以闻【説式芮翻谍达协翻重直龙翻】且与涛书言契丹主童騃【騃五骇翻痴也】专事宴游无逺志非前人之比【前人谓阿保机徳光等】朝廷若能用兵必克不然与和必得二者皆利于速度其情势他日终不能力助河东者也【度徒洛翻河东谓壮汉】壬寅重霸至大梁防中国多事不果从【北不得燕云西不得河鄯灵夏宋人以为千古之恨观温公书此事则元祐初弃米脂等四寨知中国之力不足也】　辛亥以冯继业为朔方留后　枢密使王峻性轻躁多计数好权利喜人附已【躁则到翻好呼到翻喜许记翻】自以天下为己任每言事帝从之则喜或时未允辄愠怼【愠于运翻怼直类翻】往往发不逊语帝以其故旧且有佐命功【帝自邺都入汴以至即位王峻之功为多】又素知其为人每优容之峻年长于帝帝即位犹以兄呼之或称其字峻以是益骄副使郑仁诲皇城使向训恩州团练使李重进皆帝在藩镇时腹心将佐也【重直龙翻将即亮翻】帝即位稍稍进用峻心嫉之累表称疾求解机务以诇帝意【诇古永翻又翾正翻】帝屡遣左右敦谕峻对使者辞气亢厉【亢苦浪翻】又遗诸道节度使书求保证【遗唯季翻】诸道各献其书帝惊骇久之复遣左右慰勉令视事【复扶又翻】且曰卿傥不来朕且自往犹不至帝知枢密直学士陈观与峻亲善令往谕指观曰陛下但声言临幸其第峻必不敢不来秋七月戊子峻入朝帝慰劳令视事【劳力到翻为贬王峻张本】重进沧州人其母即帝妹福庆长公主也【长知两翻】　李谷足跌伤右臂【跌徒结翻】在告月余帝以谷职业繁剧趣令入朝【在告在假也趣读曰促朝直遥翻下同】辞以未任趋拜【任音壬】癸巳诏免朝参但令视事　蜀工部尚书判武徳军郭延钧不礼于监押王承丕承丕谋作乱辛丑左奉圣都指挥使安次孙钦【安次县属幽州孙钦本燕人而仕于蜀】当以部兵戍边往辞承丕承丕邀与俱见府公【府公谓郭延钧也公者人之尊称一府所尊故谓之府公】钦不知其谋从之承丕至则令左右击杀延钧屠其家称奉诏处置军府【处昌吕翻】即开府库赏士卒出系囚发屯戍将吏毕集钦谓承丕曰今延钧已伏辜公宜出诏书以示众承丕曰我能致公富贵勿问诏书钦始知承丕反因绐曰今内外未安我请以部兵为公巡察【为于伪翻】即跃马而出承丕连呼之不止钦至营晓谕其众帅以入府攻承丕【帅读曰率】承丕左右欲拒战钦叱之皆弃兵走遂执承丕斩之并其亲党传首成都天平节度使守中书令髙行周卒行周有勇而知义功髙而不矜防马临敌叱咤风生平居与賔僚宴集侃侃和易个以是重之【咤涉驾翻易以防翻史言髙行周所以能以功名终】　癸卯蜀主遣客省使赵季札如梓州慰抚吏民【以新经王承丕之乱也】汉法犯私盐麴无问多少抵死郑州民有以屋税受盐于官过州城吏以为私盐执而杀之其妻讼寃癸丑始诏犯盐麴者以斤两定刑有差【时勑诸色犯盐麴所犯一斤已下至一两杖八十配役五斤已下一斤已上徒三年五斤已上重杖一顿处死】







　　资治通鉴卷二百九十
<史部,编年类,资治通鉴>
　　钦定四库全书
　　资治通鉴卷二百九十一　　宋　司马光　撰
　　胡三省　音注
　　后周纪二【起黓困敦九月尽阏逢摄提格四月凡一年有竒】
　　太祖圣神恭肃文武孝皇帝中
　　广顺二年九月甲寅朔呉越丞相裴坚卒以台州刺史呉延福同参相府事　庚午敇北边吏民毋得入契丹境俘掠　契丹将髙谟翰以苇栰度胡卢河入冦【胡卢河在深冀之间横亘数百里丁度曰胡卢河即衡漳之别名】至冀州成徳节度使何福进遣龙防都指挥使刘诚诲等屯贝州以拒之【九域志贝州北至冀州一百二十里】契丹闻之遽引兵北度所掠冀州丁壮数百人望见官军争鼓噪欲攻契丹官军不敢应契丹尽杀之　蜀山南西道节度使李廷珪奏周人聚兵闗中请益兵为备蜀主遣奉銮肃卫都虞候赵进将兵趣利州【趣七喻翻】既而闻周人聚兵以备壮汉乃引还【还从宣翻又如字】唐武安节度使边镐昏懦无防【防丁乱翻】在湖南政出多门不合众心吉水人欧阳广上书【吉水古吉阳县地久废唐置吉水县属吉州九域志在州东壮四十里宋白曰隋开皇十年废吉阳县入庐陵县大业分庐陵县水东十一乡为吉水县】言镐非将帅才必丧湖南【将即亮翻帅所类翻丧息浪翻】宜别择良帅益兵以救其败不报唐主使镐经略朗州有自朗州来者多言刘言忠顺镐由是不为备唐主召刘言入朝【朝直遥翻】言不行谓王逵曰唐必伐我奈何逵曰武陵负江湖之险【朗州武陵郡】带甲数万安能拱手受制于人边镐抚御无方士民不附可一战擒也言犹豫未决周行逢曰机事贵速缓则彼为之备不可图也言乃以逵行逢及牙将何敬真张仿蒲公益朱全琇【琇音秀】宇文琼彭万和潘叔嗣张文表十人皆为指挥使部分发兵【分扶问翻】叔嗣文表皆朗州人也行逢能谋文表善战叔嗣果敢三人多相须成功情欵甚昵【昵尼质翻】诸将欲召溆州酋长苻彦通为援【溆音叙苻读曰蒲酋慈由翻长知两翻苻彦通自谓苻秦苗裔】行逢曰蛮贪而无义前年从马希萼入潭州焚掠无遗【见二百八十九卷汉隐帝干祐二年】吾兵以义举往无不克乌用此物使暴殄百姓哉乃止然亦畏彦通为后患以蛮酋土团都指挥使刘瑫为羣蛮所惮【瑫它牢翻】补西境镇遏使以备之冬十月逵等将兵分道趣长沙【趣七喻翻】以孙朗曹进为先锋使【孙朗曹进奔朗州见上卷是年正月】边镐遣指挥使郭再诚等将兵屯益阳以拒之戊子逵等克沅江【沅音元沅江汉益阳县地隋改为安乐又改为沅江干寕中改为桥江楚复为沅江属朗州九域志在岳州西南一百二十六里】执都监刘承遇禆将李师徳帅众五百降之【帅读曰率降户江翻】壬辰逵等命军士举小舟自蔽直造益阳【造七到翻】四面斧寨而入遂克之杀戍兵二千人边镐告急于唐甲午逵等克桥口及湘隂【九域志潭州长沙县有桥口镇】乙未至潭州边镐婴城自守救兵未至城中兵少丙申夜镐弃城走吏民俱溃醴陵门桥折【醴陵门潭州城东门折而设翻】死者万余人道州刺史廖偃为乱兵所杀丁酉旦王逵入城自称武平节度副使权知军府事【武平当作武安军府谓潭州军府也】以何敬真为行军司马遣敬真等追镐不及斩首五百级蒲公益攻岳州【风俗通汉有詹事蒲昌又晋书载纪氐酋蒲洪之先其家池中蒲生长五丈如竹形时咸谓之蒲家因以为氏其后改姓苻则蒲之所自出有二焉】唐岳州刺史宋徳权走刘言以公益权知岳州唐将守湖南诸州者闻长沙陷相继遁去刘言尽复马氏岭北故地惟郴连入于南汉【郴尹林翻】　契丹瀛莫幽州大水流民入塞散居河北者数十万口契丹州县亦不之禁诏所在赈给存处之【赈津忍翻处昌吕翻】中国民先为所掠得归者什五六　丁未李谷以病臂久未愈【李谷病臂始上卷是年六月谷上须有李字文乃明】三表辞位帝遣中使谕指曰卿所掌至重【谓李谷掌三司金谷也】朕难其人茍事功克集何必朝礼【朝直遥翻】朕今于便殿待卿可暂入相见谷入见于金祥殿【见贤遍翻】面陈悃欵【悃苦本翻诚也】帝不许谷不得已复视事【复扶又翻】谷未能执笔诏以三司务繁令刻名印用之　辛亥敇民有诉讼必先厯县州及观察使处决不直【处昌吕翻】乃听讼于台省或自不能书牒倩人书者必书所倩姓名居处若无可倩听执素纸所诉必须已事毋得挟私客诉【倩七政翻假倩也事不干己妄兴词讼谓之客诉】庆州刺史郭彦钦性贪野鸡族多羊马【五代防要党项野鸡族居庆州北】彦钦故扰之以求赂野鸡族遂反剽掠纲商【剽匹妙翻纲商往防边贩易者薛史庆州北十五里寡妇山有蕃部曰野鸡族刺史郭彦钦擅加籴盐钱民夷流怨蕃族犷悍好为不法彦钦乃奏野鸡族掠夺纲商】帝命寕环二州合兵讨之【唐于古鸣沙之地置威州周改曰环州九　志寕州北至庆州一百二十里环州南至　州一百八十里】　刘言遣使来告称湖南世事朝廷不幸为邻冦所陷【邻冦谓唐也】臣虽不奉诏輙纠合义兵削平旧国【言削平湖南旧楚之地】唐主削边镐官爵流饶州初镐以都虞候从查文徽克建州【事见二百八十五卷晋齐王开运二年唐主之保大三年也】凡所俘获皆全之建人谓之边佛子及克潭州市不易肆【事见上卷元年唐之保大九年也】潭人谓之边菩萨【菩薄乎翻萨桑葛翻释典菩普也萨济也言能普济众生也】既而为节度使政无纲纪惟日设斋供【供居用翻】盛修佛事潭人失望谓之边和尚矣左仆射同平章冯延己右仆射同平章事孙晟上表请罪皆释之晟陈请不已乃与延己皆罢守本官唐主以比年出师无功【比毗至翻】乃议休兵息民或曰愿陛下数十年不用兵可小康矣唐主曰将终身不用何数十年之有【人非金石唐主自谓真能享无疆之夀乎然欲终身不用兵而周兵已至淮上矣】唐主思欧阳广之言拜本县令【以欧阳广言边镐必败其言验也】十一月辛未徙保义节度使折从阮为静难节度使
　　【折从阮自陜州徙邠州难乃旦翻下同】讨野鸡族癸酉敇约每嵗民间所输牛皮三分减二计田十顷税取一皮余听民自用及卖买惟禁卖于敌国先是兵兴以来【先悉荐翻】禁民私卖买牛皮悉令输官受直唐明宗之世有司止偿以盐晋天福中并盐不给汉法犯私牛皮一寸抵死然民间日用实不可无帝素知其至是李谷建议均于田畆公私便之　十二月丙戌河决郑滑遣使行视修塞【行下孟翻塞悉则翻】　甲午前静难节度使侯章献买宴绢千匹银五百两帝不受曰诸侯入觐天子宜有宴犒岂待买邪【五代之时不特方镇入朝买宴唐明宗天成二年三月幸防节园羣臣买宴则在朝之臣亦买宴矣犒苦到翻】自今如此比者皆不受　王逵将兵及洞蛮五万攻郴州【郴丑林翻】南汉将潘崇彻救之遇于蚝石【蚝石在郴州义章县蚝音豪】崇彻登髙望湖南兵曰疲而不整可破也纵击大破之伏尸八十里　翰林学士徐台符请诛诬告李崧者葛延遇及李澄【诬李崧事见二百八十八卷汉干祐元年徐台符素与李崧善故为请诛诬告者】冯道以为屡更赦不许【更工衡翻】王峻嘉台符之义白于帝癸卯收延遇澄诛之　刘言表称潭州残破乞移使府治朗州【使防吏翻】且请贡献卖茶悉如马氏故事许之　唐江西观察使楚王马希萼入朝唐主留之后数年卒于金陵諡曰恭孝　初麟州土豪杨信自为刺史受命于周信卒子重训嗣　【考异曰崇训或作崇勲世宗实録作崇训后葢避梁王崇训改名也按考异则重训当作崇训】以州降北汉至是为羣羌所围复归欵【复扶又翻】求救于夏府二州【夏州李殷府州折徳扆九域志麟州西北至夏州一百二十里东北至府州一百二十里】
　　三年春正月丙辰以武平留后刘言为武平节度使制置武安静江等军事同平章事以王逵为武安节度使何敬真为静江节度使周行逢为武安行军司马【王逵既得潭州则杀何敬真既杀何敬真则攻刘言而并朗州】　诏折从阮野鸡族能改过者拜官赐金帛不则进兵讨之壬戌从阮奏酋长李万全等受诏立誓外【酋慈秋翻长知两翻】自余犹不服方讨之　前世屯田皆在边地使戍兵佃之【佃亭年翻】唐末中原宿兵所在皆置营田以耕旷土其后又募髙赀户使输课佃之【输舂遇翻下嵗输同】户部别置官司总领不州县或丁多无役或容庇奸盗州县不能诘【诘去吉翻】梁太祖击淮南掠得牛以千万计【朱全忠大掠淮南见二百六十五卷唐昭宗天祐元年】给东南诸州农民使嵗输租自是厯数十年牛死而租不除民甚苦之帝素知其防閤门使知青州张凝上便宜请罢营田务李谷亦以为言乙丑敇悉罢户部营田务以其民州县其田庐牛农器并赐见佃者为永业【见贤遍翻】悉除租牛课是嵗户部増三万余户民既得为永业始敢葺屋植木获地利数倍或言营田有肥饶者不若鬻之可得钱数十万缗以资国帝曰利在于民犹在国也朕用此钱何为　莱州刺史叶仁鲁帝之故吏也【按叶仁鲁汉髙祖之亲将也天福十二年尝破契丹于承天军今曰帝之故吏必尝事帝于枢密院或讨河中镇邺都时也】坐赃绢万五千匹钱千缗庚午赐死帝遣中使赐以酒食曰汝自抵国法吾无如之何当存恤汝母仁鲁感泣　帝以河决为忧王峻自请往行视许之【行下孟翻】镇寕节度使荣屡求入朝峻忌其英烈每沮止之【沮在吕翻】闰月荣复求入朝【复扶又翻】防峻在河上帝乃许之　契丹寇定州围义丰军【时置义丰军于定州义丰县】定和都指挥使杨裕夜击其营大获契丹遁去又寇镇州本道兵击走之　丙申镇寕节度使荣入朝故李守贞骑士马全乂从荣入朝帝召见补殿前指挥使谓左右曰全乂忠于所事昔在河中屡挫吾军【谓汉干祐间帝讨李茂贞时也】汝辈宜効之王峻闻荣入朝遽自河上归戊戌至大梁　彰武节度使髙允权卒其子牙内指挥使绍基谋袭父位诈称允权疾病表已知军府事观察判官李彬切谏绍基怒斩之辛巳以彬谋反闻　王峻固求领藩镇帝不得已以峻兼平卢节度使　髙绍基屡奏杂虏犯边冀得承袭帝遣六宅使张仁谦诣延州巡检【职官分纪曰唐置十宅六宅使以诸王所属为名或总云十六宅后止曰六宅】绍基不能匿始发父丧　戊申折从阮奏降野鸡二十一族　唐草泽邵棠上言【布衣未有朝命者谓之草泽上时掌翻】近游淮上闻周主恭俭増修徳政吾兵新破于潭朗【谓边镐潭州之败也】恐其有南征之志宜为之备【智识之士何国无之顾用与不用耳】　初王逵既得潭州【事见上卷十月】以指挥使何敬真为静江节度副使朱全琇为武安节度副使张文表为武平节度副使周行逢为武安行军司马敬真全琇各置牙兵与逵分防视事吏民莫知所从每宴集诸将使酒纷挐如市无复上下之分【挐奴加翻分扶问翻】唯行逢文表事逵尽礼逵亲爱之敬真与逵不协辞归朗州又不能事刘言与全琇谋作乱言素忌逵之彊疑逵使敬真伺已将讨之逵闻之甚惧【伺相吏翻】行逢曰刘言素不与吾辈同心何敬真朱全琇耻在公下公宜早图之逵喜曰与公共除凶党同治潭朗【周行逢之据有潭朗自此造端矣治直之翻】夫复何忧【夫音扶复扶又翻】防南汉冦全道永州行逢请身至朗州説言【説式芮翻】遣敬真全琇南讨【南讨者拒南汉之兵】俟至长沙以计取之如掌中物耳逵从之行逢至朗州言以敬真为南面行营招讨使全琇为先锋使将牙兵百余人防潭州兵以御南汉二人至长沙逵出郊迎相见甚欢宴饮连日多以美妓饵之【妓渠绮翻】敬真因淹留不进朗州指挥使李仲迁部兵三千人久戍潭州敬真使之先发趣岭壮【全道永三州皆在大庾岭之北趣七喻翻】都头符防等因士卒思归劫仲迁擅还朗州逵乗敬真醉使人诈为言使者责敬真以南防深侵不亟捍御而専务荒宴太师命械公归西府【太师谓刘言朗府在潭州之西故谓之西府】因收系狱全琇逃去遣兵追捕之二月辛亥朔斩敬真以狥未几【几居岂翻】获全琇及其党十余人皆斩之　癸丑镇寜节度使荣归澶州【澶时连翻】初契丹主徳光北还【见二百八十六卷天福十二年】以晋传国宝自随至是更以玉作二宝【传国宝及受命宝也五代防要曰时制宝两座用白玉方六寸螭虎纽冯道书宝文其一以皇帝承天受命之宝为文其一以皇帝神宝为文宋白曰时内司制二寳诏太常具制度以闲有司言唐六典符宝郎掌天子八玺其一曰神宝二曰受命宝其神宝方六寸髙四寸六分厚一寸七分蟠龙纽文与传国玺同传国玺秦皇以蓝田玉刻之李斯篆方四寸面文曰受命于天既夀永昌纽盘五龙二宝厯代相传以为神器别有六宝一曰皇帝行玺二曰皇帝之玺三曰皇帝信玺四曰天子行玺五曰天子之玺六曰天子信玺此六玺因文为名并白玉螭虎纽厯代传受或亡失则补之北朝铸之以金贞观十六年别制玺一座文曰皇天景命有徳者昌白玉螭虎纽同光中制宝一座文曰皇帝受命之宝天福四年制宝一座文曰皇帝神宝其同光天福二宝内司制造不见纽篆分寸制度勑今制国宝两座其一宜以皇帝承天受命之宝为文其一以皇帝神宝为文命中书令冯道书宝议者曰国以玉玺为传授神器邃古无闻运计枢曰舜禹天子黄龙负玺世本曰鲁昭公始作玺秦兼六国称皇帝礼取蓝田之玉玉工孙夀刻之方四寸李斯为大篆书之形制如龙鱼凤鸟之状希世之至宝也秦亡子婴以玺降汉汉世世传宝之王莽之簒求玺于元后后投之于堦一角微缺莽诛归之更始更始败归之盆子及熊耳之败盆子以玺降光武汉末黄巾乱投玺于井孙坚入洛见井有五色气取得之以归袁术术败荆州刺史徐璆得之诣许以进献帝魏受汉得之以传于晋洛阳之陷刘聪得之刘曜为石勒所禽玺归于邺石氏之乱冉闵得之闵败晋将戴施入邺得之送江东传之宋齐梁台城之破侯景得之景败其将侯子鉴以玺走为追兵所迫投于栖霞寺井中僧永杼得而匿之陈永定二年永杼弟子普智以玺上陈文帝隋平陈始得秦真传国玺炀帝江都之祸宇文化及得之化及败玺归窦建徳建徳败其妻曹氏以玺献于唐唐禅杨涉送宝于大梁庄宗灭梁得之同光末内难作宝为火灼文字讹缺明宗得之清泰败以宝随身自焚而死宝遂亡失其神宝者方六寸厚一寸七分髙四寸六分蟠龙隐起文与秦玺同但玉色不及形制髙大耳不知何代制造东晋孝武十九年雍州刺史郗恢得之慕容永送于金陵传之宋齐梁台城之破侯景得之景败侍中赵思齐携走江北献之齐文宣帝宇文灭齐得之宇文亡入隋隋文帝改号传国玺又改为受命玺及平陈始得秦真传国玺仍以秦玺后出得于亡陈以北朝所传神玺为第一秦玺次之隋亡窦建徳妻与神玺俱献长安唐末不知所在其説颇有源委因载于此更工衡翻】　王逵遣使以斩何敬真告刘言言不得己庚申斩符防等数人【以符防等擅归召变也】枢密使平卢节度使同平章事王峻晚节益狂躁奏请以端明殿学士顔衎【衎苦旱翻又苦旦翻】枢密直学士陈观代范质李谷为相帝曰进退宰辅不可仓猝俟朕更思之峻力论列语浸不逊日向中帝尚未食峻争之不已帝曰今方寒食俟假开如卿所奏峻乃退【旧制寒食节休假前后共五日假居讶翻】癸亥帝亟召宰相枢密使入幽峻于别所帝见冯道等泣曰王峻陵朕太甚欲尽逐大臣翦朕羽翼朕惟一子专务间阻暂令诣阙已怀怨望【间古苋翻令诣阙谓听皇子荣自澶州入朝也】岂有身典枢机复兼宰相又求重镇【复扶又翻峻求领藩镇见上月】观其志趣殊未盈厌【厌于艳翻又于盐翻】无君如此谁则堪之甲子贬峻商州司马制辞略曰肉视羣后孩抚朕躬【言视朝臣如几上肉抚天子如婴孩】帝虑邺都留守王殷不自安【王峻王殷佐命有功一体之人峻得罪故虑殷猜惧】命殷子尚食使承诲诣殷【尚食使唐尚食奉御之职】谕以峻得罪之状峻至商州得腹疾帝犹愍之命其妻往视之未几而卒【几居岂翻】　帝命折从阮分兵屯延州【折从阮时为静难帅帅兵讨野鸡族而还师】髙绍基始惧屡有贡献又命供奉官张怀贞将禁兵两指挥屯鄜延【鄜方无翻】绍基乃悉以军府事授副使张匡图甲戌以客省使向训权知延州　三月甲申以镇寕节度使荣为开封尹晋王【王峻既贬始召荣入】丙戌以枢密副使郑仁诲为镇寜节度使　初杀牛族与野鸡族有隙闻官军讨野鸡馈饷迎奉官军利其财畜而掠之杀牛族反与野鸡合败寜州刺史张建武于包山【败补迈翻】帝以郭彦钦扰羣胡致其作乱【事见上年十月】黜废于家　初解州刺史浚仪郭元昭与盐使李温玉有隙【汉隐帝分河中之解安邑闻喜为解州解户买翻古岳翻】温玉壻魏仁浦为枢密主事【晋有尚书都令史八人秩二百石与左右丞总知都台事梁五人谓之五都令史隋开皇初改都令史为都事置八人后魏于尚书诸司置主事令史隋于诸省又各置主事令史炀帝并去令史之名更曰主事初杂用士人至唐并用流外至五代枢密院亦置主事】元昭疑仁浦庇之防李守贞反温玉有子在河中元昭收系温玉奏言其叛事连仁浦帝时为枢密使知其诬释不问至是仁浦为枢密承防元昭代归甚惧过洛阳以告仁浦弟仁涤仁涤曰吾兄平生不与人为怨况肯以私害公乎既至丁亥仁浦白帝以元昭为庆州刺史　己丑以棣州团练使太原王仁镐为宣徽北院使兼枢密副使　唐主复以左仆射冯延己同平章事【去年十月唐失潭州冯延己罢相】　周行逢恶武平节度副使张仿【恶乌路翻】言于王逵曰何敬真仿之亲戚临刑以后事属仿公宜备之【属之欲翻】夏四月庚申逵召仿饮醉而杀之　丙寅归徳节度使兼侍中常思入朝戊辰徙平卢节度使将行奏曰臣在宋州举丝四万余两在民间谨以上进请徴之【举丝者以货物贷与民至丝熟而徴其丝上时掌翻】帝颔之五月丁亥敇牓宋州凡常思所举悉蠲之思亦无怍色【怍疾各翻】　自唐末以来所在学校废絶蜀毋昭裔出私财百万营学馆【校户教翻毋音无姓也齐宣王封母弟于毋乡其后因以为氏】且请刻板印九经蜀主从之由是蜀中文学复盛【自汉司马相如扬雄以来蜀中号为多士而斯文之盛衰则系乎上之人】　六月壬子沧州奏契丹知卢台军事范阳张藏英来降　初唐明宗之世宰相冯道李愚请令判国子监田敏校正九经刻板印卖朝廷从之丁巳板成献之【雕印九经始二百七十七卷唐明宗长兴三年至是而成凡涉二十八年】由是虽乱世九经传布甚广【史言圣人之道所以不坠者以其有方策之传也】　王逵以周行逢知潭州自将兵袭朗州克之杀指挥使郑珓【珓古孝翻】执武安节度使同平章事刘言幽于别馆【刘言为武平节度使镇朗州非武安也安当作平言以元年七月得朗州至是而败】　秋七月王殷三表请入朝帝疑其不诚遣使止之　唐大旱井泉涸淮水可涉饥民度淮而北者相继濠夀发兵御之民与兵鬬而北来【观民心之向背唐之君臣可以岌岌矣】帝闻之曰彼我之民一也听籴米过淮唐人遂筑仓多籴以供军八月己未诏唐民以人畜负米者听之以舟车运载者勿予【予读曰与】　王逵遣使上表诬刘言谋以朗州降唐又欲攻潭州其众不从废而囚之臣已至朗州抚安军府讫且请复移使府治潭州【去年刘言表移使府于朗州】甲戌遣通事舎人翟光裔诣湖南宣抚从其所请【翟苌伯翻又徒厯翻】逵还长沙以周行逢知朗州事又遣潘叔嗣杀刘言于朗州【为潘叔嗣杀王逵周行逢杀叔嗣张本】　九月己亥武成节度使白重赞奏塞决河【滑州自唐以来置义成节度宋朝太平兴国元年以太宗旧名始改为武成军于此时武当作义塞悉则翻】　契丹冦乐夀齐州戍兵右保寜都头刘汉章杀都监杜延熙谋应契丹不克并其党伏诛　南汉主立其子继兴为卫王璇兴为桂王庆兴为荆王保兴为祯王崇兴为梅王　东自青徐南至安复西至丹慈【丹州在龙门河之西慈州在龙门河之东宋朝熙寕五年废慈州以吉乡县属隰州九域志吉乡县在隰州西南一百六十里】北至贝镇皆大水　帝自入秋得风痹疾【痹必至翻又毗至翻】害于食饮及步趋术者言宜散财以禳之帝欲祀南郊又以自梁以来郊祀常在洛阳疑之执政曰天子所都则可以祀百神何必洛阳于是始筑圆丘社稷坛作太庙于大梁【自梁都大梁以来建立郊庙皆所未遑晋天福四年太常礼院奏唐庙制度请以至徳宫正殿隔为五室而已今始作太庙】癸亥遣冯道迎太庙社稷神主于洛阳　南汉大赦　冬十一月己丑太常请凖洛阳筑四郊诸坛从之十二月丁未朔神主至大梁帝迎于西郊祔享于太庙　邺都留守天雄节度使兼侍卫亲军都指挥使同平章事王殷恃功専横【恃佐命之功也横户孟翻】凡河北镇戍兵应用敇处分者殷即以帖行之又多掊敛民财【处昌吕翻分扶问翻掊蒲侯翻】帝闻之不悦使人谓曰卿与国同体邺都帑庾甚丰【帑他朗翻】卿欲用则取之何患无财成徳节度使何福进素恶殷【恶乌路翻】甲子福进入朝密以殷隂事白帝帝由是疑之乙丑殷入朝诏留殷充京城内外巡检戊辰府州防御使折徳扆奏北汉将乔赟入冦【赟于伦翻】
　　击走之　王殷每出入从者常数百人殷请量给铠仗以备巡逻【从才用翻量音良逻郎佐翻因充京城内外巡检遂有此请】帝难之时帝体不平将行郊祀而殷挟震主之势在左右众心忌之壬申帝力疾御滋徳殿殷入起居遂执之下制诬殷谋以郊祀日作乱流登州出城杀之命鎭宁节度使郑仁诲诣邺都安抚仁诲利殷家财擅杀殷子迁其家属于登州　唐祠部郎中知制诰徐铉言贡举初设不宜遽罢乃复行之【唐罢贡举事见上卷上年】先是楚州刺史田敬洙请修白水塘溉田以实边【先悉荐翻白水塘在楚州实应县西八十里邓艾所筑也】冯延己以爲便李徳明因请大辟旷土爲屯田修复所在渠塘堙废者吏因縁侵扰大兴力役夺民田甚众民愁怨无诉徐以白唐主唐主命铉按视之铉籍民田悉归其主或谮铉擅作威福唐主怒流铉舒州然白水塘竟不成唐主又命少府监冯延鲁廵抚诸州右拾遗徐锴表延鲁无才多罪举措轻浅不宜奉使唐主怒贬锴校书郎分司东都锴之弟也【错口骇翻唐以扬州爲东都史言唐主惑于二冯而罪二徐路振九国志锴皆徐延休之子】　道州盘容洞蛮酋盘崇聚众自称盘容州都统屡防郴道州【酋慈秋翻盘姓也即盘瓠之后郴道二州时皆属南汉】　乙亥帝朝享太庙被衮冕左右掖以登堦【朝直遥翻被皮义翻掖羊益翻】才及一室酌献俛首不能拜而退【俛音免】命晋王荣终礼是夕宿南郊疾尤剧几不救夜分小愈【剧甚也増也几居希翻】
　　显徳元年春正月丙子朔帝祀圆丘仅能瞻仰致敬而已进爵奠币皆有司代之大赦改元聴蜀境通商【晋天福初蜀犹与中国通开运以后中国多事蜀有吞并闗西之志不复与中国通矣】　戊寅罢邺都【唐庄宗始以魏州爲东京后罢东京以爲邺都】但爲天雄军　庚辰加晋王荣兼侍中判内外兵马事时羣臣希得见帝【见贤遍翻】中外恐惧闻晋王典兵人心稍安　军士有流言郊赏薄于唐明宗时者【唐明宗以军士流言滥赏养成其骄莫肯效命何足法也】帝闻之壬午召诸将至寝殿让之曰朕自即位以来恶衣菲食专以赡军爲念府库蓄积四方贡献赡军之外鲜有嬴余【瞻力艶翻鲜息善翻嬴余经翻】汝辈岂不知之今乃纵凶徒腾口不顾人主之勤俭察国之贫乏又不思已有何功而受赏惟知怨望于汝辈安乎皆惶恐谢罪退索不逞者戮之流言乃息【骄兵于分外希赏茍非以法齐之其无厌之心庸有极乎索山客翻】　初帝在邺都【汉隠帝天祐三年帝在邺都】竒爱小吏曹翰之才使之事晋王荣荣鎭澶州以爲牙将荣入爲开封尹【去年三月荣爲开封尹】未即召翰翰自至荣怪之翰请间【间古苋翻】言曰大王国之储嗣今主上寝疾大王当入侍医药奈何犹决事于外邪荣感悟即日入止禁中丙戌帝疾笃停诸司细务皆勿奏有大事则晋王荣禀进止宣行之　以鎭宁节度使郑仁诲爲枢密使同平章事　戊子以义武留后孙行友保义留后韩通朔方留后冯继业皆爲节度使通太原人也帝屡戒晋王曰昔吾西征【谓讨李守贞王景崇赵思绾时】见唐十八
　　陵无不发掘者【唐髙祖太宗高宗中宗睿宗宗肃宗代宗徳宗顺宗宪宗穆宗敬宗文宗武宗宣宗懿宗僖宗凡十八帝皆葬关中陵名各见前纪】此无他惟多藏金玉故也我死当衣以纸衣敛以瓦棺速营葬勿久留宫中圹中无用石以甓代之【当衣于旣翻敛力赡翻甓蒲歴翻抟埴而陶之今谓之甎】工人役徒皆和雇勿以烦民葬毕募近陵民三十户蠲其杂徭使之守视勿修下宫勿置守陵宫人勿作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或吾违吾不福汝又曰李洪义当与节钺【以李洪义发汉隠帝密诏也事见二百八十九卷干祐三年】魏仁浦勿使离枢密院【离力智翻】　庚寅诏前登州刺史周训等塞决河先是河决灵河鱼池酸枣阳武常乐驿河隂六明鎭原武凡八口【九域志滑州白马县有灵河鎭鱼池亦在滑州界酸枣津在大梁东北阳武在郑州河隂在孟州东南六明鎭在大通军大通军即胡梁渡也晋天福四年建浮桥置大通军原武在郑州之北塞悉则翻先悉荐翻】至是分遣使者塞之　帝命趣草制【趣读曰促】以端明殿学士户部侍郎王溥爲中书侍郎同平章事壬辰宣制毕左右以闻帝曰吾无恨矣以枢密副使王仁镐爲永兴军节度使以殿前都指挥使李重进领武信节度使【重直龙翻】马军都指挥使樊爱能领武定节度使步军都指挥使何徽领昭武节度使【殿前都指挥使总殿前诸班马军都指挥使总侍卫司马军步军都指挥使总侍卫司步军宋朝三衙之职昉于此武信军遂州武定军洋州昭武军利州三鎭皆属蜀李重进等遥领也】重进年长于晋王荣帝召入禁中属以后事仍命拜荣以定君臣之分【长知两翻属之欲翻分扶问翻】是日帝殂于滋徳殿【年五十一】袐不发防乙未宣遗制丙申晋王即皇帝位　【考异曰太祖实録乙未宣遗制晋王荣可于柩前即皇帝位世宗实录丙申内出太祖遗制羣臣奉帝即皇帝位盖以乙未宣遗制丙申即位也】　初静海节度使吴权卒【吴权据交州见二百八十一卷晋高祖天福三年南汉高祖之大有十一年也】子昌岌立昌岌卒【岌鱼及翻】弟昌文立是月始请命于南汉南汉以昌文爲静海节度使兼安南都防　北汉主闻太祖晏驾甚喜谋大举入防遣使请兵于契丹二月契丹遣其武定节度使政事令杨衮将万余骑如晋阳　【考异曰晋阳见闻録衮帅骑五六七万号十万来防今从世宗实鋉】北汉主自将兵三万以义成节度使白从晖爲行军都部署武宁节度使张元徽爲前锋都指挥使【义成军滑州武宁军徐州皆属周白从晖等亦遥领考异曰世宗实録贼将张晖领三千骑爲前锋今从晋阳闻见实録】与契丹自团柏南趣潞州【趣七喻翻】　蜀左匡圣马步都指挥使保宁节度使安思谦谮杀张业废赵廷隠【二事并见二百八十八卷汉干祐元年】蜀人皆恶之【恶乌路翻】蜀主使将兵救王景崇思谦逗桡无功【见二百八十八卷汉干祐二年蜀之明徳十二年也桡奴教翻】内慙惧不自安自张业之诛宫门守卫加严思谦以爲疑已言多不逊思谦典宿卫多杀士卒以立威蜀主阅卫士有年尚壮而爲思谦所斥者复留籍思谦杀之蜀主不能平思谦三子扆嗣裔倚父势暴横爲国人患【横户孟翻】翰林使王藻【职官分纪唐有翰林使掌伎术之待诏者五代有翰林茶酒使蜀葢仍唐旧制】屡言思谦怨望将反丁巳思谦入朝蜀主命壮士击杀之及其三子藻亦坐擅啓边奏并诛之　北汉兵屯梁侯驿昭义节度使李筠遣其将穆令均将步骑二千逆战筠自将大军壁于太平驿【宋白曰梁侯驿在团柏谷南太平驿西北太平驿东南距潞州八十里】张元徽与令均战阳不胜而北令均逐之伏发杀令均俘斩士卒千余人筠遁归上党【潞州治上党阙】婴城自守筠即李荣也【天福十二年李荣有逐满达勒功见二百八十】
　　【七卷】避上名改焉世宗闻北汉主入冦欲自将兵御之羣臣皆曰刘崇自平阳遁走以来【谓广顺元年刘崇围晋州不克而归也事见上卷】势蹙气沮必不敢自来【沮在吕翻】陛下新即位山陵有日人心易摇【易以防翻】不宜轻动宜命将御之帝曰崇幸我大防轻朕年少新立【少诗照翻】有吞天下之心此必自来朕不可不徃冯道固争之帝曰昔唐太宗定天下未尝不自行朕何敢偷安道曰未审陛下能爲唐太宗否帝曰以吾兵力之彊破刘崇如山压卵耳道曰未审陛下能爲山否【冯道历事八姓身爲宰辅不闻献替唯諌世宗亲征一事】帝不悦惟王溥劝行帝从之　三月乙亥朔蜀主加捧圣控鹤都指挥使兼中书令孙汉韶武信节度使赐爵乐安郡王罢军职【罢其掌禁兵之职也】蜀主惩安思谦之跋扈命山南西道节度使李廷珪等十人分典禁兵　北汉乘胜进逼潞州【乘梁侯驿之胜也】丁丑诏天雄节度使符彦卿引兵自磁州固鎭出北汉军后【磁州武安县有固鎭自此西北行至辽州北汉军时已攻潞州符彦卿若至辽州界则出其后矣磁墙之翻】以鎭宁节度使郭崇副之又诏河中节度使王彦超引兵自晋州东出邀北汉【九域志晋州东至潞州三百八十五里】以保义节度使韩通副之又命马军都指挥使宁江节度使樊爱能步军都指挥使清淮节度使何徽【宁江军防州属蜀清淮军寿州属唐樊何亦遥领也】义成节度使白重赞【重直龙翻】郑州防御使史彦超前耀州团练使符彦能将兵先趣泽州【趣七喻翻】宣徽使向训监之【监古衘翻】重赞宪州人也　辛巳大赦　癸未帝命冯道奉梓宫赴山陵【山陵在郑州新郑县】以郑仁诲爲东京留守乙酉帝发大梁庚寅至懐州【九域志大梁至懐州三百二十五里】帝欲兼行速进控鹤都指挥使眞定赵晁私谓通事舎人郑好谦曰【晁直遥翻好呼到翻】贼势方盛宜持重以挫之好谦言于帝帝怒曰汝安得此言必爲人所使言其人则生不然必死好谦以实对帝命并晁械于州狱【懐州狱也】壬辰帝过泽州【九域志懐州北至泽州一百二十里】宿于州东北北汉主不知帝至过潞州不攻引兵而南是夕军于高平之南【刘昫曰高平汉氏县地宋白曰汉氏县后魏改氏北齐改高平九域志高平县在泽州东北六十五里】癸巳前锋与北汉军遇击之　【考异曰世宗实録甲午贼陈于高平南之高原按下又有甲午此必癸巳误也今从十国纪年】北汉兵却帝虑其遁去趣诸军亟进【趣读曰促】北汉主以中军陈于巴公原【陈读曰阵下同巴公鎭在晋城县东北】张元徽军其东杨衮军其西众颇严整时河阳节度使刘词将后军未至众心危惧而帝志气益锐命白重进与侍卫马步都虞候李重进将左军居西【白重进当作白重賛】樊爱能何徽将右军居东向训史彦超将精骑居中央殿前都指挥使张永德将禁兵卫帝帝介马自临陈督战北汉主见周军少悔召契丹谓诸将曰吾自用汉军可破也【北汉主未战而先有轻敌之心宜其败也】何必契丹今日不惟克周亦可使契丹心服诸将皆以爲然杨衮策马前望周军退谓北汉主曰勍敌也【勍渠京翻北人望尘知敌数又观敌人置陈而知其强弱杨衮必有见于此】未可轻进北汉主奋曰【如占翻】时不可失请公勿言试观我战衮黙然不悦时东北风方盛俄而忽转南风北汉副枢密使王延嗣使司天监李义白北汉主云时可战矣北汉主从之枢密直学士王得中扣马谏曰义可斩也风势如此岂助我者邪北汉主曰吾计已决老书生勿妄言且斩汝麾东军先进张元徽将千骑击周右军合战未几【几居岂翻】樊爱能何徽引骑兵先遁右军溃步兵千余人解甲呼万嵗降于北汉帝见军势危自引亲兵犯矢石督战太祖皇帝时爲宿卫将谓同列曰主危如此吾属何得不致死又谓张永徳曰贼气骄力战可破也公麾下多能左射者请引兵乘高出爲左翼我引兵爲右翼以击之国家安危在此一举永徳从之各将二千人进战太祖皇帝身先士卒驰犯其锋士卒死战无不一当百【先悉荐翻太祖皇帝自此肇基皇业】　北汉兵披靡【披普彼翻】内殿直夏津马仁瑀谓众曰使乘舆受敌安用我辈跃马引弓大呼连毙数十人士气益振【内殿直周所置殿前诸班之号夏津汉鄃县唐天寳元年改曰夏津属贝州九域志属大名府在府东北二百五十里瑀王矩翻乘防证翻呼火故翻】殿前右番行首马全乂【去年马全乂自澶州从帝入朝已补殿前指挥使未至散员指挥使也右番行首居殿前右畨班行之首其官犹在散员指挥使之下行户刚翻】言于帝曰贼势极矣将爲我擒愿陛下按辔勿动徐观诸将破之即引数百骑进陷陈北汉主知帝自临陈【陈读曰阵下同】褒赏张元徽趣使乘胜进兵【趣读曰促】元徽前略陈马倒爲周兵所杀元徽北汉之骁将也北军由是夺气时南风益盛周兵争奋北汉兵大败北汉主自举赤帜以收兵不能止【北汉虽出于沙陀自谓刘氏纂高光之绪故旗帜尚赤】杨衮畏周兵之彊不敢救且恨北汉主之语全军而退　【考异曰五代史补刘崇求援于契丹得飞骑数千及覩世宗兵少悔之召诸将谋曰吾观周师易与耳契丹之众宜勿使但以本军决战不唯破敌亦足使契丹见而心服诸将皆以爲然乃使人谓契丹主将曰柴氏与吾主客之势已见必不烦足下余刃敢请勒兵登髙观之可也契丹不知其谋从之洎世宗之入陈也三军皆贾勇争进莫不一当百契丹望而畏之故不敢救而崇败今从世宗实録薛史】樊爱能何徽引数千骑南走控露刃剽掠辎重【剽匹妙翻重直用翻】役徒惊走失亡甚多帝遣近臣及亲军校追谕止之【校户教翻】莫肯奉诏使者或爲军士所杀扬言契丹大至官军败绩余众已降虏矣刘词遇爱能等于涂爱能等止之词不从引兵而北时北汉主尚有余众万余人阻涧而陈薄暮词至复与诸军击之【薄迫也复扶又翻下卒复同】北汉兵又败杀王延嗣追至高平僵尸满山谷委弃御物及辎重器械杂畜不可胜纪【僵居良翻胜音升】是夕帝宿于野次得步兵之降敌者皆杀之樊爱能等闻周兵大防与士卒稍稍复还【还从宣翻】有逹曙不至者甲午休兵于高平选北汉降卒数千人爲効顺指挥命前武胜行军司马唐景思将之使戍淮上余二千余人赐赀装纵遣之【赀当作资】李谷爲乱兵所迫潜窜山谷数日乃出丁酉帝至潞州北汉主自高平被褐戴笠【被皮义翻褐毛衫也无柄曰笠有柄曰簦】乘契丹所赠黄骝【骝力求翻诗駉注赤马黒髦曰骝黄色近于赤】帅百余骑由雕窠岭遁归【雕窠岭在高平西北由江猪岭路入帅读曰率】宵迷【夜行而迷失道也】俘村民爲导误之晋州行百余里乃觉之杀导者昼夜北走所至得食未举筯或传周兵至辄苍黄而去北汉主衰老力惫【惫蒲拜翻】伏于马上昼夜驰骤殆不能支仅得入晋阳帝欲诛樊爱能等以肃军政犹豫未决己亥昼卧行宫帐中张永徳侍侧帝以其事访之【张永德太祖壻既亲且专掌殿前兵侍卫左右故访以其事决可否】对曰爱能等素无大功忝冒节钺望敌先逃死未塞责【塞悉则翻】且陛下方欲削平四海茍军法不立虽有熊罴之士百万之众安得而用之帝掷枕于地大呼称善【呼火故翻】即收爱能徽及所部军使以上七十余人【使疏吏翻】责之曰汝曹皆累朝宿将非不能战【朝直遥翻将即亮翻下同】今望风奔遁者无他正欲以朕爲竒货卖与刘崇耳悉斩之帝以何徽先守晋州有功【事见二百九十卷太祖广顺元年】欲免之既而以法不可废遂并诛之而给槥车归葬【槥车小棺也槥音卫】自是骄将惰卒始知所惧不行姑息之政矣庚子赏高平之功以李重进兼忠武节度使向训兼义成节度使张永徳兼武信节度使【兼者以本职兼节鎭禄赐优于遥领者】史彦超爲鎭国节度使【此正除节鎭】张永徳盛称太祖皇帝之智勇帝擢太祖皇帝为殿前都虞
　　候【后魏之末宇文置虞都督以主骑虞候之官盖始于此五代殿前都虞候在副都指】
　　【挥使之下与都副指挥使同掌殿前班直】领严州刺史【严州岭南时为南汉所】
　　【有遥领刺史耳今武臣所领遥郡刺史正此类而落阶官正除刺史者谓之正任刺史然亦未】
　　【尝临郡治民也刘昫曰严州秦桂林郡地唐干封间招致生獠置严州宋开宝七年废严州以来賔县象州】以马仁瑀爲控鹤弓箭直指挥使马全又爲散员指挥使自余将校迁拜者凡数十人【校户教翻】士卒有自行间擢主军厢者【行户刚翻时诸军皆分左右厢厢各有主帅按薛史自五季至宋武官有军主厢主曹威爲奉国军主迁本军厢主刘延钦爲控鹤主是其征也】释赵晁之囚【囚赵晁所以威众战胜则释之】北汉主收散卒缮甲兵完城堑以备周杨衮将其众北屯代州北汉主遣王得中送衮因求救于契丹契丹主遣得中还报许发兵救晋阳壬寅以符彦卿爲河东行营都部署兼知太原行府事以郭崇副之向训爲都监李重进爲马步都虞史彦超爲先锋都指挥使将步骑二万发潞州仍诏王彦超韩通自隂地闗入【北汉既败走移晋州东出之师北攻汾并】与彦卿合军而进又以刘词爲随驾部署保大节度使白重赞副之【乘胜进攻晋阳随驾之下当有都字】　汉昭圣皇太后李氏殂于西宫【周太祖既践阼汉太后李氏迁居西宫事见上卷广顺元年】　夏四月北汉盂县降【盂古县唐属太原府九域志在府东北二百里然宋下太原徙治阳曲宋白曰盂县本晋大夫盂丙之邑汉爲盂县按前此盂县在今县西阳曲县东北八十里故盂县城是也后魏省属石艾县隋开皇十六年分石艾县置原仇县属辽州因原仇故城爲名即今县是也大业二年改原仇爲盂县从汉旧名】符彦卿军晋阳城下王彦超攻汾州【九域志晋州北至汾州三百五十里】北汉防御使董希顔降帝遣莱州防御使康延沼攻辽州【辽州唐之仪州也梁开平三年勑兖州管内已有沂州其仪州改爲辽州九域志潞州东北至辽州二百四十三里】密州防御使田琼攻沁州皆不下【唐置沁州至宋太平兴国五年废沁州以和川县晋州熈宁五年省和川县入冀氏九域志冀氏县在晋州东二百八十里沁音七鸩翻】供备库副使太原李谦溥单骑説辽州刺史张汉超【説式苪翻】汉超即降　乙夘葬圣神恭肃文武孝皇帝于嵩陵【三月乙酉梓宫赴山陵四月乙夘方葬与北汉交兵葬备多阙故缓】庙号太祖　南汉主以高王邈爲雄武节度使鎭邕州邈以齐鎭二王相继死于邕州固辞【齐王弼死见二百八十三卷晋天福八年鎭王泽死见二百八十四卷晋开运元年】求宿卫不许至鎭委政僚佐日饮酒祷鬼神或上书诬邈谋作乱戊午南汉主遣甘泉宫使林延遇赐酖杀之　初帝遣符彦卿等北征但欲耀兵于晋阳城下未议攻取既入北汉境其民争以食物迎周师泣诉刘氏赋役之重愿供军须助攻晋阳北汉州县继有降者帝闻之始有兼并之意【史言谋不先定者非庙胜之策】遣使往与诸将议之诸将皆言刍粮不足请且班师以俟再举帝不听【师有归志宜其无功】既而诸军数十万聚于太原城下军士不免剽掠北汉民失望【剽匹妙翻】稍稍保山谷自固帝闻之驰诏禁止剽掠安抚农民止征今嵗租税及募民入粟拜官有差仍发泽潞晋绛慈隰及山东近便诸州民运粮以馈军【山东近便诸州谓邢赵鎭定】己未遣李谷诣太原计度刍粮【度徒洛翻】　庚申太师中书令瀛文懿王冯道卒　【考异曰五代通録谥曰文愍今从世宗实録薛史】道少以孝谨知名【以此知名人所难能也少诗照翻】唐庄宗世始贵显【冯道事刘守光位不过参军入唐始贵显】自是累朝不离将相三公三师之位【离力智翻唐制太师太傅太保爲三师太尉司徒司空爲三公】爲人清俭寛人莫测其喜愠滑稽多智浮沈取容【滑音骨沈持林翻】尝着长乐老叙自述累朝荣遇之状【冯道长乐老叙既自陈其荣遇又自谓孝于家忠于国爲子爲弟爲人臣爲师长爲夫爲父有子有孙时开一卷时饮一杯食味别声被色老安于当代老而自乐何乐如之其自述如此】时人往往以徳量推之
　　欧阳修论曰礼义廉耻国之四维四维不张国乃灭亡【管子之言】礼义治人之大法【治直之翻】廉耻立人之大节况爲大臣而无廉耻天下其有不乱国家其有不亡者乎予读冯道长乐老叙见其自述以爲荣其可谓无廉耻者矣则天下国家可从而知也予于五代得全节之士三【谓王彦章裴约刘仁瞻】死事之人十有五【谓张源徳夏鲁竒姚洪王思同张敬逹翟进宗沈斌王清史彦超孙晟马彦超宋令珣李遐张彦卿郑昭业凡十五人】皆武夫战卒岂于儒者果无其人哉得非高节之士恶时之乱【恶乌路翻】薄其世而不肯出欤抑君天下者不足顾而莫能致之欤予尝闻五代时有王凝者家青齐之间爲虢州司户参军以疾卒于官凝家素贫一子尚防妻李氏携其子负其遗骸以归东过开封止于旅舍主人不纳李氏顾天已暮不肯去主人牵其臂而出之李氏仰天恸曰我爲妇人不能守节而此手爲人所执邪即引斧自断其臂见者爲之嗟泣【断音短爲之于伪翻】开封尹闻之白其事于朝厚防李氏而笞其主人【此事欧阳公得之于五代小説朝直遥翻下同】呜呼士不自爱其身而忍耻以偷生者闻李氏之风宜少知愧哉【少诗沼翻】
　　臣光曰天地设位圣人则之以制礼立法内有夫妇外有君臣妇之从夫终身不改臣之事君有死无贰此人道之大伦也茍或废之乱莫大焉范质称冯道厚徳稽古宏才伟量虽朝代迁贸人无间言【贸音茂易也间古苋翻】屹若巨山不可转也【夷考范质之爲人盖学冯道者也□与屹同鱼迄翻】臣愚以爲正女不从二夫忠臣不事二君爲女不正虽复华色之美织絍之巧不足贤矣爲臣不忠虽复材智之多治行之优不足贵矣【絍汝鸩翻治直吏翻行下孟翻】何则大节已亏故也道之为相历五朝八姓【五朝唐晋辽汉周八姓唐庄宗明宗潞王各为一姓石晋邪律刘汉周太祖世宗各为一姓】若逆旅之视过客朝为仇敌暮为君臣易面变辞曽无愧怍【怍疾各翻】大节如此虽有小善庸足称乎或以爲自唐室之亡羣雄力争帝王兴废逺者十余年近者四三年虽有忠智将若之何当是之时失臣节者非道一人岂得独罪道哉臣愚以爲忠臣忧公如家见危致命君有过则彊諌力争国败亡则竭节致死智士邦有道则见【见贤遍翻】邦无道则隠或灭迹山林或优游下僚今道尊宠则冠三师权任则首诸相【冠古玩翻相息亮翻】国存则依违拱黙窃位素餐国亡则图全茍免迎谒劝进君则兴亡接踵道则富贵自如兹乃奸臣之尤安得与他人爲比哉或谓道能全身逺害于乱世斯亦贤已【逺于愿翻】臣谓君子有杀身成仁无求生害仁【引论语夫子之言】岂专以全身逺害为贤哉然则盗跖病终而子路醢果谁贤乎【盗跖从卒九千横行天下而以寿终子路仕卫孔悝之难子路死之菹于卫东门之上】抑此非特道之愆也【愆过也】时君亦有责焉【时君谓五朝八姓之君】何则不正之女中士羞以爲家不忠之人中君羞以爲臣【中士中君以人品言谓识见不及上而可以语上者】彼相前朝语其忠则反君事讐语其智则社稷为墟后来之君不诛不弃乃复用以爲相【复扶又翻】彼又安肯尽忠于我而能获其用乎故曰非特道之愆亦时君之责也【温公以此警后世之君臣深矣】
　　辛酉符彦卿奏北汉宪州刺史太原韩光愿岚州刺史郭言皆举城降【属郡虽降而都府未克终于无益大军既退则其地复为敌有矣】　初符彦卿有女适李守贞之子崇训相者言其贵当爲天下母守贞喜曰吾妇犹母天下况我乎反意遂决及败崇训先刃其弟妹次及符氏符氏匿帏下崇训仓猝求之不获遂自刭【刭古顶翻】乱兵既入符氏安坐堂上叱乱兵曰吾父与郭公爲昆弟汝曹勿无礼太祖遣使归之于彦卿及帝鎭澶州【广顺元年帝鎭澶州三年入为开封尹】太祖为帝娶之【为于伪翻】壬戌立爲皇后后性和惠而明决帝甚重之　王彦超韩通攻石州克之执刺史安彦进癸亥沁州刺史李廷诲降庚午帝发潞州趣晋阳【趣七喻翻】癸酉北汉忻州监军李勍杀刺史赵臯及契丹通事杨讷呼【勍渠京翻讷奴腊翻】举城降以勍爲忻州刺史　王逵表请复徙使府治朗州【去年王逵移使府于潭州复扶又翻治直之翻】

　　资治通鉴卷二百九十一
　　钦定四库全书
　　资治通鉴卷二百九十二　宋　司马光　撰
　　胡三省　音注
　　后周纪三【起阏逢摄提格五月尽柔兆执徐二月凡一年有竒】
　　太祖圣神恭肃文武孝皇帝下
　　显徳元年五月甲戌朔王逵自潭州迁于朗州以周行逢知潭州事以潘叔嗣爲岳州团练使【已而潘叔嗣杀王逵而周行逢收田父渔者之功矣】　丙子帝至晋阳城下【帝自上党趣晋阳七日而至】旗帜环城四十里【史言周兵之盛帜昌志翻环音宦】杨衮疑北汉代州防御使郑处谦贰于周召与计事欲图之处谦知之不徃衮使胡骑数十守其城门处谦杀之因闭门拒衮衮奔归契丹契丹主怒其无功囚之处谦举城来降丁丑置静塞军于代州以郑处谦爲节度使【创置方鎭以懐抚郑处谦处昌吕翻】契丹数千骑屯忻代之间爲北汉声援庚辰遣符彦卿等将步骑万余击之彦卿入忻州契丹退保忻口【九域志忻州忻容县有忻口寨在石岭闗南】丁亥置宁化军于汾州以石沁二州之代州将桑珪解文遇杀郑处谦【沁七鸩翻解户买翻姓也姓苑自唐叔虞食邑于解晋有解狐解扬】诬奏云潜通契丹符彦卿奏请益兵癸巳遣李筠张宋徳将兵三千赴之契丹防骑时至忻州城下丙申彦卿与诸将陈以待之【陈读曰阵】史彦超将二十骑爲前锋【二十太少恐当作二千】遇契丹与战李筠引兵继之杀契丹二千人彦超恃勇轻进去大军浸逺众寡不敌爲契丹所杀筠仅以身免周兵死伤甚众彦卿退保忻州寻引兵还晋阳【还从宣翻又如字下同】府州防御使折徳扆将州兵来朝【将即亮翻】辛丑复置永安军于府州【复扶又翻汉干祐三年罢永安军见二百八十九卷】以徳扆爲节度使时大发兵夫东自懐孟西及蒲陜以攻晋阳不克防久雨士卒疲病乃议引还【陜失冉翻考异曰世宗实録征懐孟蒲陜丁夫数万攻城旦夕之间期于必取防大雨军士劳苦又闻忻口之师不振】
　　【帝数日忧沮不食遂决还京之意晋阳见闲录六月旦周师南辕返斾惟数百骑间之以步卒千人长枪赤甲衍趫捷跳梁于城隅晡晚杀行而抽退今从世宗实録】初王得中返自契丹【北汉主遣王得中求救于契丹见上卷本年三月】值周兵围晋阳留止代州及桑珪杀郑处谦囚得中送于周军帝释之赐以带马问虏兵何时当至得中白臣受命送杨衮他无所求或谓得中曰契丹许公发兵公不以实告契丹兵即至公得无危乎得中太息曰吾食刘氏禄有老母在围中若以实告周人必发兵据险以拒之如此家国两亡吾独生何益不若杀身以全家国所得多矣甲辰帝以得中欺罔缢杀之【王得中之死知所恶有甚于死者也】乙巳帝发晋阳匡国节度使药元福言于帝曰进军易退军难【进军者或乘初至之锐或乘屡胜之势敌人畏詟自守不敢迎战故易退军者士有归志敌人据险遮其前率众蹑其后辎重老弱皆足爲吾之累故难易以防翻】帝曰朕一以委卿元福乃勒兵成列而殿【殿丁练翻】北汉果出兵追蹑元福击走之然军还怱遽【还从宣翻】刍粮数十万在城下悉焚弃之军中讹言相惊或相剽掠军须失亡不可胜计【剽匹妙翻凡行军所欲得以爲用者皆谓之军须胜音升】所得北汉州县周所置刺史等皆弃城走惟代州桑珪既叛北汉又不敢归周婴城自守北汉遣兵攻拔之【前所谓都府未拔虽得属郡而无益者要其终也】乙酉帝至潞州甲子至郑州【以乙巳发晋阳甲子至郑州考之中间不应以乙酉至潞州恐是乙夘】丙寅谒嵩陵【嵩陵复土帝适有军旅之事不获亲之此其谒陵与彞制谒陵其情有不同者】庚午至大梁　帝违众议破北汉自是政事无大小皆亲决百官受成于上而已河南府推官髙锡上书谏以爲四海之广万机之众虽尧舜不能独治【治直之翻】必择人而任之今陛下一以身亲之天下不谓陛下聪明睿智足以兼百官之任皆言陛下褊迫疑忌举不信羣臣也【褊辅典翻】不若选能知人公正者以爲宰相能爱民聴讼者以爲守令【守式又翻】能丰财足食者使掌金谷能原情守法者使掌刑狱陛下但垂拱明堂视其功过而赏罚之天下何忧不治何必降君尊而代臣职屈贵位而亲贱事无乃失爲政之本乎帝不从锡河中人也　北汉主忧愤成疾悉以国事委其子侍卫都指挥使承钧　河西节度使申师厚不俟诏擅弃鎭入朝【太祖广顺元年申师厚鎭河西事见二百九十卷】署其子爲留后秋七月癸酉朔责授率府副率【唐制东宫十率府皆有副率其后逐以爲冗散之官申师厚以藩府失职牙将而得节弃鎭擅归虽加责授犹胜故吾】　丁丑加吴越王钱俶天下兵马都元帅　癸巳加门下侍郎同平章事范质守司徒以枢宻直学士工部侍郎长山景范爲中书侍郎同平章事判三司【长山汉于陵县地江左侨置广川县及武彊县隋废郡改武彊曰长山唐属淄州九域志在州北五十五里景姓也姓苑云齐景公之后余姑以春秋时言之晋宋皆有景公何独齐哉】加枢宻使同平章事郑仁诲兼侍中乙未以枢密副使魏仁浦爲枢密使范质既爲司徒司徒窦贞固归洛阳府县以民视之【府县谓河南府及洛阳县也】课役皆不免贞固诉于留守向训训不聴【以窦贞固汉之旧臣故也考古验今今何足怪】初帝与北汉主相距于高平命前泽州刺史李彦崇将兵守江猪岭遏北汉主归路彦崇闻樊爱能等南遁引兵退北汉主果自其路遁去八月己酉贬彦崇率府副率　己巳废鎭国军【唐末以华州爲鎭国军】　初太祖以建雄节度使王晏有拒北汉之功【王晏拒北汉事见二百九十卷太祖广顺元年】其乡里在滕县徙晏爲武宁节度使【武宁军徐州膝县属焉九域志滕县在州北一百九十里】晏少时尝爲羣盗【少诗照翻】至鎭悉召故党赠之金帛鞍马谓曰吾乡素名多盗昔吾与诸君皆尝爲之想后来者无能居诸君之右诸君幸爲我语之使勿复爲【幸爲于僞翻下请爲同语牛倨翻复扶又翻】爲者吾必族之于是一境清肃九月徐州人请爲之立衣锦碑【衣于既翻】许之　冬十月甲辰左羽林大将军孟汉卿坐纳藁税【藁禾秆也】塲官扰民多取耗余【塲官藁塲之官耗余者于纳藁束正数之外又多取之言以备耗折也】赐死有司奏汉卿罪不至死上曰朕知之欲以惩众耳　己酉废安逺永清军【唐以安州爲安逺军晋以贝州爲永清军】　初宿卫之士累朝相承务求姑息不欲简阅恐伤人情由是羸老者居多【羸伦爲翻】但骄蹇不用命实不可用每遇大敌不走即降其所以失国亦多由此【如唐闵帝潞王是也】帝因高平之战始知其癸亥谓侍臣曰凡兵务精不务多今以农夫百未能养甲士一奈何浚民之膏泽飬此无用之物乎且健懦不分众何所劝乃命大简诸军精锐者升之上军羸者斥去之【去羌吕翻】又以骁勇之士多爲藩镇所蓄诏募天下壮士咸遣诣阙命太祖皇帝选其尤者爲殿前诸班【今之班直是也五代防要曰时诏募天下豪杰不以草泽爲阻送于阙下躬亲阅试选武艺超絶及有身首者分署爲殿前诸班因有散员散指挥使内殿直散都头铁骑控鹤之号】其骑步诸军各命将帅选之【帅所类翻】由是士卒精彊近代无比征伐四方所向皆防选练之力也【史言周世宗彊兵之效】　戊辰帝谓侍臣曰诸道盗贼颇多讨捕终不能絶葢由累朝分命使臣巡检致藩侯守令皆不致力宜悉召还专委节鎭州县责其清肃　河自杨刘至于博州百二十里连年东溃分爲二汇爲大泽【普拜翻汇户罪翻水回合也】弥漫数百里又东北壊古堤而出【壊音怪古隄前代所筑以防河者河屡徙故古隄在平地】灌齐棣淄诸州至于海涯漂没民田庐不可胜计流民采菰稗捕鱼以给食【胜音升菰音孤蒋也稗旁卦翻草似谷者】朝廷屡遣使者不能塞【塞悉则翻下同】十一月戊戌帝遣李谷诣澶郓齐按视隄塞役徒六万三十日而毕　北汉主疾病命其子承钧监国【疾甚曰病】寻殂【年六十　考异曰刘恕云世宗实录薛史帝纪僭僞传皆云显徳二年十二月刘崇卒大定录云显徳二年春旻病死纪年通谱显徳二年崇之干祜八年冬崇死显徳三年承钧改元天防开寳元年承钧之天防十三年死开寳二年继元改元广运兴国四年继元之广运十一年也河东刘氏有国全无记録惟其旧臣中书舍人直翰林院王保衡归朝后所纂晋阳伪署见闻要録云甲寅年春南伐败归夏周师攻围旻积忧劳成心疾是冬卒钧即位丁巳年正月日改干祐十年爲天防元年又云钧丙戌年二十九承位年四十三卒右谏议大夫杨梦申奉敕撰大汉都纥追封定王刘继颙神道碑云天防十二年今皇帝践阼之初年也十七年继颙卒末题广运元年嵗次甲戌九月丙午朔今按周广顺元年辛亥旻即帝位称干祐四年显徳元年甲寅旻之干祐七年也旻卒钓改元显徳四年丁巳钧改干祐十年爲天防元年宋开寳元年戊辰钧之十二年也钧卒继元立开寳七年甲戌继元改天防十八年爲广运元年据歴是嵗九月丙午朔兴国四年己夘继元之广运六年也钧以唐天成元年丙戌生至显听元年甲寅嗣位乃二十九嵗矣钓及继元逾年未改元盖孟蜀后主汉隠帝周世宗之比也诸书皆传闻相因前后相戾惟晋阳见闻录刘继颙碑歳月最可考证故以爲据】遣使告哀于契丹契丹遣骠骑大将军知内侍省事刘承训册命承钧爲帝更名钧【钧汉主旻次子也更工衡翻】北汉孝和帝性孝谨既嗣位勤于爲政爱民礼士境内粗安【粗坐五翻】毎上表于契丹主称男契丹主赐之诏谓之儿皇帝　马希萼之帅羣蛮破长沙也【事见二百八十九卷汉隠帝干祐三年帅读曰率】府库累世之积皆爲溆州蛮酋苻彦通所掠【溆音叙酋慈由翻】彦通由是富彊称王于谿洞间王逵既得湖南【去年六月王逵杀刘言始尽得湖南故地事见上卷】欲遣使抚之募能往者其将王防朗请行既至彦通盛侍卫而见之礼貎甚倨防朗厉声责之曰足下自称苻秦苖裔【苻秦之亡苻宏奔晋从诸桓于荆楚其后无闻彦通自以爲苻秦苗裔葢言出于宏之后】宜知礼义有以异于羣蛮昔马氏在湖南足下祖父皆北面事之今王公尽得马氏之地足下不早徃乞盟致使者先来又不接之以礼异日得无悔乎【言大兵若至虽悔无及】彦通慙惧起执防朗手谢之防朗知其可动因説之曰溪洞之地隋唐之世皆爲州县着在图籍【说式苪翻溪洞之地隋唐列爲郡县皆属黔中道】今足下上无天子之诏下无使府之命【使府谓湖南都府】虽自王于山谷之间【王于况翻】不过蛮夷一酋长耳【酋慈秋翻长知两翻】曷若去王号自归于王公王公必以天子之命授足下节度使与中国侯伯等夷岂不尊荣哉彦通大喜即日去王号【去羌吕翻】因防朗献铜鼓数枚于王逵【谿洞诸蛮铸铜爲大鼔初成悬于庭中置酒以招同类豪富子女则以金银爲大钗执以扣鼔竟乃留遗主人名爲铜鼔钗俗好相杀多搆仇怨欲相攻则鸣此鼔至者如云】逵曰防朗一言胜数万兵真国士也承制以彦通爲黔中节度使【黔中自唐末至二蜀爲武泰军节度黔其今翻】以防朗爲都指挥使预闻府政【预闻湖南都府之政】逵虑西界鎭遏使锦州刺史刘瑫爲边患【王逵之逐边镐也以刘瑫鎭遏羣蛮】表爲鎭南节度副使【鎭南军洪州属唐王逵表以其号宠刘瑫耳】充西界都招讨使　是嵗湖南大饥民食草木实武清节度使知潭州事周行逢【自彭师暠等拥立马希萼于衡山自署武清节度使王逵因之以授周行逢】开仓以赈之全活甚众行逢起于防贱知民间疾苦励精爲治严而无私【治直吏翻】辟署僚属皆取廉介之士约束简要其自奉甚薄或讥其太俭行逢曰马氏父子穷奢极靡不恤百姓今子孙乞食于人又足效乎【爲行逢跨有潭朗张本】世宗睿武孝文皇帝上【讳荣本姓柴氏邢州龙冈人柴氏女适太祖是爲圣穆皇后后兄守礼生帝从姑长于太祖家以谨厚见爱太祖遂以爲子】
　　显徳二年春正月庚辰上以漕运自晋汉以来不给斗耗纲吏多以亏欠抵死诏自今每斛给耗一斗　定难节度使李彛兴【李彛兴即彛殷也避宋朝宣祖庙讳始改名彛兴史以后来所更名书之难乃旦翻】以折徳扆亦爲节度使与已并列耻之【夏州自唐以来爲縁边大鎭李氏又世袭节度使府州汉氏方置节鎭折氏父子又晚出故耻与并列】塞路不通周使【塞悉则翻】癸未上谋于宰相对曰夏州边鎭朝廷向来每加优借府州褊小得失不系重轻且宜抚谕彛兴庻全大体上曰徳扆数年以来尽忠戮力以拒刘氏奈何一旦弃之且夏州惟产羊马贸易百货悉仰中国【贸音茂仰牛向翻】我若絶之彼何能爲乃遣供奉官齐藏珍赍诏书责之【风俗通云凡氏之兴九事氏于国者齐鲁宋卫是也余按左传卫有大夫齐氏此岂氏于国乎】彛兴惶恐谢罪　戊子蜀置威武军于鳯州　辛夘初令翰林学士两省官举令录除官之日仍署举者姓名若贪秽败官并当连坐【败补迈翻】契丹自晋汉以来屡冦河北轻骑深入无藩篱之限郊野之民每困杀掠言事者称深冀之间有胡卢河横亘数百里可浚之以限其奔突【胡卢河俗谓之葫卢河即衡漳水在东光县西三十里】是月诏忠武节度使王彦超彰信节度使韩通【周改曹州威信军爲彰信军避太祖讳也】将兵夫浚胡卢河筑城于李晏口留兵戍之【冀州蓚县东北有李晏鎭时筑城屯军以爲静安军按薛史其军南距冀州百里北距深州三十里夹胡卢河爲垒将即亮翻】帝召徳州刺史张藏英问以备边之策藏英具陈地形要害请列置戍兵募边人骁勇者厚其禀给自请将之随便宜讨击帝皆从之以藏英爲防边巡检招牧都指挥使藏英到官数月募得千余人王彦超等行视役者【行下孟翻】尝爲契丹所围藏英引所募兵驰击大破之自是契丹不敢渉胡卢河河南之民始得休息【此河南谓胡卢河之南也】　二月庚子朔日有食之　蜀防恭孝王仁毅卒【仁毅蜀主之弟也】壬戌诏羣臣极言得失其畧曰朕于卿大夫才不能尽知面不能尽识若不采其言而观其行【行下孟翻】审其意而察其忠则何以见器略之浅深知任用之当否【当丁浪翻】若言之不入罪实在予茍求之不言咎将谁执唐主以中书侍郎知尚书省严续爲门下侍郎同平章事　三月辛未以李晏口爲静安军　帝常愤广明以来中国日蹙【唐僖宗广明元年黄巢入长安自此之后彊藩割据中国日蹙矣】及高平既防慨然有削平天下之志防秦州民夷有诣大梁献策请恢复旧疆者【以唐全盛版图言之蜀亦旧疆也以汉晋事言之则契丹入中原重以王景崇之乱阶成秦鳯遂入于蜀】帝纳其言【爲取阶成秦鳯张本】蜀主闻之遣客省使赵季札按视边备季札素以文武才畧自任使还奏称雄武节度使韩继勲【蜀置雄武节度于秦州使疏吏翻还从宣翻又如字】鳯州刺史王万迪非将帅才不足以御大敌蜀主问谁可徃者季札请自行丙申以季札爲雄武监军使仍以宿卫精兵千人爲之部曲　帝以大梁城中迫隘【隘乌懈翻】夏四月乙夘诏展外城先立标帜【帜昌志翻】俟今冬农隙兴板筑东作动则罢之更俟次年以渐成之且令自今葬埋皆出所标七里之外其标内俟县官分画街衢仓塲营廨之外【廨古隘翻】聴民随便筑室丙辰蜀主命知枢密院王昭逺按行北边城寨及甲
　　兵【以备周也行下孟翻】　上谓宰相曰朕每思致治之方未得其要寝食不忘【治直吏翻】又自唐晋以来吴蜀幽幷皆阻声教未能混一【吴李氏蜀孟氏幽入于契丹并爲北汉】宜命近臣着爲君难爲臣不易论及开边策各一篇朕将览焉比部郎中王朴献策【比音毗】以爲中国之失吴蜀幽幷皆由失道【梁失吴后唐得蜀而复失之晋失幽周失幷】今必先观所以失之之原然后知所以取之之术其始失之也莫不以君暗臣邪兵骄民困奸党内炽武夫外横【横户孟翻】因小致大积防成著今欲取之莫若反其所爲而已夫进贤退不肖所以收其才也恩隠诚信所以结其心也【隠防也】赏功罚罪所以尽其力也去奢节用所以丰其财也【去羌吕翻】时使薄敛所以阜其民也【时使使之以时敛力赡翻】俟羣才既集政事既治财用既充士民既附然后举而用之功无不成矣彼之人观我有必取之势则知其情状者愿爲间谍知其山川者愿爲乡导【间古苋翻下伺间同谍达协翻乡读曰向】民心既归天意必从矣凡攻取之道必先其易者唐与吾接境几二千里其势易扰也【唐与中国以淮爲境自淮源东至海几二千里易以防翻】扰之当以无备之处爲始备东则扰西备西则扰东彼必奔走而救之奔走之间可以知其虚实彊弱然后避实击虚避彊击弱未须大举且以轻兵扰之南人懦怯闻小有警必悉师以救之师数动则民疲而财竭【数所角翻】不悉师则我可以乘虚取之如此江北诸州将悉爲我有【帝之取江北王朴之计也】既得江北则用彼之民行我之法江南亦易取也得江南则岭南巴蜀可传檄而定【时刘氏据岭南孟氏据巴蜀王朴欲乘胜势以先声下之】南方既定则燕地必望风内附【时契丹跨有燕地燕于贤翻】若其不至移兵攻之席卷可平矣【卷读如卷凡兵之动知敌之主此以其时契丹主言之也】惟河东必死之冦【言北汉据河东与周为世仇也】不可以恩信诱【诱音酉】当以彊兵制之然彼自高平之败【事见上卷上年三月】力竭气沮必未能为边患宜且以为后图俟天下既平然后伺间一举可擒也【是后世宗用兵以至宋朝削平诸国皆如王朴之言惟幽燕不可得而取至于宣和则举国以殉之矣伺相吏翻】今士卒精练甲兵有备羣下畏法诸将効力期年之后可以出师【期读曰朞】宜自夏秋蓄积实边矣【蓄积于边上以为用兵之备】上欣然纳之时羣臣多守常偷安所对少有可取者【少诗沼翻】惟朴神峻气劲有谋能防【防丁乱翻】凡所规画皆称上意【称尺证翻】上由是重其器识未几迁左諌议大夫知开封府事【开封在辇毂下事繁职重史言世宗属任王朴自此而重然朴先事上于濳藩其君臣相得亦有素矣】　上谋取秦鳯求可将者【将即亮翻】王溥荐宣徽南院使鎭安节度使向训【五代防要汉天福十二年废陈州鎭安军周广顺二年复】上命训与鳯翔节度使王景客省使高唐昝居润偕行【高唐县属愽州九域志县在州东北一百七十里昝姓也音子感翻】五月戊辰朔景出兵自散闗趣秦州【趣七喻翻】　勑天下寺院非勑额者悉废之【勑额者勑赐寺额如慈恩安国兴唐之类】禁私度僧尼凡欲出家者必俟祖父母父母伯叔之命惟两京大名府【唐以魏州为邺都兴唐府晋改为广晋府大名府盖汉所改也】京兆府青州听设戒坛【戒坛僧尼受戒之所】禁僧俗舍身防手足炼指挂灯带钳之类幻惑流俗者【炼指者束香于指而燃之挂灯者裸体以小铁钩徧钩其肤凡钩皆挂小灯圏灯盏贮油而燃之俚俗谓之燃肉身灯今人带布枷以化诱流俗者亦幻惑之余蔽防音短幻户办翻】令两京及诸州每嵗造僧帐有死亡归俗皆随时开落是嵗天下寺院存者二千六百九十四废者三万三百三十六见僧四万二千四百四十四尼一万八千七百五十六【见贤遍翻】　王景等防黄牛八寨【黄牛等八寨皆当在秦州界】戊寅蜀主以捧圣控鹤都指挥使保宁节度使李廷珪为北路行营都统【蜀以秦凤为北路】左卫圣步军都指挥使高彦俦为招讨使武宁节度使吕彦珂副之【武宁军徐州属周吕彦珂遥领也珂何翻】客省使赵崇韬为都监蜀赵季札至徳阳闻周师入境惧不敢进【徳阳县属汉州去成】
　　【都未逺已惧而不敢进】上书求解边任还奏事先遣辎重及妓妾西归【重直用翻妓渠绮翻】丁亥单骑驰入成都众以为奔败莫不震恐蜀主问以机事皆不能对蜀主怒系之御史台庚午斩之于崇礼门【赵季札虽诛无救于秦凤之防失是以用人当审之于其初也】　六月庚子上亲録囚于内苑有汝州民马遇父及弟为吏所寃死屡经覆按不能自伸上临问始得其实人以为神由是诸长吏无不亲察狱讼【史言帝明谨于庻狱长知两翻】　壬寅西师与蜀李廷珪等战于威武城东不利【威武城前蜀所筑也在凤州东北】排陈使濮州刺史胡立等为蜀所擒【陈读曰阵濮博木翻】丁未蜀主遣间使如北汉及唐【间古苋翻使防吏翻】欲与之俱出兵以制周北汉主唐主皆许之己酉以彰信节度使韩通充西南行营马步军都虞　戊午南汉主杀祯州节度使通王政【祯州汉博罗县之地梁置梁化郡隋置循州治归善县唐因之至南唐改唐之河源县为龙川县徙循州治焉以循州旧治归善县置祯州宋朝避仁宗讳改曰惠州九域志循州南至惠州三百里】于是高祖之诸子尽矣【南汉主防庙号高祖】　壬戌以枢密院承防清河张美为右领军大将军权防检三司事【清河县带贝州权防检三司事未除为正使】初帝在澶州美掌州之金谷三司者帝或私有所求美曲为供副【供副者供办以应副所求澶时连翻】太祖闻之怒恐伤帝意但徙美为濮州马步军都虞【濮博木翻】美治财精敏当时鲜及【治直之翻鲜息浅翻】故帝以利权授之然思其在澶州所为终不以公忠待之【自汉以来能如此者呉主孙权及周世宗而已】　秋七月丁卯朔以王景兼西南行营都招讨使向训兼行营兵马都监宰相以景等乆无功馈运不继固请罢兵帝命太祖皇
　　帝往视之还言秦凤可取之状【还从宣翻又如字】帝从
　　之　八月丁未中书侍郎同平章事景范罢判三司寻以父防罢政事　王景等败蜀兵【败补迈翻】获将卒三百己未蜀主遣通奏使知枢密院武泰节度使伊审征如行营慰抚仍督战　帝以县官久不铸钱而民间多销钱为器皿及佛像钱益少九月丙寅朔敇始立监采铜铸钱自非县官法物军器及寺观钟磬钹铎之类【观古玩翻钹蒲拨翻】聴留外【句防】自余民间铜器佛像五十日内悉令输官给其直过期隠匿不输五觔以上其罪死不及者论刑有差【输舂遇翻时勅有隠藏铜器及埋窖使用者一两至一觔徙二年一觔至五觔处死若纳到熟铜每觔官给钱一百五十生铜每觔一百】上谓侍臣曰卿辈勿以毁佛为疑夫佛以善道化人茍志于善斯奉佛矣彼铜像岂所谓佛邪且吾闻佛在利人虽头目犹舍以布施【施式防翻】若朕身可以济民亦非所惜也
　　臣光曰若周世宗可谓仁矣不爱其身而爱民若周世宗可谓明矣不以无益废有益
　　蜀李廷珪遣先锋都指挥使李进据马岭寨又遣竒兵出斜谷屯白涧【九域志鳯州梁泉县有白涧鎭】又分兵出鳯州之北唐仓鎭及黄花谷絶周粮道【黄花鎭亦在梁泉县界有黄花川大散水入焉】闰月王景遣裨将张建雄将兵二千抵黄花又遣千人趣唐仓扼蜀归路【趣七喻翻】蜀染院使王峦将兵出唐仓与建雄战于黄花蜀兵败奔唐仓遇周兵又败虏峦及其将士三千人马岭白涧兵皆溃李廷珪高彦俦等退保青泥岭蜀雄武节度使兼侍中韩继勲弃秦州奔还成都观察判官赵玭举城降斜谷援兵亦溃【玭蒲眠翻　考异曰十国纪年玭召官属告之曰周兵无敌今朝廷所遣勇将精兵不死即逃我辈不能去危就安祸且至矣众皆聴命举城叛降周斜谷援兵亦溃五代通録官军之围鳯州伪秦州节度使高处俦引兵往复援之中涂闻黄花之败奔秦州玭与城中将校闭门不纳处俦遂西奔玭即以城归国今从实録】成阶二州皆降蜀人震恐玭澶州人也【澶时连翻】帝欲以玭为节度使范质固争以为不可乃以为郢州刺史壬子百官入贺帝举酒属王溥曰边功之成卿择帅之力也【属之欲翻择帅事见上四月帅所类翻】甲子上与将相食于万嵗殿因言两日大寒朕于宫
　　中食珍膳深愧无功于民而坐享天禄既不能躬耕而食惟当亲冒矢石为民除害差可自安耳【冒莫北翻为于伪翻差之为言稍也】　乙丑蜀李廷珪上表待罪冬十月壬申伊审征至成都请罪【皆以蹙国防帅也】蜀主致书于帝请和自称大蜀皇帝帝怒其抗礼不答蜀主愈恐聚兵粮于劒门白帝为守御之备【守劒门以备北兵之自岐雍来者守白帝以备北兵之泝峡而上者】募兵既多用度不足始铸铁钱境内铁器民甚苦之【古岳翻】唐主性和柔好文章而喜人佞已【好呼到翻喜许记翻】由是谄谀之臣多进用【谄谀之臣谓冯延己兄弟魏岑陈觉等】政事日乱既克建州破湖南【克建州见二百八十四卷晋开运二年破湖南见二百九十卷太祖广顺二年】益骄有吞天下之志李守贞慕容彦超之叛皆为之出师遥为声援【援李守贞见二百八十八卷汉隠帝干祐元年乂援慕容彦超见二百九十卷太祖广顺二年皆为于伪翻】又遣使自海道通契丹及北汉约共图中国值中国多事未暇与之校先是每冬淮水浅涸唐人常发兵戍守谓之把浅【先悉荐翻把浅之处自霍以上西尽光州界】寿州监军吴廷绍以为疆埸无事坐费资粮悉罢之【史先叙唐所以蹙国之由埸音亦】清淮节度使刘仁赡上表固争不能得十一月乙未朔帝以李谷为淮南道前军行营都部署兼知庐寿等行府事以忠武节度使王彦超副之督侍卫马军都指挥使韩令坤等十二将以伐唐令坤磁州武安人也【磁详之翻】汴水自唐末溃决自埇桥东南悉为汚泽上谋击唐
　　先命武宁节度使武行徳发民夫因故堤疏导之【自埇桥东南抵唐境皆武宁廵属也埇余拱翻】东至泗上议者皆以为难成上曰数年之后必获其利【谓淮南既平借以通漕将获其利也】　丁未上与侍臣论刑赏上曰朕必不因怒刑人因喜赏人　先是大梁城中民侵街衢为舍通大车者葢寡【先悉荐翻】上命悉直而广之广者至三十步【此言横广也】又迁坟墓于标外【立标帜见上四月】上曰近广京城于存没扰动诚多怨谤之语朕自当之他日终为人利【世宗志识宏逺不顾人言然仁人不忍为也】　王景等围鳯州韩通分兵城固鎭以絶蜀之援兵戊申克鳯州擒蜀威武节度使王环【是年正月蜀置威武节度于鳯州】及都监赵崇溥等将士五千人崇溥不食而死环真定人也【蜀将士多中原人盖后唐遣之戍蜀为孟知祥所留者也】乙夘制曲赦秦鳯阶成境内所获蜀将士愿留者优其俸赐愿去者给资装而遣之诏曰用慰众情免违物性其四州之民二税征科之外凡蜀人所立诸色科徭悉罢之　唐人闻周兵将至而惧刘仁赡神气自若部分守御无异平日众情稍安【刘仁赡之善守于此已见其方畧分扶问翻】唐主以神武统军刘彦贞为北靣行营都部署将兵二万趣寿州【趣七喻翻】奉化节度使同平章事皇甫晖为应援使【唐置奉化军于江州】常州团练使姚鳯为应援都监将兵三万屯定逺【旧唐书地理志曰定逺汉曲阳县地隋置定逺县唐属濠州九域志在州南八十里】召鎭南节度使宋齐丘还金陵谋国难【还从宣翻又如字难乃旦翻】以翰林承防户部尚书殷崇义为吏部尚书知枢密院　李谷等为浮梁自正阳济淮十二月甲戌谷奏王彦超败唐兵二千余人于寿州城下【败补迈翻下同】己夘又奏先锋都指挥使白延遇败唐兵千余人于山口鎭【此时唐盖置鎭于六安山口按薛史本纪显徳四年刘重遇奏杀紫金山溃兵三千人于寿州东山口又疑置鎭于此地未知孰是】　丙戌枢密使兼侍中韩忠正公郑仁诲卒上临其防近臣奏称嵗道非便上曰君臣义重何日时之有往哭尽哀　吴越王俶遣元帅府判官陈彦禧入贡【朝廷授俶天下都元帅故置元帅府判官】帝以诏谕俶使出兵击唐【使出兵常州以击之则唐有反顾之忧为吴越兵为唐所败张本】
　　三年春正月丙午以王环为右骁卫大将军赏其不降也【以王环坚守鳯州城陷而后就擒也】　丁酉李谷奏败唐兵千余人于上窑【窑余招翻又作窑】　戊戌发开封府曹滑郑州之民十余万筑大梁外城【曹滑郑皆近京之州九域志开封府西至郑州界一百一十五里北至滑州界一百里东北至曹州界一百四十五里陈许亦近郡而不发者以方征淮南道上供亿故也】　庚子帝下诏亲征淮南以宣徽南院使鎭安节度使向训权东京留守端明殿学士王朴副之彰信节度使韩通权防检侍卫司及在京内外都廵检命侍卫都指挥使归徳节度使李重进将兵先赴正阳河阳节度使白重賛将亲兵三千屯颍上【颍上县隋置唐属颍州九域志在州东一百一十七里宋白曰颍上县汉慎县也南北画淮为守闗防莫谨于此隋大业二年于今县南故郑城置颍上县以地枕颍水上游为名】壬寅帝发大梁李谷攻寿州久不克唐刘彦贞引兵救之至来逺鎭【九域志寿州安丰县有来逺鎭今按来逺鎭即东正阳西至渒河十里】距寿州二百里又以战舰数百艘趣正阳【趣七喻翻下同】为攻浮梁之势李谷畏之召将佐谋曰我军不能水战若贼防浮梁【防音短】则腹背受敌皆不归矣不如退守浮梁以待车驾上至圉鎭【九域志开封雍丘县有圉城鎭】闻其谋亟遣中使乘驿止之比至【比必利翻及也】已焚刍粮退保正阳丁未帝至陈州【九域志开封府南至陈州三百三十里】亟遣李重进引兵趣淮上辛亥李谷奏贼舰中流而进弩礮所不能及【舰户黯翻礮与炮同普教翻】若浮梁不守则众心动摇须至退军今贼舰日进淮水日涨【奏水方生故李谷虑淮水日涨】若车驾亲临万一粮道阻絶其危不测愿陛下且驻跸陈颍【陈颍二州名】俟李重进至臣与之共度贼舰可御浮梁可完立具奏闻【度徒洛翻先为不可胜以待敌之可胜李谷之退未为失计也】但若厉兵秣马春去冬来足使贼中疲弊取之未晩帝覧奏不悦刘彦贞素骄贵无才畧不习兵所歴藩鎭专为贪暴积财巨亿以赂权要【万万为亿亿亿为巨亿诗所谓万亿及秭孔頴达所谓大数也】由是魏岑等争誉之【誉音余】以为治民如龚黄用兵如韩彭【龚遂黄覇汉之良吏韩信彭越汉之良将治直之翻】故周师至唐主首用之其禆将咸师朗等皆勇而无谋闻李谷退喜引兵直抵正阳旌旗辎重数百里【重直用翻】刘仁赡及池州刺史张全约固止之仁赡曰公军未至而敌人先遁是畏公之威声也安用速战万一失利则大事去矣彦贞不从既行仁赡曰果遇必败乃益兵乘城为备【以城中战兵乘城益守兵】李重进度淮逆战于正阳东大破之【淮水西岸谓之西正阳属颍州颍上县界东岸谓之东正阳属夀州下蔡县界此据九域志地里】斩彦贞生擒咸师朗等斩首万余级伏尸三十里收军资器械三十余万是时江淮久安民不习战彦贞既败唐人大恐张全约収余众奔寿州刘仁赡表全约为马步左厢都指挥使皇甫晖姚凤退保清流闗【梁置南谯州于桑根山之阳在滁州清流县西南八十里隋始置清流县唐为滁州治所清流闗在县西南二十余里南唐所置也】滁州刺史王绍顔委城走壬子帝至永寕镇【九域志黄州麻城县有永寕镇此非也麻城在夀州西南数百里帝犹未度淮安得至麻城之永寕邪又考九域志颍州汝隂县有永寕镇又东百余里至正阳此则是也】谓侍臣曰闻夀州围解农民多归村落今闻大军至必复入城怜其聚为饿殍【复扶又翻殍被表翻】宜先遣使存抚各令安业甲寅帝至正阳以李重进代李谷为淮南道行营都招讨使以谷判夀州行府事【宋敏求曰凡节度州为三品刺史州为五品国初曹翰以观察使判颍州是以四品临五品州也同品为知隔品为判自后唯辅臣宣徽使太子太保仆射为判余并为知州】丙辰帝至夀州城下营于淝水之阳【淝水自安丰县界流入夀春县界经夀春城北入于淮去城二里水北为阳】命诸军围夀州徙正阳浮梁于下蔡镇【唐颍州有下蔡县时废县为镇西抵正阳五十五里】丁巳徴宋亳陈颍徐宿许蔡等州丁夫数十万以攻城昼夜不息唐兵万余人维舟于淮营于涂山之下【涂山在濠州本涂山氏之邑禹防诸侯处也今在钟离县西九十五里濵淮有汉当涂县故城南北朝兵争之际为马头郡城淮水迳城北而东流涡水自西北来注于淮谓之涡口南岸正对马头城】庚申帝命太祖皇帝击之太祖皇帝遣百余骑薄其营而伪遁伏兵邀之
　　大败唐兵于涡口【败补迈翻涡音戈】斩其都监何延锡
　　等夺战舰五十余艘【艘苏遭翻】　诏以武平节度使
　　兼中书令王逵为南面行营都统使攻唐之鄂
　　州逵引兵过岳州岳州团练使潘叔嗣厚具燕
　　犒奉事甚谨逵左右求取无厌【犒苦到翻厌于盐翻】不满
　　望者谮叔嗣于逵云其谋叛逵怒形于词色叔
　　嗣由是惧而不自安【为潘叔嗣杀王逵张本】唐主闻湖南
　　兵将至命武昌节度使何敬洙徙民入城为固
　　守之计敬洙不从使除地为战场曰敌至则与
　　军民俱死于此耳【何敬洙为将亦唐之良也因王逵有潘叔嗣之难又以成】
</div>
    <div class="pagination">
<a href="资治通鉴四库_page68.html">上一页</a><span>...</span><a href="资治通鉴四库_page64.html">64</a><a href="资治通鉴四库_page65.html">65</a><a href="资治通鉴四库_page66.html">66</a><a href="资治通鉴四库_page67.html">67</a><a href="资治通鉴四库_page68.html">68</a><span class="current-page">69</span><a href="资治通鉴四库_page70.html">70</a><a href="资治通鉴四库_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
