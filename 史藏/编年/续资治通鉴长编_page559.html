<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 559 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 559 页/共 607 页</h1>
    <div class="content">　　先是，范百禄转对，请视学，故有是举。或谓吕大防曰：「祖宗视学，非有爵命之赏，则有金帛之赐，今皆无之，何也？」大防曰：「古者天子视学，盖常事也，德意在焉，小惠何足道哉？吾固欲天子时一幸，金爵之赉，后日何可继也？正恐惜费而止耳！」闻者乃服。（此据大防行状。）
　　壬申，吏部言：「官员在任合避，愿对移者，许合避人不限数指定本路邻近，合对移处或合入阙，申转运司勘会无妨碍，申尚书吏部，先次差往。如无阙，指定旁近路分合入阙，申本路关牒所指路转运司依上法施行，如无，并申吏部依此对移。即愿放罢及无可对移者，并放罢，依省员法。在任应避亲嫌，已对移未到移所，而所避之人替罢者，各归本任。若未赴任已放罢者，如未别授差遣，本任又非有正官，愿还本任，亦听。即未赴任者，经所在州陈状指射合入差遣，仍许与待阙人对换。」从之。（新本削去。）
　　癸酉，御史中丞郑雍、殿中侍御史杨畏对甚久，论右仆射刘挚及右丞苏辙也。（邵伯温云：杨畏击刘挚、苏颂，皆为苏辙。按辙与挚实同被劾，挚逐而辙留，盖挚别有与章惇交通事耳。伯温所云恐不足信。绍圣元年六月五日，上官均章云云，伯温盖本此，必当时有是说。）雍言挚略云：「挚久据要路，遍历三省，始因言事得进，即与其意合者共进退人。」又云：「挚为执政，其下多引在要任，或为两省属官，或在言路。挚所不悦，则舍人、给事缴驳，言路弹奏。」又云：「挚引赵君锡为中丞，挚厌宾客，君锡申明谒禁，朝行中言君锡为执政止客。又荐叶伸为台官，以合挚意。阴与贾易相结，挚所不悦，则奋力排击。」又云：「叶伸曾任台簿，挚所举，未久除两浙运判，又升运副，召为省郎。赵君锡荐伸御史，伸不就，即除左司，又除河北运副。」又云：「林自为郓州教授，自言为郓州人刘仿所夺，仿与挚儿男游从，仿命未下已前，仿自言已得教授。」又云：「赵彦若男仁恕自盗赃满，不候勘正，便取旨断放。彦若是挚亲家【二】。」又云：「王巩不检事体量未到间，堂除密州，体量得实，罢密州，无冲替指挥。赵君锡、庄公岳承望风旨，新通判密州任林积不敢体量【三】，谢景温妄奏巩非罪，缘挚男娶巩女。」又云：「未举御史，为朝廷多挚门下人。挚善牢笼士人，不问善恶，虽赃污久废之人，亦以甘言诱致。如龚原、王沇之、詹适、孙谔，悉与除落罪名。与吕温卿湖州升明州【四】，延接章惇男援，有同骨肉，送简贴与邢恕。」又具挚党人姓名：王岩叟、刘安世、韩川、朱光庭、赵君锡、梁焘、孙升、王觌、曾肇、贾易、杨康国、安鼎、张舜民、田子谅、叶伸、赵挺之、盛陶、龚原、刘燍、杨国宝、杜纯、杜纮、詹适、孙谔、朱京、马传庆、钱世雄、孙路、王子韶、□立礼，凡三十人。（此据编类章疏增入，詹适此月八日除常博，吕温卿明州，政目在正月十八日。）
　　左正言姚□入奏，并言挚朋党不公。（编类章疏但有此。）右正言虞策四奏，言挚亲戚赵仁恕、王巩犯法，施行不当。（十月二十日。）又言挚操心不公，居官挠法，阴结党与，潜图其私。肯附己者则越等与官，不肯朋附者则抑而不进。（十二月十二日。）又言挚自己亲戚犯法，并不尽公施行，至有一件事首尾三年，罪人终不曾分明承服者。（十月二十三日。）又言挚备位宰相，徇私坏法，收恩立党。（十月二十四日。）
　　甲戌，刘挚、苏辙以王巩坐罪，挚与巩为姻家，辙荐巩，皆自劾，乞正典刑，诏答不允。辙言：「臣昨以郑雍、杨畏言臣荐王巩不当，奏乞速正典刑，以弭髃议。寻复见谏官虞策与台官安鼎亦论此事，内虞策所言，与郑雍、杨畏不甚相远，惟有安鼎谓臣欺罔诈谬，机械深巧，不速谴责，恐臣挟朋诞谩【五】，日滋月横。信如鼎言，则臣死有余责，有何面目尚在朝廷。今臣既以举官不当，乞行朝典，不敢复与鼎辨别曲直。然鼎顷与赵君锡、贾易等同造飞语，诬罔臣兄轼以恶逆之罪，尝与君锡等同上殿奏对，上赖圣鉴昭察，知其挟情虚妄，君锡与易实时降黜。鼎今在言路，是以尽力攻臣，无所不至。朝廷若不逐臣，鼎必不肯已，伏乞圣慈悯臣孤立无援，早赐责降，使鼎私意得伸，不复烦□圣听，则臣死生甚幸。」贴黄称：「臣本欲候二十二日奏事，面陈家居待罪之意，但以鼎攻臣甚急，若不早自引避，恐再以恶言见及，伏乞圣慈体察。」（挚乞罢相表，其子跂辩谤录有之，表皆礼辞不烦编入，有三札子，今具在后。）
　　枢密院言：「夏国首领人多保忠，乃昔日埚丁之子，久据西南部落，素为桀黠，与邈川首领温溪心邻境相善，已令温溪心委曲开谕招致，许除节度使，令保守旧土，自为一蕃。后以梁乙逋擅权用事，猜忌保忠，自此中辍，不复议及。近据诸路奏报，多称梁乙逋身死，保忠屡来边上，虑夏国首领各怀携贰，可以乘此招致。盖昔人用此获利甚多，如太宗殄灭突厥，亦先因归附，形势既分，然后李靖得伸其策，最为明验。」诏范育、刘舜卿乘此机会，密切措置。其后卒不能致。（「其后卒不能致」，此旧录语，新录削去。今复存之，当考。十月五日可并此。）
　　乙亥，诏罢修金明池龙船。（御集有此，政目云：罢买桩木修龙船。）
　　丙子，枢密院言：「招军并委提刑司催捉按举，遇出巡，据新招到人逐名点检及保明酬赏。内禁军不及元等样者，改刺充以次军分；不堪披带者，充厢军；有手艺者试验，改刺充工匠，更不支例物。即不堪征役者，厢、禁军并给公凭，放令逐便。每岁终，逐司类聚辖下招到人数，各申所隶官司。就粮禁军阙额，委都总管、安抚、钤辖司选官，与当职官员于厢军兵级拣选年四十以下者，依等样添填，仍须年终拣篃。其曾犯徒经决，或曾刺逃走字，或见系十将以上若工匠，或元系官员、将校，蕃部、溪峒化外两地供输，及元犯事干机密妖术讹言，或因不入贼并强盗配到者，并不在拣限。即官司隐庇、占留合拣选人者，徒二年。」（新削此段。）
　　又言：「河东路经略司奏请应沿边蕃官、蕃部地土，如系官给者，并不许递相典卖。熟户蕃部祖父及己业，即听熟户自行典卖。」并从之。
　　丁丑，右正言虞策言：「诸路州县，近有于役人处敷买物，及非其本役而役之者，乞令诸路监司察举之。」诏户部申明行下。（七年正月二十九日可考。）
　　诏今后省试，罢差参详官，差知举官四员。从翰林学士范百禄请也。
　　是日，刘挚、苏辙俱宣押入对，已押赴都堂，俱先出，待命于僧舍，乞赐罢免。
　　戊寅，诏定西城东至隆诺堡中间，及定西城西至李诺平中间，两下各修置守御堡寨一座，照护小堡子二座。（此据七年二月二十八日范育相度游师雄筑堡寨异同奏状增入。）
　　庚辰，尚书省言：「私役使耆户长、壮丁、保长、保丁者，杖一百；经日，徒二年。差借耆长、壮丁、保正、保长、丁防护或搬担行李之类，及借之者，各徒二年。」从之。（新削。）
　　仁宗贵妃苗氏卒，谥「昭节。」（生秦国庄李大长公主、悼穆唐王。政目：十一月二日，车驾临奠。）
　　徐王府侍讲孙路、礼部员外郎杨杰，两易其任。（孙路寻改吏中，论熙河事附绍圣二年正月十三日。）
　　翰林学士范百禄等言：「请申敕大宗正及诸宫院教授等官，各修职业，勤于教导。令宫院诸位子孙，自十岁以上，并须每日听读学习，定其课程。及大宗正司按熙宁敕，小学于逐院尊长厅侧建修，自八岁以上至十四岁，每岁首检举入学，日诵二十字。」诏礼部从之。（新纪云：庚辰，令诸宫院建小学。按实录所书，则小学固已建矣。当考。）
　　是日，签书枢密院事王岩叟奏：（编类章疏系十月二十五日。）「伏见刘挚以人言避位，于今累日，中外之议，惶惑不宁。窃以挚自陛下垂帘之初，首当言路，条陈政事，排斥奸邪，无所顾避。陛下知其忠荩，有功于时，故不次登用。天下之人，莫不以为当。而大奸在外，含怒积怨，欲食其肉者，非一日矣。今朝廷清明，天下安静，固出于两宫虚心求治、开诚纳谏之效，然一时戮力尽忠之臣，挚居其最，实陛下同心一体，可保终始无变之人也。自非罪状显著，觽所不容，岂可因一二偏词，轻示遐弃。臣恐适足快髃奸之意，而失觽正之心，非所以为国家计也。臣每患朝廷之上，享陛下高爵厚禄者虽多，而与陛下同心协意者则少，今就少之中，又将退斥，臣反复念虑，窃以为忧。苏辙素有时名，元佑以来，排邪助正，竭力亦多，今若止因一举官失当，便行罢逐，恐于陛下进退大臣之体，有所未允。骮言者别有所怀，未易可测，臣不知披肝沥胆事陛下之日久者为可信耶？一践言路，未得其腹心者为可信耶？安知其间无朋邪挟私，而阴与髃奸为地者！陛下何不稍缓其事，试加考察，将必有所见，知臣言之不妄。古人有言，天子重大臣，则人尽其力；轻去就，则物不自安。愿陛下曲加含忍，以全终始之遇，且使小人不能有以窥陛下。臣遭遇陛下非常之知，不与觽人比，既有所见，不忍负恩，默默自守。臣本欲候来日垂帘面奏，以当行事，合受誓戒，不获登对。」贴黄：「臣度言者欲尽塞觽正之口，不过以朋党加之，先惑圣意。然自古奸人之欲排陷善良者，莫不皆为此无形之说，以肆诬罔。陛下博览髃书，必能深察。」奏入，不报。太皇太后独遣中使赐苏辙诏，谕令早入省供职，辙再奏乞外任。
　　刘挚言：「臣二十二日再具札子奏闻，乞罢政事，除一外任。至今未奉指挥，夙夜惶惶，不知所措。伏念臣窃位无补，咎恶日积，招致人言，已是亏损国体。虽荷恩怜，覆庇其罪，然于辅臣进退之义，实不自安。臣苟未去，言必不息。伏望圣慈检会前奏，如未蒙贬窜，即乞早赐指挥，除臣一外任，庶安公议。使臣得以省分遵职，以伸犬马之报。」
　　挚又言：「臣近再具札子，陈乞外任，伏蒙圣慈复降中使赐诏不允者，恩遇未替，岂胜犬马感报之情。重念臣居位岁久，略无劳能，心实自知，果招弹劾，虽有指陈罪状【六】仰蒙圣明洞赐照察。然大臣既致人言，已为累国，若又安然不去，臣实何施面目，所以不敢上贪睿宠，迟迟于进退之际，取轻于天下也。伏望皇帝陛下、太皇太后陛下，察臣孤危，早赐开允。除臣一外任差遣。上以明朝廷之大公，下以全臣子之名节。」
　　挚又言：「臣自今月十九日后待罪，及累曾陈乞外任，于二十五日再准诏书不允，后累具札子，干冒天威，至今未奉谕音，彷徨陨越，忧惧之心，不知所措。伏念臣暗不烛理，烦言暴作，虽圣恩深厚，照其本末，尚垂保庇，而孤危之迹，势岂得安。惟是许臣引分早去，使免颠覆，乃陛下全臣终始之赐也。臣敢不誓死以报万一。」（挚此札子当是二十五日以后所上，今并附二十五日。）
　　辛巳，（十月二十六日。）上谕吕大防曰：「论刘挚者已十八章，初不为王巩事。乃邢恕过京师，挚与通简。又延接章惇之子，牢笼为他日计。此何也？待与少礼数令去。」大防曰：「书简往来，恐亦人情之常，又不知简中道何等语。」太皇太后曰：「简中语则不知，言事官必知之。」大防曰：「须后日取旨。」太皇太后曰：「苏辙止坐荐王巩耳，无他事也。」
　　初，邢恕服丧，贬永州，丧除赴贬所，舟行过京师，挚与恕故相善，因以简别挚。挚答简，其末云：「为国自爱，以俟休复。」持简者问监东排岸官茹东济：「恕舟安在？」东济，倾险人也，数有求于挚弗得，怨之，亟取挚简录其本，送郑雍、杨畏。二人者，方弹劾挚与王巩连姻事未竟，得此大喜，乃解释简语并奏之。以「休复」为「复子明辟」之「复」，谓挚劝恕俟太皇太后他日复辟也。又言挚尝馆章惇之子于府第。太皇太后怒，面责挚反复，曰：「公当一一心朝廷，若章惇者，虽以右仆射与之，未必喜也。」挚皇恐不敢对。
　　壬午，挚上奏曰：「臣闻臣之事君，如子事父母，鞭笞叱逐，无所不甘，至于疑似难明之事，则岂匿情而不自伸哉？臣近因降出台官言王巩事，寻即待罪，及蒙宣押入对，面承圣谕，乃知除王巩事外，又言臣牢笼章惇、邢恕等罪。虽圣意一一照知，谓非臣之罪，然臣退而思念，纵使无罪，既被弹劾，理当引退，遂具札子，陈乞外任。见听指挥，臣今再三思之，言者所以指章惇、邢恕事者，其意必谓不用此无以动陛下之听。臣虽不知所言本末详悉，然必料谓臣昔在言路时，曾论蔡确、章惇等奸邪罪恶，皆被贬逐，及至于今日，却有牢笼之意。将此事枝蔓推求，造为臣之大罪。且言者指臣牢笼之迹，必谓臣曾接见章惇子弟，及曾通邢恕书柬而已。恕与蔡确为死党，惇亦缘臣曾论列其罪，上书乞诛戮。臣与惇、恕非情好相得，灼然可知。其通书柬、见子弟，乃人情公介常礼，臣虽至愚，岂不知公介常礼，安能解终身之死怨。但臣愚，平时不防闲疑似之事，而有通书柬、见子弟之迹，使言者得以缘饰增加，必欲以此致陛下疑，而重臣之罪，其意亦必谓事之虚实，系陛下信与不信，使臣无一语自明，而其言至陛下之听，则臣亦安敢必陛下之不信哉？臣繇小官，自元佑初年，即在言路，才一岁，陛下擢作执政，以至叨据宰司。听用知遇，实先觽人，其思报暛，未知死所。而乃曲意于章惇、邢恕辈，欲何所求？臣粗识事体，待罪以来，不敢与言者辨是非，但此心若不自言，谁为辨白？使臣实有此心，则是臣罪之大者，安敢默默，苟欲逃责而去；使无此心，必望天日之照察其肺肠，保其终始。臣待命累日，词意穷尽，欲乞早赐圣断。」贴黄：「臣元识章惇子弟，向因其登科调官来谢，曾一例随觽接见。邢恕近过城外，曾一次有书来往，只是□寒温、问安否而已。天地父母，臣不敢欺。前日已曾具事迹面奏，至于牢笼之意，实无此心，亦曾曲赐圣谕，照其无有。今料言者专以此事置臣于祸，论列不已，不敢不再具详悉，紊烦天听。」又称：「臣此章非是经营，欲为不退之计，亦非欲与言者辨，但事涉诬罔，不敢于君父之前，有所不尽。伏望详览，早赐除臣外任。」又称：「臣愚戆，叨位岁久，诚有罪戾，臣固不敢自保。然今者所指，太不近事情，出臣思虑所不至。其意盖欲取中上心，建此疑似难明之事，以为奇谋。又知大臣被言，少有辨论之理，不过引去，以成其计。伏望陛下原臣从来事国用心之迹，然后察今来言者所论，特赐详照。」奏入，不报。（此段参取王岩叟日录、刘挚行实、并刘跂辨谤录及邵伯温辨诬，更须考详。挚自辨章云：「亦曾面赐圣谕，照其无有。」所称「以右仆射与章惇」，又恐非太母之言也。宰相拜罢录云：「言者论挚奸回险诈，力引私党，为臣不忠；父死于衡，委而不葬，为子不孝。于是挚抗章辞位。其后挚自作家庙记，以辨当时之冤。刘安世为其集序。」案挚罢相，非坐不孝，拜罢录误也。家庙记乃元佑六年十二月知郓州时所作，今集有之。要当求郑雍、杨畏等言章略加删附，庶详见挚与苏辙招致人言本末。绍圣元年闰四月十一日，左司谏翟思始言挚不葬其父。方罢相时，言者未及此也。实录挚新旧传并云：元佑六年冬【七】，言者论挚奸回险诈，力引私党，为臣不忠，父死于衡，委而不葬，为子不孝，罢相。作旧本者，崇饰淫辞可也，新本略不为辨明，岂不知挚罢相自有所坐乎？）
　　癸未，诏编修神宗皇帝御制御集官、中大夫、御史中丞郑雍，与升一官。大中大夫、礼部侍郎彭汝砺，支赐绢、银各五十疋两。
　　诏京西南、北路提刑司，每岁将朝廷封桩钱物粮草等依实直纽计，共作二十万贯支下与转运司应奉陵寝支费，有余，许令运司支用。今年八月指挥勿行。
　　诏赈□小民为西贼侵掠者。（此政目二十八日事。）
　　是日，枢密院奏事已，王岩叟言：「臣昨有短见具陈，不知曾经圣览否？臣之区区，不为一刘挚、苏辙，为陛下惜腹心之人耳！腹心之人难得，去了一个没一个也。」宣谕曰：「刘挚垂帘之初排斥奸邪殊有功，朕极重之。乃闻其尝与邢恕通柬，及延接章惇子弟，面诘之，果如此。朝廷所怪责人，却潜通消息，送好心，公等试观此事可不可也？」岩叟曰：「章惇等使刘挚分付右丞相与之，亦牢笼不得。」答曰：「枢密所言是也。」岩叟曰：「陛下既见得令作宰相亦牢笼不得，如何寻常一柬帖可以牢笼？」又宣谕曰：「朕亦不深罪挚，为挚垂帘之初有功，但此等事非所当作耳！」岩叟曰：「此则诚是，刘挚少思虑。」韩忠彦亦曰：「刘挚实少思虑，无他意，垂帘初诚有功。」岩叟曰：「刘挚自小官，数年之间，陛下拔擢至宰相，刘挚决不肯负陛下。」答曰：「固不深罪挚也。」岩叟曰：「言事官未必皆忠直，臣闻杨畏乃吕惠卿面上人，知彼用意安在？但欲去除陛下腹心之人，便是与奸邪开道路耳！陛下亦觉近日台谏官太甚否？今日两个上，明日两个上。」太皇太后笑曰：「今日又两个未上也。」岩叟曰：「臣等曩时言蔡确、章惇，亦不曾如此。今刘挚有何事，乃如此逼逐？愿陛下更加照察。」（「章惇者，便以右仆射与之，未必喜。」邵伯温谓此乃宣仁责刘挚语。又王岩叟日录云：「蔡确怨毒，使刘挚分付右仆射与之，亦牢笼不得。」语皆相似，兼确已尝为左仆射，不应复云分付与右仆射，恐只是指章惇，岩叟误录，今改之。又恐此语止因岩叟对宣仁云耳，非宣仁责挚，盖不应数日间君臣并有此等言也。今姑两存之，须细考究乃可。吕大防等当日奏对，必有记文，惜未求得也。太皇太后所言「今日又两个未上」，不知是何人，当考。）
　　甲申，岩叟又言：「臣昨日面论刘挚等事，伏蒙圣恩曲赐矜容，愚衷感厉，誓死不忘。然仓卒之间，方吐万一，辄敢冒犯天威，罄所未尽。窃以为天下国家者，必藉腹心之臣，腹心之臣，非一日可得，得而用之，必加保全，勿使谗邪得以离间，则忠于事君者知所劝矣。腹心之旧，尚或不保，则后来之人，何可倚信？骮腹心既虚，外邪可入，乃必然之理也；臣之所忧，实在于此。挚与邢恕通简，及接见章惇子弟，盖其思虑不周，防闲不严之罪也。谓牢笼为后日之计，则愿陛下更加体照。挚与蔡确不惟仇怨深切，非小小礼数施其党人，可以宛转收确之心。兼臣每每见挚感荷宠荣，常有以死报国家之意，岂复肯负陛下，此真陛下腹心之臣也。今大奸未死，人心危疑，朝廷之上，与之为敌者，挚为首焉。一旦以小愆遂将簄弃，天下之人，不知所以，必皆妄意陛下之心有所变易，谓反与大奸报仇也。前日陛下用挚作宰相，奸党之气自然消伏，今待罪累日，髃邪相顾，已复增气。苏辙之进，与挚大约相类，皆正人之所系望，而奸党日所忌嫉者也。顾其去就，岂不重哉？今所犯者小，而所系者大，幸陛下于轻重之间，更赐较量，则陛下所得者多矣。夫奸谋难防，自古公患，莫不因人主意有所动，急为倾挤，陛下于此不可不察。窃闻御史杨畏乃吕惠卿门人，及受张璪知遇最深。舒亶作中丞日，举为台官，前日再除御史，公议沸腾，交章排斥，命遂不行。自此愤嫉正人，常有报复之志。后又因赵君锡无所执持，为人所使，再三荐引，竟除此职。谏官虞策亦是张璪面上相知之人，尝受璪特力论荐。陛下试将此本末考究，还可保其所怀无他意否？臣惓惓之心，常恐巧言有误陛下，故不避烦□，委曲闻奏。愿陛下听言之际，加意鉴察，使不能以疑似之罪，诬陷善良，而阴与奸邪为地，则不胜社稷天下之幸。且挚、辙之留，于臣无所利，而利在陛下。挚、辙之去，于臣无所害，而害贻国家。但臣忝联近辅，久荷异恩，见闻所及，不敢不竭其愚。惟陛下贷臣狂直，亮臣赤诚，特垂采纳，幸甚！」贴黄称：「舒亶亦王安石、惠卿等党人，后以犯入己赃追削坐废于家。」时已有诏锁学士院草麻制罢挚，而岩叟未知也。（邵伯温辨诬云：邢恕坐蔡确党，谪永州监酒，自京师登船赴贬所。刘相初与恕善，不知恕之怨怒也，向以简别恕。持简人问监东排岸官茹东济船所在。东济，倾险人也，取其简，录本复授之。以所录纳御史杨畏者，顷为郓州教授，尝考试南京进士，刘相时为南京签判监试，见畏爱之，畏又因吕相之貋王谠见吕相，吕相亦爱之，除工部员外郎。刘相既作蔡新州事不自安，欲并逐吕相及苏门下，独为复辟事以防后患，平日知畏有智数，乃谕中丞赵君锡荐畏台官，欲其为用，乃下除监察御史。畏先出吕相门下，又与苏门下□乡人，又出刘相门下，乃度刘、吕二公上眷之厚薄，知刘不及吕，及知刘相欲用己为复辟事，遂论刘相与邢恕通简。其简辞云：「永州佳处，第往以俟休复。」畏解「休复」为「复子明辟」之「复」。又论刘相尝馆章惇之子于家。太皇太后怒刘相反复，责刘相曰：「闻邢恕赴贬，相公曾通简，又馆章惇之子于家。相公当一心朝廷，章惇者，虽以右仆射与之，未必喜也。」刘相无以对。杨畏与其党监察御史来之邵攻之不已，乃除观文殿学士、知郓州。畏虑右丞梁焘、签书枢密院王岩叟、枢密都承旨刘安世、侍御史朱光庭救刘相，乃上言刘挚有死党在朝廷。后诸公果皆有章，太皇太后以畏言先入，并罢之。按伯温所记，或多抵捂，今删取其合者耳。刘挚以六年十一月罢，梁焘七年六月乃除右丞。刘挚罢相，朱光庭实为给事中，不为侍御史。兼来之邵此时亦未入台。皆伯温误记。又称刘挚欲用杨畏为复辟事，亦恐未必然。当考。）
　　熙河兰岷路经略使范育言：「臣窃观先王御戎之道，来则御之，去则勿追。虽号明德，然亦要在以逸待劳，以静制动。后世兵家取胜之术，殆不过此。其来吾有以守，故能御；其去吾无所争，故不追。今臣所统兰州至定西城，定西至秦州隆诺堡，三百里之间，惟有一城，贼寇无所限隔，通谷大川，可长驱而入。前日贼常攻兰州，又攻定西，幸其不为深入计，顿兵坚城之下，故无功而还。使其深入，将何以御之？今朝廷诏城李诺，且敕本路图上定西以东及讷迷诸堡，此功一就，或更先据汝遮之利，则东西三百里之间，城障相望，屹然有金汤之势，移兵屯聚，足以坐制贼冲矣。又藉其傍膏腴之地，可置弓箭手无虑万人，依山据险，悉为崖巉，以便耕获，生利财贿，尝置近垒，贼小至则就避崖巉，大至则入保城郭，伺其惰归，乘利邀击，使贼进无所得，退有所失，彼常劳而动，我常佚而静。如是而后可来则御之，去则勿追，边兵不顿而坐困羌夷矣。仍候诸堡既兴，少休兵力，将一番兵将，分作数番，每番不过三五千人，屯要便之塞，伺贼动息，依今降朝旨，为攻扰之策。岁分二番，春秋止三两月，三岁乃遍，兵力不劳，边威常振。使贼欲战则吾兵不出，欲休则吾兵倏至。昔□为三师以肄楚，曰『亟肄以罢之，多方以误之』，后卒入郢。贺若弼建伐陈之策曰：『彼出则归，彼归则出。』卒用灭陈。伏愿朝廷上考合先王来则御之，去则勿追之道，次愿求以逸待劳，以静制动，亟肄困贼之策，行之岁月，彼区区小丑，岂能敝国劳人，旷日持久，与中国抗衡哉？将见束手而听命矣。」（六年七月二十七日，王岩叟云：「范育累疏欲乘此进剿，堡寨照定西而东至陇诺，大城汝遮。九月七日，诏诸帅各具方略，牵制策应。吕大忠陈三策，章楶陈浅攻之计。九月二十六日，范纯粹乞诸路更守迭出。十月二十五日，诏诸路置横烽。又诏密切经画乙逋。十月六日，诏诸路出兵，为倏往忽归之计，及更出困贼。十月八日，诏诸路无得枉役军马。十月十二日，勒住岁赐，分给诸路功赏。十月十九日，诏范育、刘舜卿招致人多保忠。十月二十三日，朝旨定西城东至陇诺堡中间，及定西城西至李诺平中间，两下各修置守御堡寨一坐，照护小堡子二坐。」此据范育相度游师雄修筑堡寨异同奏状。奏状附七年二月二十八日。今因取育所陈亟肄困贼之策，附六年十月末，须更详考，要见降诏令诸路浅攻果是何时。六年九月七日，但有牵制策应等语，未及浅攻。检点前后，盖十月六日乃降浅攻指挥也。十月二十五日，环庆张存、张诚出界，又十二月二十七日范纯粹云云可考。李侩十朝纲要云：「是日，高丽遣使黄宗□来献黄帝针经。」）
　　注　　释
　　【一】徐君平出守蕲州按：本书卷四五六元佑六年三月乙酉条：「徐君平权知郓州。」
　　【二】彦若是挚亲家「挚」原作「正」，据本书卷四六○元佑六年六月丙辰条注文、卷四六一元佑六年七月己巳条及长编纪事本末卷九九朋党改。
　　【三】新通判密州任林积不敢体量「新通判」原作「亲判破」，据上引长编纪事本末改。
　　【四】与吕温卿湖州升明州「升」字原脱，据同上书补。
　　【五】恐臣挟朋诞谩「挟」原作「狭」，据阁本及同上书改。
　　【六】虽有指陈罪状「陈」原作「挥」，据阁本改。
　　【七】元佑六年冬「六」原作「元」，据宋史卷二一二宰辅表、卷三四○刘挚传改。
续资治通鉴长编
卷四百六十八
卷四百六十八
　　起讫时间 起哲宗元佑六年十一月尽是年十二月
　　卷　　名 续资治通鉴长编卷四百六十八
　　帝　　号 宋哲宗
　　年　　号 元佑六年（辛未，1091）
　　全　　文
　　十一月乙酉朔，太中大夫、守尚书右仆射兼中书侍郎刘挚为观文殿学士、知郓州。麻制以从挚所乞为辞。
　　工部言：「营造应纳退材，当官量长阔径厚，监修或主管人就役兵限五日送受纳场务，纳讫，限次日给钞，仍具收附物数申监，掌簿人吏限一日勾销。如违，各论如官文书稽程律，至罪上者，监修人降罚重难差遣，主管人降一名，监当或监修官届终不觉察，三次理为遗阙。」从之。（新削。）
　　户部言：「请广南东、西路应用大棹船兴贩私盐告捕获，虽杖以下罪，不以借赁运致，其船并没官，仍别估价给卖。」
　　丁亥，左朝散郎、祠部郎中杨康国为京东路转运副使。左承议郎、秘阁校理、知绛州刘唐老提点秦凤等路刑狱【一】。（唐老前与杨康国、徐君平俱罢言职，今与康国俱除监司。当考。）左承议郎、提点秦凤等路刑狱游师雄为祠部员外郎。左朝请郎河北转运副使秦中为金部员外郎。
　　戊子，翰林学士范百禄言：「臣前月二十九日奉宣召面奉圣谕，右仆射刘挚累乞出，除观文殿学士、知郓州。已准宣告白麻，至今七日【二】，窃闻未曾降出诰命者。缘臣初无奏禀，今则敢不尽愚。臣窃以自古圣明之君，进退大臣，未尝不厚之以礼义廉耻之分，以示人主体貌之所当然，以全大臣始终出处之际。如此者无他，所以重堂陛之峻，使国家等威，朝廷理势，尊重而不陵也。朝廷初以挚为贤哲，以为公忠，以为当为辅弼，而授之以位，任之以政矣。及乎言者论其操行改前，不克有终，某事足以谓之过，而审其不宜为辅弼，则所授之位，所任之政，收还之可也。如其所请而罢出之也，贾谊所谓：『故贵大臣定其罪矣【三】，犹未斥然正以謼之也，尚迁就而为之讳也。』今明诏臣以挚累乞出而有是命，臣当是时，谨奉德音，更不复有所奏禀者，此也。既而闻给事中封还麻制，人人籍籍，传道其言，以为制词中不着其过失，因请留之。臣以为陛下始以为贤而相之，今闻其非而罢之，不欲累其过者，足以为贤者讳也，亦足以为朝廷重堂陛之峻，增崇高不陵之势也，是进退大臣之洪范也。若必欲累其过，而使四方闻之，则是用相有失当，而朝廷之体弗重也，岂所以重堂陛之峻，而增崇高不陵之势也哉？臣窃议论其罪者，则恨不行窜殛之罚，欲其留者，则恨不能为攀援之计。恭惟明诏，所处曲尽至当而无疑矣。今或言曰，如其有过，则不当除学士，是皆悠悠之谈，不足以裨国是而广上德也。宰相拜罢，系朝廷用否而已，岂以职名与大字为轻重乎？是乃礼命之文，而非所以寓褎贬之实也。伏望圣慈深察至当之体，固执已行之命，炳如日月，公如天地，质之典故，无可疑者。伏望断自圣意而行之，天下幸甚！」
　　壬辰，给事中朱光庭知亳州。初，刘挚罢相，麻制过门下，光庭封还，言挚忠义自奋，力辨邪正，有功朝廷，擢之大位，一旦以疑而罢，天下不见其过，言者若指臣为朋党，愿被斥逐不辞。御史中丞郑雍言光庭朋党，乞正其罪。殿中侍御史杨畏又言挚多朋党，必相救援，一切勿听。于是光庭与挚相继俱罢。（郑雍旧传云：「宰相刘挚用事久，党与中暌，雍因劾挚威福自恣，天下士争趋其门，宜罢出以收主柄。疏入不报。」不知旧传所谓党与中暌者，指何等人。当考。雍新传但云：「劾挚威福自恣，宜罢去，以收主柄。又疏王岩叟等三十人以为挚党。」不知雍所谓挚党三十人者姓名，已附十月十八日。旧传乃无此，新传盖缘元佑编类章疏。）光庭之封还麻制也，吕大防尝召光庭谕旨，光庭不至，故但以本官出。（此据王岩叟日录：「朱光庭再知亳州，吕大防以其召而不至，又不悦其封还麻制，故但以本官出。帘中殊不怒也。」当考。孙升行光庭亳州制词云：「士之自信特立，无媿俯仰，行己所志。若夫居官守职，亦曰奉法循理而已。尔虽笃于自信，然制由中出，命布外庭，轻行举驳，则法所不与，召之论议，则拒而不至。持特立独行之志，忘奉法循理之守。宜还从橐，出守旧邦。体我矜容，厉汝诚节。」）
　　宝文阁待制、知亳州叶康直为兵部侍郎。宝文阁直学士、知扬州谢景温知寿州。景温坐荐前通判王巩，及明其在官无过，故责之。（此据景温本传。旧传云：「再知扬州，通判王巩与宰相刘挚姻家，朋附苏辙等为奸邪，还朝除知宿州，人言在扬尝赃滥，罢之。巩自诉，得密州，复以人言而罢。景温荐其有政事材，因明其在扬无罪，坐是谪知寿州。」今从新本。）
　　诏皇城使、嘉州防御使、管勾麟府路军马张若讷，皇城使、太原府路都监、知麟州孙咸宁，皇城使、象州防御使、知府州折克行，所以斥堠不明，及不豫为清野之备，致西贼如蹈无人之境，恣行劫掠。张若讷降一官，充鄜延路兵马钤辖；孙咸宁降两官冲替；折克行罚金二十斤。已而御史中丞郑雍言：「麟路州界及诸城堡，为贼杀虏人民孳畜、烧毁田舍不少，若讷等责轻，臣恐边臣观望，愈增弛慢。望推原军法，明示威信，少谢一方之民，以为边臣之戒。」诏咸宁降监当差遣，若讷降充鄜延路兵马都监，克行降一官。（九月二十九日，又明年五月二十五日，又绍圣三年正月二十七日。）
　　诏新历以元佑观天历为名，命工部侍郎王钦臣撰序。
　　癸巳，观文殿大学士、右光禄大夫、知河南府韩缜为武安军节度使、知太原府。（政目在十月初八日。）观文殿大学士、太中大夫、知太原府范纯仁知河南府。（政目同。闰八月壬午当考。）
　　诏免西京进奉。（政目九日事，附此。）
　　己亥，吏部言：「武臣丁忧者，给假一百日，并不得离任。即合给假一百日，而欲奔丧或护丧前去，于假内可还者，听，仍理为在任月日。」从之。（旧录特详。今从新录。）
　　庚子，左朝请郎、监察御史安鼎知绛州，从其请也。鼎劾苏辙不当，故出。（七年三月，鼎责知高邮军，可考云。）左奉议郎、秘书丞、集贤校理张耒为国史院检讨官。（二十一日为大着。）
　　三省、枢密院言：「元佑六年秋季入流一百七十人，六年比五年少四十六人。又将前次科场大礼奏荐转官、换授人数，以三年分为十二季【四】，以一季约一百五十四人有奇，并元佑六年秋季入流，共二百七十八人。除身亡、致仕、勒停、丁忧、寻医、侍养、分司假满、落籍叙用、服阙、寻医年满比折外，其入流少一百三十五人。」
　　秦凤路经略司言：「乞应沿边事权许从宜措置，庶免缓急拘碍失事。」从之。其陕西、河东逐路经略司依此。
　　辛丑，户部言：「诸州见役投名衙前，所历重难合得支酬见钱，愿留在官指买场务，除见买扑人依合接续再买外，余并从投状依额钱指买，愿三两人同状承买亦听。限满，先给衙前。其经减钱场务，召入添钱，即限满给卖价高者，如衙前与百姓价等，亦先给衙前。若已历重难钱不及额数，但及七分，亦许指买。所少额钱，分四季纳，令家人勾当，不妨本身差遣。如愿却交卖与人者，不以钱数多少，许衙前收为饶润。」从之。
　　中大夫、守中书侍郎傅尧俞卒。太皇太后谓执政曰：「尧俞清直人。」又曰：「金玉人也，可惜不至宰相。」对曰：「尧俞自仁宗时至今，始终一节，有德望，真可为朝廷惜。」上辍朝临奠，赠右银青光禄大夫，谥献简。司马光尝谓邵雍曰：「清、直、勇三德，人所难兼，吾于钦之畏焉。」雍曰：「钦之清而不耀，直而不激，勇而温，尤为难矣。」时以雍之言为然。（旧传云：「尧俞在位二年，专以朋奸为安身计。」新传削去。）
　　壬寅，左朝请郎、秘阁校理、守起居舍人陈轩，左承议郎、集贤校理、守起居郎孔武仲，并为中书舍人。左朝议大夫、集贤殿修撰范子奇为权户部侍郎。（八年二月八日，仍以集贤殿知庆。）左朝散大夫、集贤殿修撰黄廉为给事中。（五年九月十八日为陕西都漕，今召入，七年正月就职。）左朝请大夫、权户部侍郎马默为宝文阁待制、知蔡州。（政目云：「默知徐州【五】。二十四日，孔武仲缴默词。」与实录不同。当考。）龙图阁待制、江淮荆浙等路发运使钱勰为工部侍郎。工部侍郎王钦臣为给事中。（二十四日孔武仲驳奏可并此。）左朝奉郎、直龙图阁、权管勾西京留守司御史台文及为集贤殿修撰、知河阳。左朝奉大夫、成都府路转运副使吕陶为左司郎中。朝散大夫、集贤殿修撰、知徐州杨汲为江淮荆浙等路发运使。
　　左朝请大夫、右司郎中穆衍权陕西路转运使。初，西人自绝岁赐，沈然不知其谋，诸路严戒备御，并暣乘隙浅攻，为困贼计。久之，寂无所闻。王岩叟议遣使，同列皆云未须遣。岩叟密告吕大防曰：「今日之事不可忽，不知诸路所以备御者果如何，朝廷必皆知其实。大敌在前而豫遣一使，非过举也。」大防以为然。及于帘前开陈，岩叟和之。议遂定。初欲专遣两使，分五路。衍既有是除，乃议即令衔命往泾原、秦凤、熙河，又就遣转运判官张景元使鄜延、环庆，按实以闻。凡事干经略司者与经略使有己见必欲面陈，亦听候衍回入奏。寻诏衍不候搬家接人先发，又赐以金紫服。（此据王岩叟日录，因穆衍谢，□令起发。乃二十六日事，今并书。赐金紫，据政目乃十二月二日事，亦并书。）
　　置六曹准备差遣官。（政目十八日事。当考。）
　　癸卯，刑部言：「配沙门岛人，强盗亲下手或已杀人放火，计赃及五十贯，因而强奸、亲殴人折伤、两犯至死，或累赃满三百贯、赃二百贯以上，谋杀人造意或加功而致死，十恶本罪至死，造蓄虫毒药已杀人，不移配。强盗徒伴杀人，元不同谋，赃满二百贯，遇赦移配广南，溢额者，即配远恶处牢城。余犯遇赦，移配荆湖南北、福建路州军，溢额者，即配广南牢城。沙门岛人遇赦不该移配、并遇赦不还而年六十以上、在岛五年，移配广南牢城；在岛十年，依余犯格移配。笃疾或年及七十、在岛三年以上，移配近乡州军牢城；犯状应移而老疾者同。其永不放还者，各加二年移配。」从之。（新本亦有，却可无。）
　　乙巳，吏部侍郎韩川为礼部侍郎。礼部侍郎彭汝砺为吏部侍郎。（汝砺以九月三日自刑部改礼侍，其月十八日，范祖禹又为礼侍，与汝砺并立。及是汝砺改吏侍，韩川又为礼侍，与祖禹仍并立。明年六月十二日川乃出守。政目汝砺吏侍在明年十一月六日。）左奉议郎、秘书丞、集贤校理、国史院检讨张耒为著作郎。（六月十六日，自小着改秘丞。八年五月十六日，黄庆基云。）
　　戊申，朝奉郎、国子祭酒丰稷兼侍讲。
　　权给事中孔武仲言：「王钦臣除给事中，按钦臣天资浅薄，溺于荣利，强忌好胜，反复任情。给事中乃东台献替之职，钦臣岂可居此？」诏寝前命。（钦臣十八日以工部除给事。政目十八日马默知徐州，二十四日孔武仲缴马默词，实录俱不载。附见当考。）
　　刑部言：「外州军人逃亡于京畿首获者，流以下罪，具录所招罪款，检坐条格，枷锢送住营或见差出处，委本处收管依法施行；若无别犯，字号分明，或逃亡罪无凭照，并牒送元逃处勘断；畿县住营外军，杖以下各准此。即应牒送人入京城门内，其捕获者，有作贼镮子，并元是配军，及余犯流以下，并先从不应为轻重决讫，牒送畿县；减二等本罪，徒以下，仍不并计。已上未至本所逃走，于京城内及畿县捕获者，于元断罪递加二等；内畿县罪止杖一百，仍具条牒报。」从之。（新削。）
　　己酉，左朝请郎、梓州路转运判官董敦逸，左朝请郎黄庆基并为监察御史。敦逸，永丰人。（元符三年四月有传。）庆基未详邑里。（吕公着掌记云：「黄庆基，袁州通判，王荆公表弟。荆公执政时，深欲引用，以论议不改，沈隐至此。近时通判未有能逮此人者【六】。」又云「鸿胪丞」，又云「庆基人多知之。」）
　　尚书省言：「广南西路经略安抚司奏，南丹州捕到强劫山猺贼潘美、袁枨等，愿依格请赏。乞依上祖莫彦殊例，降敕告，赐紫金鱼袋付刺史莫世忍。」诏可。
　　环庆路都监张存、第二将张诚、第三将折可适等统兵出界，攻讨韦州辣韦疆、安州川霄、柏州及延州祖逋领不经掌等处贼觽，获首级千一百四十八，生擒二人。（此据章楶奏议增入，其出界以十一月二十五日也。）
　　辛亥，诏曰：「朕获承至尊休德，托于王公之上，蒙成慈训，海内晏安。恭惟太皇太后有圣德之徽懿，居天下之崇高，保佑朕躬，功及宗社，人神俱归，天地并泰。稽岁甲还相之次，当庆符本始之辰，仰赞寿祺，用致诚祝。昔在神考，有奉光献之礼，尝以此恳请再三，兴言伤财，面诫悉罢。永惟大德何报，方求尊安之称，此而不图，将何以示孝钦于万方，而达至感于神明乎？其以元佑七年太皇太后本命岁旦日，斋在京及天下州军在城僧尼道士女冠一日，内在京于中太一、上清储祥、集禧、建隆、醴泉、万寿等六处宫观，大相国寺十禅院，自正旦日，各用僧道开建道场七昼夜，宫观罢散日，设醮一坐。在京外州军自正旦日办食设狱三日，并支系省钱。嘉与臣民共增吉祷，庶几中外均被余禧。」先是，太皇太后谕执政曰：「今日同皇帝听政，不可比光献，兼恐费国用。」吕大防曰：「所费亦不多。」太皇太后曰：「亦勿如此言。」韩忠彦曰：「陛下谦抑过甚。」王岩叟曰：「此乃皇帝一善事，不须过有退托。」遂降此诏。诏辞，学士梁焘所撰也。焘奏：「臣伏以今月二十三日学士院准中书省送到御批指挥，以来年系太皇太后本命岁，依典故降诏施行事。恭惟皇帝陛下，仁明天纵，圣孝早成，爱敬之心，恳至如此。诏书一下，四海风传，必使远近之人，欢欣戴仰，忠臣孝子，益知感励。此诚明主甚盛之举也。臣欲望圣慈亲持诏书，面陈于太皇太后，然后付外。区区愚忠，愿效小补。惟陛下采察，幸甚！」焘始撰诏进入，上批令于「保佑」字上增一二句。太皇太后曰：「为尊者意。」今诏辞「有圣德之徽懿，居天下之崇高」，盖后所增也。（御集载诏语，云有增入处，今附此。御批：「来年系太皇太后壬申本命年，依慈圣光献皇后故事，合豫降诏，修设斋会、道场、设狱之类。累奏太皇太后，恭禀慈旨，恐费耗国用，一切悉罢。伏缘太皇太后居天下之尊，复保佑朕躬，功及宗社，大德何报？又况有上年典故，宜依慈圣光献皇后故事【七】，修设施行。」学士院撰诏曰：「朕获承至尊休德，托于王公之上，蒙成慈训，海内晏然。恭惟太皇太后保佑朕躬，功及宗社，人神俱归，天地并泰。稽岁甲还相之次，当庆符本始之辰，申赞寿祺，用致诚祝。昔在神考，有奉光献之礼，尝以此恳请再三【八】，兴言伤财，面诫悉罢。永惟大德何报，方求尊安之称，此而不图，将何以示孝钦于万方，而达至感于神明乎？其以元佑七年太皇太后本命岁内外合行事件，并依熙宁九年正月一日诏书体例施行。」御批：「所进入诏本，甚得稳当，只是于太皇太后序下，「保佑」字上似少尊者之意，如居天下之尊，意度与添入一二句进入。」元佑六年十一月二十五日增曰：「有圣德之徽懿，居天下之崇高。」）
　　户部言：「应两户以上同状承买场务，内有委实无力，愿退免自召人承续者，并先诣官自陈，限十日取问同买见开沽人，如愿承并，限一月依数别供抵当，若不愿或限满供通抵当不足，许退免人别召人经官承续。」从之。（新无，可削。）
　　十二月乙卯朔，礼部侍郎兼侍讲范祖禹转对，言四事：
　　其一曰，伏自祖宗肇造区夏，徱削藩镇，分天下为十八路，路置转运使副【九】、提点刑狱；有州三百，州置守，皆得专达于朝廷；有县一千二百，县置令，皆命于天子。其始也，收乡长、镇将之权，悉归于县；收县之权，悉归于州；收州之权，悉归于监司；收监司之权，悉归于朝廷。监司者，古州牧、连帅之职也；郡守者，古公侯之国也；县令者，古子男附庸之君也。自本朝之法，上下相维，轻重相制，民自徒以上，吏自罚金以上，皆出于天子。藩方守臣统制列城，付以数千里之地，十万之师，单车之使，尺纸之诏，朝召而夕至，则为匹夫。是以百三十余年，海内晏然，不惟祖宗仁恩德泽深结于民，亦由制置郡县最得其道，前世所未有也。夫监司付以一路，守臣付以一郡，令付以一县，皆与天子分土而治者也，其可以不择人乎？人之情，能者不见异，而不能者亦见容，则自中人以下，几何而不惰？是以议者多言监司职事不举。祖宗时有考课之法，专考察诸路监司，置簿于中书，凡有奏请及功罪皆书之，参之以觽言，验之以行事，岁终则较其优劣，简其能者，亦简其不能者而废置之，举天下十八路监司不过数十人，欲皆知之亦无难矣。夫选天下郡守，此大臣之职也，古者天子亲之。国朝太宗皇帝尝语宰相曰：「朕择循吏，俟选及三百人，则天下何忧不理？」审官院上新所选京朝官充知州者二十余人御前印纸历子，太宗亲书以赐之，其略曰：「惠爱临民，奉法除奸。」神宗尝谓执政曰：「朕思祖宗百战而得天下，今以一郡付之庸人，深可痛心。」今二圣垂拱，悉以政事付之大臣，然则今日择郡守，乃大臣之职也。自京朝官以上，功罪美恶，无若吏部知之为详【一○】。臣愚欲乞先委吏部尚书取当为知州者，具其功过、举主，而择可任者保明之，以上三省，三省召而审察之。凡当召者，使之言二事以上，如转对法，或前任利害，或朝廷得失，若其言可底行，及有功状，与其举主多名人，则用无疑矣。其不及者，以次差之。其否者，与京府或藩郡通判。其罢癃不能任职者与宫观。有罪者自依旧法降监当官。既定其等，然后使御史台纠其不当者，到官则委监司考其课，每及一年，则以优劣闻而行黜陟焉。如此虽未尽善，得人必多矣。未有监司、郡守得人，而县令可以容贪虐昏闇之人也。是故天子任宰相，宰相察监司而已。监司察郡守，郡守察县令，朝廷据其所察而行赏罚，此岂其难哉！夫有考课而无黜陟，与不考课同。今吏部虽以上、中、下为等，具文而已，非有赏罚，使人劝且沮也。臣伏望陛下明谕大臣，使谨择监司而专考之，使大臣代陛下择郡守，其监司、郡守考课必行赏罚。使监司、郡守专察县令，庶使天下官吏渐多得人，然后可以言治矣。
　　其二曰，臣伏见近制，举殿中侍御史、监察御史，须通判资序实历任一年以上人充。臣尝受诏与两制同举，会议终日，无一资序相当可充选者，间有一人应格【一一】，又觽论未以为允。缘资格之设，本以向者多不拘资序，故立此法，矫枉过正。臣愚欲乞参酌前后条制裁处，其中应举监察御史，取第二任知县以上，殿中侍御史，取初任通判以上，更不限实历一年，其寄禄官并以奉议郎以上。所贵易得应格，亦经久之通法也。其三曰，臣窃见朝廷常患将帅之才，难得其人。仁宗时每帅臣阙，或自禁近除授，试之藩阃，然后大用。外任则都转运使、待制、杂学士，可用者常数人，未尝言乏才，由朝廷养之有素也。将帅之选，多出于监司，先自远路，渐擢至京东西、淮南，其资望最深，绩效尤著者，乃擢任陕西、河东、河北三路及成都路，自三路及成都召为三司副使；其未可辍者，或与理副使资序，自副使出为都转运使。夫自初为监司至三路及三司副使者【一二】，其人年劳已深，资历已多，缘边山川、道路、甲兵、钱谷，皆所谙知，故帅臣有阙，可备任使，中才之人，亦能勉强。自王安石用资浅之人为监司，使之推行新法，是故才与不才两皆废坏，而资序一切不用。二圣临御以来，又未尝以远近为之资序，每边帅有阙，则不知可用者为谁，由朝廷养之无素也。臣愚欲乞复祖宗之时用监司之法，边臣有阙，于此选授，则可用之人必多矣。今监司或初除，即与近路及三路，自三路却迁之远地，则人情已不乐。在三路者，或久而不迁，其才能资望，又不足备边帅之任，此所以人才常乏也。今若复祖宗之法，其提点刑狱，转运判官，亦择才能者与诸路更互为之，使往来出入于三路者常多，则知边事者必觽矣。
　　其四曰，臣闻自古重法以止盗者，莫如五代之汉高祖，即位之年，患四方盗贼觽多，敕盗贼无问赃多少，皆抵死，仍分命使者逐捕。宰相苏逢吉草诏意云：「应盗贼其本家并四邻同保，皆全族处斩。」觽以为盗犹不可族，况邻保乎？逢吉固争不已，但省去「全族」二字。由是郓州捕盗使者张令柔杀平阴县十七村民。其法可谓重矣，然盗贼不为衰止。至周太祖时，窃盗赃满三匹者犹弃市。太祖皇帝代虐以□，稍轻盗法，累圣仁厚，递加减贷，故窃盗遂无死刑。然编敕所定盗赃犹重于律三倍，岂可更增重乎？臣伏见熙宁四年中书检正官奏请开封府东明、考城、长垣等县，京西滑州，淮南宿州，河北澶州，京东应天府、濮齐徐济单□郓沂等州、淮阳军，别立盗贼重法，其后又有他州奏请乞比东明等处行重法者。夫溥天之下，谁非吾民，今独视此州县如夷貊之人。自行法以来二十余年，不闻盗贼衰止，但闻其愈多耳。古者开衣食之源，立教化之官，先之以节俭，示之以敦朴，有邪僻之民，然后从之以刑。岂有不治其本，专禁其末？又重法之地，皆举知县必择强健之吏，奉法除盗，视民如雠，一切以击断为称职，此岂平世所宜为乎？臣愚欲乞悉除重法，改重法地分为举知县地分。夫天下县令不可不择，独此诸县已先举吏，则不可废，民多奸猾，尤须良吏以治之。选吏以养民，不命吏以敌民也。及今四方人情少安，改峻法为平法，庶可变恶俗为善俗，止用常典，足以禁奸。惟陛下无以教化为不急，无以峻法为足恃，则民皆可使为善矣。
　　户部请将畿县夏秋租及房园酒税等课利，应催驱比较事，并专隶提点司。从之。
　　工部言：「本部酬赏格，小使臣任满缘黄河洛口物料场监官，免短差，升三季名次。今看详，向着、退背一等酬奖，显见不均，欲令向着埽分依法推赏，其退背处止免短使。」从之。（新削。）
　　太子太保致仕张方平卒。上辍视朝二日，成服苑中，赠司空。方平戒其子孙勿请谥，尚书右丞苏辙为请之，乃赐谥文定（政目：二日赐韩嘉彦弟，穆衍金紫。衍赐已附十一月十八日，嘉彦当考。）
　　丁巳，诏三省、枢密院并六曹、御史台、开封府、大理寺人吏，并许依旧法三年一试断案，次第推恩。
　　右正言姚□言：「伏见礼部郎中叶祖洽贪鄙无状，不持廉节，昨自淮南得替入京，沿路商贩，并多置芦箔寄炭场官物及寺院堆垛货卖。又与开宝寺僧交往，钱物不明。借马逾年，逐月以仓麦换白□，及令梢工买木十条，还钱亏价，又买金银铜器三竹□奄盗税入门，就京贩卖。」诏户部尚书刘奉世体量寄箔、借马、换麦皆有实。诏祖洽具析以闻。（明年二月六日【一三】，祖洽知海州。）
　　右宣德郎、权发遣两浙路提刑马城状：「准吏部牒，都省批降指挥，勘会今有身在两浙，父已垂年，而其子却用指射家便法授广南差遣，系何人？具职位、姓名申尚书省。城今契勘得系右通直郎【一四】、新差权知连州徐畴，有父师民，任中散大夫致仕，见在本路苏州居住，其徐畴已于今年八月内起离前去连州赴任。」诏徐畴令吏部指挥罢任侍养，令进奏官遍牒施行。（编录册十二月三日圣旨。）
　　戊午，辽国遣使保静军节度使萧倜，副使中大夫、守太常少卿、史馆修撰王初，来贺兴龙节。
　　户、工部言：「应官员赴任，川、广、福建于半年前，荆湖南路于一季前，荆湖北路、江南西路于两月前，江东、淮南、两浙路于一月前，其不及千里州军于入半月，并为见阙，全差合破船数。应差船乘载官员入京，辄将所附官物妄作名目，于府界诸县寄纳，或并与别船，并虽无官物，已至汴河下锁，不由在京东排岸司差拨，而承受别官司差占回归者，各杖一百。」从之。（新本削去。）
　　刑部言：「应自陈是别宅所生子，未尝同居，其父已死，无案籍及证验者，不得受理。」从之。（新削。）
　　庚申，左朝奉郎、知□州翟思为国子司业。夔州路转运判官程之邵为都大管勾成都府、利州路茶事。（八年五月十六日黄庆基云云。）
　　丙寅，左朝散大夫、守兵部侍郎叶康直卒。
　　戊辰，诏皇太后亲侄女三人并封郡君。
　　户部言：「乞今后应致仕官有战功，曾经转两官以上者，并许支给全俸。」从之。
　　枢密直学士、朝请大夫、知扬州李承之卒。
　　是夕，开封府火，府廨一空，知府事李之纯仅以身免。翼日，执政于讲筵奏曰：「火通夕，传报必惊动。」上曰：「迫近原庙，极可惧。」执政退，相与叹曰：「言词雅驯，殊有裕陵之风。」（此据王岩叟日录。）
　　己巳，诏今后应归明人乞寻医、侍养、致仕之类，令所在具奏听旨。
　　庚午，诏礼宾副使杨光震为崇仪副使，右班殿直杨光荣为左班殿直，三班借职韦光泽为三班奉职；以次首领杨贵升等，并从泸南安抚司奏请补授借职至巡遏将。泸南沿边安抚使张克明为嘉州团练使，以生擒□贼功也。
　　御史中丞郑雍言：「雨雪愆少，农事不举，伏望申饬内外，督促刑狱，以导和气。」诏：「在京委刑部郎中及御史一员，开封府界令提点刑狱，诸路州军令监司催结见禁罪人，内干照及事理轻者，先次断讫以闻。内府界徒以下罪人罪状明白不该编配，及申奏公事或虽小节不圆，不碍大情，并许决讫以闻。」
　　御批：「十一月二十八日夜，太史局等处奏有客星初出，在参宿度。参宿在晋分，今河东是也。窃恐昨夏贼打劫麟府路，杀害人民，掳掠人口孳蓄不少，朝廷虽体量赈济，亦虑体量不实，赈济未得仔细，及将来本路粮食别致阙乏。三省、枢密院商议合如何施行，此亦应天之一端也。如合有施行，即以寻常意度行遣，上件星变事因，更不行出。」是日，（十二月十六日。）三省、枢密院同进呈，寝之。（此据御集增入。十八日遣刘忱体量安抚，恐此御集所云「寝之」误也。十二月末梁焘云云，可考。）
　　诏吕惠卿光禄卿，分司。权给事中姚□封还。罢之。（政目十六日书惠卿光禄，分司。二十二日书姚□缴惠卿词。实录并无之。按惠卿家传亦不载此，却云「六年十一月，许任便居住」。今且因政目附见十六日，当细考之。三年九月，自建宁移宣州。八年十二月十六日，复中大夫、崇福宫【一五】。）
</div>
    <div class="pagination">
<a href="续资治通鉴长编_page558.html">上一页</a><span>...</span><a href="续资治通鉴长编_page554.html">554</a><a href="续资治通鉴长编_page555.html">555</a><a href="续资治通鉴长编_page556.html">556</a><a href="续资治通鉴长编_page557.html">557</a><a href="续资治通鉴长编_page558.html">558</a><span class="current-page">559</span><a href="续资治通鉴长编_page560.html">560</a><a href="续资治通鉴长编_page561.html">561</a><a href="续资治通鉴长编_page562.html">562</a><a href="续资治通鉴长编_page563.html">563</a><a href="续资治通鉴长编_page564.html">564</a><span>...</span><a href="续资治通鉴长编_page560.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
