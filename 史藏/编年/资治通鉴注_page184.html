<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 184 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 184 页/共 334 页
  </h1>
  <div class="content">
   周主出城，饥甚，欲遁去，诸将亦多劝之还。〔将，即亮翻。还，从宣翻，又音如字。〕宇文忻勃然进曰：「陛下自克晋州，乘胜至此。今伪主奔波，关东响震，自古行兵，未有若斯之盛。昨日破城，将士轻敌，微有不利，何足为怀！丈夫当死中求生，败中取胜。今破竹之势已成，柰何弃之而去！」齐王宪、柱国王谊亦以为去必不免，段畅等又盛言城内空虚。周主乃驻马，鸣角收兵，俄顷复振。〔散兵复聚，则摧沮之势振迅而起。复，扶又翻，又音如字。〕辛酉，旦，还攻东门，克之。〔还，复也。〕延宗战力屈，走至城北，周人擒之。周主下马执其手，延宗辞曰：「死人手，何敢迫至尊！」周主曰：「两国天子，非有怨恶，直为百姓来耳。〔言为救民而来。为，于伪翻。〕终不相害，勿怖也。」〔怖，蒲故翻。〕使复衣帽而礼之。〔五代志：帽自天子下及士人通冠之，盖常服也。然亦有白纱乌纱之异，又有缯卓杂纱为之者。〕唐邕等皆降于周。〔降，户江翻。〕独莫多娄敬显奔邺，齐主以为司徒。
延宗初称尊号，遣使修启于瀛州刺史任城王湝，〔后魏置瀛州于河间。使，疏吏翻；下同。任，音壬。湝，户皆翻，又音皆。〕曰：「至尊出奔，宗庙事重，群公劝迫，权主号令。事宁，终归叔父。」湝曰：「我人臣，何容受此启！」执使者送邺。
壬戌，周主大赦，削除齐制。收礼文武之士。
邺伊娄谦聘于齐，〔周遣伊娄谦聘齐，事见去年二月，此上不应有「邺」字，盖「初」之误也。【章：十二行本正作「初」；乙十一行本同；孔本同；张校同。】〕其参军高遵以情输于齐，〔言周将伐齐，使谦来观衅。〕齐人拘之于晋阳。周主既南晋阳，召谦，劳之。〔劳，力到翻；下亲劳同。〕执遵付谦，任其报复。谦顿首，请赦之，周主曰：「卿可聚众唾面，使其知愧。」谦曰：「以遵之众，又非唾面可责。」〔唾，汤卧翻。〕帝善其言而止。谦待遵如初。
臣光曰：赏有功，诛有罪，此人君之任也。高遵奉使异国，漏泄大谋，斯叛臣也；〔使，疏吏翻。〕周高祖不自行戮，乃以赐谦，使之复怨，失政刑矣！孔子谓以德报怨者何以报德。为谦者，宜辞而不受，归诸有司，以正典刑。乃请而赦之以成其私名，美则美矣，亦非公义也。
23齐主命立重赏以募战士，而竟不出物。广宁王孝珩请「使任城王湝将幽州道兵入土门，〔按新唐志：井陉故关，一名土门关。珩，音行。任，音壬。湝，音皆，又古皆翻。将，即亮翻；下同。〕扬声趣并州，〔趣，七喻翻；下同。〕独孤永业将洛州道兵入潼关，扬声趣长安，〔后魏自平城迁都洛阳，置司州；孝武西入关，东。魏北都邺，以邺为司州，以洛阳为洛州。〕臣请将京畿兵出滏口，鼓行逆战。〔滏口，滏水之口。山海经：滏水出神茵之山。图经：泉源瀵涌若汤焉。滏，音釜。〕敌闻南北有兵，自然逃溃。」又请出宫入珍宝赏将士。齐主不悦。斛律孝卿请齐王亲劳将士，为之撰辞，〔将，即亮翻。劳，力到翻。为，于伪翻。撰，士免翻。〕且曰：「宜媖慨流涕，以感泪人心。」齐主既出，临众，将令之，不复记所受言，〔令，读如军令之令。复，扶又翻。〕遂大笑，左右亦笑。将士怒曰：「身尚如此，吾辈何急！」皆无战心。于是自大丞相已下，太宰、三师、大司马、三公等官，〔后齐制官多循后魏，大丞相、太宰，位望最为崇重。太师、太傅、太保，是为三师，拟古上公，非勋德不居。次有大司马、大将军，是为二大，并典司武事。次置太尉、司徒、司空，是为三公。三师、二大、三公府三门，当中开黄合，设内屏；其阶皆正一品。〕并增员而授，或三或四，不可胜数。〔胜，音升。数，所矩翻，计也，旧所具翻。〕
朔州行台仆射高劢将兵侍卫太后、太子，自土门道还邺。〔劢，音迈。〕时，宦官仪同三司苟子溢犹恃宠纵暴，民间鸡彘，纵鹰犬搏噬取之；劢执以徇，将斩之；太后救之，得免。或谓劢曰：「子溢之徒，言成祸福，独不虑后患邪﹖」劢攘袂曰：「今西寇已据并州，〔周在齐之西，故谓之西寇。〕达官率皆委叛，〔有位任而光显于时者为达官。委，弃也。委叛者，言弃官而叛去。〕正坐此辈浊乱朝廷。〔朝，直遥翻。〕若得今日斩之，明日受诛，亦无所恨！」劢，岳之子也。〔高岳从高欢起兵有功。〕甲子，齐太后至邺。
丙寅，周主出齐宫中珍宝服玩及宫女二千人，班赐将士，加立功者官爵各有差。〔将，即亮翻。〕周主问高延宗以取邺之策，辞曰：「此非亡国之臣所及。」强问之，〔强，其两翻。〕乃曰：「若任城王据邺，臣不能知。〔任，音壬。〕若今主自守，陛下兵不血刃。」癸酉，周师趣邺，〔趣，七喻翻。〕命齐王宪先驱，以上柱国陈王纯为并州总管。
齐主引诸贵臣入朱雀门，〔朱雀门，邺宫城正南门也。〕赐酒食，问以御周之策，人人异议，齐主不知所从。是时人情忷惧，莫有鬬心，朝士出降，昼夜相属。〔忷，许勇翻。朝，直遥翻。属，之欲翻。〕高劢曰：「今之叛者，多是贵人，至于卒伍，犹未离心。请追五品已上家属，置之三台，〔劢，音迈。考之齐制，五品已上，谓自尚书郎、中书侍郎、谏议大夫、九寺少卿、给事黄门侍郎、通直散骑常侍、尚书左．右丞、三公府长史．咨议参军、太子三卿、直合将军、东宫正都督已上也。三台，魏武帝所建，齐文宣帝又增崇之，时改为寺。〕因胁之以战，若不捷，则焚台。此曹顾惜妻子，必当死战。且王师频北，贼徒轻我，今背城一决，〔背，蒲妹翻。〕理必破之。」齐主不能用。望气者言，当有革易。齐主引尚书令高元海等议，依天统故事，禅位皇太子。天统禅位事见一百六十九卷世祖天嘉六年。〕
资治通鉴卷第一百七十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
陈纪七〔起强圉作噩（丁酉），尽屠维大渊献（己亥），凡三年。〕
高宗宣皇帝中之下
太建九年〔（丁酉、五七七）〕
1春，正月，乙亥朔，齐太子恒即皇帝位，〔恒，户登翻。〕生八年矣；改元承光，大赦。尊齐主为太上皇帝，皇太后为太皇太后，皇后为太上皇后。以广宁王孝珩为太宰。〔珩，音行。〕
司徒莫多娄敬显、领军大将军尉相愿〔尉，纡勿翻。〕谋伏兵千秋门，〔千秋门，邺宫西门。〕斩高阿那肱，立广宁王孝珩，会阿那肱自他路入朝，不果。〔朝，直遥翻。〕孝珩求拒周师，谓阿那肱等曰：「朝廷不赐遣击贼，岂不畏孝珩反邪﹖孝珩若破宇文邕，〔周主讳邕。〕遂至长安反，亦何预国家事！以今日之急，犹如此猜忌邪！」〔邪，音耶。〕高、韩恐其为变，出孝珩为沧州刺史。〔高、韩，谓高阿那肱、韩长鸾。地形志：熙平三年，分瀛、冀二州，置沧州，治饶安县城。〕相愿拔佩刀斫柱，叹曰：「大事去矣，知复何言！」〔复，扶又翻。〕
齐主使长乐王尉世辩〔长乐郡王。五代志：信都郡长乐县，旧置长乐郡。乐，音洛。尉，纡勿翻。〕帅千余骑觇周师，出滏口，〔帅，读曰率。骑，奇寄翻。觇，丑廉翻，又丑艳翻。滏，音釜。〕登高阜西望，遥见群乌飞起，谓是西军旗帜，即驰还；比至紫陌桥，不敢回顾。世辩，粲之子也。〔西军旗帜皆黑。齐人时恇惧，望见乌飞，以为周师已至，驰归不敢回顾，惧其及也。紫陌桥在邺城外。尉粲与高欢同起于北镇。尔雅曰：大陆曰：阜。广雅：山无石曰阜。帜，昌志翻。比，必寐翻。〕于是黄门侍郎频之推、中书侍郎薛道衡、侍中陈德信等劝上皇往河外募兵，〔齐制：门下省侍中、给事黄门侍郎各六人，中书省侍郎四人。河外，谓大河之外。王者内京师而外诸夏，齐都邺，在河北，故谓河南为河外。〕更为经略；若不济，南投陈国。从之。道衡，孝通之子也。〔薛孝通始从贺拔岳，后因入朝，遂留仕于邺。〕丁丑，太皇太后、太上皇后自邺先趣济州；〔齐州，治碻磝城。趣，七喻翻。济，子礼翻。〕癸未，幼主亦自邺东行。己丑，周师至紫陌桥。
2辛卯，上祭北郊。
3壬辰，周师至邺城下；癸巳，围之，烧城西门。齐人出战，周师奋击，大破之。
齐上皇从百骑东走，〔骑，奇寄翻。〕使武卫大将军慕容三藏守邺宫。〔后齐循魏制，武卫将军副贰左。右卫将军，掌左、右厢，所主朱华阁以外，阶从三品。加「大」者，进等。藏，徂浪翻。〕周师入邺，齐王、公以下皆降。〔降，户江翻。〕三藏犹拒战，周主引见，礼之，〔见，贤遍翻。〕拜仪同大将军。三藏，绍宗之子也。〔慕容绍宗始从尔朱氏，后事高欢父子。〕领军大将军渔阳鲜于世荣，齐高祖旧将也。〔将，即亮翻。〕周主先以马脑酒锺遗之，〔马脑石，似玉，宝石也，今作码瑙。先，息荐翻。遗，唯季翻。〕世荣得即碎之。周师入邺，世荣在三台前鸣鼓不辍，周人执之；世荣不屈，乃杀之。周主执莫多娄敬显，数之曰：「汝有死罪三：前自晋阳走邺，携辛弃母，不孝也；〔自晋阳走邺，见上卷上年。数，所矩翻，旧所具翻。走，音奏。〕外为伪朝戮力，内实通启于朕，不忠也；〔为，于伪翻。朝，直遥翻。〕送款之后，犹持两端，不信也。用心如此，不死何待！」遂斩之。
使将军尉迟勤追齐主。〔考异曰：北齐书「勤」作「刚」。今从周书。尉，纡勿翻。〕
甲午，周主入邺。齐国子傅士长乐熊安生，博通五经，〔晋武帝咸宁四年，初立国子学，置国子祭酒、博士各一人，后齐置博士五人。黄帝，有熊氏；一曰：出于楚鬻熊之后，以名为氏。乐，音洛。〕闻周主入邺，遽令扫门。家人怪而问之，安生曰：「周帝重道尊儒，必将见我。」俄而周主幸其家，不听拜，亲执其手，引与同坐；赏赐甚厚，给安车驷马以自随。又遣小司马唐道和〔后周之制，六官七命，自小耱宰至小司徒、小宗伯、小司马、小司寇、小司空，皆上大夫，七命。〕就中书侍郎李德林宅宣旨慰谕，曰：「平齐之，利唯在于尔。」引入宫，〔宫，即邺宫，时周主居之。〕使内史宇文昂访问齐朝风俗政教，人物善恶。〔朝，直遥翻。〕即留内省，三宿乃归。〔内省，即齐之门下省。〕
乙未，齐上皇渡河入济州。〔济，子礼翻。〕是日，幼主禅位于大丞相任城王湝。〔任，音壬湝，户皆翻，又音皆。〕又为湝诏：尊上皇为无上皇，幼主为未〔【严；「宋」改「守」。】〕国天王。〔齐氏于倾危之际，不应改国号为宋。「宋国」，当作「宗国」。〕命侍中斛律孝卿送禅文及玺绂于瀛州，〔齐制，天子六玺，受命玺在六玺之外。绂，印组也。古者韨如蔽膝，又，裳绣为两己相背形，谓之黻。此紁直以系玺而已。玺，斯氏翻。绂，音弗。〕孝卿即诣邺。〔以玺绂归周。〕
周主诏：「去年大赦所未及之处，皆从赦例。」〔去年周克晋阳，大赦，山东、河南、河北之地，尚为齐守。今既克邺，凡齐之境内，赦所未及之地，今皆从去年赦例。〕
齐洛州刺史独孤永业，有甲士三万，闻晋州陷，请出兵击周，奏寝不报；永业愤慨。又闻并州陷，乃遣子须达请降于周，〔降，户江翻；下同。〕周以永业为上柱国，封应公。〔此去年事也。因齐亡，叙之于此。应国公，用古邗、晋、应、韩之应以封之。〕
丙申，周以越王盛为相州总管。〔后魏置相州于邺。东魏都邺，改为司州，以甚京畿之地，仿汉、晋之制而置司州也。周既平齐，复为相州，列于诸州。相，息亮翻。〕
齐上皇留胡太后于济州，使高阿那肱守济州关，〔济州城北有碻磝津故关。〔觇候周师，〔觇，丑廉翻，又丑艳翻。〕自与穆后、冯淑妃、幼主、韩长鸾、邓长颙等数十人奔青州。〔颙，鱼容翻。〕使内参田鹏鸾西出，参伺动静；〔参，候也。伺，相吏翻。〕周师获之，问齐主何在，绐云：「已去，〔绐，徒亥翻，诳言也。〕计当出境。〔谓出齐境也。〕周人疑其不信，捶之。每折一支．辞色愈厉，竟折四支而死。〔捶，止橤翻。折，而设翻。〕
上皇至青州，即欲入陈。而高阿那肱宁召周师，约生致齐主，屡启云：「周师尚远，已令烧断桥路。」上皇由是淹留自宽。周师至关，阿那肱即降之。周师奄至青州，上皇囊金，系于鞍，与后、妃、幼主等十余骑南走，〔骑，奇寄翻。〕己亥，至南邓村，尉迟勤追及，尽擒之，并胡太后送邺。〔先已擒故太后于济州，今并齐主送邺。齐天保元年受禅，岁在庚午，四主，二十八年而亡。〕
庚子，周主诏：「故斛律光、崔季舒等，宜追加赠谥，并为改葬，〔斛律光死见一百七十一卷太建四年。崔季舒等死见五年。谥，神至翻。为，于伪翻。〕子孙冬随荫叙录，〔自汉以来，将相公卿皆得保任子弟若孙为官，所谓门荫者也。〕家口田宅没官者，并还之。」周主指斛律光名曰：「此人在，朕安得至邺！」辛丑，诏：「齐之东山，南园、三台，并可毁撤。瓦木诸物，可用者悉以赐民。山园之田，各还其主。」〔东山、南园、三台，皆高氏游宴之地。撤，直列翻。〕
4二月，壬午，上耕藉田。〔藉，而亦翻。〕
5丙午，周主宴从官将士于齐太极殿，颁赏有差。〔从，才用翻。将，即亮翻；下同。〕
丁未，高纬至邺，〔已为俘囚，不复书齐主。纬，于贵翻。〕周主降阶，以宾礼见之。
齐广宁王孝珩至沧州，以五千人会任城王湝于信都，〔冀州治信都。湝自河间进兵至信都。珩，音行。任，音壬。湝，古皆翻。〕共谋匡复，召募得四万余人。周主使齐王宪、柱国杨坚击之。令高纬为手书招湝，湝不从。宪军至赵州，〔魏孝昌二年，分定、相二州置殷州，治广阿，后改为赵州。〕湝遣二谍觇之，〔谍，徒协翻。觇，丑，廉翻，又丑艳翻。〕候骑执以白宪。宪集齐旧将，遍示之，〔齐旧将从宪军者，集以示谍，以携湝军之心。骑，奇寄翻。〕谓曰：「吾所争者大，不在汝曹。今纵汝还，仍充吾使。」〔使，疏吏翻。〕乃与湝书曰：「足下谍者为候骑所拘，军中情实，具诸执事。〔谓谍者当能具言之。〕战非上计，无待卜疑；守乃下策，或未相许。已勒诸军分道并进，相望非远，凭轼有期。〔左传：城濮之役，楚子玉遣使请战于晋侯曰：「请与君之士戏，君凭轼而望之。」故引以为言。兵车之轼，高三尺三寸，立而凭之。〕『不俟终日』，所望知机也！」〔易大传曰：「君子见几而作，不俟终日，」引以谕湝，使速降。〕
宪至信都，湝陈于城南以拒之。湝所署领军尉相愿诈出略陈，遂以众降。〔邺城之破，相愿盖奔瀛州，湝因署为领军尉，纡勿翻。陈，读曰阵。降，户江翻。〕相愿，湝心腹也，众皆骇惧。湝杀相愿妻子。明日，复战，〔复，扶又翻。〕宪击破之，俘斩三万人，执湝及广宁王孝珩。宪谓湝曰：「任城王何苦至此！」湝曰：「下官神武皇帝之子，兄弟十五人，幸而独存。逢宗社颠覆，〔【章：十二行本「覆」下有「。今日得死」四字；乙十一行本同；孔本同；张校同。】〕无愧坟陵。」〔聚土曰坟。陵，大阜也。坟陵，犹言山陵。〕宪壮之，命归其妻子。又亲为孝珩洗疮傅药，礼遇甚厚。〔为，于伪翻。〕孝珩叹曰：「自神武皇武以外，吾诸父兄弟，无一人至四十者，命也。〔文襄死于盗手，年二十九；显祖，年三十一；济南王，年十七；孝昭，年二十七；武成，年三十二；其余多不得良死。〕嗣君无独见之明，宰相非柱石之寄。〔嗣，祥吏翻。〕恨不得握兵符，受斧钺，展我心力耳！」〔史言湝、孝珩志节可怜。五代志：后齐命将出征，则授鼓旗于朝，皇帝陈法驾，服衮冕，至庙，拜于太祖，徧告讫，降就中阶，引上将操钺授柯曰：「从此上至天，将军制之。」又操斧授柯曰：「从此下至泉，将军制之。」将军既受斧钺，对曰：「国不可从外理，军不可从中制。臣既受命，有鼓旗斧钺之威，愿无一言之命于臣。」帝曰：「苟利社稷，将军裁之。」将军就车，载斧钺而出，皇帝推毂度阃，曰：「从此以外，将军制之。」〕
齐王宪善用兵，多谋略，得将士心。齐人惮；其威声，多望风沮溃。刍牧不扰，军无私焉。〔将，即亮翻。沮，在吕翻。〕
周亡以齐降将封辅相为北朔州总管。北朔州，齐之重镇，〔降，户江翻。北朔州控御突厥，齐以为重镇。〕士卒骁勇。〔骁，坚尧翻。〕前长史赵穆等谋执辅相迎任城王湝于瀛州，不果，〔前长史，齐官。长，知两翻。相，息亮翻。〕乃迎定州刺史范阳王绍义。绍义至马邑，自肆州以北二百八十余城皆应之。〔五代志：博陵郡，旧置定州；魏置肆州，治九原；六镇叛乱，寄治楼烦郡之秀容县，其北即齐北朔州界。〕绍义与灵州刺史袁洪猛引兵南出，欲取并州。至新兴，而肆州已为周守，〔地形志：魏太延二年，置薄骨律镇，孝昌二年，置灵州，东西分治，其地属西魏。天平中，东魏复置灵州，奇治汾州隰城县界。五代志：鴈门郡繁畤县，东魏置武州，寄治城中，后齐改为北灵州。新兴，汉、魏古郡名，以五代志考之，与肆州皆在楼烦郡秀容县。宋白曰：唐之岚州，古新兴郡。为，于伪翻。〕前隧二仪同以所部降周。〔二仪同，前隧之将二人，官皆仪同。降，户江翻。〕周兵击显州，〔地形志：魏永安中，置显州，治汾州六〔玉〕壁城。五代志：鴈门郡崞县，东魏置廓州，后齐改北显州。周兵所击即此。〕执刺史陆琼，复攻拔诸城。〔复，扶又翻。〕绍义还保北朔州。周东平公神举将兵逼马邑，〔神举，即宇文神举。〕绍义战败，北奔突厥，犹有众三千人。绍义令曰：「欲还者从其意。」于是辞去者太半。突厥佗钵可汗常谓齐显祖为英雄天子，以绍义重踝，似之，〔厥，九勿翻。佗，徒何翻。可，苦曷翻。汗，音寒。重，直龙翻。踝，户瓦翻。腿两旁曰内外踝。〕甚见爱重；凡齐人在北者，悉以隶之。
于是齐之行台、州、镇，唯东雍州行台傅伏、营州刺史高宝宁不下，〔傅伏以永桥之功迁东雍州行台。五代志：绛郡，后魏置东雍州。辽西郡置营州，治和龙城。雍，于用翻。〕其余皆入于周。凡得州五十，郡一百六十二，县三百八十，户三百三万二千五百。〔梁太宗大宝元年，齐显祖受魏禅，五主，二十七年而亡。齐所有司、冀、赵、义、怀、黎、建、东雍、汾、晋、南朔、并、肆、灵、显、恒、朔、定、瀛、幽、东燕、北燕、南营、安、青、济、光、胶、徐、仁、睢、兖、北徐、南青、海、东楚、潼、东徐、洛、郑、阳、宋、梁、南兖、西兖、北荆、襄、东广、秦、西楚、扬、南颍、北建、罗、合、江、和共六十州，而东广已下十州，时已为陈，故止言五十州。考异曰：隋书地理志：州九十七，郡一百六十，县一百六十五。今从周书。〕高宝宁者，齐之疏属，有勇略，久镇和龙，甚得夷、夏之心。〔夏，户雅翻。〕周主于河阳、幽、青、南兖、豫、徐、北朔、定置总管府，相、并二州各置宫及六府官。〔中山，或都会之地，或守御之要也，故皆置总管府。总管，犹魏、晋之都督也。相、并二州，皆有齐旧宫及省，故仍置宫，若别都然。置六府官，以代省也。六府官，盖仿长安六官之府，未必备官也。〕
周师之克晋阳也，〔克晋阳，见上卷上年。〕齐使开府仪同三司纥奚永安求救于突厥，比至，齐已亡。佗钵可汗处永安于吐谷浑使者之下，〔纥奚，虏复姓。魏收官氏志：北方诸姓有纥奚氏。比，必寐翻，及也。处，昌吕翻。吐，如字，或土鹘翻。谷，音浴。使，疏吏翻。〕永安言于佗钵曰：「今齐国已亡，永安何用余生！欲闭气自绍，恐天下谓大齐无死节之臣；乞赐一刀，以显示远近。」佗钵嘉之，赠马七十匹而归之。
梁主入朝于邺。〔梁臣于周，以周平齐，故入朝。朝，直遥翻；下同。〕自秦兼天下，无朝觐之礼，玉是浆命有司草具其事：致积，玫閧，设九傧、九介，受享于庙，三公、三孤、六卿致食，劳宾，还贽，致享，皆如古礼。〔积，子赐翻。閧，许既翻。劳，力到翻。郑玄曰：每积有牢礼米禾刍薪。又曰：大礼，饔饩也。左传：居则具一日之积。杜预曰：刍米菜薪。诗传曰：牲腥曰饩。或曰：馈客生食及刍米曰饩。傧，主副也，导主以行礼者也。介，宾副也，辅宾以行礼者也。五代志：梁王之朝周，入畿，大耱宰命有司致积，其饩五牢，米九十筥，対醢各三十五瓮，酒十八壶，米禾各五十军，薪刍各百车。既至，大司空设九傧以致馆。梁王东帛乘马，设九介以待之。礼成而出。明日，王朝，受享于庙。既致享，太耱宰又命公一人玄冕乘军，陈九傧，以东帛乘马致食于宾及宾之从，各有差致食讫，又命公一弁服乘车执贽，设九傧以劳宾。王设九介，迎于门外。明日，朝服乘车，还贽于公，公皮弁迎于大门。授贽受贽，并于堂之中楹。大明日，王朝服，设九介，乘车以见于公。事毕，公致享。明日，三孤一人又执贽劳于梁王。明日，王还贽。又明日，王见三孤如三公。明日，卿一人又执贽劳王，王见卿又如三孤。于是三公、三孤、六卿又各饩宾，并属官之长为使，牢米东帛同三公。傧，必刃翻。劳，力到翻。〕周主与梁主晏，酒酣，〔酣，户甘翻。〕周主自弹琵琶。梁主起舞，曰：「陛下既亲抚五弦，臣何敢不同巨兽！」周主大悦，赐赉甚厚。〔舜弹五弦之琴。夔曰：「于，多击石拊石，百兽率舞。」梁主舜况周主，故悦。赉，来代翻。〕
乙卯，周主自邺西还。
三月，壬午，周诏：「山东诸军，各举明经干治者二人；若寄才异术，卓尔不群者，不拘此数。」〔时周分置诸州总管以抚镇山东，治军政，故曰诸军。〕
周主之擒尉相贵也；〔擒尉相贵，见上卷上年。〕招齐东雍州刺史傅伏，伏不从。齐人以伏为行台右仆射。周主既克并州，〔克并州，亦见上卷上年。〕复遣韦孝宽招之，〔韦孝宽镇动州，与东雍州接境，故使招之。复，扶又翻。〕令其子以上大将军、武乡公告身〔以古武乡郡封为公也。石勒置武乡郡。凡授官爵，皆给以符，谓之告身。五代志：冯翊郡华阴县，西魏改武乡郡。周当以此封傅伏。〕及金、马脑三酒锺赐伏为信。伏不受，谓孝宽曰：「事君有死无贰。此儿为臣不能竭忠，为子不能尽孝，人所雠疾，愿速斩之以令天下！」周主自邺还，至晋州，遣高阿那肱等百余人临汾水召伏。伏出军，隔水见，〔汾水径晋、绛二州之间，东雍在绛州界，故隔水。〕问：「至尊今何在﹖」阿那肱曰：「已被擒矣。」〔被，皮义翻。〕伏仰天大哭，帅众入城，于听事前北面哀号，良久，然后降。〔帅，读曰率。听，与厅同。毛晃曰：听事治官处，汉、晋皆作「听事」，六朝以来，乃始加「捜」。音他经翻。号，户刀翻。降，户江翻。〕周主见之曰：「何不早下﹖」伏流涕对曰：「臣三世为齐臣，食齐录，不能自死，羞见天地！」周主执其手曰：「为臣当如此。」乃以所食羊肋骨赐伏〔肋，卢则翻，胁肋。〕曰：「骨亲肉疏，户以相付。」遂引使宿卫，授上仪同大将军。敕之曰：「若亟与公高官，〔亟，纪力翻。〕恐归附者心动。努力事朕，勿忧富贵」他日，又问：「前救河阴得何赏﹖」〔救河阴事见上卷七年。〕对曰：「蒙一转，授特进、永昌郡公。」〔勋级曰转。转，张恋翻。〕周主谓高纬曰：「朕三年教战，决取河阴。正为傅伏善守，〔为，于伪翻。〕城不可动，遂敛军而退。公当时赏功，何其薄也！」
夏，四月，乙巳，周主至长安，置高纬于前，列其王公于后，车舆、旗帜、器物，以次陈之。备大驾，〔秦大驾，属车八十一乘；汉遵用之，备千乘万骑。晋之盛也，驾卤簿，见于志为尤详。开皇中，大驾十二乘，法驾半之。其后大驾用三十六，法驾月十二。用氏虽设六官，置司辂之职以掌公交车之政，以隋制参之，大驾卤薄必不能如汉、晋之盛。帜，昌志翻。〕布六军，奏凯乐，〔周官：王师大献则令奏恺乐。注云：大献，献捷于祖；恺乐，献功之乐。〕献俘于太庙。观者皆称万岁。戊申，封高纬为温公，齐之诸王三十余人，皆受封爵。周主与齐君臣饮酒，令温公起舞。高延宗悲不自持，屡欲仰药，其傅婢禁止之。
周主以李德林为内史上士，〔后周之制，内史属春官，中大夫五命，下大夫四命，上士三命。〕自是诏诰格式及用山东人物，并以委之。帝从容谓群臣曰：「我常日唯闻李德林名，复见其为齐朝作诏书移檄，〔从，七容翻。复，扶又翻。为，于伪翻。朝，直遥翻。〕正谓是天上人；岂言今日得其驱使。」神武公纥豆陵毅对曰：〔神武郡公。后魏置神武郡于神武川，隋为神武县，属马邑郡。纥豆陵毅，本姓宝。唐宰相世系表曰：窦本窦融之后，以窦武之难，亡入鲜卑拓跋部，使居南境，号没鹿回部，世为部大人。及勤，后魏穆帝命为纥豆陵氏。至会孙岩，从孝文帝徙各阳，遂为河南洛阳人，复为窦氏。宇文复代北旧姓，又复为纥豆陵氏。〕「臣闻麒麟凤皇，为王者瑞，可以德感，不可力致。麒麟凤皇，得之无用，岂如德林，为瑞且有用哉！」帝大笑曰：「诚如公言。」
6己巳，周主享太庙。
7五月，丁丑，周以谯王俭为大耱宰。庚辰，以杞公亮为大司徒，郑公达奚辰为大宗伯，梁公侯莫陈芮为大司马，应公独孤永业为大司寇，郑公韦孝宽大司徒，郑公达奚震为大宗伯，梁公侯莫陈内为大司马，应公独孤永业为大司寇，邺公韦孝宽为大司空。
己丑，周主祭方丘。〔周制：方丘在国阴六里之郊，以其先炎帝神农氏配。〕诏以：「路寝会义、崇信、含仁、云和、思齐诸殿，皆晋公护专政时所为，事穷壮丽，有喻清庙，〔清庙者，仿周祀文王之庙而为之也。毛传曰：清庙者，祭有清明之德者之宫也。〕悉可毁撤。雕斲之物，并赐贫民。缮造之宜，务从卑朴。」又〔【章：十二行本「又」上有「戊戌」二字；乙十一行本同；孔本同。】〕诏：「并、邺诸堂殿壮丽者准此。」〔并、邺诸堂殿，齐氏所营也。〕
臣光曰：周高祖可谓善处胜矣！〔处，昌吕翻。〕他人胜则益，奢高祖胜而愈俭。
8六月，丁卯，周主东巡。秋，七月，丙戌，幸洛州。〔洛州治洛阳。〕八月，壬寅，议定权衡度量，颁之于四方。〔量，音亮。〕
初，魏虏西凉之人，〔西凉，谓河西。自江渠氏据河西，称凉王；宋文帝元嘉十六年，魏太武帝击而虏之。〕没为隶户，齐氏因之，仍供厮役。〔厮，息移翻养也，役也，使也，贱也。苏林曰：厮，取者薪者也。韦昭曰：析薪曰：厮。今或读从诜入声。〕周主灭齐，欲施宽惠，诏曰：「罪不及嗣，古有定科。〔书大禹谟：皋陶曰：「罚不及嗣。」孔传云：父子罪不相及。〕杂役之徒，独异常宪，〔宪，法也。〕一从罪配，百代不免，罚既无穷，刑何以措！凡诸杂户，悉放为民。」自是无复杂户。
甲子，郑州获九尾孤，〔此时郑州盖犹在长社。〕已死，献其骨。周主曰：「瑞应之来，必彰有德。若五品时叙，四海和平，乃能致此。〔此稽瑞应图而言也。孔氏书传：五品，谓五常。〕今无其时，恐非实录。」命焚之。
九月，戊寅，周制：「人庶人已上，唯听衣绸、绵绸、丝布、圆绫、纱、绢、绡、葛、布等九种，〔衣，于既翻。绸，与紬同，直由翻，大丝缯也。绵绸，纺绵为之，今淮人能织绵紬，紧厚，耐久服。丝布，以丝裨布缕织之，今谓之兼丝布。圆绫，土绫也，亦谓之绢花。纱，方目纱也。绢，吉掾翻，缣也，细丝缯。绡，相邀翻，生丝缯。葛，葛越，宜夏服。布，缉麻若为之。种，章勇翻。〕余悉禁之。朝祭之服，不拘此制。」〔朝，直遥翻。〕
冬，十月，戊申，周主如邺。
9上闻周人灭齐，欲争徐、兖，〔此言禹迹徐、兖二州之地。禹贡曰：海岱及淮惟徐州，济河惟兖州。周之九州岛，青州得沂、泗、淮三水，兖州得大野，无复徐州矣。今之徐州，春秋宋也，左传围宋彭城是也。秦属泗水郡；汉属沛郡，后分立楚国，后置徐州。自是之后，徐州专治彭城矣。〕诏南兖州刺史、司空吴明彻督诸军伐之，以其世子戎昭、将军惠觉摄行州事。明彻军至吕梁，周徐州总管梁士彦帅众拒战，〔帅，读曰率。〕戊午，明彻击破之。士彦婴城自守，明彻围之。
帝锐意以为河南指麾可定。中书通事舍人蔡景历谏曰：「师老将骄，不宜过穷远略。」〔魏黄初中，中书置通事郎，晋初置舍人、通事，江令舍人通事谓之通事舍人，掌呈奏案，又掌诏命。陈氏得国，国之政事并由中书省，有中书舍人五人，分掌二十一局事，各当尚书诸曹，并为上司，总国内机要，尚书唯听受而已。将，即亮翻。〕帝怒，以为沮众，〔沮，在吕翻。〕出为豫章内史。未行，有飞章劾景历在省赃污狼籍，坐免官，削爵土。〔飞者，不知其所自来也，盖出上意。劾，户概翻，又音户得翻。〕
10周改葬德皇帝于冀州，〔宇文肱者，宇文泰之父也，从鲜于修礼攻定州，战死于唐河。武成初，追谥德皇帝。其地在齐，未得改葬。平齐之后，乃得改葬于冀州。〕周主服缞，〔缞，仓回翻。〕哭于太极殿；百官素服
11周人诬温公高纬与宜州刺史穆提婆谋反，并其宗族皆赐死。众人多自陈无之，高延宗独攘袂泣而不言，以椒塞口而死。〔塞，悉则翻。〕唯纬弟仁英以清狂，仁雅以瘖疾得免，〔汉张敞奏言，「昌邑王贺清狂不惠。」苏林曰：凡狂者阴阳脉尽浊，今此人不狂似狂，故言清狂。或曰：色理清徐而心不慧，故曰清狂。清狂，如今白痴也。瘖，于今翻，糦也。〕徒于蜀。其余亲属，不杀者散配西土，〔西土，谓长安西边州郡。〕皆死于边裔。
周主以高湝妻卢氏赐其将斛斯征。〔湝，户皆翻，又音皆。将，即亮翻；下同。〕卢氏蓬首垢面，长斋，不言笑。征放之，乃为尼。〔卢氏，山东高门，史言其能守节。长斋者，依佛教茹蔬素，不食荤肉。尼，女夷翻，女僧。〕齐后、妃贫者，至以卖烛为业。
12十一月，壬申，周主皇子衍〔【严：「衍」改「克」。】〕为道王，〔道，古国名，春秋有江、黄、道、鲩。「皇子」，当作「皇孙」。衍，周太子之长子。此有可疑者，后注屡之。通鉴一百七十一卷太建五年六月，书周皇孙衍生。〕兑为蔡王。
13癸酉，周遣上大将军王轨将兵救徐州。
14初，周人败齐师于晋州，乘胜逐北，齐人所弃甲仗，未暇收敛；〔事见上卷八年。败，补迈翻。〕稽胡乘间窃出，〔间，古苋翻。〕并盗而有之。仍立刘蠡升之孙没铎为主，〔刘蠡升为高欢所灭，见一百五十七卷梁武帝大同元年。〕号圣武皇帝，改元石平。
周人既克关东，〔谓克齐也。〕将讨稽胡，议欲穷其巢穴。齐主宪曰：「步落稽种类既，〔种，章勇翻。〕又山谷险绝，王师一举，未可尽除。且当翦其魁首，余加慰抚。」周主从之，以宪为行军元帅，督诸军讨之。〔行军元帅始此。帅，所类翻。〕至马邑，分道俱进。没铎分遣其党天柱守河东，穆支守河西，据险以拒之。〔此西河离石之河东、河西也。〕宪命谯王俭击天柱，滕王逌击穆支，〔逌，以周翻。〕并破之，斩首万余级。赵王招击没铎，禽之，余众皆降。〔降，户江翻。〕
15周诏：「自永熙三年以来，东土之民掠为奴婢，〔后魏孝武帝永熙三年西入关，自是宇文氏、高氏交兵，互相侵掠，得其民口，各以为奴婢。〕及克江陵之日，良人没为奴婢者，〔梁世祖承圣三年，江陵破，事见一百六十五卷。〕并于为良。」又诏：「后宫唯置妃二人，世妇三人，御妻三人，此外皆减之。」
周主性节俭，常服布袍，寝布被，后宫不过十余人；每行兵，亲在行陈，〔行陈，上户刚翻，下读曰阵。〕步涉山谷，人所不堪；抚将士有恩，而明察果断，〔断，丁乱翻。〕用法严峻。由是将士畏威而乐为之死。〔将，即亮翻。乐，音洛。为，于伪翻。〕
16己亥晦，日有食之。
17周初行刑书要制：群盗赃一匹，及止、长隐五丁、若地顷以上，皆死。〔隋因周制，制人五家为保，保有长；保五为闾，闾四为族，皆有正。畿外置里正，比闾正；党长，比族正；以相检察，所谓正、长也。百亩为顷。长，知两翻。〕
18十二月，戊申，新作东宫成，太子徙居之。
19庚申，周主如并州，徙并州军民四万户于关中。戊辰，废并州宫及六府。〔是年春，周置并州宫及六府。〕
20高宝宁自黄龙上表劝进于高绍义，〔黄龙，即和龙，今之黄龙府。上，时掌翻。〕绍义遂称皇帝，改元武平，以宝宁为丞相。突厥佗钵可汗举兵助之。〔可，从刊入声。汗，音寒。〕
十年〔（戊戌、五七八）〕
1春，正月，壬午，周主幸邺；辛卯，幸怀州；〔怀州，治河内郡野王。自此以后，周、陈之君，书「如」、书「幸」，杂出其间，未悉义例所安。〕癸巳，幸洛州。置怀州宫。
2二月，甲辰，周谯孝王俭卒。〔卒，子恤翻。〕
4吴明彻围周彭城，环列舟舰于城下，攻之甚急。舰，户黯翻。〕王轨引兵轻行，据淮口，〔淮口，清水入淮之口，即清口也。〕结长围，以铁锁买车轮数百，沈之清水，〔沈，持林翻。郦道元曰：清水，即泗水之别名。〕以遏陈船归路；军中忷惧。〔忷，许勇翻。〕谯州刺史萧摩诃言于明彻曰：「闻王轨始镇下流，其两端筑城，今尚未立，公若见遣击之，彼必不敢相拒。水路未断，贼势王坚；彼城若立，则吾属心为虏矣。」明彻奋髯曰：「搴旗陷陈，将军事也；长算远略，老夫事也。」摩诃失色而退。〔史言明彻骄而愎谏以致败。髯，而占翻。搴，起虔翻，拔取也。陈，读曰阵。〕一旬之间，水路遂断。
周兵益至，诸将议破堰拔军，以舫载马而去，马主裴子烈曰：「若破堰下船，船必倾倒，不如先遣马出。」〔考异曰：南史作「马明主」，今从陈书。马主，马军主也。堰，于建翻。舫，府妄翻，并两船也。倒，都皓翻。〕时明彻苦背疾甚笃，萧摩诃复请曰：「今求战不得，进退无路。若潜军突围，未足为耻。愿公帅步卒、乘马轝徐行，摩诃领铁骑数千驱驰前后，必当使公穴达京邑。」〔京邑，谓建康。观摩诃此言，亦知军退后周师继至，必不能守淮南。复，扶又翻。帅，读曰率。轝，考字书皆无此字，唯类篇有之，音羊茹切，舁车也。今言乘马轝，则当读与舆字同，从平声。骑，奇寄翻；下同。〕明彻曰：「弟之此策，乃良图也。然步军既多，吾为总督，必须身居其后，相帅兼行。〔帅，读曰率；下同。〕弟马军宜速，在前，不可迟缓。」摩诃因帅马军夜发。甲子，明彻决堰，乘水势退，冀以入淮。至清口，水势渐微舟舰并碍车轮，不复得过。王轨引兵围而蹙之，众溃。明彻为周人所执，将士三万并器械辎重皆没于周。〔将，即亮翻。重，直用翻。〕萧摩诃以精骑八十居前突围，众骑继之，〔骑，奇寄翻。〕比旦，达淮南，〔淮水南岸也。比，必寐翻。〕与将军任忠、周罗黄独全军得还。〔任，音壬。还，音旋，又如字。〕
初，帝谋取彭、汴，以问五兵尚书毛喜，〔彭、汴，谓彭城、汴水之地。五兵尚书，以掌中兵、外兵、别兵、都兵、骑兵名官。〕对曰：「淮左新平，边民未辑。周氏始吞齐国，难与争锋。且弃舟懢之工，〔懢，与楫同。〕践车骑之地，〔徐、兖之地四平，车骑便于驰突。践，慈演翻。骑，奇寄翻。〕去长就短，非吴人所便。臣愚以为不若安民保境，寝兵结好，〔好，呼到翻。〕斯久长之术也。」及明彻败，帝谓喜曰：「卿谓喜曰：言验于今矣。」即日，召蔡景历，复以为征南咨议参军。〔以其言验也。〕
周主封吴明彻为怀德公，〔怀德郡公。五代志：巴东郡武宁县，后周置南都郡源阳县，寻改郡曰怀德，县曰武宁。〕位大将军。〔其朝列于大将军，无职事也。〕明彻忧愤而卒。〔卒，子恤翻。〕
5乙丑，周以越王盛为大耱宰。
6三月，戊辰，周于蒲州置宫，〔五代志：河东郡，后魏曰秦州；后周改蒲州，因蒲坂似名州也。〕废同州及长春二宫。〔同州治冯翊。宇文泰辅魏，多居同州，其后受魏禅，遂以同州置别宫。长春宫在朝邑，冯翊之属县也。是宫盖亦宇文所置。〕
7甲戌，周主初服常冠，以皁纱全褔向后幞发，仍裁为四脚。〔今之揺头始此，制微有不同耳。杜佑曰：「后汉末，王公卿士以幅巾为雅，用全幅皁而向后幞发，谓之头巾，俗人因号为揺发，谓之头巾，俗人因号为揺头。后周武帝因裁幅巾为四脚。幞，与揺同，房玉翻。皁，才早翻。〕
8丙子，命中大将军、开府仪同三司淳于量为大都督，〔陈制：中军大将军，品第二，秩中二千石。开府仪同三司，品第一，其秩则万石矣。〕总水陆诸军事，镇西将军孙玚都督荆、郢诸军，〔玚，雉杏翻，又音畅。〕平北将军樊毅都督清口上至荆山缘淮诸军，宁远将军任忠都督寿阳、新蔡、霍州诸军，以备周。〔宁远将军，梁置；陈制，拟官品第五。此新蔡在化阳郡界。五代志：梁置平高、新蔡、新城三郡于殷城；后齐置新蔡郡于固始，二县皆属弋阳。任，音壬。〕
9乙酉，大赦。
10壬辰，周改元宣政。
11夏，四月，庚申，突厥寇周幽州，杀掠吏民。〔厥，九勿翻。〕
12戊午，樊毅遣军渡淮北，对清口筑城。壬戌，清口城不守。
13五月，己丑，周高祖帅诸军伐突厥，〔周主以是役殂于军中，故书其庙号。帅，读曰率。〕遣柱国原公姬愿、〔原，古国名。〕东平公神举等将兵五道俱入。〔将，即亮翻，又音如字，领也。〕
癸巳，帝不豫，留止云阳宫；〔五代志：京兆郡云阳县，后周置云阳郡。盖亦置别宫于此。〕丙申，诏停诸军驿。召宗师宇文孝伯赴行在所，〔后周置宗师之官，盖掌诸宗室。杜佑曰：宗师属天官，中大夫也，五命；小宗师，下大夫，四命。宇文孝伯寺留长安，故驿召之。天子所至为行在所。〕帝执其手曰：「吾自量必无济理，〔量，音良。〕后事付君。」是夜，授孝伯司卫上大夫，总宿卫兵。〔后周之制，凡上大夫，皆六命。〕又令驰驿入京镇守，以备非常。六月，丁酉朔，帝疾甚，还长安；是夕殂，年三十六。〔还，从宣翻，又音始字。殂，祚乎翻。〕
戊戌，太子即位。尊皇后阿史那氏为皇太后。〔阿史那氏，天和三年娶于突厥者也。〕宣帝初立，即逞奢欲。大行在殡，曾无戚容，〔在戚而有嘉容，鲁昭公所以不终也。〕扪其杖痕，大骂曰：「死晚矣！」〔扪，以手抚摸也。杖良，为太子时受之良。〕阅视高祖宫人，逼为淫欲。〔周武帝未祔庙而书高祖者，史笔也。〕超拜吏部下大夫郑译为开府仪同大将军、内史中大夫，魏以朝政。〔郑译有宠，事始上卷八年。朝，直遥翻。〕
己未，葬武皇帝于孝陵，庙号高祖。既葬，诏内外公除帝及六宫，皆议即吉。京兆郡丞乐运上疏，以为「葬期既促，事讫即除，太为汲汲。」帝不从。〔乐运擢京兆郡丞，见一百七十一卷五年。自丁酉至己未二十三日而葬，太速矣。〔上，时掌翻。〕
帝以齐炀王宪属尊望重，忌之。〔齐王于周主，叔父也，属尊。出将入相，着功名，其望重。谥法：好内远礼曰炀。宪岂有是哉﹖周主杀之而加以恶谥耳。炀，余亮翻。〕谓宇文孝伯曰：「公能为朕图齐王，〔为，于伪翻。〕当以其官相授。」孝伯叩头曰：「先帝遗诏，不许滥诛骨肉。齐王，陛下之叔父，功高德茂，社稷重臣。陛下若无故害之，〔【章：十二行本「之」下有「臣又顺旨曲从」六字；乙十一行本同；孔釭同；张校同；退斋校同。】〕则臣为不忠之臣，陛下为不孝之子矣。」帝不怿，由是疏之。乃与开府仪同大将军于智、郑译等密谋之，使智就宅候宪，因告宪有异谋。
甲子，帝遣宇文孝伯语宪，〔语，牛倨翻。〕欲以宪为太师，〔太师，三师之首。〕宪辞让。又使孝伯召宪，曰：「晚与诸王俱入。」既至殿，宪独被引进。〔被，皮义翻。〕帝先伏壮士于别室，至，即执之。宪自辩理，帝使于智证宪，宪目光如炬，与智相质。〔质，证也，验也。〕或谓宪曰：「以王今日事势，何用多言！」宪曰：「死生有命，宁，复图存！〔复，扶又翻。〕但老母在堂，恐留兹恨耳！」〔言既诬以异谋，恐罪及其母也。〕因掷笏于地。遂缢之。〔缢，于赐翻，经也，绞也。〕
帝召宪僚属，使证成宪罪。参军勃海李纲，誓之以死，终无桡辞。〔桡，奴教翻，曲也。〕有司以露车载宪尸而山，〔车无帷盖曰露车。〕故吏皆散，唯李纲抚棺号恸，躬，自瘗之，〔纲在宪府，先此未有闻焉，而能临难，尽节于所事；隋、唐之间，汔能自持，有以也夫！号，户刀翻。瘗，于计翻。〕哭拜而去。
又杀上大将军王与，上开府仪同大将军独孤熊，开府仪同大将军豆卢绍，〔隋书曰：豆卢，本姓慕容，燕北地王精之后，中山败，归魏。北人谓归义为豆卢，因氏焉。〕皆素与宪亲善者也。帝既诛宪而无名，〔无罪以君之为无名；古所谓无名之师，亦言无名之师，亦言无罪而加之兵也。〕乃云与兴等谋反，时人谓之「伴死」。〔伴，蒲旱翻。〕
以于智为柱国，封齐公，以赏之。
14闰月，乙亥，周主立妃杨氏为皇后。〔杨，坚之女也。〕
15辛巳，周以赵王招为太师，陈王纯为太傅。
16齐范阳王绍义闻周高祖殂，以为得以天助。幽州人卢昌期，起兵据范阳，〔五代志：幽州治蓟城涿县，旧置范阳郡。〕迎绍义绍义引突厥兵赴之。周遣柱国东平公神举将兵讨昌期。〔将，即亮翻。〕绍义闻幽州总管出兵在外，欲乘虚袭蓟，〔蓟，音计。〕神举遣大将军宇文恩将四千人救之，半为绍义所杀。会神举克范阳，擒昌期，绍义闻之，素衣举哀，还入突厥。高宝宁帅夷、夏数万骑救范阳，〔还，从宣翻，又音如字。厥，九勿翻。〕帅，读曰率。夏，刀雅翻。骑，奇寄翻。〕至潞水，〔水经注：鲍丘水出御夷北塞中，俗谓之大榆河，南过潞县为潞水。〕闻昌期死，还，据和龙。
17秋，七月，周主享太庙；丙午，祀圜丘。〔按五代志：周祭圜丘及南郊，并正月上辛；今用七月丙午，非旧制。〕
18庚戌，周以小宗伯斛斯征为大宗伯。壬戌，以亳州总管杨坚为上柱国、大司马。〔五代志：谯郡，后魏置南兖州，后周置总管府，后改曰亳州。亳，旁各翻。〕
  </div>
  <div class="pagination">
   <a href="资治通鉴注_page183.html">
    上一页
   </a>
   <span>
    ...
   </span>
   <a href="资治通鉴注_page179.html">
    179
   </a>
   <a href="资治通鉴注_page180.html">
    180
   </a>
   <a href="资治通鉴注_page181.html">
    181
   </a>
   <a href="资治通鉴注_page182.html">
    182
   </a>
   <a href="资治通鉴注_page183.html">
    183
   </a>
   <span class="current-page">
    184
   </span>
   <a href="资治通鉴注_page185.html">
    185
   </a>
   <a href="资治通鉴注_page186.html">
    186
   </a>
   <a href="资治通鉴注_page187.html">
    187
   </a>
   <a href="资治通鉴注_page188.html">
    188
   </a>
   <a href="资治通鉴注_page189.html">
    189
   </a>
   <span>
    ...
   </span>
   <a href="资治通鉴注_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
