<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 48 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 48 页/共 59 页
  </h1>
  <div class="content">
   ２、戊戌，童贯留谭稹驻镇江，帅中军赴金陵。（《纪事本末》卷百四十一。案：《宋史·虞奕传》：睦州乱，以龙图阁直学士知镇江府。《两浙名贤录》：毛友字达可，西安人，守镇江。时方腊已残睦、歙，监司犹不以实闻，友具奏。时宰相主应奉，诸使者皆朱勔客，怒其张皇，友遂监观。其谢表曰：“两郡生灵，已罹非命；一道使者，犹谓无他。”陈瓘以书誉於亲旧曰：“蔽遮江、淮，阻遏贼势，斯人有助也。”后官翰林学士。） 

　　３、壬辰贼帅吕师囊屠仙居县。《纪事本末》卷百四十一。案：据钱大昕《四史朔闰考》，三月丙申朔无壬辰，今以原书在戊戌日后戊申日前，事姑仍录於此。方勺《青溪寇轨》：贼馀党走衢、婺，而兰溪县灵山贼朱言、吴邦起应之处州，而越州剡县魔贼仇道人、台州仙居人吕师囊、方岩山贼陈十四公等起兵掠温、台诸县。《读史方舆纪要》：仙居县白塔寨，县西三十五里，宋《志》，嘉定十五年，守臣言，白塔寨因宣和中寇乱置，今已为聚落。而苍岭当衢、处、婺三州，冈阜深阻，行者穷日而后度，人烟向绝，寇攘所凭，请徙於岭下戴村，寻废。《两浙名贤录》：蒋煜仙居人，有文学，而喜谐笑，善狎人，人亦以是狎之。宣和寇乱，与煜遇，欲妻以女，煜拒之。胁以拜，指其膝而骂曰：“此岂拜贼者耶？”寇怒，抽刀拟之，曰：“吾戮汝矣。”煜伸颈就刃，骂不绝口而死。煜性滑稽，其临难果决有如此。又云：王达，缙云人，生有勇力，善衄槊，能步斗。宣和间，方腊寇县，势甚披猖，县尉詹良臣以力战死，人情汹惧。达乃率壮士数百人，从间至仙居，会吕师囊为内应，取道檄官军夹攻之，遂大破贼，乡邑乃全。事定身退，口不言功，郡守上其事，授承信郎，不受。卒之日，男女走哭者数千人，相率立祠祀之。请於朝，封忠烈侯。

　　４、戊申，官军复歙州。贼攻台州，不克，解围去。（《纪事本末》卷百四十一。案：《十朝纲要》系之己酉日。方勺《青溪寇轨》：少保刘延庆由江东入至宣州泾县，遇贼伪八大王，斩五千级，复歙州，出贼背。此则戊申十三日已复歙州，而壬子十七日始云刘延庆与贼战於宁国，败之，其说不同。） 

　　５、辛亥，刘镇、杨可世至歙之潘村，遇贼万馀迎战，复有万众訩后军，镇、可世分兵击之，夜半，贼溃，斩获一千四百五十级。贼再围台州，不克，解围去。（《纪事本末》卷百四十一。） 

　　６、壬子，童贯自金陵还镇江，刘延庆与贼战於宁国，败之。王禀等复富阳县。（《纪事本末》卷百四十一。案：《十朝纲要》：甲寅，复婺州。丙辰，复富阳县。） 

　　７、丁巳，复新城县。（《纪事本末》卷百四十一。） 

　　８、戊午，王禀等至桐庐桐州港，遇贼，以战舰攻之，夺溪桥。翌日，复桐庐县，凡获一千五百馀级。（《纪事本末》卷百四十一。） 

　　９、庚申，童贯驻平江府。（《纪事本末》卷百四十一。） 

　　１０、壬戌，王禀克复睦州。（《纪事本末》卷百四十一。案：洪迈《容斋随笔》：严州本名睦州，宣和中，以方寇之故改焉。虽威严为义，然实严陵滩之意也。殊不考子陵乃庄氏，东汉避显宗讳，以“庄”为“严”，故史家追书以为严光，后世当从实可也。张淏《云谷杂记》：近时闽中书肆刊书往往擅加改易，其类甚多，不能悉记，今姑取一二言之。睦州，宣和中始改为严州，今所刊《元丰九域》严州。然易去旧字，殊失本书之旨。将来谬乱书传，疑误后学，皆由此也。《宋史·张阐传》：阐调严州兵曹椽兼治右狱。时方腊作乱，阐倡守奭计。有义士请身督战，既战，稍却。州将怒，付阐治，将杀之。阐力争曰：“是士以义请战，官军却，势不得独前，非首奔者，杀之何罪？”州将意解，士得免。《读史方舆纪要》：严州建德城，宋宣和三年，平方腊，知州周格重筑，缩为十二里二步。） 

　　《续宋编年资治通鉴》：三月，亲试举人，赐何涣以下六百馀人及第、出身有差。诏梁师成下使臣邓宏、曹组赴殿试，赐同进士出身。案：“六百馀人”，《宋史·本纪》作“六百三十人”。“邓宏”诸史俱作“储宏”，惟《十朝纲要》作“邓宏”，同，但係之四月庚寅。诏则尤与此作三月不同。《东都事略·梁师成传》：晚年益通宾客，招赇赂士人，纳钱数千缗，即令赴廷试，以献颂上书为名，而官者至百馀人。及唱第之日，侍於上前，奏请升降，皆出其口。其小史曹组、储宏者，亦登第。而宏》执勔养之役如初。《通考》卷三十一：宣和三年，诏罢天下三舍法。开封府及诸路并以科举取士，惟太学仍存三舍，以甄序课试，遇科举，仍自发解。是年赐第八百馀人，因上书献颂，直令赴试者殆百人。有储宏等隶大阉梁师成为使臣或小吏，皆赐之第。先是，大观三年，宦者梁师成中甲科。政和四年，以邓武之子鸿胪寺丞雍进颂文可采，特令直赴廷试。自后此类颇多。又《通考》卷三十二：宣和三年，进士六百三十人，上舍魁宋齐愈、状元何涣。又《通考》卷二百三十八《经籍考》：《箕颍集》二十卷。陈氏曰：颍昌曹组元宠撰。组本与兄纬有声太学，亦能诗文，而以滑稽下俚之词行於世得名，良可惜也。谢克家任伯为集序，其子勋跋其后，略见其出处。盖宣和三年始登第，郊礼进《祥光赋》，有旨换武阶兼阁职。诏中书召试，仍给事殿中。未几而卒。然集中有《谢及第启自叙云：“蚤预诸生，竟叨右列。”则未第之前已在西班，不知何以也。曾慥《诗选》云：“六举不第，宣和中诏赴廷试赐第。”《启中》所谓“特举孱微，许从俊造，慥之贤良”。是序跋不著其实尔。

　　又是春，日有眚，忽青黑无光，其中汹汹而动，若鉟金而涌沸状。日旁有青黑正如水波，周回旋转，将暮而稍止。是时睦贼未平，人多忧之。案：《宋史》《五行志》载与此同，而《天文志》日变下不出此条。

　　１、四月乙丑，（案：钱大昕《朔闰考》：是日朔日。） 王禀等於睦州南门外对溪岸斩贼一百九十级。（《纪事本末》卷百四十一。） 

　　２、丙寅，王禀等又斩贼九百六十七级於睦州南门外对溪岸。刘光世兵进衢州，贼万人出城，我师大捷，斩获二千二百五十六级，生擒贼首郑魔王。（《纪事本末》卷百四十一。案：《宋史·刘光世传》：方腊反，延庆为宣抚司都统，遣光世自将一军趋衢、婺，出其不意，破之，贼平，授耀州观察使，升鄜延路兵马钤辖。） 

　　３、戊辰，贼将吕师囊攻台州，通判李景渊击走之。（《纪事本末》卷百四十一。） 

　　４、己巳，前知睦州张徽言特贷命，免真决刺面，长流万安军，以盗发所临失职故也。（《纪事本末》卷百四十一。） 

　　５、辛未刘光世自衢将之婺，军行一舍，贼万众再犯衢，将官叶处厚与贼战，为贼所掩，处厚溺死。光世闻之，引军还，拟贼后。（《纪事本末》卷百四十一。案：《宋史·项德传》：项德，婺州武义人，郡之禁卒也。宣和间，盗发帮源，明年陷婺，而邑随没。德率败亡百人破贼，因据邑之城隍祠。自二月讫五月，东抗江蔡，西拒董举，北捍王国，大小百馀战，出则居选锋之先，入则殿后，前后俘馘不可胜计。贼目为“项鹞子”，闻其钲则相率遁去。方谋复永康诸县，而官兵至，德引其众欲会合，贼尽锐邀之黄姑岭下，德战死。邑人哭声震山谷，各图其像，岁时祭之。） 

　　６、丙子，刘光世复龙游县，斩贼二千二百九级，生擒五十人。（《纪事本末》卷百四十一。） 

　　７、丁丑，贼陷天台、黄岩两县。（《纪事本末》卷百四十一。） 

　　８、己卯，王禀兵至建德寿昌县境白沙渡，斩贼九百一十五级，夺其粮舟百馀。刘光世复兰溪县，斩贼百九十四级，生擒千五百馀人。郭仲荀复上虞县。斩贼三百一十级。童贯以中军驻杭州。（《纪事本末》卷百四十一。案：《十朝纲要》：五月戊戌，刘光世复寿昌县，破月溪洞。丁未，刘光世至灵山洞，破贼於凤池谷，斩一千六百馀级，斩贼首胡将、祝将，招安伪缪二大王等，四万五千八百馀人来降。《两浙名贤录》：童淑，寿昌人。面如紫玉，赤睛虎，有膂力，能挽强弓，射百步外，无不贯心洞胁者，乡里服其勇。宣和中，童贯讨方腊，淑仗衄归之，请独当一面。贯以淑知山谿险阨， 命率锐卒数百为前锋开道，贯以大兵继之。淑转战而前，贼徒奔溃，直抵青溪。方腊据岩险自固不出，分兵塞隘以困之。会韩世忠从间道入帮源，禽腊以出，贼党悉平，淑功为多。擢殿前将军，领宿卫。） 

　　９、庚辰，郭仲荀至涌泉寺，斩贼兵三百一十七级。（《纪事本末》卷百四十一。） 

　　１０、辛巳，刘光世至婺州，薄城下。贼二万馀訩我师，光世麾兵大战，贼败，乘胜夺门而入，掩杀，逐出之，斩首四千馀级，复婺州。（《纪事本末》卷百四十一。案：《两浙名贤录》：陈宗誉字彦声，东阳人。宣和间，盗起睦州，乡邑无赖有谋欲应之者，宗誉闻之，急窜身无赖中，察其稍解事者一二人，力谕以祸福，使转相告譬，应声解散，得不从乱。） 安抚使刘述古闻而贤之，知其有可用才，因命宗誉纠合义兵，以卫乡井。宗誉即椎牛置酒，悉呼向所识无赖诸少年，纵饮之。酒酣，宗誉语诸少年曰：“从贼之与从义，相去甚远，从贼则祸及宗族，且没身而受恶名；从义则保全里闬，即及身而受上赏，惟诸君熟计之。”诸少年曰：“向微陈父言，吾属为不义死矣，今之身，陈父之所生也，敢不惟命是听。”宗誉大喜，尽醉而去。诸少年归，各率其党，操戈荷锸，手弓櫜矢而前，以听宗誉约束。宗誉即以兵法部伍之，画地为守。贼侦有备，不敢犯，民用安堵。述古欲官之，宗誉不肯，曰：“吾用诸少年力，而一身受赏，能无赧颜乎？”述古闻而更贤之，称曰义士而不名。又云：赵权，东阳人。气豪而有才略，挽强弓射百步外，皆摘揜心，时称能手。宣和中，睦寇猖獗，权杖剑诣大将杨惟中，请独当永宁一面，惟中壮之，简枪杖手三百人隶焉。权转战而前，贼无敢当其锋者，连破青石、光明、上清诸洞，而自部枪杖手四出杀贼，贼望风而逃，四境安堵。帅府上其功，诏授迪功郎，寻补东阳尉。

　　１１、癸未，王禀等复青溪县。（《纪事本末》卷百四十一。案：《读史方舆纪要》：宣和三年，平方腊之乱，改曰淳化。《两浙名贤录》：钱嶨字学山，淳安人，与弟觷俱读书，尚气节。宣和中，方腊之乱，州邑多被残破，嶨与觷团民兵，卫乡井，民服其令。） 

　　１２、丁亥，郭仲荀至南宝洞，斩贼二百六十馀级，生禽三十二人。姚平仲收复浦江县。刘镇等驻帮源洞后。（《纪事本末》卷百四十一。案：赵与时《宾退录》：姚平仲字希晏，世为西陲大将。幼孤，从父古养为子。年十八，与夏人战臧底河，斩获甚众，贼莫能枝梧。宣抚使童贯召与语，平仲负气不少屈，贯不悦，抑其赏，然关中豪杰皆推之，号“小太尉”。睦州盗起，徽宗遣贯讨贼，贯虽恶平仲，心服其沈勇，复取以行。及贼平，平仲功冠军，乃见贯曰：“平仲不愿得赏，愿一见上耳！”贯益忌之。他将王洲、刘光世皆得召见，平仲独不与。此陆放翁所作平仲小传也。《宋史·黄友传》：方腊窃发，友同诸将收复，所至披靡。婺寇复作，守留友摄兵曹为殄灭计，友请往谕之，既次浦江，贼望风解去。复单骑次武义，贼众持钉一榼置其前，友正色叱之曰：“汝等何速死邪？”贼首李德壮之，亟麾退，一境帖然，婺人图象祀之。《两浙名贤录》：黄仁环，浦江人。生而勇悍，有智略，喜谈兵，而议论多依名节。方腊之乱，乡里不逞多从之者，仁环以为耻，独奋勇出身保奭。郡守上其功，授承信郎。《十朝纲要》：五月甲午朔，姚平仲复义乌县，破伪天仙洞，斩首甚众，获僣伪等物。） 

　　１３、戊子。初，童贯与王禀、刘镇两路预约会於睦、歙间，分兵四围，包帮源洞於中，同日进师。至是，王禀等已复睦州，将至洞前；刘显等已复歙州，（案：三月戊申，官军复歙州。辛亥，刘镇、杨可世至歙之潘村。此“刘显”疑“刘镇”之误。） 驻军洞后。且密谕之，溇日既定，当纵火为号，见焚燎烟升，则表悰夹攻，仍面缚伪囚，上副御笔四围生禽之策。刘镇将中军，杨可世将后军，王涣统领马公直并裨将赵明、赵许、宋江，既次洞后，而门岭崖壁峭拔，险径危侧，贼数万据之。刘镇等率劲兵从间道掩击，夺门岭，斩贼六百馀级。是日，平旦入洞后，且战且进，鸣镝纵火，焚其庐舍。禀等自洞前望燎烟而进，禀领中军，辛兴宗领前军，杨维中领后军，（案：《宋史·程迪传》：宣和中，从杨维中征方腊有功，加武功大夫、荣州团练使。《两浙名贤录》：杜伯僖字安常，东阳人。猿臂善射，熟韬略，多智计，以功名自期。宣和盗起，大将杨惟中率师进讨，伯僖仗策谒於军门，惟中与言大喜，留之幕下。运筹制胜，出奇无穷。每与贼对，勇气溢发，横戈而前，贼无坚阵。贼平，授承忠郎，转台州镇将，历史馆检阅。） 总裨将王渊、黄迪、刘光弼等，与刘镇合围夹攻之。贼二十馀万众腹背抗拒，转战至晚，凶徒縻烂，流血丹地，火其庐万间，王禀以奇兵斩贼五千四十六级，刘镇等兵斩贼五千七百八十馀级，生禽四百九十七人，胁从老稚数万计，并释之，而未得伪酋方腊。翌日搜山。（《纪事本末》卷百四十一。案：陈桱《续通鉴》云：二月，童贯、谭稹前锋至青河堰，水陆并进，腊复焚官舍、府库、民居，乃宵遁，还淳安帮源洞。诸将刘延庆、王禀、王涣、杨惟忠、辛兴宗、王渊等相继至，尽复所陷城。四月，贯等合兵击腊於帮源洞。腊众尚二十万，与官军力战而败，深据岩屋为三窟，诸将莫知所入。王渊裨将韩世忠潜行溪谷，问野妇得径，即挺身杖戈直前，越险数里，捣其穴，格杀数十人，禽腊以出。辛兴宗领兵截洞口，掠其俘遂为己功，并取腊妻子及伪相方肥等五十二人於梓桐石穴中，杀贼七万，其党皆溃。腊凡破六州五十二县，戕平民二百万，所掠妇女自贼洞逃出，倮而缢于林中者，相望百馀里。《宋史·韩世忠传》亦言辛兴宗掠其俘以为己功，故赏不及世忠。别帅杨惟忠还阙，直其事，转承节郎。） 

　　１４、庚寅，王禀、辛兴宗、杨惟忠生禽方腊於帮源山东北隅石涧中，并其妻孥兄弟伪相侯王三十九人，振旅赴杭州宣抚司。（案：《九朝编年备要》云：奏捷於朝，其表有曰：“孰谓廉颇之已老，尚堪李靖之一行。”又曰“遂成希世之功”等语，识者笑之。） 方腊虽就禽，而支党散走浙东，贼势尚炽。（《纪事本末》卷百四十一。案：方勺《青溪寇轨》：统制王禀、王涣、杨惟忠、辛兴宗自杭趋睦，取睦州，与江东兵合，斩获七百里，生禽方腊及伪相方肥等、妻邱、子亳二太子等，凡五十二人於梓洞石坑中，杀贼七万，招来老幼四十馀万，复使归业。四月二十六日也。《宋史·本纪》、《十朝纲要》俱云：七月戊子，童贯俘方腊以献。八月丙辰，方腊伏诛。又《本纪》：乙巳，以童贯为太师，谭稹加节度使。十月甲寅，童贯复领陕西、两河宣抚。《十朝纲要》：八月，童贯加太师，进封楚国公，谭稹常德军节度使。九月乙酉，手诏童贯开疆辟国，殄灭奸凶，殊勋昭著，二子师锡、师礼可特除遥郡观察使。） 

　　１５、辛卯，童贯遣郭仲荀、刘光世、姚平仲等分路往讨，仲荀驻兵三界镇，（案：“界”字原脱，今据下文及诸史补入。） 新昌、嵊县贼合攻之，仲荀四面拒战，斩首二百六十一级，获旂鼓等。是日，自三界镇进兵佛果院。（《纪事本末》卷百四十一。） 案：《九朝编年备要》：陷剡县，知县宋旅死之；犯越州，守臣刘韐败之。《十朝纲要》：二月庚寅，贼帅仇道人陷剡及新昌县，知剡县宋旅战死。三月庚子，贼攻越州，知州刘韐击走之。五月己巳，郭仲荀复嵊县、新昌县。庚戌，姚平仲破求日新洞，杀日新，焚其巢穴。乙卯，杨惟中复东阳县。闰五月丙寅，姚平仲等提兵五千，破仙居县界招贤四十馀洞。於是杨惟忠、王涣、梁安平、刘光世等兵破洞，斩获皆有功，而伪方五相公、伪七佛等众屡败，贼馀党气益衰。六月，己亥，姚平仲破贼金像等三十馀洞。辛丑，辛兴宗与宋江破贼上苑洞，姚平仲破贼石峡口，贼将吕师囊弃石城遁走，擒其伪太宰吕助等。《宋史·宋旅传》：宋旅字庭实，莆田人。第进士，累官奉议郎、知剡县。方腊既陷歙、睦、杭、衢、婺五州，且犯越，越盗亦起应之。县吏多遁，旅遣妻子浮海归闽，独与民据守，以忠义激劝，部勒队伍，为豫备计。俄而盗众大至，躬率壮锐，冒矢石，虽颇杀获，终以力不敌，遂死之。越帅刘韐上其事，诏赠朝散郎，录其四子。又《名臣言行续录》载刘韐事云：方腊反，陷杭、睦二州，杭、越阻一水，越人震，官吏悉遁。或请公行，公曰：“吾为郡守，将与城存亡。”不为动，民闻公言，稍还。公下令曰：“富者出财，壮者出力。”民讙奋，无敢后。遂葺垒练兵，为战守备。明年二月，贼陷衢、婺八日，至城下，公麾众出战，贼大溃，横尸蔽野，自是不敢近公境。温、台、明以越为屏蔽，亦赖以全。越民相与创生祠，比屋绘其象，饮食必祝曰：“活我者刘公也。”《东都事略·刘韐传》与此略同。又云：韐字仲偃，建州崇安人。举进士，调丰城尉，进徽猷阁待制，知越州。靖康朝，河北、河东宣抚使。京师陷，死於难。朝廷襃其忠，赠资政殿大学士。方勺《青溪寇轨》：后汉张角、张燕辈，讬天师道陵为远祖，立祭酒治病，使人出米五斗，而病遂愈，谓之“五斗米道”。至其滋盛，则剽劫州县，无所不为，其流至今，吃菜事魔、夜聚晓散者是也。凡魔拜必北向，以张角实起于北方，观其拜，足以知其所宗。原其平时，不饮酒食肉，甘枯槁，趋静默，若有志於为善者。然男女无别，不事耕织，衣食无所得，辄务攘夺以挺乱，其可不早辨之乎？有以其疑似难识，欲痛绳之，恐其滋蔓，因置而不问，驯致祸变，则陈光之於方腊是也。有舍法令一切弗问，但魔迹稍露，则使属邑尽驱之死地，务绝其本源，肃清境内，而此曹急则据邑聚众而反，则越守刘韐之於仇贼是也。此风日煽，殆未易察也。始知能上体国禁之严，下念愚民之无辜，迷入於此道，不急不怠，销患於冥冥之中者，良有司也。《宋史·杨震传》：震，代州崞人。从折可存讨方腊，自浙东转击至三界镇，斩首八千级。追袭至黄岩，贼帅吕师囊扼断头之险拒守，下石肆击，累日不得进。可存问计，震请以轻兵缘山背上，凭高鼓譟发矢石，贼惊走，已复纵火自卫。震身被重铠，与麾下履火突入，生得师囊，及杀首领三十人，进秩五等。还知麟州建宁砦。又《何灌传》：灌从平方腊，获贼帅吕师囊，迁同州观察使、浙东都钤辖，改浙西。《两浙名贤录》：董公健字伯强，新昌人。宣和庚子冬，方腊起桐庐，蔓延新昌，官吏奔窜莫敢当。公健慷慨率子弟聚里中万人，驭以纪律，遂破贼，焚其寨，斩首千级，境内复安。王师讨剡西贼，檄公健为先锋，公健藉累胜之威轻视贼，以数百当数千，杀获颇众。已乃王师不进，势孤援绝，公健度事不可为，呼众语曰：“大丈夫宁以义死，不可以不义生。”遂自杀，人皆叹息垂涕。赠武功大夫、汝州团练使，官其诸子。《读史方舆纪要》：嵊县，宣和三年，县遭睦寇，既平，增修城壁周十二里。

　　《续宋编年资治通鉴》：夏四月，贵妃刘氏薨，谥明节皇后。刘氏本酒家保女也，性颖悟，能迎旨合意。林灵素以左道得幸，谓上为长生帝君，谓妃为九华玉真安妃，每神霄降，必别寘安妃位。案：《宋史·本纪》：丙寅日薨，甲寅日进册为皇后，谥明节。《刘贵妃传》：帝悼之甚，后宫皆往唁，帝相与啜泣。崔妃独左视而无戚容，帝悲怒，疑其为厌蛊。卜者刘康孙缘妃以进，喜妄谈休咎，捕送开封狱。医曹孝忠侍疾无状，邠内侍王尧臣坐盗金珠及出金明池游宴事，并鞫治。狱成，同日诛死。遂废崔妃为庶人。周煇《清波杂志》卷中云：顷得一小说书，王黼奉敕撰《明节和文贵妃墓志》，云妃齿莹洁如水晶，缘尝饵绛丹而然。又云六宫称之曰“韵”。盖时以妇人有标致者为“韵”。煇尝以此说叩于宣和故老，答曰：“虽当时文字间或失持择，恐不应直致是亵渎。”然“韵”字盖亦有说。宣和间，衣著曰“韵缬”，果实曰“韵梅”，词曲曰“韵令”，乃梁师成为郓邸，倡为此谶。时赵野《春贴子》亦有“道密通蕃衍宅，诸王谁似郓王贤。”亦迎合之意也。

　　１、五月（案：《十朝纲要》：五月係甲午朔，《四史朔闰考》同。） 丙午，金国使曷鲁、大迪乌入国门，诏国子司业权邦彦、（案：《宋史·邦彦传》：宣和二年，使辽。） 观察使童师礼馆之。未几，师礼传旨邦彦等曰：“大辽已知金人海上往还，难以复如前议，谕曷鲁、大迪乌令归。”（案：“谕”原误“论”，据《九朝备要》、《续通鉴》改正。《北盟会编》云：难以复如前日缘议，曷鲁等归。） 邦彦惊曰：“如此，则失其欢心，曲在朝廷矣。”师礼入奏，复传旨，候童贯回徐议之。曷鲁、大迪乌留阙下凡三月馀。（《纪事本末》卷百四十一。案：《北盟会编》：曷鲁凡留三月馀，凡见辞宴犒，并如习鲁例。王黼议复国书止付曷鲁等还，不遣使。又引《北征纪实》曰：“时童贯捕方腊，宣抚东南未归，而女真使人同马政等复至。时上深悔前举，意欲罢结约，有旨谕女真使人可复回也。”《东都事略·童贯传》：徽宗颇悔结约，贯党待之，须其归请益卒，徽宗意遂决。） 

　　《续宋编年资治通鉴》：中丞陈过庭乞罢冗官之以御前使唤为名者，京西转运张汝霖请罢进花果，王黼劾之，以为怀奸兴谤。过庭贬黄州，汝霖贬均州。案：《十朝纲要》载：王黼言新知蕲州陈过庭为御史中丞日，辄上言乞应係御前委使之人一切尽行废黜，朝散大夫张汝霖为京西漕日，公违格令，更不岁进花果，无享上之心。甲寅，诏过庭、汝霖并散官安置，过庭黄州，汝霖归州。《九朝编年备要》：过庭自知蕲州贬黄州。《宋史·本纪》：五月癸亥，诏三省觉察台谏罔上背公者，取旨谴责。陈过庭、张汝霖以乞罢御前使唤及岁进花果，为王黼所劾，并窜贬。而《过庭传》不言因乞罢冗官而贬，但云以言方腊事，大与权贵忤，翻陷以不举劾之罪，罢知蕲州。未半道，责海州团练副使，黄州安置。三年，得自便。《东都事略》本传、陈桱《通鉴》与《宋史》传同。今考《续资治通鉴》上年十二月，以陈过庭为御史中丞。时睦寇猖獗，过庭言：“致寇者蔡京，养寇者王黼，窜二人，则寇自平。”不言贬斥。至今年五月，又以乞罢冗官为言而见贬，明係两事，诸史殊未详载。《名臣言行续录》载陈过庭事云：公见自壬戌至戊辰，七日之内，彗星见于天之东北，奏曰：“夫以陛下恭俭忧勤，仁民爱物，施于四海，不宜致此灾异。故凡明于天象者，皆曰此金人灭亡之象。揆之天理，验之人事，金人残暴，自取灭亡，决有是理。虽然天道幽远，倘以幽远而忽著明戒，似非古先哲王正厥事，以应天变之义。况戎狄未殄，寇盗未平，主威未振，国势未强，权纲未举，纪律未严，是非未明，赏罚未当，罪人已得而未加明刑，宽诏已颁而未蒙实惠。仓库未盈，私室未富，贵近之列，未得正人，州县之间，未皆廉吏。命令数下而屡易，差除屡报而屡移，朝有姑息之政，吏多冗之员，如是则星象垂戒，其可忽乎？切自警畏，内修德，外修政，进君子，退小人，奖廉洁，蠲苛扰，修兵甲，选车徒，备边陲，储粮食，恤民隐，去冗吏，除弊源，庶几去灾为福矣。”《宋朝事实》卷三：宣和二年六月十七日，奉御笔手诏：“国家承祖宗积累之休，民物阜安之久，礼乐明备，法具令完。是宜嘉与四海之人，同臻逸乐。而迩岁侥倖，浮伪者众，爵禄冗滥，政令猥并，竭天下赋入之常，殆不能给。当宁慨念，宵旰不忘，属考先王立政立事之经，绍元丰诒谋之重。至於逾其名分，冒滥过甚者，稍加裁定。所以抑侥倖，澄浮伪，垂裕无穷，盖非五季镌削之计。而怀奸之士，尚敢造言惑众，倡为裁损之说，规欲动摇。夫以三省、枢密院之近，纲纪所自出，而额外吏职，逾先帝官制者几四百员；冒带阶官，自朝奉大夫至中奉大夫者五千人，保引入省院者至千有馀员。神霄一司，无所责任，而置吏逾四百五十人，国用之匮，顾有自矣。虽欲不汰，可乎！咨尔臣子，其体兹意。自今有敢妄议朝廷，鼓惑众听，意在朋比为奸，及奉承诏令观望稽滞违顾者，有官职人并以编置，馀杖脊流配，仰御史御史台弹奏，开封府察治。仍出榜朝堂，故兹亲加诏谕，帅听无渝。《宋史》《陆蕴传》：擢御史中丞。蕴颇论事，尝言：御笔一日数下，而前后相违，非所以重命令；辅相大臣，宦官戚里，赐第营筑，纵撤民居，县官市材於民而不予直；贵游子弟以从官领闲局、奉朝请，为员猥多，无益於事；又赐予过制，中外用度多于赋入；数幸私室，乖尊卑之分，亦非臣下之福。其言皆中时病。《宋史·食货志》云：三省、密院吏员猥杂，有官至中大夫，一身而兼十馀奉，故当时议者有奉入超越从班，品秩几於执政之言。又增制兼局，礼制、明堂，详定《国朝会要》、《九域图志》、《一司敕令》之类，职秩繁委，廪给无度。侍御史黄葆光论其弊，帝善之而未行；俄而诏云当丰亨豫大之时，为衰乱减损之计，自是罕敢言者。然吏禄泛冒已极，以史院言之，供检吏三省几千人。蔡京又动以笔帖於榷货务支赏给，有一纸至万缗者。京所侵私，以千万计，朝论喧然。乃诏三省、枢密院吏额用元丰法，其岁赐悉裁之，时翕然以为快。

　　又王黼言：“臣累奏士大夫抑损应奉，意在妄为讥谤，望特置应奉一司，臣专总领，以杜奸谋。”从之，仍令梁师成总领於内，乃夺发运漕輓之卒以自用，四方珍异之物，充牣二人之家，而入尚方者叆什一。每陪扈曲燕，至为俳优鄙贱之技，以献笑取容。案：原係五月，据《九朝备要》闰五月置应奉司。《宋史·本纪》、《十朝纲要》亦系闰月甲戌，此当脱去“闰月”二字。《十朝纲要》又云：壬午，诏依条合应奉及被旨专委，或御前差官傒当者，即不废罢，诏申明行下。《九朝备要》云：初，方腊之乱，黼承上意罢苏杭造作局及诸所局，而内侍复以言动黼，黼大悔悟且惧失权势，乃乞创应奉司于私第而自领之。又云：於是，右师周武仲见黼论其不可，黼变色曰：“九式九贡，正《周官》太宰所职。”由是不悦武仲。黼自蔡京致仕，悉反其所为，当时声称翕然。而黼既得位，乘高势而为邪，多蓄子女玉帛以自奉，稍袭京迹。及应奉司之置，王黼为上宰而亲领之。又云：时郓王楷有宠，或妄传有废立意。黼知中外嫉己，不自安，欲以是为奇货。东宫长子谌已除节度使，封国公，黼言於上，以为皇孙始封但当为观察使。召宫臣耿南仲至其第，令代东宫奏辞，谌官竟夺节度使。而童贯亦阴附之，谋摇东宫矣。《东都事略·王黼传》云：黼既得国秉，念无以中上意牢其宠，乃奏置应奉司，遂自领之，而以梁师成副焉。近则外台耳目之司，远则郡县牧宰之属，皆责以供办。於是殊方异物，四面而至，铅松怪石，珍禽奇兽，美镠和宝，明珠大贝，通犀琴瑟，绝域之异，充於内囿，异国之珍布於外宫。凡入目之色，适口之味，难致之瑰，遣时之物，毕萃于燕私。极天下之费，卒归於应奉，夺漕輓之卒以为用，而户部不敢诘。四方珍异，悉入於二人之家，而入尚方者才什一。每陪扈曲宴，至为俳优鄙贱之伎，以献笑取容。《东都事略·李熙靖传》：王黼为相，立应奉司，又立经抚房於中书，他执政皆勿得与。熙靖数为言：“应奉之职，非宰相事也，今枢密院及诸省兵房，皆足以治疆事，经抚房何为者哉？”黼怒，积四年不迁。朱弁《曲洧旧闻》：王黼作宰日，蔡京入对便殿，上从容及裁减用度事，京言：“天下奉一人，恐不宜如此。”梁师成密以告黼。翌日，遂置应奉司，令黼专提举，其扰又甚於花石。《宋史·食货志》：宣和以后，王黼专主应奉，掊剥横赋，以羡为功。岭南、川蜀农民陂罚钱，罢学制学事司赡学钱，皆归应奉司。所入虽多，国用日匮。《李熙靖传》：王黼以太宰领应奉司，又方事燕云，立经抚房於中书独专之，它执政皆不得预。熙靖与言曰：“应奉之职，非宰相所当预。尚书、枢密皆有兵房，以治疆事，经抚何为者哉？”黼积不乐。同列五人皆躐跻禁从，独滞留四年。都水丞失职，移过於熙靖，贬其两秩。陈桱《通鉴》：闰月，复应奉局，命王黼、梁师成领之。方腊既平，黼言於帝曰：“腊之起由茶盐法也，而童贯入奸言，归过陛下。”帝怒，遂复置应奉局，朱勔复得志矣。

　　又六月，河决恩州。案：《宋史》《本纪》：六月，河决恩州清河埽。《河渠志》：六月，河溢冀州信都。十一月，河决清河埽。与《本纪》舛错。又《河渠志》云：政和七年五月丁巳，臣僚言：“恩州宁化镇大河之侧，地势低下，正当湾流訩激之处。岁久隄岸怯薄，沁水透隄甚多，近镇民居例皆移避。方秋夏之交，时雨霈然，一失隄防，则不惟东流莫测所向，一隅生灵所係甚大，亦恐妨阻大名、河间诸州往来边路。乞付有司，帖筑同护。”从之。

　　又黑眚出洛阳、京畿。忽有物如人，或如犬，其色黑，不能辨眉目。夜出掠小儿伤食之，如是二岁乃息。案：《宋史·五行志》并云：后虽白昼，入人家为患，所至喧然不安，谓之“黑汉。”有力者夜执枪棒自卫，亦有讬以作过者，如此二岁乃息。已而北征事起，卒成金人之祸。但彼系之宣和中，不纪其何年月也。陈桱《通鉴》：七月，黑眚见于禁中。元丰末，尝有物大如席，夜见寝殿上，而神宗崩。元符末，又见，哲宗崩。至大观间，渐昼见。政和以来，大作，每得人语声则出，先若列屋推到之声。其形廑丈馀，彷佛如电。金眼行动，硁硁有声。黑气蒙之，不大了了，气之所及，腥血四洒，兵刃皆不能施。又或变人形，亦或为驴，昼夜出无时，遇冬则罕见，多在掖庭宫人所居之地，亦尝及内殿，后习以为常，人亦不大怖，至是浸少。时洛阳府畿内，忽有物如人，或蹲踞如犬，其色正黑，不辨眉目，始夜则掠小儿食之，后虽白昼入人家为患，所至喧然不安，谓之“黑汉”。有力者夜执枪自卫，亦有讬以作过者。二年乃息云。

　　１、七月（案：据《四史朔闰考》：七月癸亥朔。） 庚午，御笔：“三京置女道录、副道录各一员，节镇置道正、副各一员，馀州置道正一员。”从蔡攸奏请也。（《纪事本末》卷百二十七。） 

　　１、八月（案：钱大昕《朔闰考》：八月癸巳朔。） 壬子，金国使曷鲁、大迪乌辞，遣呼庆送归，国书止付曷鲁等，不复遣使，用王黼之议也。书辞曰：“远勤专使，荐示华缄，具承契好之修，深悉封疆之谕。维夙惇於大信，已备载於前书，所有汉地等事，并如初议。俟闻举军到西京的期，以凭夹攻。顺履清秋，倍膺纯福。”（《纪事本末》卷百四十二。原注此据《金盟本末》并《华夷直笔》及诏旨。十一月末曷鲁至其国。蔡绦《北征纪实》：贯捕方寇，而女真使人同赵良嗣、马政等复至。时上深悔前举，意欲罢结约。有旨谕女真人可复回，又为贯党上下绐之，曰：“请姑竢贯归。”及贯归，而师成、黼又与贯更相矛盾，故上心甚阑，但浮沉其书，而遣女真之使径回。按绦所纪或得实，然黼讫与贯共主夹攻之议，岂徽宗虽有悔意而竟为黼所惑乎？黼此时犹不欲遣报使，后乃如此，诚不可解。） 

　　《续宋编年资治通鉴》：秋八月，童贯进太师，谭稹加节度。未几，贯复领陕西、两河宣抚。案：《九朝备要》，贯领陕西、两河宣抚係十月事。《宋史·本纪》：八月乙巳，以童贯为太师，谭稹加节度。十月甲寅，童贯复领陕西、两河宣抚。《宰辅表》同。《宋朝事实》：宣和二年十二月，童贯加剑南、西川节度使。三年八月，除太师，封楚国公。不云陕西、两河宣抚。又陈桱《通鉴》：宣和三年九月，诏宦者李彦括民田于京东西路。初，胥吏杜公才献策於内侍、太傅杨戩，立法索民田契，自甲之乙，乙之丙，展转究寻，至无可证，则度地所出，增立赋租。始於汝州，浸淫於京东西、淮西北，括废隄、弃堰、荒山、退滩及大河淤流之处，皆勒民主佃，额一定后，虽訩荡回复不可减，号为西城所。梁山泺，古钜野泽，绵亘数百里，济、郓数州，赖其蒲鱼之利，亦立租算船纳，直犯者盗执之。一邑率于常赋外增租钱五十馀万缗；水旱蠲税，此不得免。擢公才为观察使。至是戩死，以内侍李彦继之，彦天资猥愎，密与王黼表悰，置局汝州，临事愈剧。凡民间美田，使他人投牒告陈，皆指为天荒；虽执印券，皆不省。鲁山阖县尽括为公田，焚民故券，使田主输租，佃本业诉者辄加威刑，致死者千万。公田既无二税，转运司亦不为奏除，悉均诸别州。京东西提举官及京东州县吏刘寄、任辉彦、李士渔、王浒、毛孝立、王随、江惇、吕坯、钱棫、宋宪，皆助彦为虐，如奴事主，民不胜忿痛。前执政冠带操笏迎谒马首，而彦处之自如。发物供奉，大抵类朱勔。凡竹数竿，用一大车，牛驴数十头，其数无极，皆责办於民，经时阅月无休息。期农不得之田，牛不耕垦，殚财靡刍，力竭饿死，或自缢辕轭间。如龙麟薜荔一本，辇致之费逾百万。喜赏怒刑，祸福转手，因之得美官者甚众。颍昌兵马钤鎋范寥不为取竹，彦诬以刊苏轼诗文於石，为十恶，竟坐勒停。彦所至州郡，倨坐堂上，监司、郡守，不敢抗礼。有言於帝，梁师成适在旁，抗声曰：“王人虽微，序於诸侯之上，岂足为过！”言者惧，不敢复言。

　　又诸路蝗。案：陈桱《通鉴》系五月事。

　　１、十月（案：据《四史朔闰考》：十月壬辰朔。） 丙辰，御宝箓宫神霄宫，亲授王黼等元一六阳神仙秘录及保仙秘录，仍许黼等拜表称谢。（《纪事本末》卷百二十七。） 

　　１、十一月（案：《朔闰考》壬戌朔。） 甲子，御笔：“提举道箓院见修《道史》，《表》不须设，《纪》断自天地始分，以三清为首。三皇而下，帝王之得道者，以世次先后列於《纪》、《志》，为十二篇，《传》分十类。”又诏：“自汉至五代为《道史》，本朝为《道典》。”（《纪事本末》卷百二十七。案：《纲要》：戊寅，诏禁师事胡法造墓荙身，令道箓院颁行。十二月庚戌，御笔：“道官左华郎以下，并视文阶，选今人有见带职者，可依文臣选人除职改京官例，并与改丹台郎。”陈《通鉴》：重和元年九月，用蔡京言，集古道教事为《纪》、《志》，赐名《道史》。《通考》卷二百二十五《经籍考》：道家之术，杂而多端，先儒之论备矣。盖清净一说也，炼养一说也，服食又一说也，符箓又一说也，经典科教又一说也。黄帝、老子、列御寇、庄周之书所言者，清净无为而已，而略及炼养之事，服食以下，所不道也。至赤松子、魏伯阳之徒，则言炼养而不言清净。庐生、李少君、栾大之徒，则言服食而不言炼养。张道陵、寇谦之之徒，则言符箓而俱不言炼养、服食。至杜光庭而下以及近世黄冠师之徒，则专言经典、科教。所谓符箓者，特其教中一事，於是不惟清净无为之说略不能知其旨趣，虽所谓炼养、服食之书，亦未尝过而问焉矣。然俱欲冒以老氏为之宗主而行其教，盖尝即是数说者。而详其是非，如清净无为之言，曹相国、李文靖师其意而不扰，则足以致治；何晏、王衍乐其诞而自肆，则足以致乱，盖得失相半者也。炼养之说，欧阳文忠公尝删正《黄庭》，朱文公尝称《参同契》，二公大儒，攘斥异端，不遗馀力，独不以其说为非，山林独善之士以此养生全年，固未尝得罪于名教也。至于经典、科教之说，尽鄙浅之言，庸黄冠以此逐食，常欲与释子抗衡，而其说较释氏不能三之一，为世患蠹，未为甚钜也。独服食、符箓二家，其说本邪僻谬悠，而惑之者罹祸不浅。栾大、李少君、于吉、张津之徒，以此杀其身；柳秘、赵归真之徒，以此祸人，而卒自婴其戮；张角、孙恩、吕用之之徒，遂以此败人天下国家。然则柱史五千言，曷尝有是乎！盖愈远而愈失其真矣。） 

　　２、壬午，观文殿大学士、提举崇福宫张商英卒。赠少保。时陈瓘寓万山阳，方与客会食，闻之，遽止酒而起，叹伤久之。客有以为疑者，瓘曰：“张固非粹德，且复才疏，然时人归向之。今其云亡，绝人望矣。近观天时人事，必有变革。正恐虽有盛德者，未必孚上下之听，殆难济也。”（《纪事本末》卷百三十一。案：亡名氏《宣和遗事》载：张商英因贾奕事奏云：“陛下贵为天子，富有四海，承祖宗万世之丕祚，为华夷亿兆之所瞻，一举动一嚬笑，皆不可轻也。奈何信奸谗贼臣之语，夜宿娼家，荒于酒色，使朝纲不理，国政不修，天文变于上，人心怨於下，边疆不宁，盗贼蜂起。陛下不以此为忧，顾与匹夫争一泼妓，轻肆刑诛。他日史官记之，贻讥万古。贾奕何罪？夷戮市曹。臣恐刑罚不正，无以治民，欲望圣慈曲行赦宥。冒触天威，罪在不赦。伏望圣鉴。”不错，那时杨戩把那贾奕词与天觉看了。徽宗宣谕天觉：“卿看此词，更能容忍否？”天觉又奏：“此乃陛下之过。孟子有云‘人必自侮，然后人侮之。’陛下高拱禁庭，事之正当，谁敢妄肆诋毁？陛下既不以万乘之尊自尊，则在下小臣得以无忌惮也。所谓君不君则臣不臣。陛下自悔其过可也，何必尤人。”徽宗闻奏，未免惭耻，谕天觉道：“且看卿直言之故，姑赦贾奕之罪，贬贾奕为广南琼州司户参军。”徽宗遣殿头官，宣李师师入内，朝见毕，赐夫人冠帔，使师师衣著；仍赐绣墩，次坐於御座之侧。宣问张天觉云：“朕今与夫人同坐於殿上，卿立阶下，能有章疏乎？”天觉泣曰：“君不君，臣不臣，夫不夫，妇不妇，三纲五常埽地矣！人有礼则强，无礼则亡。陛下视礼法为何物？孟子谓‘合则留，不合则去’。臣谏不能从，言不见听，尚何颜立殿陛之间耶？愿乞骸骨归田里，以终天年。”徽宗怒，拂衣而起。次日，御笔除张天觉授胜州太守。即日遣中官管押之任。张天觉朝辞之任，乃作词一首，寄调《南乡子》。吟罢，行数十里，忽值路边老牛卧地，天觉长吁一声，不知所在。今案《宣和遗事》所载语多不经，但其书係宋、元人所作，去徽宗时未远，当必有所据而言也，备录之，亦足以补史书之缺略。惟此条，《宣和遗事》系之五年，诸史皆係三年，意以三、五之字形近误编耳。） 

　　３、金国使、副曷鲁、大迪乌自海上归，至其国，阿骨打得书，意朝廷绝之，乃命其弟固论国相勃及烈，并粘罕、兀室等，悉师渡辽而西，用降将余睹为前锋，趋中京。《纪事本末》卷百四十二。原注此据《金盟本末》。余睹以六月降女真，明年正月十三日陷中京。封氏《编年》：十一月二十日辛巳，曷鲁等泛海归，至大金军前，国主得书，意朝廷绝之，乃命诸酋共议。又言曷鲁奏南朝逗留，初欲不讲欢盟，而权邦彦论难方从，恐将反好。或云国书既至，别无反好之言，姑且待之。遂遣国相勃及烈并粘罕、兀室等悉师而西，用降将耶律余睹为先锋。按权邦彦云云，金使未必知，恐封氏饰说。未知封氏据何书，姑存此注。案：此条原书不係日，今附月末。耶律余睹叛降於金在是年二月，已详二月壬午注。又《契丹国志》：金主阿骨打遣使曷鲁等如宋，自海上归，得书，意宋朝绝之，乃命其弟故伦国相孛极烈并粘罕、兀室，用辽降人余睹为前锋，由奚酉过平地松林，驻白水；别遣精兵五百骑到松亭关，邀截本京官民奔逸车乘。天祚在燕京闻报，甚惧，即日出居庸关；又闻余睹为前锋，导兵奄至。萧奉先奏曰：“余睹乃宗枝也，岂欲亡辽？不过求立其甥晋王而已，何惜一子伐其奸谋？”遂赐晋王死。晋王贤而有人望，死非其罪，行阙百官、诸军闻之，莫不流涕，自此人心益离。陈桱《通鉴》：十一月，余睹以金斜也侵辽中京。初，耶律余睹奔金，金粘没喝言於金主曰：“辽主失德，中外离心，我朝兴师，大业已定，而根本弗除，后必为患。今乘其衅，可袭取之，天时人事不可失也。”金主然之，乃命诸部戒备军事。至是粘没喝复言曰：“诸军久驻，人思自奋，马亦壮健，宜乘此时进取中原。”群臣言时方寒，金主不听，竟用粘没喝计，以斜也都统内外诸军，蒲家奴、粘没喝、斡本、斡离不、蒲卢虎等副之，耶律余睹为乡导，以趋辽中京大定府。毕沅《通鉴》：辽耶律伊都之降金也，先使人送款，乞援接于桑林渡。金主诏曰：“伊都到日，使与其官属偕来，馀众处之便地。”是月伊都至咸州，送上辽国宣诰及器甲、旂帜，先遣其将士韩福努等入谢，上书具言所以降之意，大略谓：“辽主沈湎，荒于游畋，不恤政事，好佞人，远忠直，淫刑吝赏，刑烦赋重，民不聊生。枢密使德勒岱本无材能，但阿谀取容。”又自言：“粗更军事，尝进策於辽主，为德勒岱所抑，辽主亦不省察。”又曰：“大金疆土日挌，伊都灼知天命，自去年与耶律慎思等定议，约以今夏来降。近闻德勒岱欲发其事，仓卒之际，不及收合四远，但收旁近部族户三千，车五百两，畜产数万，北军都统以兵袭追，遂弃辎重转战至此。”旋率其将吏入见金主，抚慰之，命之坐，班同宰相，赐宴，尽醉而罢。金主命伊都以旧官领所部，且谕之曰：“若能为国立功，别当奖用。”自伊都降金，益知辽之虚实矣。十二月，金宗翰复请伐辽，诸军久驻，人思自奋，马亦彊健，宜乘此时，进南朝，取中原。辛丑，金主命杲为内外诸军都统，以昱、宗翰、宗傒、宗望、宗磐等副之，悉师渡辽而西，用伊都为前锋，趋辽中京。甲辰，诏曰：“辽政不纲，人神共弃。今命汝率大军以行讨伐，尔其择用善谋，赏罚必行，粮饷必继，勿扰降服，勿纵俘掠。见可而进，无淹师期；事有从权，无须申禀。”戊申，又诏曰：“若克中京，所得礼乐、仪仗、图书、文籍，并先次津发赴阙。”又毕氏《考异》云：《金太祖纪》，辛丑、甲辰、戊申，皆系於十一月。今案是年十一月壬戌朔，无此三日。十二月辛卯朔，则辛丑为月之十一日，甲辰十四日，戊申十八日也。《金史》作十一月，盖转写之讹，今改正。《宋史·李弥大传》：充契丹贺正旦使。时传闻燕民欲归汉。徽宗遣弥大觇之。使还，奏所闻有二：“或谓彼主淫刑灭亲，种类畔离，女真侵迫，国势危殆为可取；或谓下诏罪己，擢用耆旧，招赦盗贼，国尚有人未可取；莫若听其自相攻并。”《李邈传》：知霸州，为辽国贺正旦副使。还，贯将连金人夹攻契丹，呼邈至私第，以语动之，使附己。邈言契丹人未厌其主，贯惧邈有异议，即奏不俟对，令复任。邈上书言：“契丹不可灭，苟误机事，愿诛臣以谢边吏。”都转运使沈积中捃邈罪五十有三条，鞫治一无所得，乃以建神霄宫不如诏，免官。《李璆传》：宣和三年，廷议将取燕，璆闻之，曰：“百辟卿士，一唱共和，国家安危，其几在是。”上疏切谏，大略谓：“太祖以圣武得天下，将士皆百战之馀，以是而取燕云，宜易为力。然赵普辈无敢赞其决者，盖识天下大势，且重民命故也。今承太平之业，父老幸不识兵，虽不得燕云地，何阙於汉。”疏奏不省。《薛嗣昌传》：先是，徽宗有意图北方，遣谭稹衔命访诸帅，韩粹彦、洪中孚皆力云不可，嗣昌乃润饰谋词，以开边隙。及论事帝前，语至兴师，或感激流涕。造乱之咎，人皆归责焉。

　　
卷四十四

　

　　徽宗

　　△宣和四年（壬寅，一一二二） 

　　１、正月辛酉朔，（案：钱氏《四史朔闰考》同。） 御制《艮嶽记》。（《纪事本末》卷百二十八。原注诏旨具载《记》文。案：陈桱、薛应旂、毕沅《续通鉴》并系四年冬末，不书月日。云：是岁，万寿山成，御制《艮嶽记》以纪其胜。陈本亦作万岁山，然万寿、万岁之名，皆起四年以后，是岁当云艮嶽成耳。陈均《编年备要》曰：政和七年十二月，万岁山成。原注上之初即位也，皇嗣未广。道士刘混康以法箓符水，出入禁中，建言京城西北隅地协堪舆，傥形势加以少高，当有多男之祥，始命为数仞冈阜。已而后宫占熊不绝，上甚喜。於是崇信道教，土木之工兴矣。一时佞倖因而逢迎，遂竭国力而经营之。至是命户部侍郎孟揆筑土增高，以象馀杭之凤凰山，此盖为艮嶽之原始。故初名凤凰山，山在神霄宝箓宫后，嗣因神霄降临，其诗有“艮嶽排空霄”之句，赐名艮嶽。五年六月，朱勔进太湖巨石，高六仞，广百围。时新得燕山，因赐石名神运昭功敷庆万寿峰，置之艮嶽。勔亦加节度。六年九月，金芝产艮嶽之万寿峰，诏改名寿嶽。於是艮嶽遂共称万寿山，万岁山亦曰寿山。其山居宫城之艮方，正门曰阳华，故又称阳华宫。以上并据《宋史·地理志》。各本前后皆书万岁山成，盖据其后名，而不究其始名耳。是岁，尚称艮嶽，故记名即曰《艮嶽记》也。宣和五年六月十二日甲午、九月九日己未，六年九月十七日庚寅，并可参考。御制《记》文，《九朝编年备要》及无名氏《宣和遗事》并云凡数千言。原注云：具载诏旨，其书已佚。李濂《汴京遗迹志》载有徽宗御制《艮嶽记》，略曰：於是按图度地，庀徒僝工，累土积石。设洞庭、湖口、丝谿、仇池之深渊，与泗滨、林虑、灵璧、芙蓉之诸山，最瑰奇特异瑶琨之石，即姑苏、武林、明、越之壤，荆楚、江湘、南粤之野。移枇杷、橙柚、橘柑、榔栝、荔枝之木，金蛾、玉羞、虎耳、凤尾、素馨、渠那、茉莉、含笑之草，不以土地之殊，风气之异，悉生成长，养於雕阑曲槛，而穿石出罅，冈连阜属，东西相望，前后相续。左山而右水，沿溪而傍陇，连绵而弥满，吞山而怀谷。其东则高峰峙立，其下植梅以万数，绿萼承趺，芬芳馥郁，结构山根，号绿萼华堂。又旁有承岚、昆云之亭。有屋内方外圆如半月，是名书馆。又有八仙馆，屋圆如规。又有紫石之岩，祈真之磴，揽秀之轩，龙吟之堂。其南则寿山嵯峨，两峰并峙，列嶂如屏。瀑布下入雁池，池水清泚涟漪，凫雁浮泳水面，栖息石间，不可胜记。其上亭曰噰噰，北直绛霄楼，峰峦崛起，千叠万，不知其几十里，而方广兼数十里。其西则参、术、杞、菊、黄精、芎藭，被山弥坞，中号药寮。又有禾、麻、菽、麦、黍、豆、秔、秫，筑室若农家，故名西庄。上有亭曰巢云，高出峰岫间，下视群岭，若在掌上。自南徂北，行冈脊两石间，绵亘数里，与东山相望。水出石口，喷薄飞注如兽面，故名之曰由龙渊、濯龙峡，蟠秀、练光、跨云亭、罗汉岩。又西半山间，楼曰倚翠，青松蔽密，布於前后，号万松岭。上下设两关，出关下平地，有大方沼，中有两洲，东为芦渚，亭曰浮阳，西为梅渚，亭曰雪浪。沼水西流为凤池，东出为研池，中分二馆，东曰流碧，西曰环山，馆有阁曰巢凤，有堂曰三秀，以奉九华玉真安妃圣像。东池后结栋山下曰挥云亭，复由磴道盘行萦曲，扪石而上，既而忽山绝路隔，继之以木栈，倚石排空，周环曲折，有蜀道之难。跻攀至介亭，此最高，於诸山前列巨石，凡高三丈许，号曰排衙。巧怪巉岩，藤萝蔓衍，若龙若凤，不可殚穷。麓云半山居其右，极目萧森居其左。北俯景龙江，长波远岸，弥十馀里。其上流注山涧，西行潺湲，为漱玉轩；又行石间，为炼丹亭、凝真观、圜山亭，下视水际，见高阳酒肆、清澌阁，北岸则有万竹苍翠蓊郁，仰不见天。有胜云庵、蹑云台、销闲馆、飞岑亭，无杂花异草，四面皆竹。又支流为山庄，为回溪，自山蹊石罅，搴条下平陆，中立而四顾，则岩峡洞穴，亭阁楼观，乔木茂草，或高或下，或远或近，一出一入，一荣一彫，四面周匝，徘徊而仰顾，若在重山大壑深谷幽岩之底，不知京邑空旷坦荡而平夷也，又不知郛郭环会纷萃而填委也，真天造地设，神谋化力，非人力所能为者。此举其梗概焉耳。又王偁《东都事略·朱勔传》附据蜀僧祖秀《阳华宫记》，亦数千言，较此更详，今不赘出。周密《癸辛杂志》曰：宣和间，艮嶽之役兴，连舻辇致，不遗馀力。尝闻汴京父老云，艮嶽之取石，其大而穿透者，致远必有损折之虑，乃先以胶泥实填众窍外，以麻筋杂泥固济之，日晒极坚，始用大木为车，致於舟中，直俟抵京，然后浸之水中，旋去泥土，则省人力而无他虑。又万岁峰大洞数十，皆筑以雄黄及卢甘石。雄黄则辟蛇蝎，卢甘石天阴能致云雾。后因经官拆卖，有回回者，知而请买之，凡得雄黄数千斤，卢甘石数万斤。岳珂《桯史》曰：艮嶽初建，诸巨珰争出新意。有市人薛翁，素以豢扰为优场戏，请於童贯，愿役其间。一日，徽宗临幸，远闻清道声，望而群翔者数万。翁辄先以牙牌奏道左，曰：“万岁山瑞禽迎驾。”上大喜，命予之官，赍予加厚。遂自命局曰来仪所，招四方笼畜者，置官司以总之。） 

　　２、癸酉，金人破辽中京。（《纪事本末》卷百四十三。案：《续宋编年资治通鉴》：金人陷辽中京。先是天祚有四子，长赵王，次晋王，次秦王，次许王。晋王有人望，秦王母元妃之兄萧奉先虑秦王不得立，密图之。会晋王母文妃娣适耶律挞曷里，妹适余睹。达曷里妻尝过余睹家，奉先密告其结余睹将立晋王，尊天祚为太上皇。挞曷里妻等皆在诛，文妃亦死，独留晋王。余睹惧，叛归女真。女真用睹为先锋，辽乃杀晋王，死非其罪。天祚率骑兵五千奔云中，留宰相张琳、李处温、燕王淳守燕。天祚至云中，取马二千匹，入夹山，处温及都统萧傒遂挟怨军谋立淳。淳即位於燕，号天锡皇帝，改元建福，降天祚为湘阴王。淳主燕、云、平、上、中京、辽西六路。而沙漠以北诸蕃部，天祚主之，辽国自此分矣。金人追至云中，萧查剌降，进追天祚几及，凡辎重及其幼女皆俘获之。耶律淳既立，遣使来告谢，上以天祚在夹山，淳安得擅立，令雄州却之。至五月，耶律淳死，萧傒与大石林牙立淳妻萧氏为太后，改元德兴。八月，阿骨打追袭天祚於五国崖，禽其都统萧规，天祚脱身去。及夏国引兵数万袭天德军。阿骨打遣偏师七千击破之，於是乘胜遂因秋成，并边牧马休兵，屯奉圣州之东。《宋史》及薛应旂《宋元通鉴》，月日并同。毕沅《续资治通鉴》从《辽》、《金》二史，云：癸酉金都统杲克辽之高恩、回纥二城。乙亥，陷中京。癸酉为正月十三日，乙亥十五日。徐梦莘《三朝北盟会编》作十四日，与汪藻《谋夏录》同。《辽史·地理志》：中京，虞为营州，夏属冀州，周为幽州之分。秦郡天下，是为辽西。汉为新安平县。汉末步奚居之。唐太宗伐高丽，驻跸於此。部帅苏支从征有功。奚长可度率众内附，为置饶乐都督府。咸通以后，契丹始大，奚族不敢复抗。太祖建国，举族臣属。圣宗尝过匕金山土河之滨，南望云气，有郛郭楼阙之状，因议建都。统和二十四年，五帐院进故奚王牙帐地。二十五年，城之，实以汉户，号曰中京，府曰大定府。统州十县九。《续宋编年》云云，原本係之三月，其文与《九朝编年备要》三月辽主天祚奔夹山耶律淳立原注悉同。是此条本纪耶律淳立及天祚奔夹山事，故係三月。其前书正月破中京事，是追序；后书十月屯奉圣州事，是连及，因《长编》通例。惟《长编》於追书事，其首句必曰“初”，曰“先是”以别之。其中间本事必係月日，此条先是云云，在金陷中京下，明是因专书中京事而追序以前事也。此事各本并係正月，而“金人陷辽中京”一句，正与《纪事》同文。若仍係三月事，疑误，故不从。原係取附正月十三日下。《辽史·宗室传》：晋王，小字敖卢斡。积有人望，内外归心。保大元年，南军都统耶律余睹与其母文妃密谋立之，事觉，余睹降金，文妃伏诛，敖卢斡实不与谋，免。二年，耶律撒八等复谋立，不克。上知敖卢斡得人心，不忍加诛，令缢杀之。或劝之亡，敖卢斡曰：“安能为蕞尔之躯，而失臣子大节？”遂就死。又《后妃传》：元妃萧氏，小字贵哥，燕国妃之妹，宫掖称其宽厚。文妃萧氏，小字瑟瑟，国舅大父房之女。乾统初，帝幸耶律挞葛第，见而悦之，匿宫中。三年冬，立为文妃。生蜀国公主、晋王敖卢斡，尤被宠幸。以紫册，加号承翼。诸皇子敖卢斡最贤。元后兄萧奉先深忌之，诬南军都统余睹谋立晋王，以妃与闻，赐死。赵德麟《侯鲭录》亦云：文妃喜文墨，尝作史诗，以讽谏被诛。后其子晋王亦诵经，受诛。盖母子俱贤也。《谋夏录》曰：阿骨打命其弟兀鲁国相勃极烈并粘罕、兀室等悉师渡辽而西。命降将余睹为先锋。宣和四年正月十四日，陷中京。是岁，天祚在燕，闻报，惧，及即日出居庸关，就鸳鸯泺飞放实引辟也。寻闻余睹为前锋，萧奉先说天祚曰：“余睹宗支也。岂欲亡辽哉？不过欲立其甥晋王耳，何惜一子伐其奸谋！”天祚惑之，赐死。晋王贤，死非其罪，闻者无不挥泪，自此人心益携。三月十一日，报余睹兵至，天祚震惊，人莫为用，率卫士五千奔云中，应三局珍宝，祖宗二百馀年所积及其幼女，悉为金掠。道中卫兵稍引去，能从者，独赵王、梁王与三百骑。为金人追及，由石窟寺遁去。过云中，见留守萧查剌抚之曰：“贼至，善守城。”取马二千匹入天德军，趋渔阳岭入夹山。金人至云中，萧查剌与都转运使刘企常开门降。於是云中、朔、蔚等州皆没。厉鹗《辽史拾遗》曰：初，诏留宰相张琳、李处温与秦晋国王淳守燕。处温闻上入夹山数日，命令不通，即与弟处能子奭，外假怨军，内结都统萧傒谋立淳。遂与诸大臣耶律大石、左企弓、虞仲文、曹勇义、康公弼，集蕃、汉百官，诸军父老数万人，诣淳府，处温邀张琳至，白其事。琳曰：“摄政则可。”处温曰：“天意人心已定，请立班耳。”处温等请淳受礼，方出，李奭持赭袍被之，令百官拜舞，山呼，淳惊骇，再三辞，不获，已而从之。以处温守太尉，左企弓守司徒，曹勇义知枢密院，虞仲文参知政事，张琳守太师，李处能直枢密院，李奭为少府少监、提举翰林医官。李爽、陈秘十馀人曾与大计，并赐进士及第，授官有差。萧傒为北枢密院使，驸马都尉萧旦知枢密院事，改怨军为常胜军。於是肆赦，自称天锡皇帝，改元建福，降天祚为湘阴王。遂据有燕、云、中及上京、辽西六路。天祚所有沙漠已北、西南、西北路两都招讨府诸蕃部族而已。叶隆礼《契丹国志》曰：夏四月，燕王遣知宣徽南院事萧挞勃也、枢密副承旨王居元充告谢使诣宋，至白沟，等候徽宗降旨。以天祚见在夹山，燕王安得擅立，令雄州却之，人使遂回。《三朝北盟会编》曰：燕王卧病於城南瑶池殿，李奭父子与陈秘等阴使奚契丹诸贵人出宿侍疾，燕王危笃，处温讬故归私第，欲闭契丹於门外，然后乞王师为声援。契丹知之，遂不果。又曰：耶律淳死，无嗣，萧傒等立其妃萧氏权主军国事，号皇太后，改建福元年为德兴元年。赵良嗣《燕云奉使录》曰：阿骨打亲领兵甲数万，初欲趋中京，道中闻契丹主聚兵於五国崖，亟领兵袭之。八月十二日，战於狗泊之地，生擒契丹都统伪驸马萧规。天祚引数骑遁去。及夏国主引兵数万袭天德军，女真都元帅遣其偏将宁苳割娄室孛堇统兵七千，与夏人逆战於阿磨下水，夏人败走。是时秋霖积潦，山水适至，河暴涨，人马溺死者不知其数。金人已再杀败，契丹又战败，夏国兵骄气锐，所至杀掠无辜，其下大厌之。因秋成，遂来并边。阿骨打屯奉圣州之东，粘罕兀室屯应州之南，宁苳割娄室屯洪州之西，牧马休兵，请议事於朝廷。以上各说，较《续宋编年》为详，而亦微有异同。耶律淳之死，《三朝北盟会编》系六月二十四日辛亥，薛应旂《宋元通鉴》、毕沅《续资治通鉴》系六月十五日壬寅，王偁《东都事略》、陈桱《通鉴续编》并系六月，此云五月，恐误。金袭天祚五国崖，禽都统萧规，各本作石辇铎禽副都统萧特烈，事在八月三日己丑，亦与此少异。） 

　　《续宋编年资治通鉴》：宣和四年春正月，加梁师成开府。原注内侍官谓之“家臣”，自古无赐坐者。其在禁中则不可知，外廷未尝见也。时童贯为太师，领枢密院，视宰相；师成为开府，亦视宰相。每春秋大燕，巍然坐於执政之上，与人主讲劝醻之礼。且家臣为师傅，於义尤悖。贯以领枢密日与宰相同班，进呈毕，即自屏后入内，易窄衫与群奄为伍。出则为大臣，当礼貌之隆，入则为近侍，执使令之役，古所未有也。据《宋史》正月丁卯，以梁师成为开府仪同三司。与蔡攸加少保同日。薛应旂《宋元通鉴》、毕沅《续资治通鉴》月日并同。王偁《东都事略》师成本传云：宣和四年，以太尉提举明堂，进开府仪同三司、淮南节度使，又进少保。据《蔡攸传》，时以开府仪同三司、镇海军节度使进少保。是师成以正月七日加开府、节度，复与攸同进少保也。《长编》元丰三年九月乙亥，详定官制所上《以阶易官寄禄新格》：中书令及侍中同平章事并为开府仪同三司，又开府仪同三司至通奉大夫以上无磨勘。蔡绦《铁围山丛谈》云：祖宗时，朝班燕会多袭唐制。枢密使本以宦官为之，位叙甚卑，故遇大燕则亲王一人伴食於客省。国朝枢密使乃儒士为之，实股肱大臣，故皆得列坐而与燕会矣。然宦寺莫盛於宣和时。在元丰时，有李宪者，已节制陕右诸军。及崇宁初，始开寄班法，因寝任事。大观后，有官至皇城使，其达者，则引进客省矣。政和三四年，由上自揽权，政归九重，而后皆以御笔从事，於是宦者乃出，无复顾忌。童贯监王厚军下青唐，后因尽攘陕右兵柄。政和末，寝领枢筦，擅武柄，主庙算。而梁师成者，坐筹帷幄，其事任类古辅政者，一时宰相执政，悉出其门，如中书门下徒奉行文书而已。诸司务局争奏，乞中官提领，外路则有廉访使者，或置承受官。宣和之初暨中间，宦人有至太师、少保，节度使、正使承宣观察者比比焉。朝廷贵臣奴事之者并有王丞相黼，又有王右辖安中。黼呼师成为“恩府先生”，每父事之。安中在翰苑，凡草师成麻制，必极力为好辞美句，襃颂功德，时人谓之“王内相”云。据岳珂《愧郯录》云：《元丰·寄禄条目》，开府、特进为散执官，非幸相不除。则知政、宣时宦寺之横，官制之紊，倍甚於元丰用李宪时矣。） 

　　又二月，雨雹。案：《宋史》系二月十四日癸卯，云二月丙申，以旱祷於广圣宫，即日雨。癸卯，雨雹。毕沅《续资治通鉴》月日同，且有庚寅朔，日食。此据《辽》、《金史》补也。据钱氏《四史朔闰考》，二月庚寅朔。

　　１、三月（案：钱大昕《四史朔闰考》：三月係庚申朔。） 丙子，诏：“诸提举神霄宫监司，解发有道行、能行天心正法、及拜章有应验道士，逐路各三两人，赴提学道录院审察取旨。”（《纪事本末》卷百二十七。案：李《十朝纲要》亦系三月丙子，各本无之。重和元年正月甲辰，御笔：天下州军置神霄宫处，监司候了日，分诣检察。又六月乙卯，御笔：应天下神霄玉清万寿宫并不隶道正司，令逐路提举官管勾，并可参照。程俱《麟台故事》曰：政和中，秘书省四案外增道教。案：政和七年，始置提举秘书省道录院，以大学士至使相三孤充此职，置管勾文字官二员，视殿中丞，时蔡攸提举两街道箓院。） 

　　《续宋编年资治通鉴》：三月，幸秘书省、太学。案：《宋史》及王偁《东都事略》、毕沅《续资治通鉴》并云三月辛酉，幸太学、秘书省，赐秘书少监翁彦深、王时雍、国子祭酒韦寿隆、司业权邦彦章服，馆职、学官、诸生恩锡有差。《九朝编年备要》云：命祭酒韦寿隆讲《书》，司业权邦彦讲《诗·下武》。董史《皇宋书录》引《会要》云：宣和四年三月，幸秘书省，宣示御书千文、十体书《洛神赋》、行草近诗并御画。既恩许分赍宰臣，黼蒙恩，独赏匹纸金花千文一轴、御书二十二轴。蔡绦《铁围山丛谈》云：唐有宏文、集贤、史馆，皆图册之府。本朝草昧，至熙宁始大备，迺直左昇龙门建秘书省，聚书养贤。其间并三省皆在，故号三馆秘阁。中更天圣火，复再立，视旧亦甚伟。而秘书省之西，切近大庆殿，故於殿廊挌角子门以相通，遇乘舆出幸，必繇正寝而前。则秘书省官自角门子入而班於大庆殿下，迓车驾起居，及还内亦如之。政和五年，因建明堂，有旨徙秘书省於外，在宣德门之东，亦古东观类云。宣和中始告落成。上因踵故事为幸之，御手亲持太祖皇帝天翰一轴，以赐三馆，语？臣曰：“世但谓艺祖以神武定天下，且弗知天纵圣学笔札之如此也。今付秘阁，永以为宝。”於是大臣近侍，因得瞻拜。太祖书札有类颜字，多带晚唐气味，时时作数行经子语。又间有小诗三四章，皆雄伟豪杰，动人耳目，宛见万乘风度。往往跋云“铁衣士书”，似侧微时游戏翰墨也。时又赐阁下小李将军《唐明皇幸蜀图》一横轴。吾立侍在班底睹之，胸中窃谓：御府名丹青，若顾、陆、曹、展而下不翅数十百，今忽出此，何不祥邪。古人之於朝觐会同，得观其容仪进作即可以知其将来休咎，则是举也，抑若有为之先兆者矣。程俱《麟台故事》云：政和中，车驾幸秘书省，在省官皆进秩一等，人吏转资，卒使支赐有差。宣和四年三月二日，幸秘书省，迁转、支赐如故事，秘书少监、提举所管勾文字官仍赐章服。是日，遂幸太学。时新省已迁端门外。先是，有司下尚书礼部取幸秘省太学仪注，而幸秘书省独无有。盖祖宗朝崇文院在禁中，实天子图书之府，从容临幸，跬步可及，不与佗司比仪卫，侍从取具临时可也。故前此不具仪注，俱以为今省既在端门外，备千乘万骑，具官而后出，不可无述。时备员南宫，於是退纪是日仪注，以备佗日有司之采云：车驾将幸秘书省，命提举秘书省官择日以闻。前一日，宰相至省阅视，提举秘书省、提举三馆秘阁官皆诣省阅视，供张、文籍、书画、古器等，排比储待，在省职事官皆省宿。质明，皇帝御祥曦殿，宰执侍从以下起居导驾如常仪，在省官吏皆迎驾於驰道之东、本省西便门之外。是日，特宣前宰臣亦於此迎驾，车驾入御道山堂御幄，须臾，右文殿班齐，驾坐右文殿，宰执、侍从皆侍立。有司奏宣到某官姓名，起居讫，升殿立。秘书少监以下在省官起居，提举三馆秘阁、中贵人以手诏授秘书少监，受讫，与在省官皆再拜，驾舆诣秘阁，宣群臣观累朝御书、御制，书画、古器等，皆列置秘阁下。正字以上皆侍立阁下，退，立班右文殿下。上御右文殿，皆赐坐赐茶。从官以上坐殿上，秘书少监以下坐两庑，用中墩，太学用席。中墩异恩也。赐茶讫，坐者皆起。在省官再拜，庭下提举三馆秘阁及知邠门中贵人唱赐转官等恩例。驾舆，改章服者皆受赐殿门外。上再御提举厅事，须臾，宣召宰执、从官及持宣召等官观御府书画，传呼置笏，皆置笏趋至庭下，诏无拜唱，不要拜班，首奏圣躬万福以次升。上离御榻就大书案，出祖宗御书及古书画，皆聚观。馀官不敢前者，诏别设书案於前，命提举官或保和殿学士持以示之，皆得纵观。宰执赐御书画各二轴，十体书一册；三公宰臣使相有别，被赐不在此数；从官以下人赐御书二纸、御画一纸。出墨箧，分赐灵台郎，奏展正将进膳，宰臣等逡巡，请退，皆再拜而出。上进膳毕，幸太学。陆务观《老学庵笔记》曰：秘书新省成，徽庙临幸，孙叔诣参政作贺表云：“蓬莱道山，一新群玉之搆；勾陈羽卫，共仰六飞之临。”云云。同时无能及。又云时梁师成为秘书省承受，竟坐於长贰之上。）
  </div>
  <div class="pagination">
   <a href="续资治通鉴长编拾补_page47.html">
    上一页
   </a>
   <span>
    ...
   </span>
   <a href="续资治通鉴长编拾补_page43.html">
    43
   </a>
   <a href="续资治通鉴长编拾补_page44.html">
    44
   </a>
   <a href="续资治通鉴长编拾补_page45.html">
    45
   </a>
   <a href="续资治通鉴长编拾补_page46.html">
    46
   </a>
   <a href="续资治通鉴长编拾补_page47.html">
    47
   </a>
   <span class="current-page">
    48
   </span>
   <a href="续资治通鉴长编拾补_page49.html">
    49
   </a>
   <a href="续资治通鉴长编拾补_page50.html">
    50
   </a>
   <a href="续资治通鉴长编拾补_page51.html">
    51
   </a>
   <a href="续资治通鉴长编拾补_page52.html">
    52
   </a>
   <a href="续资治通鉴长编拾补_page53.html">
    53
   </a>
   <span>
    ...
   </span>
   <a href="续资治通鉴长编拾补_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
