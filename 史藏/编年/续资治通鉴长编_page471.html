<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 471 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 471 页/共 607 页
  </h1>
  <div class="content">
   朝散大夫傅尧俞为秘书监。（六月末，司马光荐。）
　　承议郎、集贤校理顾临为朝奉郎、吏部郎中。
　　诏：夏国遣使进奉，其以新历赐之。
　　诏罢义仓，其已纳数，遇歉岁以充赈济。
　　己卯，资政殿学士、正议大夫兼侍读、提举中太一宫兼集禧观韩维为资政殿大学士，仍依守尚书例给俸廪。以维先帝宫臣也。（政目云：支尚书职钱、米麦，宫观侍读钱不支。又十一月十六日，御史刘拯言其不当。实录不书。）
　　正字范祖禹为著作佐郎。承议郎孔文仲为校书郎。陕西转运副使叶康直、李察并迁一官再任。（政目。）朝散大夫贾青提举太平观。通议大夫、天章阁待制楚建中，通议大夫韩籂并转官致仕。（政目。）
　　权提举淮南东路常平黄实提点开封府界诸县镇公事。实，好古子也。（元年十一月十八日孙升云云，可考。）
　　诏：「比者诏令屡下，冀以均□民力，便安公私。如闻官吏狃习故态，不切奉行，或致废格，使远近之人未尽被惠。自今仰悉心奉行，监司检察。倘有违戾，即御史台弹奏。」
　　侍御史刘挚言：臣窃谓州、县之政，废举得失，其责宜在监司。夫监司之任亦重矣，人一有贤不肖，则环地数千里，休戚系之。曩时朝廷大更法度，选建推行之人，故不以资任，务得果健强锐、焱厉风生之才，盖规以就事，倚办于一时，及法行事立矣，而其后用人，犹复因袭，未曾权量时宜，有所张弛之也。是以至今使者之政，刻核褊迫，相师成风【四】。郡县承望，亦莫敢不然。使民不见德与义而惟刑是觌、惟利是闻者，盖亦久矣！斯岂政令之本意然哉？奉宣缪戾，积习至此故也。比蒙圣旨哀念元元，取监司罪恶已甚者既去之矣，然其余人材颇尚驳杂，情志未一，各怀所私。盖其阴有观望者，则必习常而慢令，以致惠泽之壅；其浅中觊利者【五】，则又矫枉而过正，或废其所宜治之事。此二者不可不察也，惟得其人，庶惩此患，臣欲望圣慈详酌。河北、河东、陕西素号剧部，向来所用使者，出于暴进，多非更历民事，人微望轻。虽自过为威刻，而下终不服。今宜稍复祖宗故事，于三路各置都转运使，用两制臣僚充职，以重其任。自余诸路，亦望推择资任稍高，练达民政，识治体近中道之人，分补监司之任。明授之以诏令，使忠厚安民而不失之□弛，肃给应务而不失之浅薄。部使者诚如此，州、县之政随之，则先帝之仁政、陛下之恩德庶几下究，而与民休息无难矣。考察见任之无状者，一切澄汰罢之。被罢之人，苟非有显过，宜还其资考，别为任使，要令不至于失职无聊而已。方今先务，恐实在此。伏望详酌施行。（挚言因此诏，故附诏下。）
　　诏：「内外所造军器，据见在料工制造。其余兵匠归所属，民工放罢。」（旧录云：天下承平日久，戎器不治，先帝鸠工缮修，以待不虞。至是罢之。新录辩曰：熙宁缮修兵器，已见神宗实录，不必书于此。自「天下承平」至「罢之」二十四字并删。
　　于阗国贡奉使为大行皇帝饭僧追福。降敕书銟谕。
　　礼部言：举人有永停取应及殿举未满，未得入学者，欲令应举入学。从之。
　　河决大名府小张口。
　　金部员外郎范锷同河北转运相度盐法。先是，监察御史王岩叟言：窃见河北二年以来新行盐法，考观其文，纤悉皆具。所以用意于国家，收利于公上，不为不至。然立法之初，必以谓官不劳而法可行，民无苦而利可得，臣今观之，大异于此。运载之车，名为和雇，而郡、县、镇、寨或无可雇者，则不免有配车于上户之扰。主司移文，则谓之和雇，郡、县应办，则其实均科。一岁之间，或至数四，其能胜乎？载而至官，官自卖之，势须准留，以备消耗，故买者又不免有分两不足之弊。平日商旅通行，随力大小，乘时辇置，更远更僻，盐亦有余，民间不知有阙绝之患。今车龏既艰，运载不续，则又不免有时时无盐之叹。谓之良法，固如此乎？臣窃度计议之人，必曰「止笼商贾之利，以归公家，而无所增于民。」今则在在处处，民间盐价增贵一倍，乃是既夺商贾之利，又增居民之价以为息尔。所以万口咨嗟，以谓不惯日食贵盐如此，又未尝买之艰难如此也。仍闻去城稍远，贫家下户往往不复食盐，至有以盐比药之语。夫增价于民而收息于官，以为异效，其谁不能？虽十倍之，亦无难也，顾于百姓何如耳！伏惟河朔，天下根本，祖宗以来，推此为惠。愿陛下不以损于民为利，而以益于民为利，复盐法如故，以为河北数百万生灵无穷之赐。贴黄称：「庆历六年，尝有臣僚擘画盐法，一岁之间，比旧数可增钱五十九万二千八百余贯。利之所得，可谓厚矣。仁宗曾不以为意，而恻然发德音云：朕虑河北军民陡食贵盐，可且令依旧。至今耆旧言之，往往流涕。其敕书刻石于北京，今录本上进，庶几陛下得见仁宗之意，体而行之，以益圣德，为社稷无疆之休。」
　　又称：「庆历六年，盐税岁额止一十九万余缗，今依元丰六年未推行榷法以前岁收盐税为额，自已三十三万余缗，比旧不为不增矣。」于是岩叟又言：
　　伏睹朝旨，差范谔相度河北转运使范子奇所奏乞令盐税收十分税钱事，臣昨在河北，亦知商贾有自请于官，乞罢榷买而愿纳倍税者，盖出于商贾患榷买之夺其利，而巧为此谋。主计者但知能于商贾倍得税缗以为利，不知商贾将于民间复增卖价以为害也。臣近因论河北盐法榷买不便事，尝录庆历六年仁宗敕书缴进，意谓得经圣览，不复更有此指挥。今既未然，理当再有论列。伏以仁宗既不行三司榷买之法，又不从都运司增税之请，直批云「朕虑河北军民陡食贵盐，可且令依旧。」一言感人，沦于骨髓，刻之琬琰，明若日星。方是时，计岁所增几六十万缗，仁宗岂不知为公家之利溥且久邪！意以谓藏之官不若藏之民，图于近不若图于远。故特捐数十万缗无穷之息，以为数百万家无穷之惠。岁月虽旧，而恩惠则新。今陛下即位之始，正可以复祖宗一言感悦天下者【六】，不宜以小利失人心也。夫小利得之易，人心得之难，得之难者，陛下岂不惜邪？借使使者复命以增税为可行，陛下遂将用其言而增之邪？然则如仁宗敕书何？敕书之语，自河而北，人人共知，不可违而违之，如陛下名义何？臣诚知陛下无此心，窃计为朝廷议者未之思耳。且以利害义，非善谋也。以怨易恩，非忠告也。要之，前日之德音不可忘，今日之欢心不可失，至理在目，了无可疑。臣乞罢谔勿遣，特以庆历敕书申谕言者，以昭陛下惠爱之心，以塞计臣聚敛之意。则不独河北之人幸甚，实天下幸甚！（实录但书范谔同河北转运司相度盐法，不书转运使范子奇建议乞收十分盐税也。独岩叟章有此。明年正月二十八日，河北盐法悉依旧，当是不复从子奇所请，岂岩叟此章力欤？言之不可已也如是。大抵旧录于元佑新政多抹杀，不备载，新录考之不详，多所因循，更张美意，往往不甚别白，良可叹也。王岩叟朝论云：论遣范锷增河北盐税云：「藏之官不若藏之民，益于上不若益于下。庆历六年，有人擘画盐法，岁增五十九万贯余。仁宗云『恐河北之民陡食贵盐』，不从。今敕书具在，愿陛下以祖宗为法。即位之初，正宜收人心，不宜以小利失人心也。」再论增盐税不便，上云：「更待商量」，奏云：「纵陛下未欲专断，而任大臣共议，则愿陛下以臣所奏章潜观大臣之意，其间诡辞以护一时之事者可见，直辞以救百姓之患者可见，幸陛下每出天语，以申忠贤之论，而主救患之谋。亦足沮奸心，行圣泽。」）岩叟又言：「臣伏以朝廷知江西、湖南盐法为害之深，而民无聊生，首遣使以按之，陛下恻怛而欲救之之心，可谓至矣。闻两路之民，北望鼓舞而相语曰：『幸朝廷知我之苦而念我矣，立法以罔上之人，将正其罪矣。』有相与为佛事于通衢，以祝颂万寿者；有酌酒于市，欢呼以相贺者；有焚香于头，炷香于顶，炼香于臂，以迎使人者。推此以观，其于望陛下之恩何如哉！虽解倒悬无以喻其急也。臣窃知使者须明年仲夏乃可复命朝廷，若必待使者之还而后更其法，则远民何负，宛转荼毒间尚此其久邪？独不念艰难之一日，非平安之一日也？臣恐有不及待陛下之泽而死者矣。伏望陛下即降德音，先罢其法，以俟使者奏书，而复议将来之所行。则两路生民，虽死无憾。」（元丰六年十二月，初委陈思张士澄推行盐法。八年四月丁丑，命陈次升察举。五月戊申，次升兼领湖南。元佑元年二月辛巳，蹇周辅等责。闰二月壬辰，士澄等责。岩叟上言，不得其时，附河北盐法后。）
　　庚辰，侍御史刘挚言：检会准元丰五年五月七日门下省札子，门下省奏：「据给事中厅状：『封驳房勘会昨旧封驳司元丰三年七月十八日中书札子节文【七】，御史中丞李定状，奏乞应有差除，并令封驳司限当日关报本台。奉圣旨：「依奏。」续准当年九月二日中书札子节文，同知谏院蔡卞奏乞应有差除及改更事件，并令封驳司抄录关报【八】。奉圣旨：「应差除及改更事件到封驳司者，并令抄录关报。」勘会近准新制，拨封驳司归门下省为封驳房，其旧封驳司准朝旨废罢。又准官制新条，谏院已废，谏官系中书门下官外，即不言旧条合与不合行使。所有本房承受差除及改更事件，今来未敢依旧关报，【九】亦未敢便行住关。』白帖子称：『如合依旧关报，未审以何司存为名？如以本房，缘已隶门下省；若以本省，又恐内省无关报外司之理【一○】。及检会式令【一一】，即无门下省关牒外司条式』。奉圣旨：『更不关报。』」臣窃以朝廷谨于出令，故使官司更相检察，内之则门下得以封驳，外之则台谏许其论列。然朝省之上，事有漏泄，法禁不轻，谁敢传者？若非门下以时关移，则台谏所闻常在命令已行之后。此定与卞之所以有请，而先帝所以从之也。其后给事中徒以封驳改司为房，又疑内省不可关报外司，遂作申禀，致有续降指挥厘革。今来惟是敕命已至六曹，逐曹已作奉行，方始随事关报，理有未安【一二】，给事中失于驳正，或虽驳而失当，其差除之告命【一三】，政令改更之制，往往已授受施行矣，而台谏官方从其后论之，虽以圣慈优容听纳，必无难于追改，若或者以谓号令已行，不可反汗，则是设官而无补于事也。故臣愚欲乞且用元丰三年指挥，凡差除及改更事件，并令门下封驳官，依旧于当日关报谏官御史台，所贵成命未下，先事裨补，而朝廷亦易于施行。贴黄称：「封驳司改为房，名虽异而事任不殊，若谓不可用关，恐合以给事中移牒逐处。乞酌。」不报。（元佑元年闰二月一十六日，挚又言此。）
　　癸未，龙图阁待制赵彦若兼侍读，秘书监傅尧俞兼侍讲。
　　先是，侍御史刘挚言：「臣窃以圣人之德，其聪睿神智，此固天性之所自有。然孔子曰：『吾非生而知之，好古敏以求之者也。』孟子亦谓人皆有是四端，犹火之始然，泉之始达，在乎充之而已。苟不充之，将失其本【一四】。昔者周成王幼冲践祚，其师保之臣傅之德谊，道之训教者，周公、召公、太公其人也。夫左右之人既如此，则成王虽幼，其耳目所入，盖无有不正者矣。我仁祖之初，亦以盛年嗣服，用利瓦伊、晏殊为侍读，冯元、孙奭为侍讲。惟兹数人，皆名儒宿德，极天下之选。是时方亲庶政，听断之暇，每于双日，召使入侍，讲说经典，或读祖宗故事。盛明之政，庆泽无穷。恭维皇帝陛下，绍膺天命，传继统业，夫以异禀之质，夙夜之善【一五】，而又上有太皇太后陛下之至仁厚德，保护开佑，所以成就者，罔不备至矣。然方春秋鼎盛，在所资养，左右前后，宜正人与居，语默见闻，宜正事是接【一六】。所以起善养源，保微慎始【一七】，尊德美而长智习，致广大而熙光明，则劝讲、进读、辅导之官，其可不慎择也哉【一八】！伏见兼侍讲、给事中陆佃、蔡卞皆新进少年，越次暴起，论德业则未试，语公望则素轻，使在此官，觽谓非宜。伏请罢其兼职，以允公议。仍欲望圣慈于内外两制以上官内，别选通经术、有行义、忠信孝悌、淳茂老成之人，以充其任。遇非听政之日，便殿燕坐，时赐延对，使之执经诵说，陈天下之义理，今古君臣父子之道，以广睿智，仰副善继求治之意。」于是佃、卞皆罢，而彦若、尧俞有是命。（陆佃、蔡卞罢经筵，实录并不书。政目十八日，垂帘谕：「讲筵将开，宜得老成端士，赵彦若、傅尧俞二人如何？陆佃、蔡卞年少，代之。」）
　　夏国使吕则嵬名怀普等见于延和殿。以其母梁氏之丧来告也。
　　诏：「皇太妃出入【一九】，肩舆升降于会通门。」（旧录云：妃，帝母，非礼也。新录辩曰：皇太妃出入，肩舆，升降于会通门，恐不可为非礼。今去六字。）
　　乙酉，葬神宗英文烈武圣孝皇帝于永裕陵。（绍圣二年九月，崇宁三年十一月，政和三年十一月，凡三加尊谥，今但举初葬时。宋洪山集祭神宗皇帝文云：维元丰八年，岁次乙丑十月六日，大行皇帝迁玉座于裕陵，乾坤惨凄而变色，华夷奔走而同悲。桥山一封，人世万古！具官臣冯某，恭闻大事，属在兹辰，严恩已表于追崇，薄奠荐伸于报慕。远通神鉴，少述哀辞。其辞曰：「自唐中叶，凋丧衰圮，生民荼毒，祸烬五季。祖功宗德，开廓天地，五圣光华，髃生茂遂。百三十年，盖古无治，天心眷佑，帝业增炽。恭维大行皇帝，应运挺生，寖昌寖明。仁远孝至，文昭武成，任相不疑，随弊变更。忧民至劳，度宜经营，汉法新美，舜官和平。思古明将，复唐府兵，才谋兼资，械用必精。灵旌所向，犷俗以宁，威通西域，教浃南溟。金阊六部，璧水三舍【二○】，法度渊薮，文章陶冶。寒暑七闰，胚浑一化，方举云、亭之盛节，远追唐、虞之逸驾。呜呼！岂谓道高德尊，厌世乘云，大寐遽尔，九龄徒云。内圣慈亲，重明嗣君，俯仰付托，始终忧勤。丹青之遗训犹在，钟磬之洪音不闻。呜呼哀哉！河、洛初霜兮鴈飞，缑、嵩欲晓兮风悲，玉舆停轮，金阜启扉。弓剑藏而永閟，几席撤而犹疑。宫车寂寞以将返，仙驭逍遥而不归。呜呼哀哉！守土职縻，去国路遥，衔恩兮孺慕，送往兮魂销。感神游于泉海，徒洒泪兮云霄【二一】。呜呼哀哉！恭惟尚飨！」）
　　丙戌【二二】，诏：寺监事干外路应取会催督者，听行下。从刑部郎中杜纮请也。（旧录云：自官制行，寺监不治外事，惟都水监、大理右治狱得移文。至是，刑部郎中杜纮观望改易制度，援唐制有请。从之。新录并削去，当考。）
　　诏罢方田。（按旧录云：税役不均久矣，富者轻，贫者重，故下户日困。先帝悯焉，立法以方之。其法详悉，繇役无偏重之患。遽罢之。新录辩曰：神宗悯税役之不均，故立方田之法以均之。然官吏不得人，以致骚扰。至是乃罢，非遽也。自「税役」至「遽罢之」四十字并删去。熙宁五年八月始颁方田条式。）
　　权发遣京西路转运副使沈希颜管勾太平观。侍御史刘挚言：「希颜于本路妄有兴作，非法聚敛，朝廷既委官究实，尚以所按事状下吏勘劾，虚为烦扰。乞先赐放黜，使他路知戒。」故有是命。（旧录云以诏书言其贪，新录因之。今用刘挚奏议增修。政目：六月十二日令分析，七月二十四日体量。此云手诏希颜在任掊克。）
　　朝散郎、直龙图阁、权提点开封府界诸县镇公事范峋落职，知临江军。峋初乞免应奉山陵，户部不许，与户部更相论奏，后乃乞行管认，诏御史根究曲直，刘挚言峋当黜责也。（密疏：御史台奏：「准尚书札子，户部状：『准都省送下朝散郎、直龙图阁、权提举府界诸县镇范峋奏：「应奉大行皇帝山陵，依治平年故事，自板桥至荥阳共七顿，应干用度，并系在京诸司排办，约用钱草斛斗三十余万。旧系三司支降，已申户部乞行支拨。臣备员畿内，所集财赋，粗足充用，今来七顿支费，欲乞以本司钱物管认应副。所有在京合支拨见钱草斛，更不烦户部给降。」本部勘当，府界财赋自前并系三司所掌，至熙宁四年内，方归府界提点司支移，其治平年自是三司应副。元丰三年山陵，合系府界应副排办。本司全不依元丰三年故事应副，须要本部支降，本部再下抄录三司许支钱物指挥文字，又却隐占，不肯缴申。前来所奏，却称所集财赋粗足充用，更不烦户部给降。即见前后申奏异同。伏望特赐施行。』奉圣旨：『令御史台根究曲直所在闻奏。』本台看详，今来大行皇帝山陵，有司自当循例应办。其府界提点司明见元丰三年已应副钱物，自合据当日名色管认排办施行。其提点司前后累称『即无应副过钱物事件』，理曲。」奉圣旨：「范峋落直龙图阁，与知军差遣。」）
　　知吉州安福县上官公颖奏：
　　伏睹诏书，许中外臣僚实封，直言朝政阙失、民间疾苦。臣先于六月初四日献书，言政令法度施之未得其宜，行之未至于备者，其弊有六，内一件为免役取民之制未完。臣以为使力田之民脱身于公，游手之民仰公而食，此朝廷立法之本意，故因其产业之多寡输钱于公，公为募游手之民以用之。又使其钱所入不与常赋相杂，内之户部则有左、右曹之殊，外之监司则有转运、常平官之别，此朝廷示大公于天下，明其所以取民者，特以雇役而不以充国家之常用。然臣且怪耆、壮、户长法之始行也，皆出于雇，及其既久也，耆、壮之役则归于保甲之正长，户长之役则归于催税甲头。往日所募之钱，除承帖人及刑法司人役许用外【二三】，其余一旦封桩，若以为耆、壮、户长诚可以废罢，即所用之钱自当于百姓均减元额，今则钱不为之减，又使保正长为耆、壮之事，催税甲头任户长之责，是何异使民出钱免役而又使之执役也。臣闻朝廷去岁下四方修完役书，今犹未降，臣愿陛下因其未降也，诏有司以耆、壮、户长封桩钱，一切与民间均减元额。又使□剩之数其少者仍旧，其多者不得过二分，以备编户之逃移，水旱之升降。然则朝廷取民，皆有艺极，利泽之施，莫此为厚。伏望特赐详酌施行，苏息元元，使免困乏。诏：「府界诸路耆长、户长、壮丁之役，并募充，（耆长许第三等、户长第四等以上户应募。）等第给雇钱。其旧以保正代耆长，催税甲头代户长，承帖人代壮丁，并罢。如元充保正、户长、保丁，愿不妨本保应募者听。府界诸路合支雇钱，权于役钱□剩内支给。其逐路所桩耆、户长、壮丁钱数【二四】，拨入役钱内一处支用，通□剩并不得过二分，有剩即行均减。」（旧录诏耆长、户长、壮丁之役皆募充，其保正、甲头、承帖人并罢。新录因之。旧录又云：熙宁初，联比其民，十家为一保，选主户有心力者一人为保长；五十家为大保，选主户最有心力及物力高者一人为大保长；十大保为一都保，选主户有行止、心力材勇为觽所伏及物力最高者二人为都副保正，相保相任，古什伍法也。至是罢。新录辩曰：「熙宁保伍之法，神宗实录纪之详矣，不必更载于此。既诏耆长、壮丁之役皆募充，则保正、副之罢自明。自『熙宁』至『是罢』九十四字删去。」按此时保甲固在，保正长亦未尝废，新、旧录皆误也。此据湖州新编元丰至元佑续令修入。六月四日献书言六事，姓名当考，据元佑密疏，乃上官公颖也。）
　　丁亥，夏国主母殂，差使副吕则嵬名怀普等诣阙讣告。诏送学士院降回诏，依嘉佑元年例，支赐孝赠及安葬物色。遣朝奉郎【二五】、刑部郎中杜纮充祭奠使，东头供奉官、合门祗候王有言充吊慰使，仍借供备库使。（密记十月二十六日。实录但书杜纮充祭奠，王有言吊慰。）
　　吕大防奏：川峡军人犯法，百姓犯盗，并申钤辖司酌情断配。从之。又奏：川峡官，乞并从吏部差授。诏吏部相度以闻。（二事据大防政目增入。「酌情断配」，据密疏则从；差官事，令吏部相度。元年四月十八日，又六月二十二日可考。）
　　天章阁待制范纯仁兼侍讲，朝议大夫赵瞻为太常少卿，开封府推官赵君弼为司勋郎中【二六】，承议郎吕大忠为工部郎中。
　　己丑，诏景福殿使、武信军留后李宪依赦勿问，特罢内职。其因功除授留后告令，缴纳尚书省。以宪奏事不实，不当引常赦不原之例，故有是命。（此段，新录并依旧录，殊未详尽，当考。政目云：李宪罢内职，落留后。亦不载事因。）
　　枢密院言：「定州新乐县民贾澄进状诉民间贯苦事内，保甲，每县差监教官三人、巡检一员、三班二人提点，及行杖人于一场保丁五十人处，科罚至四十九人，仍各臀杖十三，只决一边，更留一边，后次巡试科决。又弓弩过硬，致保丁频负杖责。拟定欲府界、三路巡教保甲官并指使，如保甲有犯【二七】，并牒本县，无县即申州、军行遣。所有元降朝旨，许科决指挥，更不施行。」从之。
　　诏：「提举府界、三路保甲官并罢，令逐路提刑及府界提点司兼领。所有保甲止冬教三月，仍自来年正月一日施行。」（实录书罢府界、三路提举保甲官，诸路以提点刑狱兼领。其保甲止冬教三月。保甲自十月起教，至正月罢。见七月六日。）
　　枢密院言：「逐将下公事自来并系将司施行。缘知州、知县亦合同行，今立条，诸将下公事并本处知州同管，在县即知县同管。」从之。（密记二十八日。实录书枢密院言将司公事欲令所在守令同治，从之。）
　　免故相□充家见欠买户绝产钱。以其妻李氏自言也。
　　韩维言：臣窃见先帝时大兴甲兵，西讨夏国，始以问罪为名，既而收其地，遂致夏人有辞，违失恭顺。彼国之俗以不报仇怨为耻，今其国力渐复，必来攻取故地，若不幸复夺去，则先帝累年劳师所得，一旦失之，似为可耻。若兴师拒战，则边隙自此复开，臣恐兵连祸结，未有已时。臣窃思兵之不可不息者有三，地之不可不弃者有五，请为陛下陈之。伏惟皇帝春秋尚富，太皇太后深居九重，岂常习闻军旅之事？万一寇兵犯塞，边书狎至，发兵调食，应接不暇，或恐震惊上心，焦劳圣虑。此兵之不可不息一也。自灵州之役，永乐之败，关、陕之力凋耗，士气未复。今若再兴大役，必有失律违命，散而为盗贼者。外虞方作，内患又起，臣恐朝廷之忧，不在夏国。此兵之不可不息二也。绵地千里，屯兵数十万，必藉沈谋重望之臣为之统御，忠义拳勇之将出当战斗，干事宣力之臣促办粮馈。历数见在之臣，复推近事之验，恐未足以充备此任，而又兵械皆捐弃之余，帑庾有乏绝之忧。此兵之不可不息三也。
　　先帝以秉常受朝廷爵命，而国母擅行囚废，故发兵问罪。今梁氏已死，秉常复位，所为恭顺，有藩臣之礼。若及此时复其故地，则神宗问罪之名，不为虚语，嗣皇赐地之意，实为先志。此地之不可不弃一也。朝廷自得熙河之地，岁费缗钱五六百万，后得兰州，又费百万以上。所得愈多，所费益广，拓地之无利，亦已明矣。此地之不可不弃二也。议者或以为兰州趋夏人巢穴至近，最为形胜。自余亦有要害，可以增置城堡，弃之非便。陛下若欲再兴师旅，收复灵、夏之地，则存之可也。若无此意，劳人费财，奉空虚之地，则是又添一熙河也。伏愿陛下以清静为心，仁惠为政，窃恐此事不得更兴于今日。此地之不可不弃三也。辽、夏二国，世为婚姻，且有唇齿之势，万一辽国贻书援先帝兴师之意，以梁氏死、秉常复位为辞，来请所失地，则先得我之义理而又夺我之机会矣。此时朝廷欲与地，则是听辽国之命，而恩归于彼矣。不与，则是彰先帝之过，亏大国之信，而边患复兴矣。此地之不可不弃四也。中国之所以为可贵者，为有礼义恩信也。彼俗之可贱者，贪婪暴虐也。今操所贵，以临所贱，则中国尊。与其所欲，以成吾所不欲，则敌人服。此地之不可不弃五也。
　　臣闻古公亶父居豳，为戎狄所攻，欲得地与民，民皆怒欲战。古公曰：「有民立君，将以利之。今戎狄所为攻战，以吾地与民，民之在我与在彼何异？民欲以我故战，杀人父子而君之，予不忍为。」乃与私属去豳，止于岐下，豳人举国扶老携幼，尽复归古公岐下。及他旁国闻古公仁，亦多归之。古公亶父，周之先王也。戎狄所攻乃古公封国之本地，尚不忍杀人父兄而有之，其仁心感人之深，故豳人扶老携弱复归之，及他旁国，亦多归者。其后世因其仁爱得民，至于武王，遂有天下。今乃夺人之地，又欲杀人父兄而守之，与古公亶父异矣。陛下试计，修德行仁之效，与用兵拓地之利，孰为多少？臣又闻，齐宣坐堂上，有牵牛而过其下者，王见之曰：「牛何之？」对曰：「将以衅钟。」王曰：「舍之，吾不忍其觳觫，若无罪而就死地。」故孟子以谓「是心足以王矣。今恩足以及禽兽，而功不至于百姓，是不为也，非不能也。」臣伏见皇帝嗣位，太皇太后陛下称制以来，凡令有不便于民者去之，利有可及于觽者与之，收进直温之臣，罢黜贪残之吏。始自京师，以及诸夏，欢欣仰戴如慈父母，可谓仁之至矣。今陛下之恩足以及中国，而功不至于外夷，直孟子所谓非不能也，是不为也。陛下诚能于此时特降明诏，尽以向者王师所得土地还赐夏国，则其君长荷陛下之恩意，人民感朝廷之惠泽。至于邻敌闻中国之行仁政，吾民与兵知人主之惜人命，则其欢欣之声、戴仰之心，将有甚于京师与诸夏者矣。伏惟陛下监古公之修德，推宣王之用心，察孟子之至言，亮愚臣之忠计，浚发诚心，断而行之。臣料不独敌人感悦，上天监德助顺，亦宜福佑无疆矣。书曰「惟德动天」，又曰「至諴感神，矧兹有苗」，此皆前代圣王行之已有成效，愿陛下勿疑。若夫计已往之费，吝难保之地，耗金帛，动甲兵，以争不可知之胜负，而且有后患，皆世俗之常谈，岂足为陛下道哉！臣辄撰成赐夏国诏草一本，并以上进。贴黄称：臣今所陈，窃恐边防之机，陛下或谓尽经圣虑，故不避喋喋陈述。或辅臣奏请之际，可以仰助睿断。只乞留中，作主意施行。
　　又称：臣所陈述，极有义理，且思当今所宜，无出此策，愿陛下详览而深思之。若争地角兵，则向后祸福不可知矣。
　　又称：陛下若浚发诚心，以息兵爱民为意，自足以动天感人，亦不须待其来请地，然后赐之也。
　　又称：古人以化外视戎狄【二八】，但当自计利害【二九】，而不当与之校也。臣窃以为朝廷今日未是用兵劳民之时，前代圣王屈于戎狄非一，皆是此意。况今自处义理甚高，非为屈也。
　　又称：臣今所言，须及时为之乃可，若夏国兴兵来犯塞，北人贻书为请地，则失我机会，不可用矣。古人修德行仁，不计一时利害。何则？修德行仁之功大，世俗所计利害小，大小相去如天地之远也。又称：臣今此策，盖以实先帝问罪之意，广陛下行仁之德，内慰士民之心，外消敌人之患，尚未尽边防利害。窃闻朝廷已召知庆州范纯仁，纯仁父子世为帅臣，熟知北情边事，伏望圣慈更促纯仁入朝，面赐询问，庶为详审。
　　其赐夏国主诏草曰：「向者，神宗皇帝以尔世受封爵，为我藩屏，而国母与其用事之臣擅行囚废，故大兴师旅，以问厥罪。比闻国母倾逝，卿复领国事，自先帝上仙，继遣人致吊与祭，所为恭顺，有藩臣礼，朕甚嘉之。朕受天命，统临万国，效顺者褒纳，违命者诛绝，义无亲疏。朕嘉卿之复位率职，哀尔民之丧地失业，成先皇帝之圣志，今以向者王师所得土地还赐尔国，卿其明谕人民，依旧住坐耕作，毋蹈后患，服我休命，并励忠勤。」（维奏此策，不得其时。其位称资政殿学士【三○】、正议大夫兼侍读。按维十月十八日已加资政殿大学士，又十六日除范纯仁天章阁待制，二十五日除侍讲，维言已召纯仁，则当在二十五日后，既在二十五日后，则当称资政殿大学士。疑编录偶脱「犬」字耳【三一】。又维草诏称「国母倾逝」，按秉常来告梁氏之丧，乃十月二日，则维奏此策必在十月末，或十一月初也。附见十月末。更考详。）
　　侍御史刘挚言：准吏部牒，十月十六日三省、枢密院同奉圣旨，唐淑问除左司谏等事。又牒，十月二十八日三省、枢密院同奉圣旨，陆佃等罢侍读事。臣窃睹自来朝制及近降官制格，凡差除，有中书进拟者，有枢密院进拟者【三二】，有三省、枢密院同进者。盖建官分职，各有所治，法无相参也。三省、枢密院同取旨者，似止于差除帅臣、边镇大吏、内臣近上差遣而已。今差谏官、罢侍讲，不识枢密院何为而预也【三三】，外言籍籍，皆以三省容纵密院侵紊政体，莫不疑异。臣窃谓国家所恃者在纲纪，大臣所宜守者在名分，纲纪正于上，则下无邪志；名分治于下，则政无多门【三四】。一有夺移，何患不起？朝廷今日正当尊强君道，谨守祖宗法制，严臣下之名分，以消压权僭之心。今废置官吏，陛下大政；而三省之事，枢密院本非其职，踰法出位，横造议论，公然犯分。臣恐积微至着，交乱官守，渐行私意，以害政事。上则陛廉之等慢，下则倾夺之患生，杜渐防微，实系国体。欲望圣慈特降诏旨戒谕三省、枢密院臣僚，凡以差除拟进者，各依自来条制、班次取旨，所贵正名定业，事无侵逾，以尊朝廷，以正在位。」
　　贴黄称：「臣又虑上件差除谏官等事，曾降圣旨特许枢密院同进，借有特旨乃是圣恩优礼执政，欲合同觽论之意，而大臣之节，自当引义辞免，惜朝廷纲纪，以安分守，不应乘便冒进，渐恐隳失体制。」
　　监察御史王岩叟言：「风闻章惇于帘前问陛下御批除谏官事，曲折再三，语涉轻侮，外庭传闻，觽所共愤。谨按差除谏官自属三省，无所预于密院，而惇不循所守，越职肆言，乃敢如此！况陛下所除数人，皆是天下公议从来愿得以为谏官、御史之人，惇为大臣，既不能荐贤以助国，见陛下用贤，又从而忌嫉之、沮抑之，臣不知惇何心以事陛下！且御批除谏官祖宗以来亦是常事，而惇以为陛下不当自除。陛下聪明博问，能得贤而进之，不肖而退之，乃是盛德，而惇又谓陛下何从而知，是不欲威权在人主、端良入朝廷，惇之用心不忠可见，侵官犯分、慢上□尊，义所不容。国有常宪，乞行显黜，以严臣职，以重主威。」
　　又言：「臣闻外庭諠然，皆言惇之强横，不独侮玩觽人，又敢轻易陛下，臣当言职，既有所闻，不敢不言。然此事惟陛下知之，如臣言不妄，乞付外施行。」
　　刘挚又言：「伏见今月六日神宗皇帝灵驾进发，准敕，前一日五使、三省执政官宿于两省及幕次。窃闻宰相蔡确独不曾入宿，中外莫不疑骇。伏以山陵国之大事，迁坐发引，葬之大节。故前夕髃臣宿于内者，以陛下是夜躬行祭奠之礼【三五】，臣子之心同于攀慕，不得安寝于其私也。下逮执事、奔走之觽，谁敢不虔奉期会，以共厥事？而确位冠百辟，身充山陵使，正当典领一行职务，而乃于是夜独不赴宿，慢废典礼，有不恭之心，谨具弹劾以闻。伏望圣断，特赐详酌施行。」
　　又言：「确如曾到禁门，遇已锁闭，亦合立具因依奏入，别禀处分，不当公然便以不宿为是。」不报。（此第一疏。十二月六日第二疏，十二月十四日第三疏，十二月十八日第四疏，元年正月二十一日第五疏、第六疏、第七疏，二十七日第八疏，二月七日第九疏，二月十五日第十疏。）
　　左正言朱光庭言：「蔡确，先帝简拔，位至宰相，送终之际，殊不尽恭。灵驾发引在道，确为大礼使，当与扈从臣僚先后徐行，常以妥安神灵为虑。而确不务此，每灵驾行，辄先驰去数十里之远，以自便安，而灵驾一行在后，略不顾省，为臣不恭，莫大于此。」又言：章惇欺罔肆辨，韩缜挟邪冒宠。章数上，其言甚切。（此据新传附见，当求本章随事编入。）
　　初，蔡确与章惇、邢恕等共谋诬罔太皇太后，自谓有定策功。韩缜素怀不平，及确为山陵使，缜乃于帘前具陈确等奸状。由是东朝与外廷备知之。及确使还，欲以属官高遵惠为待制，张琎为郎官，韩宗文为馆职，太皇太后以问缜，缜曰：「遵惠，太皇太后族人；琎，中书侍郎璪之弟；宗文，臣之侄。赏擢非次，传闻中外，则是髃臣各私其亲【三六】，何以示天下？」然遵惠等卒用故事推恩。（此据韩缜新传，不知得之何书。邵伯温辨诬云：「缜素不平蔡确、章惇用邢恕奸谋诬罔太母，遂于帘前具陈之。太皇太后与外廷方知其详。」新传或据此也。确初为山陵使，刘挚劾其不恭，鴜第一章也。山陵毕事，确还朝不退，言者踵至，鴜十一月间，其发端则自挚始。外廷既知确邪谋，而不敢正言之，不知何故。确先罢，缜尚少留，当缘发确等奸状，故东朝以为忠耳。更须考详。）
　　先是，有僧惠信者经开封府诉：「僧录司吏受赃违法，差僧及无戒牒沙弥等赴福宁殿道场，冒受恩泽。」知府蔡京凭僧录司回申，惠信坐妄诉，杖臀二十。已而惠信复诉于祠部，祠部符大理寺依法施行，大理寺累牒开封府取案【三七】，开封府不报，具申都省称：「六察举劾本府不当公事，皆须奏禀朝旨上簿，或送司推勘，今祠部不问本府如何行遣，径送大理寺【三八】，非法也。乞根究。」有诏：「祠部分析。」祠部言：「惠信诉僧录司重禄公人及小师取乞金钱，依条受理，送大理寺。即非举劾开封府事。本府乃以六察举劾为言，殊不类。」是月，诏惠信经祠部所陈文状，更不施行。（据刘挚奏议，更不施行惠信状，乃十月十六日圣旨，今附十月末。）
　　侍御史刘挚言：「看详重禄吏人因事受赇，于法许告。法之所当告，则告之所当受也。惠信之讼、祠部之行皆是，不违于理矣。大理以惠信曾有诉于开封，故取前案将有所质，而开封前此谓惠信为不干己，以杖一百坐之矣。惠信状内若杂有干己不干己事，则不干己者当坐，而干己者当行。若状词皆不干己，则惠信虽坐，而僧司受赃，于开封为所部犯法，犹当举劾行之。故开封自疑不当，恐因罥罣，所以不肯出前案，及引六察举劾须禀朝旨，谓祠部不当直送大理。为此奏者，盖所以护其失也。及朝廷取到祠部分析状目，以依法受状送所司，未尝及开封府前断之当否，则祠部，开封互状所论明白，而事在大理者殊无相妨，自当推结。今乃因开封妄奏，遂罢祠部、大理所当治之狱，则臣所未喻也。若犹以祠部、开封曲直未明，故两罢之，在祠部、开封则可也，而惠信无辜被刑，何其不幸！吏受赃得免，独何幸耶！吏受赃已告，僧告之或诬，而皆不治，废法也。许之告，许之受，而不行，废法也。有司出入人罪而不问，废法也。法者，天下公共，守在有司，虽人主不得而私之。今指挥若谓出之于圣意，缘天下之公法，陛下岂肯自废之？故臣知其必不然。窃虑左右奏事画旨日，失于详述是非、开陈灭裂，致有此处分。伏望圣慈更赐详酌指挥，令大理寺将惠信所告事推究虚实，依法施行。若祠部、开封亦有罪状，伏乞一就勘结，以正典宪。」
　　贴黄称：「准『国朝诏敕节文或诏令不允，并仰举奏』。今上件公事虽系已有圣旨，缘理有未尽，须至申请。内殿道场所用僧数不少，皆出入宫禁，而僧司并不选择，又吏人因而受赃，辇毂之下敢冒法禁，理无可恕者。」（挚言从违，实录不载。按明年闰二月孙升劾蔡京奏称：「惠信缘臣僚论列，送大理推治，僧录司赃状已明。」然则朝廷果从挚言，令法官究竟出狱也。但不知如何行遣耳！明年正月二十九日挚章可考。）
　　注　　释
　　【一】此据政目八日事「政目」原作「正月」，按，元丰八年三月甲午朔，皇太后始权同处分军国事，「正月」误，兹据阁本改。
　　【二】今除目从中出「目」原作「自」，据宋会要职官三之五四及治迹统类卷一八宣仁垂帘圣政改。
　　【三】得非左右所荐「荐」，同上书作「为」。
　　【四】相师成风「师」原作「率」，据阁本及忠肃集卷六乞选监司澄汰州县疏改。
　　【五】其浅中觊利者「其浅」原互倒，据同上书及治迹统类卷一八宣仁垂帘圣政乙正。
　　【六】正可以复祖宗一言感悦天下者阁本「可」作「宜」，「以复」互倒，按文义阁本优。
　　【七】元丰三年七月十八日中书札子节文「中书」二字原脱，据忠肃集卷三乞依旧令封驳司关报差除状补。
　　【八】并令封驳司抄录关报「令」原作「合」，据阁本及上引忠肃集改。
　　【九】今来未敢依旧关报「今」原作「合」，据同上书改。
　　【一○】又恐内省无关报外司之理「又恐内省」四字原脱，据上引忠肃集及文理补。
　　【一一】及检会式令「会」下原衍「公」字，据同上书删。
　　【一二】理有未安同上书「理」上有「苟」字，于文为优。
　　【一三】其差除之告命原作「其差除降授之命」，据阁本及上引忠肃集改。
　　【一四】将失其本忠肃集卷三乞慎择讲读官奏于此下有「然之性则虽圣人方其始也学问以达之范围以成之者其可少哉」二十六字。
　　【一五】夙夜之善「夜」，同上书作「成」。
　　【一六】宜正事是接「是」原作「相」，据阁本及上引忠肃集改。
　　【一七】保微慎始「慎」原作「谨」，避讳易字，今据上引忠肃集改回。
　　【一八】其可不慎择也哉「慎」原作「审」，避讳易字，今据同上书改回。
　　【一九】皇太妃出入「皇太」二字原互倒，据阁本、宋史卷二四三钦成朱皇后传及本条记事注文乙正。
　　【二○】璧水三舍「璧」原作「壁」，按「璧水」系指「太学」，亦即「泮池」，与下文「三舍」正合，现据阁本改。
　　【二一】徒洒泪兮云霄「兮」，阁本作「于」。
　　【二二】丙戌原作「丙申」，据阁本、宋史卷一七哲宗纪改。
　　【二三】除承帖人及刑法司人役许用外「人役」，阁本作「人吏」，疑是。
　　【二四】其逐路所桩耆户长壮丁钱数阁本「其」下有「余」字。
　　【二五】遣朝奉郎宋史卷四八六夏国传作「朝散郎」。
　　【二六】开封府推官赵君弼为司勋郎中「赵君弼」，阁本作「赵君锡」。
　　【二七】如保甲有犯「保甲」原作「指甲」，据阁本改。
　　【二八】古人以化外视戎狄阁本作「古人之所以待戎虏」。
　　【二九】但当自计利害「当」原作「常」，据阁本及下文改。
　　【三○】其位称资政殿学士「其」，阁本、活字本作「具」，疑是。
　　【三一】疑编录偶脱大字耳「录」原作「绿」，据阁本、活字本改。
　　【三二】有枢密院进拟者忠肃集卷三论三省枢密院差除奏作「有枢密院者」，且下又有「有三省者」四字，疑此处有脱文。
　　【三三】不识枢密院何为而预也「识」原作「委」，据同上书改。
　　【三四】则政无多门「门」原作「败」，据同上书改。
　　【三五】以陛下是夜躬行祭奠之礼「以」字原脱，据忠肃集卷七劾蔡确不入宿及文义补。
　　【三六】则是群臣各私其亲「群」，长编纪事本末卷九七逐小人作「君」，疑是。
　　【三七】大理寺累牒开封府取案「取」字原脱，据阁本及下文「大理以惠信曾有诉于开封，故取前案将有所质」补。
　　【三八】径送大理寺「径」原作「往」，据阁本及文义改。
续资治通鉴长编
卷三百六十一
卷三百六十一
　　起讫时间 起神宗元丰八年十一月尽其月
　　卷　　名 续资治通鉴长编卷三百六十一
　　帝　　号 宋神宗
  </div>
  <div class="pagination">
   <a href="续资治通鉴长编_page470.html">
    上一页
   </a>
   <span>
    ...
   </span>
   <a href="续资治通鉴长编_page466.html">
    466
   </a>
   <a href="续资治通鉴长编_page467.html">
    467
   </a>
   <a href="续资治通鉴长编_page468.html">
    468
   </a>
   <a href="续资治通鉴长编_page469.html">
    469
   </a>
   <a href="续资治通鉴长编_page470.html">
    470
   </a>
   <span class="current-page">
    471
   </span>
   <a href="续资治通鉴长编_page472.html">
    472
   </a>
   <a href="续资治通鉴长编_page473.html">
    473
   </a>
   <a href="续资治通鉴长编_page474.html">
    474
   </a>
   <a href="续资治通鉴长编_page475.html">
    475
   </a>
   <a href="续资治通鉴长编_page476.html">
    476
   </a>
   <span>
    ...
   </span>
   <a href="续资治通鉴长编_page472.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
