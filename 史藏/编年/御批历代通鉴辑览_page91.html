<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 91 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 91 页/共 306 页</h1>
    <div class="content">　　曲江公遥欣好武事齐主以诸子尚幼内仗遥欣外倚后弟刘暄【彭城人】内弟江祏【字业考城人齐主母景皇后祏之姑也故曰内弟】故以始安王遥光为扬州遥欣为荆州而遥欣在江陵多招材勇厚自封殖齐主恶之南郡太守刘季连宻表遥欣有异迹齐主乃以季连为益州刺史使据遥欣上流以制之
　　【戊齐永防元年魏寅太和二十二年】春正月魏拔新野齐沔北守将皆弃城走
　　先是魏主至新野齐太守刘思忌拒守攻之不克筑长围以守之至是魏拔新野缚刘思忌问之曰今欲降未思忌曰宁为南鬼不作北臣乃杀之于是沔北大震湖阳赭阳戍主及南乡太守相继南遁舞隂戍主黄瑶起为魏所获魏主以赐王肃肃脔而食之【瑶起杀肃父奂事具前】已而魏人克宛【房伯玉面缚出降】又败齐兵于邓城【军主刘山阳死战魏军乃退】魏主复以十万众围樊城曹虎闭门自守魏主去如悬瓠【注见前】
　　齐主杀其河东王铉【字宣高帝第十九子】等十人
　　齐主有疾以近亲寡弱而高武子孙犹有十王欲尽除之以问太尉陈显逹对曰此等何足介虑以问始安王遥光遥光以为当以次施行【遥光有躄疾毎肩舆入殿与齐主屏人久语毕齐主索香火呜咽流涕明日必有所诛】会齐主疾甚暴絶遥光遂杀河东王南康王子琳【字云璋武帝第十九子】等【临贺王子岳西阳王子文永阳王子峻衡阳王子珉湘东王子建南郡王子夏桂阳王昭灿巴陵王昭秀　子岳字云峤子文字云儒子峻字云嵩子建字云立子夏字云广皆武帝子昭灿昭秀文恵太子子】十人于是太祖世祖及世宗诸子皆尽矣等已死乃使公卿奏其罪请诛之下诏不许再奏然后许之南康侍读江泌【字士清考城人】哭子琳泪尽继之以血亲视殡毕乃去
　　魏攻齐义阳齐围魏涡阳【魏县唐改蒙城今属江南颍州府】以救之义阳围解齐师亦溃
　　魏镇南将军王肃攻义阳齐裴叔业围涡阳以救之魏南兖州刺史孟表守涡阳粮尽食草木皮叶魏主使将军傅永等救涡阳叔业进击大破之斩首万级俘三千余人获器械杂畜财物以千万计王肃更请遣军救涡阳魏主曰少分兵则不足制敌多分兵则禁旅有阙卿审图之义阳当止则止当下则下若失涡阳卿之过也肃乃解义阳之围与统军杨大眼【难当之孙】奚康生等救涡阳叔业见魏兵盛夜退明日士众奔溃魏人追之杀伤甚众
　　魏中尉李彪免仆射李冲卒
　　彪家世孤微初游代都以李冲好士倾心附之冲亦重其才学礼遇甚厚公私汲引及为中尉弹劾不避贵戚魏主贤之以比汲黯彪自以结知人主不复借冲无复宗敬之意冲浸衔之及魏主南伐彪与冲及任城王澄共掌留务彪数与冲争辨形于声色事多専恣冲不胜忿乃积其前后过恶上表劾之请付廷尉魏主览表叹怅久之曰道固可谓溢矣而仆射亦为满也有司处彪大辟魏主宥之除名而已冲性温厚及收彪之际瞠目大呼投折几案詈辱肆口遂发病荒悸言语错谬医不能疗以为肝裂旬余而卒
　　夏四月齐大司马王敬则反防稽至曲阿败死
　　齐大司马会稽太守王敬则自以高武旧将心不自安齐主外虽礼之而内实相疑闻其衰老且居内地故得少寛敬则世子仲雄善琴齐主以蔡邕焦尾琴【琴録呉人有烧桐以爨者蔡邕闻火烈之声知其良木因请而为琴果有美音而其尾焦故名】借之仲雄于齐主前鼓琴作懊侬歌【其辞曰常叹负情侬郎今果行许又曰君行不浄心那得恶人题　懊侬曲晋书乐志隆安初俗间讹謡之曲懊与恼同侬如冬反】齐主愈猜愧会疾病乃以张瓌【字祖逸呉人】为平东将军呉郡太守以防敬则敬则闻之曰东今有谁只是欲平我耳东亦何易可平吾终不受金甖金甖谓鸩也徐州行事谢朓敬则子壻也敬则子幼隆遣人告之朓执其使以闻敬则五官掾王公林【敬则族子】劝敬则急送启赐儿死单舟星夜还都敬则不应遂举兵反以奉南康侯子恪【豫章王嶷之子】为名子恪亡走【始安王遥光遂劝齐主尽诛高武子孙于是悉召入宫孩幼者与乳母俱入须三更当尽杀之子恪徙跣自归二更逹建阳门而齐主眠不起中书舍人沈徽孚与左右单景隽谋少留其事须臾齐主觉景隽启子恪已至齐主惊问曰未邪未邪景隽具对齐主抚牀曰遥光几误人事乃赐王侯供馔明日悉遣还第】敬则帅实甲万人过浙江张瓌遣人拒之闻鼓声皆散走瓌逃民间敬则以旧将举事百姓担篙荷锸随之者十余万至武进陵口【齐高武帝陵俱在武进】恸哭而过五月齐主诏前军司马左兴盛将军胡松等筑垒于曲阿长冈敬则急攻之台军不能敌欲退而围不开各死战松引骑兵突其后敬则军大败斩之是时齐主疾已笃敬则仓猝东起朝廷震惧太子宝卷急装欲走敬则闻之喜曰檀公三十六防走为上防【宋人讥檀道济避魏语】计汝父子惟有走耳晋陵民以附敬则应死者甚众太守王瞻【字思宠从孙】言愚民易动不足穷法许之所全活以万数【谢朓以功迁吏部郎三让不许朓妻常怀刄欲刺朓脁不敢相见】
　　秋七月魏省宫掖费用以给军赏
　　魏彭城王勰表以一嵗国秩职俸亲恤禆单国之用魏主乃诏损皇后私府之半六宫嫔御五服男女供恤亦减半在军者三分省一以给军赏
　　齐以萧衍为雍州刺史
　　先是雍州相传樊城有王气及是謡言更甚
　　齐主鸾殂太子宝卷立【是为废帝东昏侯】
　　初齐主有疾甚秘之至是殂【諡明皇帝庙号高宗曲阿兴安陵高宗性猜多虑简于出入竟不郊天又深信巫现毎出先占利害东出云西南出云北及疾欲塞后湖以为厌胜会殂事遂寝】遗诏以徐孝嗣为尚书令沈文季江祏为仆射江祀【字景昌祏之弟】为侍中刘暄为卫尉军政事委陈太尉【谓显逹】众事委孝嗣遥光坦之江祏大事文季祀暄参怀心膂之任可委刘悛萧惠休崔慧景太子宝卷即位恶灵柩在太极殿欲速徐孝嗣固争得逾月【宝卷每当哭輙云喉痛大中大夫羊阐入临无发俯仰帻脱寳卷辍哭大笑谓左右曰秃鹙啼来乎　秃鹙水鸟颈长而头秃故名】
　　八月高车叛魏九月魏主引兵还讨降之
　　魏发高车兵南伐高车惮逺役奉袁纥树者为主相帅北叛魏主遣将军宇文福讨之大败而还更命将军江阳王继【字世仁道武帝元孙】讨之寻闻齐高宗殂下诏称礼不伐丧引兵还北伐高车【会得疾甚□彭城王勰宻为坛于汝水之滨告天地及显祖乞以身代魏主疾有间十一月至邺】江阳王继上言高车顽昧避役逃遁若悉追戮恐遂扰乱请遣使推检斩魁首一人余加慰抚从之于是叛者往往自归继先遣人慰谕树者树者亡入柔然寻自悔相帅出降
　　【己齐主宝卷永元元年夘魏太和二十三年】春正月魏主还洛阳后冯氏有罪退处后宫
　　魏主连年在外冯后私于宦者高菩萨及是魏主还洛收菩萨等案问具伏以文明太后故不忍废赐后辞诀入居后宫诸嫔御奉之犹如后礼惟命太子不复朝谒而已【初冯熙以太后兄尚公主生三女二为后一为昭仪贵宠冠羣臣赏赐累巨万熙为太保子诞为司徒修为侍中聿为黄门郎侍中崔光尝谓聿曰君家富贵太盛终必衰败聿曰君无故诅我何也光曰不然物盛必衰此天地之常理若以古事推之不可不慎后嵗余修以罪黜诞熙卒幽后废聿亦摈弃冯氏遂衰崔光字长仁东清河鄃人】
　　齐取魏马圏【城名在南阳府邓州东北】南乡【注见前】魏主自将御之齐师败绩
　　先是齐太尉陈显逹督将军崔慧景击魏欲复雍州诸郡魏遣将军元英拒之显逹屡破英军拔马圏南乡魏主乃发洛阳自将御之命广阳王嘉【大武帝孙】断均口【注见前】邀齐兵归路齐兵大败显逹南走慧景亦还【时魏主久疾彭城王勰常居中侍医药昼夜不离左右饮食必先尝而后进蓬首垢面衣不解带魏主以勰为都督中外诸军事勰辞曰臣侍疾无暇安能治军愿更请一王使总军要魏主曰吾深虑不济安六军保社稷者皆凭于汝何容更请人乎】
　　夏四月魏主宏殂于糓塘原【在南阳府邓州东南】后冯氏伏诛太子恪立【是为宣武帝】
　　魏主疾甚北还至糓塘原谓司徒勰曰吾病殆必不起天下未平嗣子幼弱倚托亲贤唯汝勉之勰泣曰臣以至亲久参机要宠灵辉赫今复任以元宰震主之声取罪必矣魏主黙然久之乃手诏太子曰汝叔父勰清规懋徳松竹为心吾百年后其听勰辞蝉冕遂其冲挹之性又谓勰曰后宫久乖隂徳吾死后可赐自尽葬以后礼遂殂【諡孝文皇帝庙号高祖长陵高祖亲任贤能精勤庶务常曰人主患不能处心公平推诚于物能是二者则胡越之人皆可使如兄弟矣用法严于大臣无所容贷然人有小过常多涧畧郊庙之祭未尝不亲宫室非不得已不修衣冠浣濯而服之鞍勒铁木而已尝谓史官曰时事不可不直书人君威福在已无能制之者若防史复不书其恶将何所畏忌邪及是殂于糓塘原】军中以陈显逹去尚未逺秘不发丧遣使奉诏征太子太子至鲁阳乃发丧即位以遗诏赐冯后死【先是太子之至鲁阳也东宫官属多疑勰有异志宻防之而勰推诚尽礼卒无间隙咸阳王禧至谓勰曰汝此行不唯勤劳亦实危险勰曰兄年长识高故知有夷险彦和握蛇骑虎不觉艰难已而禧等闻冯后死相谓曰设无遗诏亦当去之岂可令失行妇人宰制天下杀我辈邪咸阳王禧字永夀献文帝子】
　　魏主追尊其母高氏为后
　　魏主追尊皇妣高氏为文昭皇后【后之先本勃海人后入高丽后父飏入魏为将军生后】配享高祖封后兄肇【字首文】为平原公显为澄城公数日之间富贵赫奕
　　秋八月齐主杀其仆射江祏侍中江祀始安王遥光起兵东城右将军萧坦之讨平之
　　齐主自在东宫嬉戏无度及即位不与朝士相接専亲信宦官及左右御刀应敕等是时扬州刺史始安王遥光尚书令徐孝嗣右仆射江祏右将军萧坦之侍中江祀卫尉刘暄更直閤省分日帖敕雍州刺史萧衍闻之谓参军张防【字真简范阳方城人】曰六贵同朝乱将作矣【衍与防宻修武备招聚骁勇以万数多伐竹木沈之檀溪积茅如冈阜皆不之用参军吕僧珍觉其意亦私具橹数百张时衍兄懿行郢州事衍使策说懿曰主上媟近左右栗轻忍虐必大行诛戮始安欲为赵王伦形迹已见然性猜量挟徒为祸阶萧垣之忌克陵人徐孝嗣聴其穿鼻江祏无断刘暄□弱一朝祸发中外土崩郢州控带荆湘雍州士马精彊世治则竭诚本朝世乱则足以匡济若不早图后悔无及懿不从　檀溪在襄阳府襄阳县西南吕僧珍字元瑜东平范人】初高宗顾命羣臣意寄多在江祏兄弟及是齐主失徳寝彰祏议废之而立江夏王宝元【字智深明帝第三子】刘暄不欲【暄尝为寳元郢州行事执事过刻宝元恚曰舅殊无渭阳情暄由是忌之不同祏议】祏兄弟乃欲更立始安王遥光【祏告吏部郎谢朓遥光亦遣所亲致意于朓朓说刘暄不宜立遥光遥光收朓付廷尉死狱中】刘暄以遥光若立则已失元舅之尊复不肯同祏议故祏迟疑久不决遥光大怒遣左右刺暄暄觉之遂发祏谋齐主收祏祀杀之【齐主自是无所忌惮益得自恣日夜与近习于后堂鼓呌戏马常以五更就寝日晡乃起台阁奏案阅数十日乃报或不知所在五省黄案皆为宦者裹鱼肉还家】遥光素有异志与其弟荆州刺史遥欣宻谋举兵将发而遥欣卒江祏又诛遥光惧阳狂称疾不复入台谋举兵东府以讨刘暄为名夜遣数百人破东冶出囚于尚方取仗向晓有诏召徐孝嗣屯卫宫城萧坦之率台军讨遥光至夜城溃遥光扶匐牀下军人牵出斩之以孝嗣为司空坦之为仆射
　　齐主杀其仆射萧坦之领军刘暄及司空徐孝嗣将军沈文季
　　齐主左右捉刀应敕之徒皆恣横用事时人谓之刀敕萧坦之刚狠而専嬖幸畏而憎之至是齐主遣兵围其宅杀之茹法珍等譛刘暄有异志【齐主曰暄是我舅岂应有此直□徐世檦曰明帝犹灭武帝之后舅焉可信邪】亦杀之初高宗临殂以隆昌事【谓鬰林王也】戒齐主曰作事不可在人后故齐主数与近习谋诛大臣皆发于仓猝决意不疑于是大臣人人莫敢自保徐孝嗣以文士不显同异故名位虽重犹得久存中郎将许凖劝行废立孝嗣迟疑久之沈文季自托老疾不预朝权侍中沈昭畧【字茂隆文叔之子】谓之曰叔父行年六十为员外仆射欲求自免岂可得乎文季笑而不应已而齐主召孝嗣文季昭畧入华林省使茹法珍赐以药酒昭畧怒骂孝嗣曰废昏立明古今令典宰相无才致有今日
　　冬十二月齐太尉陈显逹举兵袭建康败死
　　显逹自以高武旧将当高宗之世内怀危惧深自贬损及齐主立显逹弥不乐在建康得江州甚喜既而闻齐主屡诛大臣云当遣兵袭江州乃举兵令长史庾逺【字士□仲文之子】等与朝贵书数齐主罪恶云欲奉建安王宝寅【字智亮明帝第六子】为主齐主以崔慧景为平南将军督诸军击显逹显逹发寻阳败台军于采石潜师夜渡袭宫城不克退走台军追斩之【庾逺被执临刑索防着之曰子路结缨吾不可以不冠而死谓观者曰吾非贼乃是义兵为诸君请命耳陈公太轻事若用吾言天下将免涂炭其子子曜年十四抱父乞代并杀之齐主既诛显逹益自骄恣渐出逰走一月凡二十余出出輙不言定所常以三四更中鼓声四出火光照天幡防横路士民惊震啼号塞道尝至沈公城有一妇人临产不能去因剖其腹视其男女又好担幢侍御满侧暹诸变态曽无愧色】
　　魏以郭祚【字季祐太原晋阳人】为吏部尚书
　　祚清谨重惜官位每有铨授虽得其人必徘徊久之然后下笔曰此人便已贵矣人以是多怨之然所用者无不称职
　　【庚齐永元二年魏世宋辰宣武帝恪景明元年】春正月齐豫州刺史裴叔业以夀阳叛降于魏魏遣司徒彭城王勰镇之
　　叔业闻齐主数诛大臣心不自安遣人至襄阳问萧衍曰天下大势可知恐无复自存之理不若回面向北不失作河南公衍报曰羣小用事岂能及逺若意外相逼当勒马步直出横江以断其后则天下之事一举可定若欲北向彼必遣人相代以河北一州相处河南公宁可复得邪叔业沉疑未决乃遣信诣魏豫州刺史薛真度问以入魏可否真度劝其早降叔业遂奉表降魏魏以彭城王勰为司徒领扬州刺史镇夀阳奉叔业兰陵郡公豫州刺史叔业寻卒
　　夏四月齐遣将军崔慧景将兵讨夀阳慧景还兵奉江夏王宝元逼建康兵败皆死
　　齐主遣平西将军崔慧景将水军讨夀阳自出送之召慧景单骑而进裁交数言拜辞而去既出喜甚过广陵数十里会诸军主曰吾荷三帝厚恩当顾托之重幼主昏狂朝廷坏乱危而不扶责在今日欲与诸君共建大功以安社稷何如众皆响应于是还兵向广陵司马崔恭祖【慧景族人】纳之慧景济江遣使奉江夏王宝元为主宝元斩其使而宻与相应分部军众随慧景向建康攻竹里拔之以竹塘人万副儿言分遣千余人从蒋山龙尾鱼贯而上自西岩夜下鼓噪临城台军惊散宫门闭慧景引众围之时豫州刺史萧懿将兵在小岘【在和州含山县北亦曰昭□山】齐主遣宻使告之懿自采石济江恭祖劝慧景击之不许会慧景子觉度南岸战败恭祖诣城降众心离坏慧景将心腹数人潜去于道为人所杀宝元逃亡数日乃出齐主杀之【崔慧景既平曲赦其党诏书再下而嬖幸贪虐多所诬陷是时齐主所宠左右茹法珍梅虫儿等并为外监口称诏敕中书舍人王咺之専掌文输与相唇齿齐主呼所幸潘贵妃父宝庆及法珍为阿文虫儿及营兵俞灵韵为阿兄数往诸刀敕家游宴躬自汲水助厨人作膳奄人王寳孙年十三四号伥子最有宠参预朝政咺之虫儿之徒亦下之控制大臣移易诏敕乃至骑马入殿諙诃天子公卿见之莫不慑息焉】
　　秋八月齐攻魏夀阳魏人击败之遂取淮南地
　　齐将军陈伯之【济隂睢陵人】再攻夀阳魏彭城王勰拒之汝隂太守传永将兵来救伯之防淮口甚固永去淮口二十余里牵船上汝水南岸直南趣淮夜逹夀阳勰遂与永并势击伯之于肥口大破之伯之遁还淮南遂入于魏
　　齐后宫火
　　齐后宫火时嬖幸之徒皆号为鬼有赵鬼者能读西京赋言于齐主曰栢梁既灾建章是营齐主乃大起芳乐玉夀等殿以麝涂璧刻画装饰穷极绮丽后宫服御极选珍竒凿金为莲花以帖地令潘妃行其上曰此歩歩生莲花也
　　冬十月齐主杀其尚书令萧懿
　　崔慧景死懿为尚书令弟畅为卫尉掌管籥时齐主出入无度或劝懿因其出门举兵废之懿不听嬖臣茹法珍等惮懿说齐主曰懿将行隆昌故事齐主然之赐懿药于省中懿且死曰家弟在雍深为朝廷忧之
　　魏以彭城王勰为司徒録尚书事
　　勰雅好恬素不乐势利高祖重其事干故委以权任虽有遗诏复为魏主所留固辞不免常凄然叹息勰为人美风仪好文史小心谨慎未尝有过虽间居独处亦无惰容爱敬儒雅倾心礼待清正俭素门无私谒
　　十一月齐雍州刺史萧衍起兵襄阳行荆州事萧頴冑亦以南康王宝融【明帝第八子即和帝】起兵江陵
　　初齐主疑衍有异志使直后郑植往刺之不果【桢弟绍叔为衍宁蛮长史知其谋白之衍置酒绍叔家戯植曰朝廷遣卿见图今日间宴是可取良会也宾主大笑而散　郑绍叔字仲明荥阳开封人】及萧懿死衍夜召张防等入宅定议明日集僚佐谓曰昏主暴虐当与卿等共除之是日建牙集众得甲士万余人马千余匹船三千艘出檀溪竹木装舰葺之以茅事皆立办诸将争掳吕僧珍出先所具者付之争者乃息是时南康王宝融为荆州刺史长史萧頴胄行府州事齐主遣辅国将军刘山阳就頴胄兵袭襄阳衍知其谋遣参军王天虎诣江陵徧与州府书声云山阳西上并袭雍荆頴胄得书疑未决山阳至巴陵衍复令天虎赍书与頴胄及其弟頴逹【衍谓张策曰用兵之道攻心为上近遣天虎往人皆有书今段乘驿甚急止有两函与行事兄弟云天虎口具彼间人问天虎而无所说必谓行事与天虎共隐其事则行事进退无以自明必入吾谋内是驰两空函定一州矣】已而山阳至江安迟回不上頴胄计无所出夜呼参军席阐文【安定临泾人】柳忱【字文若世隆之子】闭斋定议【阐文曰萧雍州蓄养士马非复一日必不可制就能制之嵗寒复不为朝廷所容今若杀山阳与雍州举事立天子以令诸侯则霸业成矣山阳既不信我今斩送天虎则彼疑可释至而图之罔不济矣忱曰朝廷狂悖日滋雍州之事且借以相毙耳独不见萧令君乎前事之不忘后事之师也頴逹亦劝頴胄从阐文等计】诘旦頴胄谓天虎曰卿与刘辅国相识今不得不借卿头乃斩天虎送山阳山阳大喜单车至頴胄伏兵斩之乃以南康王宝融教纂严以萧衍都督前锋頴胄都督行留诸军事十二月頴胄及司马夏侯详【字叔业谯郡人】移檄建康州郡数齐主及梅虫儿茹法珍罪恶竟陵太守曹景宗【字子震新野人】遣人说衍迎宝融正尊号然后进军衍不从王茂【字休逺太原祁人】谓张防曰今以南康置人手中彼挟天子以令诸侯节下前进为人所使此岂他日之长计乎防以告衍曰若前涂大事不防故自兰艾同焚若其克防则威震四海谁敢不从岂碌碌受人处分者邪【初陈显逹崔慧景之乱上庸太守韦叡曰陈虽旧将非命世才崔颇更事懦而不武其赤族宜矣定天下者殆必在吾州将乎乃遣二子自结于萧衍及衍起兵叡帅郡兵二千倍道赴之冯道根居母防亦帅乡人子弟来赴　韦叡字懐文京兆杜陵人冯道根字巨基广平鄼人】












　　御批厯代通鉴辑览卷四十
<史部,编年类,御批历代通鉴辑览>
　　钦定四库全书
　　御批厯代通鉴辑览卷四十一
　　南北朝
　　【辛齐和帝宝融中兴巳元年魏明帝二年】春正月齐南康王宝融称相国萧衍发襄阳
　　齐南康王称相国以箫颖冑为左长史萧衍为征东将军衍发襄阳留弟伟【字文违】总府州事憺【字僧逹】守垒城【附近大城之垒】
　　魏彭城王勰归第以咸阳王禧为太保北海王详为大将军录尚书事于烈为领军
　　魏太尉咸阳王禧不亲政务骄奢贪淫魏主恶之禧遣奴就领军于烈求羽林虎贲烈以无诏拒之禧复遣谓曰吾天子叔父身为元辅有所求须与诏何异烈厉色曰烈非不知王之贵也奈何使私奴索天子羽林烈头可得羽林不可得禧怒以烈为恒州刺史烈遂称疾不出北海王详宻以禧过恶白魏主且言彭城王勰大得人情不宜久辅政魏主然之诏勰以王归第禧进位太保详为大将军录尚书事复以于烈为领军军国大事皆得参焉魏主不能亲决庶务委之左右于是伟臣茹皓【字禽竒吴人】赵修【字景业赵郡人】及外戚髙肇等始用事魏政浸衰【已而禧以谋反伏诛主由是益疎忌宗室】
　　三月齐相国南康王寳融废其君宝卷为涪陵王而自立【是为齐和帝】
　　齐南康王宝融即位于江陵改元以萧颖胄为尚书令荆州刺史萧衍为左仆射征东大将军都督征讨诸军假黄钺夏侯详为中领军封宝卷为涪陵王宝卷以陈伯之为江州刺史西击荆雍四月萧衍出沔命王茂等逼郢城宝卷遣军救之屯巴口【巴水入江之口也巴水今谓之巴河出黄州府罗田县南流至黄冈县入江】六月西台【江陵在西故曰西台】遣席阐文劳衍军赍颖胄等议诣衍谓宜请救于魏衍曰若郢州既拔席卷沿流自然风靡丈夫举事欲清天步拥数州之兵以诛羣小悬河注火奚有不灭岂容北面请救戎狄以示弱于天下卿为我辈白镇军前途攻取但以见付借镇军靖镇之耳已而东军进屯加湖【在汉阳府黄陂县东南】衍遣王茂等乗水涨袭之加湖溃【城名在汉阳东北】郢城降衍以韦叡行郢府事郢人安之【先是郢城被围郢州刺史张冲与竟陵太守房僧寄悉力拒守会冲及僧寄相继病卒七卒死者什七八冲子孜与诸将议降冲故吏房长瑜曰前使君忠贯昊天郎君但当坐守画一以荷析薪若天运不与亦当幅巾待命下从使君孜不从遂以郢城降　张冲字思约劭之孙】
　　秋七月齐雍州刺史张欣泰【字义亨兴世子】谋立建安王宝寅不克而死
　　齐涪陵王宝卷作芳乐苑穷极竒丽【苑中山石皆望五采望民家有好树美竹则毁旧撤屋而徙之于苑中立市使宫人宦者共为稗贩以□贵妃为市令自为录事小有得失妃则与杖又好巫觋左右诈云见先帝大嗔不许数出宝卷大怒抜刀寻之既不见乃缚菰为髙宗形北向斩之悬首苑门】雍州刺史张欣泰与弟欣时宻谋结胡松及王灵秀鸿选【鸿姓选名】等诛诸奸幸废宝卷防宝卷遣中书舍人冯元嗣救郢茹法珍梅虫儿李居士杨明泰送之于中兴堂【即新亭宋孝武即位于此因改名】欣泰等使人于坐杀元嗣明泰伤虫儿居士法珍等散走灵秀诣石头迎建安王宝寅向台城百姓数千人皆空手随之欣泰闻事作驰入宫会法珍得返闭门上仗鸿选不敢发宝寅至杜姥宅【在上元县北晋成帝杜后母立第于此因名】曰已暝人皆溃去宝寅逃三日乃出泣言受制不自由宝卷复其爵位欣泰与胡松皆被诛
　　九月齐萧衍引兵东下
　　衍既克郢城诸将欲顿兵夏口衍以为宜乗胜直指建康张策庾域亦以为然乃命众军即日上道【缘江至建康凡矶浦村落军行宿次立顿处所策逆为图画如在目中】遂克寻阳【时陈伯之镇江州衍曰用兵未须实力所听威声耳加湖之溃寻阳人情理宜恟惧可传檄而定也乃遣使说伯之许即用为江州伯之虽许归附而云大军未须遽下衍曰伯之首鼠及其犹豫急往遥之乃引兵至寻阳伯之束甲请罪初巴东王子响之乱司马席恭祖被杀至是其子谦以新蔡太守从伯之镇晋阳伯之将降谦曰我家世忠贞有殒不二伯之杀之衍以伯之为江州刺史其子虎牙为徐州刺史】齐主宝融诏衍若定京邑得以便宜从事衍留郑绍叔守寻阳引兵东下谓曰卿我之萧何寇恂也比克建康绍叔督江湘粮运未尝乏絶
　　魏筑洛阳诸坊
　　魏司州牧广陵王嘉【太武之孙】请筑洛阳三百二十三坊各坊三百步曰虽有暂劳奸盗永息诏发畿内夫五万人筑之四旬而罢
　　魏立后于氏
　　后烈弟劲之女也烈方为领军总心膂之寄故立之
　　冬十月齐萧衍围建康
　　萧衍之克江郢也涪陵王宝卷游骋如故闻至近道聚兵为固守之计衍遣曹景宗等进顿江宁击破李居士于新亭因乗胜而前新亭城主江道林引兵出战禽之于陈衍至新林遣吕僧珍据白板桥【在江宁县西南】李居士帅鋭卒万人直来薄垒越堑抜栅僧珍分人上城矢石俱发自帅马步三百人出其后城上人复逾城而下内外夹击居士败走十月宝卷遣将军王珍国【字徳重广之子也】将精兵十万陈于朱雀航南宦官王宝孙持白虎幡督战开航背水以絶归路衍军小却王茂下马单刀直前其甥韦欣庆执铁纒矟以翼之冲击东军应时而陷曹景宗纵兵乗之吕僧珍纵火焚营将士皆殊死战鼔噪震天地珍国等不能抗军遂大溃衍长驱至宣阳门诸将移营稍前宝卷将军徐元瑜以东府城降李居士以新亭降衍镇石头宝卷闭门自守衍命诸军筑长围守之
　　十一月齐尚书令巴东公萧颖胄卒【諡献武】
　　颖胄既卒由是众望尽归于衍【先是齐邑东巴西二郡不从颖冑之命引兵破硖口进至上明颖冑遣蔡迫恭拒之相持不决颖胄忧愤而卒已而巴军闻建康已危众溃而降上明注见前蔡道恭字怀俭南阳冠军人】
　　魏以任城王澄都督淮南军事
　　魏镇南将军元英上书曰萧宝卷骄纵日甚虐害无辜其雍州刺史萧衍扫土兴兵顺流东下唯有孤城更无重衞乃皇天授我之日臣乞躬帅步骑三万直至沔阳据襄阳之城断黑水【今襄阳府谷城县东有黑水河与光化县接界】之路长驱南出进拔江陵则三楚可收岷蜀断絶又命扬徐声言俱举建业穷蹙文轨可齐不报车骑大将军源怀【本名思礼贺之子】亦言广陵淮隂观望得失宜东西齐举以成席卷之势若使萧衍克济上下同心岂惟后图之难亦恐扬州危逼【是月魏东豫州刺史田益宗侵齐战于赤亭齐人败绩　赤亭在黄州府麻城县东南水经注举水迳齐安郡西厯赤亭下谓之赤亭水即此】
　　十二月齐人弑涪陵王宝卷萧衍入建康以太后令追废宝卷为东昏侯自为大司马承制
　　是时建康城中实甲犹七万人宝巻悉以军士委王珍国使兖州刺史张稷【字公乔瓌之弟】为之副【宝卷尊蒋子文之神为灵帝迎入后堂使巫祷祀宝卷于殿中骑马出入以金银为铠甲饰以孔翠昼眠夜起一如平常】长围既立屡战不胜尤惜金钱不肯赏赐雕镂杂物倍急于常众情怨怠皆思早亡莫敢先发法珍虫儿説宝卷曰大臣不留意使围不解宜悉诛之珍国及稷惧祸谋弑宝卷使后閤舍人钱强夜开云龙门珍国稷引兵入殿御刀丰勇之为内应宝卷方在含徳殿作笙歌兵入斩之稷召仆射王亮【字奉叔莹从父弟】等令百僚署牋以黄油裹宝卷首遣博士范云等送诣石头右卫将军王志【字次道僧防之子】叹曰冠虽何可加足取庭中树叶挼服之伪闷不署名衍览牋无志名心嘉之衍与云有旧即留参帷幄使张防先入清宫封府库图籍时城内珍宝委积业禁勒部曲秋毫无犯收潘妃及法珍虫儿等四十一人皆以属吏以宣徳太后【文恵太子妃鬰林王尊为皇太后明帝即位出居鄱阳王故第王为号曰宣徳宫】令追废宝卷为东昏侯以衍为大司马录尚书事依晋武陵王遵承制故事百僚致敬以王亮为长史衍入阅武堂下令大赦凡昏制谬赋淫刑滥役悉皆除荡【潘妃有国色衍欲留之以问领军王茂茂曰亡齐者此物留之恐为外议乃并法珍等诛之】
　　齐大司马衍执豫州刺史马仙琕【字灵馥扶风郡人】吴兴太守昻【字千里凯之子】既而释之
　　齐萧衍之东下也豫州刺史马仙琕拥兵百万衍使其故人姚仲賔説之仙琕斩于军门以狥衍围宫城州郡皆请降吴兴太守袁昻独拒境不受命【衍使江革为书与昻曰竭力昏主未足为忠家门屠灭非所谓孝岂若翻然改图自招多福昻复书拒之】及建康平衍使豫州刺史李元履巡抚东土敕勿以兵威陵辱昻元履至宣衍防昻亦不请降开门撤备而已仙琕闻台城不守号泣谓将士曰我受人任寄义不容降君等皆有父母我为忠臣君等为孝子不亦可乎乃悉遣兵出降余壮士数十闭门独守俄而兵入仙琕令士皆持满兵不敢近日暮仙琕乃授弓曰诸军但来见取我义不降乃遣送石头衍释之使待袁昻至俱入曰令天下见二义士皆厚遇之
　　【壬齐中兴二年梁高祖武帝萧衍天监午元年魏景明三年　是嵗齐亡梁代】春正月齐大司马衍迎宣徳太后入宫称制二月衍自为相国封梁公加九锡寻进爵为王
　　初衍与范云沈约任昉同在竟陵王西邸至是引云为谘议约为司马昉为记室参谋议谢朏何先弃官居家衍奏徴为军谘祭酒朏皆不至衍内有受禅之志沈约进曰齐祚已终明公当承其运虽欲谦光不可得已衍曰我方思之约曰公初建牙樊沔此时应思今王业已成何所复思若天子还都公卿在位则君臣分定无复异心岂复有人方更同公作贼衍然之召云等告之云对畧同约防衍曰卿明早将休文更来云出语约约曰卿必待我云许诺而约先期入衍命草具其事约乃出怀中诏书幷诸选置云至殿门不得入约出问曰何以见处约举手向左【谓左仆射】云笑曰不乖所望有顷衍召云入曰我起兵三年矣诸将不为无功然成帝业者卿二人也于是衍以诏进位相国掦州牧封十郡为梁公备九锡置百司已复进爵为王
　　萧衍以沈约为梁仆射范云为梁侍中
　　衍纳东昏余妃颇妨政事范云以为言未从云与将军王茂同入见云曰昔沛公入关妇女无所幸此范増所以畏其志大也今明公始定建康海内想望风声奈何袭乱亡之迹以女徳为累乎茂起拜曰云言是也公必以天下为念不宜留此衍黙然云即请以余氏赉茂衍许之赐云茂钱各百万
　　三月萧衍杀齐邵陵王宝攸【字智宣明帝第九子】等三人鄱阳王宝寅出奔魏
　　先是衍以齐湘东王宝晊【安陆王缅之子】好文学忌之诬为谋反并其弟宝览宝宏皆杀之至是役杀邵陵王宝攸晋熙王宝嵩【字智靖明帝第十子】桂阳王宝贞【明帝第十一子】鄱阳王宝寅穿墙夜出遁匿山涧昼伏宵行抵夀阳之东魏任城王澄以车马迎之待以客礼宝寅请丧君斩衰之服澄以丧兄齐衰之服给之仍帅官僚赴吊宝寅居处有礼澄深器重之
　　齐主发江陵以萧憺都督荆湘六州军士
　　齐主东归以萧憺为荆州刺史荆州军旅之后公私空乏憺厉精为治广屯田省力役存问兵死之家供其困乏自以年少居重任谓佐吏曰政之不臧士君子所宜共惜吾今开怀卿其无于是人人得尽意民有讼者皆立前待符敎决于俄顷曹无留事荆人大悦
　　夏四月齐梁王萧衍称皇帝【是为梁髙祖武帝】废齐主为巴陵王迁太后于别宫封拜功臣有差【齐自髙帝代宋至和帝凡七主合二十三年】
　　齐主至姑孰下诏禅位于梁四月宣徳太后遣尚书令亮等奉玺绶诣梁宫梁王即位于南郊赠兄懿为丞相封长沙王諡曰宣武奉齐主为巴陵王宫于姑孰奉宣徳太后为齐文帝妃封文武诸臣车骑将军夏侯详等十五人为公侯以王亮为尚书令王莹【字奉光亮从父兄】为中书监沈约为仆射范云为吏部尚书
</div>
    <div class="pagination">
<a href="御批历代通鉴辑览_page90.html">上一页</a><span>...</span><a href="御批历代通鉴辑览_page86.html">86</a><a href="御批历代通鉴辑览_page87.html">87</a><a href="御批历代通鉴辑览_page88.html">88</a><a href="御批历代通鉴辑览_page89.html">89</a><a href="御批历代通鉴辑览_page90.html">90</a><span class="current-page">91</span><a href="御批历代通鉴辑览_page92.html">92</a><a href="御批历代通鉴辑览_page93.html">93</a><a href="御批历代通鉴辑览_page94.html">94</a><a href="御批历代通鉴辑览_page95.html">95</a><a href="御批历代通鉴辑览_page96.html">96</a><span>...</span><a href="御批历代通鉴辑览_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
