<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 470 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 470 页/共 607 页</h1>
    <div class="content">　　户部言：「见准朝旨，修完诸路役书。其诸色役人多寡，合行添减，并支酬雇直，重轻未均，并据逐路相度到事理修入。所有免役额钱逐处支用外，自来约留□剩，各不过二分，系是准备非泛阁放及增添役人雇直等使用。今来申到帐状，立定支用窠名，其所留□剩，内有及三四分已上去处，合行裁减，立定分数。今相度，欲乞将诸路敷出役钱元额，于役书内立定合用钱数外，所留□剩，不得过二分，余行减放。其自来不及二分处，即依旧。所贵稍□民力。」从之。（实录删修云：户部言：「诏修诸路役书，请敷出役钱除元立定数外，所留□剩，不得过二分，余行减放。其自来不及二分处，即依旧。」从之。今仍用本文。）
　　陕西转运司奏：鄜延路会定岁八十三万贯，如遇年饥，非次添屯，即不在数。（此据政目。）诏给户部右曹钱六十万贯，充鄜延路边籴。
　　诏：「贡院官死于火翟曼、陈之方、马希孟，各与一子官，仍赐钱十万。」
　　戊寅，诏今后亲王府翊善、侍读、侍讲、记室参军第二任知州，理提刑资序；第四任知州，理诸路转运使资序。以王府侍讲虞太熙外补，杨王颢、荆王頵列疏请留，乞与理提刑资序，故有是命。
　　诏陕西、河东逐路经略司严戒将佐等募人体探贼中事实，远斥候，严守备，不得轻战。常须谨重及不得张皇劳扰。以逐路经略司言，探报西贼点兵，虑诸路或弛边备也。
　　癸未，谏议大夫孙觉言：「乞依天禧元年手诏言事勘会官制事目格字，左右谏议大夫，左右补阙、拾遗，凡发令举事，有不便于时，不合于道，大则廷议，小则上封。若贤良之遗滞于下，忠孝之不闻于上，则条其事状而荐言【一○】。」诏依此申明行下。（此据新、旧两录，仍以密疏删修。按觉有札子，云「九月始供谏职」，恐此时元未有所献纳也。或移附九月，更详之。）觉又言：谥法当责任有司，人主不可自亲其文，应乞赐者，宜一切不许。从之。（此亦以密疏增入。）
　　诏：蕃官赏移，赠皇城使、高州团练使。录其子及女夫官，仍赙赐有差。以河东经略司言，入界遇贼死之故也。
　　乙酉，诏：「太皇太后特送辽国生辰礼物，令御药院依章献太后与北朝皇太后礼物数排办。内：冠□，缠以金玉；腰带，水晶；鞍辔，以玉；鞋蟱，以靴代之。」
　　门下、中书后省言：「诏详定三省吏禄并增给，请厘为一法。除今来所定并旧劳绩以时添料钱，自随身分并时服、官马合依旧外，其应外取拨到并额内人，并从今来新定则例。其兼领因事别给并旧来请受并罢。即应权若领两房职名同，惟许从一多给。」从之。
　　礼部郎中林希为秘书少监，朝散大夫周尹为主客郎中，吏部郎中曾肇、张汝贤并为右司郎中。（政目二十四日又书盛次仲通判雄州，二录并不书。当考。）
　　丁亥，诏：「入内都知张茂则，宿卫宫省，更历四朝，清谨忠勤，宜在褒劝。以其子左藏库副使巽为西上合门副使。」
　　会校牧马利害所言：「会校到提举制置牧马司元奏置孳生监，每年约生驹五分，自置监至今，收驹不满一分四厘。二年间，死损马已过五分，并转送又及一分。已上较之，所收自不足以偿死损之数。会校委见害多利少。」诏：「府界新置牧马监并提举经度制置牧马司并罢。应合分拨、措置事件令兵部条画以闻。见在马已经配放并未离母驹，拨与同州沙苑监。未经配放已离母驹，拨与太仆寺。令逐路保甲司，指挥保甲更不教骑；借到户马并私马，并给还主；支到官马，均配诸军填阙。提举经度制置牧马司、枢密都承旨张诚一罚铜二十斤，差知潞州。崇仪副使温从吉降一官。」从吉，始建议创置孳生马监者也。（曹诵六月十二日建议，乞会校。二月十五日，遣官按行陕西、河东路。）
　　诏：「府界、三路保甲，自来年正月一日，依义勇法，冬教二月。每月赴县教阅，五都保以上，分四番，自十月起教，至正月罢。令保即先从多教，周而复始，仍降画一处分。府界三路已罢团教，其提举钱粮官司并罢，拨与教阅司兼领。皆自来年正月一日施行。」（据枢密院时政记，此指挥实在八月二十六日丁亥，旧录乃系之七月六日戊戌，新录因旧录，盖考究不详也。今依时政记，于本月日特书。又御集，八月二十四日有指挥：「自来年后，保甲止冬教，令三省、枢密早施行。」盖二十四日指挥，二十六日方行出也。新录因旧录，于丁亥日书云：「罢府界新置牧马监并提举经度制置牧马司；崇仪副使温从吉降一官。提举牧马司、枢密都承旨张诚一罚铜二十斤。初，枢密副都承旨曹诵言：『朝廷用从吉法，置孳生马监，驹少而死损多，请委官比较。』至是，稽考如诵言，故罢之，乃有是责。」诚一罢枢密都承旨，知潞州；诏逐路保甲罢教骑，其借户马及私马并归主，官马以配诸军；既删取不详，又将四番教阅及罢钱粮官，移入七月戊戌。大抵旧录于元佑改法事都抹杀，不肯分明书入。新录不应因之。今已别修如上，仍附注于此。）
　　殿中侍御史黄降奏：「伏见昭宣使宋用臣营缮私第及别治园池亭馆而臣领点检水磨所，见用臣偷盗官园莲藕等并亏偿买物，累赃不少。又闻取洛口金泉法酒赢卖入己。勘会用臣所总局分，尚有不系废罢去处，未经勾考，欲乞朝廷详酌，并委官取索点磨有无欺弊【一一】。并检会前后所奏，付有司检校根究施行。」诏：「都大提举汴河堤岸司，专切提举京城所所管不系废罢去处，并仰黄降等依废罢物货场已得指挥，取索点磨闻奏。余候山陵祔庙了日取旨。」（密疏八月事，今附此。）
　　己丑，门下省言：中书省申明，谏议、司谏、正言合通为一法，凡有所见，并许论奏。欲送中书省申明行下。从之。
　　贵妃苗氏乞罢册命，从之。
　　龙图阁直学士知永兴军刘庠，加枢密直学士。（政目云特除。）
　　司马光言：臣闻舜明四目，达四聪，王者视四海之内，皆如户庭，闾阎之间，皆如指掌，然后能治天下。恭惟太皇太后陛下深居九重，皇帝陛下富于春秋，四海之广大，闾阎之微隐，未尝身亲而目睹也。非采听臣民之言，虽以天纵睿智之性，何由知之？陛下近诏天下臣民皆得上封事，言朝政阙失、民间疾苦，仍降出令臣与执政看详。其第一次降出者三十卷，臣谨与诸执政选择，其中除无取及□长之辞外，其可取者已用黄纸签出，进入讫。伏乞陛下取签出者，更赐详览或留置左右，以备规戒；或降付有司，商议施行。如此，则忠言日进，聪明日广，诚生民之厚幸，社稷之盛福也。向者，执政请听臣僚上殿，陛下谦退，以为国家政事多未习知，臣僚欲言事者，自有章疏，何必上殿？今臣民章疏举集于前，若陛下不勤加省览，则朝政阙失、民间疾苦，何由上闻？国家政事无时而习知也！其间亦有一事而觽人共言者，臣亦重复签出，盖欲陛下知天下所共患，觽情所同欲也。夫为政在顺民心，民之所欲者行之，所恶者去之，则何患号令不行，民心不附，国家不安，名誉不荣哉？惟在陛下断志而力行之耳！光又言：
　　臣伏睹近降农民诉疾苦实封状王啬等一百五十道【一二】，除所诉重复外，俱已签帖进入。窃惟四民之中，惟农最苦。农夫寒耕热耘，沾体涂足，戴星而作，戴星而息；蚕妇育蚕治茧【一三】，绩麻纺纬，缕缕而积之，寸寸而成之，其勤极矣！而又水旱、霜雹、蝗蜮间为之灾，幸而收成，则公私之债交争互夺，谷未离场，帛未下机，已非己有矣。农夫、蚕妇，所食者糠籺而不足，所衣者绨褐而不完，直以世服田亩，不知舍此之外，有何可生之路耳！故其子弟游市井者，食甘服美，目睹盛丽，则不复肯归南亩矣。至使世俗俳谐，共以农为嗤鄙，诚可哀也。又况聚敛之臣，于租税之外，巧取百端，以邀功赏。青苗则强散重敛，给陈纳新，免役则刻剥穷民，收养浮食，保甲则劳于非业之作，保马则困于无益之费，可不念哉！
　　夫农蚕者，天下衣食之源，人之所仰以生也，是以圣王重之。臣不敢远引前古，窃闻太宗尝游金明池，召田妇数十人于殿上，赐席使坐【一四】，问以民间疾苦。田妇愚戆，无所隐避，赐帛遣之。太宗兴于侧微，民间事固无不知，所以然者，恐富贵而忘之故也。每临朝，无一日不言及稼穑。真宗乳母秦国夫人刘氏，本农家也，喜言农家之事，真宗自幼闻之。故为开封尹以善政着闻。及践大位，咸平、景德之治，为有宋隆平之极。景德农田敕，至今称为精当。昔周公相成王，作无逸曰：「先知稼穑之艰难，乃逸，则知小人之依。」盖以一盂之饭，一尺之帛，莫不出于艰辛。人主既知之，则不肯用之于无益，散之于无功，骄侈之心无自而生矣。伏惟太皇太后陛下深居九重，皇帝陛下富于春秋，自非今者浚发德音，大开言路，使畎亩之民，皆得上封事，则此曹疾苦，何由有万分之一得达于天听哉？虽其文辞鄙俚，语言丛杂，皆身受实患，直贡其诚，不可忽也。伏惟太皇太后陛下与皇帝陛下，同赐省览，庶以开广聪明，资益圣德，惟于民间情伪靡不周知【一五】，异日太平之业，由此为始也。（光集、载此札子在八月十二日后，今附月末。）
　　是月，神宗第十子越王偲生。（会要。）
　　诏：繁剧去处、重法地分，吏部所用知州、通判、知县，并在京库务、寺、监、丞阙六十余处，并归中书取旨选差。（元佑元年闰二月末，吕陶疏云：元丰八年八月内，执政以此为词，收占吏部阙。今附见月末，须别考详、增修。）
　　九月乙未，三省、枢密院言：「该配，合从开封府及军马司断遣者，并依法配行。无军名者，五百里以上，并配牢城邻州，本州岛并配本城。强盗，或三犯窃盗，因盗配军后再犯罪，若谋杀并以刃故伤人，放火、强奸，或人力奸主已成，造蓄蛊毒及教令人，并传习妖教，故沈有人居止舟船，拒捕，已上于法合配者，并诸军犯阶级及逃亡应配千里以上，并依法配行。内无军额，五百里以上，配牢城邻州，或本州岛配本城。已系本城，配牢城；已系牢城，配重役。」从之。（此即十月八日己巳所书诏改新配法也。旧录既于九月四日乙未详书之，又于十月八日己巳特书，并着黄履有言。新录因之，盖考之不详耳！今并入此，仍取王岩叟所言，附元丰六年三月二十六日，可考。）
　　初，神宗以流人离去乡邑，或疾死于道，而护送禁卒失教习【一六】，有往来劳费，故放免犯罪应流者，加决刺，随所在配诸军重役。于是中丞黄履有言：「故令应配者，悉配行如旧法。仍委长吏，无下所降敕。」（履言当考寻全章编入。新录削去「仍委长吏，无下所降敕。」政目：「七月二十二日，诏开封盗合配者，依旧条。余令立法。」此合参考。）
　　监察御史王岩叟亦言：「窃见诸州自行就配法以来，民间多苦凶徒骚扰之患。缘其人皆是狃于为恶，无所畏惮，不复自新之人，平昔流之远方，犹或逃归以肆凶虐，今既不离本乡，更无限隔，足以遂其为恶之志，恣其报怨之心。使被苦与告捕之家，常忧仇害，一乡上下，不获安居。若日月益久，其徒转盛，愈恐易于结集，为患更深。伏望朝廷采察，罢就配法，以为髃凶之戒，以为良民之福。」
　　尚书省言：「汴河堤岸司所管房廊、水磨、茶场及京城所所管房廊，岁入钱数，除代还免行钱，指定合支数外，并充户部左曹年计支用。按在京诸色行户，总六千四百有奇免轮差官中祗应，一年共出缗钱四万三千三百有奇。数内约支二万六千九百有奇充和雇诸色行人祗应等钱外，余一万六千四百有奇，榷货务送纳，准备户部取拨，充还支过吏禄钱。其在京免行钱，尽行放罢。自来以免行钱充吏禄食及料钱等，并以所拨汴河堤岸司及京城所房廊钱内给，其诸色行人自来差付官中祗应人数，下开封府，并依旧条。」从之。（政目九月十四日云：在京诸行共六千四百余户免轮应，一年共出钱四万三千余贯。内二万六千余贯雇人祗应外，一万六千余贯纳官。并罢。即此月四日所行也。）
　　中书省言：「在京免行钱既与放免，并汴河堤岸司、京城所房廊，并拨□户部左曹，及岁收课利除代还免行钱、吏禄外，余并充本曹年计。所有水磨、茶场，乞令左曹疾速措置经久利害以闻。」从之。（元佑元年闰二月二十八日，罢水磨茶场。六月三日、九月四日，可考。）
　　秘书省正字范祖禹言：「先王制礼，以君服同于父，皆斩衰三年。盖恐为人臣者，不以父事其君，此所以管乎人情也。自汉以来，不惟人臣无服，而人君遂亦不为三年之丧。惟国朝自祖宗来，外廷虽用易月之制，而宫中实行三年之丧。且易月之制，前世所以难改者，以人君自不为服也。今君上之服已如古典，而臣下之礼犹依汉制，是以百官有司皆已复其故常，容貌衣服无异于行路之人。岂人之性如此其薄哉？由上不为之制礼也。今髃臣易月而人主实行丧，故十二日而小祥，期而又小祥，二十四日大祥，再期而又大祥。夫练、祥不可以有二也，既以日为之，又以月为之，此礼之无据者。古者再期而大祥，中月而禫。禫者，祭之名也【一七】，非服之色也。今乃为之惨服三日，然后禫，此礼之不经者也。既除服，至葬而又服之，盖不可以无服也。祔庙而后即吉，纔八月矣，而遽纯吉，无所不佩，此又礼之无渐者也。易月之制，因袭故事，已行之礼，不可追也。臣愚以为，宜令髃臣朝服，止如今日而未除衰，至期而服之，渐除其重者。再期而又服之，乃释衰，其余则君服斯服斯可也。至于禫，不必为之服，惟未纯吉以至于祥，然后无所不佩。则三年之制，略如古矣。」诏礼官详议以闻。
　　其后礼部尚书韩忠彦等言：「朝廷典礼，时世异宜，不必循古。若先王之制不可尽用，则当以祖宗故事为法。今言者欲令髃臣服丧三年，民间禁乐如之，虽过山陵，不去衰服，庶协古之制。缘先王恤典，节文甚多，必欲循古，则又非特如臣僚所言故事而已。今既不能尽用，则当循祖宗故事及先帝遗制。」从之。（旧录云：是时祖禹首建此议，而执政有主之者，人以为违戾，故礼部有请。新录辩曰：范祖禹言，先王制礼，以君服同于父，故请髃臣为三年之丧。记曰：「事君有犯无隐，服勤至死，致丧三年。」此礼经也。韩忠彦谓「当循祖宗故事及先帝遗制」。故不果行。执政，谓司马光也。自「是时」至「有请」二十五字，并删去。按祖禹集自注此一疏，云「六月七日上」，及第二疏：「以七月九日上。」）
　　丁酉，门下侍郎司马光奏：「窃虑差臣都亭驿押赐北使御筵，为名犯北朝讳。乞免差。」从之。（密记六日。）
　　戊戌，户部言：「见修诸路役书，将敷出役钱额，于役书内立定合用钱数外，所留□剩，不得过二分，余行减放。缘两浙、淮南东路役法，先已修定颁行，其见今合用数外，如有□剩役钱二分已上去处，亦合减放。欲乞申明行下。若候逐路了当，方行减放，窃虑后时。今欲乞下逐路，委当职官亲按所供役书帐状，将经久合用钱上，量留□剩役钱，不得过二分。其合依今降朝旨减放钱数，即以乡村、坊郭所出钱，均定合减之类，体量人户自来出钱轻重，从下等减放，仍先具合减放钱数，申本部点检。即不候造簿，并听先次指挥减放施行。两浙、淮南东路准此。」从之。
　　庚子，工部郎中梁焘为吏部郎中，户部郎中李周为职方郎中，太常博士林旦为工部员外郎。
　　辛丑，诏吕大防曰：「卿镇蜀日久，西南生民疾苦利害，或新法有于民未便者，想多闻见。卿未到阙间，宜先以所见条析，入急递奏来，于入内内侍省投进，无有所隐。」
　　壬寅，辽国吊慰太皇太后使、长宁军节度使耶律仲，副使、太常少卿充干文阁直学士吕颐浩等，见于大行皇帝神座前，行祭奠礼毕，皇帝御紫宸殿，引见仲等。
　　乙巳，朝请大夫、太常少卿韩宗道为太仆少卿。光禄少卿韩宗古为少府少监。
　　先是，御史中丞黄履言：「臣伏闻朝旨，以韩宗道、宗古是右仆射韩缜之侄，故宗道自户部郎中为太常少卿，宗古自司马郎中为光禄少卿。又以吕希绩是左丞吕公着之子，故自吏部员外郎为少府少监。臣伏思太常之职，掌邦国礼乐、郊庙、社稷之事，历古及今，号为清职。宗道虽有吏能，且无文誉，超次授之，既为非称，而又本朝故事，凡缘宰执避亲，多以本等少降处之，如中书舍人避亲为待制之类，未闻假以优迁，使窃幸焉。兼希绩与宗道、宗古同为避亲，在希绩则降之本班之末，在宗道则升二班，在宗古则升一班，尤为未允。」又言：「窃见韩缜自领中书以来，曾未数月，朝廷差除及缜姻戚者屡矣。若使执政自此皆援缜例以幸子侄，则是朝廷为官择人之清职，止为大臣子侄避亲阶宠之地。兼闻韩宗道、宗古，于臣弹奏次日，各急赴本寺礼上。士论籍籍，以为缜合令俟命，不合遽令礼上。缜之所为，审至于此，尤为可鄙。」于是太皇太后亲谕执政，而有是命。希绩亦出知颍州。自是遂诏三省合取旨事及台谏章奏，并同进拟，不专属中书。（吕公着七月戊戌先论列，及是，乃有此诏。然讫不知果是何月日也。三省同进拟，缘韩缜差宗道、宗古为太常、光禄少卿，御史有言，故改法。此据苏辙元佑元年闰二月六日劾韩缜疏。元年正月末，刘挚劾蔡确云：中书二年，不将差除与三省合奏，及身迁门下，阴使言者申请，招权营私，其当去四也。按吕公着八年七月入朝，便有此申请，不缘确意，不知确复使何人申请？又据苏辙劾韩缜，则政坐责差除宗道、宗古，黄履有言，因改法耳。或刘挚并以此攻履也。徽宗实录黄履传【一八】，乃以三省同进呈事，为哲宗未即位以前【一九】，误也。宗古，明年四月十四日，改职方郎中。）
　　太常少卿韩宗道等言：奉敕差充皇帝贺北朝生辰国信使副，所有沿路过界，未经山陵祔庙礼毕，应干礼仪服饰等，伏乞下有司裁定。诏：「如到界首，北朝接伴须要吉服听乐，仰再三辞免。若坚不听从，亦许依嘉佑八年贺北朝生辰使李受等过界在仁宗丧制体例，权改吉服听乐。」（密记十四日。）
　　资政殿学士韩维奏：钱币阑出边关，则足以资敌国，旧法为禁甚严，今每贯税钱五十文，恣听其出中国，臣请复禁如旧法。诏：「依嘉佑编敕施行。其熙宁申明敕，更不施行。仍令河北沿边安抚司契勘，自删定嘉佑编敕后来，沿边如何施行，今来却行禁绝，有无合随宜措置事件，仰具事理闻奏。」（密疏有此，须求韩维元奏增入。政目：「十四日罢放钱出中国。」即此事也。）
　　己酉，于阗国遣使入贡。
　　朝奉郎、秘书少监刘挚为侍御史。挚言：「窃惟陛下即祚临政之始，其所先者，宜莫若广言路，故臣今就职之日，首献其说。盖圣人以一心御万事而无遗虑，以一视周四海而无遗照，非能身亲而目得之也，为能咨诹访逮，致人之言，开辟其涂，使无壅蔽。上之公卿大夫有百执事【二○】，下之虽工、瞽、执技之贱，刍荛、负薪之鄙，皆得输意自竭，杂然至前而听吾之所择，惟惧乎言者之不能多也。祖宗以来，谏官、御史，张设员品，罕不备足，凡在职者，有言之责。臣今伏见，谏官止有大夫一员，御史台自中丞而下虽十员，然止于中丞、侍御史、两殿中，法得言事外，监察御史六员，专于察治官司公事文书之稽违者，而不与于言。则是在朝廷以言为官而任其责者，裁此五人而已。天下之大，臣工之觽，权强之渐，朋比之萌，民之休戚，政之利病，其于献纳伺察，诚恐耳目之未广，事或有不得尽闻于圣听者，非所谓明四目，达四聪，开觽正，集髃策者也。臣欲望圣慈于谏院增置谏官员数，本台六察御史并许言事，其所领察案目，不废如故。所贵共尽忠力，交辅圣政。」
　　朝奉郎苏轼为礼部郎中。（邢恕家传云：先是吕公着欲复引恕为中书舍人，然与恕素厚，觽所共知，不欲专自己发。孙固时在门下，乃公着所援进，因召固至合子中，嘱令开端，公着从而赞之。诸公无他言，独刘挚云：「邢到河阳亦未久，且除集撰作帅，如何？」诸公皆不答，遂罢。是时，宣仁已有召恕之意，公论亦以恕当还朝，挚不能夺觽意，故姑欲以集撰塞之。因其子赣过河阳，即令告恕本末。挚于恕，初亦相亲，特以蔡确故，乃见疏忌。恕始为起居舍人日，因见诸公，请先用挚，闻之者云：「和叔此举，鬼神也须伏。」及三省初合，蔡确第一笔除挚侍御史，苏轼礼部郎中，问恕曰：「以此二人破题如何？」恕犹戏答确云：「所谓『德动天鉴，祥开日华』也。」恕意取唐李程日五色赋破题如此，遂冠多士，古今传诵耳。盖挚元佑初任言责，确犹在相位，与王岩叟排击不已，司马光深不以为然。时傅尧俞为秘书监，温公即属令谏挚止之。且云：「蔡非久自去，何必如此形迹？」挚既以奏疏，即答尧俞云：「已做到这里，如何住得？」傅亦以告恕也。方确之为山陵使也，公着及光已尝为恕言，欲假蔡以节旄，处之北门或颍昌矣。蔡初既力引光，已而同在门下，相得甚驩。章惇则自任语快，常以光为钝，不是持正见容，岂可处也？时京师知事者，皆闻此语。恕家传固妄也。姑存之，使后世有考焉。）
　　承议郎、龙图阁直学士蔡卞为太皇太后回谢辽国使，客省使、沂州防御使曹评副之。中书舍人范百禄为皇帝回谢辽国使，左藏库副使、兼合门通事舍人高士敦副之。士敦后以疾辞，左藏库副使、知冀州刘惟清代之。（惟清代士敦，在十月癸未。今并书。）
　　诏自今门下中书省、枢密院合取会文字，依旧直下所属取索。诏中书省增置录事二人。（元丰元年二月六日诏当考【二一】。）
　　礼部言：大行皇帝神主祔庙毕，其时享并明堂祀上帝配座，欲依故事，下待制以上及秘书省长贰、礼官详定以闻。从之。
　　枢密院言：提举出粜在京封桩斛斗所，自元丰三年四月开场粜卖至今，见在斛斗，一百七万七千七百四十三硕，草，三十四万五千四百束。诏：「在京封桩阙额禁军并销废捧日等六指挥粮草【二二】，权住粜卖，及令司农寺于仓场通融认数桩管，不得指定界分。仍依旧供具帐状，以备朝廷变易支用。」（元丰三年四月，不见粜卖场事始。）
　　枢密院言：「昨令国信使满中行等计会北朝依嘉佑年北朝皇太后贺仁宗皇帝生辰、正旦使人传达礼意，皆自北朝皇帝转达。今来北朝吊慰太皇太后，其使人传达，却系北朝皇帝专致传语。使人见日回问，则并当专为传宣，问北朝皇帝圣体。非故事，当改正。欲令送伴北朝吊慰使、副，婉顺说谕使人，悉依嘉佑年例。」从之。
　　诏：「陕西提举买马监牧司及成都府利州路买马司，并令提举成都府永兴军等路榷茶公事陆师闵兼提举。仍就用茶货随宜增减价直，相度稳便置场去处，计置博买。候及一年，具马实数奏闻【二三】。应有合买措置事件，令详具画一闻奏。所有先降陕西监牧事，拨令陕西路转运司管勾指挥，及陕西买马，拨□经制熙河、兰会路边防财用司，并成都府利州路买马指挥，并更不施行。」（此据法册增入。）
　　庚戌，废徐州宝丰下监。（五月末，已罢鼓铸，九月十九日遂废监。实录既于此书「罢宝丰下监」，又于十月十二日甲戌书：罢鼓铸，以转运司言阙铜而官吏虚縻廪给也。盖失先后之序。今别修，仍削去十月甲戌所书「罢鼓铸」。密疏，九月事。检会京东转运使范纯粹奏：敕宝丰下监铸折二大钱，令相度利害，访闻本路铁炭短阙，上下劳费，欲乞并权令住罢。除见在物料依旧外，其余料在民间买纳元物【二四】，各未得拘催，并候纯粹相度了当，别听朝旨。其废罢宝丰下监应合行事件，令转运司措置施行讫奏。此盖纯粹未到京东时指挥，纯粹既到，即废监也。）
　　甲寅，尚书省言：「御史中丞黄履奏，本台察案检察官司稽违，其勾朱、架阁，簿书违式之类，系事理轻小者，欲止从本台牒官司改正，仍不理为官吏功过、殿最，已依所乞。所有被察官司，除官员依法减等无罪外，其人吏自合随事上簿，理为过犯，岁终比较。」从之。
　　戊午，诏：京东、西路保马数未足者，更不收，据见管数，令逐户依旧主养，别听朝旨。（政曰云：京东、西保马未足数，罢买。）
　　监察御史王岩叟上疏曰：（岩叟上疏，不得其时，今以疏语斟酌，附九月末。）臣闻忠臣之事君，犹孝子之事亲，一家之事，知而不言，非孝也，言而不尽，亦非孝也。有人于此，为奸言诡说，阴蔽善谋，以欺其亲而幸利焉，而其亲未之察，则当告乎？勿告乎？孝子不忍以此心事亲，忠臣不忍以此心事君。臣虽愚，窃慕孝子之心，以为事君之法。臣昨在外方，闻皇帝陛下即政之始，太皇太后陛下垂帘之初，内批废罢京师民情不便十余事，及屏黜宋用臣等数人，中外喧呼，交相庆快！又协天下之望，登用忠贤以辅大政，人皆谓积年之弊，指日可除。而七月于今，未闻勇决，犹郁天下之望，何也？盖忠贤少而奸邪觽，阴为朋党，沮隔于其中耳！臣诚惜陛下有哀矜庶物之心，有爱育髃生之意，四方疾苦又尽知之，而未得旷然以发于天下也。奸朋邪党既已辜负圣君于前日，又欲欺惑陛下于此时，臣窃痛心！彼见四方之人密封交进，以诉疾苦于陛下，则亦自知为朝廷谋者不忠矣，其心颠沛，惟恐陛下有所更张。盖其事既穷，则其过自显而其身难立，不得不多方以自为计也。固有与忠贤佯为相亲而心实忌恶之，以伺其倦厌者；有明肆悖戾，以侵侮忠贤而欲挠之使去者；有默默不言，是非两可而苟容于其间者。大要皆欲以自固其权，自盖其恶尔。故议者曰：「奸邪不易去，忠贤不易留。」治乱安危，在忠邪去留之间尔，此陛下知孤忠之难立，则特力以主之可也，知髃邪之难却，则尽意以图之可也。先民之语曰：「屋漏在上，知之在下。」今在下之人则皆知某人为忠贤，某人为奸邪，而不知朝廷之上，宫闱之中，能种种而知乎？以陛下之聪明，宜无不知之。然臣私忧奸计密行，髃邪浸长，则陛下之仁心无复得施，左右之忠贤无复能立，朝廷之公议无复可伸，四海之生灵无复受福，天下之势危矣！此臣所以寤寐反侧而为陛下忧之也。今民之大害，不过三五事而已，傥陛下如听政之初，直从中批出指挥，令罢某事，则奸心自沮而陛下之圣泽行矣。臣昨在河北为知县，奉行青苗、免役、保甲之法，亲见其害，至深至悉，非若他人泛泛而知之也。如青苗实困民之本，须尽罢之，百姓乃苏。而近日指挥，但令敛散，不立额而已，（八月八日指挥）则所以困民之本，十分之八九犹在，此必陛下不知也。役钱，天下亿兆之家所共苦也，须如旧来复行差法，民乃便安。而近日指挥，但令减□剩钱而已，（八月十六日指挥。）则亿兆之家所共苦者，十分之七八犹在，此必陛下不知也。保甲之害，三路之民如在汤火，未必皆法之弊，盖由提举一司上下官吏逼之使然。而近日指挥，虽止令冬教，然尚存官司，（七月六日指挥。）则所以为保甲之害者，十分之六七犹在，此必陛下不知也。奸邪遂非饰过而巧辞强辩，以欺惑圣听，将至深之弊，略示更张，以应副陛下圣意而已，非至诚为国家去大害，复大利，以便百姓，为太平长久之策者也。此忠义之良心所以犹抑，而奸邪之素计所以尚存也。天下识者皆言，陛下不绝害源，百姓无由乐生。不屏髃邪，太平终是难致。臣愿陛下奋然独断如听政之初，行此数事，则天下之大体无事，陛下高枕而卧矣。贴黄称：「如执论者以青苗、免役遽罢之，恐国用不足，则乞陛下问以治平、嘉佑之前，国用何以不阙？愿令讲究而言之。」
　　注　　释
　　【一】诏按察司所至「司」，宋史卷一七哲宗纪作「官」。
　　【二】五月八日「五」原作「正」，据阁本及本书卷三五六是日记事改。
　　【三】此据九月王岩叟疏阁本「九月」下有「末」字。
　　【四】三十二字「二」原作「三」，按所删字数为「三十二」，据阁本改。
　　【五】褫衣打三二十拳「褫衣」，温国文正司马公文集卷四八乞不贷故斗杀札子作「递互」。
　　【六】替行偿命「行」，阁本、同上引温国文正司马公文集作「得」。
　　【七】拽倒郭兴同上引温国文正司马公文集作「拽倒郭兴家棚子」。
　　【八】为再从弟张小六冤执咒□责兄弟男女「责」，同上书作「堂」。
　　【九】令门下省省审原缺一「省」字，据阁本及同上书补。
　　【一○】则条其事状而荐言阁本「言」下有「之」字。
　　【一一】并委官取索点磨有无欺弊阁本「索」下有「驱」字，下同。
　　【一二】臣伏睹近降农民诉疾苦实封状王啬等一百五十道「诉」原作「许」，据下文及温国文正司马公文集卷四八乞省览农民封事札子改。
　　【一三】蚕妇育蚕治茧「育蚕」二字原脱，据同上书补。
　　【一四】赐席使坐「使」原作「便」，据同上书改。
　　【一五】惟于民间情伪靡不周知同上书无「惟」字，于文义为长。
　　【一六】而护送禁卒失教习「禁卒」原作「禁军」，据阁本及宋史卷二○一刑法志改。
　　【一七】祭之名也「祭」下原衍「祀」字，据阁本及宋史卷一二二礼志删。
　　【一八】徽宗实录黄履传「徽宗实录」下原衍「以前」二字，文义不通，据阁本删。
　　【一九】为哲宗未即位以前「以前」二字原脱，据阁本补。
　　【二○】上之公卿大夫有百执事按忠肃集卷三乞增谏员及许察官言事奏「大夫」下无「有」字。
　　【二一】元丰元年二月六日诏当考「元丰」，阁本作「元佑」。
　　【二二】在京封桩阙额禁军并销废捧日等六指挥粮草「捧日」下原衍「寓直」二字，据阁本删。
　　【二三】具马实数奏闻阁本作「具买马实数奏闻」，依文义阁本长。
　　【二四】其余料在民间买纳元物「元」，阁本作「之」。
续资治通鉴长编
卷三百六十
卷三百六十
　　起讫时间 起神宗元丰八年十月尽其月
　　卷　　名 续资治通鉴长编卷三百六十
　　帝　　号 宋神宗
　　年　　号 元丰八年（乙丑，1085）
　　全　　文
　　冬十月甲子，夏国遣芑良嵬名济、昂聂张聿正进助山陵马一百匹。
　　己巳，太皇太后谕辅臣曰：「民间保马宜早罢，见行法有不便于民者改之。」（此据政目八日事【一】，今特书之。）
　　诏缘边禁乐，除民庶、军营已有旨外，余并俟三年。初，太常寺以治平四年禁乐故事，缘边臣僚止百日，诏俟祔庙毕弗禁。至是，雄州言：故事，送迎北使及犒设北界取银绢人，皆不作乐。故复有是诏。
　　命辅臣诣寺观谢晴。
　　诏改新配法。（旧录云：诏改新配法。初，神宗以流人离去乡邑，或疾死于道，而护送禁卒失教习，有往来劳费，故仿古犯罪应流者加决刺，随所在配诸军重役。至是，中丞黄履有言，故令应配者悉配行如旧法。新录因之。按九月四日乙未所书，即此诏也。已入九月乙未，此可削。）
　　庚午，臣僚言：「在京市易帐状，旧申三司勾考，官制行，分属户部左曹。元丰七年，内外市易，右曹总其政。令改隶太府，其帐当归右曹。」从之。
　　辛未，忻国长公主卒。年四岁，神宗第八女也，与上同母。改赠邓国，特辍视朝三日。
　　癸酉，诏仿唐六典置谏官，其具所置员以闻。从刘挚之言也。（挚言在九月十八日。）
　　甲戌，诏已废徐州宝丰监，令户部速具诸监可裁减者以闻。（实录云诏徐州宝丰监罢鼓铸，以本路转运司言阙铜而官吏糜廪给。此据范纯粹奏议。五月末，已罢鼓铸。实录又于九月十九日书罢宝丰下监矣，不应十月十二日方罢鼓铸，实录盖误也。今改之。十二月十四日收罢、增置十四监。）
　　丙子，左藏库副使赵怀义、西头供奉官刘永渊、西京左藏库高遵治各加恩转两官。赏兰州渡河进讨之功也。
　　丁丑，诏尚书侍郎、给、舍、谏议、中丞、待制以上，各举堪充谏官二员以闻。初，中旨除朝议大夫、直龙图阁、知庆州范纯仁为左谏议大夫，朝请郎、知虔州唐淑问为左司谏，朝奉郎朱光庭为左正言，校书郎苏辙为右司谏，正字范祖禹为右正言，令三省、枢密院同进呈。太皇太后问「此五人何如？」执政对「协外望。」章惇曰：「故事，谏官皆令两制以上奏举，然后执政进拟，今除目从中出【二】，臣不知陛下从何知之，得非左右所荐【三】，此门不可浸启。」太皇太后曰：「此皆大臣所荐，非左右也。」惇曰：「大臣当明扬，何以密荐？」由是吕公着以范祖禹，韩缜、司马光以范纯仁亲嫌为言。惇曰：「台谏所以纠绳执政之不法，故事，执政初除，亲戚及所举之人见为台谏官，皆徙他官。今皇帝幼飻，太皇太后同听万机，当动循故事，不可违祖宗法。光曰：「纯仁、祖禹作谏官，诚协觽望，不可以臣故妨贤者进，臣宁避位。」惇曰：「缜、光、公着必不至有私，万一他日有奸臣执政，援此为例，引亲戚及所举者居台谏，蔽塞聪明，非国之福。纯仁、祖禹请除他官，仍令两制以上各得奏举。」故有是诏。淑问、光庭、辙除命皆如故，纯仁改为天章阁待制，祖禹为著作佐郎，寻复以纯仁兼侍讲。（纯仁待制，即丁丑十六日。祖禹为著作，十七日。纯仁兼侍讲，乃二十五日。今并书之。）
　　纯仁在庆州屡言边事，其初言：「伏见夏国差人诣阙，多日未见放回。近日探到贼中事宜，渐却添屯兵马，必是发情疑阻，却欲别生边患。伏望圣慈以陕西生灵之故，稍从其欲，使复常贡。庶几可以罢兵，俾华夏得复见太平，则陛下好生之德洽于生灵，祖宗社稷享万世之安，皆在陛下一言之赐尔。臣尝读后汉光武报臧宫、马武诏书，良有深诫。臣恐陛下欲闻，谨录缴进，惟圣心采择。」
　　又言：「昔孟子谓以大事小，可以保天下。光武之诏，其旨亦同，皆古圣贤至当之论。前汉樊哙愿得十万觽，横行匈奴中，及五代景延广称晋有横磨大剑十万口，此皆前代武夫轻妄之言。方今庭议之际，伏望陛下采至当之论，黜轻妄之言，以安国家，则天下幸甚！」
　　又言：「近枢密院降到熙河奏邈川大首领温溪心所探事宜，言夏国今年大旱，人煞饥饿。及泾原路探到事宜，亦言夏国为天旱无苗，难点人马。臣亦恐西界只似昨来陕西沿边少雨，其传多有过当，如汉诏所谓『传闻尝多失实』是也。向来未举灵武之师，诸处皆言西夏衰弱，及至永乐之围，致诸将轻敌败事，此可以为近鉴也。」又言：「臣近闻夏国累次遣使赴阙，礼意恭顺，外议皆谓渐可罢兵。窃知西人顿买汉物数目过多，似不为频来之计，臣愚虑，或恐分画地界之际后，欲阻兵胁盟。臣已指挥沿边诸将寨栅，常为意外之备。更望朝廷戒敕边臣，不得少有懈慢。其向来所增军马及创添吏员，且与存留，候将来画定地界，纳到誓书，抽减未晚。盖朝廷举动，夷夏所瞻，固宜谨重。及臣所奏请边防利害并举辟官属，亦望不付有司，特降圣旨施行，免用常格阻碍。临时阙事，万一落贼奸便，上贻宵旰之忧，则臣不早陈述之罪万死难赎矣。」
　　诏：监察御史兼言事，殿中侍御史兼察事。始用吕公着及刘挚之言也。（旧录云非先帝官制也。新录云：既云监察兼言事，殿中侍御史兼察事，事始于此，则非先帝官制可见。今去「非先帝官制也」六字。按吕公着及刘挚实先后建白，今明着其所以然。政目云：监察兼言事止四员，殿中兼察事止二员。）
　　前京东路转运使□居厚责授成州团练副使，黄州安置；副使吕孝廉添差监彬州茶盐酒税。以御史言其苛刻故也。（五月十二日取勘。政目云：并坐违法掊刻，以希进用。）
</div>
    <div class="pagination">
<a href="续资治通鉴长编_page469.html">上一页</a><span>...</span><a href="续资治通鉴长编_page465.html">465</a><a href="续资治通鉴长编_page466.html">466</a><a href="续资治通鉴长编_page467.html">467</a><a href="续资治通鉴长编_page468.html">468</a><a href="续资治通鉴长编_page469.html">469</a><span class="current-page">470</span><a href="续资治通鉴长编_page471.html">471</a><a href="续资治通鉴长编_page472.html">472</a><a href="续资治通鉴长编_page473.html">473</a><a href="续资治通鉴长编_page474.html">474</a><a href="续资治通鉴长编_page475.html">475</a><span>...</span><a href="续资治通鉴长编_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
