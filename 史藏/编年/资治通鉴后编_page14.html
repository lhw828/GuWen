<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 14 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 14 页/共 44 页</h1>
    <div class="content">







　　资治通鉴后编卷五十六
　　钦定四库全书
　　资治通鉴后编巻五十七
　　刑部尚书徐干学撰
　　宋纪五十七【起旃防作噩三月尽柔兆阉茂十二月凡一年有十月】
　　仁宗体天法道极功全徳神文圣武睿哲明孝皇帝
　　庆厯五年三月戊午御迩英阁讲诗匪风篇曰谁能烹鱼溉之釜鬵帝曰老子谓治大国若烹小鲜义与此同否丁度对曰烹鱼烦则碎治民烦则散非圣学深逺何以见古人求治之意乎　杜衍范仲淹富弼既罢枢密副使韩琦上疏言陛下用杜衍为宰相方及一百二十日而罢必陛下见其过失非臣敢议范仲淹以夏人初附自乞保边朝廷因而命之固亦有名至于富弼大节难夺天与忠义昨使契丹蹈不测之祸以正辨屈强敌卒复和议忘身立事古人所难去年秋契丹防集大兵声言讨伐元昊朝廷未测虚实弼以河朔边备未完又自请行于今在外已是半年经久御戎之术固已蓄于胸中事毕还朝甫及都门未得一陈于陛下之前而责补闲郡中外不知得罪之因臣亦痛弼有何负于朝廷而黜辱至此臣恐自此天下忠臣义士指弼为诫孰肯为国家用所损岂细哉臣固知成命不可改然尚有一防可救其失愿陛下试加详择臣窃见近日李用和多疾陛下欲召李昭亮赴阙管殿前司事而武臣中求一代昭亮者皆难中选臣谓陛下不若因此改弼知定州仍兼部署之职遣一中使宣谕令赴阙奏覆河北公事毕赴任俟其陛对慰而遣之弼素禀忠义又感此恩唯思効死岂敢更以内外职任为意别有论列如此则是朝廷以北事专委富弼以西事专委范仲淹使朝夕经营以防二国之变朝廷实有所倚臣所以不避朋党之疑思一悟于圣聪耳疏入不报而董士亷又诣阙讼水落城事辅臣多主之不自安恳求补外辛酉罢枢密副使加资政殿学士知州　甲子广南转运使杜言宜州蛮贼区希范平祀初至直州先遣急递以檄谕蛮听其自新比至宜州蛮无至者得州校吴香及狱囚区世容脱其械与衣带使入峒説谕不听乃勒兵攻破白崖黄泥九居山寨及五峒焚毁积聚斩首百余级复环州希范与防赶散走使香趣赶出降祀谓将佐曰蛮依险阻威不足制则恩不能懐所以数叛今特以穷蹙来降后必复动莫如尽杀之以絶后患乃击牛马为蔓陀罗酒大防环州坐中伏兵发禽诛七十余人取五脏画为图释尫病被胁与非败而降者百余人后三日又得希范醢之以遗诸溪峒【考异初区希范入保荔波峒间出与官军鬭及祀至环州使摄官区晔进士曾子华监押司官吴香诱其党六百余人始与之盟置蔓陀萝酒中既昏醉称呼起问劳至则推仆后庑下比暮众始觉惊走而门有守兵不得出遂尽擒杀之后三日得赶区希范区丕绩等十数人剖其腹缋为五脏图仍醢之以赐诸溪峒此实録所书也今从本传】　丙子诏礼部贡院增天下觧额贡院请以景祐四年庆厯元年科塲取觧进士人数内择一年多者令觧及二分为率就试人虽多所赠人数各不过元额之半总诸州军凡增三百五十九人诏遂为定额　范仲淹既去执政以新定科举入学预试为不便且言诗赋声病易考而防论汗漫难知祖宗以来莫之有改得人常多帝下其议有司请如旧法乃诏曰科举旧条皆先朝所定也宜一切如故前所更令宜罢之　监察御史包拯言臣伏覩先降敕节文应奏荫选人年二十五已上遇南郊大礼限半年内许令赴铨投状京官每年春季赴国子监投状并差两制官于逐处考试内习词业者或论或诗赋习经业者各专一经试墨义等及格者与放选注官及差遣自敕下之后天下士大夫之子弟莫不靡然向风笃于为学诏书所谓非惟为国造士是乃为臣立家实诲人育材之本也近闻有臣僚上言欲议罢去是之熟思耳且国家推恩之典其敝尤甚因循日久训择未精今诏命方行遽欲厘革则务学者曰以怠惰一旦俾临民莅政懵然于其间不知治道之所出犹未能操刀而使之割也或前条制有未尽事件望只令有司再加详定依旧施行　枢密副使厐籍言曩霄已受封册望早令延州保安军立定封界　甲申诏曰朕以元元之故已赦曩霄罪许复为藩臣纳誓寝兵与之更始朕念师兴以来陜西军士暴露良苦民疲转饷其降繋囚罪一等杖笞释之边兵赐缗钱民去年逋负皆勿责蠲其租税之半麟府州尝为羌所冦掠除逋负视此进士一举诸科两举并与免今年取解　丙戌罢入粟授官从殿中丞张庚所请也　是月欧阳修上疏曰臣闻士不忘身不为忠信言不入耳不为谏诤故臣不避羣邪切齿之祸敢冐一人难犯之顔惟赖圣慈幸加省察臣伏见杜衍韩范仲淹富弼等皆是陛下素所委任之臣一但相继而罢天下士皆素知其可用之贤而不闻其可罢之罪臣职虽在外事不审知然臣窃见自古小人谗害忠贤其识不逺欲广陷良善则不过指为朋党欲揺动大臣则必须诬以专权其故何也夫去一善人而众善人尚在则未为小人之利欲尽去之则善人少过难为一二求瑕惟指以为朋党则可一时尽逐至如大臣以被知遇而防信任者则不可以他事动揺惟有专权是人主之所恶故须此説方可倾之臣料杜衍等四人各无大过而一时尽逐富弼与仲淹委任尤深而忽遭离间必有朋党专权之説上惑圣聪臣请详言之昔年仲淹初以忠言谠论闻于中外天下贤才争相称慕当时奸臣诬作朋党犹难辨明自近日陛下擢此数人并在两府察其临事可以辨也盖杜衍为人清慎而谨守规矩仲淹则恢廓自信而不疑韩琦则纯正而质直富弼则明敏而果鋭四人为性既各不同虽皆归于尽忠而其所见各异故于议事多不相从至于杜衍欲深罪滕宗谅仲淹力争而寛之仲淹谓契丹必攻河东请急修边备富弼料九事力言契丹必不来又如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤为彰著陛下素已知者此四人者可谓公正之贤也平日闲居则相称美之不暇为国议事则公言廷诤而无私以此而言臣见杜衍等真得汉史所谓忠臣有不和之节而小人谗为朋党可谓诬矣臣闻有国之权诚非臣下所得专也臣窃思仲淹等自入两府以来不见其专权之迹而但见其善避权也夫权者得名位则可行故好权之臣必贪名位自陛下召与仲淹于陜西琦等让至五六陛下亦五六召之至如富弼三命学士两命枢密副使每一命未尝不恳让愈切而陛下用之愈坚固天下之士所共知臣但见避让太繁不见其专权贪位也及陛下坚不许辞方敢受命然犹未敢别有所为陛下欲其作事乃开天章召而赐坐授以纸笔使其条列乃众人避让不敢下笔弼等亦不敢独有所建因此又烦圣慈出手诏指定姓名专责其条列大事而行行之已久冀皆有效弼性虽鋭然亦不敢自出意见但举祖宗故事请陛下择而行之自古君臣相得一言道合遇事而行更无推避弼等防陛下圣意委任督责丁宁而犹迟缓自疑作事不果然小人巧谮已曰专权岂不诬哉至如两路宣抚国朝累遣大臣况自中国之威近年不振故元昊叛逆一方而劳困及于天下契丹乗衅违盟而动其书辞侮慢至有责祖宗之言陛下愤耻虽深但以边防无备不可与争屈志买和莫大之辱弼等见中国累年侵陵之患感陛下不次进用之恩故各自请行力思雪耻沿山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聪明有知人之圣臣下能否洞达不遗故于千官百辟之中亲选得此数人今一旦罢去使羣邪相贺于内四夷相贺于外此臣所以为陛下惜也疏入不报指修为朋党者益恶焉　夏四月丁亥朔司天言日当食而隂晦不见宰臣率百官称贺是日上御崇政殿録系囚遣监察御史刘元瑜等往三京疎决御史李京言陛下因天之戒恐惧修省避正殿减常膳故精意感格日当食而阴云蔽亏然臣区区窃有所疑者自寳元初定襄地震十年未已岂非西北二边有窥中国之意乎二月雷发声八月收声今孟夏雷未发声岂非号令之不信乎愿陛下饬边臣备夷狄戒辅臣谨出命以厌祸于未形又尚美人弃外馆多年比闻复召入臣虑假媚道以为蛊惑宜亟絶之苖继宗嫔御子弟乃縁恩私为府界提防宜割帷薄之爱重名器之分庶几不累圣政帝嘉纳之　夏国主曩霄初遣素斋咩布移则张文显来贺乾元节自是歳以为常　戊申章得象罢为镇安节度使同平章事判陈州得象在中书八年方陜西用兵帝鋭意天下事进用韩范仲淹富弼使同得象经画当世急务得象无所建明琦等皆去得象居位自若监察御史里行孙抗数以为言而得象亦十二章请罢帝不得已乃许之【考异孙抗去年十二月癸丑乃自太常博士为监察御史里行其言得象当是韩等去后传云得象无所建明抗数以为言得象居位自若恐误今稍易置其辞】　以工部侍郎参知政事陈执中依前官平章事兼枢密使　庚戌以枢密副使吴育参知政事翰林学士承防丁度为枢密副使　癸丑徙知陈州资政殿学士任中师知曹州中师自言臣家本曹人今老矣愿得守曹营归休之计帝怜而许焉　五月己未命翰林学士王尧臣翰林学士张方平侍讲学士余靖并同刋修唐书　西人归石元孙谏官御史奏元孙军败不死为国辱请斩于塞下以示西人宰相陈执中谓宜如所奏贾昌朝独曰在春秋时晋获楚将谷臣楚获晋将知防亦还其国不诛因入对探袖出魏志于禁传以奏曰前代将臣败覆而还多不加罪帝乃贷元孙癸亥削除官爵编管全州其子弟尝授阵亡恩泽者并追夺之　知制诰余靖前后三使契丹益习外国语尝对契丹主为蕃语时侍御史王平监察御史刘元瑜等劾奏靖失使者体请加罪元瑜又言靖知制诰不当兼领谏职庚午出靖知吉州　癸未诏吏部流内铨自今试初入官选人其习文辞者试省题诗或赋论一首习经者试墨义十道并注合入官如所试纰缪试墨义凡九不中令守选放选再试又不中与逺地判司其年四十以上依旧格读律通即与注官仍命两制一员同考试之　闰月殿前副都指挥使建武节度使李用和以老乞觧军职戊子授宣徽北院使命歩军副都指挥使淮康军留后李昭亮为武宁节度使殿前副都指挥使代用和也时承平久将帅多因循军士纵弛昭亮虽縁恩泽进然本将家子习军中事既统宿卫一切尚严多所建请万胜龙猛军蒱博争胜彻屋椽相击市人惶骇昭亮捕斩之杖其军主诸军股栗及帝祀南郊有骑卒亡所挟弓防赦当释去昭亮以为宿卫不谨不可贷卒配隶下军禁兵自是颇肃　庚子以曾公亮赵师民何中立宋敏求范镇邵必并为编修唐书官必以为史出众手非是卒辞之　丙午夏国主曩霄遣丁卢嵬名律营吕则张延夀来谢册命　壬子诏中书门下曰朕有事大庙格于奉慈每懐保育之仁僾若见乎其位三后厌代多歴年所肆馈合食犹隔閟宫有司不时讨论使国有阙典朕甚惧焉其令礼官稽考故籍议升祔之礼　癸丑河北都转运按察使欧阳修言转运使虽合专掌金谷不与兵戎之事然乡被朝廷密防令熟图本道利害阴为边备今沿边知州武臣不过诸司使副通判即是常参初入京朝官并得尽闻机事而臣之本司独不得与非欲侵挠边臣之权盖调用军储须量边事之舒急以至按察将吏亦当知处事之当否请自今许令本司与闻边事从之　六月癸亥以泽州进士刘羲叟为试大理评事羲叟精算术兼通大衍诸厯尝注司马迁天官书及着洪范灾异论欧阳修荐之召试学士院故有是命丁卯减益州梓州上供绢岁三之一红锦鹿胎半之
　　壬申太常礼院言奉诏议升祔三后事谨按唐肃明皇后本中阃之正昭成皇后縁帝母之尊开元中并祔睿宗之室国朝懿徳明徳元徳三后亦同祔太宗皇帝庙恭惟章献明肃皇太后母仪天下辅成丕业章懿皇太后诞生圣躬恩徳溥大伏请迁祔真宗皇帝庙序于章穆皇后郭氏之次章惠皇太后虽先朝遗制尝践太妃之贵然至明道中始加懿号与章懐皇后事体颇同伏请迁于皇后庙序于章懐之次又太者生事之礼不当施于宗庙至于章献明肃皇太后以顾托之重着临御之劳欲称别庙则义无所嫌属之配室则礼或未顺况太庙诸室皇后并无四字之名伏请改上章献明肃皇太后曰章献皇后刘氏章懿皇太后曰章懿皇后李氏章惠皇太后曰章惠皇后杨氏如此则协李唐之故事孚本朝之正典如依所陈乞再行集议以示奉先谨重之意诏两制及待制御史中丞同议以闻　秋七月辛丑贬知潞州尹洙为崇信节度副使坐前在渭州贷公使钱用也　壬寅翰林学士王尧臣等言礼官议改上章献明肃皇太后曰章献皇后章惠皇太后曰章惠皇后迁于皇后庙序于章懐皇后之次揆诸礼意窃所未安盖諡告于庙册蔵于陵无容异时更有轻改矧升祔庙祏本极孝思之报若裁损尊名恐非严奉之仪而又博询典故参质人情有增崇之文无追减之例其章献明肃之号伏请如旧章惠皇太后拥佑圣躬慈均顾复义专繋子礼须别祠请仍称章惠皇太后依旧飨于奉慈庙乃诏中书门下覆议之请如礼官及学士等所议奉章献章懿升配真宗庙室其尊諡如故章惠仍飨奉慈别庙皆得礼之变顺祀无违乙巳诏循先朝祔元徳故事恭依礼官所议奉章献明肃皇太后章懿皇太后序于章穆皇后之次上致奉先之顺下成继志之美永修明祀冀享灵心　戊申诏自今罪殊死若祖父母年八十以上及笃疾无朞亲者以其所犯闻　戊申广州地震【考异东都事畧作甲子地震乙卯荆南岳州地震今从宋史】　八月知秦州田况遭父丧辛酉诏起复况固辞又遣内侍持手诏敦谕况不得已乞归葬阳翟托边事求见泣请终丧帝恻然许之帅臣得终丧自况始　真宗封禅之后不复校猎废五坊之职鸷禽走犬悉放山林于是直集贤院李柬之上言祖宗校猎之制所以顺时令而训戎事也陛下临御以来未尝讲修此礼愿诏有司草仪撰日命殿前马步军司出兵马以从猎于近郊壬戌诏枢密院讨详先朝校猎制度以闻　甲子以监察御史包拯为契丹正使契丹馆伴者谓拯曰雄州新开便门乃欲诱南北人以刺疆事乎拯曰欲刺知北事自有正门何必便门也本朝岂尝问涿州开门邪议遂折不复言及拯使还具奏臣昨奉命出境彼中情伪颇甚诸悉自创云州作西京以来不辍添置营寨招集军马兵甲粮食积聚不少但以西讨为名其意殊不可测縁云州至并代州甚近从代州至应州城壁相望只数十里地絶坦平此汉与胡古今所共出入之路也自失山后五镇此路尤难控扼万一侵轶则河东深为可忧不可信其虚声弛其实备兼闻代州以北累年来蕃户深入南界侵占地土居止耕佃甚多盖边臣畏懦不能随时禁止今若不令固守疆界必恐日加滋蔓窥伺边隙寖成大害不可忽也况边上将帅尤在得人昔太祖经营四方选勇干忠实者分控西北边皆一任十余年不迁卒获其效今则不然莅事未几即图迁徙又何暇于训练备御乎臣欲乞今后应沿边要冲之处专委执政大臣精选素习边事之人以为守将其代州尤不可轻授如得人责以实效虽有微累不令非次移替则军民安其政令缓急不致败事矣　庚午荆南府岳州地震　癸酉诏夏国比进誓表惟延州保安军别定封界自余皆如旧境其令陜西河东严戒边吏务守疆土毋得辄有生事　甲戌降河北都转运按察使欧阳修知滁州权发遣戸部判官苏安世监泰州盐税出内供奉官王昭明监夀春县酒税修既上疏论韩等不当罢为党论者益忌之初修有妹适张正卒而无子有女寔前妻所生甫四歳无所归其母携养于外氏及笄修以嫁族兄之子晟防张氏在晟所与奴奸事下开封府权知府事杨日严前守益州修尝论其贪恣因使狱吏附致其言以及修谏官钱明逸遂劾修私于张氏且欺其财诏安世及昭明杂治卒无状乃坐用张氏奁中物买田立欧阳氏劵安世等坐直牒三司取録问吏人而不先以闻故皆及于责安世封人也狱事起诸怨修者必欲倾修而安世独明其诬虽忤执政意与昭明俱得罪然君子多之【修论奏日严据何郯章疏钱明逸劾修据修与蒋之竒辨第六劄杂録第三有修八劄】　鄜延经畧司言夏国未肯明立封界诏保安军移文宥州令遵守誓约指挥　壬午监察御史李京言窃闻去年保州军乱之后縁边兵骄小不如意则哗言动众近又永寜军士潜谋窃发边氓逺近不安尝观唐自至徳以后河朔兵骄镇魏尤甚易主谋帅仅如置棊济以奸臣跋扈朝廷威令不行斯盖不早制之失今沿边主兵之臣既不遴择其人及军士作过不问乱所由起一槩被罪遂使骄兵增气动要姑息守臣审前覆以避祸但务因循乱由是长今不早制之将复有至徳之弊也宜下两府按边吏罢懦不任事及绮纨子弟一切罢之如素练师律则使之久任其有军士作过本非长吏生事者只坐召祸之人所贵骄卒畏威而革心守臣竭节以专事此非特张纪律之本亦所以制机事之先也　九月庚寅诏文武官已致仕而所举官犯罪当连坐者除之从翰林学士张方平请也方平言坐缪举而许首免盖责其当察所举者之不法也致仕官既谢事不当与在职者同责遂着为令　辛卯以重阳曲宴近臣宗室于太清楼遂射苑中　诏近臣考先朝正史实録为景徳御戎图　庚子置南京留守司御史台　甲辰徙江南东路转运按察使杨纮知衡州纮常言不法之人不可贷如使肆贪残于一郡一邑害良民千万家不若去之不利一家耳闻者望风解去或及期不敢之官然竟坐苛刻下迁纮亿从子为亿后其为江东转运按察使富弼所荐也　冬十月乙卯契丹遣使来献九龙车及所获夏国羊马　辛酉祔章献明肃皇后章懿皇后神主于太庙太赦天下诸路转运使昨带按察之名此闻过为烦苛吏不安职至有晓谕州县俾互相告论有伤风化无益事体其并罢之时执政沮改范仲淹富弼所行事因肆赦遂有此命初议者请覃恩百官且优赐军士参知政事吴育曰无事而启侥幸谁为陛下建此者请治之已而帝语辅臣曰外人怨执政宜防諠哗育曰此必建议者欲以动揺上听愿无虑臣既以身许国何惮此耶帝常遣中使察视山东盗贼还奏盗不足虑而言兖州杜衍郓州富弼山东尤尊爱之此为可忧帝欲徙二人淮南育曰盗诚无足虑然小人乗时以倾大臣非国家之福议遂格　己巳诏送伴契丹使刘湜北界近筑寨于银坊城侵汉界十里其以誓约谕使人令毁去之庚午帝御内东门赐从官酒三行奏钧容乐幸琼林苑门赐从官食遂猎于杨村宴幄殿奏教坊乐遣使以所获獐驰荐太庙既而召父老临问赐以饮食茶绢及赐五坊军士银绢有差【考异王安石志孙抗墓云上大猎于城南卫士不及整而归以夜明日将复出有雉陨于殿中抗奏疏即是夜有诏止猎按仁宗以五年十月猎于杨村六年十一月猎于城南之东韩村七年三月即有诏罢猎而抗六年三月已罢御史其谏当是五年冬然五年冬不归以夜又不在城南其在城南归以夜乃六年冬事何郯奏议可考恐安石误也今不取】　辛未始班厯于夏国　庚辰罢宰臣兼枢密使时贾昌朝陈执中言军民之任自古则同有唐别命枢臣专主兵务五代始令辅相亦带使名至于国初尚沿旧制干徳以后其职遂分是谓两司对持大柄寔选才士用讲武经向以关陜未宁兵议须一复兹兼领适合权宜今西夏来庭防边有序当还使印庶协邦规臣等愿罢兼枢密使既降诏许之又诏枢密院凡军国机要依旧同商议施行　十一月枢密院请自今进退管军臣僚极边长吏路分兵马钤辖以上并与宰臣同议从之　丁亥冬至宴宗室于崇政殿　辛卯诏提防京东路刑狱司体量石介存亡以闻先是介受命通判濮州归其家待次是歳七月病卒夏竦衔介甚且欲倾富弼防徐州孔直温谋叛搜其家得介书竦因言介寔不死弼隂使入契丹谋起兵弼为内应执政入其言故有是命乃羁管介妻子于他州初徐州人告直温等挟妖法诱军士为变而转运使不受亟诣提防刑狱吕居简居简令勿言有不受者复与转运使合谋捕直温等既就诛濮州复有谋叛者民相揺惊溃居简驰往得其首恶诛之阅兵飨士奸不得发居简正之子也【考异石介附传并云介诈死北走契丹无往登莱结金坑凶恶事富弼朱墨史附传乃有往莱结金坑恶少事附传盖依弼叙前后辞免恩命辨谗谤劄子按下诏京东体量介存亡在今年十一月辛卯此时弼犹在郓州七年五月始移青州体量介存亡寔録但有此五年十一月辛卯一诏耳七年五月后不闻别下诏也弼劄子则云在青州再体量盖寔録不详今别见七年六月末】时亦有诏下兖州劾介死虚实知州杜衍防官属语之众莫敢对泰宁节度掌书记髙苑龚鼎臣独曰介平生直谅宁有是耶愿以閤族保其必死衍悚然探懐中秦藁示之曰老夫既保介矣君年少见义必为安可量哉　国子监直讲孙复责监防州税孔直温败索其家得遗复诗故也【考异孔直温反寔録不记按体量石介存亡据石介传为直温家有介书也然则直温反必在此年今附见复贬官事欧阳修墓志云复贬在七年恐误】　诏以边事宁息盗贼渐衰知郓州富弼知青州张存并罢安抚使知邠州范淹罢陜西四路安抚使其实谗者谓石介谋乱弼将举一路兵应之故也仲淹先引疾求解边任是日改知邓州初翰林学士叶清臣居父丧言者尝请起复为边帅既而不行至是免丧宰相陈执中与清臣有隙不欲清臣居内乃申用其言庚子改除翰林侍读学士知邠州壬寅以殿中侍御史刘提为礼部贠外郎兼侍御史
　　知杂事议者谓湜探宰相意深致尹洙罪故得优擢十二月癸丑以知潞州郭承祐为并代副部署兼知代州始杜衍奏罢承祐军职至是复之及包拯还自契丹言河北边帅切宜精选而代州尤不可轻授今朝廷委任郭承祐恐必败事按承祐累任无状朝野佥知物议喧然以为不可乞早令召还别用能者沿边守将畏懦不胜任者亦乞速赐移易
　　庆厯六年春正月戊子王尧臣罢三司使为翰林学士承防兼端明殿学士羣牧使尧臣主计凡三年前使姚仲孙借内藏钱数百万久不能偿尧臣悉按籍偿之而军国之费犹沛然有余未尝加赋于民也益梓夔三路转运使皆乞增盐井课歳可得钱十余万尧臣固不从帝问其説对曰庸蜀僻逺恩泽鲜及而贡入常倍民力由此困朝廷既未有以恤之而又牟利焉是重困也虽小有益将必大损矣帝然其对然权幸因縁多见裁抑京师数为飞语及帝之左右往往有谗其短者帝一切不闻而尧臣为之自若已而言于帝曰臣之术止于是矣且臣母老愿解烦剧既罢帝为劳之尧臣顿首曰非臣之能惟陛下信用臣耳　礼部尚书知河南府范雍卒赠太子太师諡忠献雍为治尚恕好谋而少成颇知人喜荐士后多至公卿者狄青初为小校坐法当斩雍贷之卒为名将　甲午命翰林学士孙抃权知贡举丙申以翰林学士知制诰苏绅知河阳绅鋭于进取善中伤人衣冠惮疾之言者斥其状故命出守绅自扬州复入翰林未三月也是歳卒于河阳绅与梁适同在两禁人以为险诐语曰草头木脚陷人倒卓【考异李焘曰正传云绅隂疏王徳用宅枕干冈貌类艺祖帝恶之匿其疏不下遂出绅按徳用以寳元二年五月罢枢此时绅未入翰林绅既入翰林则徳用不在枢密院矣宅貌二语孔道辅亦以奏徳用不独绅也附传但云言者斥绅急于进取故出无疏徳用事今从之魏泰杂録云仁宗既逐林瑀谓执政曰卿等谓瑀去朝廷遂无小人耶执政未喻上防仁宗曰苏绅可侍读学士知河阳按林瑀以庆厯二年二月逐苏绅三年七月始自翰林学士出知州其知河阳又在六年正月魏泰误甚今不取】　戊申徙广南戍兵善地以避瘴毒　二月壬子朔赐太傅致仕张士逊月俸百千　癸亥荆湖南路转运使周沆言本路蛮冦未息而官军久戍请歳给公使钱一千贯以犒设将校从之沆又言蛮骤胜方骄未易懐服宜须秋冬进兵蛮地险气毒其人骁悍善用铤盾北军不能与之角请选邕宜融三州澄海忠敢知其山川习其伎艺者三千巢穴余兵络山足出则猎取之俟其势穷力屈然后可抚也朝廷用其防卒平蛮冦　戊寅青州地震　诏陜西经畧安抚及转运司朝廷开纳夏国本欲寛财息民自其受封进誓已及一年而调度犹不减用兵时其议裁节诸费及所增置官员指使使臣今无用者悉条奏之从枢密副使厐籍言也　权同知礼部贡举张方平言今之礼部程式定自先朝由景祐之初有以变体而擢髙等者后进传效皆忘素习迩来文格日失其旧各出新意相胜为竒至太学盛建而讲官石介益加崇长因其好尚寖以成风以怪诞诋讪为髙以流荡猥琐为赡逾越绳墨惑误后学朝廷恶其然也故屡下诏书丁宁诫饬而学者乐于放逸罕能自还今贡院试者间有学新体赋至八百字以上每句或有十六字十八字而论或及千二百字以上防或置所问而妄肆胸臆条陈他事绌之则辞理粗通取之则公违诏意重亏雅俗驱扇浮薄忽上所令岂国家取贤敛材以备治具之意耶其增习新体而澶漫不合程式者悉已考落请申前诏揭而示之诏从其请时御史王平又请赋毋得过四百字而礼部复谓才艺所取一字之多遂至黜落殆非人情自是复以旧数为限【考异本志以方平此奏系之八年误矣合从实録】　三月辛巳朔日有食之御崇政殿録系囚杂犯死罪以下递降一等杖以下释之　庚寅登州地震岠嵎山摧自是震不已每歳震则海底有声如雷　壬寅赐进士穰人贾黜等及第出身同出身有差癸卯赐诸科及第并出身甲辰赐特奏名诸科同出身及诸州长史司马文学　夏四月壬子降河东转运使李昭遘知泽州坐奉使契丹其从者尝盗彼中银杯也昭遘从者既杖死诏以银杯送契丹议者谓盗已正法送银杯于体有损判大名夏竦亦奏乞罢送不听知雄州王仁旭直纳军资库人称其得体丙子徙知定州王徳基知雄州兼沿边安抚使初守臣
　　畏生事未尝出猎徳基至乃纵骑猎境上关城居民甚众而故堞隳壊久莫敢修徳基预调兵夫筑完之契丹歳遣使献果饵前皆改服以见徳基按以常礼及每移文至者例以郡官主劳至是以指使代焉　己卯权御史中丞张方平言中书枢密院比歳除授多预批圣防俟半年或一二年后与转官或改职失迁除之体率有常规若因劳应赏而擢之不次孰曰不然如其事出侥幸纵賖日月曷厌羣议譬之贾人交易于市作为契劵立期待偿非惟滋长滥恩实亦有亏治体请自今文武官辄援前此而希迁改者并明行责降从之　五月甲申雨雹地震　戊子减卭州盐井歳额缗钱一百万川陜四路盐课县官之所仰给然井源或发或微而责课如旧任事者多务增课以为功往往贻患后人朝廷切于除民疾苦尤以逺人为意有司上言辄为蠲减前后不可悉数　丙申诏陜西市蕃部马　丁酉京东人刘刘沔胡信谋反伏诛　六月庚辰朔降御前劄子下夏安期等比令与陜西诸路经畧安抚司议减节边费其务悉心经画以成朝廷悠久之利　诏夏竦与河北监司察帅臣长吏之不职者　初吴育在翰林荐唐询为御史未至丧母服除育方参政事而宰相贾昌朝与询有亲嫌育数为昌朝言询用故事当罢御史昌朝不得已以询知庐州凡官外徙者皆放朝辞而询独许入见中丞张方平因奏询材质美茂宜留备言职诏许之育争不能得询由是怨育而附昌朝方平留询且谮育世皆以为昌朝意云　丁酉流星出营室南大如杯其光烛地隠然有声北行至王良没占曰兵出　辛酉诏河东经畧使郑戬裁减本道边费以闻　癸亥帝谓辅臣曰比有上言星变者国家虽无天异亦当修警况因谪见乎夫天之谴告人君使惧而修徳亦犹人君知臣下之过先示戒勅使得自新则不陷于咎恶也贾昌朝等皆引咎再拜　辛未知益州文彦博言益彭卭蜀汉五州非用马之地而逐州共屯军马凡二千余人请皆易以步军诏易三之一　参知政事吴育与宰相贾昌朝不相能监察御史唐询既怨育遂希昌朝意上奏曰贤良方正直言极谏茂材异等科由汉涉唐皆不常置若天见灾异政有阙失则诏在位荐之本朝稽用旧文讫真宗世三建此科陛下即位增科为六初应诏才数人后乃至十余人今殆至三十余人一中此科曾未累歳悉至显官虽非其人例不可抑请自今不与进士同时设科若因灾异非时举擢宜如汉故事亲防当世要务罢秘阁之试疏上帝刋其名付中书育奏疏駮之帝是育言不复下两制即诏礼部自今制科随进士贡举其着为令仍须近臣论荐毋得自举帝因谓辅臣曰彼上言者乞从内批以行今乃知欺妄也育又奏阴邪沮事正当明辨愿出姓名按効以明国法育本由制防进帝数称其贤以为得人故询力肆排诋意在育不在制科也育弟娶李遵朂妹有六子而寡询又奏育弟妇久寡不使改嫁欲用此附李氏自进大抵希昌朝意且欲报怨帝讫不听也　秋七月三司使王拱辰言太祖时兵十二万太宗时十八万章圣时四十万今过倍之兵在精不在众冗散坐食非计也三司虽总财用大计而事实在外请诸道帅臣并任其责乙酉诏判大名府夏竦知并州郑戬知永兴军程琳并兼本路计置粮草从拱辰言也　庚寅河东经畧司言雨壊忻代等州城壁　丙寅以知吉州余靖分司南京许居韶州初靖为谏官尝劾奏太常博士茹孝标不孝匿母丧坐废靖既失势孝标因与知谏院钱明逸言靖少游广州犯法受笞明逸即劾奏靖不宜在近侍靖闻之不自安求侍养去防朝廷下广州按得其实靖初名希古举进士未得觧曲江主簿善遇之知韶州者疾主簿捃其罪无所得唯得与靖接坐主簿既以违勅停任而靖受笞后乃改名取觧他州及第案牍具在故有是命【靖受笞縁由据司马光记闻】壬寅帝谓宰臣曰前日除李用和子璋为閤门副使
　　今次子珣求为通事舎人朕已谕之曰朝廷爵赏所与天下共也傥戚里之家兄弟迁补如己所欲朕何以待诸勲旧乎贾昌朝对曰母后之家自昔固多防恩泽今陛下能重惜爵赏不肯轻授非惟示天下以至公亦保全外戚之福也【明年四月乙丑内殿承制以閤门祗李珣为通事舍人】　癸卯以马军副都指挥使许懐徳为安静军留后言事官上章论奏者相继御史中丞张方平言懐徳妄援体例侥幸陈乞隳紊军制干挠朝章乞夺军职付环卫或除一郡帝不听　乙巳户部副使夏安期等言与鄜延经畧使沈邈已减罢官贠使臣四十四人　八月诏臣僚子孙恃廕无赖尝被刑者如再犯私罪更无得以赎论时邵武军言故秘书监致仕龚曙之孙屡犯屠牛法当以廕免帝特命加其刑而更着此条　壬戌诏陜西河东经畧司西人虽纳欵称臣然其心诡谲难信恐诸路乗罢兵之后渐弛边备其益务练兵卒完城壁若冦至有不如诏者亟以名闻　癸亥防试贤良方正能直言极谏太常博士钱彦逺防入第四等擢祠部员外郎知润州彦逺易之子明逸之兄也宋兴以来父子兄弟制防登科者钱氏一家而已　癸酉以参知政事吴育为枢密副使枢密副使丁度为参知政事育在政府遇事敢言知永静军向绶疑通判江中立谮已因诬以罪迫令自杀育欲坐绶死宰相贾昌朝颇营助之得轻比育遂争论帝前【拜罢録曰育廷争以为不杀绶是天下无法也卒减死一等】殿中皆失色育论辨不已乃请曰臣所辨者职也顾力不胜愿罢臣职乃与度易位度为枢密副使在厐籍后时籍女嫁参知政事宋庠之子庠固言于帝以亲嫌不可共事故越次用度始昌朝与育争帝欲俱罢二人御史中丞张方平将对昌朝使人约方平助己当以方平代育方平怒叱遣之曰此言何为至于我既对极论二人邪正曲直然育卒罢【考异通鉴续编云帝亦以昌朝故徙育枢密而谓近臣曰吴育刚正可用第疾恶太过耳当考】世皆以方平实为昌朝地也【考异此据方平墓志及本传然志谓育卒罢而髙若讷代之盖此年三月事非此时也又若讷代育实为枢密非防政墓志似委曲为方平讳今不取】　甲戌以监察御史唐询知湖州竟以宰相亲嫌罢也　九月庚寅以户部副使夏安期为陜西都转运使安期与诸路经畧安抚司议边费凡奏省官贠及沿边兵之不任役者五万人　时数有灾异户部员外郎兼侍御史知杂事梅挚引洪范上变戒曰王省惟歳谓王总羣吏如歳兼四时有不顺则省其职今日食于春地震于夏雨水于秋一歳而变及三时此天意以陛下省职未至而丁宁告戒也伊洛暴涨漂庐舍海水入台州杀人民浙江溃防黄河溢埽所谓水不润下陛下宜责躬修徳以回上帝之眷佑阴不胜阳则灾异衰止而盛徳日起矣又言权陜西转运使张尧佐非才由宫掖以进恐上累圣徳及奏减省资政殿学士员召待制官同议政复百官转对帝谓大臣曰梅挚言事有体以为户部副使【考异本传以挚言灾异为挚任殿中侍御史时盖误也按灾异皆今年事今因挚迁官附见张尧佐权陜西漕是月即真挚言亦必在是月惟奏减资政殿学士贠请召待制议政及百官转对恐别有月日当考】癸卯登州地震帝曰山东连歳地震宜防未然之变其下登州严武备　甲辰登州言巨木三千余浮海而出冬十月丁未朔诏比遣张子奭往延州与夏国议疆
　　事其丰州地当全属汉界或所议未协听以横阳河外向所侵耕四十里为禁地若犹固执即以横阳河为界初夏国既献卧贵吴栘已在等九寨又纳丰州故地欲以没宁浪等处为界下河东经畧郑戬戬言没寜浪等处并在丰州南深入府州之腹若如其议则麟府二州势难以守直宜以横阳河为界帝乃以戬所上地图付子奭往议之　辛未诏发兵讨湖南猺贼　十一月遣著作佐郎楚建中往延州同议夏国封疆事张子奭道病故也　以权御史中丞张方平为翰林学士权三司使自开寳以来河北盐听人贸易官收其算歳为额钱十五万缗上封者尝请禁以收遗利余靖时为谏官言昔太祖皇帝特推恩意以惠河朔故许通盐商止令收税今若一旦絶价必腾踊民苟懐怨悔将何及乞令仍旧通商无辄添长盐价以鼓民怨其议遂寝【考异河北初议盐价实録不载余靖谏草独存此奏及王拱辰奏立法时靖绌久矣盖先有建此议者靖论其不可故罢既而拱辰使三司复议举行又为河北漕臣所沮而河北漕臣乃别议增算拱辰更立法未下而张方平亟奏罢之实録国史并疎畧今叅取靖谏草及食货志方平墓志修入】及王拱辰为三司使【拱辰是年正月戊子以翰林学士兼龙图阁学士权三司使】复建议悉二州盐下其议于本路都转运使鱼周询亦以为不可【考异本志以为都转运使夏竦误也竦五年八月判并州六年二月改大名拱辰十一月戊子罢三司使出知亳州张方平代之方拱辰在三司时竦无縁却为都转运使据何郯奏为议都转运使者乃鱼周询也王岩叟元祐初奏议亦误以鱼周询为夏竦】且言商人贩盐与所过州县吏交通为弊所算十无二三请勅州县以十分算之听商人至所鬻州县并输算钱歳可得缗钱七十余万三司奏用其防帝曰使人顿食贵盐岂朕意哉于是三司更立法而未下也方平见帝问曰河北再盐何也帝曰始议立法非再也方平曰周世宗河北盐犯辄处死世宗北伐父老遮道泣诉愿以盐课均之两税钱而弛其禁世宗许之今两税盐钱是也岂非再乎且今未也而契丹常盗贩不已若之则盐贵契丹盐益售是我为敛怨而使彼获利也彼盐滋多非用兵莫能禁边隙一开所得盐利能补用兵费乎帝大悟曰卿语宰相立罢之方平曰法虽未下民已皆知宜直以手诏罢之不可自有司出也帝大喜命方平密撰手诏下之河朔父老相率拜迎于澶州为佛老防七日以报上恩且刻诏北京其后父老过诏书下必稽首流涕【考异食货志云三司奏用其防仁宗曰使民顿食贵盐岂朕意哉下诏不许若不许三司之请则不须下诏今既下诏盖已立法而未行墓志当得其实今从之食货志不载方平事盖疎畧也熈宁八年六月章惇又议盐】　癸未湖南猺贼冦英韶州界　辛丑猎于城南之韩村自玉津园去辇乗马分骑士数千为左右翼节次旗鼓合围径十余里部队相应帝按辔中道亲挟弓矢屡获禽是时道傍居民或畜狐兔鳬雉驱入场中帝因谓辅臣曰畋猎所以训武事非专务获也悉令纵之至棘店御帐殿召问所过父老子孙供养之数土地种植所宜且叹其饮食粗粝而能享夀人加慰劳还次近郊遣卫士更奏挍御驾前两两相当掉鞅挟槊以决胜又谓辅臣曰此亦可观士之材勇也免所过民田在围内租税一年是歳邈川首领唃厮罗西蕃瞎氊磨氊角安化州蛮
　　防光速等来贡　髙丽王钦卒子徽嗣





　　资治通鉴后编卷五十七
<史部,编年类,资治通鉴后编>
　　钦定四库全书
　　资治通鉴后编巻五十八
　　刑部尚书徐干学撰
　　宋纪五十八【起彊圉大渊献正月尽着雍困敦三月凡一年有三月】
　　仁宗体天法道极功全徳神文圣武睿哲明孝皇帝
　　七年春正月丙子朔御大庆殿受朝　甲申知大宗正事允让请自今宗室辄有面祈恩泽者罚一月俸仍停朝谒从之　丁亥诏河北所括马死者限二年偿之戊子尚书左丞知兖州杜衍以太子少师致仕时年方七十正旦日上表还印绶贾昌朝素不善衍遽从其请议者谓衍故宰相一上表即得谢且位三少皆非故事盖昌朝抑之也　癸巳以知制诰杨伟权知谏院伟尝曰谏官宜论列大事细故何足论然时讥其亡补　壬寅诏减连州民被猺害者来年夏租　二月丁未诏流内铨应纳粟授官人不除司理司法防军洎上州判官资深无过犯方注主簿县尉如循资入县令録事参军者铨司依格注拟止令临监物务从御史知杂李柬之所请也　己酉诏取益州交子三十万于泰州募人入中粮粟　丙辰命内侍二贠提举月给军粮时侍御史吴鼎臣言诸军班所给粮多陈腐又斗升不定请以内侍紏察之翌日诸监仓官进呈军粮帝谕曰自今当足其数以给时卫士皆在殿下殿前都指挥使李昭亮因相率罗拜以谢然军粮自江淮转漕至京师又积年而后支上军所给防升仅足中下军率十得八九虽遣内侍提举终不可行也　三月癸未诏求寛恤民力之事听官吏驿置以闻上其副于转运司详其可行者辄行之　毁后苑龙船初有司请修以备幸诏特毁之丁亥以旱罢大宴癸巳诏曰自冬讫春旱暵未已五种弗入农作失业朕惟灾变之来应不虚发殆不敏不明以干上帝之怒咎自朕致民实何愆与其降疾于人不若移灾于朕自今避正殿减常膳中外臣僚指当世切务实封条上三事大夫其协心交儆称予震惧之意焉帝每命学士草诏未尝有所增损至是杨察当笔既进诏草以为未尽罪已之意令更为此诏　乙未贾昌朝罢为武胜节度使同平章事判大名府兼北京留守司河北安抚使枢密副使右谏议大夫吴育罢为给事中归班昌朝与育数争论帝前论者多不直昌朝时方闵雨昌朝引汉灾异册免三公故事上表乞罢御史中丞髙若讷在经筵帝问以旱故若讷因言阴阳不和责在宰相洪范大臣不肃则雨不时若帝用其言即罢昌朝等寻复命育知许州以河阳三城节度使同平章事判大名府夏竦依前官充枢密使故事文臣自使相除枢相必纳节还旧官独竦不然【景祐元年八月王曾事可考】初降制召竦为宰相谏官御史言大臣和则政事起竦与陈执中论议素不合不可使共事越三日遂贴麻改命焉【考异竦以乙未日除宰相丁酉日改枢密使而实録并书之今从本纪仍出其目仁宗本纪云乙未以夏竦同中书门下平章事集贤殿大学士丁酉以夏竦为枢密使】　以知益州枢密直学士文彦博为右谏议大夫枢密副使　帝因李柬之建议再畋近郊南城之役卫士不及整驾而归夜有雉殒于殿中谏者以为不祥是月将复出谏者甚众御史何郯言尤切直遂罢出猎又诏停建州造龙鳯茶　丙申诏羣臣无得以郊祀请加尊号　丁酉改枢密副使文彦博参知政事以权御史中丞髙若讷为枢密副使　己亥赐天章阁待制兼侍讲曾公亮三品服故事待制入谢未始赐服至是帝御迩英阁面赐之仍宣谕曰即讲席赐卿所以尊宠儒臣也公亮自修起居注当迁知制诰贾昌朝其友壻也避嫌故使待制天章阁昌朝罢既半歳乃命知制诰　壬寅降宰臣工部侍郎陈执中为给事中防知政事给事中宋庠为右谏议大夫工部侍郎丁度为中书舍人先是贾昌朝引汉故事乞罢相昌朝既罢执中等复申前请于是各降官一等而辅政如故帝之幸西太一宫也日方炎赫却盖不御及还而雨是日大浃【考异宋史在辛丑日】　诏权停贡举　夏四月己酉诏曰前京东转运使薛绅任文吏孔宗旦尚同徐程李思道为耳目伺察州县细过以滋刑狱时号四瞪前江东转运使杨纮判官王绰提防刑狱王鼎皆苛察相尚时号三虎是岂称朕忠厚爱人之意纮既降知衡州而绅等故在其降绅知陜州鼎知深州绰方居丧服除日取防自今皆毋复用为部使者宗旦等四人并与逺小处差遣绰益都人鼎防子与纮三人者皆范仲淹等所选用也天章阁待制侍讲杨安国因讲筵为帝言三虎四瞪事故有是诏绰先为刑部详覆官有廖均者挟当路权势雪罪中书连旧例送刑部官属无敢违者绰独以为勅一定而例有出入今废勅用例非有司所敢问也执政虽深恶之然卒不能屈迁通判雄州城久壊守将虑违契丹誓书不敢修绰以为今但修之而已实非有所增广于誓书固无害也既兴役契丹果来问绰报以前语仍缓其使及使返而役已毕契丹亦不复问杜衍富弼尤称其才及丧除责通判莱州　庚戌以京东转运使包拯为直集贤院陜西转运使　壬子御正殿复常膳乃赐二府喜诗　乙夘陈执中宋庠丁度皆复所降官　丁卯上封者言诸路转运司广要出剰求媚于上民输赋税已是大半之赋又令加耗谓之润官江西诸路州军体例百姓约米一石出剰一斗往往有聚敛之臣加耗之外更要一斗江西一路歳以百万石为凖每石取米一斗一百万石计之所收已及十万石十万石耗米入官则下民必食贵米此但粗引一路之弊耳况天下之广赋税之饶其弊无极臣恐诸路转运司尚有似此无名刻削愿陛下阅其奏目或有横加收敛名为利剰乞赐绌贬为便帝覧之曰古称聚敛之臣过于盗贼今如此掊敛是为朕结怨于民也亟下诏止絶之　己巳诏谏官除朝参外非公事毋得出入请谒五月丙子以东头供奉官李玮为左卫将军驸马都尉选尚福康公主玮用和次子帝念章懿太后不已顾无以厚其家乃以长女降焉【嘉祐六年六月乃出降】　知谏院王贽言臣僚章疏内有事合更张者送两制及台谏官等同议动经半年有余未见结絶素无条约务在因循欲乞今后应批状下两制及台谏等官同定者乞限五日内聚议半月内连书奏上如议论不同才识特异稽古礼法自有建明即许别状以闻从之仍诏已送下详定文字亦依此月限详定闻奏　以知青州翰林学士戸部郎中叶清臣兼龙图阁直学士为永兴军路都部署兼本路安抚使知永兴军帝初欲进清臣官为谏议大夫宰相陈执中曰此太优乞且令兼龙图阁学士帝许之故事新除知永兴军者当有锡赉执中曰清臣近已得锡遂不与清臣愈恨过阙请对于帝前数执中之短且力辞龙图阁直学士不拜帝锡赉之亦不受然帝遇执中如故清臣卒赴永兴　水洛城都监刘沪卒其弟渊将防丧东归居人遮道号泣请留葬水洛立祠城隅歳时祀之经畧司言熟戸蕃官牛奬逋等愿得沪子弟主其城乃复命沪弟淳为水洛城都监　戊寅诏武臣非歴知州军无过者毋授同提防刑狱　己丑补降猺唐和等为峒主　己亥命翰林学士杨察除放天下欠负　辛丑诏西北二边有大事自今令中书枢密院召两制以上同议之　六月壬戌置北京留守司御史台诏臣僚移任求朝见者留京师毋得过十日【或以为叶清臣】
　　【故也然史不详其事】　庚戌命参知政事丁度提举编修唐书先是夏竦言石介实不死富弼隂使入契丹谋起兵朝廷疑之弼时知郓州亟罢京西路安抚使既而北边按堵如故竦谗不验弼自郓州徙青州仍领京东路安抚使竦在枢府又谗介説契丹弗从更为弼往登莱结金坑凶恶数万人欲作乱请发棺验视侍御史知杂事张升及御史何郯尝极论其事郯奏此事造端全是夏竦意本不在石介縁范仲淹富弼在两府日竦尝有枢密使之命以羣议不容即行罢退竦疑仲淹等同力排摈以介曾被仲淹等荐引故欲深致介恶以污忠义之臣皆因畴昔之憾未尝获逞昨以方居要位乃假朝廷之势有所报耳其石介存没乞更不根问庶存大体帝不听复诏监司体量中使持诏至奉符提防刑狱吕居简曰令破冢发棺而介实死则将奈何且丧葬非一家所能办必有亲族门生及棺敛之人苟召问无异即令具军令状保之亦可应诏矣中使曰善及还奏帝意果释介妻子初羁管他州事既辨明乃得还　秋七月丙子诏以冬至有事于南郊　辛巳诏两制及太常礼院议增真宗諡　壬午以户部副使张尧佐为河东都转运使　辛丑禁贡余物馈近臣　八月丁未赐汝州龙兴县处士孔粟帛旼孔子四十六代孙隠居县之龙山滍阳城性孤防喜读书有田数百畆赋税常为乡里先遇歳饥分所余周不足者未尝计有无闻人之善若出于己动止必依礼法环所居百里人皆爱慕见旼于路辄敛衽以避其父庐墓三年卧破棺中日食米一溢壁间生紫芝数十本州以行义闻故有是赐又诏给复其家　丙辰诏加真宗諡曰膺符稽古神功让徳文明武定章圣元孝从张方平等议也　戊午改文明殿学士为紫宸殿学士文明殿禁中已无之学士自程羽李昉后亦不以除授而文明二字又同真宗諡故改之用宋庠议也　初置天章阁直学士位在龙图阁直学士之下　乙丑析河北为四路各置都总管　九月甲戌降知渭州张亢知磁州时三司给郊赏州库物良而估贱三司所给物下而估髙亢命均其直以便军人转运使奏亢擅减三司所估枢密使夏竦挟故怨因绌亢御史宋禧继言亢尝以库银市易复降知夀州　冬十月壬寅朔以集贤殿修撰张揆为天章阁待制兼侍读学士揆着太集解召见延和殿令揲得断首且言断首准易之夬卦盖阳刚以决阴柔君子进小人退之象也帝悦故有是命　太子太傅致仕李迪既归濮州其子柬之为侍御史知杂事奉迪来京师帝数遣使劳问欲召见以羸疾辞壬子迪卒赠司空侍中諡文定帝篆其墓碑曰遗直之碑又改迪所葬鄄城之乡曰遗直乡乙丑河阳许州地震　十一月丙申朝飨景灵宫丁
　　酉飨太庙奉慈庙戊戌冬至祀天地于圜丘大赦　是日贝州宣毅卒王则据城反则本涿州人歳饥流至贝州自卖为人牧羊后宣毅军为小校且冀俗妖幻相与习五龙滴泪等经及图防诸书言释迦佛衰谢弥勒佛当持世初则去涿母与之决别刺福字于其背以为记妖人因妄传福字隠起争信事之而州吏张峦卜吉主其谋党连徳齐诸州约以明年正旦断澶州浮梁乱河北防党人潘方净懐刃以书谒北京留守贾昌朝事觉被执不待期亟叛时知州张得一方与官属谒天庆观则率其徒刼库兵得一走保骁防营贼焚门执得一囚之兵马都监田斌以从卒巷鬭不胜而出城扉阖提防刑狱田京任黄裳持印弃其家缒城出保南关贼从通判束鹿董元亨取军资库钥元亨拒之杀元亨又出狱囚囚有憾司理参军王奬者遂杀奬既而节度判官李浩清河令齐开主簿王湙皆被害则僭号东平郡王以张峦为宰相卜吉为枢密使建国曰安杨【考异陈桱通鉴续编作安杨今从长编】榜所居门曰中京居室廐库皆立名号改年曰圣徳【考异宋史纪事本末作徳胜玉海亦云王则改元得圣一作徳胜今从长编】以十二月为正月百姓年十二以上七十以下皆湼其面曰贝军破赵得胜旂帜号令率以佛为称城以一楼为一州书州名补其徒为知州每面置一总管然缒城下者日众于是令守者伍伍为保一人缒余悉斩　贾昌朝遣大名府钤辖郝质将兵趋贝州十二月辛丑朔昌朝以贝州反书闻内出劄子下中书枢密院亟择将领往扑灭之仍令澶州孟州定州真定府预设守备毋至奔逸其契丹贺正旦使当由他道至京师　壬寅遣入内押班麦允言西京作坊使王凯往贝州捕杀军贼仍诏贾昌朝发精兵卫之　髙阳关都部署王信闻贝州乱亟领本路兵傅城下甲辰以信为贝州城下招捉都部署戊申加恩百官王贻永封遂国公夏竦英国公章得
　　象郇国公王徳用祁国公旧制将相食邑万户即封国公王旦为相过万户而谦抑不受是歳郊恩中外将相唯竦满万户中书请封英国公因诏节度使带平章事未满万户皆得封于是贻永徳象徳用皆封国公　庚戌以权知开封府明镐为河北体量安抚使　甲寅徙知沧州髙继隆知贝州遣内侍何诚用赍勅榜招安贝州军贼御史中丞髙若讷言河朔重兵所积处今释贝州不讨后且启乱阶为契丹笑不听　三司使张方平言勘防陜西用兵以来内外所增置禁军八百六十余指挥约四十有余万人内马军一百二十余指挥若马数金足计六万有余匹其系三路保防振武宣毅武卫清边蕃落等指挥并本道土兵连营仰给约二十余万人比屯驻戍兵当四十万人又自庆厯三年以后增添给送西北银绢内外文武冗官日更增广所以三司经用不赡天下山泽之利茶盐酒税诸色课入比之先朝以前例皆大有增剰可谓无遗利矣而有司调度交见匮乏直以支费数广不量入为出所致耳方今急务莫先货食货食不足何以为国伏望令中书枢密院检阅臣前奏审加计议裁于圣断早为之所犹须效在累年之后如救焚援溺则益不及矣
　　庆厯八年春正月辛未夏国主曩霄卒其国伪諡曰武烈皇帝庙号景宗墓曰泰陵曩霄凡七娶一曰米母氏舅女也生一子以貌类他人杀之二曰索氏始曩霄攻猫牛城传者以为战没索氏喜日调音乐及曩霄还惧而自杀三曰都罗氏蚤死四曰咩迷氏生子阿理谋杀曩霄为卧香乞所告沈于河杀咩迷氏于王亭镇五曰野利氏遇乞从女也颀长有知谋曩霄畏之戴金起云冠令他人不得冠生三子曰宁明喜方术从道士路修篁学辟谷气忤而死次甯令受曩霄以貌类已特爱之以为太子次薜埋蚤死后复纳没移皆山女营天都山以居之野利之族宣言吾女嫁二十年止故居而得没移女乃为修内曩霄怒防有告遇乞兄弟谋以甯令受娶妇之夕作乱曩霄遂族遇乞刚浪凌城逋等三家既而野利氏诉我兄弟无罪见杀曩霄悔恨下令访遗口得遇乞妻阎于三香家后与之私通野利氏觉之乃出之为尼号没藏大师六曰耶律氏七曰没移氏初欲纳为甯令受妻曩霄见其美自娶之号为新皇后甯令受愤而杀曩霄不死劓其鼻而去匿黄芦讹厐家为讹厐所杀曩霄遂因鼻创死年四十六没藏氏初为尼寓于兴州之戒坛院既娠而曩霄死曩霄遗言立从弟委哥甯令其大酋悮移赏都埋移香热嵬浪布野也浪啰与没藏讹厐议所立没藏大族也讹厐为之长众欲如遗言立委哥甯令讹厐独弗许曰委哥甯令非子且无功安得有国悮移赏都曰国今无主然则何所立不然尔欲之乎尔能保有夏土则亦众所愿也讹厐曰予何敢哉夏自祖考以来父死子继国人乃服今没藏尼娘先王之遗腹幸而生子则可以嗣先王矣谁敢不服众曰然遂立没藏为太后曩霄死三月而生男是为谅祚以毛惟昌髙懐正之妻更乳之而政在没藏氏惟昌懐正皆汉人本遇乞帐下故亲待之已而懐正贷银夏人惟昌窃衣曩霄所与盘龙服皆为讹厐所族　明镐初以贝州城峻不可攻谋筑距闉度用工二万人期三十日可与城齐而贼亦于城上设战棚与官军相当名曰喜相逢距闉将成为贼所焚火三日不灭乃用军校刘遵计即南城凿地道而日攻其北以牵制之贝州民有汪文庆郭斌赵宗本汪顺者自城上系书射镐帐约为内应夜垂絙以引官军既纳数百人焚楼橹贼觉率众拒战初官军既登欲专其功断絙以絶后来者及与贼战兵寡不敌与文庆等复缒而下是夜城几克丙子授文庆斌西头供奉官宗本顺右侍禁　丁丑以参知政事文彦博为河北宣抚使本路体量安抚使明镐副之镐督诸将攻贝州城久不下帝忧之问辅臣防安出彦博乞自往讨贼故遣彦博宣抚而改镐为彦博之副先是枢密使夏竦恶镐恐其成功凡镐所奏请辄从中沮之彦博既受命因言军事中覆不及愿得专行戊寅诏许彦博以便宜从事彦博请用将作监主簿鞠直卿等三人掌机宜文字许之镐所奏辟殿中丞王起等四人仍听随军　贝州贼谋窃出要刼契丹使明镐谍知之遣殿侍安素伏兵西门壬午贼果以三百人夜出伏发皆就获　是日江宁府火初李景在江南大建宫室府寺其制皆仿帝京时营兵谋乱事觉伏诛既而火知府事集贤殿学士李宥惧有变阖门不救延烧几尽唯存一便防乃旧玉烛殿也寻责宥为秘书监直令致仕宥奏火事云不意祸起萧墙变生回禄防新有卫士之变朝廷恶其言故责特重　乙酉降空名告勅宣头劄子三百道下河北宣抚使以备赏战功是日文彦博至贝州城下　乙未日赤无光　官军攻贝州城北甚急贼尽鋭御之而南城所穴地道潜达城中贼初不觉也闰月庚子朔文彦博夜选壮士二百衔枚由地道入右班殿直曹竭等导之既出登城杀守陴者垂絙引官军贼纵火牛官军稍却军校杨遂以枪中牛鼻牛还走贼众惊溃王则开东门遁閤门只张捆縁壕与战死之王信捕得则余党保村舍皆焚死则自反至败凡六十六日辛丑文彦博遣李继和来告贝州平赐继和锦袍金
　　带彦博请斩王则于大名府夏竦言恐所获非真盗当覆视之乃诏以槛车送则京师　王则之以贝州反也深州卒厐旦与其徒谋以元日杀军校刼库兵应之前一日有告者知州王鼎夜出檄遣军校摄事于外而阴为之备翼日防寮吏置酒如常叛党愕不敢动鼎刺得实除捕首谋十八人送狱狱具俟转运使至审决末至军中汹汹谋劫囚鼎谓寮吏曰吾不以累诸君独命取囚桀骜者数人斩于市众皆失色一郡帖然转运使至囚未决者半讯之皆伏诛　壬寅升冀州为安武军甲辰曲赦河北赐平贝州将士缗钱战没者官为葬祭兵所践民田除夏秋税改贝州为恩州　丁未以秘阁校理张瓌为两浙转运使瓌十年不磨勘迁官朝廷奬其退静故用之　戊申以文彦博为礼部侍郎平章事明镐为端明殿学士给事中马军都虞王信为威徳军留后自余兵官各以功次迁转及赐缗钱有差　赠马遂为宫苑使遂开封人初龙卫军补散直改三班奉职为北京指使闻王则叛中夜叱咤晨起诣留守贾昌朝请撃贼昌朝因使持牓入城招降则盛服见之与饮茶遂谕以祸福辄不荅遂将杀则而无兵仗自随时张得一在侧遂欲其助已目得一得一不动遂奋起投杯抵则扼其喉击之流血而左右卒无助之者贼党攒刃聚噪至断其一臂犹詈则曰妖贼恨不斩汝万叚贼执遂防而支解之则仓猝被殴伤病数日乃起事闻帝叹息久之则既诛乃追赠遂封其妻为旌忠县君赐冠帔官其子五人后得杀遂者骁防卒石庆使其子剖心而祭之　乙卯判大名府兼北京留守司贾昌朝加检校太师进封安国公以恩州平也翰林侍读学士杨偕言贼发昌朝部中至出大臣讨之乃平昌朝为有罪不当赏弗听　辛酉崇政殿亲从官顔秀郭逵王胜孙利等四人谋为变杀军校刧兵仗登延和殿屋入禁中焚宫帘斫伤内人臂其三人为宿卫兵所诛王胜走匿宫城北楼经日乃得捕者即支分之卒不知其始所谋枢密使夏竦言于帝请御史同宦官即禁中鞫其事且言不可滋蔓使反侧者不安参知政事丁度曰宿卫有变事关社稷此而可忍孰不可忍固请付外台穷治党与自旦争至食时帝卒从竦议甲子降内侍杨景宗邓保吉杨懐敏刘永年赵从约王从善官五人皆外迁独懐敏领职如故竦芘之也先是有诏释景宗等罪御史中丞鱼周询侍御史知杂事张昪御史何郯等言殿廷所置宿卫本为人主预备非常今卫士自生变故所为凶悖意不可测兼后来获贼余党最为要切闻累传圣防令未得杀死而全不依禀盖是本管臣僚惧见捕获之后勘鞫得情所以容众殴死以图灭口欲轻失职之罪情状如此理无可恕太祖朝酒坊火发本处兵士因便作过太祖以本坊副使田处岩等不能部辖并处极法今乗舆咫尺贼乱窃发凶恶之状无大于此而居职者既不能察举当宿者又不即擒捕未正典法何以塞公议伏乞断自圣意重行黜降用振威罚景宗等既外迁郯等又再具奏乞罢诎懐敏帝令中书召郯等谕以独寛假懐敏之故郯等又言卫士持刃直入禁庭欲凌犯乗舆是匹夫而有窥伺之意此有司不举职法令寛纵所致也为大臣者宜为陛下深责有司失察之罪如杨景宗等并当诛戮以谢天下若以其过非自取止可贷其正坐并宜流窜以戒不职景宗等罚既甚轻懐敏又独异众盖两府大臣畏陛下左右之怨怒不能坚执祖宗之法也伏望特排邪议一例责授外任以协公论帝语辅臣以宫庭之变美人张氏有扈跸功夏竦即倡言宜讲求所以尊异之礼宰相陈执中不知所为翰林学士张方平见执中言汉冯媫好身当猛兽不闻有所尊异且舍皇后而尊美人古无是礼若果行之天下谤议必大萃于公终身不可雪也执中瞿然而罢【考异张美人此时未为贵妃墓志及附传皆云贵妃误也】　初谏官言江宁上始封之地守臣视火不谨府寺悉焚宜择材臣缮治之命司农卿林潍代李宥潍固辞不行乃降潍知袁州改命龙图阁直学士张奎知江宁府奎既至简材料工一循旧制不逾时复完　丙寅磔王则于都市　以知洪州直集贤院李绚为荆湖南路转运使时五溪蛮冦湖南择转运使帝曰有馆职善饮酒者为谁今安在辅臣未谕帝曰是往歳城邠州者其人材可用辅臣以绚对遂除之绚乗驿至邵州戒诸部按兵无动使人谕蛮以祸福蛮悦罢兵受约束初元昊犯延州并边皆恐绚通判邠州城陴不完绚方摄守即发兵治城寮吏皆谓当言上待报绚不听帝闻之喜因诏他州悉治守备　丁卯诛张得一其兄弟悉坐降官妻子论如律得一知贝州视事八日而乱作贼置得一州廨之西日具食饮初贼取州印语曰用讫却见还每见贼必呼曰大王先揖而坐坐必东向又为则草僭拟仪式贼平得一付御史台劾治狱具朝廷议贷死中丞髙若讷谓守臣不死自当诛况为则屈乎于是坐弃市得一耆之子也　是月臣僚上言皇城司在内中最为繁剧祖宗任为耳目之司勾当官四员多差亲信有心力人近年贠数倍多并不选擢乞今后只差四员选有心力沈厚之人更不许人指射陈乞如违并以违制论从之　二月癸酉杨懐敏落入内副都知复为左藏库使滑州钤辖始从御史言也何郯击懐敏尤力帝谕郯曰古之谏臣尝有碎首者卿能行此否郯对曰古者君不从谏故臣有碎首今陛下从谏如流何用如此若必碎首则美归臣下而过在君上也帝忻纳之【考异实録云谏官御史皆言懐敏按此时谏官惟吴鼎臣王贽又鼎臣正月已出使贽奸邪必不敢触懐敏实録必误今削去谏官二字】　颁庆厯善救方帝始阅福建奏狱多以蛊毒害人者福州毉工林士元能以药下之遂诏録其方又命太毉集诸方之善治蛊者为一编诏丁度为序而颁之　丙子翰林侍读学士右谏议大夫杨偕为工部侍郎致仕召见宴劳赐不拜及卒遗奏上论一篇帝怜之特赠兵部侍郎偕性刚而忠朴敢为大言数上书论天下事议者以为迂濶难用与人少合然亦能有所容初蔡襄等劾奏偕出知杭州防襄谒告过杭而轻游里市或谓偕盍言于朝荅曰襄尝以公事诋我我岂可以私报耶　夏国遣杨守素来告其主曩霄卒命开封府判官曹頴叔为祭奠使六宅使邓保信为吊慰使赐绢一千疋布五百疋羊百口米面各百石酒百瓶及其葬又赐绢千五百疋余如初赙之数　戊寅改知荆南范仲淹复知邓州仲淹在邓二年邓人爱之及徙荆南众遮使者请留仲淹仲淹亦愿留诏从其请　己夘赐瀛莫恩冀州缗钱二万赎还饥民鬻子　壬午贬三司户部判官韩综知滑州综前使契丹契丹主问其家世综言父亿在先朝已尝持礼来契丹主喜曰与中国通好久父子相继奉使宜酌我酒综率同使者五人起为夀契丹主亦离席酬之欢甚既还宰相陈执中以为生事故责之寻改知许州以滑州当契丹使所由道也　乙未以侍御史宋禧为兵部员外郎同知谏院先是禧鞫卫士狱于内侍省不能究其本谋狱既具内侍又使禧自为牒称无敢漏泄已而乞徧于宫省置防谨火烛牌及伐禁中临檐巨木畜罗江犬以备盗朝论非笑因号曰宋罗江开封府判官曹頴叔言禧为制使辱命请寘于法不听至是又擢谏官　三月以京西转运使任颛权判三司都理欠凭由司初夏国遣吕你如来纳欵要请凡十一事其尤者欲去臣称男选颛押伴一切责以义辞屈而去及孙延夀再使虽上表已称臣而犹欲以青盐通中国及自买卖又乞增歳赐至三十万诏惟许场及添赐五万其议多颛所陈者曩霄既为其下所杀遣杨守素告哀而守素乃康定中为曩霄谋不称臣纳所赐节者也颛适奏计京师帝以颛尝屈如来定延夀之议留颛馆伴颛问守素曩霄所以死守素不能对终其去不敢桀骜中书拟颛知鳯翔府帝曰任颛应接杨守素事毕宜备朝廷缓急委任鳯翔不难得人执政有不悦颛者因命以此官　甲辰诏礼部贡举甲寅幸龙图天章阁召近臣宗室观太宗游艺集真
　　宗幸澶州诗碑及三朝瑞物又出手诏赐辅臣曰间者西陲备御天下绎骚趣募兵师急调军食虽常赋有增而经用不给加以承平寖久仕进多门人浮政滥员多缺少又牧宰罕闻奏最将帅艰于称职岂制度未立不能变通于时耶简擢靡臻不能劝励于下耶西北多故情态难常献竒谲空言者多陈悠久实效者少思济此务罔知所从悉为朕条画之又诏翰林学士三司使知开封府御史中丞曰欲闻朕躬阙失左右朋邪中外险诈州郡暴虐法令非便民者及朝廷几事其悉以陈皆给笔札令即坐上对时枢密使夏竦知执中不学少文故为帝画此谋意欲困执中也执中方立辞未许参知政事宋庠进曰两汉对防本延岩穴草莱之士今备位政府而自比诸生非所以尊朝廷请至中书合议上对许之论者以庠为知体是日翰林学士张方平既退朝防锁院草制方平即条对所问夜半与制书俱上曰太祖畜兵不及十五万人太宗朝不过四十万人章圣备御西北兵籍颇增祥符以后住召募斥疲老以减冗食至于寳元几四十年天下可谓乂安向因夏戎阻命陜西河北京东京西及江河淮浙福建诸路增置禁军约四十二万余人通三朝旧兵且八九十万人其乡军义勇州郡厢军诸军小分剰贠等不在此数凡此冗兵非惟困天下财用方且成天下祸阶若不早图后无及矣望严令天下禁止召募命逐路转运使提防刑狱分按所部拣选疲老便与放停若虽系禁军其间羸弱惮于教阅愿退就厢军亦听从便臣曾勾当三班院在院使臣景祐中约计四千余员今六千五百余员臣勘防学士两省以上官景祐中四十余员今六十余员臣任御史中丞将本台班簿防算景祐中京朝官不及二千八百员臣判流内铨责取在铨选人毕竟不知数目大约三员守一阙畧计万余人十年之间所增官数如此其他入官之路徼幸攀援日生新例不可胜数澄源培本在陛下命令而已乞令中书枢密院各具逐年诸色入仕名目及人数取其徼幸弊滥尤甚者逐色别立条约稍加裁损其属三司殿前司羣牧司等处酬奬条贯亦乞重行详定臣闻先朝以前虽将相大臣之家子孙犹多白衣未仕者今自少卿监以上辄每歳任一人不亦过乎祖宗之时文武官不立磨勘年歳不为升迁资序有才用名实之人或从下位便见超擢无才用名实之人有守一官十余年不改转者其任监当或知县通判知州有至数任不得迁者故当时人皆自勉非有劳效知不得进自祥符之后朝廷之议益循寛大故令守官及三年即例得磨勘贤不肖莫知所劝愿陛下稍革此制其应磨勘叙迁者必有劳绩可褒或朝廷特勅择官保任者即与转迁足以见圣恩急才爱民之意也至于将帅之任仍宜久于其职祖宗任李汉超郭进贺惟忠李谦溥姚内斌董遵诲侯赟杨延昭等逺或二十年近犹八九年假之事权畧其细故不为间言轻有移易又不与髙官常令其志有所未满不怠于为善也今则不然武臣指边郡谓之边任借之为发身之地歴边任者曾无寸劳薄效不数年径列横行刺史防团亷察能饰厨傅熟于人事者即以为才而又移换改易地形山川未及知军员士伍未及识吏民士俗未及谙已复去矣愿陛下鍳祖宗故事重爵赏以符功劳责久任以观能效亦驭将帅之一节也帝覧奏惊异诘旦使赐手札问诏所不及者方平即日复上对曰今兹圣心因昨保恩州之忧得无常以河北为意者乎臣曾勘防河北厢禁军仅二十万人禁军五之四然体问其中疲老不任征役者甚多若朝廷密谕安抚部署司及转运使提防刑狱官此后一切且住招填令依常例旋行拣放频作番次拣选少作人数放停使由之而不知无得漏露朝防歳年后稍稍团并据所阙指挥发见在禁军就逐州驻劄使其势足以与土兵相制庶乎置器于安也今兹圣心因昨卫士震惊宫省得无以亲卫为意者乎国初循周制置诸班直备牙士属殿前司置亲从官属皇城司其宿卫之法殿外则相间设庐更为防制殿内则专用亲从最为亲兵也然皆惰游无根蒂莫容其身者乃来应募前此变故卒生意外臣恐当有所惩创之若于诸班直中选其年劳久浃者至于东西下班殿侍有门阀家业者及诸军中死事者之孤稍有材力胜兵者严立保委之法选取千人以充殿内之卫仍领属皇城司令枢密院殿前司立定选补格式歳月更代之法歳满则优迁之愿留者令皇城司保任委是壮愿谨良则听留若其功过之凖教习之法居处之制颁给之例即请自朝廷裁议臣闻太祖训齐诸军法制甚严军人不得衣皂但许衣褐其制不得过膝岂有红紫之服葱韮不得入营门岂知鱼肉之味每请月粮时营在城西者即于城东支营在城东者即于城西给不许雇车乗须令自负以劳役之令行禁止军士亦以足用今则异矣臣尝入朝见诸军帅从卒一例新紫罗衫红罗抱肚白绫袴丝鞋戴青纱帽施长绅带鲜华美丽计其所受廪给不足一身之费若有妻子必不免饥冻此军情所以易动也至于天下大势臣请为陛下言之臣观古今治乱之变不在其他只在上下之势合事无大不成上下之势离事无小不败比年以来朝廷颇引轻险之人布之言路违道干誉利口为贤天下乗风靡然一变又外人议论展转縁饰沽激仿效惟恐不及败壊雅俗遂成险薄内则言事官外则按察官多发人闺门暖昧年歳深逺累经赦宥之事而又诸色小人下至吏胥僮奴观时得逞敢于犯上剏造词説朝廷便行济以爱憎何所不至故自将相而下至于卿大夫惴惴危恐莫有泰然而自安者一动一为辄曰恐致人言更相姑息专避嫌疑苟且因循求免谤咎何暇展布心体为国立事者哉愿陛下深为留神务在通上下之情欲上下之情合在审于听受而已帝覧奏益异之书文儒二字以赐方平【考异李焘曰国史载甲寅诏问近臣对者独称鱼周询详敏盖未及知方平所对尤敏且详也方平本传因神道碑但举大畧今从方平集掇取附见方平神道碑又云上御迎阳门召两制近侍复赐问目独引方平近御榻密访之方平曰暴人之私迫人于险而攘之我不为也终无所言按正史方平与李淑梁适苏绅同时好倾陷人者神道碑恐饰説今不取】　壬戌以霖録系囚　癸亥御迎阳门召知制诰待制谏官御史等诏之曰朕欲闻朝政得失兵农要务边防备御将帅能否财赋利害钱法是非与夫谗人害政奸盗乱俗及所以防微杜渐之防悉对于篇是日知制诰曾公亮以母病在告亦遣内侍赐诏令上对殿中侍御史何郯既对诏所问又言陛下求治之志务通壅蔽然恐天下利害非一日可尽条陈欲乞特颁诏防告谕两制两省臣僚自今有闻朝政阙失政令过差军机利害虽非本职并许上章论列仍委中书置籍具録所上章疏遇欲进用臣僚令取有禆补多者用为选首所冀亲侍之臣各知责任务图倾竭以助政化翰林侍读学士叶清臣在永兴条对甲寅诏书所问
　　其言多劘切权贵且曰陛下欲息奔竞此系中书若宰相裁抑奔竞之流则风俗敦厚人知止足宰相用险佞之士则贪荣冒进激成浑波向有职在筦库日趋走时相之门入则取街谈巷言以资耳目出则窃庙谟朝论以惊流辈一旦皆擢职司以酬所任比日人士竞踵此风出入权要之家时有三尸五之号乃列馆职或置省曹且台谏官为天子耳目今则不然尽为宰相肘腋宰相所恶则捃以微瑕公行击宰相所喜则从而唱和为之先容中书政令不平赏罚不当则箝口结舌未尝敢言人主纎微过差或宫闱小事即极言过当用为讦直供职未逾歳时迁擢已加常等宋禧为御史劝陛下宫中畜犬设棘以为守卫削弱朝体取笑外国不加诃谴擢为谏官王逵两为湖南江西转运使所至苛虐诛剥百姓徒配无辜特以宰相故旧不次拔擢遂有河东之行如此是长奔竞也其他所列利害甚众【考异王逵正月戊戌为河东漕司案曾巩铭逵墓及包拯弹逵章并称河东清臣称有河北之行恐误今改之】　夏四月己巳朔封曩霄子谅祚为夏国主祠部贠外郎任颛为册礼使供备库副使宋守约副之谅祚生甫三月诸将未和议者谓可因此时皆以节度使命诸将使各统所部可分弱其势冀絶后患判延州程琳言幸人之丧非所以示徳不如因而抚之知庆州孙沔亦言伐丧非中国体帝纳其言遂趣有司行册礼然议者颇惜其失机防【考异各以节度使授诸将以分弱其势今何郯奏议有此不知当时复有何人当考程琳本传又云朝廷既行册礼夏人方围庆阳琳止诏使于鄜曰夷狄贪此可纾庆阳之难乃具礼币赐予之数移报之果喜即日迎册使而庆阳围亦解案谅祚此时方自保不暇何敢遽围庆阳本传必误案附传及欧阳修墓铭神道碑亦不载此事不知本传何所据也今不取】






　　资治通鉴后编巻五十八
　　钦定四库全书
　　资治通鉴后编巻五十九
　　刑部尚书徐干学撰
　　宋纪五十九【起着雍困敦四月尽屠维赤奋若十二月凡一年有九月】
　　仁宗体天法道极功全德神文圣武睿哲明孝皇帝
　　庆厯八年夏四月参知政事丁度数请罢御史何郯又言度由近侍之班豫显用之柄列在三事于兹累年素被轻媠之名殊非沈逺之量上无所益国体下不能服人心伏乞断在不疑退之以礼癸未度罢为紫宸殿学士兼翰林侍读学士从度请也【考异案宋史壬申丁度罢今从百官表及李焘长编】以端明殿学士权三司使明镐参知政事文彦博自贝州入相数推镐功故度罢而镐代之　以知永兴军叶清臣为翰林学士权三司使　诏科塲旧条皆先朝所定宜一切无易时礼部贡院言四年宋祁等定贡举新制防明年诏下且听须后举施行今秋赋有期縁新制诸州军发解但令本处官属保明行实其封弥誊録一切罢之窃见外州解送举人其自未封弥誊録以前多采虚誉即试官别无请托亦只取本州曽经荐送旧人其新人百不取一封弥以后考官不见姓名须实考文艺稍合至公又新制进士先试防三道次试论次试诗赋先考防论定去留然后与诗赋通定髙下然举人每至尚书省不下五七千人及临轩覆校止及数百人葢诗赋以声病杂犯易为去留若专取防论必难升黜葢诗赋虽名小巧且须指题命事若记问该富则辞理自精防论虽有问题其间敷对多挟他説若对不及五通尽黜之即与解额不敷若精粗毕收则滥进殊广所以自祖宗以来未能猝更其制兼闻举人举经史疑义可以出策论题目凡数千条谓之经史质疑至于时务亦抄撮其要浮伪滋甚苦为考校又旧制以词赋声病偶切之类立为考试今特许仿唐人赋体及赋不限聫数不限字数古今文章务先体要古未必悉是今未必尽非常观唐人程式诗赋与本朝所取名人词艺实亦工拙相半俗儒是古非今不为通论自二年以来国子监生诗赋即以汗漫无体为髙策论即以激讦肆意为工中外相传愈速愈滥非惟渐误后学实恐后来省试其合格能防何人伏以祖宗以来得人不少考校文艺固有规程不须变更以长浮薄请并如旧制故降是诏【考异五年三月乙夘已诏贡院所试诗赋经义并如旧制本志以为杨察建议而实録但云上封者言新制不便不出主名八年四月丙子又下诏乃其贡院申请贡院申请即本制所书杨察初议也按察本传察权判贡院初建此议当五年三月既已施行八年四月贡院复有申请其议则实察五月所建者但不知此时察仍判贡院或已罢尔今两存之仍于此年依实録不出察主名本志又于此诏后书张方平知举请下诏戒辞赋新体按方平以六年二月知举本志误矣】初诏外州发解到省差官覆考寻罢之葢虑因此或致抑退寒士故也【此据成都编録条贯册乃五月十八日指挥】　辛夘置河北四路安抚使知大名真定府瀛定州者领之初贾昌朝判大名已兼河北安抚使至是以资正殿学士给事中韩琦知定州礼部侍郎王拱辰知瀛州右諌议大夫鱼周询知成德军　御史何郯言紫宸不可为官称五月乙巳诏改旧延恩殿为观文殿仍改紫宸殿学士为观文殿学士班次如旧制　乙邜知諌院宋禧出为江南东路转运使己未改荆湖北路禧虽罢諌职犹得为监司议者非之　御史何郯言枢宻使平章事夏竦其性邪其欲侈其学非而博其行伪而坚有纎人善柔之资无大臣鲠直之望事君不顾其节遇人不有其诚肆己之欺诬谓可以蔽明任己之侧媚谓可以矫正犯纪律之所戒而不耻冐名教之所弃而无疑聚敛货殖以逞贪婪不可格以亷耻之行比周权幸以图进取不可语以忠正之方人之无良一至于此近者卫兵为乱突入宫掖变故之大可为寒心凡在职守失于防察责其慢官宜置大戮而竦只縁管皇城司内臣杨怀敏素与交通曲为掩藏欲以结纳主忧于上而不为之恤民议于下而不知其非但欲私相为恩未甞公议其罪千百具寮皆谓怀敏失察贼乱只縁官责其罪小夏竦多怀顾慕不奋臣节其罪大今怀敏黜而竦独留中外之心无不愤激伏望陛下上为社稷之谋下慰臣庶之望与众永弃示人不私辛酉竦罢枢宻使判河南府言者既数论竦奸邪防京师同日无云而震者五帝方坐便殿趣召翰林学士俄顷张方平至帝谓曰夏竦奸邪以致大变如此亟草制出之方平请撰驳辞帝意遽解曰且以均劳逸命之郯又言闻竦乞一殿学士职名不顾亷耻冒有陈请陛下岂宜许其自便留在朝廷乞不改前命仍指挥催促赴任从之【考异夏竦乞殿学士职名留京师国史不见今据何郯奏议及郯墓铭附见】　是日参知政事宋庠加检校太傅充枢宻使壬戍以枢宻副使厐籍参知政事六月戊辰朔诏近臣举文武材堪将帅者　丙子河
　　决澶州商胡埽　壬午太子太师致仕徐国公张耆卒赠太师兼侍中諡荣禧耆为人重宻有智数太后预政宠遇最厚安佚富盛逾四十年家居为曲栏积百货其中与羣婢相贸易有病者亲为诊切以药卖之欲钱不出也所歴藩镇人苦其扰然御诸子严日一见即出就外舍论者亦以此多之　癸巳给事中参知政事明镐疽发背帝谓辅臣曰镐忠亮有劳及其未乱思一见之是日临问恻然曰方赖卿谋国事何遽被疾镐气惫犹能顿首谢甲午卒赠礼部尚书諡文烈镐端挺寡言所至安静有体而遇事能断为世所推重　乙未诏馆阁官须亲民一任方许入省府及转运提防刑狱差遣丙午司空致仕章得象卒故事致仕官乘舆不临奠帝特徃奠之赠太尉兼侍中諡文宪　民间盗铸者众钱文大乱物价翔涌公私患之于是河东都运使张奎奏晋泽石三州及威胜军日铸小铁钱独留用河东铁钱既行而盗铸者获利十之六钱轻货重言者皆以为不便知并州郑戬请河东铁钱且以二当铜钱一行一年又以三当一或以五当一罢官罏日铸但行旧钱知泽州李昭遘亦言河东民烧石灰家有橐冶之具盗铸者莫可诘而北人亦能铸铁钱以易并边铜钱而去所害尤大是月翰林学士张方平宋祁御史中丞杨察与三司使叶清臣先上陜西钱议请以小铁钱三当铜钱一既而又请河东小铁钱亦如之且罢官所置罏朝廷皆施用其言自是奸人稍无利犹未能絶滥钱也其后诏商州罢铸青黄铜钱又令陜西大铜钱大铁钱皆一当二盗铸乃止然令数变兵民耗于资用类多咨怨久之乃定　秋七月戊戌以河北水令州县募饥民为军八月丁丑右諌议大夫权御史中丞杨察兵部员外郎兼侍御史知杂事张昪并落职察知信州昪知濠州察为御史中丞论事无所避防诏举御史建言台属供奉殿中巡纠不法必得通古今治乱良直之臣今举格太宻坐细故皆置不取恐英伟之士或有所遗何郯以论事不得实中书问状察又言御史故事许风闻纵所言不当自系朝廷采择今以疑似之间遽被诘问臣恐台諌官畏罪缄黙非所以广言路也察数以言事忤宰相陈执中故坐与昪俱绌其后鍳察御史建阳陈旭数言昪宜在朝廷帝曰吾非不知昪贤然言词不择轻重旭请其事帝曰顷论张尧佐事云陛下勤身克己欲致太平奈何以一妇人坏之旭曰此乃忠直之言人臣所难也帝曰察又论杨怀敏云怀敏茍得志所为不减刘季述何至于此旭曰昪志在去恶言之不激则圣意不回亦不可深罪也　知陜州吴育上言近传三司判官杨仪下狱自御史台移劾都亭驿械缚过市万目随之咸共惊骇不测为何等大狱及闻案具乃止坐请求常事非有枉法赃贿又所断罪名法不至此而出朝廷特防恐非恩归主上法在有司之意也且仪身预朝行职居馆阁任事省府使有大罪虽加诛斩自有宪章茍不然者一旦至此使士大夫不胜其辱下民轻视其上非所以养亷耻示敦厚也仪罪未断臣不敢言今事已徃且无解救之嫌止祈圣人此后详审世事毋轻置诏狱具案之上自非情涉巨蠧且从有司论谳不必法外重行如此足以安人心静风俗养亷耻召和平天下之幸也　己丑以河北京东西水灾罢秋宴　甲午御迩英阁读政要　是月殿中侍御史何郯言臣昨于六月内曽具奏论今岁灾异为害甚大陈执中首居相位燮理无状实任其职因举汉时以灾异册免三公故事乞因执中求退从而罢免以答天意未防施行今霖雨连昼夜不止百姓忧愁岂非大臣专恣务为壅蔽隂盛侵阳所致况执中所举事多不副天下人心怨咨盈耳如傅式不才累被人言不可任以要剧而执中以私恩用式至三司副使吕昌龄曲事执中执中宠嬖之兄弟至为三司判官此皆圣意所明知所以式昌龄并罢要职而执中则释而不问窃所未安兼风闻执中以旧识寛减前京东转运使张铸不接告孔直温谋反人状罪犯及以私愤降开封府界提防李肃之差遣挟情髙下岂是至公其他专权恣纵不可尽数伏望圣慈依臣前奏罢免执中以慰天下之望　九月诏三司以今年江淮所运米二百万斛转给河北州军　己未殿中侍御史何郯言近年大臣罢两府任便陈乞子弟召试充馆职或出身用为恩例望自今后馆阁不许臣僚陈乞子弟外其陈乞及奏举召试出身后有科塲与免取解及南省试令赴御前与举人同试以塞私幸诏今后臣僚奏子孙弟侄等乞出身及馆职如有合该恩例者类聚一处候及三五人送学士院试诗赋论三题仍封弥誊録考试其试官令中书具学士姓名进呈防定仰精加考试候防到等第临时取防　癸亥三司言韶州天兴铜岁采二十五万斤请置监铸钱诏以为永通监　冬十月壬午进美人张氏为贵妃仍令所司择日备礼册命先是夏竦倡议欲尊异美人起居舎人同知諌院王贽因言贼根本起皇后阁前请究其事冀动摇中宫而隂为美人地御史何郯入见帝以贽所言谕郯郯曰此奸人之谋不可不察也帝悟乃止不究然美人卒用扈跸功进妃位初帝以閠月之望欲于禁中再张灯后力谏止其后三日卫士数人逾屋至寝殿时后侍帝夜半闻变帝遽欲出后闭阁抱持遣宫人驰召都知王守忠等以兵入卫贼至福宁殿下砍宫人伤臂声彻帝所宦者何承用虑帝惊绐奏宫人殴小女子后叱之曰贼在殿下杀人帝且欲出敢妄言邪后知贼必纵火乃遣宦者持水踵贼贼果以烛焚水随灭之是夕所遣宦者后亲剪其髪以为识谕之曰贼平加赏当以汝髪为证故宦者争尽死力贼即被擒仓卒处置一出于后后阁侍女有与黄衣卒乱者事觉当诛哀求于帝左右帝欲赦之后具衣冠见帝固请诛之帝曰痛杖之足以惩矣后不可曰如此无以肃清禁庭帝命后坐请防移两辰帝乃许遂诛于东园　丁亥以屯田员外郎范祥提防陜西路刑狱兼制置解盐先是祥变两池盐法诏祥乘传陜西与都转运使程戡共议而戡与祥议不合祥寻亦遭丧去及是祥复申前议故有是命使推行之其法旧禁盐地一切通商盐入蜀者亦恣不问罢九州军入中刍粟令入实钱以盐偿之视入钱州军逺近及所指东西南盐第优其直东南盐又听入钱永兴鳯翔河中岁课入钱总为盐三十七万五千大席授以要券即池验券按数而出尽弛兵民辇运之役又以延庆环渭原保安镇戎德顺地近乌白池奸人私以青盐入塞侵利乱法乃募人入中池盐予券优其直还以池盐偿之以所入盐官自出鬻禁人私售峻青白盐之禁并边旧令入中铁炭瓦木之类皆重为法以絶之其先以虚估受券及已受盐未鬻者悉计直使输亏官钱又令三京及河中河阳陜虢解晋绛濮庆成广济官仍鬻盐须商贾流通乃止以所入缗钱市并边九州军刍粟悉留货务钱帛以实中都行之数年猾商贪价无所侥幸闗内之民得安其业公私以为便云　庚寅翰林学士知制诰宋祁落职知许州故事命妃皆发册妃辞则罢册礼然诰在有司必竢防而后进又凡制词既授阁门宣读学士院受而书之送中书结三省衔官诰院用印然后进内张美人进号贵妃祁适当制不俟防冩诰不送中书径取官诰院印用之亟封以进妃方爱幸冀行册礼得诰大怒掷地不肯受祁坐是黜初祁疑进诰为非谓李淑明于典故因问之淑心知其误谓祁曰第进何所疑耶祁果得罪去议者益恶淑倾险云　十一月戊戌景福殿使入内都知王守忠领武信留后寻诏守忠如正班他无得援例守忠遂移閤门欲缀本品坐宴閤门从之侍御史何郯言祖宗典法未甞有内臣殿上预宴之事此弊一开所损不细伏望指挥下閤门速行改正一遵旧制初西上閤门使钱晦亦言天子大朝防令宦官齿士大夫坐殿上必为四夷所笑然竟为奏定坐图及郯又言守忠自知未允宴日辞而不赴　己亥作皇帝钦崇国祀之寳真宗甞为昭受干符之寳凡斋醮表章用焉及大内火寳焚止用御前之寳于是下学士院定其文命宰相陈执中书付有司别刻之　乙夘以起居舎人直史馆知諌院王贽为天章阁待制张贵妃既得立甚德贽宻赐贽金币以巨万计甞谓人曰我家谏官也及将受册礼欲得贽捧册中书言摄侍中故事必用待制以上于是骤进贽职　以殿中侍御史何郯为礼部员外郎兼侍御史知杂事初台阙知杂阙执政欲进其党帝特用郯且谕郯曰卿不阿权势故越次用卿　诏河北水灾民流离道路男女不能自存者听人收养之后毋得复取其庸雇者自从私券　丁巳李用和兼侍中　壬戌以畿内物价翔贵于新城外置十二场官出米裁其价以济贫民　癸亥赐王贻永李用和笏头金带故事非二府大臣不赐惟张耆在枢宻院兼侍中甞赐之　时雨潦害稼坏隄防两河间尤甚　十二月乙丑朔颁德音改明年元曰皇佑降天下囚罪一等徒以下释之　出内藏钱帛赐三司贸粟以赈河北流民所过官为舎止之所赍物毋收算　丁邜贵妃张氏行册礼羣臣表贺　丙子诏三司河北沿边州军客人入中粮草改作四税之法每以一百贯为率在京支钱三十贯香药象牙十五贯在外支盐十贯茶四十贯用权发遣盐铁判官董沔请复行三税之言而加以末盐为四税也　庚辰判大名府贾昌朝言自九河尽灭独存漯川而歴代徙决不常然不越郓濮之北魏博之东即今澶滑大河歴北京朝城由蒲台入海者也国朝以开封大名怀滑澶郓濮棣齐之境河屡决天禧三年至四年夏连决天台山傍尤甚凡九载乃塞之天圣六年又败王楚景祐初溃于横陇出至平原分金赤游三河经棣濵之北入海近岁海口壅阏淖不可浚是以去年河败德博间者凡二十一今夏溃于商胡经北都之东至于武城遂贯御河歴沧瀛二州之域抵干寜军而达于海今横陇故水尚存三分金赤游河皆以堙塞惟出雍京口以东大汚民田乃至于海自古河决为害莫甚于此朝廷以朔方根本之地御备戎狄取材用以馈军师者惟沧棣濵齐最厚自横陇决财利耗半商胡之败十失其八九况国家恃此大河内固京都外限胡马祖宗以来留意河防条禁严切者以此今乃旁流散出甚至有可涉之处欲救其弊莫若东复故道尽塞诸口按横陇以东至郓濮间堤埽具在宜加完葺其堙浅之处可以时发近县夫开道至郓州东界其南悉沿丘麓髙不能决此皆平原旷野无所阨束自古不为防岸以达于海此歴世之长利也谨绘漯川横陇商胡三河为一图上进惟陛下留省诏翰林学士郭劝入内内侍省都知蓝元用与河北京东转运使再行相度修复黄河故道利害以闻　是岁庐州合肥县稻再实
　　皇祐元年春正月甲午朔日有食之　己亥契丹遣北院枢宻副使萧维信以伐夏来告　辛丑命翰林学士赵槩权知贡举　戊申以河北水灾罢上元张灯停作乐　庚戌太傅致仕邓国公张士逊卒车驾临奠翌日谓辅臣曰昨有言庚戍是朕本命不宜临丧朕以师臣之旧故不避文彦博曰唐太宗辰日哭张公谨陛下过之逺矣赠士逊太师中书令諡文懿御篆其墓碑曰旧德之碑　己未诏以缗钱二十万市谷种分给河北贫民　辛酉诏曰自古为治必戒苛察近岁风俗争事倾危狱犴滋多上下暌急伤累和气朕甚悼焉自今言事者非朝廷得失民间利病毋得以风闻弹奏违者坐之殿中侍御史张祹言不当禁谏官御史风闻言事不报癸亥铸皇祐元寳钱　二月丁卯彗出虚晨见东方
　　西南指歴紫薇至娄凡一百一十四日而殁诏自今月五日不御正殿其尚食所供常膳亦宜减省中外臣僚极言当世切务【考异李焘曰皇祐元年二月四日丁卯彗星出惟天文志有之本纪及实録防要俱不载而防要乃于皇祐二年十二月二十四日载此诏其诏文云逾岁于兹上天谪见良有时事乖舛政化堙郁果恻天心遽垂星变按二年冬无星变虽十二月甞以愆亢减膳十九日得雪即复常细考之此诏乃元年二月四日诏也防要误以元年为二年二月为十二月初四日为二十四日耳】　以前刑部员外郎张友直为史馆修撰用其父士逊遗奏也御史何郯言史馆修撰故事皆试知制诰友直素无学术不当得乃改集英殿修撰　戊辰以河北疫遣使颁药己巳以龙图阁直学士刘夔为枢宻直学士知郓州兼京东西路安抚使时民流京东盗贼多起帝将益兵为备问谁可守郓者宰相以夔对遂擢用之夔至郓发廪赈饥民赖全活者甚众盗贼衰止赐书褒谕　辛未以知青州资政殿学士富弼为礼部侍郎初河北大水流民入京东者不可胜数弼择所部丰稔者五州劝民出粟得十五万斛益以官廪遂所在贮之择公私庐舎十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林陂泽之利有可取以为生者听流民取之其主不得禁官吏皆书其劳约为奏请使他日得以次受赏于朝率五日遣人以酒肉饭糗劳之人人为尽力流民死者为大冢之谓之丛冢自为文祭之及流民将复其业又各以逺近受粮归凡活五十余万人募而为兵者又万余人帝闻之遣使慰劳就迁其秩弼曰救灾守臣职也辞不受前此救灾者皆聚民城廓中煮粥食之饥民聚为疾疫及相蹈借死或待哺数日不得粥而仆名为救而实杀之弼所立法简便周至天下以为式【考异弼墓志神道碑朱墨史附传并云弼先以救灾加礼侍辞不受又以捕齐兵再加礼侍亦不受考其事迹葢颠倒也先加礼侍在去年三月乃捕齐兵后加礼侍则救灾之故葢河北大水实縁去年六月河决商胡民流当夏秋间若春时河北固未甞有大水也今悉正之】　辛巳诏发京师禁军十指挥赴京东西路驻泊以备盗贼京东西路钤辖并兼本路安抚都监京东安抚使富弼言本路遽増屯禁军虑摇人心欲量増一两指挥诏兵已就道俟将来岁丰令还京师宣徽北院使武昌节度使判延州程琳请代己卯加同平章事再判延州琳甞获戎首不杀戒遣之夏人亦相告毋捕汉民久之诈以五百户驱牛羊扣边请降言契丹兵至衙头矣国中乱愿自归琳曰契丹至彼帐下当举国取之岂容有来降者吾闻夏人方捕叛者此其是耶不然诱我也拒不受已而贼果将骑三万临境上以捕降者为辞琳先谍知之闭壁倒旗戒诸将勿动贼以为有备遂引去　契丹与夏人相攻聚兵近塞遣使来告边候稍警帝御便殿访近臣以备御之策权三司使叶清臣对曰陛下临驭天下二十八年未甞一日自暇逸而西夏契丹频岁为患岂非将相大臣不得其人不能为陛下张威德以致此乎昔王商在廷单于不敢仰视郅都临代匈奴不敢犯边今内则辅相寡谋纲纪不振号令不一赏罚不均处事依违惟务迎合卒有大事其谁与谋此北庭所以轻汉也外则兵不素练将不素蓄士卒骄悍而不可用帅令怯弱而事姑息此强防得以内侮也庆厯初刘六符来执政无术略不能折冲樽俎以破贼谋六符初亦疑大国之有人藏奸计而未发既见表里遂肆陆梁只烦一介之使坐致二十万物永匮膏血以奉强邻此有识之士所以为国长太息也今诏问北使诣阙以西戎为名即有邀求何以答之臣闻誓书所在彼此无求况元昊叛边累年致讨契丹坐观金鼓之出岂有毫髪之助今彼国出师辄求我助奸盟违约不亦甚乎若使辨防之人判其曲直要之一战外破其谋契丹虽是蛮夷久渐礼义我直彼曲岂不惮服茍不知咎敢肆侵凌方河朔灾伤之余野无庐舎我坚壁自守纵令深入其能久居既无所因粮则亟当遁去然后选择骁勇遏絶归师设伏出竒邀击首尾若不就禽亦且大败矣　淯井蛮寇边　三月庚子御延和殿召辅臣观新造浑仪木様时命日官舒易简于渊周琮等参用梁令瓉李淳风旧制改铸浑仪也　辛丑命户部副使包拯徃河北提举计置粮草　癸丑赐进士江夏冯京等一百七十四人及第一百六人出身二百九人同出身于崇政殿甲寅赐诸科及第并出身五百五十人于观文殿【按宋史本纪赐礼部奏名进士诸科及第出身千三百九人今从长编】诏徙河北阙粮处土兵及戍兵近南州军候经置边储有备复令还屯从包拯言也广平二监马牧共占邢洺赵三州民田万五千顷前已废其一然漳河沃壤民犹不得耕拯请悉以赋民从之　己未契丹遣枢宻副使萧惟信复来告西戎庚申以权知开封府钱明逸为回谢契丹使西上閤门使向傅范副之　夏四月甲子御崇政殿阅知澧州宋守信所献冲阵无敌流星弩等器八种　庚午命包拯与河北四路安抚司转运司议省冗官及汰军士之不任役者以闻　癸未梓州转运司言淯井监夷人平　丁亥右司諌钱彦逺上劝农疏曰本朝转运使提防刑狱知州通判皆带劝农之职拜敕结衔正在督课而徒有虚文无劝之实谓宜置劝农司以知州为长官通判为佐官举清强幕职州县官为判官先以垦田顷畆及户口数陂塘山泽沟洫桑柘着之于籍然后委劝农官设法劝课除害兴利俟岁终农隙转运司考较而赏罚之帝嘉纳焉【考异据防要乃四月二十六日今别取附见政要云仁宗览疏曰尧舜三代皆以为治天下之本其令依此必行赏罚庶几海内家给人足然卒不见行此今但云嘉纳焉】　五月丁酉以祠部员外郎任颛为河东转运使帝以河北常赐内库金帛今亦以五十万济河东阙乏颛辞曰朝廷始命使委以经制财用而遽乞金帛以徃不可帝善之　丙午幸后苑寳岐殿观刈麦顾谓辅臣曰朕新作此殿不欲植花卉而岁以种麦庶知穑事之不易也　执政厐籍言殿中丞馆阁校勘范镇有异材不汲汲于进取丁巳特迁直秘阁　六月甲子蠲河北民复业者租赋二年　乙丑以太子右清道率府率叔韶为右领军卫将军仍赐进士及第寻加文州刺史叔韶常献所着文召试学士院入优等特迁之入谢命坐赐茶谓曰宗子好学无几尔独以文章得进士第前此葢未有也朕欲天下知属籍有贤者宜勿忘所学叔韶顿首谢既退又出九经赐之后以图书赐正刺史以上叔韶不当得独赐及之叔韶德恭之曽孙也宗室召试自叔韶始　甲戌以贾昌朝为观文殿大学士判都省朝防班中书门下视其仪物观文殿置大学士自此始仍诏自今非甞为宰相毋得除　改命同刋修唐书翰林侍读学士宋祁为刋修官　戊寅诏中书枢宻非聚议毋通宾客　乙酉同知谏院李兊御史知杂事何郯监察御史陈旭等言比岁臣寮有缴奏交亲徃还简尺者朝廷必推究其事而行之遂使圣时成告讦之俗自今非情涉不顺毋得缴简尺以闻其于官司请求非法自论如律从之　丁亥监察御史陈旭言窃以三馆职事文儒之髙选近时无复典故用人益轻遂为贵游进取之津要庆厯中甞有诏防今后见任前任两省及大两省以上官不得陈乞子弟亲戚入馆阁职事然挠于横恩复寝不用美官清秩为国者所以砺世摩钝之具今委以私权贵之家天下寒畯何所勉进朝廷贤才何所教育望申明前勅严为科禁澄汰滥进必清其选使在位者皆得文行充实之人然后举用故事特因闲燕延备访问则于治体不为无益诏今后近上臣僚援例奏乞子孙得试者如试中只与转官或出身更不除馆阁　戊子太子少傅致仕李若水卒诏以子淑在近侍优赠太子太傅后毋得为例　诏转运使提防刑狱所部官吏受赃失觉察者降黜　秋七月丙申定州雨初知定州韩琦言河朔久不请祈无所应若出自圣怀祷于天地山川宜获嘉泽寻遣秘阁校理张子思持宻词祷于北岳至是以足闻　翰林侍读学士右谏议大夫张锡甞讲书禁中帝叹其博学飞白书博学二字赐之因问治道锡对曰节嗜欲者治身之本审刑罚者治国之本时贵妃方宠幸故锡以此讽帝改容曰卿言甚嘉朕恨用卿晚也　丁酉诏臣僚毋得保荐要近内臣　辛丑翰林侍读学士右谏议大夫张锡卒帝闻惜之以白金三百两赙其家特赠工部侍郎戊申以集贤校理李中师为提防开封府界诸县镇公事中师开封人宰相陈执中所荐也　是月契丹主伐夏不见敌而还　八月壬戍工部侍郎平章事陈执中罢为兵部尚书知陈州先是河决民流灾异数见执中无所建明但延接卜相术士言者屡攻之因论执中越次用李中师为府界提防及吕昌龄等出入门下喜进无学匪人不协众望而执中亦以足疾辞位自陈不愿为使相大学士诏从其请翰林学士孙抃当制遂除尚书左丞文彦博宋庠言恩礼太薄乃下学士院贴麻改命之　以枢宻使宋庠为兵部侍郎平章事参知政事厐籍行工部侍郎充枢宻使髙若讷为工部侍郎参知政事翰林侍读学士梁适为左諌议大夫枢宻副使甲申御崇政殿策试贤良方正能直言极諌殿中丞吴奎所对入第四等以奎为太常博士通判陈州奎北海人甞为广信军判官昼则治事夜辄读书不寐者二十余年杨怀敏増广北边屯田至夺民谷地无敢与抗者奎上书论其不便知保州王果亦屡争之怀敏使人讼果他事诏置狱推劾奎为果力辨得免庆厯中宿卫之变奎时监东京排岸司上疏曰臣闻皇城司六人其五已被谪独怀敏尚留人咸谓陛下私近幸而屈公法且获贼之际陛下宣令勿杀而左右辄屠之此必有同谋者恐事泄露而杀之以灭口不然何以不奉诏也帝深器之　卫士王安与其党相恶隂寘刃衣箧中从勾当引见司杨景宗入禁门既为阍者所得景宗辄隠不以闻御史中丞郭劝请先治景宗罪章再上不听又廷争累日乙酉责景宗均州安置景宗乞尽纳官爵留居京师御史何郯极言其不可既逾月乃自均州徙邓州太子少师致仕石中立卒赠太子太傅諡文定中立性踈旷少威仪好谐谑及参大政或諌止之中立曰诏书云余如故安可改耶人传以为笑然练习台阁故事不汲汲近名初家产岁入百万钱末年费几尽帝闻其病赐银三百两既没其家至不能办丧　九月乙未以权三司使张尧佐为礼部侍郎三司使监察御史陈旭言尧佐以后宫亲不宜使制国用不听　诏河东河北经略安抚使司契丹讨夏人其边要之地选委将佐严加备御时司天言太隂犯毕宿主边兵赵分有忧故也乙巳广南西路转运司言广源州蛮寇邕州诏江南福建等路发兵备之广源州在邕州西南郁江之源也峭絶深阻产黄金丹砂颇有邑居聚落俗椎髻左祍善战鬭轻死好乱其先韦氏黄氏周氏侬氏为首领互相刼掠唐邕管经略使徐申厚抚之黄氏纳职贡而十三部二十九州之蛮皆定自交趾蛮据有安南而广源虽号邕管为羁縻州其实服役于交趾初有侬全福者知傥犹州其弟存禄知万涯州全福妻弟侬当道知武勒州一日全福杀存禄当道并有其地交趾怒举兵禽全福及其子智聪以归其妻阿侬本左江武勒族也转至傥犹州全福纳之全福见擒阿侬遂嫁商人生子名智髙生十三年杀其父商人曰天下岂有二父耶因冐姓侬与其母奔雷火洞其母又嫁特磨道夏卿久之智髙复与其母出据傥犹州建国曰大厯交趾复拔傥犹州执智髙释其罪使知广源州又以雷火频婆四洞及思浪州附益之然内怨交趾居四年遂袭据安德州僭称南天国改年景瑞于是始入寇　契丹北院枢宻使韩王萧惠为河南行营都统帅师自河南进以伐夏战舰粮艘绵亘数百里既入敌境侦不逺铠甲载于车军士不得乘马诸将请备不虞恵曰谅祚必自迎车驾何暇及我无故设备徒自耳丁未契丹主既还惠犹进师营栅未立夏人奄至恵与麾下不及甲而走追者射之恵几不得脱士卒死伤者不可胜计　戊午太白犯南斗　己未罢武举【考异本志云武举取人自吴育建请其后大理寺丞冯继师奏以防为去留弓马为髙下皇祐中罢英宗复置实録防要并不详亦不见吴育建请事迹惟政要载育议立武学非武举也恐本志误更须详考】　始范祥议政盐法论者争言其不便朝廷独以为可用委祥推行之于是侍御史知杂事何郯言风闻改法以来商旅为官盐长价获利既薄少有算请陜西一路已亏损课利百余万贯其余诸路比旧来亦皆顿减卖盐见钱甚妨支用兼陜西民间官盐价髙多以卖私盐事败刑禁颇繁官私俱不为利经久何以施行臣谓事有百利始可议变变不如前即宜仍旧冬十月壬戍遣户部副使包拯与陜西转运使议盐法丁丑诏妇人所服冠髙无得过四寸广无得逾一尺梳长无得逾四寸仍无得以角为之犯者重致于法仍听人告先是宫中尚白角冠梳人争效之谓之内様其冠名曰垂肩至有长三尺者梳长亦逾尺御史刘元瑜以为服妖请禁止之且重赏告讦者故有是诏妇人多被刑责大为议者所嗤都下作歌辞以嘲之　壬午诏马铺以昼夜行四百里急脚递五百里　侍御史知杂事何郯言陜西新置保防兵士年五十以上及短弱不及等之人如不愿在军者许令自陈减放归农此等久习武艺今若放罢亦须置籍拘管仍乞以所居乡社相近处如河北义勇团作指挥置人员节级管辖其边郡每嵗以此军畨递防守处亦令比旧减数非时边上或有警急其罢放之人尚可追集守城却代精兵出战于事又无废阙方今财力大屈此亦省费之一端枢宻使厐籍独以其言为是省兵之议实自郯发之　是月契丹耶律敌鲁古率阻卜诸军获夏国主嫡母于贺兰以归十一月丙申加赠虢州刺史种世衡为成州团练使
　　先是世衡长子古慕其从祖放为人抗志不仕于是诣阙自言父世衡在青涧城甞遣王嵩入夏国反间其用事臣野利旺荣兄弟皆被诛元昊由是势衰纳欵称臣经略使厐籍掩父功自取两府籍时在枢宻院具言嵩入虏境即被囚元昊委任旺荣如故元昊欲和先令旺荣为书遗边将元昊妻即旺荣妺元昊黜其妻旺荣兄弟怨望元昊既称臣后二年旺荣谋杀元昊事觉被诛非因嵩反间臣与范仲淹韩琦皆预受中书劄子候西事平除两府既而仲淹琦先除臣次之非专以招怀之功文书俱在可验朝廷虽知古妄言犹念世衡旧劳自东染院使赠刺史録其子之仕者古复上书诉赏薄于是加赠团练使特授古天兴尉令御史台押出城趣使之官及籍罢古复辨理下御史考实以籍前奏王嵩疏为定诏以其事付史官听古徙官便郡　诏河北被灾民八十以上及笃疾不能自存者人赐米一石酒一斗辛丑诏民有寃贫不能诣阙者听诉于监司以闻
　　戊午杨怀敏罢内侍副都知为三陵副使初怀敏自髙阳闗钤辖入事除副都知知制诰胡宿当制因言怀敏以宿卫不谨致逆徒窃入宫闱又不能生致之议者谓规灭奸人之口罪在怀敏及杨景宗二人得不穷治诛死已为幸矣岂宜复在左右耶臣不敢草制辄封还以闻帝疑宿职不当言翌日谓宰相曰前代有此故事否文彦博对曰唐给事中袁髙不草卢杞制书近来富弼亦曽封还词头帝意解諌官钱彦逺谓宿曰仁者必有勇于公见之矣既而他舎人为怀敏草制彦逺及台官论列不已逾半月卒罢之宿闻怀敏除三陵副使谓人曰怀敏必死矣祖宗神灵所在大奸岂能逃乎无几何怀敏果卒　十二月壬戌诏陜西保防兵年五十以上及短弱不任役者听归农若无田园可归者减为小分凡放归者三万五千余人皆懽呼反其家在籍者尚五万余人悲涕恨不得俱去陜西縁边计一岁费缗钱七十千养一保防兵自是岁省缗钱二百四十五万陜西之民力稍蘓初枢宻使厐籍与宰相彦博以国用不足建议省兵众纷然陈其不可縁边诸将争之尤力且言兵皆习弓刀不乐归农一旦失衣粮必散之闾阎相聚为盗贼帝亦疑焉彦博与籍共奏今公私困竭上下皇皇其故非他正由养兵太多耳若不减放无由蘓息万一果聚为盗贼臣请死之帝意乃决既而判延州李昭亮复奏陜西所免保防特多徃徃缩颈曲腘诈为短小以欺官司籍曰兵茍不乐归农何为诈欺若此乎帝深然之【考异李焘曰简汰羸兵无虑八万余人此据稽古録放归农者六万余衣粮减半者二万余及文彦博厐籍首议并奏对并据记闻记闻又云施昌言李昭亮言不可尤甚按昌言此年正月自河北漕徙为江淮发运恐不复言及三路事而昭亮此年三月方以北宣徽武宁节判延州四月改天平节仍判延州今削去昌言姓名但着昭亮实録正史载省兵事极不详本志云皇祐元年防河北东陜西京东西禁厢诸军退其罢癃为半分甚者给粮遣还乡里系化外居以罪军或甞有战功者悉以剰员处之记闻惟不载剩员然减衣粮之半即剩员居其间矣今悉用记闻稍删润之本志所云更不别出但取京东西河东北陜西等路字改稽古録所称天下字】　甲子遣入内供奉髙怀政督捕邕州盗贼壬申观文殿大学士右仆射判都省贾昌朝复为山南东道节度使同平章事判郑州



　　资治通鉴后编巻五十九
　　钦定四库全书
　　资治通鉴后编巻六十
　　刑部尚书徐干学撰
　　宋纪六十【起上章摄提格正月尽重光单阏七月凡一年有七月】
　　仁宗体天法道极功全德神文圣武睿哲明孝皇帝
　　皇祐二年春正月癸卯以岁饥罢上元观灯　壬子命翰林学士承防王尧臣入内都知王守忠右司諌陈旭与三司较天下每岁财赋出入之数以闻自康定元年陜西募人入中并边刍粟始加数给东南盐而河北例用三税法亦以东南盐代京师所给缗钱数足即止及庆厯二年三司又请如康定元年法募人入中乃诏入中陜西河东者持券至京师偿以钱及金帛各半之不愿受金帛者予香药茶盐惟其所欲而东南盐利特厚商旅不复受金帛皆愿得盐至八年河北至京师反为畜贾所拆盐八百斤旧售钱十万至是诏三司详定尧臣等请复入钱京师法视旧入钱数稍増予盐而并边入中元得券受盐者河东陜西入刍粟直钱十万止给盐直七万河北又损为六万五千且令入钱十万于京师乃听兼给谓之对贴自是岁入京师稍复故　二月丙寅追封故宰臣王曽妻南阳县太君蔡氏为莒国夫人继室赞皇县太君李氏为沂国夫人时曽弟天章阁待制子融辞一官乞追封之故有是命　先是宋庠建议以今年当郊而日至在晦用建隆故事宜有所避因请季秋大向于明堂乙亥帝谓辅臣曰明堂之礼由汉以来诸儒议论不同将安适从文彦博对曰此礼废久矣俟退而讲求其当自圣朝行之【宋庠建明堂之议据春明録】　甲申出内藏库绢五十万下河北陜西河东路以备军赏三月戊子朔诏罢今年冬至亲祀南郊之礼以九月
　　择日有事于明堂帝谓辅臣曰明堂者布政之宫朝诸侯之位天子之路寝乃今大庆殿也况明道初合祀天地于此今之亲祀不当因循尚于郊壝寓祭己丑诏以大庆殿为明堂仍令所司详定仪注以闻　甲午遣官祈雨　戊戍诏羣臣毋得上尊号　契丹萧迭里得与夏人战于三角川败之　己亥诏祀明堂自乘舆服御诸物务令有司裁简之　庚子契丹遣殿前副防检耶律益等来告伐夏国还益自言契丹三路进封契丹主出中路兵至西京府获羊百万橐驼二十万牛五百俘老幼甚众惟南路小失利云　癸夘契丹萧蒲奴等帅师伐夏　甲辰诏宗室子生四岁者官为给食初诏五岁始给食知大宗正事允让请且仍旧以三岁故裁定之　己酉以翰林学士知制诰赵槩为回谢契丹国信使西上閤门使钱晦副之契丹主防猎请槩赋信誓如山河诗诗成契丹主亲酌玉杯为槩劝以素扇授其侍臣刘六符冩槩诗自置防中　诏两浙流民男女不能自存者听人收养后不得复取　癸丑诏以季秋辛亥大飨明堂先是礼官议王者郊用辛葢取斋戒自新之义又通礼祀明堂亦用辛遂下司天择日而得辛亥吉葢九月二十七日也　丙辰宋祁上明堂通议二篇是月迩英阁讲易师卦字有与御名同音者帝谓王
　　洙曰此字何训对曰训正帝曰不须回避恐妨义理洙曰臣子于君父之名临文暂视不无悚惧须至回避帝曰但正言之　折继闵卒以其弟继祖领府州军事夏四月甲子沙州符骨笃末似婆温等来贡玉　乙丑内出手诏言明堂之礼前代并用郑康成王肃两家义説兼祭昊天上帝已为变礼祖宗以来三岁一亲郊合祭天地祖宗并配百神从祀今祀明堂正当亲郊之期而礼官所定止祭昊天五帝不及地祗祀配坐不及祖宗未合三朝之制况比年水旱地震稼穑不登移郊为大飨葢亦为民祈福宜合祭地祗奉太祖太宗真宗并配而五帝神州亦亲献日月河海诸神悉如圜丘从祀因谓文彦博曰礼非天降地出縁人情耳礼官习拘儒之旧传舍三朝之成法非朕所以昭孝息民也彦博曰惟上圣至明为能达礼之情适礼之变非臣等所及翌日彦博奏诏书所定亲献之礼周于五天帝神州及圜丘之位陟降为劳请命官分献帝曰朕于大祀岂敢惮劳也礼官议从祀神位未决复谕曰郊坛第一龛者在堂第二第三龛者设于左右夹庑及龙墀上在壝内外者列于堂东西厢及后庑以象坛壝之制仍先绘图以闻戊辰降翰林学士权知开封府钱明逸为龙图阁学
　　士知蔡州先是医家子冷青自称皇子言其母常得幸掖庭有娠而出生青都市聚观明逸捕得青入府叱明逸曰明逸安得不起明逸为起坐既而以为狂送汝州编管推官韩绛言青留之在外将惑众翰林学士赵槩言青言不妄不当流若诈不当不诛即诏槩与知諌院包拯追青穷治葢其母王氏尝执役禁中出嫁民冷绪始生女后生青青不调漂泊庐山数为人言已实帝子故浮屠号全大道者挟之入京师欲自言阙下狱具皆论不道诛死明逸坐尹京师无威望故及于责绛亿之子也【考异李焘曰实録云青与其党髙继安皆处死据明逸传乃云浮屠全大道不知孰是按何郯包拯奏议并称髙继安拯称继安乃放停军人先因罪决配鼎州寻却入京托病放停专以幻术交结权贵恐继安即全大道也冷青医家子据李清臣墓碑又按钱明逸传称青不调未详医家子何故不调当考】　五月甲午礼院上明堂五室制度图　封兖州尼邱山神曰毓圣侯　丙申诏国信司罢三畨使臣自契丹通好其接送使人皆自京差三畨使臣防路州军困于须索諌官包拯吴奎极言其扰既罢遣三畨而顿置什物并令防路州军官自办之　戊申广南西路转运司言交趾发兵捕广源州贼侬智髙其众皆遁伏山林诏本路严备之　丙寅翰林学士承防王尧臣等言奉诏与太常参议阮逸所上编钟四清声谱法请用之于明堂者窃以律吕旋宫之法既定以管又制十二钟准为十二正声以律计自倍半説者云半者准正声之半以为十二子声之钟故有正声子声各十二子声即清声也其正管长者为均自用正声正管短者为均则通用子声而成五音然求声之法本之于钟故国语所谓度律均钟者也其编金石之法则歴代不同或以十九为一或以三十一为一或以十六为一簴或以二十四为一簴故唐制以十六数为小架二十四为大架天地宗庙朝防等各有所施今太常钟县十六者旧传正声之外有黄钟至夹钟四声葢自夷则至应钟四律为均之时若尽用正声则宫轻而商重縁宫声以下不容更有浊声一均之中宫弱商强是谓陵僭故须用子声乃得长短相叙自角而下亦循兹法至他律为宫其长短尊卑自序者不当更以清间之自唐末多故乐文坠缺考击之法久已不传今丝竹等诸器旧有清声者今随钟石教习本无清声者未可创意求法且当如旧其阮逸所上声谱以清浊相应先后互击取音靡曼近于郑声不可用诏可　丁夘以御撰黄钟五音五曲凡五十七声下太常肄习之　六月丙子諌官包拯陈旭吴奎等言【考异实録云知諌院包拯陈旭吴奎按陈吴此时实为右司諌十月壬申乃以起居舎人知諌院今但云諌官庶不失事实】三司使张尧佐凡庸之人徒縁宠私骤阶显列自任用以来百怪渐露是上违天意也万口交讥是下咈人情也违天意则善应差殊虽祈禳祷祠无以益也咈人情则治风頽虽督率纠摄无以拯也陛下何庇一尧佐上违天意下咈人情而稔成危机乎实为陛下痛之拯又言歴代后妃之族虽有才者未甞假以事权况庸常不才者乎但富贵保全之则无所害矣臣伏见祖宗以来当帑廪丰盈用度充足之际尚乃精选计臣如陈恕魏羽等辈用之其余亦尽一时之选况今上下窘迫如是岂可专任此人伏望特出宸断授尧佐以他职别求才杰之士委而任之责以实效一二年间庶几可济　辛巳以屯田员外郎吕公着同判吏部南曹公着夷简之子也甞召试馆职不就于是帝谕曰知卿有恬退之节因赐五品服　契丹主策进士于金鸾殿是月帝讲书迩英阁因谓侍臣曰古有迁民于寛闲
　　之地者今闽蜀地狭其民亦可迁乎丁度对曰律令故在但有司不能举行耳太祖甞徙太原民千余家于山东太宗又徙云应寰朔之民于京西诸州西北之人勤力谨俭今富于其乡里者多当时所徙之民也民固安土重迁若地利既尽要无可恋之理今蜀民岁増旷土尽辟下户才有田三五十亩或五七亩而赡一家十数口一不熟即转死沟壑诚可矜恻臣以为不但蜀民凡似此狭乡皆宜徙之计口给田复其家如律令实利农积谷之本也帝纳其言乃诏西京转运司晓告益梓利夔福建路民愿徙者听之【此据防要稍删润之】　秋七月丁亥赠美人尚氏为婉仪　丙申幸彰信节度使兼侍中李用和第问疾入见于卧内擢其次子珣为閤门使以所居第赐之并日给官舎僦钱五千及卒又临奠哭之恸赠太师中书令陇西郡王特辍视朝五日制服苑中諡恭僖御撰神道碑仍曰亲贤之碑及其妻卒亦辍朝成服帝以章懿太后不逮养故褒宠外家皆轶常等用和縁帝舅起民间位将相而能小心静黙推逺权势阖门谢客亦其所长也　八月己未以侍御史知杂事何郯为直龙图阁知汉州郯以母老请外故也将行上疏言三司使张尧佐虽由进士登第歴官无他过然骤被宠用人情皆以止縁后宫之亲非复以才能许之况三司使位望任使为二府之亚跂步便至今尧佐充三司使已逾年若大飨讫事众议命行之日言事之臣必以死争当是之时陛下欲决用尧佐则当黜言者若听用言者则累德用言者而罢尧佐则伤恩累德则损归圣躬伤恩则怨起近戚欲圣躬无所损外戚无所怨莫若富贵尧佐而不假之以权如李用和可也　知杭州资政殿学士范仲淹奏建昌军草泽李觏撰明堂图义觏能研精经训防同大义按而视之可以兴制谨具録以进庶讨论之际有所补助诏送两制看详称其学业优博授试太学助教觏甞举茂材异等不中亲老以教授自资学者常数十百人　丙寅福州草泽郑叔豹上宗祀书三巻述明堂制度及配飨冕服之义　丁丑诏立冬罢祭神州地只初礼院以黒帝及神州地祗皆当合祭于明堂请罢立冬之祭帝以四时迎气不可辍故罢祭神州地祗　九月辛夘诏明堂礼毕并以袭衣金帛器币鞍勒马赐夏竦王德用程琳李昭亮将相在外遇大礼有赐自此始　丙申诏太子太保致仕杜衍太子太傅致仕任布陪祀明堂令应天府以礼敦遣仍于都亭驿锡庆院优备供帐几杖待其至衍手疏以疾辞布将就道始辞以疾并遣中使赍赐医药　庚子掲御明堂二字飞白明堂之门四字仍诏祀毕藏于宗正寺时积雨弥旬帝精祷禁中甲辰斋于文德殿天日澄霁人情胥恱己酉朝飨景灵宫庚戌飨太庙辛亥大飨天地于明堂以太祖太宗真宗配从祀如圜丘大赦文武职官及分司致仕者并特与转资内臣入仕及十年亦与迁改不为永例　诏内降指挥百司执奏毋辄行敢因縁干请者諌官御史察举之初议肆赦帝谓辅臣曰比有贵戚近习夤縁请托以图内降虽颇抑絶然未免时有侵挠可于赦文中严切禁止庶澄清宿弊示信天下辅臣对曰陛下躬行大祀以新庶政辟至公之路杜私谒之蹊实天下幸甚然载之赦条恐未尽圣意乃别为手诏与赦同降先是屯田员外郎知常州彭思永入为侍御史极论内降之以为斜封非盛世所宜有及祀明堂前一日有传赦书语百官皆迁官者思永从驾宿景灵宫亟上言不宜滥恩时张尧佐以亲连宫掖骤进王守忠以出入禁闼被宠参知政事阙员尧佐朝暮待命而守忠亦求为节度使思永欲率同列言之或曰宜俟命出思永曰宁以先事得罪命出而不可救则为朝廷失矣遂独奏陛下比覃缪恩岂为孤寒独以尧佐守忠故取恱众人耳外戚秉政宦官用事皆非宗社之福也疏入帝震怒诏诘思永安从得此諌官吴奎言御史许风闻事有非实朝廷当含容之不能容罪之可也若必穷主名则后无敢以事告御史者是朝廷自蔽耳目也中丞郭劝亦言思永不宜深罪帝悟不复致诘思永寻罢侍御史以司封员外郎知宣州而尧佐守忠之议遂格【考异郭劝传云祀明堂将加中外官劝就斋次帅羣御史求对不许又极论之思永传乃云思永独奏或是思永独奏尧佐守忠羣御史但泛论羣臣不当加官也今两存之】　入内都知麦允言卒赠司徒安武节度使又诏允言有军功特给卤簿今后不得为例同知礼院司马光言昔仲叔于奚有功于卫卫人使之繁缨以朝孔子曰惜也不如多与之邑惟器与名不可以假人夫爵位尊卑之谓名车服等威之谓器二者人主所以保畜其臣而安治其国家不可忽也今允言近习之臣非有元勲大劳过絶于人赠以三公之官给以一品卤簿其为繁缨不亦大乎陛下欲宠秩其人适足増其罪累耳况唐制羣臣于国立大功者婚葬则给卤簿余不在给限伏望陛下追寝前命无使天下之人窃敢指目以为朝廷过举不胜幸甚冬十月丙辰枢宻使王贻永加镇海节度使进封邓国公　初议覃恩髙若讷谓文彦博曰官滥久矣未有以节止今又启之何也彦博不听　丙寅大宴集英殿以明堂礼成饮福也　辛未诏文彦博宋庠髙若讷王洙编修大飨明堂记　夏国主谅祚母没藏氏遣使于契丹乞依旧称藩契丹因其使还诏别遣信臣至当徐图之　乙亥宴京畿父老一百五十人于锡庆院　是月美人杨氏为媫妤嘉祐初听入道居瑶华宫至是复进位号　诏自今诸处无得申奏及发遣念书童子赴阙十一月乙酉召太子中舎致仕胡瑗赴大乐所同定
　　钟磬制度先是亲阅大乐言者以为镈钟特磬大小与古今制度未合诏令改作而太常言瑗素晓音律故召之　戊子命权御史中丞郭劝知諌院包拯放天下欠负　壬辰赐淮南江浙荆湖制置发运使金部员外郎许元进士出身帝甞谓执政曰发运使总领六路八十八州军之广其财货调用币帛谷粟岁千百万宜得其人而久任今许元累上章求去朕思之不若奬励以尽其才故特有是赐　戊戌权御史中丞郭劝罢为翰林侍读学士劝初就明堂斋次帅众御史求对论羣臣不当迁官不许又上书极言之讫不从于是以老求解台任许之　召知益州田况权御史中丞益州自李顺王均再乱人心易摇守得便宜从事多擅杀以为威虽小罪辄并妻子徙出蜀至有流离死道路者况在蜀逾二年拊循教诲非有甚恶不使东迁蜀人爱之以比张咏是月诏观察使已上自今依大两省待制例经两次
　　郊礼许一次将弟侄子孙恩泽奏补异姓骨肉　闰月丙辰出内藏库缗钱四十万防绢六十万下河北使籴粮草先是河北频年水灾朝廷蠲民税几尽至秋禾稼将登而镇定复大水防边尤被其害帝忧军储不给故特出内府钱帛以助之　戊午河南府言前观文殿学士尚书左丞张观卒赠吏部尚书諡文孝观初为秘书郎其父居业从事坊州因上言愿以官授父真宗嘉之以居业为京官及观贵居业由恩至太府卿甞过洛嘉其山川风物曰吾得老于此足矣观于是买田宅营林榭以适其意观蚤起奉药膳然后出视事未甞一日易也居丧哀毁过人既练而卒　己未以三司使户部侍郎张尧佐为宣徽南院使淮康节度使景灵宫使以资政殿学士尚书左丞王举正兼御史中丞改命田况权三司使是日诏后妃之家无得除二府职位庚申又加尧佐同羣牧制置使　辛酉赐贵妃张氏从弟卫尉寺丞希甫太常寺太祝及甫并进士出身尧佐之子也是夜秀州地震有声如雷自西北起【考异宋史作丙寅今从长编】癸亥知諌院包拯等言陛下即位廑三十年奉承祖宗谟训未有失道败德之事乃五六年间超擢张尧佐羣臣皆窃议于下然而其过不在陛下在女谒近习及执政大臣也何以言之葢女谒近习动伺陛下之所为知陛下继嗣未立而有所私莫不潜有趋向而附结之执政大臣不思规陛下以大谊乃从防顺指髙官要职惟恐尧佐不满其意使陛下有私昵后宫之过此岂爱君之心哉伏望陛下断以大义稍割爱情追寝尧佐过越之恩必不得已宣徽节度使择与其一仍罢羣牧制置使之命畀之外郡以安全之初执政希上防一日除尧佐四使又以王举正重厚寡言同日授御史中丞朝议意举正儒懦或迤逦退避动经旬浃则尧佐之命必遂行论諌弗及矣甲子举正遂告谢上殿力言擢用尧佐不当其疏曰近者台諌论列陛下虽罢其使任而复加崇宠转逾于前并授四使又赐二子科名贤愚一词无不嗟骇昔汉元帝时冯野王以昭仪之兄在位多举其行能帝曰吾用野王后世必为我私后宫亲戚本朝太宗皇帝孙妃之父止授南班散秩葢保全后宫戚属不令事势僭盛以取颠覆伏望陛下逺鍳前古美事近守太宗圣范追取尧佐新命除与一郡以熄中外之议不报戊辰朝退举正留百官班廷诤复帅殿中侍御史张择行唐介及諌官包拯陈旭吴奎于帝前极言且于殿庑切责宰相帝闻之遣中使谕防百官乃退【考异唐介传云尧佐一日除四使介与諌官包拯等七人力争又请中丞王举正留百官班卒夺尧佐二使所称七人葢中丞王举正殿中张择行唐介諌官包拯陈旭吴奎余一人未详时李兊实为知杂御史而兊本传不载兊甞有言当考又张耒明道杂志云嘉祐中甞欲除张尧佐节度使陈秀公作中丞与全台上殿争之仁宗初怒迎谓之曰岂欲论张尧佐乎节度使粗官何用争唐质肃公作御史里行最在众人后越次而前曰节度使太祖太宗初曽为之恐非粗官上竦然而尧佐之命竟罢按陈升之此时作左司諌不为中丞唐介实为殿中侍御史里行而张尧佐卒除节度使初除又不在嘉祐间耒所志差悮今不取】己巳诏近者台諌官累乞罢张尧佐三司使又言亲连宫掖不可用为执政之臣若优与官爵于体差便遂除宣徽使兼已指挥自今后妃之家毋得除两府职任今台諌官重有章疏其言反覆及进对之际失于喧哗在法当黜朝廷特示含容其令中书取戒厉自今台諌官相率上殿并先申中书取防时帝怒未解大臣莫敢言枢宻副使梁适独进曰台諌官葢言责其言虽过惟陛下矜察然宠尧佐太厚恐非所以全之是日尧佐亦奏辞宣徽使景灵宫使乃诏学士院贴麻处分而取戒厉卒不行【考异李焘曰中书取戒厉据梁适本传及王珪所作适墓志今正史并改作戒谕虽稍文然恐失事今特存本语】　十二月甲申朔诏班三品以上家庙之制初宰臣宋庠请令诸臣建立家庙下两制与礼官详定审度翰林学士承防王尧臣等定议官正一品平章事以上立四庙枢宻使知枢宻院事参知政事枢宻副使同知枢宻院事佥书院事见任前任同宣徽使尚书节度使东宫少保以上皆立三庙余官祭于寝凡得立庙者许嫡子袭爵世降一等死即不得作主祔庙别祭于寝自当立庙者即祔其主其子孙承代不计庙祭寝祭并以世数亲疏迁祧始得立庙者不祧以比始封有不祧者通祭四庙五庙庙因众子立而嫡长子在则祭以嫡长子主之嫡长子死即不传其子而传立庙者之子凡立庙听于京师或所居州县其在京师者不得于里城及南郊御路之侧仍别议袭爵之制其后终以有庙者之子孙或官微不可以承祭而朝廷又难尽推袭爵之恩遂不果行　初戎州人向吉等操兵贾贩恃其众所过不输物税州县捕逐皆散走成都钤辖司奏请不以南郊赦除其罪从之逮亲属系狱至更两赦有诣阙告讦者刑部详覆官以为特勅遇赦不原者虽数赦犹论如法同判刑部孙锡独奏释之凡释百二十三人旧判刑部者多持事徃决于中书锡独不徃锡真州人也　赐念书童子曽天麟等四人出身　壬子夏国主谅祚母复遣使上表于契丹乞依旧臣属契丹主乃遣北院都监萧友括等使夏索党项叛户没藏氏乞代党项权进駞马牛羊诸物而求唐隆镇及罢所建城邑契丹主不许而安置所获元昊妻属于蓟州
　　三年春正月乙丑幸魏国大长公主第视疾　丙子诏江宁府扬州庐州洪州福州并带提辖本路兵甲贼盗公事益屯禁兵仍分淮南为两路扬州为东路庐州为西路　二月壬午朔以太子中舎致仕胡瑗为大理评事兼太常寺主簿瑗固辞　丙戌文彦博等进明堂大飨记三十巻纪要二巻帝为之序镂版以赐近臣　己丑诏徐宿泗耀江郑淮阳七州军采磬石仍令诸路转运司访民间有藏古尺律者上之　己亥诏三司河北入中粮草复行见钱法　丙午泾原经略使夏安期上弓箭手阵图初安期选弓箭手万三千人分东西路都巡检下属岁丰稔召至州大阅技艺精强且言可当正兵五七万既图上阵法乃降诏奬谕　戊申翰林侍读学士史馆修撰宋祁坐其子与张彦方游出知亳州张彦方者贵妃母越国夫人曹氏客也受富民金为伪诰勅事败系开封府狱语连越国夫人知开封府刘沆论彦方死不敢及曹氏执政以妃故亦不复诘狱具中书遣比部员外郎杜枢虑问枢扬言将駮正亟改用諌官陈旭权幸切齿于枢先是御史中丞王举正留百官班论张尧佐除宣徽使不当枢独出班问曰枢欲先问中丞所言何事而后敢留班举正告之故枢曰用此留枢可也至是葢累月执政白以为罪绌监衡州税枢杞之弟也初开封府寡妇胡氏诉诸贾负息本钱因尽抱券书至庭视之有其夫交游书多知名士沆止为理所负欠而置其书不问及彦方狱沆又不问越国及所与交游者諌官御史以为言帝问之沆对胡氏夫七品正员官彦方举进士甞廷试虽交贵官与公卿子弟游无害也顾臣久在外偶不识之耳帝然其言左正言贾黯自以年少遭遇果于言事首论韩琦富弼范仲淹可大用及杜枢贬黜黯言枢无罪且防从中出不因臣下弹奏恐自此贵幸近习言一得入则将隂肆谗毁害及善良不可不察时言者或论事无状辄戒厉穷诘黯奏諌官御史迹既踈逺未甞预闻时政不免采于传闻一有失实而诘难沮辱随之非所以开广言路请如唐太宗故事每执政奏事听諌官一人随入时执政患言事官旅进论议上前不肯止遂诏凡欲合班上殿者皆禀中书俟防黯论以为今得进见言事者独諌官御史若然言路将壅陛下不得闻外事矣请如故便皆弗许　三月乙夘命知亳州宋祁就州修唐书易史馆修撰为集英殿修撰　諌官包拯吴奎陈旭言工部尚书平章事宋庠不戢子弟在政府无所建明庠亦请去庚申罢为刑部尚书观文殿学士知河南府以龙图阁学士权知开封府刘沆参知政事议者谓沆不敢穷治张彦方狱贵妃德之坐此获进諌官御史相继论列帝不听　癸酉广南西路转运司言侬智髙奉表献驯象及生熟金银诏却之　丙子魏国大长公主薨主太宗第八女太宗甞发寳藏令诸女择取之欲以观其志主独无所取太宗右诸女加诸王上于主尤所钟爱太宗崩宫中每见主即起号慕不能胜下嫁李遵朂时遵朂父继昌亾恙主因继昌生日以舅礼谒之帝闻密以兼衣寳带器币助其为夀遵朂賔客皆一时贤士大夫每有燕集主必亲视饔饎之节甞有盗入主第帝命官讯邑司皂吏主请出所逮系人以私钱募告者后得真盗法当死复请贷之故事命妇皆服髪紒进见章献明肃太后命以珠错罗縚又赐金龙小冠辞不敢服他日固命之然诞节称夀犹以髪紒入见太后于政事有所访逮主多语祖宗旧事以讽初遵朂出守许州暴得疾主亟欲驰视之左右白须奏得报乃可行主不待报而徃从者才五六人帝闻遽命内侍督诸县逻兵以卫主车其后居遵朂丧衰麻未甞去身服除不复御鲜华珍丽甞宴禁中帝亲为主簮花主辞曰自誓不复为此久矣庆厯中因浴仆地伤右肱帝遣内侍责侍者主曰年衰力弱不任步趋非左右之过由是悉得免主善笔札喜阅图史能为歌诗尤善女工之事甞诫诸子以忠义自守无恃吾以速悔尤其视他子与已出均及病目帝遣内侍挟太医诊视禳禬无不至自皇后贵妃以下偕至第候问进拜用家人礼奉药茗进止甚恭车驾临幸侍者掖主迎之帝命主先坐设御坐于西主固辞乃移榻东南乡因亲防主目左右皆感泣帝亦悲恸曰先帝伯仲之籍十有四人今独存大主奈何婴斯疾复顾问子孙所欲主曰岂可以母病而邀赏邪赉白金三千两辞不受帝因谓从臣曰大主之疾傥可移于朕亦所不避也主虽丧明平居隠几冲淡自若甞诫诸子曰汝父遗令匶中无藏金玉时衣才数袭而已吾没后亦当如是初以暴疾闻帝趣驾徃及道奏不起乃即主堂易服奠哭之追封齐国大长公主諡献穆诏乾元节罢乐宰臣固请乃己常岁诞节主入宿禁中俟旦称觞是日帝追念之遣使持香药醴馔置匶前制挽辞仍篆碑首曰褒亲旌德之碑　夏四月癸未诏河北流民相属吏不加防而乃饬厨交赂使客以取虚名自今非犒设兵校其一切禁之　甲申知諌院吴奎言国家谨礼法以维君子明威罚以服小人君子所顾者礼法也小人所畏者威罚也由文武二选为士大夫是皆君子之地也傥不以礼法待之则是废名器而轻爵禄矣七十而致仕载之礼经臣下引年而自陈分之常也君上推恩而固留权之至也自三代以来虽衰微之世未有不谨斯礼以塞贪暴耸亷隅者近日光禄卿句希仲吏部郎中直昭文馆陆轸等并以年髙特与分司初欲风动羣伦而在位殊未有引去者乞早以臣前奏施行先是奎及包拯皆言在官年七十而不致仕者并令御史台以时按籍举行知制诰胡宿独以为文吏当养其亷耻武吏当念其功旧今欲一切以吏议从事殆非优老劝功之意当少缓其法武吏察其任事与否勿断以年文吏使得自陈而全其节朝廷卒行宿言　庚子迩英阁讲易鼎卦帝问九四象如何杨安国对曰九四上承至尊下应初爻任重非据故足折而覆餗矣其犹任得其人则虽重可胜非其人必有颠覆之患也　辛丑以河北转运使吕公弼为天章阁待制河北都转运使公弼在职逾年通御河漕粟实塞下又置铁冶佐经用减近边屯兵使就食京东以省支移诸州増壮城兵専给版筑以寛民役又蠲冗赋及民负责不能偿者数百万计而官用亦饶帝以为能故加秩而因任之諌官陈旭言公弼籍父余防干求荐引不当遽有此除公弼因是乞罢帝谓辅臣曰古之君子贵夫防諌今则务讦人隂私以沽直名朕不取也【考异上以公弼为能据本传云在部四年恐误案皇佑二年二月公弼始除河北漕三年四月遂除都漕在部才一年余尔陈旭弹奏上云云则据宝训】　丙午江南东路转运司言知江州林咸德老昏而通判梅得臣又非才多病请择人代之帝曰一州军民将何所寄乎其令咸得致仕得臣罢归　御史中丞王举正言河北朝廷根而雄州又河北咽喉先朝用人如何承矩守边累年官止遥郡刺史李允则几二十年亦不过引进使今所用未尽得人而尅日待迁使后有功者何劝且言在许州应天府六年更转运使十六人转运使所使察官吏能否与民疾苦而数易如此岂能究宣朝廷德泽乎　以刑部郎中知制诰曽公亮为翰林学士公亮自为集贤校理即预经筵凡十余年帝每厚遇之及迁学士管勾三班三班吏丛猥老胥抱文书升堂取对者皆髙下在口异时长官漫不省察谨占署而已公亮尽取前后条目置座案以从事吏束手无能为后至者皆以为法　五月庚戌以恩冀州旱诏长吏决系囚　辛亥眉州彭山县上瑞麦图凡一茎五穂者数本帝曰朕甞禁四方献瑞今麦秀如此可谓真瑞矣其赐田夫束帛以劝之　丁巳诏中书堂后官自今毋得佩鱼若士人选授至提防五房者许之　庚午宰臣文彦博等言臣等每因进对甞闻德音以搢绅之间多务奔竞匪裁抑之则无以厚风俗若恬退守道者稍加旌擢躁求者庶几知耻伏见工部郎中直史馆张瓌十余年不磨勘朝廷奬其退静特迁两浙转运使代还差知颍州亦未甞以资序自言殿中丞王安石进士第四人及第旧制一任还进所业求试馆职安石凡数任并无所陈朝廷特令召试亦辞以家贫亲老馆阁之职士人所欲而安石恬然自守未易多得大理评事韩维甞预南省髙荐自后五六岁不出仕宦好古嗜学安于退静并乞特赐甄擢诏赐瓌三品服召安石赴阙俟试毕别取防维令学士院与试安石维并辞不就安石临川人维亿之子也【考异记闻又有曽公定姓名实録无有】壬申初置河渠司隶三司命盐铁副使刘湜判官邵饰领之　六月丁亥无为军献芝草三百五十本帝曰朕以丰年为瑞贤臣为寳至于草木鱼虫之异焉足尚哉知军茹孝标特免罪仍戒天下自今毋得以闻　戊子汝州部署杨景宗求为郡帝谓辅臣曰景宗章恵太后之弟朕岂不念之然性贪虐老而益甚今与郡则一方之民受祸矣不许　丁酉諌官包拯言顷岁以来凡有才名之士必假险薄之名以中伤之迨乎摈弃卒不得用议者迄今痛惜之欲望圣慈申命宰执应臣僚中素有才行先以非辜被谴如杨纮王鼎王绰等曽叙用未复职任者并乞复与甄擢或委之繁剧必有成效如是则风化日益美贤杰耸慕积和之气洽乎上下矣戊戌徙知越州杨纮为荆湖南路转运使王鼎先自深州徙知建州寻亦除提防河北路刑狱鼎前在江东坐苛察免及复起治奸赃愈急所举劾于贵势无所避【明年六月王绰除江西宪惟王鼎除河北宪不得其时今附此】时盗贩茶盐者众鼎一切杖遣之监司屡以为言鼎不为变　秋七月壬子诏太学生旧制二百人如不能充数止以百人为限　癸丑诏外任少卿监以下七十不任厘务者其令转运提防刑狱司以闻在京委御史台审官院甞任馆阁台諌及提防刑狱者令中书裁处待制以上能自引年则优加恩礼不须用为定制　甲寅赐陜州草泽魏闲清逸处士闲野之子也世有隠德知州李昭遘上其行义故有是赐丙辰诏兖州仙源县复以孔氏子孙知县事　丁夘
　　翰林学士承防王尧臣等上议国朝乐宜名大安诏恭依　乙丑上谕辅臣近日职司以长吏不理闻者多矣中书未甞施行夫长吏者民之性命所系可不重乎宜择其甚者罢之小者易之文彦博等惭谢而退于是鄂州王开台州吕士宗等或以衰老或以弛慢罢斥对移者凡十六人　丁夘免天平军节度推官鄞人沈起擅去官私罪初起因父疾请解不待报而归法官论以私罪帝曰若此何以厚风俗其除之　己巳知制诰王洙直集贤院掌禹锡上皇祐方域图志五十巻　乙亥知秦州吕公绰赴阙已而中丞王举正知諌院包拯言公绰当其父夷简执政时多所干预若遽令代还恐更图进用乃诏复任公绰通敏有才然其父执政时常漏除拜以市恩时人以比窦申　丙子减湖南郴永桂阳监丁身米初马氏科民采木不以贫富皆科丁取数国初量给其直随税输米而重轻不等贫者苦之帝命三司取最下数为准凡岁减十万余石












　　资治通鉴后编巻六十
<史部,编年类,资治通鉴后编>
　　钦定四库全书
　　资治通鉴后编巻六十一
　　刑部尚书徐干学撰
　　宋纪六十一【起重光单阏八月尽黓执徐八月凡一年有一月】
　　仁宗体天法道极功全德神文圣武睿哲明孝皇帝
　　皇祐三年八月辛巳特赠给事中孔道辅为工部侍郎时龙图阁直学士王素入对语及道辅帝思其忠故有是命　癸未知定州韩琦加观文殿学士再任初明镐引诸州兵平防州独定兵邀赏赉出怨语防欲噪城下素闻其事以为不治且乱及至即用军制勒习察其尤无良者捽首斩军门外士死攻战则赙赏其家籍其孤儿使继衣廪威信并行又效古兵法作方圆锐三阵指授偏将日月训习之由是定兵精劲冠河朔京师发龙猛卒戍保州在道窃取人衣屦或饭讫不与人直至定琦悉留不遣曰保州极塞尝有叛者岂可襍以骄兵戍之易素教者数百人以往而所留卒未逾月亦皆就律不敢复犯法嵗大歉为赈之活饥人数百万诏书褒美隣道视其政以为法由是中山屹然为雄镇声动契丹　丙戌遣使安抚京东淮南两浙荆湖江南饥民辛卯以张尧佐为宣徽南院使判河阳中丞王举正言此授非当有损圣徳不报　乙未以翰林学士曾公亮为契丹太后生辰使知制诰王洙副之至鞾淀契丹使刘六符来伴宴言耶律防善画向持礼南朝写圣容以归欲持至馆中王洙曰此非瞻拜之地也六符言恐未得其真欲遣防再往传绘洙力拒之　御史中丞王举正言陛下不纳臣尽忠爱君之请必行尧佐滥赏窃位之典乞即黜臣以诫不识忌讳愚直之人不报知諌院包拯陈旭吴奎相继言尧佐制命复下物议腾沸望检防臣等前后奏劄必赐施行庚子诏自今张尧佐别有迁改检防此劄子进呈执奏仍诏除宣徽使自今不得过二员　乙巳冯道曽孙舜卿上道官诰二十通乞録用帝谓辅臣曰道相四朝而偷生茍禄无可旌之节所上官诰其给还之　是月汴河绝流　九月赐李继隆神道碑额曰显功　乙卯武宁节度使兼侍中夏竦卒赠太师中书令赐諡文献知制诰王洙当草制封还其目曰臣下不当与僖祖同諡遂改曰文正同知礼院司马光言諡之美者极于文正竦何人乃得此諡判考功刘敞言諡者有司之事也竦奸邪而陛下諡之以正不应法光疏再上敞疏三上诏为更諡曰文荘竦以文学起家有名一时朝廷大典策屡以属之又多识古文竒字至夜以指画肤其为郡有治绩喜作条教于闾里立保伍之法盗贼不敢发然人苦烦扰治军尤严敢诛杀而疾病死丧拊循甚至尝有龙骑卒戍边羣聚剽劫州郡莫能止或宻以告竦竦时在关中俟其至召诘之诛斩殆尽军中大震其威畧多类此然性贪数商贩部中在并州使其仆贸易为所侵盗至杖杀之积家财累钜万自奉尤侈畜声伎甚众所在隂间僚属使相猜阻以钩致其事遇家人亦然　庚申赐国子博士梅尧臣同进士出身仍改太常博士尧臣询从子工于诗大臣屡荐尧臣宜在馆阁召试学士院而有是命　甲子为夏竦成服于苑中竦初以疾求还京师或言于上曰竦求还京师圗大用耳称疾诈也竦既卒帝临奠命内侍去竦面幕视之见竦顔色枯悴谓左右曰竦枯悴如此疾岂诈乎　丙子改太子太师王溥諡文献为文康司空致仕章得象諡文宪为文简以知制诰王洙言得象諡同周公溥同僖祖故也有欲改溥諡为文忠者天章阁待制兼侍读张揆曰溥周宰相国亡不能死安得为忠乃諡为文康　丁丑诏迩英阁讲读官当讲读者立侍敷对余皆赐坐侍于阁中天圣以前讲读官皆坐侍自景祐以来皆立侍至是帝屡面谕以经史义防须详悉询说因有是诏遂为永制　教坊官王世昌自陈年劳乞监永济仓门帝曰世昌本亦士人以无行检遂充此职仓门乃国家粮储出入之所岂可令此軰主之宜与在京一庙令　冬十月己亥朔诏三司解盐听通商二年较其增损以闻初包拯自陜西还力主范祥所建通商法朝廷既从之已而判磨勘司李徽之又言不便乃下其事三司驿召祥令与徽之及两制共议而议者皆以祥为是故有是诏【包拯事在元年十月】甲申大理寺言信州民有刧米而伤主者法当死帝谓辅臣曰饥而刦米则可哀盗而伤主则难恕然细民无知终縁于饥耳遂贷之又曰用刑寛则民慢猛则民残为政者当得寛猛之中使上下无怨则水旱不作矣卿等宜戒之　乙酉新作隆儒殿在迩英阁后　甲午知諌院吴奎言迎送契丹使三番之所经道路如被防贼自罢寝以来大河之北人人鼓舞裁两月间輙复纷纷妄有攻夺明圣在上而羣小敢尔若不绳以法是朝廷不可为善治也乞以言者姓名付外施行　乙未翰林学士兼礼部侍郎知制诰李淑落翰林学士淑初以端明侍读二学士奉朝请寻复入翰林諌官包拯吴奎言淑性奸邪尝乞侍养其父而不及其母既得侍养又复出仕有谋身之端无事亲之实作周三陵诗语涉怨愤非所宜言且陛下事章献太后母子之际无纎芥隙而淑志吕夷简墓有过猜鸡晨之语深累上德宜夺禁职以戒怀奸隠慝之臣故有是命　丙申京西转运使苏舜元言知许州郭承祐才堪将帅政比龚黄请徙判郑州帝曰许郑皆近甸何必徙且承祐庸人而舜元所举如此使朝廷何所取信皆宜戒勅之　丁酉殿中侍御史里行唐介责授春州别驾初张尧佐除宣徽节度景灵羣牧四使介与包拯力争又请王举正留百官班廷论卒夺尧佐宣徽景灵二使顷之复除宣徽使知河阳或谓补外不足争介以为宣徽次二府不计内外独争之帝谕介除拟初出中书介言当责执政退请全台上殿不许自请贬亦不报于是劾宰相文彦博专权任私挟邪为党知益州日作间金竒锦因中人入献宫掖縁此擢为执政及防州平贼幸防明镐成功遂叨宰相昨除张尧佐宣徽节度使臣累论奏面奉徳音谓是中书进拟以此知非陛下本意葢彦博奸谋迎合显用尧佐隂结贵妃外陷陛下有私后宫之名内实自为谋身之计又言彦博向来求外任谏官吴奎与彦博相为表里言彦博有才国家倚頼未可罢去臣见彦博自独专大政凡所除授多非公议防赏之出皆有夤縁三司开封谏官法寺两制三馆诸司要职皆出其门更相援引借助声势欲威福一出于己使人不敢议其过恶乞罢斥彦博以富弼代之臣与弼亦昧生平非敢私也帝怒却其奏不视且言将加贬窜介徐读毕曰臣忠义愤激虽鼎镬不避敢辞贬窜帝于座急召二府示以奏曰介言他事乃可至谓彦博因贵妃得执政此何言也进用冢司岂应得预而乃荐弼时彦博在帝前介面质之曰彦博宜自省即有之不可隐彦博拜谢不已帝怒益甚枢宻副使梁适叱介下殿彦博再拜言台官言事职也愿不加罪不许乃召当制舎人即殿庐草制而责之时帝怒不测羣臣莫敢諌右正言蔡襄独进言介诚狂直然容受尽言帝王盛德也必望矜贷之翌日己亥中丞王举正复上疏言责介太重帝亦中悔恐内外惊疑遂朝堂告谕百官改介英州别驾复取其奏以入遣中使防送介至英州且戒必全之无令道死知制诰胡宿言唐介改贬英州此诚天防于介无量然臣愚见犹有未安或闻专差中使押至贬所朝防有在路不管疎虞之语此之处分颇非泛常窃寻向前台谏官贬黜无此体例一旦介若因霜露之病死于道路四海广逺不可家至户晓将使朝廷负谤于天下其伤不小就使介安全至于贬所然亦不可着为后法伏望追还使人以全朝体殿中侍御史梁蒨亦言陛下爱介故遣中使防送之即不幸介以疾死天下后世能无以杀疑乎帝曰诚不思此亟追还中使时朝中士大夫各赠介诗而待制李师中有并游英俊顔何厚未死奸谀骨已寒之句由是介直声闻天下称真御史者必曰唐子方云　庚子礼部尚书平章事文彦博罢为吏部尚书观文殿大学士知许州【考异李焘曰或言张尧佐彦博父客也彦博知益州贵妃有力焉因风彦博织灯笼锦以进贵妃服之帝惊顾曰何从得此妃正色曰文彦博所织也彦博与妾父有旧然妾鸟能使之特以陛下故耳帝悦自是意属彦博及为参知政事明镐讨王则未克帝甚忧之语妃曰大臣无一人为国了事者日日上殿何益妃宻令人语彦博翌日彦博入对乞身往破贼帝大喜彦博至防州十数日贼果平即军中拜相议者谓彦博因镐以成功其得相由妃力也介既用是深诋彦博虽坐逺贬彦博亦出然事之有无卒莫得而辨云按长编所言皆采碧云騢之说恐未确今不取邵氏见闻録云仁宗尝幸贵妃閤见定州红甆器怪问曰安得此妃以王拱辰所献为对帝怒曰戒汝勿通臣寮馈遗不听何也因击碎之妃媿谢良乆乃已妃又尝侍上元宴于端门服所谓灯笼锦者帝亦怪问妃曰文彦博以陛下眷妾故有此献上不乐其后唐介弹彦博介虽以对上失礼逺谪彦博亦出守上葢两罢之也或云灯笼锦乃彦博夫人遗妃彦博不知也介章及梅尧臣书窜诗过矣】以厐籍同中书门下平章事高若讷以本官充枢宻使　辛丑以枢宻副使给事中梁适参知政事翰林学士承防知制诰王尧臣为枢宻副使　起居舎人知諌院吴奎出知宻州包拯奏乞留奎且言唐介因弹大臣并以中奎诬惑天听帝曰介昨言奎拯皆隂结文彦博今观此奏则非诬也　乙巳帝谓厐籍曰諌官御史必用忠厚淳直通世务明治体者以革浮薄之籍既承圣谕自是中书奉诏举台官必以上语载勅中　史馆检讨司马光以时政记及起居注并不载元昊叛命契丹遣使事防厐籍监脩国史光请即枢宻追寻本末自至史馆议之脩撰孙抃谓国恶不可书其事遂寝　十一月辛亥诏漳泉州兴化军自伪命以来计丁出米甚重或贫不能输朕甚闵之自今泉州兴化军旧纳七斗五升者主户与减二斗五升客户减四斗五升漳州纳八斗八升八合者主户减三斗八升八合客户减五斗八升八合为定制初厐籍为福建转运使请罢漳泉兴化军丁米有司持不可于是籍为宰相遂行之　乙亥帝谓辅臣曰江淮连年荒歉如闻发运司惟务诛剥以敷额为能虽名和籴实抑配耳其减今年上供米百万石因诏免灾伤人户所输盐米先是河北饥三司益增江淮米以饷河北及江淮饥
　　有司责米数如常嵗度支副使梅挚奏减之　十二月庚辰翰林天文院新作浑仪成御撰浑仪总要十巻论前代得失已而留中不出　戊子中书言诸房人吏稽违案牒者自来量行罚典终未革心欲籍其名氏以轻重为差其罚数多及情重者取防黜逐从之　戊戌以资政殿学士吴育知陜州始命育翰林侍读学士育辞以疾固请便郡帝谓近臣曰育刚正可用但疾恶太过耳宜听其便因遣中使赐以禁中良药不半嵗又徙汝州　先是包拯请除范祥权本路转运副使令擘画盐法利害计置沿边斛防事归一局易为办集而三司使田况亦请乆任祥使专其事己亥以祥为陜西转运副使仍赐金紫服以宠之　庚子诏文武官年七十以上未致仕者更不考课迁官其有功于国有惠于民当加赏者勿拘　以益州乡贡进士房庶为试校书郎庶成都人宋祁尝上其所着乐书补亡二卷田况自蜀还亦言其知音既召赴阙庶自言尝得古本汉志云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为尺以制律是律生于尺尺非起于黄钟也且汉志一为一分者葢九十分之一后儒误以一黍为一分其法非是当以秬黍中者一千二百实管中黍尽得九十分为黄钟之长九寸加一以为尺则律定矣直秘阁范镇是之乃言曰李照以纵黍累尺管空径三分容黍千七百三十胡瑗以横黍累尺管容黍一千二百而空径三分四厘六毫是皆以尺生律不合古法今庶所言实千二百黍于管以为黄钟之长就取三分以为空径则无容受不合之差校前三说为是请如其法试造尺律更以古器参考当得其真乃诏王洙与镇同于脩制所依庶说造律尺籥上之帝召辅臣同观又令庶自陈其法因问律吕旋相为宫事令撰圗以进是时胡瑗等制乐已有定议特推防而遣之镇为论于执政曰今律之与尺所以不得其真由累黍为之也累黍为之者史之脱文也古人岂以难晓不合之法书之于史以为后世惑乎易晓而必合者房庶之法是矣今庶自言其法依古以律而起尺其长与空径与容受与一千二百黍之数无不合之差诚如庶言此至真之法也执政不听
　　四年春正月辛亥徙英州别驾唐介为全州团练副使监郴州酒税　王尧臣王守忠陈旭等校庆厯皇祐总四年天下财赋出入凡金币丝纩薪刍之类皆在其数参相耗登皇祐元年入一亿二千六百二十五万有竒而所出亡余为书七巻丙辰上之诏送三司取一嵗中数以为定式　庚申干宁军献古钟诏送详定大乐所丙寅听吉州司理参军祝绅持兄服绅幼亡父母养
</div>
    <div class="pagination">
<a href="资治通鉴后编_page13.html">上一页</a><span>...</span><a href="资治通鉴后编_page9.html">9</a><a href="资治通鉴后编_page10.html">10</a><a href="资治通鉴后编_page11.html">11</a><a href="资治通鉴后编_page12.html">12</a><a href="资治通鉴后编_page13.html">13</a><span class="current-page">14</span><a href="资治通鉴后编_page15.html">15</a><a href="资治通鉴后编_page16.html">16</a><a href="资治通鉴后编_page17.html">17</a><a href="资治通鉴后编_page18.html">18</a><a href="资治通鉴后编_page19.html">19</a><span>...</span><a href="资治通鉴后编_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
