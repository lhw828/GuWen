<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 23 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 23 页/共 306 页</h1>
    <div class="content">　　【癸亥】八年越灭郯【注见前】
　　少皥之祀莒及郯司之【莒郯皆嬴姓少皥之后】楚先灭莒越复灭郯少皡遂不祀
　　【甲子】九年秦初以君主【犹公主也】妻河【谓嫁之河伯】
　　取他女为君主用诸河以求福命曰妻河时晋魏斯以西门豹【西门以地为氏】为邺令【故邺城在今河南彰徳府临漳县】邺苦河伯娶妇豹乃与三老期当共送妇及期豹先投巫妪于河曰先报河伯已而投三老复欲投廷掾与豪长者皆叩头流血自是不敢复言河伯娶妇【六事记魏与秦邻故染其俗至豹始禁之】
　　【戊辰】十有三年晋河岸崩
　　壅龙门至于底柱【此西河东圮也龙门底柱之间皆髙山崇阜河虽壅不徙流】
　　【己巳】十有四年晋魏斯始行平籴法
　　李悝【李氏率陶之后悝魏臣】为魏斯作尽地力之教以为地方百里除山泽居邑三分去一为田六百万亩治田勤谨则亩益三斗不勤则损亦如之地方百里之増减辄为粟百八十万石又曰籴甚贵伤民【谓士工商】甚贱伤农民伤则离散农伤则国贫善平籴者必谨观嵗有上中下孰上孰其收自四余四百石【平嵗百亩收百五十石大孰四倍收六百石计民食终嵗长四百石】中孰自三【四百五十石】余三百石【终嵗长三百石】下孰自倍【收三百石】余百石【终嵗长百石】小饥则收百石【收平嵗三分之二】中饥七十石【收三分之一】大饥三十石【五分之一】故上孰则上籴三而舍一【籴三百石舍一百石】中孰则籴二【籴二百石】下孰则籴一【籴五十石】使民适足贾平则止小饥则发小孰之所敛中饥则发中孰之所敛大饥则发上孰之所敛而粜之故虽遇饥馑水旱籴粜不贵而民不散斯又以邺令西门豹言引用漳水【清漳出山西平定州乐平县沾岭浊漳出山西潞安府长子县发鸠山二水分流至河南彰徳府涉县始合东北迳直界分二支一东行入卫一东北行合滏阳滹沱诸水至天津入海】穿渠溉邺田【今彰徳府有西门渠豹所开后汉元初中尝诏修之】河内之民利之魏以是益富彊【汉书沟洫志魏文侯曾孙襄王时史起为邺令引漳水溉邺民歌之曰邺有贤令兮为史公决漳水兮灌邺旁终古舄卤兮生稻梁与史记不同】
　　【辛未】十有六年命晋韩启章赵浣伐齐
　　王命韩氏赵氏伐齐入其长城【括地志齐长城起济州平隂县縁河歴泰山北冈经淄州东至宻州琅邪台入海　济州今济宁州属兖州府平隂今属泰安府淄州今淄川县属济南府宻州今诸城县属青州府琅邪台在诸城县东长城故址今尚存】时三晋自通王室亦如列国
　　【壬申】十有七年鲁【缪公显】以公仪休为相【休鲁博士以髙第为鲁相】休相鲁奉法循理无所变更百官自正尝之其家见织帛怒而出其妻食于舍而茹葵愠而拔其葵曰吾已食禄又夺园夫红女利乎
　　秦初令吏带剑
　　三代之制大夫士皆佩玉秦始令带剑并令百姓亦带之
　　【癸酉】十有八年晋魏斯克中山【今直定州春秋鲜虞地战国为中山国】使其子击守之
　　魏斯使乐羊【宋乐氏之别】伐中山克之【史记赵献侯十年中山武公初立索隐系本云中山武公居顾桓公居灵夀后为赵武灵王所灭据此魏文侯所克乃武公地赵武灵所灭乃桓公地地本分自中山故皆以中山为号魏武侯之世中山及赵战于房子葢灵夀之中山也】以封其子击斯问于其臣曰我何如主皆曰仁君任座曰君得中山不以封弟而封子何为仁君斯怒任座趋出问翟璜【翟以国为氏璜名也】对曰仁君斯曰何以知之对曰君仁则臣直向者任座之言直臣是以知之斯説使翟璜召任座亲下堂迎之引为上客【乐羊攻中山其子在中山悬之以示羊羊不顾中山烹而为之羊啜之尽一杯中山知其忍下之魏文赏其功而疑其心】
　　【甲戌】十有九年齐田和【陈敬仲改氏田左传作陈史记作田田成子之孙白是为庄子庄子之子和是为太公】伐卫
　　田和相齐【宣公籍】伐卫取毋邱【史记年表作母索隐母音贯即贯城贯城注见前】后二年和之宗人田防叛和以廪邱【故城在今山东曹州府范县】属于晋赵氏
　　晋魏斯受经于孔子之弟子卜商【卜以官为氏商字子夏卫人孔子既没子夏居西河教授】
　　魏斯受卜子夏经艺以为师又师事田子方【齐田氏之别】过段干木【段干姓木名】之庐必式【皇甫谧髙士传木晋人守道不仕魏文侯造其门逾垣避之文侯待以客礼】四方贤士多归之斯由此得誉于诸侯斯子击出遭田子方于道下车伏谒子方不为礼子击怒谓子方曰富贵者骄人乎贫贱者骄人乎子方曰亦贫贱者骄人耳富贵者安敢骄人国君而骄人则失其国大夫而骄人则失其家士贫贱者言不用行不合则纳履而去耳安往而不得贫贱哉子击乃谢之
　　【丙子】二十有一年晋魏斯以魏成为相以吴起为将魏斯谓李克曰先生有言家贫思良妻国乱思良相今所置非成则璜二子何如对曰居视其所亲富视其所与达视其所举穷视其所不为贫视其所不取五者足以定之斯曰先生就舍吾之相定矣李克出翟璜曰君召卜相果谁为之克曰魏成璜忿然曰西河【胡三省曰班忘魏地自髙陵以东尽河东河内髙陵汉属冯翊其地在河西所谓西河之外者也今髙陵县属西安府】之守【谓吴起】臣所进也君以邺为忧臣进西门豹君欲伐中山臣进乐羊中山已拔无使守之臣进先生君之子无傅臣进屈侯鲋以耳目之所覩记臣何负于魏成克曰成得卜子夏田子方段干木三人君皆师之子所进五人君皆臣之子恶得与成比也璜再拜曰鄙人失对愿卒为弟子吴起【吴以国为氏】卫人仕于鲁【齐人伐鲁鲁欲以起为将起取齐女鲁人疑之起杀妻以求将大破齐师或谮之曰起始事曽参母死不奔防曽参絶之今又杀妻以求将残忍薄行人也起恐得罪遂去鲁】闻魏斯贤往归之斯问李克克曰起贪而好色然用兵司马穰苴【齐田氏庶孽晏子荐之景公尊为大司马有兵法书】弗能过也于是斯以为将击秦拔五城起为卧不设席行不骑乗亲褁赢粮与士卒最下者同衣食分劳苦斯以其得士心使为西河守以拒秦韩






　　御批歴代通鉴辑览卷八
<史部,编年类,御批历代通鉴辑览>
　　钦定四库全书
　　御批歴代通鉴辑览卷九
　　周
　　威烈王【纲目于王年下分注七国纪年今惟建国初立则附注其有名可考者书某君某元年其史本无名者书某君元年】
　　【戊寅】二十三年初命晋大夫魏斯【是为文侯】赵籍【献子浣之子是为烈侯】韩防【武子启章之子是为景侯】为诸侯【考魏斯立已二十一年赵籍韩防立各六年是歳始建国为侯】
　　自三家灭智伯至是凡五十一年始列为诸侯【初韩借师于魏以伐赵魏侯曰赵兄弟也不敢闻命赵借师以伐韩对亦如之二国皆怒已而知魏以讲于已也皆朝于魏魏于是始大于韩赵魏侯与犀臣饮酒乐而天雨命驾将适野左右曰君将安之魏侯曰吾与虞人期猎虽乐岂可无一防期哉乃往身自罢之　赵侯好音谓相国公仲连曰寡人有爱可以贵之乎连曰富之可贵之则否赵侯曰然郑歌者枪石二人吾赐之田人万亩连诺而不与赵侯屡问连乃称疾不朝番吾君谓连曰君实好善而未知所持公仲亦有进士乎连曰未也曰牛畜荀欣徐越皆可连进之畜侍以仁义赵侯逌然明日欣侍以举贤使能明日越侍以节财俭用察度功徳赵侯悦乃谓连曰歌者之田且止以畜为师欣为中尉越为内史赐连衣二袭番吾即蒲吾故城在今正定府平山县逌与攸同气悦也】是年九鼎震【考金氏前编曰九鼎震大异也司马氏通鉴始于是年而不书通鉴以人事为要也今从金氏说不另立纲附载于此】
　　【己夘】二十四年【燕僖公元年】王崩子骄立【是为安王】
　　盗杀楚君当【简王之子声王　考纲目于七国诸君提纲皆书君周亡始称王今依之其目及分注仍依通鉴之例从史文称王】
　　国人立其子疑【是为楚悼】明年三晋伐之至乗邱【注见前】而还
　　安王
　　【庚辰】元年【楚悼王疑元年　纲目安王以后其年或无事可纪而七国有新君初立者则大书某年以某国某君元年分注今从之】
　　【壬午】三年【秦恵公赵武侯韩烈侯取元年】虢山崩壅河【括地志虢山在陜州陜县西二里临黄河今河濵有冈阜似是頽山之余　陜县即今河南陜州治】
　　【甲申】五年日食【胡三省资治通鉴注书年而不书月与晦朔史失之也后同】
　　盗杀韩相侠累
　　侠累与濮阳【注见前】严仲子有恶仲子闻轵【今河南懐庆府济源县有轵县故城战国时轵邑】人聂政【卫大夫食采于聂因氏】之勇以黄金百镒为政母夀欲因以报仇政曰老母在政身未敢以轻许人也及母卒仲子乃使政刺累累方坐府上兵卫甚严政直入刺之因自皮面抉眼【刺其靣出其眼令人不识】韩人暴其尸于市购问莫能识姊嫈【史记作荣】闻而往哭之曰是轵深井里【今济源县故轵城旁有深井堂即聂政所居】聂政也以妾在故重自刑以絶踪妾奈何畏没身之诛终没贤弟名遂死政尸旁
　　【乙酉】六年郑弑其君骀【繻公】
　　郑伯杀其相驷子阳子阳之党遂弑郑伯而立其弟乙【是为康公】
　　【甲午】十五年魏吴起奔楚楚以为相
　　魏侯【文侯子名击是为武侯】浮西河【括地志河在冀州西故名西河】而下中流顾谓吴起曰美哉河山之固此魏国之寳也对曰在徳不在险若君不脩徳舟中之人皆敌国也魏侯曰善久之魏相公叔害起譛之魏侯疑起起惧诛遂奔楚楚君【楚悼王】素闻其贤至则任之为相起明法审令捐不急之官废公族疏逺者以养战士要在强兵破游说【式芮反】之言从【将容反】横【与衡通胡盲反】者【胡三省注南北曰从从者连南北为一西乡以摈秦东西曰横横者离山东之交使之西乡以事秦】子是南平百越【言非一种犹曰百蛮】北却三晋西伐秦诸侯皆患楚之疆而楚之贵戚大臣多怨起者后起竟为楚所杀【悼王卒贵戚大臣作乱攻吴起杀之太子臧即位是为肃王讨为乱者夷七十余家事在王二十一年】
　　【乙未】十六年【秦出公魏武侯击赵敬侯章韩文侯元年】初命齐大夫田和为诸侯【考史记田和相齐凡二十七年是嵗始建国为齐侯元年】
　　初田和迁其君贷【齐康公】于海上食一城既而求为诸侯魏文侯为之请于王及诸侯【事在王十三年】王许之【和立是为太公】后齐康公卒无子田氏遂并齐【事在王二十三年齐自太公望至康公凡二十八传而为田氏所并】
　　魏袭赵邯郸不克
　　赵公子朝【史记作翔】作乱【朝武侯子武侯卒国人立烈侯太子章是为敬侯朝以不立故乱】不胜奔魏于是赵始都邯郸朝与魏袭之败还
　　【丙申】十七年秦庶长改弑其君及其君母
　　秦惠公卒子出子立【亦曰出公史记秦灵公卒子献公不得立立灵公季父悼子是为简公简公卒子恵公立惠公卒子出子立】立二年庶长改迎灵公之子【索隠名师隰】于河西而立之【是为献公胡三省注灵公之卒献公既不得立出居河西河西者黄河之西也】杀出子及其母沈之渊旁时秦数乱益衰弱三晋侵夺其河西地
　　【丁酉】十八年【秦献公师隰齐桓公午元年】
　　【己亥】二十年日食昼晦
　　【辛丑】二十二年【楚肃王臧元年】
　　【癸夘】二十四年【齐威王因齐元年】
　　【乙巳】二十六年【韩哀侯元年】王崩子喜立【是为烈王】
　　三晋共废其君俱酒为家人【索隠家人谓居家之人无官职也】
　　晋自幽公以后止有绛曲沃地至是魏韩赵共分之晋遂亡【晋自叔虞受封至靖公凡三十八传而为三家所幷】
　　烈王
　　【丙午】元年日食
　　韩灭郑徙都之【郑自桓公友受封至君乙凡二十三传而灭】
　　韩初都阳翟【注见前】既灭郑遂徙都焉
　　【丁未】二年【赵成侯种元年】
　　【己酉】四年【燕桓公元年】
　　【庚戌】五年韩严遂【史记作韩严】弑其君【哀侯】
　　韩侯以韩廆为相而爱严遂二人相害遂刺廆于朝幷中韩侯【国人立哀侯之子是为懿侯考吴师道战国防补注聂政刺韩相严遂弑哀侯战国防误合二事为一司马迁两存而不决温公通鉴从史记而不信国防故并载之今从通鉴】
　　【辛亥】六年【魏恵王韩懿侯元年】齐侯【即齐威王】来朝
　　时王室微弱诸侯莫朝齐独朝之天下以此贤齐侯初齐侯即位国人不治于是召即墨【今山东莱州府平度州有即墨故城齐邑】大夫语之曰自子居即墨毁言日至然吾使人视即墨田野辟人民给官无事东方以宁是子不事吾左右以求助也封之万家召阿【即柯邑注见前】大夫语之曰自子守阿誉言日闻吾使人视阿田野不辟人民贫馁赵攻鄄【即春秋鄄邑注见前】子不救卫取薛陵【今阳谷县东北有薛陵城战国齐邑】子不知是子厚币事吾左右以求誉也是日烹阿大夫及左右尝誉者于是羣臣耸惧莫敢饰诈务尽其情齐国大治
　　【壬子】七年【楚宣王良夫元年】日食
　　王崩弟扁立【是为显王】
　　韩赵伐魏围安邑
　　魏武侯卒未立太子子防与公中【读曰仲】缓争立国内乱公孙颀【公孙以爵系为氏颀名也】自赵入韩谓韩侯【懿侯】曰魏乱可取也韩侯乃与赵侯【成侯】合兵伐魏围安邑赵侯曰杀防立公中缓割地而退我二国之利也韩侯曰杀魏君暴也割地贪也不如两分之魏分为两不彊于宋卫则我终无魏患矣赵人不听乃解去【防遂杀公中缓而自立后僣号諡恵王】
　　显王
　　【癸丑】元年
　　【丁巳】五年赐秦黼黻【刺绣为斧形曰黼两己相背曰黻】之服
　　先是秦败魏韩之师于洛阳至是秦又败三晋之师于石门【山名一名白径岭在今山西解州东南左右壁立间不容轨谓之石门道通陜州亦曰白径】斩首六万王于是贺秦赐以黼黻之服
　　【庚申】八年【秦孝公渠梁燕文公元年】彗星见西方【张守莭曰彗妖星光芒徧指如彗】卫公孙鞅【卫之庶孽】入秦
　　秦献公卒子渠梁立【是为孝公】是时河山以东【黄河华山之东】彊国六【齐楚魏赵韩燕】淮泗之间小国十余【宋鲁邹滕薛郳诸国】楚魏与秦接界皆以夷翟遇秦摈斥之不得与中国之防盟秦伯【孝公】于是发愤修政令国中曰賔客羣臣有能出竒计彊秦者吾且尊官与之分土卫公孙鞅闻之乃西入秦鞅好刑名之学既至秦因嬖臣景监【景氏楚公族监甲暂反阉人也】以求见说秦伯以富国彊兵之术秦伯大説与议国事【史记鞅初事魏相公叔痤痤知其贤未及进防病魏恵王往问之曰公叔如有不讳将奈社稷何公叔曰痤之中庶子卫鞅年虽少有竒才愿君举国而听之王嘿然公叔曰君即不用鞅必杀之无使出境王许诺而去公叔召鞅谢曰吾先君而后臣故先为君谋后以告子子必速行矣鞅曰君不能用子之言任臣又安能用子之言杀臣卒不去既王谓左右曰公叔病甚悲乎欲令寡人以国听卫鞅也既又劝寡人杀之岂不悖哉】
　　【壬戌】十年秦以卫鞅为左庶长定变法之令
　　卫鞅欲变法秦人不悦鞅言于秦伯曰夫民不可与虑始而可与乐成论至徳者不和于俗成大功者不谋于众是以圣人茍可以彊国不法其故甘龙【甘氏商甘盘之后】曰不然因民而敎者不劳而成功缘法而治者吏习而民安之卫鞅曰常人安于故俗学者溺于所闻以此两者居官守法可也非所与论于法之外也智者作法愚者制焉贤者更礼不肖者拘焉秦伯曰善乃以鞅为左庶长卒定变法之令令民为什五【五家为保十家为连】而相收司连坐【收司相纠发也一家有罪九家举发不纠发则十家连坐】告奸者与斩敌首同赏匿奸者与降敌同罚民有二男以上不分异者倍其赋有军功者各以率受爵【率约数也犹言差也】为私鬭者各以轻重被刑大小僇力本业耕织致粟帛多者复其身【复除也谓除免其身役】事末利【谓工商】及怠而贫者举以为收孥【谓收其妻子没为官奴婢】宗室非有军功论不得为属籍【无战功可论不得入宗属之籍】明尊卑爵秩等级各以差次名田【占田也】宅臣妾衣服以家次【各随其家爵秩之班次】有功者显荣无功者虽富无所芬华令既具未布恐民之不信乃立三丈之木于国都南门募民能徙置北门者予十金民怪之莫敢徙复曰能徙者予五十金一人徙之輙予五十金乃下令令行期年民言新令之不便者以千数于是太子犯法鞅曰法之不行自上犯之太子君嗣也不可施刑刑其傅公子防黥其师公孙贾明日秦人皆趋令行之十年秦国道不拾遗山无盗贼民勇于公战怯于私鬭乡邑大治秦民初言令不便者有来言令便鞅曰此乱法之民尽迁之于边其后民莫敢议令
　　【癸亥】十一年【韩昭侯元年】
　　【丙寅】十四年齐魏防田于郊【王防学集览郊县属沛郡一作洨　今江南鳯阳府灵壁县有洨县故城亦曰濠城】
　　魏君【魏恵王】谓齐君【齐威王】曰齐亦有寳乎齐君曰无有魏君曰寡人国虽小尚有径寸之珠照车前后各十二乗者十枚岂以齐大国而无寳乎齐君曰寡人之寳与君异吾臣有檀子【齐公族食采于檀城因以为氏】者使守南城【城在齐南境故曰南城】则楚人不敢南冦有盼子【即田盼】者使守髙唐【注见前】则赵人不敢东渔于河有黔夫【齐有黔敖黔亦氏也】者使守俆州【注见前】则燕赵之人徙而从者七千余家有种首【集览种首名也史失其姓】者使备盗贼则道不拾遗此四臣者将照千里岂特十二乗哉魏君有惭色
　　【丁夘】十五年魏伐赵围邯郸
　　楚使景舍救赵【战国防景舎谓楚王曰王少出兵以为赵援赵恃楚必与魏战魏怒于赵而又见楚救不足畏也必不释赵赵魏相敝而齐秦应楚则魏可破也楚王从之】赵复请救于齐
　　【戊辰】十六年齐伐魏以救赵魏克邯郸还及齐战败绩初孙膑【孙武之后古刖刑曰膑孙子以刖足故呼为膑】与厐涓【毕公之后封于厐因氏焉】俱学兵法涓仕魏为将军自以能不及膑乃召之至则断其足而黥之欲使终身废弃齐使者至魏膑隂见之使者窃载以归田忌【齐之将】客之进之齐君齐君问兵法遂以为师至是齐欲救赵使忌为将而膑居辎车【安车也】中坐为计谋忌欲引兵之赵膑曰夫解杂乱纷纠者不控拳【言欲解杂乱纷纠之物当以手徐解之不持拳以击之也】救鬭者不搏撠【言救鬬者当善防解之母以手持撠刺人使其怒益炽】批亢【批击亢喉也言击其要处】虚【冲虚空也言攻其不备】形格势禁则自为解耳【批亢虚则形相格而势自止不能不解也】今梁之轻兵鋭卒竭于外而老弱疲于内若引兵疾走其都彼必释赵而自救是我一举解赵之围而收敝于魏也忌从之十月邯郸降魏魏师还与齐战于桂陵【在今山东曹州府菏泽县东北】魏师大败【明年诸侯围魏襄陵又明年魏归赵邯郸与赵盟漳水上】
　　韩冦东周
　　取陵观廪邱【胡三省注战国时周仅有七邑汉之河南洛阳谷城平隂偃师巩缑氏是也王幼学某览陵观地名在兖州境一统志廪邱周邑名　廪邱故城在今山东曹州府范县】
　　【庚午】十八年韩以申不害【申氏申侯之后不害郑之贱臣】为相
　　不害学本于黄老而主刑名以其术千韩侯【懿侯之子昭侯】韩侯用以为相内修政教外应诸侯十五年终不害之身国治兵彊【战国防昭侯有敝袴令蔵之侍者曰君亦不仁者矣不赐左右而蔵之昭侯曰吾闻明主爱一嚬一笑今袴岂特嚬笑哉吾必待有功者】
　　【辛未】十九年秦徙都咸阳【今西安府咸宁县东有渭城故城秦所都咸阳也三秦记地在九之南渭水之北山水皆阳故曰咸阳】始废井田
　　初秦献公徙治栎阳【故城在今西安府临潼县东北】至是卫鞅筑冀阙【冀记也记列教令于此门阀也】宫廷于咸阳遂迁都焉令民父子兄弟同室内息【止也】者为禁【秦俗父子兄弟同室居止鞅始禁之】并诸小乡聚集为县县置令丞废井田开阡陌【南北曰阡东西曰陌】更赋税之法【井田既废什一之制不复用乃始计亩而定赋】
　　【壬申】二十年【赵肃侯语元年】
　　【乙亥】二十三年卫【成侯遫】贬号曰侯【尹起莘发明卫故侯爵而云贬号曰侯何哉盖春秋列国率皆僣号称公如郑伯邾子许男之类今焉卫之自贬特迫于势之微弱求为取容之地耳】初子思居卫言茍变于卫侯曰其材可将五百乗卫侯曰吾知其可将然变甞为吏赋于民而食人二鸡子故弗用也子思曰夫圣人之官人犹匠之用木也取其所长弃其所短故梓连抱而有数尺之朽良工不弃今君处战国之世选爪牙之士而以二卵弃干城之将此不可使闻于邻国也卫侯再拜曰谨受教【子思复言于卫侯曰君之国事将日非矣卫侯曰何故子思曰君出言自以为是而卿大夫莫敢矫其非卿大夫出言亦自以为是而士庻人莫敢矫其非君臣既自贤矣而臣下同声贤之贤之则顺而有福矫之则逆而有祸如此则善安从生乎】
　　【戊寅】二十六年致伯【胡三省注伯如字周二伯九伯之任】于秦秦使公子少官率诸侯来朝
　　先是秦防诸侯于京师【在王二十五年】至是王致伯于秦诸侯毕贺秦使公子少官帅师防诸侯于逄泽【括地志逢泽亦名逢池在浚仪县东南　浚仪故城在今河南开封府祥符县】朝王
　　【庚辰】二十八年魏伐韩齐伐魏以救韩杀其将厐涓虏太子申
　　魏使厐涓伐韩韩请救于齐齐用孙膑计【膑曰韩魏之兵未而救之是吾代韩受魏之兵顾反听命于韩也且魏有破国之志韩见亡必东面而愬于齐吾因深结韩之亲而晚承魏之则可受重利而得尊名也齐君曰善】隂许韩使而遣之韩因恃齐五战不胜而东委国于齐齐因起兵以救韩【田忌为将孙膑为师】直走魏都厐涓闻之去韩而归魏人亦大发兵使太子申将以御齐师孙膑曰兵法百里而趋利者蹶上将五十里而趋利者军半至【谓前后不相属半至半不至也】乃使齐军入魏地为十万灶明日为五万灶又明日为二万灶厐涓行三日大喜曰我固知齐军怯入吾境三日士卒亡者过半矣乃弃其歩军率轻鋭倍日幷行逐之孙膑度其行暮当至马陵【在今直大名府元城县东南】马陵道陿而旁多阻隘可伏兵乃斫大树白而书之曰厐涓死此树下令万弩夹道而伏期日暮见火举而俱发涓果夜至见白书以火烛之读未毕万弩俱发魏师大乱涓乃自刎曰遂成竖子之名齐因乗胜大败魏师虏太子申
</div>
    <div class="pagination">
<a href="御批历代通鉴辑览_page22.html">上一页</a><span>...</span><a href="御批历代通鉴辑览_page18.html">18</a><a href="御批历代通鉴辑览_page19.html">19</a><a href="御批历代通鉴辑览_page20.html">20</a><a href="御批历代通鉴辑览_page21.html">21</a><a href="御批历代通鉴辑览_page22.html">22</a><span class="current-page">23</span><a href="御批历代通鉴辑览_page24.html">24</a><a href="御批历代通鉴辑览_page25.html">25</a><a href="御批历代通鉴辑览_page26.html">26</a><a href="御批历代通鉴辑览_page27.html">27</a><a href="御批历代通鉴辑览_page28.html">28</a><span>...</span><a href="御批历代通鉴辑览_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
