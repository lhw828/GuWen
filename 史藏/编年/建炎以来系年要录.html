<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 1 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 1 页/共 115 页
  </h1>
  <div class="content">
   《建炎以来系年要录》，南宋李心传撰。该书为编年体，记录南宋高宗一朝国内外大事。仿《资治通鉴》例编年纪事，与《续资治通鉴长编》相衔接。始南宋高宗建炎元年（1127年），迄绍兴三十二年（1162年）。书中所收材料较多，条理也较精密。元末修《宋史》时未见此书，可能当时原书已失。今本是乾隆时修《四库全书》而从《永乐大典》中辑出的。这是研究南宋时期历史的重要古籍。 


●建炎以来系年要录卷一 
　　宋 李心传 撰 
　　建炎元年岁次丁未金太宗晟天会五年春正月臣谨案建炎改元在五月之朔今为所载乃中兴事始故依资治通鉴及累朝实录岁中改元例即于岁首书之或谓建炎元年无春当依旧文用靖康二年纪事臣谓不然春秋鲁定公以六月即位是六月以前国人必称昭公三十三年矣而孔子书之曰元年春王三月晋人执宋仲几于京师夏六月戊辰公即位孰谓定公元年之无春乎故臣此书以元加春盖亦窃取春秋之义辛卯朔渊圣皇帝朝道君太上皇帝于延福宫 
是日兵马大元帅康王军行次阳谷县 
王名构字德基道君皇帝第九子母曰韦贤妃谨案实录体制当云显仁皇后韦氏则绍兴三十年以后所书也日历则云宣和皇后韦氏建炎元年五月以后所书也今臣此书以事系日此时显仁未正尊名则书法当如此大观元年五月乙巳夜生于东京大内之宫中红光照室八月丁巳赐名拜定武军节度使检校太尉封蜀国公二年正月庚申徙镇海军节度使开府仪同三司封广平郡王宣和三年十二月壬子拜太保遂安庆源军节度使进封康王日历四年正月封康王会要及熊克中兴小历并云四年三月封王误也盖三年冬进封明年春乃出合耳今从汪藻所编元符庚辰以来诏旨识明强记日诵千余言挽弓至一石五＜豆斗＞七年冬金人来侵张汇节要云阿古达为帝以本土爱新为国号爱新女真语金也以其水生金而名之犹辽人以辽水名国也金太祖实录云太祖以辽天庆五年建国曰辽以镔铁为国号镔铁虽坚刚终有销坏惟金一色最为真宝自今本国可号大金二说不同未知孰的也靖康元年正月庚辰被命使军前议和金国者在辽之东北盖古肃慎氏之地其国在汉称伊抡南北之间称和奇隋唐称默尔赫至五代始称女真祖宗时尝通中国后臣属于辽建中靖国元年辽海滨王耶律禧立号天祚皇帝立十五年女真完颜旻起兵女真姓与庙讳同音今依张汇节要进本例为字不成 案宋法嫌名皆避钦宗讳桓故完字亦阙末笔今巳全写本字则此注为赘然原本所有姑存其旧旻即阿固达其先新罗人也金太祖实录云太祖生于戊申七月其先为完颜部人后因以为氏洪皓松漠记闻云女真君长乃新罗人号完颜氏完颜犹汉言王也苗耀神麓记云女真始祖堪布出自新罗奔至安春无所归遂依完颜因而氏焉后女真众人结盟推为首领七传至兀古达乃大圣武元皇帝侍中韩企先训名曰旻张汇节要云阿骨打即位以王为姓以文为名钟邦直旧帐行程录云金主名文小字阿古忽案此诸书阿骨打姓名及小字皆不同然赵良嗣奉使录马扩茅斋自叙洪皓记闻等书并作阿骨打三人皆身至金廷此必不误惟史愿金人亡辽录作阿姑打疑语音之讹案绍兴二十六年令国信所避旻字绍兴讲和录载乌珠书李正民避旻嫌名改作正文而三十年十月虞允文出使去文字权改名允何也岂金主尝名文而易为旻耶 按金太祖名阿固达今巳译定李心传不知汉文错互由于译音之讹舛复加辨订实属支赘但原注乃胪考异同之文未可概加改正姑仍其旧后仿此先是宦者武康军节度童贯持命使辽政和元年九月辛巳为辽主禧所辱贯怒会燕人马植得罪于其国间道邀贯说以取燕之策贯纳之政和四年秋女真起兵四年八月五年夏植自雄州来奔更姓名曰李良嗣钦宗实录童贯附传云马植得罪于其国间道邀贯说以取燕之策贯纳之约以来归至则藏之家奏赐名为赵良嗣郑昂危史云政和二年燕人马植者来归匿于童贯家植能文辞数上书上喜赐姓名李良嗣熊克中兴小历政和二年童贯为辽国生辰副使贯还有燕人马植者密邀于路为言取燕之策贯挟以归奏赐姓名李良嗣王偁东都事略契丹附录云贯回至卢沟河夜召见植拥之以归易姓名曰赵良嗣荐之于朝案三国谋谟录良嗣以政和五年三月壬申上蜡书雄守和诜以闻辛巳蔡京童贯奏许之四月庚子入界壬寅至雄州丁卯入见盖贯与之约而后纳之非擕以归也附传及诸书皆差误或谓贯植既巳相约不当更涉三年有余而后至恐亦不然案良嗣降书云天庆五年三月而中有天祚亲征女真军无斗志之语天祚以辛卯岁改乾统十一年为天庆时当政和元年四年秋女真起兵五年春天祚下诏亲征女真与此书合谓贯拥之以归者恐误仕诸朝始有谋燕之意辽人既为女真所破其势寖微六年冬贯干预枢密院事遂谋出师七年春尚书司封员外郎陶悦使辽而归二月癸未具言敌未可图会知枢密院事邓洵武亦不以为然事得暂止此以陶悦奉使录参修录云二月中旬贯北伐前军发悦归奏敌未可图事乃寝建炎末悦以此赠秘阁修撰其年夏蓟州人高药师见辽国乱自海道奔登州言女真攻辽夺其地大半守臣王师中以闻良嗣霍阴人涉猎书传有口才先是师中闻朝廷经略用兵全家来忻代诏令赴朝质以并边众事师中谋与良嗣同遂令知登州以伺其事事闻太师蔡京总三省童贯领枢密院命师中募人持诏以市马为名伺其实八月戊辰女真不纳蔡绦北征纪实高药师等还奏谓虽巳到彼苏州界望见岸上女真兵甲多不敢近而回于是上为赫怒颇疑外廷臣寮承望大臣旨意因诏元募借补人并将校一行并编配远恶又降御笔通好女真事监司帅臣并不许干仕贯大惧为伯氏置酒甚厚以二犀带遗伯氏伯氏力救解一日童师敏持谶纬两幅纸来读之诚如近事鲁公曰为奏知此非本朝美事乃谶五代石晋出帝尔仍谓师敏曰更待用兵若使如图谶言好模样自此议遂寝重和元年春还青州正月丙戌夏诏武义大夫马政与其子承节郎扩字犯御名今改后准此 案广字今俱改从原名扩字而原注姑存其旧及平海军指挥使呼延庆航海往使四月己卯悦节夫子节夫宣和间为龙图阁学士应姓名巳见建隆以来系年要录者此不别出止注其爵里于下以便稽考洵武双流人京仙游人政狄道人也秋旻用辽秘书郎杨璞计张汇节要作杨朴赵良嗣奉使录马扩自叙并用此璞字今从之即皇帝位重和元年八月遣南海人李善庆与政偕来广安军进士安尧臣疏论远隙不可开诏补尧臣承务郎实不用其议尧臣以五月上书十一月补官冬辽主禧册金主旻为东怀国皇帝割长春辽东两路地且议和旻不听元年十二月宣和元年春善庆至京师正月丁巳诏京贯召问谕以夹攻辽人取燕地之意遣直秘阁赵有开持诏书往赐三月甲子璞铁州人有开燕人赵秉直也秉直以政和七年正月丙申赐名案武臣赵秉渊易州人未知与秉直同族否当考蔡绦北征纪实云李善庆来见鲁公但＜衤义＞衣临堂庑待之善庆再拜于堂下鲁公曰归语汝主中国所守信义也两国盟誓重未得便如汝主所请汝主苟能兴立则朝廷当自有礼遇善庆首肯再拜而退即具奏其辞上怅然鲁公私尝谓绦曰北事只我了得他人做着必凿脱虽然我功名能有甚底日夜着身不得更好了却燕山耶伯氏密以白上于是上意大寝遂议罢鲁公矣绦所云如此恐非其实夏有开至登州而死谍报辽人与女真议和朝廷闻之遣呼延庆送善庆归呼延庆至女真六月戊寅金主旻以本朝赐诏为非礼怒拘之冬始遣归十月戊戌二年春至京师二月丁酉时李良嗣巳赐姓政和七年正月丙申赐姓遂命良嗣以右文殿修撰再使三月丙寅面约夹攻辽以燕地归我金主旻许燕京七州而不许云中及平滦地秋遣良嗣与其臣锡琳赫噜以国书来且言岁币七月丙辰自上京遣还九月壬寅至京师诏登州兵马钤辖马政持国书及事目报聘九月壬辰于是童贯巳有出师意乃命河北军与狭西河东更戍九月己未蔡绦北征纪实乃载更戍事于政和五年与史不同又遣西兵宿将会京师冬睦寇方腊作乱十月丙子三年春童贯南征正月丙午夏赫噜复至京师五月丙午辽上京路副统耶律伊都以谗得罪遂奔女真松漠记闻云余都姑之降金人以为西军大监军即余睹也邵伯温辩诬作俞睹亦误今从实录蔡绦北征纪实政和五年辽主遣九大王为元帅征女真方临敌而大臣余堵强立之因脱身投辽主余堵降女真与此异 按伊都名今改正姑存原注秋上皇以贯未还用太宰祥符王黼议授赫噜书归不遣使八月壬子冬赫噜至金十一月金主旻意朝廷绝之乃悉其众渡辽而西以伊都为前锋四年春破中京正月癸酉辽主禧弃燕京去三月庚午国人立其从父秦晋国王淳为帝三月丙子伊都引金人入云中地三月乙酉入西京边吏以闻诏太师童贯为河东北宣抚使三月丁亥贯自江浙还以谏取花石事与黼有隙贯造京坐深语黼大惧遗贯书曰若北行愿尽死力贯大喜此据蔡绦纪实附入纪实又称上将命郓王为元帅鲁公密扣中宫力争又梁师成力阻贯因得且止及鲁公请对力谏北伐事文多不录将行上皇以三策授贯上策取燕中策耶律淳称藩下策全师而还夏童贯发京师四月戊戌复以少傅蔡攸为宣抚副使五月丙寅攸京长子为上皇所信爱使监其军吴曾漫录云宣和四年金人攻大辽使王纬来乞师宰相王将明主其议以童贯为宣抚使蔡居安副之案史金人止檄代州不得受逃亡人未尝遣使诸书亦无王纬乞师事今不取贯至雄州五月乙亥遣合门宣赞舍人马扩入燕招谕又遣都统制保静军节度使种师道将兵十余万随之耶律淳大惧欲称藩五月辛巳会师道进兵与西都统林牙耶律达实遇大石一作大实 按耶律达实名今改正姑存原注败于白沟五月癸未遂巳始贯攸之出师也其参谋官中书舍人宇文虚中论此事乃安危存亡之所系愿罢将帅还朝毋开边隙黼不听师道世衡孙世衡洛阳人终环庆路兵马钤辖达实辽宗室虚中广都人也未几耶律淳死六月辛亥妃萧氏权主国事贯以辽尚盛遂班师六月癸巳次高阳关起复延康殿学士詹度时守中山言燕人无主愿纳土上皇疑未决王黼力主再兴师之议秋诏贯攸毋归异议者斩益发诸路兵二十万会三关七月壬午朝散郎安阳宋昭提举江西茶盐公事还上疏论女真决先败盟其言切至朝廷怒械送连州编管九月辛酉金人闻贯出师恐我师先入关不得岁币遣通议使乌色高庆裔来议夹攻责以不先示起兵月日九月乙丑入见诏赵良嗣马扩报聘朝议始倾心倚金人以取燕地既而辽易州将高凤以城来附九月辛未常胜军管押郭药师亦以涿州地及所部诣宣抚司降九月己卯萧太后惧命乾文阁待制韩昉奉表称臣贯攸不受九月甲申冬贯使药师道诸将以轻骑袭燕入之诸将甫入燕军无纪律辽枢密使萧干以兵来援诸将遁归七月己酉良嗣至奉圣州本古新州金主旻口不言而心许云中地十月辛亥都统制镇海军节度使刘延庆自卢沟焚其营夜遁十月甲寅童贯不得燕而惧遣使臣王瓌密祷金主使图之瓌十一月辛未至奉圣州金主先遣国信使李靖计议使乌凌阿色哷美来许山前七州汉地汉民且言平营滦三州虽贵朝克复不在许与之限上皇诺之十二月戊子后三日金主旻入燕林牙达实以七千骑奔夹山萧太后偕行为辽主禧所杀萧干亡入奚十二月丁酉自号大奚国皇帝独辽兴军节度副使张觉缮兵守营平地金人遣故辽参知政事康公弼招谕十二月戊戌授觉同中书门下平章事建平州为南京赵良嗣至燕十二月庚子金主责之复遣李靖色哷美来议以本朝不夹攻欲得燕地租赋十二月甲辰庆裔渤海人本东京户部司繙译吏稍知书药师铁州人昉燕人干奚人延庆保大军人其先西蕃熟户瓌师中子靖宾州人色哷羙女真人也张觉贾子庄陷燕记作张珏北狩录作张珏诸书多作觉今从之撒拇马扩自叙作撒卢拇今从张汇节要 按色哷美名今改正姑存原注五年春金人求燕地租赋使者三返遂命龙图阁直学士赵良嗣持御笔誓书至军前许岁赂银绢五十万匹两代租货一百万缗而请燕山地三月丁巳蔡绦纪实云刘延庆师溃王黼因入言曰二帅不足仗臣当自主之上意屡欲罢反为群小所持激郑居中时在枢府梁师成万从中秉权数进不便之语黼既专任其事因降旨饬二帅不得动以听约束乃使赵良嗣奉使金用事者及契丹旧臣犹持不可金主旻独许之前已得涿易二州夏金人以燕京及檀顺景蓟四州汉地汉民归我四月辛卯后九日贯攸以全军入燕初曰交割后曰抚定未踰月金太祖旻卒于白水泊五月乙丑其国相宗维遥册旻弟乌奇迈为帝更名晟宗维旻伯父和卓孙尼玛哈也金太祖实录云太祖生于戊申天辅七年八月己未终于布图泺在位九年享年五十有六与诸书皆不同史愿金人亡辽录云吴乞买名慎钟邦直行程录云金主名慎小字吾克埋与诸书亦不同今不取洪皓记闻云黏罕者吴乞买三从弟名宗干其庶弟名宗宪靖康日历钦宗实录亦云阿古达以其弟吴乞买黏罕为谋主张汇节要云天会四年夏以皇弟黏罕为左副元帅此诸书皆同按阿古达子侄名皆连宗字黏罕兄弟亦然则决非其弟也史愿亡辽录云阿古达有弟侄曰吴乞买黏罕辈盖吴乞买乃其弟而黏罕乃其侄此为得之然宋王宗干乃武元之子海陵之父绍兴二十六年朝旨令国信所避旻晟亮干四字则宗干决非黏罕名张棣金志云黏罕为萨哈子恐亦不然今从苗耀神麓记 按金太宗名乌奇迈及尼玛哈名今改正姑存原注自尼玛哈擅兵愈不欲交云中地而蔚朔武三州守将以城来附金南京留守张觉亦上表归命六月丙戌上皇疑未听燕山宣抚使真定王安中以营平形胜劝上皇受之觉邀回金人所迁燕京职官户口乃拜觉泰宁军节度使世袭平州金主旻之未死也议取燕北人民童贯以常胜军为重乃奏以燕地六州富民与之对换盖利其田宅以赡常胜军比富民归而赀产巳散皆流离困踬遂重失燕人心然常胜军月费县官粮犹十余万斛率自山东河朔运至燕由是齐赵晋代之间民力皆竭而群盗蠭起太傅王黼大惧遂令天下皆出免夫钱凡六千二百余万缗此并据蔡绦北征纪实上皇以贯无功命贯致仕十月己未黼与少保梁师成共荐太尉谭稹为河东北宣抚使师成稹皆宦者使之图云中冬金人克平州五年十一月张觉奔燕山金人檄疏我罪而取之朝廷不得巳命太尉同知燕山府郭药师斩首以送繇是常胜军皆解体是岁奚人饥其部曲杀萧干传首于我十二月甲辰谭稹知常胜军不可制六年春乃募云朔汉儿数万号义胜军初燕之未得也赵良嗣许贷金人粮稹不与金人怒秋取蔚州及飞狐灵邱两县六年八月稹坐是贬复命童贯总师八月乙卯孙觌撰章綡墓志云谭稹为宣抚使朝廷命公为参谋官时金人纳夏羌之请割云中以北三千余里遗之止以朔武归我夏人骎骎河朔州境诏稹发兵讨之太上皇亲笔督战至八九公益持不可曰金人以我纳叛渝盟藉为争端今困竭天下尽于燕山讫无善后之策况议云中乎退而疏燕云决不可守之状反覆数千言皆社稷安危之决趣稹上之稹读奏大惊曰安得此不祥之言公言择祸莫若轻极论数日稹不得已择取一二上之书奏稹罢公落职迁吏部更命童贯出师遂败绩按此所云与诸书不同姑附此当考綡楶子时为右文殿修撰辽主禧与林牙达实犹在夹山夹山者在沙漠之北有泥潦六十里独契丹能达它国所不能至群小共谋遣一蕃僧赍御笔绢书诱禧约使来归待以殊礼禧大喜克期相接贯以是落致仕出使金人每以力不能入夹山为恨会帛书屡返金伺知之冬贯遣武功大夫和州防御使马扩见金将完颜希尹议交云中十一月壬寅希尹不许是月王黼致仕十一月丙子蔡京领三省事十二月癸亥贯上疏经画云中京进呈尚书右丞宇文粹中持不可乃画旨留俟粹中虚中兄也七年春辽主禧略山后地希尹遇之于归化州本旧武州以兵遮其归路遣贝勒罗索击而俘之天祚被擒国史载之宣和七年正月末盖因马扩自叙及汪藻背盟录所记乌珠献捷年月蔡绦北征纪实亦同然元符诏旨童贯贺表乃云契丹昏主以二月十九日北走二月二十七日准大金牒昏主已出首前来则在七年二月矣诸书皆误亡辽录云保大四年秋乌珠擒天祚保大四年乃宣和七年若系之是秋尤甚误今不取 案文献通考北征纪实二卷蔡绦撰此书或作纪录或作纪实今俱改从通考以归画一达实以残众奉其子梁王北奔洪皓松漠记闻云辽亡达实林牙亦降与尼玛哈双陆争道尼玛哈心欲杀之而口不言达实惧归帐即弃其妻擕五子宵遁入商安立天祚之子梁王为帝而相之案三国谋谟录两国编年皆云达实谏不听称病不行若达实亦降则梁王何以得免皓所记恐误也诸书皆云天祚四子赵晋秦许四王而无梁王当是其后一王改封也今从之希尹晟之从子乌舍悟室名希尹据洪皓记闻天眷二年希尹加恩制云属为诸父故知为晟从子也实录作兀室然皓尝为其馆客必不误苗耀神麓记云悟室母孕三十个月而生名曰悟室乃三十也今从之 按乌舍名今巳改正姑存原注罗索女真人也秋金益兵云中颇经营南犯九月诏广阳郡王童贯往太原宣抚速行毋留九月壬辰初辽海滨王既废其贵臣刘彦宗萧庆之徒朱邦基靖康余录云刘彦宗本河北人奔大辽上东侵中原计天祚恶其败盟覆好流于钱监金人克之召入帐计事大说其谋以为枢密使节制诸军案马扩自叙阿固达抵燕京北朝两府汉儿官左企弓刘彦宗等开门迎降张汇节要金人立汉儿刘彦宗时立爱为相二人皆燕人以坟垄田园之故愈劝敌入侵盖彦宗非河北人又天祚时巳知枢密院事非金人始用之邦基所闻皆误今不取复入金用事故内外合谋共劝南侵且言中国无人因兵就粮可也冬国相宗维檄宣抚司问罪遂侵河东大邑耿氏有书号痛哭流涕编载此檄文云天会三年十一月二十七日盖起兵日也国史尼玛哈犯边在十二月都经略处置使宗杰自檀州入河北犯檀州在十二月朔其使名耿编上渊圣书有之义胜军之在河东者执其守将以叛童贯闻之遁十二月甲辰常胜军亦囚其宣抚使保和殿大学士余杭蔡靖十二月乙巳以燕降十二月丙午边遽闻十二月辛丑宦官犹秘其事后五日辅臣共议十二月丙午命狭府西路转运判官钜野李邺持万金及三省枢密院牒诣金军迎献太原中山河间三镇地以和且言内禅十二月己未宗杰旻仲子斡里雅布金太祖实录云二太子名宗望案宗望乃达兰子恐误今从苗耀记斡离不一作窝里孛案金上渊圣书用此三字今从之 按斡里雅布名今改正姑存原注于是上皇意巳决乃用给事中直学士院扬子吴敏计禅位于皇太子是为渊圣皇帝十二月庚申明年改元靖康保和殿大学士蔡翛请驾幸长安会兵以图收复诏以翛知京兆府正月丁卯翛兄攸忌其成功改知镇江府金人闻内禅大惊欲引去郭药师言南朝未必有备乃遣药师先渡河武泰军节度使宦者梁方平河东北副都统制武康军节度使祥符何灌皆溃正月戊辰太保领枢密院事蔡攸夜奉上皇乘舟东幸正月己巳童贯与殿前都指挥使开封高俅继领胜捷军及禁卫三万五千人扈从太宰开封白时中等请幸襄阳渊圣皇帝用新除尚书兵部侍郎邵武李纲计固守正月辛未且召诸道兵入援金攻城不下乃遣贝勒吴孝民来议和正月癸酉自言奉其主命如赵皇悔过再乞欢盟仰就便酌中施行此为绍兴十五年六月戊戌秦桧奏上语张本其书北盟会编有之始称少帝诏遣尚书驾部员外郎彭城郑望之同知枢密院事临沂李棁往使望之以癸酉棁以甲戌出使棁等与金议割三镇以宰相交地亲王送大军过河太宰河内李邦彦亟请如敌约以纾祸王慷慨请行遂与少宰东光张邦昌乘一筏渡濠自午及夜分始达敌寨辛巳上皇次镇江府渊圣皇帝以王黼首祸流之湖外庚寅又使盗杀之黼之死实录长编系于壬辰案靖康别录开封府奏据捉事使臣韩膺状王黼二十四日至雍邱县永丰乡为盗所杀取到首级申比它书最详庚寅二师又留浙兵泗州司录事詹大和言童贯且为变甲午以户部尚书聂山为发运使黔州观察使权主管侍卫马军司公事薛安为副往诛贯尚书右丞李纲固谏乃罢行黜梁师成为彰化军节度副使行一日追杀之赵甡之中兴遗史陈东奏疏未及行会有姚平仲之败继有殴击中官太学生伏阙事再贬循州安置师成知其不免遂自杀蔡绦国史后补师成得罪缢杀之但以其自缢闻赠太师按史师成之贬在乎出师之前亦无再贬循州及赠官事今不取宗原秉子秉德清人龙图阁直学士大和遂安人山临川人也王留金军踰旬日意气闲暇二月丁酉朔京畿等路宣抚司都统制陇干姚平仲夜以西兵万人袭敌寨不克亡去戊戌遂罢尚书右丞亲征行营使李纲以谢敌命尚书左丞蔡懋为守御使代之辛丑遣资政殿大学士宇文万渊圣皇帝大惊复以纲为守御使平仲保静军节度使古养子懋确子确晋江人元丰右仆射东丹阳人也始姚平仲之袭金营也金以用兵责使者张邦昌恐惧涕泣王不为动金人因惮王不欲留更请肃王乙巳王还诏割三镇以北二十州地遣皇弟肃王枢迁张邦昌太宰以为质又许金缯银帛五千七百万匹两以和李纲争不听丙午王以劳迁太傅是日金人退师同知枢密院事种师道请薄诸河而击之又不听庚申斩梁方平于都市罢诸道勤王之师辛酉遣将将兵援三镇始上皇留镇江未返幸臣宁远军节度使吴县朱＜面力＞邀上皇幸其里第朝廷忧之少宰吴敏请令蔡攸劝上皇北归以赎罪四月己亥上皇还京师金国相宗维在云中闻宗杰获金币不赀而巳无所得遣使者萧仲恭来求赂大臣以勤王之师踵至有轻敌意初命尚书度支员外郎邢倞馆客邵伯温辨诬云倞为司农少卿奉诏馆客案仲恭以四月离京师而倞五月戊辰始自员外郎迁光禄少卿伯温误记也既而拘之都管赵伦惧不得归绐告倞以元帅府右都监耶律伊都贰于金人愿归大国钦宗实录云初斡里雅布军还尼玛哈遣使数辈来求赂大臣以肃王未还留金使与之相当有都管赵伦者燕人狡狯惧不得归乃诈以情告邢倞云云所谓使者数辈史无其名王偁东都事略熊克九朝通略并从实录作赵伦李焘长编徐处仁吴敏共议释萧庆持伊都书遣还注此据李纲辨伊都事劄子萧庆当作萧伦案实录所书全据宣和录惟沈良靖康余录作萧庆此亦不然靖康要盟录有黄绢诏本云比者使人萧仲恭赵伦之来云云盖仲恭乃使命而伦其都管也宣和录脱仲恭名今载诏书全文于后以补实录诸书之阙焉其书云靖康元年四月日大宋皇帝致书于左金吾卫上将军右都监耶律太师昔我烈祖章圣皇帝与大辽结好澶渊敦信修睦百有余年边境晏安苍生蒙福义同一家靡有兵革战斗之事通和之久振古所无金人不道称兵朔方拘縻天祚剪灭其国在于中国誓好之旧义当兴师以拯颠危而奸臣童贯等迷国擅命沮遏信使结纳仇讎构以金缯分据燕土金匮之约藏在庙祧委弃弗遵人神恫怨致金人之强暴敢肆陆梁俶扰边境达于都畿则惟此之故道君太上皇帝深悼前非因成内禅肆朕初即大位惟怀永图念烈祖之遗德思大辽之旧好辍食兴念无时敢忘凡前日大臣先误国构祸皆已窜逐思欲重体先时亲仁善邻以为两国生灵之福此志既定未有以达而使人萧仲恭赵伦之来能道辽国与燕云之遗民不忘耶律氏之德冀假中国诏令拥立耆哲众望所属宜于国人无若金吾者实谐至意良用忻怿昔闻金吾前为辽国将兵数有大功谋立晋王实为大辽宗社之计不幸事不克就避祸去国向使前日之谋行晋王有国则天祚安享荣养耶律氏不亡然则于天祚不害其为忠而于耶律氏则至忠矣宗室之英天人所相是宜继有辽国克绍前休以慰遗民之思方今总兵于外且有西南招讨太师同姓之助云中留守尚书显忠之佐一德协心足以共成大事以中国之势竭力拥卫有何不成谋事贵断时不可失惟金吾图之书不尽言已令萧仲恭赵伦面道曲折天时蒸溽更冀保绥宰相徐处仁吴敏共议甲辰以蜡书授伦厚赐之金钱使结伊都倞恕子恕原武人绍圣御史中丞处仁谷熟人熊克小历云处仁宋城人今从本传仲恭伦皆燕人也伦归白其书宗维大怒赵甡之遗史先是麟府折可求献言夏国之北有天祚子梁王与林牙萧太师统兵十万出榜称金人不道南朝奸臣结纳毁我宗社今闻南朝天子悔过逊位嗣君圣明如能合击金人立我宗社则前日败盟之事当不论也吴敏以为然乃奏上令致书梁王由河东入麟府为尼玛哈游兵所得按此与实录诸书全不同疑传闻之误今不取辛亥宗杰至燕山府此据许采陷燕记癸亥斩赵良嗣赵甡之遗史在三月癸巳与史不同 
五月甲戌河东北制置使种师中战死于榆次后十日制置使姚古败于盘陀丙子用门下侍郎耿南仲议以知枢密院事李纲为河东北宣抚使将卒万二千人以援太原七月辛未罢诸道防秋之师纲争不听乙酉蔡京南迁至长沙而死辛卯诛童贯赵甡之遗史云童贯以八月乙卯诛于南雄州之使院是日河东制置使解潜进军南关居四日潜溃李纲犹在怀州八月丙申召纲赴阙命太尉种师道代行边既而亦不用师中师道弟南仲开封人也金人既不得三镇地癸卯以书来责叛盟复引兵深入耿编二帅再问罪书云天会四年八月十日九月丙寅左副元帅宗维陷太原十月丁酉右副元帅宗杰破真定渊圣皇帝数蔡攸罪甲辰与朱＜面力＞并杀之攸之死实录无月日附于九月壬申责万安之后攸附传云攸行至岭而齐愈以十月甲辰除察官今参酌附此俟考刑部尚书高平王云秘书省著作佐郎曲周李若水再见二帅而归言金人坚欲得地不然进兵取汴都十一月己巳集百官议于延和殿右谏议大夫邓城范宗尹等七十人请与之左司谏江宁秦桧等三十六人持不可乙亥两军分道渡河实录斡喇布以十四日自魏县泛舟渡河北盟编有尼玛哈上渊圣书云所遣先锋今月十四日已过黄河盖二军克期同日而济是日复用王云计亟遣王使河北止师奉衮冕玉辂以行尊金主为皇伯上尊号十八字上尊号表国史无之臣家藏杂书一编乃围城中人手记排日文字其间谓渊圣为少帝邦昌为新主盖未返正以前所记也纸背皆宇文虚中帅青社时监司郡守所通书尺而所记事亦全与丁特起泣血录中语同不知果何人书耳此表襍记中有之今录于后大宋摄太尉光禄大夫少宰兼中书门下侍郎臣唐恪等谨再拜稽首上言臣闻德之隆者礼必尊心之诚者文必至矧光奉三灵之眷交通千载之欢既和好之克成岂钦崇之可后伏惟大金皇帝陛下聪明生禀神武诞昭承天命以勃兴协人谋而克济若乃侧躬而戒内恕及人能崇天也克承前烈仍善后图能继序也念保疆之重推爱物之诚能昭德也开朔漠之区疏燕云之境能定功也轻地重民体仁可见睦邻修好惇信无疑制礼不曰修文弭兵得非成武裒兹众美总以鸿称臣等不胜大愿谨奉玉册上尊号曰大金崇天继序昭德定功体仁惇信修文成武光圣皇帝伏惟大金皇帝陛下膺受彝章永绥福履表雍和于南北扬威烈于迩遐长保两朝之盟允为万世之则臣等诚惶诚恐稽首顿首谨言靖康别录云先是都堂集议加金主徽号十八字太常博士华初平力争以为不可二府怒罢之汪藻为太常少卿草定册文去冬遣冯澥等为奉册宝使及河敌骑大入乃还至是遂亲上之别录系此事于今年正月车驾再出城时今附见此但以崇天继序四字为继天集统与襍书差不同当考王以耿南仲主和议请与俱乃拜其子中书舍人延禧为龙图阁直学士与知东上合门事高世则并为参议官耿延禧中兴记十六日出门是日臣南仲奏事内殿渊圣顾问康王辟卿之子为官属不辞而往朕甚嘉之南仲奏曰臣虽此一子当国家艰难岂敢辞因泣下渊圣皇帝曰宣回奏事如何臣南仲奏曰康王既往而臣子独宣回无此理退而奉御批耿延禧速宣回奏事臣南仲缴御批奏之云康王为国出使臣之子不肖得奉左右幸也若独宣回臣何面目遂已案实录王请南仲偕行上曰南仲老矣令其子延禧代行南仲奏臣老止有一子乞免行上曰姑令往渡至河即召回矣据此则延禧所记似其饰说今不取王府都监入内东头供奉官蓝圭康履黎楶西头供奉官杨公恕内知客修武郎韩公裔从世则公绘子公绘蒙城人韩烈武王琼元孙仕至保静军节度使公裔开封人也王入辞渊圣皇帝解排方玉带以赐朝议欲拜王为元帅又欲拥驾南巡犹豫未决而敌掩至辛巳王行至磁磁守义乌宗泽曰肃王一去不返今敌骑已迫大王去无益于事不如且留王未之听磁人以王云为不诚将奉王入金壬午执云杀之汪伯彦建炎中兴日历云磁守宗泽与王云有隙诬奏泽奉使卖国及是又以细作诬云都人承风旨作乱泽略不弹压云恳泽甚哀泽弗顾及出遇害耿延禧中兴记云云至磁讦宗泽之诞泽憾因磁人之怨声言云果细作将邀亲王入金磁人遂有杀云之谋宗泽遗事云公语云曰外颇喧乱约与之同行云易之及出遂遇害发云行槖得皂裘一番巾三绫罗各一王曰必有人见此故谓云为细作也遗事与二书邦人杀之而不救恐非以私憾故也伯彦延禧与泽议论不同辞多毁泽今但云磁人杀云庶不失实朝廷闻金人渡河遣同知枢密事聂昌与耿南仲分使金军许尽割河东北地昌即山也赵甡之遗史云渊圣尝梦为两日所逼乃改聂山为昌以压之与实录附传不同时知相州祁门汪伯彦亦以蜡书请王还相癸未王以所部千人抵相州丙戌右副元帅宗杰至京师太宰钱塘唐恪请幸长安门下侍郎仁寿何■不可闰月壬辰朔以■为尚书右仆射丁酉副元帅宗维至京师耿南仲至卫州卫人不受南仲驰至相辛丑见王辞以面受睿旨尽起河北一路将兵入卫王乃同南仲召募勤王之师殿中侍御史胡唐老见京城危议以王为元帅何■是之己酉遣合门祇候秦仔等八人持亲笔蜡书缒城诣相州拜王河北兵马大元帅赵甡之遗史载帛书云奉圣旨访知州郡纠合军民共欲起义此祖宗涵养之俗天地神祗所当佑助檄到日康王可充兵马大元帅同力协谋以济大功其辞与汪伯彦日历不同淳熙十三年九月壬申翰林学士兼修国史洪迈奏窃以靖康之难诸王皆留京师唯太上皇帝持节受使独在河北用能光启中兴符一马化龙之兆然霸府肇开事出仓卒一时潜藩诸臣不能得其始末近忽传钦宗遗翰石刻一纸于故相何■家然后当时事迹皦如日星可以垂示天下后世盖靖康元年闰十一月敌骑攻都城中外不复可通太上奉使斡里雅布军至磁州而有王云之变中夕还相州迤逦东如济郓当是时■为开封尹首建元帅之请及在相位遂拟进书之文其语云访知州郡纠合军民共欲起义此皆祖宗百年涵养忠厚之俗天地神祗所当佑助檄到日康王可充兵马大元帅陈亨伯充元帅宗泽汪伯彦充副元帅同力协谋以济大功钦宗批云依奏施行又批云康王指挥巳黄帛书讫又批云康王指挥巳付卿系黄帛书必巳到盖闰月十三日所行也钦宗真迹今犹在■弟榘之子处欲乞圣慈行下蜀中于隆州何■家取索以上布之史馆编于太上中天日历以彰示万世为火德复辉之符奉圣旨依案此与甡之所云全同然是时汪伯彦同被除且耿延禧为参议不知二人何以乃不见此御笔或者■虽拟入而后来渊圣又自删润也兵马大元帅上有河北字亦与■所拟不同今并附此以备参考资政殿学士中山府路安抚使知中山府陈亨伯为元帅直龙图阁知相州主管真定府路安抚司公事汪伯彦秘阁脩撰知磁州河北义兵总管宗泽为副元帅俾率兵入援唐老宿曾孙宿晋陵人治平枢密副使亨伯零陵人也亨伯名与上同音 按史名遘金之再围城也何■等得殿前司剩员郭京擢为大将使募市井游惰为六甲神兵丙辰旦京尽屏守城兵独率神兵七千余人以出未几京败金人登城士卒以无赏不肯战殿前副都指挥使河南王宗濋引卫兵下城传呼救驾四壁兵遂大溃及午城陷敌下令纵火屠城何■率都民巷战闻者皆奋敌由是不敢下复伪唱议和辛酉渊圣皇帝幸敌营秦仔至相州于顶发中出蜡书黄绢三寸王读之呜咽军民感动十有二月壬戌朔王开元帅府有兵万人盖枢密院将官刘浩即相州所募义士及信德府勤王兵大名府救河东兵与所招太原真定府辽州溃兵而已分为五军是日渊圣皇帝将还宫而金帅宗维未得见欲先得表乃命中书舍人晋陵孙觌秉笔而何■辈润色之此表实录不书按孙觌绍兴末有书与朱倬云渊圣幸青城金人索表翰林学士吴幵莫俦皆称病时觌承乏西掖奏曰虽非臣职事君父在难不敢辞表去却回要说南朝劫寨覆我军结伊都灭我国遂如其说叙二事以为大臣误国致北朝兴兵如此又却回令作四六体来于是宰相何■刑部侍郎程振起居郎胡交修与觌四人同撰而觌下笔表至渊圣诣端诚殿尼玛哈设饮别是日大驾还内建炎初上驻跸维扬言官马伸论觌草表之罪上曰大臣误国至此教他怎奈何又计空言可也■亦不从遂自操笔为之宣和录赵甡之遗史略载表语与丁特起孤臣泣血录亦同其实皆误表本具靖康要盟录癸亥帝还宫金遣官检视库藏此据三国谋谟录二帅上渊圣书附见耿氏编有检相数云绢五千四百万匹大赐表叚一千五万匹金三百万铤银八百万铤珍宝未见实数又令宁昌军节度使萧庆入居尚书省朝廷动静并先关白此据实录是日王以便宜命河北都转运使龙图阁直学士张悫京东转运副使直显谟阁黄潜厚并兼大元帅府随军应副汪伯彦中兴日历作直龙图阁黄潜厚误也潜厚除小龙在今年三月戊午悫乐寿人潜厚邵武人也王之至相也河北西路提点刑狱公事王起之提举常平等事王渊提举茶盐公事秦伯祥被旨守黎阳皆驰至相王讶之汪伯彦悉荐以为干办公事又以王府都监蓝圭康履内知客韩公裔等并主管机宜文字武显大夫陈淬都统制五军兵马甲子合门祇候侯章自京师至传命尽起河北一路兵守臣自将时有使臣刘定亦持蜡书趣王入援且言京城且破王忧之命耿延禧草诏布之诸郡左副元帅宗维闻王在河北丙寅遣甲士三千人与签书枢密院事沙县曹辅赍诏书召王与诸将议引兵渡河康履等言相州守御严备宜留相王叱之秦仔侯章刘定请自浚州以帛索攀援渡河转载而南汪伯彦以李固渡敌垒可虞乃议往北京会兵而进乙亥王率五军离相丙子履冰渡河丁丑发元水镇迷失道汪伯彦得羊羹炊饼而进晚泊大名府初副元帅宗泽在磁屡乞会兵夺李固渡断敌归路众议不可泽自遣其将秦光弼等领兵走渡斩数百级获其赍粮耿延禧建炎中兴记云时金寨据李固渡宗泽屡乞会兵破之众议以为小而坚胜之不武不胜为笑且敌归路不可遏泽不听自以磁人攻之应王为先锋泽为中军集乌合之众遏李固渡为敌所破市井无赖先遁抱应王马足乞性命泽亦仅得脱与实录所载不同今不取会帅府约赴大名癸未泽以所部二千人先诸军至日历丁丑王至大名癸未梁扬祖至自信德府同日宗泽至自相州初扬祖引兵至磁泽谒军中请扬祖同复真定扬祖曰奉大元帅檄书保卫过河岂敢违王命而从公乎即上马趋子城渡泽仓卒收聚民兵仅二千人踵扬祖后同日而至与泽遗事不同耿延禧中兴记云上至大名河北守臣将兵渐集宗泽王麟兵不满三千人梁扬祖将邢州兵后至几万人此足明泽先诸军至也今从之中大夫知信德府梁扬祖以兵万人马千匹继至兵官张俊苗傅杨沂中田师中皆在麾下王壮之时中山受围将士请以扬祖代为元帅扬祖辞乃以为秘阁修撰随军转运使扬祖子美子子美湏城人适孙道君朝中书侍郎俊成纪人本河东宣抚副使刘韐部曲傅授孙授上党人元丰殿前副都指挥使傅乃履之子熊克中兴小历以傅为授子盖误也沂中崞县人师中秀容人韐崇安人也曹辅至兴仁守臣徽猷阁待制赣县曾楙诘之辅乃裂衣襟出御笔蜡封及枢密院矾书以遗楙楙告于王甲申破蜡封乃渊圣皇帝手诏略曰金人登城不下见议通和仰大元帅康王将天下兵分屯近甸毋得轻动汪伯彦等皆以议和为可信宗泽独曰女真破城事势如此是必欲款我师今即信之后悔无及丙戌泽请直趋澶渊为壁次第解围众曰金兵十倍围京城控守要害吾当量力何论解围泽曰京都围闭日久君父相望入援何啻饥渴今但进屯近畿设敌有他谋则吾兵已在城下矣王然之是日金人犯相州幕府闻曹辅巳还辅以是月癸未入城恐金人知王所在且再至戊子命泽以万人进屯澶渊宗泽遗事云命公提兵二万先行误也案中兴日历此行实以帅府先锋右军后军共五千人及招到常景二千人王麟千人隶之明年春乃益以孔彦威所部万人尔遗事恐误扬声王在军中自是泽不复与府中谋议建炎中兴日历云宗泽渡河而来本欲憩歇数日乃诡辞趣王进发王语伯彦等曰宗泽渡河方到趣行言不由衷次日下令限一日起发泽诣王告曰一行人兵且乞令歇脚三五日要备办乾粮置买草履泽退王笑曰遂我谋矣案泽以癸未至者恐妄也今不取伯彦等请王如山东庚寅发大名府至是次阳谷县是日泽以所部至开德府时遣精锐与敌挑战初京城围久号令不通王军在相州天下不得闻动静及是渡河驻军天下申陈四集取决霸府矣臣谨案编年之体不当追录前书巳载之事今以金人和战帅府建立皆中兴巳后事迹张本故详著之以备其始末 
命济王栩景王杞出贺二帅左副元帅宗维亦遣其子珍珠大王入贺 
　　壬辰延康殿学士高伸落职左金吾卫大将军高杰降充左卫率府率杰伸皆俅兄坐根括犒军金银而相与隐匿为婢所告也 金人二十一人诣国子监谒宣圣此据赵甡之遗史 
癸巳王次东平府 显谟阁待制孙鼛卒谥通靖鼛江都人事上皇为殿中少监 
甲午诏谕河东北诸州守臣令趣降初朝廷既割两河地累旬日惟知石州席秩以郡降余皆不下金人患之复以为请乃下是诏焉 太常少卿汪藻兼权起居舍人藻婺源人也 萧庆在都堂听讲月令洪范此据赵甡之遗史 是日武翼大夫合门宣赞舍人元帅府先锋统制杨青为濮人所杀青大名人去为盗先是磁相间有盗常景者聚众二千人据天平山青自卫浚趋天平破之青有众万人左右使令称宣赞行移称合门最为凶狡既而青景以其众诣相州降王以青为先锋统制景为宗泽右军统领去年十二月丙戌王去大名命青以所部屯柏林镇青行至濮州需粮辱郡守蔺中谨濮人击杀之耿延禧中兴记云青至濮州微服入欲杀守臣盖据中兴所云非其实也汪伯彦中兴日历正月七日濮州申今月三日杨宣赞来城下待应副钱粮次日早亲自带领二十余人安打木橛攀援上城直至州衙上厅便掳押知州蔺中谨至瓮城里被守御军兵用乱石打杀杨宣赞据此则青才以二十人入城恐无杀郡守之意中谨所云不无饰说当以实录为正但实录以为丁酉青至濮州湏粮却误盖丁酉乃濮州申至之日耳王擢其将常谨代青谨疑惧欲复叛还西山帐下承信郎孔彦威以计斩谨王因命彦威为宣赞舍人统制军马屯澶渊受宗泽节制实录云常景疑惧欲复叛彦威斩之按叛者乃青部将常谨自是一人所谓常景者已先拨隶宗泽军中姓名偶同音史臣误也宗泽事实作常景亦误代青在此月乙酉彦威斩谨在二月丙寅命彦威在辛巳今联书之 
丙申以徽猷阁待制董耘为元帅府参议位耿延禧下高世则上日赴军中谋议耘湏城人也王在军中率与延禧耘世则共饭夜设酒果延僚属不过一再行询问古今治乱军中情实而巳 
初金人同抚谕使臣赍诏至南京取金帛权府事直龙图阁东道副总管汝阳朱胜非疑不与复遣使臣入京审其故丁酉诏守臣根括供纳凡得金百两银帛三万九千匹两尽予之敕应天府守臣等忽览来奏知抚谕诏书巳到又知南京蒙大金存全更不攻城喜极出涕所湏金银匹帛当极力应副一匹一两不可存留可根括系官及官吏民庶之家尽数借纳以谢恩德京城见今收拾犒军务在罄竭巳降诏书朕苟可以报大金者虽肤发不惜亦可以此意晓谕官吏民庶勿更执迷恐误大事故兹示谕想宜知悉春寒汝等比各安好遣书指不多及 
戊戌何■使军前乞减金银表叚之数左副元帅宗维不从于是令御史台置籍自宰执以下未纳金银人指名督索不以官职高下例加械掠人不聊生 
　　己亥车驾诣延福宫以将出郊也 尚书吏部侍郎李若水兼权开封尹 
庚子渊圣皇帝再幸青城初金人将挟二帝北迁乃督犒军金银益急欲纵兵入城时萧庆居尚书省渊圣皇帝以问庆庆曰须陛下亲见元帅乃可前一日左副元帅宗维以书来约车驾出城议加其主徽号渊圣皇帝难之签书枢密院事曹辅请毋行吏部侍郎李若水使金归报力劝出幸以为必无他右仆射何■主其说帝疑焉金使兵部尚书高庆裔者奏曰陛下不必亲出城但遣亲王大臣可也帝欲毋往恐敌纵兵残民遂决计出城南壁统制官合门宣赞舍人吴革闻之入白■曰天文帝座甚倾车驾若出必堕敌计■曰二太子止欲加金主徽号必不留也革固争不听时■自谓折冲有术在都堂对金使歌曰细雨共斜风作轻寒左右及金使皆笑翌旦车驾再诣金营先是门下侍郎耿南仲既走相州而同知枢密院事聂昌为绛人所杀去年闰月癸卯朝廷遣中书侍郎陈过庭割河东北地闰月丙寅宰执见在者惟何■曹辅与尚书左丞冯澥同知枢密院事孙傅签书枢密院事张叔夜至是■澥辅从行乃以傅兼太子少傅辅皇太子谌监国叔夜时弹压于外不与谋遇于太学前叩马谏帝曰朕为生灵势不得巳即策马行叔夜控其勒不能止则号恸再拜帝犹回首字之曰嵇仲努力遂行众皆哭革开封人国初枢密使延祚七世孙过庭山阴人澥安岳人傅东海人叔夜耆曾孙也耆开封人天圣中枢密相日晚命内侍邵成章卫太子赴宣德门自是并称制行事傅雱建炎通问录馆伴李侗尝云京城初下二太子曾与国相商量自古北兵到南朝未尝不破其国擕其主而归此只是兵强而巳德不足也孰若立其主刻大碑于梁宋间使天下后世知行兵有名且不绝人后亦使南兵自此数百年不敢动这个功绩甚大他日若赵氏自立即更无立主一叚恩义国相遂然其说差监军乌舍送少帝入城乌舍辞免不曾入去后来其议复变却称国家事大不可不为长久之计二太子亦曾力争言不惟无一叚恩义兼恐兵端未巳然累日商议不成遂从乌舍郎君之言臣按斡里雅布于本朝素号有善意侗所云理或有之他书皆不见今略采掇附渊圣再出城时以补史阙命合门宣赞舍人符彬持诏书诣北道总管司谕河北军民自金再围城四方师帅望风不进时敌以兵五万守潼关扼西兵来路狭西制置使钱盖乃将十万众由商虢而东至颍昌去年十二月己卯闻敌登城遂弃军奔湖北江淮等路发运使兼江浙福建经制使翁彦国亦将东南六路兵与峒丁枪仗手合数万人徘徊泗上始议置四道都总管俾召天下兵勤王惟南道张叔夜以三万人援京师因留不去闰十一月己丑东道胡直孺为金生得既而归之十一月丁丑西道王襄弃河南走襄汉去年闰月北道赵野自大名乱后提其兵往南京与河东北宣抚使范讷合自号宣总司渊圣皇帝夺野职提举西京嵩山崇福宫十一月丙戌而以河北都转运使张悫为延康殿学士大名尹至是将出城遣彬持诏至北道总管司略曰金人围城已及一季援兵尚尔稽迟使社稷生灵坐以待尽比巳登城不获已许帝姬和亲立大河为界而金人实未敛兵欲质我太上皇帝又欲使朕南迁咨尔河北之民与其陷于蕃敌孰若抱孝怀忠更相推立总首保守疆土天下安平与汝等分土共享朕言及此痛若碎首实录无和亲至南迁等语盖节文今依宗泽遗事增入盖惟演曾孙惟演吴越王子仁宗朝枢密使彦国崇安人直孺南昌人襄南阳人野讷皆开封人也是夕帝留宿青城实录李若水附传云二月丙寅敌谋中变案二帝北狩乃金本谋时驿召张邦昌将使僭位迟留弥月盖俟金主诏书之至也附传因若水失计而抆拭之耳实录云金使高尚书者奏上云不必亲出而不言其名案耿氏编二帅与邦昌书有云兵部尚书高庆裔即此人也今增入 
　　辛丑渊圣皇帝在青城遣人通谒二帅不见礼数逈异于前萧庆风李若水留仪卫三百命侍卫亲军马军副都指挥使郭仲荀统之仲荀逵孙也逵河南人治平末同签书枢密院事于是郓王楷景王杞济王栩祁王模莘王植徐王棣沂王＜木咢＞和王栻信王榛等九人与宰执何■冯澥曹辅翰林学士承旨吴幵学士莫俦中书舍人权直学士院孙觌礼部侍郎谭世勣太常少卿汪藻皆留城外余悉令入城幵清流人俦归安人世勣长沙人也帝再幸青城也舍于亲王位供帐萧然馈饷皆不至群臣相顾失色于是敌人以数辈持兵守阍谨谁何日将入掩关外向以铁绳维之然薪击柝传呼达旦帝不堪幽闭之辱往往出涕此据实录及宣和录孙觌奏状参修右文殿修撰知冀州乐寿权邦彦以勤王兵千人至帅府王命进屯澶渊 
壬寅高阳关路安抚使黄潜善自将本路兵二万五千人至东平王军益振潜善潜厚弟也 军贼祝进王在攻德安府通直郎权府事陈规率军民拒之初京城之破也镇海军节度使刘延庆夺万胜门率班直长入祇候西兵万余人而出皆护驾选锋也甫过普安院为金人所邀延庆死其徒李孝忠党忠祝进薛广曹端王在之徒皆去为盗党忠王在引众数千犯随州守臣朝请郎陆德先亟遁官吏居民悉走大洪山在掠强壮为兵取其财而去薛广继至劫掠罄尽广又攻郢复二州守臣直龙图阁舒舜举中大夫赵纵之亦遁忠遂往来随州德安之间先是规知安陆县率民兵数千援京师至蔡州道梗不能达还及境上会祝进攻德安府守臣李公济遁父老请规摄府事规辟进士韩之美及寓居十余人为属官遣射士张立率民御进却之人心稍固时府城坏规植竹编木横门扉于上代女墙以捍矢石而施守具焉是日王在遣人持檄谕规开门规不答翊日早游骑至城下与祝进军合又翊日引众攻城规乃遣人出城纵火佛舍与居民皆尽惧其藏贼也在又以炮石鹅车之属进攻城东规登楼问之曰何故至此在曰京城巳破我等皆争门而出所以至此德安人闻之莫不堕泪盖时未知敌巳登城也规谓此皆诡辞乱语叱退之在围城十有七日而去自是党忠亦时复出没张立者规常用以出战后擢为将官德先尝为御史中丞规安邱人之美安陆人也熊克小历云规临沂人通判郢州捍贼有劳误也今从规行状 
癸卯枢密院编修官胡珵以驾久不归为书上右副元帅宗维略曰优礼我寡君则康王怀恩惠恤我都城则河北慕义书凡千余言珵晋陵人也是日太学诸生余觉民等数百人并诣南薰门上书请车驾还内朝廷恐生事令枢密院转遣弹压官止之 金遣兵百人卫司马光坟 
甲辰再括金银初帝幸金营约五日必还至是金以犒军金帛未足为词邀留不巳留守孙傅以民间所有已竭乃取上皇旨凡宗庙供器及诸王公主第尽括之尚书省正月十三日奉御批累见大金高尚书传元帅台令为金银表叚数少且拘留在此俟见数足方可放还可速依下项并仰据所有数目明批上历限至十五已前送纳如有吝惜隐藏却因搜检告首发觉便行军令时帝在斋宫无聊何■奏宜赋诗以遣兴夜遣中使刘当时召孙觌赋即事诗诗成赐酒仍召冯澥曹辅吴幵李若水谭世勣汪藻同赋皆以归回二字为韵群臣见帝意所在不觉欷歔此以孙觌奏状吕本中痛定录参修本中又云上诗曰噬脐有愧平燕日尝胆无忘在莒时藻诗曰虏帐梦回惊日处都城心切望云时有以此达敌帅敌见在莒之句又斥其为虏帐因摭此为名遂迟留车驾案金人留驾乃其素议至是始以金银不足为词非因此诗也据觌所奏当时亦不用时字韵盖本中得于传闻夏少曾朝野佥言云上在斋宫高尚书郭少傅与吴幵孙觌等对上吟诗唱和恐高庆裔辈未必果能吟诗今不取 
乙巳雪 籍梁师成家支百官俸 金人将易代惧民不听欲以中原地择人君之度大臣无肯任者乃议即军中取前太宰张邦昌立之始邦昌既渡河遥罢为观文殿大学士中太一宫使靖康元年二月己巳城始破金驿召邦昌于燕至是邦昌与肃王至城外案邦昌上王书云腊月二十日还阙正月十五日至城外乙巳十五日也耿氏编金人晓谕诸路节文云城破之后驿召而至是金人立邦昌之意已定于去冬矣今参考修入 是日上元节二帅即刘家寺张灯宴设甚盛凡景龙门所用金灯琉璃珠璎翠羽飞仙之属皆取去统制官吴革以驾久不回请往军前计议不则死之孙傅不许赵甡之遗史云乙巳金人于刘家寺放上元请帝观灯宴设甚盛有致语云七将渡河溃万屯之禁旅八人登垒摧千仞之坚城宣和录云自帝蒙尘二帅既不许见日遣萧庆须索城中物胁帝传旨取之此与甡之所云请帝观灯不同今并附此当求他书参考 
丙午降授通奉大夫刘韐死于金营韐守真定有威名金人知之欲用为尚书仆射许以家属行韐不可手书片纸遣使臣陈瓘持遗其子曰金人不以予为有罪而以予为可用夫忠臣不事二君此予所以必死也乃沐浴更衣酌卮酒以衣绦自经于城南寿圣院年六十一中兴赠资政殿大学士赠官在六月丁卯今因其死节并书之后准此谥忠显中兴姓氏录云京城陷韐自缢而死误也靖康小雅刘韐篇云时金枢密使韩正年高尼玛哈欲用公代之公力辞阖户自经此亦误案实录附传韩正时为尚书仆射不为枢密使也太学生徐揆出见金帅请车驾还宫为所杀始城中传金人以张灯留上驾燕罢即归至是不还揆与诸生丁特起汪若海何烈等各为书欲遗二帅留守司不许揆独诣南薰门诳云献金银守门者白之俄遣骑取揆赴军中揆出其书略曰曩者都城失守民无一生之望蒙再造之仁图报无地况金银外物岂复有靳苐自去岁以来根括殆尽恐京邑之藏不足以偿抛降之目虽以天子为质犹无益于事也愿元帅存始终之惠反其君父班师振旅缓以时月使求之四方然后遣使入献则中国之人德元帅之仁岂敢弭忘二帅见书诘难揆厉声抗论为所杀揆江山人举进士为开封第一待试省闱遂逢国难后赠宣教郎官其家一人实录附传云揆诣南薰门白守门者乞达二帅请车驾还阙二帅遣骑取揆赴军中诘难揆厉声抗论为所杀案遗史揆始以诳敌得出故敌怒而杀之附传删修遂失其实靖康小雅徐揆篇云驾再幸金营被留未归君以太学生具书极谏以谓为元帅之计莫若亲宋则大金获无穷之利苟吾君不归则中原必自此乱乱则豪杰既出岂大金之利哉委曲千余言祈必归吾君而后巳此与附传及遗史所载揆书全不同今不取特起合肥人若海歙县人烈潭州人也 
丁未雾气四塞人对面不相视敌下含辉门剽掠焚五岳观 
　　戊申留守司辇景灵宫供具纳军前敌退太祖皇帝殿什物令张设如初宣和录 初高阳关路安抚使黄潜善至东平见董耘除参议官欲效之谒康履不遂乃献言于王请贻书斡喇布辩曲直大略谓捧登城不下之诏今踰时矣士大夫信大金之有义而战士愤大金之不还万一贾勇而前有伤和好耿南仲恐敌得书知王所在力折之此据耿延禧中兴记但延禧记南仲语有云自曹辅张澂之归敌方以不见大王为恨则恐误盖澂此时未至澶渊今不取潜善怏怏乞进兵兴仁王许之是日潜善发东平时高阳关路马步军副总管杨惟忠知霸州辛彦宗将所部与潜善偕来会元帅府都统制陈淬戍澶渊遂以惟忠为元帅府都统制惟忠环州人西戎部族彦宗长安人故将叔献从子也 
己酉诏权住纳金银徐梦莘北盟会编壬子御批付徐秉哲打球毕便还金银并限来日交纳军前尽绝在此后三日当考 
敌从城中人买酒军民持溲水与之敌怒辛亥开封府榜自今以诸杂物博易者从军法 
　　壬子军民以车驾迁延未回诣留守司请军器以备缓急不许即相率私造留守司虑其生事得李宝等十七人戮于市枭其首 
甲寅狭西宣抚使范致虚以勤王兵次华州初西道都统王襄既南走渊圣皇帝擢水部员外郎孙昭远为秘阁修撰西道副总管去年十一月乙亥昭远以三骑出国门道招溃卒得数百人由南阳入商洛遂至京兆会狭西制置使钱盖兵溃致虚檄诸路合兵勤王昭远督之词气慷慨闻者感动于是环庆经略使王似熙河经略使王倚各以兵来会而泾原经略使席贡秦凤经略使赵点鄜延经略使张深皆不至昭远凡二十八疏劾之贡竟不行点亦才遣将官李安领兵入援秦州州学教授周良翰见点责以京城危急劝点自行点不听致虚合六路兵得十余万以右武大夫成州团练使知西宁州马昌祐统之昌祐官职他书不见案史宣和六年五月以右武成团除西宁州建炎二年二月丙寅自右武成团知西宁州除熙河副总管故知今为此官也先是致虚在长安缮兵为守河计河西沿流壁垒相望致虚不晓军事往往取献陈者利便按文施设州县军民不胜其扰有万花寺僧宗印者孝义人本姓赵避乱过河中题诗佛寺守臣徽猷阁待制席益见而奇之荐于致虚致虚喜其口辩善谈兵即以便宜假宗印中散大夫直龙图阁充宣抚使参议官兼节制军马奇兵军正以统制官王伟等隶之宗印请筑长城起潼关迄龙门虽致虚行移峻急而上下皆不以为是筑城及肩应命而巳宗印以僧为一队谓之尊胜队以行者为一队谓之净胜队致虚以大军遵陆而命宗印以舟师趋西京天章阁待制知同州唐重闻之为书遗致虚为言今日之事可为朝廷虑者三可为关中虑者五大率谓中都倚秦兵为爪牙诸夏恃京师为根本今京城围久人无斗志若五路之师逡巡未进则所以为爪牙者不足恃而根本摇矣然溃卒为梗禁谷通行关中公私之积已尽甲马全无又闻西夏侵掠鄜延为腹背患今莫若移檄蜀帅及川狭四路使者输财用辇军器市战马以资关中守御之备合秦蜀以卫王室初京城既破敌遣修武郎包某合门宣赞舍人董某持登城不下之诏以止援师致虚即斩之重又遗致虚书言和议巳定不当抗诏出师致虚不听刘岑撰唐重墓志云范致虚提六路兵勤王留狭州不进公自同州遗书责之曰金人犯京师半年王室存亡未可知臣子忧国宜何如哉且京城以秦兵为爪牙四方以京城为根本今拥秦兵坐视不前是爪牙不足恃而根本摇矣其言累千皆切至读者感涕而致虚竟不能前也案此乃重第一书谓可为朝廷忧者三事然其全书大指则止致虚之行岑断章取之及是次华阴军势大振昭远抃曾孙抃眉山人嘉祐参知政事致虚建阳人似安阳人贡河南人深华阴人益旦子旦河南人故御史中丞重眉山人也 
　　乙卯金人来索内侍伶官医工妓女后苑作文思院修内司将作监工匠广固撘材役卒百工伎艺等凡数千人 初元帅府统制官刘浩遣裨将承信郎丁顺先渡河为金人所败聚众三千人围济州时汪伯彦等已有奉王居济州意中兴日历载伯彦议讨李昱事云济州姑存大元帅驻泊之地岂容残破盖伯彦引军而东之黄潜善节制 是日大雪数尺京城死者甚众 
　　丙辰金人来索法驾仗卫自帝蒙尘二帅日遣萧庆须索城中物胁帝传旨取之至是殆尽又遣鸿胪卿康执权秘书省校书郎刘才邵国子博士熊彦诗等押监书及道释经板馆阁图籍纳敌营执权开封人才邵庐陵人彦诗本孙也本鄱阳人元丰吏部侍郎徐梦莘北盟会编癸未御批付徐秉哲朕于上床之上睡者凡二十余日矣不敢惮劳凡有所须卿等且竭力应副今附见此实录无之龙图阁待制鄜延路经略安抚使张深以勤王兵八千余人发延安 
丁巳太学诸生为书欲诣军前不得进渊圣皇帝以手劄谕都人云此事岂口舌所能下金人取内库香药犀象司天监阴阳官大晟乐工等 
初左副元帅宗维闻王在开德遣甲士与中书舍人张澂持诏召王戊午至澶渊副元帅宗泽怒命壮士射之澂乃去澂舒城人也濮州民兵首领王善以其兵千人隶帅府王命进屯兴仁 兖贼李昱张遇破任城县势甚张元帅府遣中军统制张俊讨之后至任城遇伏几殆小校赵密连射数贼统制苗傅扼其前遂大败之斩千余级密太原人也 
己未金人索朝服祭器尚方药饵下至博奕之具车载而往者不可胜计 
庚申金人索九鼎八宝天下图籍本朝开国登位赦书西夏进贡书本于是皇帝殿玉宝十四金宝九皇后皇太子妃金宝印各一尽予之靖康要盟录云金人又取皇帝殿白玉之宝十四承天休延万亿永无极一也受命于天既寿永昌二也天子之宝三也天子行宝四也天子信宝五也皇帝之宝六也皇帝行宝七也皇帝信宝八也御书之宝九也御书之印十也无字宝十一也皇帝恭膺天命之宝十二也宣和御笔之宝十三也又皇帝恭膺天命之宝十四也青玉之宝二其一传国宝其二受命于天既寿永昌所谓秦玺者金宝九御前之宝一宣和殿宝二御书之宝三天下同文之宝四天下合同之宝五又御前之宝六御前锡赐之宝七书诏之宝八皇帝钦崇国祀之宝九银印一尚书内省出纳之印皇后殿金印一皇后之宝太子殿金印一皇太子宝太子妃金印一太子妃印惟上皇所作定命宝在 
建炎以来系年要录卷一 


●建炎以来系年要录卷二 
　　宋 李心传 撰 
　　建炎元年二月按是月辛酉朔壬戌金人索后妃服浑天仪琉璃玉器等 
乙丑再括金银时开封言根括金银尽绝而内侍蓝忻等在军前言家有窖藏乞搜取二帅大怒进士黄时偁叚光远遗金人书言忻等皆前日幸滥渠魁今挟怨生事罪不可赦宜斩首以徇又言不当以金帛久留乘舆不报时偁等书实录无之以赵甡之遗史王明清挥麈后录增入但遗史系光远上书于正月丙午恐太早今并附见鄜延经略使张深引兵次朝邑县先是本路副总管威武军承宣使刘光世将步骑三千援京师至唐邓间道梗不得进闻范致虚传檄诸路光世与其将乔仲福等议引兵会之会渊圣皇帝遣使臣黄深持御劄以和议已定止勤王兵光世曰不可以诏示众宜速图进发既而溃兵踵至具闻城中事众心惶惑光世矫以蕃官沙穆来自京城云二圣决围南幸矣乃遣使臣葛宗赍密奏往荆襄江浙间寻二圣所在众情稍安光世因引兵入关及是与深会光世延庆子也此以赵甡之遗史及李观靖康勤王纪行录参修 是日渊圣皇帝赴二帅击球之集何■冯澥曹辅郭仲荀从帝为主左副元帅宗维为客酒九行帝起谢曰某久留军前都人颙望欲乞早归宗维问帝去将何之帝失色不复言罢归右副元帅宗杰联骑至行宫门外曰天命如此无可奈何帝怅然不怡而■亦有忧色 
丙寅金左副元帅宗维传其主之命议立异姓平旦遣萧庆邀渊圣皇帝诣端诚殿从官皆喜谓果得归矣才出门忽有撤黄屋者众方惊愕洎至门外则已望北设一香案随驾官于百步外排立帝独前下马已上据宣和录兵部尚书高庆裔宣金主晟诏书其书略曰赂河外之三城既而不与结军前之二使本以间为既为待罪之人盍为异姓之事所有措置条件并已宣谕元帅府施行庆裔读诏已庆迫帝易御服实录李若水附传云敌遣萧太师即庆也李若水事迹云武节郎张玠说围城中作横门第二次从驾出郊亲见尼玛哈先在殿上高尚书读诏罢诏使萧庆脱御服侍郎向前左手抱帝右手指而骂之丁特起孤臣泣血录云金人迫上脱去赭袍尽皆扯裂蔡绦国史后补所谓国家破辱皆在端诚殿即指此也金主诏本见于陛下不可易服敌命数人曳以去复大呼曰吾君华夏真主若辈欲加无礼耶敌击之面目为伤若水气结仆地良久乃苏于是每执政监以二金兵每侍从监以二燕兵各分散独留铁骑数十传宗维令曰必使李侍郎无恙遂掖至青城门庑下日三饭饮之若水绝不食病如中风状■亦伏地固请敌怒囚之若水母张氏闻变哭且言曰吾子死难必矣巳而果然沈良靖康余录云二月六日夜半宗维请上相见何■李若水孙觌并从火炬如昼宗维令人宣金主伪诏■若水伏地固争■虽争而不骂乃髡之觌不争得免靖康野录云若水抱持上骂不巳尼玛哈令持若水去生褫碎以为号令囚何■于土堀中数日按若水被杀在半月之后野录误也何■伏地被髡本传及他书皆不见然金人立主诏云惟何■李若水不许与议则二人同争必矣何烈靖康草史亦云何■髡钳为女真营军校足明■得祸亦酷但不能强争耳今并附见 是日夜漏下二鼓金人以檄来议立异姓且令迁都诏书略云宋之旧封理宜混一然念举兵本非贪土请前宋在京臣僚一面请上皇并后妃儿女亲眷王公之属出京仍集耆老军民共议荐举堪为人主者一人不限名位高卑所贵道德隆茂众所推服长于治民者从军前备礼册命渊圣皇帝亦附手劄略云今于元帅府拜受大金皇帝诏书以屡变盟誓别立异姓自惟失信固当如此犹许旧地别立贤人其于万姓为幸非细幸早请上皇以下举族出京无拘旧分妄为祸福速招连累时执政侍从集内东门见敌书读之皆号哭兵部尚书吕好问曰今计无所出但当率众恳告耳若其不从上皇出城亦未迟也入内内侍省都知李石出帝手劄好问曰此乃不得已而书也夜半不能决初左副元帅宗维与诸军帅议欲留萧庆居汴京以守河南地庆不敢当众又推汉军都统制刘彦宗彦宗亦不敢当右副元帅宗杰语于众曰它日赵氏必复兴今吾务广地而兵力不能周是自贻患也不若以河为界宗维是之遂有就城中别择贤人之议此据傅雱通问录附见好问希哲子也希哲公著子元祐崇政殿说书伪楚录载金檄云大金元帅府近以降表申奏今回降旨先皇帝有大造于宋人而宋人悖德故去岁有问罪之师乃因遣使军前祈请遂许自新既而变渝愈速是致攻讨击城摧破方申待罪之礼况近寻载书有违斯约子孙不绍社稷倾危今既伏罪宜从誓约宋之旧封颇亦广袤既为我有理宜混一然念举师止为吊伐本非贪土宜别择贤人立为藩屏以王兹土其汴都人民愿随主迁居者听右所降圣旨在前今请宋宰相文武百官在京臣寮一面共请上皇以下后妃儿女亲眷王公之属出京仍勾集耆老僧道军民遵依圣旨共议荐举堪为人主者一人不限名位尊卑所贵道德隆茂勋业耆旧素为众所推服长于治民者虽无众善有一于此亦合荐举当依圣旨备礼册命赵氏宗人不预此议应宋之百司并事新君其国候得姓氏随册建号所都之地临日共议天会五年二月六日右金吾卫上将军右都监押右监军押王子右副元帅押固伦尼伊拉齐贝勒左副元帅押安班贝勒都元帅押臣家围城杂书载此手劄云今月六日于元帅府拜受大金皇帝诏书以屡变盟誓别立异姓仍依圣旨专俟上皇以下后妃诸王公主以次内族出京俾令团聚自惟失信固当如此犹许旧地别立贤人其于万姓为幸非细今因元帅府差人赍文字入城附此诚意幸为晓悉早请上皇已下举皇帝御书在前今晓示官员耆老等各令知悉二月七日按此手劄丁特起泣血录中亦有之邦昌上康邸书亦云寻奉御笔令依元帅指挥云云盖指此也 按原本所载檄文字句脱误今悉依北盟会编补正 
丁卯道君太上皇帝出诣金营时敌令翰林学士承旨吴幵学士莫俦邀上皇出郊上皇疑不听敌以其事付京城四壁巡检温州观察使范琼平旦金人大启南薰门铁骑极望闯门而陈琼与幵俦及内侍李石偕至延福宫请上皇与宁德皇后同诣军前恳告上皇未应琼以言逼之遂御犊车出宫至南薰门敌自瓮城以铁骑拥之而去都人望之皆恸哭此以钦宗实录及宣和录幼老春秋三国谋谟录参修曹勋所进北狩闻见录云徽宗在蕊珠宫李石吴幵莫俦入见石奏请到南薰门彻舍拜表乞皇帝归闻金人意欲成本朝一叚恳情亦无它意石又道渊圣语云不可缓恐失事机徽宗欲索道服出姜尧臣曰敌情诈伪不测更宜圣裁徽宗将行内人皆哭徽宗曰若以我为质得官家归保宗社亦无所辞又取常所御佩刀令丁孚佩之乃出至南薰徽宗顿足舆中曰事乖变矣呼孚取佩刀已被敌人搜去申初到南郊斋宫止于大王位从人皆不许随后三日惟呼勋孚尧臣徐中立在左右幼老春秋云吴幵莫俦持元帅府文字入城见孙傅王时雍徐秉哲谓之曰军前有旨如上皇已下申时不出即纵兵四面入来杀人傅与时雍径见太上皇乞与诸王后妃诣军前恳告上皇未应范琼以言逼之上皇涕泗横流不得已乃乘竹轿而出按诸书孙傅未尝见上皇此所云恐误然傅画一状亦云太上皇已下不敢有违令旨见起发赴军前同伸恳告则傅亦必预闻矣今并附此庶不失实时肃王枢已出质郓王楷等九人从渊圣皇帝在青城于是安康郡王楃相国公梃瀛国公樾建安郡王楧嘉国公椅温国公栋仪国公桐昌国公柄润国公枞等九人及龙德宫王贵妃乔贵妃韦贤妃王婉容阎婉容任婉容王婕妤乔婕妤小王婕妤崔夫人康王夫人邢氏与诸王夫人帝姬暨上皇十四孙皆出靖康要盟录有取宗族数云郓王并夫人朱氏男二人女宗姬六人肃王夫人任氏男二人女宗姬二人景王夫人田氏女宗姬二人济王并夫人曹氏康王不在京夫人邢氏祁王并夫人曹氏莘王并夫人严氏徐王并夫人王氏沂王和王信王已上系蕃衍宅未出合郡王国公十人系在诸合分已出降嘉德帝姬都尉曹寅安德帝姬都尉宋邦光崇德帝姬都尉曹晟出使茂德帝姬都尉蔡鞗押赴军前成德帝姬都尉向子房洵德帝姬都尉田丕顺德帝姬都尉向子扆显德帝姬都尉刘文彦未出降华福帝姬惠福帝姬令福帝姬纯福帝姬宁福帝姬永福帝姬柔福帝姬诸妃嫔钦宗实录云上皇诣青城郓王已下三十余王皆从误也按九王正月辛丑已留青城从上皇出者乃未出合诸王耳上皇三十一子自渊圣肃王康王及先已薨外亦不应有三十余人实录甚误贤妃开封人邢氏祥符人朝请郎琼女也日将午父老邀上皇不及道逢燕王俣越王偲哭而邀之燕王泣曰金人欲之将安所避民曰愿与王俱死若何开封尹永嘉徐秉哲捕斩为首者益兵卫上皇出南薰门左副元帅宗维令其礼部侍郎刘思易御服靖康忠臣第二番语录云二月六日金人令萧庆刘思脱二帝龙袍李若水拥抱徽宗王履拥抱渊圣令不得脱按上皇出京在萧庆宣诏之次日时若水等已被囚语录误也王履事迹云履随行翰林司兵士郑福归云当月初六日读了金人诏尼玛哈令萧太师刘尚书脱二帝龙衣是时观察抱定少帝令蕃人不得近前此得其实但误以两事为一日耳今略删润令不抵牾靖康要录云上皇初到青城尼玛哈阿里布坐于端诚殿上皇东向尼玛哈南向阿里布西向闻上皇玉音甚厉汝称先皇帝有大造于宋反是我有大造于汝也若大辽伐我当所甘心汝去年兴师吾传位与嗣君遂割地犒军汝等乃还今兴兵称嗣君失信汝等曾记誓书否汝不自言乃萧庆王汭等教汝曹为之可呼萧庆等亦皆不出少顷上皇起行东廊见上扶上皇号泣久之上皇谓上曰汝若听老夫之言不遭今日之祸盖上皇初欲与帝出幸何■苦谏乃止此所云诸书皆无之今且附见初敌遣幵俦邀上皇出并取诸王留守孙傅欲匿不遣幵示以真定府路走马承受宦者邓述等所供名字乃尽发焉独恭福帝姬才周晬不为敌所知与贤德懿行大长帝姬淑慎长帝姬不与遣燕越王神宗子二帝姬仁宗哲宗女也广平郡王木□疌年十六给使何义奉木□疌及乳母隐民间后数日敌檄徐秉哲取之木□疌遂不免此据汴都记及何烈草史二书皆称韩国公而无名臣谨按四朝国史韩国公木□疌靖康元年封广平郡王盖进封月日浅故都人但以韩国呼之耳草史又云公与阿保同日被害则恐不然按靖康皇族数似是绍兴十二年太母南归日随行内侍所具云广平郡王见在足明木□疌未尝为金人所害也今不取琼开封人自卒伍补官屡平河北山东诸盗金人入犯琼以所部援京师因留不去至是遽为敌用 是日同知枢密院事孙傅率文武百寮僧道耆老为画一状诣军前云准大金皇帝指挥傅等闻命震越义当即死然念世被本朝德泽至深至厚嗣君皇帝亲政才及期年恭俭忧勤无所不至遽蒙废绝实非臣子所敢闻知谨忍死陈词上干台听一太上皇已下不敢有违令旨见起发赴军前同伸恳告一嗣君即位以来并无失德惟是失信一事上累谴诃盖缘观政之初为谋臣所误继己尽行窜责显是嗣君悔悟前失非有它心一嗣君在东宫即有德誉比既即位中外归仰今若未加废绝尚可以岁修臣事之仪如抛降金银表叚之数虽日下未能数足将来下外路取索分岁贡纳实为大金无穷之利若一旦废弃遂同匹夫虽有报恩之心何缘自效一伏详来旨令别择贤人以主兹土许汴都人民随主迁居具见仁慈存恤之至据今中外异姓实未有堪充选举者若仓卒册立四方必不伏从缘此兵连祸结卒无休息之期非所以上副元帅爱惜生灵之意一今日之事生杀予夺全在元帅虽大金皇帝诏有废立然将在军君命有所不受则阃外之事元帅可专行一汴京两经根索公私所有各已罄竭显见将来难以立国乞班师之后退守偏方以备藩屏如蒙大恩特许嗣君已废复立所有称呼位号一听指挥敌不报傅又自为状云伏睹诏书宜择贤人立为藩屏窃见国主自在东宫恭俭著闻若欲选择贤人必无出其右者兼本国自太祖皇帝以来累世并无失德惟上皇信听奸臣国主年幼新立为大臣所误以致违盟失信上干国典伏望元帅许其自新复主社稷以责后效再念赵氏祖宗德泽在民未泯或未允从前恳亦望哀悯许于国主子弟中择一贤者立之或不欲立上皇之子乞于神宗皇帝二子中选择建立使得北面永为藩屏非惟不灭赵氏亦使一国生灵蒙被恩泽永有依归又不报 
戊辰吴幵莫俦复以檄来督举异姓孙傅等以状答曰本国将相多是日前误国之人将帅率败亡之余其它臣僚悉皆碌碌若举于草泽之间亦非闻望素著人心必不归向孰肯推戴兼赵氏德泽在人至厚若别立异姓城中立生变乱非所以称皇帝及元帅府爱惜生灵之意若自元帅府选立赵氏一人不惟恩泽有归城中及外方立便安帖或天命改卜历数有归即非本国臣民所敢预议乞自元帅府推择金人报书曰自昔运数既衰必有继兴者若言败亡之世必无可继则三王之后迄至于今安有君臣之道人伦之序何不详道理之深也今垂谕丁宁而輙言及赵氏虽不忘旧其违命之罪亦已深矣此后不宜更复若此如或必欲元帅府推择则在军皆北地汉儿既举北人与混一无异若欲推择见在军前南官亦请具姓名申报惟不许何■李若水预此议如或在京内外俱难自举各具名衔管依元帅府所举推戴状申书中所谓在军前南官盖属张邦昌也元帅府劄子据文武臣僚军民僧道耆老中大夫孙枢密等状申事已洞悉朝廷所以废赵氏者岂徒然哉以不守信誓不务听命也非天命改卜岂有如此之甚哉皇上犹以＜宀十见＞度别立贤人而已真可谓大义矣今垂谕丁宁而輙言及赵氏虽不忘旧其违命之罪亦已深矣此后不宜更复若此又状申前日将相多是罪废败亡之余其他臣僚皆碌碌无闻若举于草泽之间孰肯推戴者夫运数既衰亦必有继兴者若言败亡之世必无可继则三王之后迄至于今安有君臣之道人伦之序何不详道理之深也再请恭依已降圣旨早举堪为人主者一人当依已去劄子施行如或必欲元帅府推择缘会验在军前皆系北地汉儿若举北人即与混一无异实违所降圣旨若欲推择南人其见在军前南人亦枢密等之所共知也未审果有可举者否若果有则请具姓名见示亦与依应惟不许何■李若水等预此议如或在内及外俱难自举仍请诸官各叙名衔连署速具管依元帅府所举推戴状申天会五年二月八日 初南壁统制官吴革闻上皇已出入白孙傅请力留皇后皇太子至是引见革顿首请太子坚避以固国本傅许诺且问策焉革为画计乃于启圣院置局名赈济所募士就食一日之间至者万计革阴以军法部勒且告急于王及在外诸大臣约日大举实录革附传云上皇后妃尽出革入白孙傅请留太子明日引见而三国谋谟录载之此月庚午按上皇以丁卯出南薰门革在南壁不应三日后乃入白孙傅录误也今移附戊辰 取光禄少卿范寅敷等四人赴军前寅敷致虚子也 是日上皇在青城自制发愿文祈天请命谕景王杞曰适来密词罪已损寿以全赵氏自登位之后过失甚多敢不自陈以回天谴杞顿首称赞此据王若冲北狩行录曹勋所进闻见录亦有之 
己巳内前揭示长榜坐金人檄书及孙傅等议状都人始知欲立异姓相顾号绝孙傅复为百官军民状遗金人云本国赵氏祖宗德泽在人日久今来渝盟失信止是上皇与前主其子及支属并不干预尚冀恩造更赐详酌庶得中外帖然不致生事若不容傅等死请必欲推择异姓自中及外委无其人兼实难于自举＜亻大＞乞元帅府推择敢不一听台命傅又与张叔夜别具状云伏以前主皇帝违犯盟约既已屈服服而舍之全在元帅不然则有监国太子自前主传命出郊以来镇抚军民上下帖然或许就立以从人望若不容傅等申臣子之情改立异姓天下之人必不服从四方英雄必至云扰生灵涂炭卒未得安傅等自知此言罪在不赦然念有宋祖宗以来德泽在人于今九世天下之人虽匹夫匹妇未忍忘之况傅等世食君禄方主辱臣死之时上为祖宗下为生灵苟有可言不敢爱死时在京士民郭铎等亦诣善利门以状白金帅云上虽失信其于天下万姓略无过失若立异姓恐民心无统奸雄窃发望元帅垂天地之恩复立今上以主此土若元帅以失信废之则监国太子肃王景王皆有贤德人所共知乞赐选择不报 
庚午孙傅复为状遗金人乞轸恤赵氏存全社稷许国主归国降号称藩或立监国太子以从人望或选立赵氏近属使本国生灵有主中外安帖以全大国吊伐之义傅等今在南薰门拜泣俟命遂率百官父老集门下号泣数刻吏部尚书王时雍独不预是日右副元帅宗杰亲至左副元帅宗维营中共议军民告立赵氏事宗维不许吴幵莫俦复至督举异姓催取皇族甚峻金檄略云若谓废旧立新众难服从缘向因推戴尚可今依圣旨择贤共立孰云不可又云行府于在京官僚未谙可否但想目下为首管勾者必是可举欲立本官幵俦云尼玛哈大怒明日二事不了即举兵入城遂会百官议侍从已下乞致仕者四十人时兵部尚书吕好问在禁中亦乞致仕孙傅谓好问曰尚书畏死耶傅以执政留守当死军前尚书世受国恩当任兴复之责好问乃止时雍仁寿人也张叔夜为状遗金人云奉令旨令立见今为首管事之人缘本官非众所推乞自元帅府于嗣子或赵氏支属择立一人所贵恩归元帅府永为藩辅而赵氏宗庙尚得血食此据叔夜家传渊圣皇帝以手劄付徐秉哲云我以失德为金人所废公可弹压京师毋使喧挠反为我累上劄据丁特起泣血录吴幵莫俦所赍元帅府劄子云吴承旨回赍文武百官军民僧道耆老孙枢密等状二道并初七日状二道备巳洞悉右勘会朝廷诏旨丁宁务在恤民今来坚执迷惑累日祈请复立赵氏甚不应理若谓废旧立新果难服从缘推戴尚可何况遵依圣诏择贤共立孰谓不可兼早有文字惟贵道德不限名位高卑本欲利民今诸官军民僧道耆老既乞行府选择行府于在京官僚未谙可否但想在京目下为首管勾者必是可举所以行府欲立本官请在京文武百官军民僧道耆老照会此意若所指在京目下为首管勾官员可以共立早具本官名衔状申如亦未可即依已去文字须得共荐一人限不过今月十一日状申赵氏支属不过今日发遣出城如此度不见举荐及不发遣必当别有悔吝无得有违天会五年二月十日又大金元帅府牒今月十日右副元帅亲到左副元帅麾下共议宋人告请复立赵氏事至晚到本营方有善利门下军员送到汴京军民僧道耆老郭铎等告乞立赵氏文状并孙枢密等今月七日八日九日三次共五道录白为言此事已经共议差官入京湏得别行荐举外善利门下人员以辄受文状严切惩戒讫虑在京人犹以投状为词别致住滞今请在京诸官孙枢密等照会依吴承旨莫学士等赍去文字日限施行不得住滞 城之始破也行门指挥使蒋宣李福率众叩祥曦殿请扈驾突围以出何■恐其为乱执而杀之及是帝命赐其家各三百缣以旌忠义 
辛未监国皇太子谌出诣敌营初留守孙傅议以五千金匿太子于民间杀状类太子者送之绐以都人遮留误击太子居五日无肯当之者统制官吴革请以所募士微服溃围以出傅不从时金以渊圣皇帝手劄谕傅上皇亦劄云尚赖元帅＜宀十见＞仁使我父子团聚速令太子出来此据丁特起泣血录始幵俦督胁不已傅未听至是事益急傅在皇城司其子来省傅叱之曰吾已分死国矣汝曹速去勿乱人意其子亦曰大人以身徇国某尚何言哉范琼恐变生先以危言詟卫士是晚以兵卫皇后太子共约一车中诣敌营此据丁特起泣血录从车凡十两百官军民奔随号哭太学诸生拥拜车前哭声振天时已薄暮将近门犹闻车中呼云百姓救我金人在门下者迫行此据宣和录傅言于人曰上蒙尘托孤于傅岂可自脱分付与人请从太子往死生以之遂以留守事付王时雍而出守门人不许是夕傅留宿门下靖康野录初上以太子监国孙傅为留守及金人邀太子出人皆望傅以死节傅与张叔夜但送至门而已继而又取傅及家属人以是非傅不能守节而自取辱与史不同今不取 吏部尚书王时雍等请立张邦昌以治国事初金人定立邦昌然未显然言之也至是趣百官议立异姓不即屠城时雍在皇城司令中书舍人李会预为议状曰自古受命之主必上膺图箓下有勋德在民今本国臣僚如孙傅等被用日浅率皆驽下迷误赵氏至亡国在内官僚委无其人乞于军前选命某人以治国事时幵俦微言金有立邦昌意时雍疑未定左司员外郎依政宋齐愈适自外至时雍问以敌意所主齐愈取片纸书张邦昌三字示之与所传同此据钦宗实录与张栻私记不同赵甡之中兴遗史有齐愈款状甚详虽当时置对之词不无鍜炼然栻所记似以为齐愈告乡人于道而为李纲所中则亦恐不尽然余见七月癸卯注时雍遂以邦昌姓名入议状付幵俦以出独张叔夜不可实录云是日不书议状惟孙傅张叔夜按此时傅已解留守事在南薰门故王时雍得主其议傅不但不书状而已 
壬申傅叔夜坐坚违诏旨告立赵氏押赴军前叔夜至敌营抗论如初不少屈敌拘之沈良靖康遗录云孙傅既遣皇族为尼玛哈召至青城令见旧主上见谓曰无烦重相公断送我一门家眷傅无对而退赵甡之遗史云张叔夜赴军前尼玛哈召叔夜绐之曰孙傅不立异姓已杀之公年老大家族繁盛岂可与孙傅同死邪可供状叔夜曰累世荷国厚恩誓与国家俱存亡实不愿立异姓迫之数四终不从唯请死而已金人皆义之 敌散檄城中令军民共举张邦昌连名申上有异议者令别具状惟不许引惹赵氏有敢逗遛当按军法夜幵俦复入城留守司据今月十二日吴承旨莫内翰自军前来赍到大金元帅府指挥请疾速勾集在内大小官员不限已未共议并僧道耆老军官等更乞说谕商议如并举张邦昌即便连署各于本衔亲书其名背后名下押字仍于年月纸缝用在上官印限十三日申上便与册立入京如别有异见别具状申只不许引惹赵氏若举贤人者亦许不阻有敢违留不赴议所者当按军令是夜三鼓御史台告报文武百官不限大小使臣虽致仕在京宫观僧道耆老军民等限十三日绝早并赴宣德门集议内有官员不来具状申元帅府依军法无许住滞右录二月十二日夜元帅府指挥在前今晓示各令知悉 
癸酉王时雍行留守事揭榜通衢云金人许推择赵氏贤者集百官秘书省共议何烈靖康草史云范琼诈言金许立哲宗之后陈王子为君按哲宗无后而上之兄吴荣王秘尝封陈王有奕其子也今附见既至即闭省门环以兵令范琼以举邦昌事说谕军民皆唯唯而退有太学生对曰某等所见意殆不然琼虑军民视效即抗声折之时雍恐百官不肯书乃先自书以率之百官亦随以书于是文武数百人以大卷相授若州县胥吏书卯历者略无留滞不终朝而毕其间亦有饮泣悲吁而不敢出辞者忽下坐一朝士面目严冷者厉声曰二百年赵氏天下岂可付它姓吾乃异议者请如所令其右汴士大恸曰吾请同行时雍诘之自列名氏曰奉直大夫寇庠朝请郎高世彬庠山东人世彬琼裔孙也此据夏少曾朝野佥言及孙伟跋靖康野史修入监察御史马伸言于众曰吾曹职为争臣岂可坐视不吐一辞当共入议状乞存赵氏中丞秦桧以为然即具单状曰桧身为禁从职当台谏荷国厚恩甚愧无报今大金拥重兵临已拔之城操生杀之柄必欲易姓桧尽死以辨非特忠其主也且明两国之利害耳赵氏自祖宗以至嗣君百七十余载顷缘奸臣败盟结怨邻国谋臣失计误主丧师遂至生灵被祸京都失守皇帝至躬出郊求和于军前两元帅既允其议已布闻中外矣且空竭帑藏居民之所积追取銮舆御服之所用割两河之地恭为臣子今乃变易前议人臣安忍畏死而不论哉且宋之于中国号令一统绵地数万里德泽加于百姓前古未有兴亡之命虽在天有数焉可以一城而决废立哉昔西汉绝于新室而光武乃兴东汉绝于曹氏而刘备王蜀唐为朱温篡夺李克用犹推其世序而继之盖继世之久德泽在人者深基业虽陵迟英雄犹畏而不敢窥其位古所谓基广则难倾根深则难拔之谓也晋武帝因宣景之权以窃魏之神器德泽在人者浅加以惠帝昏乱五王争柄自相戮害故刘渊石勒得以据中原犹赖王导温峤辈辅翼元皇江左之盛踰于西京石晋欺天罔人交结外邦以篡其主得之以契丹失之亦以契丹况少主失德任用非人曾无德泽以及黎庶特举中国藩篱之地以赂戎人天下其何思之哉此契丹所以能灭晋也宋有天下九世比隆汉唐窃观今日计议之士多前日大辽亡国之臣画策定计所以必灭宋者非忠于大金也特假威以报怨耳顷上皇误听奸臣因李良嗣父兄之怨灭契丹盟好之国乃有今日之难然则因人之怨以灭人之国者其祸可胜言哉彼必曰灭宋之策在绝两河怀旧之思除邻国复仇之志而已又曰大金兵威无敌天下中国之民可指麾而定大金果能灭宋两河怀旧之思亦不能亡如其不能徒使宗属贤德之士倡义天下竭国力以北向则两河之民将去金而归宋矣且天生南北之国方域至异也晋为契丹所灭周世宗复定三关是为晋报恨然则今日岂必赵氏然后复仇哉中国英雄亦将复中国之恨矣又况祸莫大于灭人国昔秦灭六国而六国灭之苻坚灭燕而燕灭之顷童贯蔡攸贪土以奉主欲营私而忘国计屯兵境上欲灭辽取燕云之地方是时也契丹之使交驰接境祈请于前为贯攸之计者当从其请为国远虑乃欲邀功以兼人之地遂贻患今日虽焚尸戮族又何益哉今元帅威震中原功高在昔乃欲用离间之论而矜一已之功其为国计亦云失矣贯攸之为可不鉴哉自古兵之强者固不足恃大金自去岁问罪中国入境征战已踰岁矣然所攻必克者无他以大金久习兵革中国承平百年士卒罕练将帅未得其人也使异日士卒精练若唐藩镇之兵将相得人若唐肃代之臣大金能必其胜负哉且世之兴亡必以有德而代无德以有道而易无道然后皇天祐之四海归之若张邦昌者在上皇时附会权幸之臣共为蠹国之政今日社稷倾危生民涂炭虽非一人所致亦邦昌为之力也天下之人方疾若仇讎若付以土地使主人民四方英豪必共起而诛之终不足以为大金屏翰矣如必立邦昌则京师之民可服而天下之民不可服京师之宗子可灭而天下之宗子不可灭也桧不顾斧钺之诛戮族之患为元帅言两朝之利害望稽考古今深鉴忠言复嗣君之位以安四方之民非特大宋蒙福实大金万世之利也王明清挥麈后录云秦会之靖康末议状乃马先觉建议会之不答少焉藁就呼台吏连名书之会之既为台长则当列为首会之犹豫先觉率同僚合辞力请会之不得已始肯书名所以秦氏藏本犹云桧等也绍兴中先觉甥何珫上其藁会之大怒窜珫岭外此叚实毁桧太甚按珫录桧独具单状而首词云某身为禁从职典台谏则必非连名也后录又云姚宏尝托张澄从秦会之求官秦云廷晖与某靖康末俱在台上书尼玛哈乞存赵氏拉其连衔持牍去经夕复见归竟不佥名此老纯直非狡猾者闻皆宏之谋也繇是薄其为人宏曰不然先人当日固书名矣今世所传秦所上书与向来者大不同更易其语用此诳人以仆尝见之所以见忌语泄宏坐事死狱中按此又与何珫所云不同然当时金人独取秦桧而不及姚马则未尝连名可知或者马伸尝怂恿之今略修润令不抵牾明清挥麈第三录载桧议状全文乃孙傅第三状明清误也桧为议状已即称疾守本官职致仕桧致仕实录不书按日历绍兴元年桧乞奏荐状云靖康二年二月十三日准告依前朝请郎守御史中丞致仕壬申十三日也今增入始百官既集祠部员外郎喻汝砺闻举邦昌事扪其膝曰不能为贼臣屈遂挂衣冠去于是监察御史吴给御史台检法官王庭秀皆致仕而秘书省校书郎胡寅太常寺主簿张浚开封府司仪曹事赵鼎相率逃太学中以避乱故皆不书议状伸给须城人汝砺仁寿人庭秀鄞县人寅崇安人右文殿修撰安国子浚咸子咸绵竹人已见绍圣元年九月鼎闻喜人也堂吏张仅自秘书省归取平生所受告牒悉焚之遂自为布衣此据孙伟跋靖康野记 金人索南班宗室开封误遣朝议大夫将之敌曰所取宗室无大夫名将之曰我魏王后也将之魏悼王廷美五世孙莫俦谓左副元帅宗维曰第取玉牒即见实数户部侍郎邵溥在南薰门下与宗正少卿黄哲共议贮以陶器坎而藏之绐以为乱兵所焚繇是疏属获免此据溥哲墓碑参润增入实录二月癸酉令人于宗正寺取玉牒溥指名取南班宗室自二王宫以近属及官序高者先取而中兴会要乃云宗藩庆系录仙源积庆图等四书皆于初渡江时失之则是玉牒果为所留也王明清挥麈后录云秦桧尝对方滋言二帅谓搜索宗室未有尽者莫俦献计乞取玉牒其中有名者尽行搜括桧在旁曰尚书误矣譬如人家宗族不少有虽号同姓而情好极疎者平时富贵既不与共一旦祸患乃欲与之均恐无此理尼玛哈曰中丞言是由此异待之按取玉牒之日桧尚未出城此说误也或是三月庚子再取宗室时姑附此俟考溥雍孙雍共城人元丰康节处士哲华阳人也时睦亲宅嗣濮王仲理广亲宅保宁军节度使克畅亲贤宅晋康郡王孝骞棣华宅永宁郡王有恭已下举宗北徙惟睢雒二都宗室得全仲理襄王宗愈子克畅魏悼王孙孝骞吴荣王子有恭楚荣宪王子也于是太祖后宗子益疏无至节度使者 
甲戌幵俦赍金牒据文武百官申乞立张相治国事已申本国册立为皇帝讫令取册宝及一行册命礼数 
乙亥金人取秦桧及太学生三十人博士正录十员赵甡之遗史金人取太学生博通经术者三十人人给三百千俾治装太学生投状愿往者百余人比至军前金人谓之曰金国不要汝等作大义策论各要汝等陈乡土方略利害诸生有川人闽浙人者各争持纸笔陈山川险易古人攻战据取之由以献又妄指倡女为妻要取诣军前后金人觉其苟贱复退者六十余人士之无守有如此者沈良遗录曰金人初取太学三十人正录皆惧乃私诱学中素无廉耻者以充数即日出城其赍粮并为贼所夺髡之中路皆裸体逃归贼亦纵而不追二说不同今并附见何■已下随驾在军前人并取家属 初统制官吴革既募兵后迁居同文馆附者至数万人多两河骁悍之士又引太学诸生吴铢朱梦说徐伟等数十人与参谋议革率卫士杀妻子以图迎二帝沈良靖康遗录上命孙傅留守密谕虑有不测当以后事付卿可置力士司召募敢勇必死之士得三万人拥上皇太子溃围南去我从金人之命死生以之后傅止募得二百余人知事不集乃止按吴革白傅募士在帝已行之后恐良得于传闻非其实也三国谋谟录云革日夜密谋迎立大元帅按此时二帝尚在城外安得便立元帅实录云遣人告急于康王约拥兵近城图迎二帝革附传所书当得其实今从之欲奉九庙神主以从军先诛范琼等数十人乃分兵突出十八门期用三月八日举事与谋者惟兵部尚书吕好问监察御史马伸张所奉议郎致仕吴给等数人好问欲遣人持书诣王访得邢焕女弟之夫合门宣赞舍人蒋师愈又与门下省录事张思聪谋募效用李进缒城以蜡书来上进行至开德府守臣显谟阁直学士王棣疑之进以实告乃遣人伴送至帅府梦说桐庐人政和末尝上书直谏士论推之所益都人棣雱子也雱安石子元丰龙图阁直学士 
丙子金人遣曹少监郭少傅同开封尹徐秉哲治事先是京师事务皆取禀军前故也敌又索内藏元丰大观库簿籍悉取宝货及大内诸库龙德两宫珍宝奇物如西海夜珠王中正陈抟烧金之类其它真珠美玉珊瑚玛瑙琉璃花犀玳瑁之属各以千计上皇平时好玩有司所不能知者内侍王仍辈曲奉金帅指其所在而取之真珠水晶绣帘珠翠步障红牙火柜龙麝沉香乐器犀玉雕镂屏榻古书珍画络绎于路此据宣和录及夏少曾朝野佥言宣和录又云金人入内径取诸库真珠四百二十三斤玉六百二十三斤珊瑚六百斤码瑙一千二百斤北珠四十斤西海夜珠一百三十个朱砂二万九千斤水晶一万五千斤花犀二万一千八百四十斤象牙一千四百六十坐龙脑一百二十斤金砖一百四十叶王先生烧金陈抟烧金高丽进奉生金甲金头盔各六副金鞁金马杓金杵刀金作子四百二十五副玉作子六百副花犀带金带金朿带玉朿带镀金带金鱼袋等上皇合分金钱四十贯银钱八十贯皇帝合分金钱二十贯银钱四十贯皇后合分金钱十一贯银钱二十二贯银火炉一百二十只金火炉四只金桌子百二十只银交椅二十只金合大小四十只金水桶四只金盘盏八百副金注碗二十副金银匙筯不记数金汤瓶二十只琉璃盏一千二百只琉璃托子一千二百只珊瑚托子四百只码瑙托子一千二百只真珠扇子四百合红扇一百合蓝扇一百合行鸾扇三百五十合大扇六十合扇车一百量二帅左右姬侍各数百皆秀曼光丽紫帻金朿带为饰它将亦不下数十人壁中珍宝山积 初李若水既为金所囚萧庆谓若水曰事已尔无可奈何徒死无益前日公虽詈国相国相初无过公意若今日顺从即明日得美官若水叹曰天无二日若水宁有二主哉其从隶谢宁亦勉之曰侍郎父母春秋高兄弟众仰侍郎以生若少屈万一得复归若水叱曰忠臣事君有死无二吾今不复顾家矣虽然吾亲老汝若归勿遽言恐重伤吾亲意令兄弟辈徐言吾死国也是日左副元帅宗维引若水谕意若水不听囚之 
戊寅王以京师久无耗檄诸将帅伺其实若敌未有去意即引兵近畿副元帅宗泽见之谓诸将曰敌情如此岂忍坐视乎时范讷赵野合兵屯南京遣使臣赵哲献书帅府哲将家子有胆略以百骑分三队道与金人三四战获数级夺金人马三匹以献王大悦都监康履面责哲不当王叱退之野军自大名乱后尤无纪律日出剽掠甚于敌骑泽遗书诮野讷及知兴仁府曾楙使率所部勤王野等以为狂不答知泗州朝请大夫贾公望见经制使翁彦国切责之曰京城报甚恶天子日夜望中丞救援今留此不进岂欲反邪泗小垒钱粮俱竭自来日更不供公宜斩公望以谢军第恐朝廷他日未遽贷公尔彦国惭翼日提兵趋淮西而去公望昌朝孙也昌朝真定人庆历中宰相 金人取详通经教德行僧数十人待遇颇厚 
庚辰王发东平府王在东平踰月京城音问不通副元帅汪伯彦等共议移屯济州以俟敌隙王从之 是日副元帅宗泽自澶渊移军南华县先是泽约诸帅会兵五旬无一人至者泽奋愿击敌引诸将共议都统制陈淬曰敌方炽未可轻举泽怒将斩之诸将罗拜乞贷淬效死会元帅府檄至泽乃引兵屯南华境上谓淬曰汝当先诸将一行以赎前日之过淬曰愿尽力遂进兵未十里与敌遇出敌不意败之即据南华县是时澶濮济单曹亳陈颍应天广济诸郡皆有勤王兵敌又犯亳州直秘阁京畿转运副使兼江淮发运副使向子諲遣使臣持书遗金人以会合勤王兵马所为名大略言兵势逆顺令退保河外敌遽以亳宋等州守御所牒报之约日索战诸道兵畏缩不进子諲敏中元孙也敏中开封人咸平中宰相 
辛巳尚书吏部侍郎李若水为金人所杀时左副元帅宗维再召若水问以不肯立异姓状若水言主上仁孝恭俭未有过失岂可轻议废立宗维曰赵皇失信使南北生灵如此安得为无过若水知敌不可以义动即曰若以失信为过则公乃失信之尤者乃历数其五事且曰汝伐人之国不务安全生民徒掠金帛子女以自丰汝灭亡不久矣因肆骂不已宗维大怒即圜丘下敲杀之若水将死监刑者复问侍郎服未乎若水奋詈愈切敌怒以刃裂颐断舌然后杀之枭其首此据若水逸事金人相谓曰大辽之破死义者以十数今南朝惟李侍郎一人咸叹重之初若水之出使也渊圣皇帝擢监左藏西库修武郎王履为之副使还迁相州观察使履抗敌不回卒与俱死履开封人累世右职元符末坐上书入籍编管新州若水死年三十五中兴赠若水观文殿学士后谥忠愍赠履武胜军节度使按履事迹甚伟而实录乃无一字及之殊不可晓今以履事迹及靖康忠臣三番语录修入实录附传若水临死为歌诗卒章云矫首问天兮天卒不言忠臣效死兮死亦何愆履事迹乃以为履所赋今且附此俟考 金主遣诸军都部署英宗庙讳同音 按原书避嫌名今补仍存旧注尚书左仆射权签书枢密院事韩正持册来立张邦昌要盟录有册文云尚书左仆射韩某而不言其名王明清挥麈后录云具官韩昉按昉本燕人事辽为知制诰庚戌年七月册刘豫为副使犹居此官此时无缘已为仆射实录刘韐附传云金命其尚书仆射韩正馆韐即此人也今增入 金遣吴幵莫俦集百官于皇城司议迁都之地众以扬州江宁为请敌命都江宁 
壬午鄜延经略使张深引军屯狭府先是宣抚使范致虚欲聚兵为长驱河洛之计深不敢战乃议各图进取互为声援使彼罔测且战且前庶有先到国门者议久不决深遂行翌日熙河经略使王倚环庆经略使王似西道副总管孙昭远皆来会 
癸未金令百官拜表请立张邦昌光禄大夫中太一宫使唐恪既书议状仰药死实录恪附传云恪闻议立异姓呼其诸子谓曰吾为大臣而国家至此顾力不能救独有死耳乃仰药自杀其后张邦昌摄位朝士贵贱多拱手臣之独恪先事而死识者推其节王偁东都事略云恪既书名乃仰药死二书不同按议立邦昌在此月癸酉恪以前宰相居城中若不书名金人无不诘难之理又无由经十有余日尚不书议状也夏少曾佥言曰群臣于秘书省议推戴张邦昌恪大恸一少年斥恪曰公为丞相不能为国家计事以至于此况平时鬻卖官爵习蔡京不法所为犹厚颜赴议举异姓实负国家哭之何益据此则恪亦在议中未尝先事而死明矣汴都记曰是时金人正取人恪以前宰相恐不免遂服大黄作腹疾以死王明清挥麈后录云金立张邦昌钦叟书名毕仰药而殂建炎中张达明为中司适钦叟家陈乞赠典达明言钦叟不能抗敌之命虽死不足褒赠由是恩数尽寝迄今不能理也明清所云差详但小舛误绍兴日历二年十一月乙亥唐恪男瑑进状先臣恪任观文殿学士中太一宫使以臣僚上言任少宰日不合许割三镇事落职乞依赦追复有旨唐恪追复观文殿学士丁丑中书舍人胡松年奏瑑陈请其父不获伸迎请二圣之谋乃饮药以死圣恩或谓累经赦宥特与复职臣不敢轻议若曰嘉其死节臣愿诏有司更加详考实状诏前降复职指挥更不施行明清所云误以松年为张澂也实录附传云观文殿大学士唐恪薨仍前不书落职事此不惟疏略当必有故 是日王次济州时元帅府官军及群盗来归者凡八万人自黄河以南分地而屯济州万九千五百人以为王之卫隶都统制杨惟忠开德府万九千人濮州七千人以拒敌之在卫南韦城临濮者并隶副元帅宗泽兴仁府万九千人广济军八千人单州六千人柏林镇三千人以拒敌之在考城者并隶节制军马黄潜善大凡官军民兵六万四千五百人孔彦威常谨丁顺三盗万五千人分屯六州而向子諲在宿何志同在许赵野范讷在宋赵子崧在陈皆围绕京都未得进 
甲申金人取太学录黄丰杨愿赴军前二人托疾得免愿山阳人也 敌游骑五百至濮州雷泽境上尉向拱御之拱勇而有谋先培绳桑下敌至挑战已而伪遁敌追奔马絓而止悉擒斩之元帅府以拱为合门祗候 
乙酉大风拔木 户部尚书梅执礼礼部侍郎陈知质刑部侍郎程振给事中安扶为金人所杀初金人括金银急命执礼等八人董之未几执礼等议曰敌所以留车驾者为金银也今欲足元数虽铜铁亦不给不如结罪申绝塞其所请宦者谓金人曰试许士庶以金银易米麦当有出者已而果然二帅大怒是晚召执礼等四人责以金银不足曰胡不赋之于民四人同辞对曰今天子蒙尘臣民皆愿前死虽肝脑不计也于金缯何有哉顾诚亡以塞责敌大怒问官长安在欲加以罪而置其余振恐执礼坐之遽前曰皆官长也敌不胜其忿先取其副侍御史胡舜陟殿中侍御史胡唐老监察御史姚舜明王俣各杖之百几死执礼等犹为之请命既而遣还至南薰门有呼于后者曰尚书且止有元帅台令四人皆下马跪听命则以次敲杀之枭其首赵甡之遗史称胡唐老遂死盖误也乃下令曰根括官已正典刑金银或尚未足当纵兵自索执礼浦江人振乐平人扶焘子焘开封人元祐知枢密院事舜陟绩溪人舜明嵊县人俣宛邱人也后赠执礼资政殿学士知质振端明殿学士自城破至此凡再纳金二十一万两银七百十四万两表叚一百万匹皆有畸敌犹以为少故杀之朝野佥言二月二十八日大金以金银事执梅执礼陈知质程振安复杀之监察御史黎确等知四人之由将欲结兵以救二圣曾与王时雍等议时雍不从金人欲正其罪恐动众心故以金银事杀之若谓金银少自有四壁根括官执礼副留守非其职也按实录金银官八人执礼为首此所云误若四人果有结兵救二圣之事本传及墓志无容不书记事者得于传闻又误以安扶为安复也今并不取 是日再括金银留守司差官百员分坊巷遍加根检左谏议大夫洪刍等分诣懿亲蕃衍宅诸妃嫔位所至与宫人饮又颇匿余金以自奉吏部员外郎王及之至沂王府遂坐蕃衍宅门骂诸王此据李纲记上语修入八月戊午行遣刍南昌人也 
丙戌狭西宣抚使范致虚以勤王兵至狭府初致虚抵华阴京西转运副使刘汲遗书劝以一军自蒲中趋河阳焚敌积聚绝河桥一军自狭洛直抵郑许与诸道连衡敌必解散致虚以书谢汲遂行此据晁公溯所作汲传附入但公溯称致虚按兵华阴汲以书诮责云云致虚以书谢而终亦不行则非也其实致虚锐意出师但以无谋致败今略修润之时南道副总管高公纯奉诏勤王顿兵不进汲诮责再三不听乃取其所部兵驰入援汲丹棱人尝为开封府刑曹掾介直有守至是稍擢用之 
丁亥资政殿学士知中山府陈亨伯为步将沙振所杀初金左监军完颜昌围中山府亨伯冒围入城固守踰半年敌不能下至是呼总管使尽括城中兵击贼以众寡不敌辞斩以狥复呼振使往振素有勇名亦固辞亨伯固遣之振惧潜衷刅入府有妾好定按宋史陈遘列传妾名定奴者责其不待报振立斩之遂害亨伯于堂中次子锡与仆妾十七人皆被祸振出帐下卒噪而前曰大敌临城安得杀吾父执而捽裂之身首无余赵甡之遗史金人以上皇北狩至中山府其帅陈遘登城上皇呼遘遘曰道君皇帝也遂恸哭曰陛下何得至此提辖沙振曰此中岂有道君皇帝必金人之诈也以箭射之遂鼓众喧闹而杀遘其子锡在旁侧身护遘乃并杀之于是振自守中山按此时道君未离城下安得过中山若然则亨伯死不在此时史与甡之必有一误臣修此录凡系月日者必以国史为断但此时河北已隔绝史臣亦是得之传闻容有差互以未有他书考证姑附见此后城破敌见其尸曰南朝忠臣也敛而葬诸铁柱寺中兴赠特进谥曰愍节昌金穆宗英格子达兰也按绍兴讲和录有金人复取河南诏曰奸臣昌等稔心旤逆玩寇欺君请归侵疆务继绝世自奸臣伏罪迹厥攸行外侮内连情状甚著又一诏云挞懒等力言齐为不道既衰矣不若以河南地锡与大宋以此知挞懒即昌也昌于旻晟为从父弟故名皆连日字耳杨割洪皓记闻作杨哥今从苗耀神麓记史愿亡辽录挞懒或作挞辣今从金人诏本杨割庙号穆宗此据洪皓记闻所云张棣图经云杨割庙号神祖疑是后来所改今附此俟考 按英格达兰名今改正姑存原注 
戊子金令百官作劝进张邦昌表礼部员外郎吴懋当草表因称疾求罢汪藻撰懋墓志云为礼部员外郎会金立张邦昌法当郎草笺奏公度不可拒将引绳自裁有幸非常者儳曰仆请为之公由是获免而王时雍用事坐政事堂公发愤骂时雍曰反贼吾不能击汝如叚秀实耶时雍面颈发赤不能对公因以疾求罢不听遂称疾笃于家时执政已下咸有劝进文此据实录然是时执政冯澥曹辅前执政路允迪皆在金营城中前执政惟李回一人当考军器监王绍独曰念之久矣何不亟为因探怀出表以示众众皆切齿懋晋陵人也于是吴幵莫俦赍司农少卿胡思所改定在京百官劝请状诣敌营其辞略曰伏惟太宰相公名高今古学通天人位冠冢司身兼众美伏望以苍生为忧而不以细行自饬以机政为虑而不以固避自嫌上体大金择立存抚之意下副国人推戴为主之望幵等至二帅遣知枢密院事汉军都统制刘彦宗礼部侍郎刘思兵部尚书应奉御前文字高庆裔持诣邦昌邦昌呵责彦宗又骂城中百官因不食金不听使人守之百官劝请状金人晓谕诸路节文中有之见四月庚申注檄文但云具官刘侍中而无其名按邦昌上王书称忽刘彦宗等赍城中文字与吴幵莫俦俱至故知刘侍中即彦宗也胡思改劝请状有案牍今参考修正耿延禧中兴记云张邦昌至城外金谕以欲立之意邦昌求死不从曰康王军中有文臣耿南仲武臣刘光世必竭力辅之赵氏必中兴立邦昌徒取诛灭于是金人于围城中取臣南仲家属并刘光世诸妾子之在城中者皆质金营按是时将相之家多为金所取未必因邦昌之言兼刘光世自延安引兵东出此时犹未至崤渑间三月十五日西兵方至潼关邦昌僣已久矣当是金索刘延庆家属而及光世诸子也况南仲非金所严惮张邦昌何用言之今不取 元帅府以随军转运使梁扬祖总领措置财用初王在济州军食不继扬祖言京城围久盐法不通权印卖东北盐钞王许之未踰月商人入纳至百余万缗军饷遂给逮元帅府结局乃止汪伯彦中兴日历云王移军东平梁扬祖军钱粮有后至者大元帅既行大名尹张悫截留弗恤扬祖移文屡索不报逮闻王将即位乃变易轻赍以还扬祖具禀王王发笑按悫以公忠名恐未必有此或别有曲折当考 是日延宁宫火元祐孟皇后徒步出居相国寺前之私第此据回天录后去年闰月己卯自瑶华宫移延宁先是渊圣皇帝与李若水议更张弊政乃尊后为元祐皇太后已草诏书未及行也事见去年十二月乙丑至是六宫有位号者皆从二帝北徙惟后以废得存朱胜非秀水闲居录云二圣皇族皆诣敌营中议亦取后渊圣意邦昌必不能久僣欲留孟后以为兴复基本因遣人入城取物纸尾批廋语与府尹徐秉哲云赵氏注孟子可相度分付会金人以后废久无预时事故不复取按金取宗族皆据管宫合内侍所供名字后实以废处外宫故不为敌所指名未必欲取而复止也沈良靖康录云上皇出宫数日有手帖至开封府尹徐秉哲云欲得赵氏注孟子烦为送至及火发秉哲遽至延宁宫太后已出良所谓上皇手帖恐其词必有误汴都记云太后居道宫三十年瑶华遗火之后在延宁宫今春又火是日太后脱身何所都人亦不知其无恙故皆得遗臣谨按靖康之变举族北迁而元祐太后与康邸独存盖天意也故详著之 
庚寅吴幵莫俦来报邦昌来日入城以观人情仍告语城中万一有不虞尽行屠戮于是治尚书令厅及西府以待之 
建炎以来系年要录卷二 


●建炎以来系年要录卷三 
　　宋 李心传 撰 
建炎元年三月辛卯朔范琼率诸将陈兵以迓张邦昌金人以铁骑送之及门而返晡时邦昌入居尚书省百官班迎邦昌与百官交拜于道司门郎中徐俯独不拜持王时雍大呼号恸挂冠而去俯禧子也禧分宁人元丰给事中夏少曾佥言二帅知邦昌不可强乃诡邦昌曰大金皇帝有诏立宋之太子以公为相善为辅助毋使败盟请公入城臣按邦昌上大元帅书叙金人迫胁事甚详初无此说况太子出城巳久未尝再入城此说妄也吕好问开具谢克家分析因依状云三月一日邦昌入居尚书省臣为言相公曾察今日人情所向乎今日人情畏金人兵威耳金人去后公保人心如今日乎邦昌曰诚如是臣曰今康王在外元祐皇后在内天意亦可见邦昌曰是邦昌之心也按此事惟好问奏状及秦湛回天录有之今且附见 
壬辰金人以兵部尚书吕好问工部侍郎何昌言给事中韦寿隆按北盟会编作马寿隆显谟阁待制提举醴泉观李熙靖左谏议大夫洪刍光禄卿黄唐传军器监王绍按北盟会编王绍下尚有吏部员外郎王及之礼部员外郎董逌户部员外郎李健此本无及之健名而后云皆与时雍等同趣当有脱文工部员外郎李士观刑部员外郎吕勤仓部员外郎曾慥秘书省著作郎颜博文为事务官限三日立邦昌不然下城尽行焚戮都人震恐有自杀者邦昌亦欲自裁或曰相公城外不死今欲以死涂炭一城邪众人泣劝再三乃止昌言新涂人寿隆余杭人熙靖晋陵人唐传侯官人士观昉孙昉饶阳人雍熙中宰相慥晋江人博文安德人也昌言刍绍及之健博文皆与时雍等同趣而慥娶吴幵女故金用之实录称中书舍人李熙靖为事务官按附传熙靖自西掖出守拱州复以故官召靖康元年除待制奉祠此时不为舍人实录误也 
千表叚亦百余细民但发笑亦不忧曰金人以立主事恐民不服先以此胁之耳巳而果然徐梦莘北盟会编载开封府敷配金银事在此月壬寅与实录不同梦莘所编又云先是城陷之初金人索在京户口数开封府张大其事报以七百万户至是金人令以人户等第敷配故虽细民下户亦不下金三十铤银二百铤表叚五百匹督令日下送纳士庶知所配无规但相与戏谑而巳 江淮发运副使向子諲遣进士李稙赍金帛诣元帅府且悉献本司钱粮之在济州者以助军费王喜遂以稙为承直郎稙招信人也钦宗实录以子諲为发运判官盖因汪伯彦中兴日历所书也按绍兴八年子諲乞以靖康中拘张邦昌家属事宣付史馆奏状称任京畿转运副使兼发运副使今从之 鄜延经略使张深自陕府将所部改涂趋虢州初诸帅既癸巳吏部尚书王时雍等申今来军民悉愿推戴张太宰缘京城无主日久伏望早赐遣备礼仪施行金复令吴幵莫俦入城云以初七日行册命之礼 留守司以军前劄子复湏金银元数遂分下二十三坊每坊金四十四万五千两银二百八十一万四千一百五十两表叚八万四千三百一十六匹下户金亦不减百银不减千表叚亦百余细民但发笑亦不忧曰金人以立主事恐民不服先以此胁之耳巳而果然徐梦莘北盟会编载开封府敷配金银事在此月壬寅与实录不同梦莘所编又云先是城陷之初金人索在京户口数开封府张大其事报以七百万户至是金人令以人户等第敷配故虽细民下户亦不下金三十铤银二百铤表叚五百匹督令日下送纳士庶知所配无规但相与戏谑而巳 江淮发运副使向子諲遣进士李稙赍金帛诣元帅府且悉献本司钱粮之在济州者以助军费王喜遂以稙为承直郎稙招信人也钦宗实录以子諲为发运判官盖因汪伯彦中兴日历所书也按绍兴八年子諲乞以靖康中拘张邦昌家属事宣付史馆奏状称任京畿转运副使兼发运副使今从之 鄜延经略使张深自陕府将所部改涂趋虢州初诸帅既集宣抚使范致虚欲尽取五路兵与敌刻日会战经略司主管机宜文字李观以敌气方锐劝深取间道趋京师其实谋避敌也深别致虚致虚大惊曰公独异议殆假此以归耳深曰既不能进其可守株以误国事遂与副总管刘光世合军而去观华阴人也深至卢氏县乃山行出大和谷南之汝州 
丙申统制官合门宣赞舍人吴革为范琼所杀革将起兵其参谋吴铢等曰事急矣缓则且泄有不测之祸夜漏未尽班直甲士崔广等数百人排闼至革寝所曰邦昌以翊日受册请举事革以众不可夺被甲上马时巳黎明比行至咸丰门四面皆琼兵琼以权主管前殿司公事左言谋绐革至帐下议事遂斩之其徒百余人并戮河上革至死颜色不变革天资忠勇天文地理人事兵机无不通死之日知与不知皆为泣下夏少曾佥言云吴革召集壮士欲夺驾时军前取去医人入城买药材见革说勤王兵皆在近甸敌精军不满万人革信其诡说初五早欲夺门范琼左言诈而杀之按革自以邦昌僣位日迫仓卒举事恐非为人所诈也今不取 都省礼房告报文武臣僚并以受册日赴文德殿立班合门仪制榜今月七日僧道父老于尚书省令厅下立俟太宰上马导引至右掖门先退太宰至文德殿门下马仍诣殿东朵殿幄次更衣文武百官诸军将校文臣选人武臣承信郎巳上于殿下东西间面北并设仪仗于殿下排立皇帝望大金国阙设褥位于殿下少立俟册宝入门至位皇帝降阶诣褥位望大金国阙拜讫俟册宝至褥位读册设宝皇帝跪受讫再拜皇帝升殿即坐文武百官等七拜讫起居称贺五拜讫退右晓示各令知悉 是日吴幵莫俦至自敌营时金人在南薰门谓吕好问曰康王我眼中物当以五千骑取之此据秦湛回天录好问即遣人持书献王言大王所领之兵度可当则邀击之不然即宜远避又言大王若不自立恐有不当立而立者是夕侍从官并宿尚书令厅以待行事 
丁酉金人册张邦昌为皇帝册文略曰太宰张邦昌天毓疏通神资睿哲处位著忠良之誉居家闻孝友之名实天命之有归乃人情之所徯择其贤者非子而谁是用册命尔为皇帝国号大楚都于金陵自黄河以外除西夏封圻疆场仍旧世辅王室永作藩臣赵甡之遗史邦昌册文曰无德而王故天命假于我手当仁不让知历数在于尔躬按伪楚录有邦昌册文今录于此盖甡之传闻之误维天会五年岁次丁未二月辛亥朔二十一日辛巳皇帝若曰昔先皇帝肇造区夏务安元元肆朕纂承不敢荒怠夙夜兢兢思与万国同格于治粤惟有宋实乃通邻贡岁币以交欢驰星轺而讲好期于万世永保无穷盖我有大造于宋也不图变誓渝盟以怨报德巳下一百一字指斥不录今者国既乏主民宜混同然念厥初诚非贪土遂命帅府与众推贤佥曰太宰张邦昌天毓疏通神资睿哲处位著忠良之誉居家闻孝友之名实天命之有归乃人情之所徯择其贤者非子而谁是用遣使备仪礼以玺绶册命尔为皇帝以抚斯民国号大楚都于金陵自黄河以外除西夏封圻疆场仍旧世辅王室永作藩臣贡礼时修勿疲于述职问音岁至无缓于披诚于戏天生蒸民不能自治故立君以临之君不能独理故署官以教之乃知民非后不治后亦非贤不守有国者可不慎欤予懋乃德嘉乃丕绩日慎一日虽休勿休钦哉其听朕命前期有司设褥位于宣德门外平旦邦昌自尚书令厅乘马入次恸哭久之步至御街望金国拜舞跪受金使韩正退邦昌服赭袍张红盖百官导引步自大庆殿至文德殿前进辇却不御步升殿于御榻西别设一椅坐受军员等贺讫文武合班邦昌乃起立遣合门传令云本为生灵非敢窃位王时雍等恳奏复传旨云如不蒙听从即当引避时雍率百官遽拜邦昌急回身面东拱手而立有卫士曰平日见伶人作杂剧装假官人今日张太宰却装假官家是日风霾日色薄而有晕邦昌之受册也百官皆惨沮邦昌亦变色惟王时雍吴幵莫俦左言范琼等数人欣然若有所得上皇在青城闻之曰邦昌若以死节则社稷增重今既立异姓则吾事决矣因泣下沾襟此据曹勋北狩闻见录时上皇又遗左副元帅宗维书乞东南一郡以奉祖宗遗祀宗维不许王若冲北狩行录云军前巳议北迁令姜尧臣书写劄目投尼玛哈国相其劄目曰某素慕山林谢事罢政之后止管教门公事某之罪失固不可逃责念兹神御远迁异国欲乞东南一郡以享祖宗血食不胜大愿之至曹勋北狩闻见录云金人凡有计议只在渊圣御前奏禀隔数日一遣人起居徽宗到寨十余日自制劄子一通与相国云某顷以海上之盟谓欢好可以万世虽尝招收张珏继蒙湏索即令戮以为报意罪不至甚而大兵踵来乃指为衅某即逊位避罪南去后块处道宫恬餋魂魄未尝干预朝政而奸臣伺隙离间父子虽大兵南来亦不相关报致烦天讨宿甲临城至城破时始知三关败约所致盖嗣子不能奉大国之约某亦有失义方之训事遂至此咎将谁执尚有血诚祈回洪听某愿以身代嗣子远朝阙廷却令男某等乞一广南烟瘴小郡以奉祖宗遗祀终其天年某即分甘斧钺一听大国之命诚迫意切颙待台令劄子去后二日有蕃使来云承示文字但三关之盟初不恁地止说子孙不绍社稷倾危虽承劄子却不敢背元约 吏部尚书王时雍乞差官分管职事此据吕好问开具因依状以时雍权枢密院事兼权领尚书省兵部尚书吕好问权领门下省开封尹徐秉哲领中书省尚书左丞冯澥守旧职延康殿学士提举万寿观李回权右丞伪楚录三月八日李回元系签书枢密院事权依旧十八日权领中书省二十五日自权礼部尚书乞罢尚书领省事四月初九日乞罢权右丞皆与实录不同翰林学士承旨吴幵权同知枢密院事吏部尚书兼翰林学士莫俦权签书枢密院事按实录时雍俦皆自吏书除不知吏书何以有二员据俦除吏书在去年六月癸卯时雍不见除日当是俦从驾往金营而时雍并摄之耳沈良余录云邦昌既立以时雍为太师何烈草史云王时雍领三省事徐秉哲权门下侍郎皆误记也今不取大理卿周懿文为开封尹吏部员外郎王及之权都水使者大抵往来议事者幵俦也逼逐上皇以下者时雍秉哲也胁惧都人者范琼也遂皆擢用回江宁人靖康初签书枢密院事及是前执政在城中者惟回一人时冯澥曹辅留敌营邦昌素善澥将归之而辅不在请中故以回补其处时雍既受命请用二府盖荐许之都人号时雍卖国牙郎按绍兴中王次翁曾统谢祖信劾赵鼎受邦昌伪命为京畿提刑退而告人有亲奉玉音之语而实录不书盖诬之也吕好问开具因依状云初七日王时雍乞差官分管职事其时吕不肯承当门下省人吏来参臣亦设椅请坐以示坚不承当之意邦昌自谓臣曰忘省中之语耶若虚着窠阙被军前差将人来如何臣当时巳倾心陛下再三思得利害实如此若军前差人则城中朿手做事不得矣所以含羞忍耻者以图大计也好问此说虽以自辨理亦有之今并附见 邦昌之僣立也有司趣百官入贺太学博士孙逢独坚卧不屈夜既半同寮强起之不从垂泣而与之诀事毕有司举不至者以逢及驾部员外郎喻汝砺为请欲以复于金人邦昌以毕至告乃得免逢闻之曰是必将肆赦迁官以重污我我其可俟遂发疾而卒逢眉山人也逢事迹据汝砺所作传修入谭篆作汝砺年谱云公既不屈节乃为主议者解赴军前二帅倨坐见公责其不从军令公大言曰钜宋恩泽在人天命未厌忠义之气形于词色或欲辱公二帅曰此义士各为其主姑释之按史及诸书汝砺未尝出城篆盖妄也 
戊戌尚书吏部侍郎谢克家兵部侍郎卢襄中书舍人李擢并落致仕集英殿修撰范宗尹权右谏议大夫克家良佐弟子良佐见今年八月壬申襄西安人擢历城人也克家以疾辞邦昌遗之书曰既无由自裁不食五七日又不能死顾岂得巳哉公能谅此心则共安海内以究远图之事尚可冀也况铨综旧职非敢以此累公公无以疾辞则幸甚书用尚书内省之印 龙图阁直学士胡直孺权户部尚书司农少卿胡思权户部侍郎户部员外郎叶宗谔权司农少卿显谟阁待制李熙靖詹乂并权直学士院熙靖不受宗谔泰宁人乂缙云人也 
己亥王时雍权领尚书门下省事时吕好问未就职故时雍兼之 邦昌遣户部侍郎邵溥使左副元帅宗维中书舍人李会使右副元帅宗杰报以欲诣军前致谢二使及门先以状申金答云皇帝不湏出城好治人民俟要相见自往请也 
庚子金人来取宗室徐秉哲令坊巷五家为保毋得藏匿开封少尹夏承力争不听添差少尹余大均主其事前后凡得三千余人秉哲悉以使引押赴军前当行者皆令衣袂相联属而往济王之夫人曹氏避难它出秉哲捕而拘之此以钦宗实录赵甡之遗史李纲进退志赵子崧家传参修开封府捉事使臣窦鉴曰我生为大宋之臣岂忍以大宋宗族交与敌人乎遂自缢而死权户部尚书胡直孺免权职太府卿朱宗权尚书刑部侍郎户部员外郎陈师尹权太府卿库部员外郎叶份权左司郎官户部员外郎李健权右司郎官宗绂子绂仙游人尝为给事中份剑浦人也 河东军贼高才以二千人归正出语不逊王诛之命右军统制苗傅代领其众傅尽收才金帛子女王曰傅贼耳与才何异自此恶之 金人自宛邱引众逼兴仁列寨而屯复分兵犯开德宗泽遣统制官孔彦威与战败之度敌必犯濮州急戒右文殿修撰权邦彦以所部冀州兵为之备敌果至与战又败之 
辛丑金人遣庆贺使崇禄大夫兵部尚书高庆裔副使彰武军节度使李士迁入城其书曰固伦尼伊拉齐贝勒左副元帅皇子右副元帅同致书于大楚皇帝向承明诏择立贤人爰及庶士之谋巳谅英聪之德具闻天阙优降册书礼命初行群情胥悦未遑伸于庆牍不图辱于华缄幸容先导微悰继陪高谕别幅遗邦昌衣著百二十叚马四匹既见邦昌与庆裔等燕于禁中 金人分兵犯济州至柏林镇距州才百里王闻之命都统制杨惟忠惟忠愠曰诸少将不出首推老者王曰此游骑伺吾虚实耳乃令惟忠警严五军翼摆堤上张满以待又命中军统制张俊以所部为疑兵夜金拔寨遁去是日知冀州权邦彦与敌再战杀伤相当京东转运判官直龙图阁闾邱升亦以所募民兵出战宗泽自南华县遣二千骑援之敌引去复向开德邦彦与泽所部统制官孔彦威夹击大败之 陕西宣抚使范致虚兵溃于千秋镇初致虚率诸路兵过陕州与敌遇战十数杀伤相当复得潼关参议官赵宗印以舟师至三门集津亦累得小捷致虚乃授宗印河东制置使整军出潼关伪西京留守高世由闻之遣使告急于左副元帅宗维乞兵为援宗维谓诸将曰致虚儒者岂知用兵当使斥堠三千杀之按北盟会编作当明斥堠使三千人破之致虚前军出武关由邓州渑池之间屯于千秋镇宗维遣贝勒罗索将精骑自伊阳直冲之王师不备遂弃辎重而奔死者几半西道副摠管孙昭远环庆经略使王似熙河经略使王倚留居陕府致虚收余兵入潼关世由琼孙也致虚之离陕也裨将李彦仙说致虚曰陕为军后盍少遗之兵行者利速多为支军则舍不致淹败不致覆不然众屯聚出殽渑一蹙于险则散矣致虚业巳发传怒彦仙沮解罢不用彦仙彭原人后徙巩善骑射喜言兵尝为种师中部曲入云中斩首二级稍得迁校尉其说致虚不见听至是果败致虚千秋之败按赵甡之遗史及李观纪行录皆在三月十一日辛丑而实录于三月末附书之盖不得其本日也实录又称自正月至三月十五日大战十数既得潼关乃引众东出亦恐差误 
壬寅金遣使入景灵宫取神御等物此据实录未知与宣和录正月戊申所书有无重叠今且两存之 自邦昌出令之初王时雍等皆以圣旨行下邦昌下令曰夫圣孔子不居则予岂敢自今议定及面陈得旨事称面旨内批称中旨传谕所司称宣旨以手诏为手书伪楚录邦昌下令曰予以寡陋向逼大国之威俾救斯民于兵火而诸公横见推逼不容自裁忍死以理国事岂其心哉顾德弗类实难称塞出令之初有司乃以圣旨行下载循昧陋殊震危衷夫圣孔子不居则予岂敢自今与三省枢密院议定处分及内外官司面陈得旨事称面旨内廷及批出文字称中旨遣官传谕所司称宣旨洪惟非常之变适遭会于斯时尚冀有永之国讫敉宁于区夏庶几多士共识此怀靖康野录云邦昌内批称中旨命于外曰命旨与此不同盖传闻之误今不取 工部侍郎何昌言请更名善言避邦昌名也其从弟通直郎昌辰亦请于吏部更名知言时奉直大夫致仕徐俯居城中买一婢子名之曰昌奴遇朝士至即呼前驱使之 是日兵马副元帅宗泽与金人战于韦城县败之金人既为权邦彦所却泽因约知深州直秘阁姚鹏同进兵鹏未至泽自引所部至卫南候骑报敌垒近宜少避泽曰将孤兵寡不深入重地无以取胜泽挥戈直前亲冒矢石与战败之敌益济师官军不利将士伤重者什二先锋将果州刺史王孝忠战死士卒知退无所恃人人争奋敌大败斩首数千级遂得韦城县敌欲夜袭泽泽知之日暮移军南华敌果夜至得空壁大惊自是不复出泽在军中与士卒同甘苦故人乐为用汪伯彦中兴日历云三月辛巳开德府宗泽申金人十日自卫南前来侵犯乞应援十六日丙午宗泽申金人十日巳午间近护城堤统制官孔彦威交兵申酉间杀退十一日辰巳间再向前来本军差权邦彦下官兵并力杀退当夜三更拔寨遁去奉王旨行下不得追袭恐落奸便十九日己酉据副元帅宗泽下败兵五人前来称宗元帅十二日领兵追袭待径入京城下解围当日到卫南逢伏兵杀退东趣南华县兵败宗元帅易衣裳随败兵夜走奔北续据泽申如败兵所说外见于雷泽县招集溃兵乞给器械泽先造战车一百五十辆大而难运推驾者苦之一旦遇敌仓卒皆委而走金人以战车尽载泽军实而归王闻之曰吾见泽战车大不适用徒费工料泽不听今果资敌矣初刘浩创造战车五两试之不可用军中阙衲袄乃提军见泽为车阵图以献泽喜问所阙浩既得衲袄不告而还泽遂以浩所图妄称见造成车一百五十辆巳募到民兵一万五千人谋复真定朝廷壮之除秘阁修撰河北民兵总管其实无一人一车也方且图之耳逮帅府遣往开德乃旋用浩车制创造而终于败耿延禧中兴记云宗泽权邦彦自南华入遇敌骑卒至西将王孝忠死泽邦彦更士卒白布衫草履夜走姚鹏军所制战车五百两使民兵御之民兵弃车走为敌所得以载城下所获金银归后建炎初河北寇皆泽麾下溃卒也按伯彦延禧与泽议论不同词多毁泽又二人所进书皆出于泽死之后恐未足信今以钦宗实录及泽遗事参修战车事今年九月乙巳注可考 先是知博州孙振以军民之兵二千人至冠氏县按博州有冠氏县原本冠误寇今校改王命屯濮州受泽节制去年十二月己丑至是闻泽与敌战其亲兵皆惧且怀乡土乃杀振分取军实散而北归振傅父也耿延禧中兴记云振坠马死今从汪伯彦中兴日历俟考 
癸卯吕好问权领门下省职事好问虽系新衔仍莅旧职 太学博士朱震致仕震邵武人也 元帅府寮属闻金人立张邦昌欲奉王至宿州驻军谋渡江左先锋辎重至山口镇三军籍籍谓不返京师而迂路何也王闻其语遂罢行钦宗实录以宿州之行为黄潜善建议按中兴日历罢行在三月十三日癸卯此时潜善在兴仁三月二十七日丁巳潜善乃至济州实录误也盖耿延禧中兴记初不深考附此事于潜善至济州之后而史臣遂因之是时耿南仲汪伯彦在济州未知的是何人建此议今但云帅府寮属俟考宗泽自南华遣兵过大沟河袭金又败之 
甲辰金人遣高庆裔入内藏库又命归德军节度使王汭与庆裔偕来汭燕人也是日领门下省吕好问以私财即永庆院启建圣寿节道场庆裔适入城众皆恐惧好问独不顾实录甲辰金人入内藏库而无其名三国谋谟录是日庆裔等入城而无其事今参取修立汭所领节度要盟录二帅再问罪书中有之 邦昌以书至军前论根括金银事书曰比以冒膺缛礼愿展谢悰虽沥贡于忱辞终未亲于台表退增感悚岂易敷陈载惟草昧之初实轸阽危之虑民志未定故未可以得其心事绪实繁念将何以息其动前朝昨奉台令取索金银表叚以充犒军伏自入城以来讲究民间虚实乃闻罄竭悉以倾输嗣位之初朝夕祗畏戒谕官吏罔敢弗虔仰荷大恩敢不论报虽割肌体岂足能酬然念斯民困毙巳甚当围城窘急之久有比屋饿莩之多欲抚养则无资以厚其生欲赈给则乏粮以续其命而催科正急刎缢相寻若阅日稍淹则所存无几非仁何以守位非民何以守邦坐观转壑之忧不啻履冰之惧与其局天蹐地莫救于黎元孰若归命投诚仰祈于大造伏望察其恳迫赐以矜容特＜宀十见＞冒昧之诛诞布蠲除之惠则终始之德遂全亿众于死亡报称之心敢惮一身之糜溃期于没齿以答隆恩又乞往谢二帅大楚皇帝张邦昌谨致书于国相元帅皇子元帅今月七日伏奉皇帝圣旨特降枢臣俯加封册退省庸陋之资何以对扬休命前此固尝死避终不获辞载惟选授之初尽出荐扬之赐寻因还使附致感悰愿亟拜于光仪庶少伸于谢礼未闻台令殊震危衷遂遣从官具敷勤恳重蒙开谕仰识眷存然而淹日未前抚躬无措恐有失于稽缓实深积于兢惶伏望恩慈早容趋诣俟承报示径伏军门拳拳之诚并留面叙不宣谨白 鄜延经略使张深引军次鲁山县时西道都总管王襄亦在焉襄议与深合军深以襄所统皆乌合不从乃趋颍昌而去 
乙巳邦昌诣青城谢二帅既至迎接殿下揖而升致宾主之礼酒三行邦昌请不毁赵氏陵庙罢括金银存留楼橹借东都三年乞班师降号称帝借金银犒赏凡七事敌皆许之 
丙午邦昌下令不御殿不受朝引对百官于延康殿小轩吕好问家传云或劝邦昌坐紫宸垂拱二殿好问曰不可邦昌矍然而止按实录初无进说者更俟考详与执政侍从以上坐议言必称名饮膳起居不用天子礼遇金人至则遽易服邦昌虽僣立其处大内多不敢当至尊之仪有华国靖恭夫人李氏者数以果实奉邦昌邦昌亦厚答之一夕邦昌微有酒李氏拥之曰大家事巳至此尚何言即衣之赭色半臂益之以酒掖邦昌入福宁殿使其育女陈氏侍寝其后因邦昌之姊入宫乃留其从者而易陈氏以归王明清挥麈后录云道君在端邸有妾彭氏稍惠黠上怜之以小故出为都人聂氏妇上即位颇思焉复召入禁中恩幸一时举无与比父党夫族颇招权顾金钱士大夫亦有登其门而进者二圣北狩彭氏以无名位独得留一夕邦昌有酒彭氏衣以赭色半臂掖之入福宁殿使宫人之有色者侍寝邦昌既醒急解其衣起就它室固巳无及矣其后邦昌得罪者以此按史及李纲建炎进退志所书乃李氏事首尾甚详明清所云疑姓氏或误姑附著此今年七月丙辰行遣王时雍每日白事屡以陛下呼之邦昌叱之乃退 徽猷阁直学士知淮宁府赵子崧闻张邦昌僣立即以状白王乞遣师要击河上迎请两宫问罪僣逆且言国之存亡在此一举若有献议拥兵南渡者似未可听大王麾下皆西北人孰肯渡江渡江之后中原岂可复收莫如自近举兵要击此为上策子崧燕懿王后淄恭宪王世雄孙也燕王生英国公惟忠惟忠生韩国公从霭从霭生世雄世雄生赠通奉大夫令郯令郯生子崧 
丁未邦昌下令曰嗣位之初宜广推恩霈今四方道路未通致赦宥未能宣布缘京城围闭日久下项事可以先次施行应罪人常赦所不原者并与释放文武臣僚皆迁官特奏名三举以上及府监诸州解首并与推恩厢禁军依例犒设应见行法令典章百司事任职务一切依旧内有于民不便者台省寺监条具以闻仍许诸色诣鼓院奏陈当议参详更定以从民欲邦昌伪赦全文云三月十七日三省枢密院同奉面旨嗣位之初宜广推恩霈今四方道路未通致赦宥未能宣布缘京城围闭日久下项事可以先次施行应罪人所犯无轻重不以巳未发觉常赦所不原者并与释放应文臣承务郎武臣承信郎以上并内臣及致仕官并与转官在职选人循资校尉比类施行合磨勘者仍并不隔磨勘文武升朝官并禁军都虞候以上父母妻未有官封者并与封叙亡殁未封赠者并与封赠巳封赠者更与封赠祖父母在愿回授者听应禁军正副指挥使巳上各特与儿男下班祗应一名应承务郎以上服绿绯及十五年不以赃私罪并与改转服色开封府国学及别试所去年秋试得解举首特与推恩余并以今年八月锁院省试应合特奏名人并与免试内曾经六举以上到省人与补登仕郎五举人与补京府助教四举上州文学三举下州文学两举诸州助教锡庆院试中在学不系在学生免廷试推恩人诸路解到武艺合格人等并照原降指挥分等参酌推恩应命官除名追降官资及勒停终身不齿放归田里人等及永不收叙人并与叙元官落职人与复旧职令刑部检举奏闻应停降诸色人等未曾叙用者并与特叙元职名其永不收叙人依此以次迁补候有阙收补应配军因围闭未出京人候开门日配沙门岛并配邻州见分配在京重役处者仰刑部疾速具元犯取旨放令逐便应逃亡军人及溃散人兵除依累降指挥招集出首外虑有未出首人可特展一月首身其存恤等事并依巳降指挥应系官司欠负不以名色贯伯并行蠲免其私债元无利息者限一年外许理索诸军缘借请之类见克请受者并特与除放耆老并赐粟帛令户部支给价钱官私房钱不以贯伯并放三月出籴米麦杂豆以济贫民虽巳降指挥减价尚虑民间不易可令更与减价出籴仍约束逐场人民拥并仰户部踏逐应有系官木植及空闲屋舍添置卖场以济细民无致阻滞掩骼王政所先当草昧围城之中不忍视其横逆应亡殁贫民仰开封府量给官钱充葬送之费应细民疾病贫乏无药者令开封府疾速措置差官分定坊巷就门俵散官药诸军疾病合给官药缘多事之际给散不时仰马军司体度速支官钱广行合药俵散其诸军差发到军兵保甲等有疾病者令所辖官司依在京军营法医治应伎术人等并家属取赴军前所抛下财产其有分人许经开封府自陈验实给付应寺院宫观有隔下发放等恩泽各令自陈所属保明申礼部限三日给降度牒应特旨还俗僧道特与依旧为僧道令开封府给公据应禁宫观寺尼女冠令所属取问愿归俗者听从便应见行法令典章百司事务职任一切并依旧内有于民不便者台省寺监条具以闻仍许诸色人经鼓院奏陈当议参详更定以从民欲牒奉敕如前宜榜河南晓示各令知悉牒至准敕故牒初金人欲令邦昌肆赦吕好问曰赦书日行五百里今四郊皆敌相公尚谁赦邪遂先赦城中 延康殿学士李回辞权右丞改权礼部尚书伪楚录戊申徐秉哲权领枢密院李回权领中书省吴幵权同领尚书省按史邦昌访寻大元帅伪尚书省劄子李回押字而吴幵无之恐录误也 
己酉邦昌遣权国子监祭酒董逌抚谕太学诸生 陕西宣抚使前军统制官翟兴袭西京斩敌所命西京留守直龙图阁高世由大金随军转运使右文殿修撰张友极兴伊阳人习知地利范致虚既败去兴间世由之怠出其不意与族弟进提步卒数百卷甲夜趋潜入洛阳擒世由斩之友极前为河东转运使世由知泽州金人再入以城降因为敌用事见去年十二月戊寅至是就戮 金人陷复州 
庚戌尚书吏部侍郎谢克家户部侍郎邵溥并权本部尚书实录溥权户部在此月丁酉按户书先差胡直孺直孺辞乃改命溥若系之丁酉则不应并差二员实录恐误今从伪楚录克家出而不治事左司员外郎王琮权吏部侍郎邦昌所除拜皆令吏部赐告身不书年但系日月邦昌伪命出告不见于史光尧会要载合门宣赞舍人宋源陈乞转官旧告系三月二十日下庚戌二十日也故因除吏部长贰附见克家不治事据实录所云然宋源迁官系尚书右选所行是时吏书王时雍莫俦在都堂若克家果不治事未知复是何人书告此事当考是时邦昌虽不改元而百司行移必去年号独吕好问所行文书称靖康二年 
辛亥金人以贝勒明珠为河北路统军屯浚阿里为河东路统军屯河阳诸军有不服并令处斩初金人欲留兵为邦昌卫邦昌辞之吕好问谓高庆裔曰南北异道恐北人不习南朝法令或致惊扰奈何庆裔曰留一贝勒在此节制可也好问曰贝勒贵人南方暑热即有病恙则南朝负罪益深庆裔然之此据秦湛回天录于是命二人分屯两河以为邦昌声援 
壬子权户部尚书邵溥兼提举京城所都水使者陈求道依旧职 
癸丑渊圣皇帝以手劄付徐秉哲曰祖宗创业几二百年矣宗庙社稷一朝倾危父子宗族不能相保皆因诸公相误追念痛心悔恨何及见已治行阙少厨中所用什物烦于左藏库支三千缗收买津发非晚成行勉事新君无念旧主某上徐尹士庶传闻血泪迸路手札以实录及丁特起泣血录等书参修实录云上三以亲札付王时雍徐秉哲泣血录云手札末云前宋赵某上王徐二公而臣家藏围城中人手记则但云某上徐尹盖秉哲本尹开封故也夏少曾佥言靖康小录皆载上批但语小异耳少曾所记又云秉哲得之而泣恐未必然今不取 邦昌命应文武官被旨权摄职事者令尚书省出劄子请给恩数依正官法非被旨兼旧职者并罢 尚书左丞冯澥签书枢密院事曹辅侍卫马军副都指挥使郭仲荀等归自金营时邦昌遗金书曰比膺诏册获抚邦封载惟草创之初方赖臣工之助窃以左丞冯澥国之老成管军郭仲荀众推忠谨此外臣寮等或因扈从前帝或因差充在军如非台意欲留之人乞示慈恩遣还之命左副元帅宗维许之澥仲荀归辅与谭世勣孙觌汪藻秘书著作佐郎沉晦鸿胪寺主簿邓肃亦因得归觌在乌凌阿色哷美帐中未与遣有小卒教觌以姓名属高庆裔庆裔乃释之晦文通孙文通钱塘人治平中翰林学士名犯太上嫌名旧从肃王出质肃沙县人也辅入城遂卧家不出括初太常少卿刘观在围城中与少卿兼权起居舍人汪藻谋夜以栗木更刻祖宗诸后神主二十四而取九庙神主累朝册宝金钟玉磬悉埋之太庙中观眉山人也此事不得其日据观行状在今春而藻正月十日巳从驾出城恐是观因敌入景灵宫取神御物而有此谋故附藻入城之后或可移附正月己亥渊圣临出城时 是日罢括金银时邦昌致书二帅恳其事其书曰邦昌闻之先圣云何以守位曰仁何以理财曰义人君之于天下惟以百姓为本百姓之不存则社稷无以固其重人君不能保其尊又况创业造始之君惟务施德布惠收天下之心然后作为事业固其根本由汉唐以来率由此道后世子孙终必赖之皆百代不易之理也邦昌材质庸缪道义无闻仰荷大金皇帝天造洪恩遽令军民官吏推戴册命畀以南土使主斯民以为屏翰以事大国方夙夜祗惧无以报称思临士民坐视困苦莫之拯救痛伤肺肝殒身无门见今京都百姓自来前皇帝朝巳根括金银数次虽有藏匿官吏搜索悉皆罄尽今又蒙元帅科降数目浩大难以充足虽军前遣人搜检亦无所得百姓嗷嗷忧疾饿死者日以万计复惧根括金银数不能足重念大金皇帝以邦昌主斯民而从政之初民心离散怨谤交兴邦昌恐以此主国必致倾仆惟元帅慈恩洪溥智烛高明曲照物情俯加矜恤止绝再降金银数目庶使亿兆生灵保全性命不陷颠危邦昌所图窃冀其安仰副大金皇帝建立屏藩之德邦昌不任哀恳惶惧之至金报曰自来所取金帛皆系犒赏军兵之所急用虽不能足数亦且期大半今楚国肇造本固则安虑因根括之急重困斯民巳议捐止邦昌令尚书省榜谕 
甲寅从事郎胡杞为宣教郎权司农寺丞此必有故当考尚书考功员外郎虞謩致仕 温州观察使四壁都巡检使范琼为京城内都巡检使带御器械郑建雄枢密副都承旨王＜王燮＞为四壁都巡检使＜王燮＞成纪人也 西兵安义溃散无所归与其徒去为盗掠汝颍间鄜延经略使张深招降之 
乙卯邦昌致书左副元帅宗维欲乘大军未退修城池以备寇宗维许焉 延康殿学士权礼部尚书李回乞罢权尚书以秘殿旧班暂领省事乃以回为资政殿学士领尚书省事位王时雍下 尚书刑部郎中张卿材太仆少卿陈冲同干办总领起发懿亲宅物色冲等至徐王府日呼宫人饮酒歌笑闻者愤之按款在三月二十五日故附此八月戊午行遣 显谟阁待制提举醴泉观李熙靖卒始邦昌以熙靖直学士院熙靖拒之因忧愤不食疾且笃谓友人曰百官何日再朝天乎泣数行下至是卒中兴赠延康殿学士 
丙辰王承制以集英殿修撰兵马副元帅宗泽为徽猷阁待制赏韦城之功也 江淮发运副使向子諲檄庐州密切关防张邦昌家属时邦昌之弟邦基通判庐州奉其母以居故邦昌之妻子咸在至是遣人持敕书往问道出亳州子諲知之即檄郡守直秘阁冯询提举淮西香盐公事范冲使拘之以俟王命询京子京武昌人元丰知枢密院事冲祖禹子也祖禹成都人元祐翰林学士汪伯彦中兴日历四月六日元帅府勘会张邦昌家属在淮东寄居劄发运判官向子諲行下所属州县严为防守在此后八日盖据子諲申到今不别出 
丁巳金右副元帅宗杰退师道君太上皇帝北迁自滑州路进后妃诸王以下皆从惟建安郡王楧先薨于青城此据靖康皇族数景王杞自出郊日侍上皇衣不解带食不肉味比行须发尽白此据曹勋北狩闻见录时金人以牛车数百乘奉诸王以下自过滑州即行生路至真定乃入城云曹勋北狩闻见录徽宗北狩日乘平日宫人所乘牛车牛五头次显肃皇后次厨傅及本殿一行内人车仗次诸王帝姬妃嫔合分内人不限次叙车计八百六十余辆自过河经浚州城外敌骑约拦百姓不得看惟卖食物数人近前勋以银二两许博易饮食卖人知是徽宗即尽以炊饼藕食之类上进反银而去自过此州即行生路步人砍窠木骑军戟枝梢水即填以草柴路深则叠以甬道＜叐＞涉荒向旬日不见屋宇夜泊荆榛及桑林间虽雨亦进河北泥深没胫车牛皆屡坏屡死坏不容补死即脔其肉而去又行稍缓则落后车马从而剿除至暮下程悉以车前辕内向绕三四匝如射帖徽宗居其中又砍枝梢缭以为鹿角持兵备外严于出入旋凿井及打柴草分给造饭然近水处终不肯住坐一行苦乏水造饭大半委顿是后习知遇水处则逐车房院内人各下车取水负薪而从遂得趁明造饭饭罢支散路粮徽宗皇帝共破一羊粟一＜豆斗＞诸王帝姬及合分或四位破一羊或六位破一羊米则计人日给二升皇太后皇后别有馆伴二人早暮必来瞻见圣容而退如未见湏候见乃退余房院无馆伴至真定府方入城歇泊二日尽换牛乃行缘自京至真定府牛多无草又以疲瘁死者十有四五至是改换自过真定近中山府行少缓日亦行五六十里沈良靖康遗录云二帝之行也分为四处上皇与景肃诸王上与燕越二王及皇太子大长帝姬从郑皇后帝姬诸王从朱皇后诸驸马别为一处以铁骑驱拥而去按史及诸家所记祁王从渊圣燕越王从上皇大长帝姬不在北迁之数良录误也邦昌法驾缟素率百官诣五岳观遥辞二帝邦昌恸哭百官军民皆哭有号绝不能起者信王榛至庆源亡去变姓名匿真定境中 是日高阳关路安抚使黄潜善自兴仁至济州初潜善在兴仁募南华县小吏李宗至京师诇事为逻者所获捕以见权领尚书省王时雍实录以时雍为权领三省盖承耿延禧所记之误宗具言遣来状时雍以邦昌事告之且补宗承信郎不受实录作补修武郎恐误今从汪伯彦日历耿延禧中兴记乞归报时雍纵之宗得都城所印卖邦昌僣号文金人伪诏邦昌伪赦文以归钦宗实录云宗得邦昌伪号文金人伪诏邦昌伪赦及迎立太后书各一纸按宗以三月丁巳至济州而邦昌四月丁亥始册太后宗自出京至兴仁府又自兴仁禀命而后来济州必经涉旬余则其离京师必在三月半间安得有此书也盖汪伯彦耿延禧误记而史官又因之转运使黄潜厚闻之入见王哽咽不能语王问之潜厚曰二圣巳去张邦昌僣立王闻之痛切即与潜厚同见耿南仲召潜善还济州幕府请以都统制杨维忠代领其众维忠辞汪伯彦言潜善所部统领官知广信军张换有将材乃命换节制兴仁府广济军军马换陕西人也潜善持李宗书见王耿延禧中兴记云王时雍所以告李宗使语潜善者人莫得尽闻也潜善至曹州引宗见上高世则欲与宗屏人语潜善随之潜善又引宗至臣南仲麟嘉堂臣延禧呼李宗语潜善亦随之潜善退李宗后失所在或云为潜善所杀故或谓潜善得王时雍书不知何等语惧李宗以告人耳按日历绍兴中赵鼎尝以此事奏陈上曰不然当时措置皆是潜善李宗见存自可问也然则宗未尝死特延禧怨潜善当国斥己而诬之今不取王读之涕泣 
戊午王以集英殿修撰兵马副元帅汪伯彦为显谟阁待制充元帅复潜善徽猷阁待制充副元帅汪伯彦中兴日历潜善自河间初来巳带待制误也按潜善是时夺职未复今始还之当以实录为正参议官龙图阁直学士耿延禧为枢密直学士徽猷阁待制董耘为徽猷阁直学士亲卫大夫明州观察使高世则为遥郡承宣使随军转运使中大夫梁扬祖为集英殿修撰中兴日历扬祖前衔系带直徽猷阁今从实录随军应副直显谟阁黄潜厚升直龙图阁干办公事直秘阁王起之升直龙图阁朝请大夫杨渊朝请郎秦百祥并直秘阁世则不受潜厚谢王讫以与扬祖并为漕臣而汪伯彦除已职独异不肯用新衔中兴日历潜厚自小龙除秘撰亦误今从实录及中兴记 邦昌遗金书曰孙傅张叔夜秦桧缘请存于赵氏遂留寘于军中既知徇义于前朝必能尽心于今日宜蒙＜宀十见＞宥使遂旋归不许邦昌书云比沥恳诚仰干恩造丐旧臣之复职蒙英亮而遣还巳荷隆施尚余至悃伏念抚封之始尤先尽节之褒庶靖国人以彰名教孙傅张叔夜秦桧缘请存于赵氏遂留寘于军中既知徇义于前朝必能悉心于今日恭惟上国方慎宏图以忠孝而励群臣以信义而开鸿业宜蒙＜宀十见＞贷使获旋归式昭全度之仁垂副愚衷之愿其如虔叩曷究敷宣金人答书云早承懿谕愿还旧臣以谓冯澥国之老成郭仲荀众推忠谨此外臣寮如非欲留之人乞下遣还之令其巳旋归者系裨赞时政或有未还者俱是欲留仰冀照知无烦理会 遣资政殿学士提举醴泉观路允迪中书舍人张澂还京师允迪宋城人靖康初以签书枢密院事使左副元帅宗维军言割地允迪以元年二月丙午出使未见罢时为所拘至是得释 金人遣萧庆来议以陕西沿边城寨画界与西夏邦昌遣权吏部侍郎王琮往谢且辞之金不许金又遗邦昌书言地有分割民有凋毙特免岁贡钱一百万缗银帛二十万匹两每岁只议纳三十万匹两银帛各半邦昌书云比驰柔翰冒贡忱诚冀还文武之官庶裨中外之任载惟僣率深负兢惶岂意台慈曲垂鉴炤冯澥郭仲荀二员既蒙矜允曹辅谭世勣以下悉巳获归仰荷隆恩实出望外至于亲加训诫俾虔臣节之修俯念孤危允赖臣工之助以至金帛犒赏之数实军前急用之资蒙深轸于疲羸遂获纾于根括兴言肇造之本赐以安固之图岂惟亿姓之生灵尽归元造兹为万世之大惠曷报鸿私罄笔舌以难周铭肝心而莫致今差吏部侍郎王琮恭诣帐前伸谢仰惟英聪俯见卑悃金人书云会验宋时除依辽国旧例岁纳银绢五十万匹两钱一百万贯初以代燕地所出今若依旧例输纳且念地有分割民有凋毙特免钱一百万贯减放银绢二十万匹两只议纳三十万匹两银绢各半其数依旧例交割 秘书省著作郎沉晦以所假官真拜给事中 
己未金兵下城尽绝我兵分四壁屯守邦昌诣敌营辞服赭袍张红盖王时雍徐秉哲吴幵莫俦从所过起居并如仪二帅见邦昌请还孙傅等书大怒曰取三人者岂非欲讲前日事邪遂面诘再三且云今若纵兵非无名然亦驻兵不远当观衅而动邦昌惧不能对及午还宫 初孙觌既归金人以觌初不与遣复追还之觌即舍旁从刑部郎中张卿材自匿又间行诣权刑部侍郎朱宗越七日金使坐都堂趣还甚急而卿材从开封吏卒至门宗以计缓之翌日敌引去觌乃得免 元帅府斩合门祗候侯章初命章监丁顺军章闻张邦昌僣立自广信军驰至济州言曰事巳如此诸公别无措置奈何且以言侵汪伯彦等伯彦请于王以章扇摇军情斩以徇汪伯彦中兴日历云侯章本出入张邦昌门下至是以险语迫王劝王急为渡江计自具呈擅作大元帅府京东等路干办公事入衔与丁顺同共措置招收人兵先计会案吏插入熟事文字带押王送伯彦面呈伯彦言章外则倡言扇摇军情内则怀奸逼逐大王聚兵作过乞斩章以徇潜善延禧耘世则皆愤疾曰可斩王曰且与送狱寻搜到丁顺所与章战袍头巾及丁顺书简遂斩之人情大定耿延禧中兴记云侯章欲往京城下道逢李宗宗具以事告章章走济州明言之三军汹汹云事既如此而诸公别无措置此皆细作耳侯章以先报事为功助三军鼓倡汪伯彦斩章以徇人情大定二书所云与实录不同盖伯彦巳诛章而诬之延禧所云差近事实 宗泽自南华移屯临濮 合门宣赞舍人申彦臣自军前复还先是有勤王兵至咸平县敌人遣使来问欲尽杀为复要招安可急将赦书来邦昌遣彦臣赍手书往金人以三千骑送至咸平以南七十里不见我师而还 初有诏起京东土兵射士勤王宿迁尉崔某以所部至沂州庄子城有王嗣者唱众为乱遂纵掠城中 
建炎以来系年要录卷三
  </div>
  <div class="pagination">
   <span class="current-page">
    1
   </span>
   <a href="建炎以来系年要录_page2.html">
    2
   </a>
   <a href="建炎以来系年要录_page3.html">
    3
   </a>
   <a href="建炎以来系年要录_page4.html">
    4
   </a>
   <a href="建炎以来系年要录_page5.html">
    5
   </a>
   <a href="建炎以来系年要录_page6.html">
    6
   </a>
   <span>
    ...
   </span>
   <a href="建炎以来系年要录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
