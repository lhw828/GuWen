<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 17 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 17 页/共 59 页
  </h1>
  <div class="content">
   ７、己酉，两浙发运使周秩除京西路转运使。（《长编》卷四百九十：绍圣四年八月壬辰，委秩体量狱事。又卷四百九十三：四年十二月癸未，周秩察河南变事。原注：正月二十四日，自浙宪除京西漕。（案：王巩《甲申杂记》：周秩重实过高邮，言绍圣中有洛人告，言文及甫、刘唐老与李邦直将生变，诛章子厚、蔡元度诸人以下，至两制、侍从皆及之。） 召周重实为京西转运使推治之，以其尝攻文潞公也。有朝旨令先推究体访，候有状即治之。又以运判周纯为知情不告，将引用岭南谪降人，元祐人同力为之。哲宗召重实对曰：“欲尽诛族大臣以下，则将置朕於何地？”又召吕升卿，令国门听旨，俟其有实，即遣诛诸人於岭南。重实既至西京，捕文、刘，置运司别厅，且辟程公孙专管当，察访於外，久之无状，而诛大臣之语则有之。文凡三请自裁。未几，罢邦直留守，知成都府。且密谕重实，令有实即就摄。久之，公孙忽得二张秀才密语，云元谋云“候上意必变，必用元祐人”，迺有诛族之举。重实即具奏，具言元不及乘舆。不数日，有令文、刘逐便，吕还朔部，并不推治。） 

　　８、庚戌，殿中侍御史李清臣出知河南府。（《长编》四百九十三：绍圣四年十二月癸未，清臣改知成都。原注：四年正月二十五日，自侍中出知河南府。又《长编》卷五百：元符元年七月庚午，蔡京《第三奏论文及甫书》事。原注：清臣知河南府在四年正月二十五日。案：《续宋编年资治通鉴》：春正月，田嗣宗坐指斥抵罪，李清臣以嗣宗亲党，出知河南府。《编年备要》云：嗣宗，清臣之表弟。《东都事略李清臣传》：哲宗幸楚王第，有妇人遮道叫呼，诬告清臣谋反，既属吏系治。妇人，本卢州娼，常为清臣姑之子田嗣宗外妇。诏捕嗣宗得之，清臣犹未请去。狱将具，言者有疏论列，嗣宗既伏法，清臣遂以资政殿大学士出知河南府，寻夺职知真定府。《宋史路昌衡传》云：李清臣有狂妇之诉，昌衡致之重辟。） 

　　９、辛亥。（《长编》卷四百八十六：绍圣四年四月甲辰，吕惠卿言浮图寨毕功。原注：云：正月二十六日。又卷四百九十二：绍圣四年十月丙戌，密院言惠卿相度浮图。原注：正月二十六日可参考。） 

　　１０、甲寅，诏河北、河东、陕西三路相度保甲人才。（《长编》卷四百九十三：密院奏河北、河东、陕西三路保甲人才小弱、不堪教武艺者免之。原注：相度在正月二十九日甲寅。） 

　　《续宋编年资治通鉴》：授瞎征》节度使。去秋，阿里骨卒，子瞎征嗣，至是加封。案：毕沅《通鉴》云：庚寅，以阿里骨子辖戩袭河西军节度使邈川首领。辖戩，即溪邦彪篯也。毕氏原注：辖戩，旧作瞎征，今改。又陈桱《通鉴续编》云：瞎征，阿里骨子也。性嗜杀，部族携贰。大酋心牟钦毡等有异志，以瞎征季父苏南党征雄武，谮杀之，其党皆死，独峞酋篯罗结得逃，以董毡疏族溪巴温居陇逋部，河南诸羌多附之，乃往依焉。遂奉溪巴温之子杓拶据溪哥城，瞎征杀杓拶，篯罗结奔河州焉。

　　１、二月（案：钱大昕《四史朔闰考》：是月丙辰朔。） 丁巳，资政殿学士、大中大夫、提举崇禧观王存上表陈乞致仕。故事，当除东宫官，诏特授右正议大夫，依前资政殿学士致仕，其荫补恩例，各只与一名。言者指存元祐之初，论事附会故也。（《纪事本末》卷百二。） 

　　２、己未，三省言：“司马光、吕公著倡为奸谋，诋毁先帝，变更法度，罪恶至深。及当时凶党同恶、相济首尾，附会之人，偶缘今已身死，不得明正典刑，而亡殁之后，尚且优以恩数及其子孙亲属与见存者，罪罚未称，轻重不伦。若谓其已死，一切不问，则使后世乱臣贼子何以创艾？至於告老之人，虽已谢事，亦宜少示惩沮。”制曰：“故司空、同平章军国事吕公著，资赋阴险，世济奸回，盗窃虚名，昧冒休宠，可特追贬建武军节度副使。”又制曰：“故正议大夫、守尚书左仆射兼门下侍郎司马光，资诡激之行以盗虚声，挟矫诬之言以惑愚众，可特追贬清海军节度副使。”又制曰：“故端明殿学士、左朝奉郎王岩叟，资险狡之智而济以敢为，挟矫邪之权而为之死党，可追贬雷州别驾。”诏：“赵瞻、傅尧俞夺所赠官，以上除王岩叟已罢遗表恩例外，馀并韩维，并追夺遗表致仕子孙亲属所得荫补陈乞恩例，孙固、范百禄、胡宗愈遗表子孙亲属荫补陈乞恩例？各与两人，馀悉追夺。非奸险并悖、恶无人臣之义，如光、公著者，不用此例。”（《纪事本末》卷百二。案：毕沅《通鉴考异》云：《编年录》系於乙未，误。今从《长编》及《宋史哲宗纪》。《朔闰考》：是月丙辰朔，无乙未日。《长编》卷四百八十六：绍圣四年四月壬寅，诏夺遗表恩例，可考。） 

　　３、初，议再贬光及公著等，曾布谓章惇、蔡卞曰：“追夺恩泽，此例不可启，异时奸人施於仇怨，则吾人子孙皆为人所害。兼光及韩维等家得恩泽已数十年，一旦夺之，於人情未便。”惇曰：“维数年前方致仕。”布曰：“亦五七年。兼维在位不久，必欲行，则且施之於光及公著可也。然亦不必及其子孙，恶恶止其身，不若就其身上追夺。”惇曰：“彼已死，虽鞭尸何益，追削何补！不若夺其恩例乃实事。”布曰：“此虽快意，然更且详审。布之意无他，但此例不可启耳。”惇曰：“须画一指挥。”布又曰：“不若止治其渠魁为便。”惇曰：“范百禄、胡宗愈之徒亦无显恶，且置之不妨。”布曰：“韩维在政府不久，又与众不合而去，莫亦无他。”惇曰：“与光倡和者，正此人也。”布反复甚久，卞曰：“亦有可议。”惟许将默无一言，布疑将以元祐为嫌故尔。（《纪事本末》卷百二。） 

　　４、壬戌，诏罢承议郎张竞辰夔州路提举常平官，以御史蔡蹈言其险巧邪佞，元祐中谄事吕大防、苏辙之徒故也。竞辰，蜀人，王安国女壻，与曾布有连；其得提举官，布实荐之章惇。而蔡卞以竞辰尝忤其妻，极恶竞辰，亟罢之。（《纪事本末》卷百二。） 

　　５、庚午，议石门建城一所，好水河建寨一所及置烽台等。（《长编》卷四百八十六：绍圣四年甲辰，章楶言前於石门建城一所，好水河建寨一所及置烽台等。原注：二月十五日并二十八日，初建议。案：今原文已佚。陈桱《通鉴续编》云：章楶知渭州，以夏人猖獗，上言城葫芦河川，据形胜以逼夏，朝廷许之。遂令熙河、秦凤、环庆、鄜延四路之师，缮理他岩数十所以示怯，而阴具版筑守战之备，出葫芦河川，筑二砦於石门峡江口好水川之阴。夏人闻之，帅众来袭。楶迎击，败之。二旬有二日，城成，赐名平夏城、灵平砦。章惇因绝夏人岁赐，而令沿边诸路相继筑城於要害，以进拓境土凡五十馀里。夏人大惧。又考《宋史地理志》镇戎军下平夏城原注，旧石门城，绍圣四年赐名。又灵平砦下云：绍圣四年赐名。平夏城，大观二年展城作军名曰怀德。以汤羌、灵平、通峡、镇羌、九羊、通远、胜羌、萧关隶之，增置将兵，与西安镇互为声援。平夏城东至结沟堡一十五里，西至石门堡一十八里，南至灵平砦一十二里。灵平砦东至古高平堡一十五里，西至九羊砦二十二里，南至熙宁砦二十里，北至怀德一十二里。） 

　　６、戊寅。（《长编》卷四百八十六：绍圣四年四月甲辰，吕惠卿言浮图寨毕功。原注：二月二十三日。又卷四百九十二：绍圣四年十月丙戌，密院言惠卿相度米脂、浮图等寨进筑。原注：云：二月二十三日可考。案：原文已佚。） 

　　庚辰，诏赵瞻、傅尧俞谥告并追夺。三省言：“近降指挥，以司马光等造为奸谋，訿毁先帝，变更法度，各加追贬，其首尾附会之人，亦稍夺其所得恩数。谨按吕大防、刘挚、苏辙、梁焘等，为臣不忠，罪与光等无异，顷者朝廷虽尝惩责，而罚不称愆；内如范纯仁又自因别过落职，於本罪未尝明正典刑，轻重失当，生死异罚，无以垂示万世臣子之戒。其馀同恶相济，幸免失刑者尚多，亦当量罪示其惩艾。”制略曰：“吕大防资性冥顽，心术狠戾，背天地之恩於先帝，失君臣之礼於朕躬，可责授舒州团练副使，循州安置；刘挚趋操回邪，性质险谲，向由言路力附党魁，倡和奸谋，毁黩先烈，可责授鼎州团练副使，新州安置；苏辙操倾侧孽臣之心，挟纵横策士之计，始与兄轼肆为抵巇，晚同相光，协济险恶，（案：《太平治迹统类》此下有云：朕顾瞻岩庙，跂念山陵，又不敢私恩宽贷。） 可责授化州别驾，雷州安置；（案：《栾城后集颍滨遗老传》云：三年，责授化州别驾，雷州安置。未期年，或言方南行，兄弟相遇中途。至雷，赁富民屋以居，复移循州。《纪事》作四年，与《遗老传》异，必有一误。） 梁焘向附凶渠，擢在谏职，阴与子壻构造邪谋，诋诬先朝。可责授雷州别驾，化州安置；范纯仁立异以邀名，匿情而趋利，习用小夫之私智，专为流俗之愿人，（案：《太平治迹统类》此下有云：议称亲则构诬於祖宗，言变法则归过於先朝。欺君以助邪谋，弃地以开边隙。阴连郡吏，协济凶渠，迄用攀援，遂尸宰辅。久从薄谴，久逭严诛，苟其究免於终身，何以示惩於后世！） 可责授武安军节度副使，永州安置。（案：邵伯温《闻见前录》云：元祐党祸起，忠宣独不预。至吕汲公南迁，忠宣斋戒上书救汲公，惇怒，亦谪节度副使，永州安置。忠宣欣然而往，每诸子怨章惇，忠宣必怒止之。江行赴贬所，舟覆，扶忠宣出，衣尽湿，顾诸子曰：“此岂章惇为之哉！”至永州，公之诸子闻韩维少师谪均州，其子告章惇以少师执政日与司马光议论多不合，得免行，欲以忠宣与司马公议论役法不同为言求归，白公。公曰：“吾用君实荐以至宰相，同朝论事，不合即可，汝辈以为今日之言，不可也。有媿而生者，不若无媿而死。”又案：《编年备要》云坐修《实录》诋诬，邵录云因救大防激怒章惇。互异。） 已上令所在差职官或京职官已上监当官一员伴送前去，经过州军交替，仍仰所差官常切照管，不得别致疏虞。刘奉世曩以小官附会奸党，密布心腹，躐处要途，可落端明殿学士，依前中大夫、光禄少卿，分司南京，郴州居住；韩维挟伪以干名，抱虚而取进，徇俗之意，愚不可移，朋奸之心，老莫能革，可落资政殿学士，特授左朝议大夫致仕；王觌资赋险伪，善於原俗，附会奸党，毁刺先朝，可落宝文阁直学士，依前朝散郎守少府少监，分司南京，通州居住，韩川、孙升、吕陶，顷者大奸旧恶，相继擅朝，而尔挟忿徇私，为之死党，窃据要路，肆言先朝，造讪兴谗，无所忌惮，（案：《太平治迹统类》此下有云：诋法度以遂更变之谋，历排忠良以虚顾讬之罪，积心至此，议罪谓何！） 川可授依前官屯田员外郎，分司南京，随州居住；升可授依前官水部员外郎，分司南京，峡州居住；陶可授依前官库部员外郎，分司南京，衡州居住。范纯礼、赵君锡、马默，顷在初政，尝跻近班，怀藉势乘时之心，起背公私党之计，附会邪说，专为悦谀，挟持阴谋，共济凶恶，夙负欺君之心，久逃附下之诛，纯礼可落天章阁待制，依前官管勾亳州明道宫，蔡州居住；君锡可落天章阁待制，依前官管勾亳州明道宫，本处居住；默可落宝文阁待制，依前官管勾南京鸿庆宫，单州居住。顾临附会凶党，力被荐论，属缘洞察於奸谋，不使超跻於近列，（案：《太平治迹统类》此下有云：迨司留钥，复结罪阉，虽因人言，当从贬秩，责轻罪重，众不谓宜。） 可落天章阁待制，依前官管勾洪州玉隆观，饶州居住；范纯粹倾邪险诐，出於天资；反覆导谀，忘其文志，弟兄倡和，协助奸凶，（案：太平治迹统类此下有云：变先朝拓土之功，成一时蹙国之议，失刑既久，公论未平。） 可落宝文阁待制，依前官管勾江州太平观，均州居住；孔武仲顷由远官召至台阁，附会奸党，躐处要班，逮予亲政之初年，敢为怙终之诡计，失刑既久，众论未平，可落宝文阁待制，依前官管勾洪州玉隆观，池州居住；王汾早以凡才滥居儒馆，元祐之际，附会诋欺，众论喧阗，罪状明白，可落宝文阁待制，依前官致仕。王钦臣、张耒，因缘奸党，躐处要班，挟持诡谋，鼓扇凶焰，钦臣可落集贤殿修撰，依前官管勾江州太平观，信州居住；耒可落直龙图阁，依前官添差监黄州酒税。吕希哲、吕希纯、吕希绩，尔父公著，当元祐初窃据宰司，毁黩先烈，变乱法度，希哲可特降授朝奉郎、虞部员外郎，分司南京，和州居住；希纯可特降授朝请郎，差遣依旧；希绩光州居住。姚勔向附凶邪，为出死力，沮害良善，助成奸谋，可依前官守水部员外郎，分司南京，衢州居住；吴安诗，顷者尔以邪朋，窃处谏列，鼓扇凶焰，附会邪谋，可责授濮州团练副使，连州安置；晁补之，尔向以险邪之资，力附奸恶之党，表悰倡和，阿附导谀，可落秘阁校理，依前官添差监处州盐酒税；贾易添差监海州酒税务；通直郎，寻医程颐，追毁出身以来文字，放归田里。已上逐人并钱勰、杨畏，仍并依绍圣二年八月二十一日所降指挥，永不叙复。郴州编管秦观，移横州编管。其吴安诗、秦观所在州郡，差得力州职员押伴前去，经过州军交割，仍仰所差人常切照管，不得别致疏虞。朱光庭追贬柳州别驾，孙觉追职？两官及遗表恩例，李之纯追职及遗表恩泽，赵禼追职并两官及遗表恩例，杜纯追职遗表恩例，李周追贬唐州团练副使。”大防等责词，皆叶涛所草也。（《纪事本末》卷百二。原注：《旧录》云：上亲政三年，追述先志，审度考核奸臣诋诬迹状，方显断以不疑，皆正典刑。於是继述之孝彰矣。《新录辨诬》云：《实录》载吕大防以下贬窜，首尾甚备，制书尽存之，庶几后世犹有考焉。自党锢祸起，忠贤奔播，奸邪无所忌，是以极於大乱而后止。盖本於绍述之一言，甚矣；其为生民之祸，呜呼烈矣！自“上亲政”以下删去，制词恐须略加删削，不必备载，更详思之。布《录》：庚辰晚，闻再贬大防、挚、辙、焘等於岭表，以次黜责者三十馀人。三省素未以此语布，及已得旨，亦不复道，上亦不语。及是日，叶涛来，颇惶惑於命词，然何可遏也。《实录贬大防》等在癸未二十八日。案：《长编》卷四百八十五：绍圣四年四月己亥。原注：大防责循州在四年二月二十八日。又卷四百八十九：绍圣四年七月癸丑，诏许大防归葬。原注：亦云：二月二十八日，大防贬循州。是《长编》本从《实录》书之。《纪事本末》乃取注中布《录》庚辰晚云云，系於庚辰日下，恐非《长编》原文。今姑依《纪事》编次。又案：陈桱《通鉴续编》云：先是，左司谏张商英上言：“愿陛下无志元祐时，章惇无忘汝州时，安焘无忘许州时，李清臣、曾布无忘河阳时。”以激怒之，由此诸贤皆不得免。时焘已卒，大防行至处州信丰而卒。挚、焘皆卒於贬所，天下惜之。纯仁时因目疾失明，闻命怡然就道。或谓纯仁盗名，纯仁曰：“七十之年，两目俱丧，万里之行，岂其欲哉？但区区爱君，有怀不尽，若避好名之嫌，则无为善之路矣！”） 

　　７、诏罢《春秋》科。（《纪事本末》卷一百。原注：《旧录》云：诏罢《春秋》科。先帝以经术迪士，独《春秋》不设科，以《鲁史》亡，不可稽考，士不能通故也。元祐复设，今罢之。《新录》辨诬曰：不设《春秋》科，本王安石偏见私意。班固曰：“孔子因《鲁史》而作《春秋》，左邱明论辑其本事，是以为之《传》。”自汉儒据《传》以通经，六艺垂世，卓乎如日月，而史官因诏罢《春秋》科，妄谓先帝以《鲁史》之不可稽考，士不能通之，故今删去。案：洪迈《容斋续笔》卷十五云：五声本於五行而徵音废，四渎源於四方而济水绝，周官六典所以布治而司空之书亡。是固出於无可柰何，非人力所能为也。乃若《六经》载道，而王安石欲废《春秋》。绍圣中，章子厚作相，蔡卞执政，遂明下诏罢此经，诚万世之罪人也。） 

　　８、癸未，议进筑九羊谷寨，修筑石门峡东塔子觜堡。（《长编》卷四百九十六：元符元年三月癸酉，进筑九羊谷寨，修筑石门峡东塔子觜堡，毕工，赐名。原注：绍圣四年二月二十八日建议。案：《宋史地理志》：九羊谷东至灵平砦三十里，西至宁安砦六十六里，南至三川砦五十里，北至临羌砦八十里。） 又议进筑没烟前后峡两寨。（《长编》卷四百九十九：元符元年六月辛卯，进筑没烟前后两峡寨，毕工，赐名。原注：绍圣四年二月二十八日初建议。案：《宋史地里志》云：没烟后寨，砦东至通峡砦十八里，西至正原堡四十里，南至石门砦三十里，北至萧关一百三十里。没烟前砦，东至东湾堡七里，西至汤羌砦一十八里，南至怀德军一十八里，北至胜羌砦八十里。） 

　　９、甲申，制曰：“文彦博色厉而荏，行伪而坚，备公师於三朝，更将相而四纪，曾靡云报，尚何所仇？（案：《太平治迹统类》此下有云：忘我大德，肆其忿心。初迷国以怀诈，终朋奸而背善。以理财裕民之政，为暴刻聚敛之利；以经武拓地之勋，为寇攘草窃之计。有臣若此，於义可乎！於戏！明罚正刑，永为垂世之戒，彰善瘅恶，上慰在天之灵。） 可落河东节度、管内观察处置等使、开府仪同三司、太原尹，特降太子少保（案：《十朝纲要》、《太平治迹统类》作“太保”。） 致仕，依前潞国公。”（《纪事本末》卷百二。案：《十朝纲要》，彦博洛节钺、太子太保致仕在癸未。异此日。又案：《太平治迹统类》云：张茂则、梁维简、谭扆、赵约内人樊氏并责降。） 

　　１０、是月，陈敦夫除秦凤路提点刑狱使。（《长编》卷四百九十四：元符元年正月丙寅，诏赐陈敦夫。原注：敦夫除秦凤提刑在绍圣四年二月。） 

　　１、闰二月丙戌朔，诏太师致仕文彦博诸子并令解官侍养，司马康追夺赠官。（《纪事本末》卷百二。案：《续宋编年资治通鉴》载诸臣贬责云云，与《纪事本末》文同。又於文彦博降责及司马康追夺赠官下原注云：史臣留正曰：“邪正不可并用，君子与小人共事，君子终必为小人所攻，从古然也。元祐之末，刘、吕主调停之说，则台谏、给舍参用小人。如来之邵、邓温伯、郑康、陆佃、周秩之徒俱进，莘老、微仲君子，亦分其党，互相非毁。则大往小来，群邪并起，小人反覆，易於反掌。前日无况进侍：无况求见公著为入身之计者，张商英也，今日乞毁公著碑，亦商英也；前日定谥司马光者，周秩也，今日乞以罪加司马光者，亦周秩也，此犹可也。而章惇、蔡卞、张商英之徒，既谪贬范纯仁以下三十馀人，又追贬司马光、吕公著一十馀人，窜吕大防、刘挚、梁焘，皆已致之死地而欲尽杀元祐诸贤。既废孟后，且又欲追废宣仁，章惇之罪，可胜诛哉！”） 

　　２、上批：“张天悦（案：《宋史·本纪》作“天说”。） 所进书，观其立意狂妄，诋讪之言往往上及先帝，下及朝廷，可进呈取旨。”诏以张天悦送开封府，取勘情节，申尚书省。其后，开封府言：“张天悦私有《景祐福应太一集》，及上书诋讪先帝，情不可恕。”诏特处死。（《纪事本末》卷百二。案：《长编》卷四百九十四：元符元年正月甲寅，邢恕言：“胡深疏云，前日张天悦处死，是刑馀无赖之人。”又言：“其言上斥神宗，诛之固宜。”原注：云：天悦处死在四年闰二月。又卷五百九：元符二年夏四月辛卯，诏勘鞫不结案及审录覆奏者，以违制论。先是，臣僚言右军巡院鞫前兖州莱芜县尉张天锡讹言。诏特处死，更不结案审录，仍不覆奏。原注：元符三年九月，陈瓘论章惇杀张天悦之徒以钳众。张天悦，见绍圣四年闰二月丙戌，或即是张天锡，或别事，当考。又案：《编年备要》云：自是妄言者莫不诛死。） 

　　３、丁亥，诏曰：“韩川、孙升，尔等以显附奸凶，肆为讥讪，早负罪谴，久稽典刑。川可特责授岷州团练使副使，道州安置，升可特责授果州团练副使，汀州安置。”诏：“知福州、朝奉大夫叶伸特令守本官致仕。”中书舍人蹇序辰言：“观文殿学士、大中大夫、知定州韩忠彦，本因朝廷以其父琦勋旧，遂蒙先帝擢用，宠遇甚厚，官为尚书，超躐夷等。元祐之初，遽忘大恩，附会奸恶，同为毁訾，望早赐黜责。”制曰：“韩忠彦进由世臣，擢自先帝。历跻禁从，久赞事枢，当体前修，以裨初政。而乃助诬民之浮说，行蹙国之匪谋，可依官降充资政殿学士。”（《纪事本末》卷百二。） 

　　４、诏：“上清储祥宫御篆碑文苏轼所撰，已令毁弃，宜差蔡京撰文并书。”（《纪事本末》卷百二。案：轼撰碑文在元祐六年八月丙午。蔡绦《铁围山丛谈》卷二：上清储祥宫者，乃太宗出藩邸时艺祖所赐予而建也。中遭焚毁，神庙时召方士募人将成之，未就。及宣仁高后垂帘，乃损其服御而考落焉，因诏东坡公为之记，而哲庙自为书其额。后泰陵亲政，元祐用事臣得罪，遂毁其碑。又改命鲁公改更其辞。鲁公时为翰林学士承旨也。） 

　　５、壬寅，中书舍人蹇序辰言：“安焘被遇先帝，至为执政，方文彦博、司马光竞为弃地之论，焘实与其事，内结张茂则与之表悰，外同奸党为之借留。及蔡确得罪，又从而出力挤之。当是时，旧臣相继被斥，独焘徘徊数年，偶缘丧母，方始去位。则协助光等为多，非特附会阿谀而已。究其本末，背负旧恩，见利忘义，尤在韩忠彦上，此皆中外所传闻，朝廷所照见。伏望圣慈更赐裁度，比附同罪已罚之人，一体参酌施行。”制曰：“安焘持禄保躬，协谋蹙国，依凭奸党，为己助恶，诬篾劳臣，随时挤陷，上辜寄讬，久负谴诃，特落观文殿学士，依前官差遣如故。”（《纪事本末》卷百二。案：焘罢知河南府在二年十一月乙未，可考。《东都事略安焘传》云：四年，落职，知大名府。） 

　　６、京西路转运副使周秩除淮南路转运副使。（《长编》卷四百九十：绍圣四年八月壬辰，委秩体量狱事。又卷四百九十三：四年十二月癸未，命秩察河南变事。原注：四年正月二十四日，先自浙宪除京西漕。闰二月十七日，改淮南漕。） 

　　７、河北路转运副使邵&lt;龠虒&gt;除陕西路发运副使。（《长编》卷四百九十一：绍圣四年九月，李深上书。原注：云：邵&lt;龠虒&gt;闰二月十七日自河北副除陕副。） 

　　８、吏部尚书黄履除中大夫、尚书右丞。（《长编》卷四百九十八：元符元年，蔡京言究问文及甫书事。原注：绍圣四年闰二月十七日，黄履自吏书为右丞。案：“中大夫”三字，据宋史宰辅表增。） 

　　９、中大夫、同知枢密院事曾布为大中大夫、知枢密院事，翰林学士、左朝议大夫、知制诰林希为中大夫、同知枢密院事。（案：《宋史本纪》，希知枢密院作壬寅日。） 初，章惇之初拜相也，曾布在翰林，草惇制词，极其称美，望惇用为同省执政；惇忌之，止拜同知枢密院。於是，又迁知枢密院。故事，枢密院日得独对。乃疑布，更引希同知枢密院，使察之。希寻为布所诱，亦忤惇。布与惇益不合，卒倾惇，夺其位。（《纪事本末》卷百三十。案：《长编》卷四百八十七：绍圣四年五月戊辰，林希言：“乞使臣依进士试策。”原注：林希以学士改知枢密在四年闰二月。又卷四百九十：绍圣四年八月癸未，蔡京言惇与臣不同。原注：引陈瓘弹蔡京第四章云：“章惇初信京、卞，三人议论如出一口。自绍圣二年十月卞为执政，於是京有觖望，而与惇睽矣。四年闰二月，林希为执政，於是京始大怨，而与惇绝矣。京所云‘与臣？’，殆由此。”按瓘此章日月有误，故《长编》卷四百八十七於四年五月犹称学士也。） 

　　１０、甲辰，诏：“宁远军节度副使、惠州安置苏轼责授琼州别驾，移送昌化军安置；韶州别驾，贺州安置范祖禹，移送宾州安置；新州别驾，英州安置刘安世，移送高州安置。”（《纪事本末》卷百二。案：《长编》卷四百九十：绍圣四年八月丁酉，究问及甫与恕书。原注：云：闰二月十五日，范、刘再贬。是月丙戌朔，十五日乃庚子。《纪事》系甲辰，乃十九日也。与《长编》相差五日，必有一误。） 

　　１１、朱服知莱州。（《长编》卷五百一：元符元年八月辛巳，赵挺之言：“朱服因持丧削，今牵复节镇，理实未安。”原注：绍圣四年闰二月十九日知莱州。案：《宋史朱服传》：绍圣初政，因表贺力诋变乱法度之故，召为中书舍人。使辽，未返而母死。诏以其家贫，赐帛三百。丧除，拜礼部侍郎。湖州守马城言其居丧疏几筵而独处他室，谪知莱州。） 

　　１２、提举汴河堤岸贾种民差同杨琰相度。（《长编》卷四百八十八：绍圣四年五月乙亥，种民言导洛依元丰年例。原文辑此。又《长编》卷四百八十：绍圣四年四月丁亥，贾种民往吕梁。原注：闰二月十九日可考。案：原文已佚。据《宋史河渠志》卷四云：四年闰二月，杨琰乞依元丰例，减放洛水入京西界大白龙坑及三十六陂，充水匮以助汴河行运。诏贾种民同琰相度合占顷亩，及所用功力以闻。） 

　　１３、乙巳，承议郎李仲除提举开修御河。（《长编》卷四百九十一：绍圣四年九月，李深上书。原注：李仲闰二月二十一日以承议郎除提举开修御河，三月二十四日改河北运判。） 

　　１４、丁未，诏官员任本贯路差遣应酬奖并减半。（《长编》卷四百九十三：绍圣四年十一月戊寅，吏部言本贯差遣酬奖并减半。原注：闰二月二十二日已减半指挥。） 

　　１５、戊申，权知洪州、朝请郎张商英为江、淮、荆、浙等路发运副使。（《纪事本末》卷百三十一。） 

　　１６、壬子，诏：“朝奉郎、守太府少监，分司南京，通州居住王觌改送袁州居住；（案：《宋史王觌本传》：绍圣初，以宝文阁直学士知成都府。蜀地膏腴，亩千金，无闲田以葬。觌索侵耕官田，表为墓田。江水贯城中为渠，岁久湮塞，积苦霖潦而多水灭，觌疏治复故，民德之，号“王公渠”。徙河阳，贬太府少监，分司南京，又贬鼎州。殊与此有异。） 故朝奉郎、试中书舍人孔文仲追贬梅州别驾，及追遗表恩例；鲜于？追谏议大夫、集贤殿修撰；故朝奉郎吴处厚追贬歙州别驾。”（《纪事本末》卷百二。） 

　　１７、中书舍人蹇序辰奏：“刘奉世等皆缘弃地及附会奸恶，谤毁先朝致罪，行未旬日，最为近例。而孔文仲、郑雍、安焘等，犹未见行遣，比之奉世等责罚，其为失当，不伦甚明。”制曰：“郑雍顷由附会，得列言官，乘时抵隙，骤至丞辖，助成奸慝，无补事功，可特落资政殿学士，依前官差遣如故。”（《纪事本末》卷百二。） 

　　《续宋编年资治通鉴》：大雨雹。（案：《宋史·本纪》：癸卯，大雨雹。《五行志》：癸卯，京师雨雹，自辰至酉。） 

　　１、三月乙卯朔。（《长编》卷四百八十九：绍圣四年六月丁酉，赐修复安疆寨，防拓蕃、汉官帛有差。原注：三月一日可考。案：《十朝纲要》：乙卯，筑安疆寨。） 

　　２、直龙图阁、知庆州孙路加宝文阁待制。（《长编》卷五百五：元符二年正月庚戌，诏孙路体度边情。原注：路先以绍圣二年正月十三日除陕漕，六月三日加直龙图阁，四年三月一日加宝文阁待制。案：钱大昕《朔闰考》：是月乙卯朔。） 

　　３、戊午，陆师闵兼都大都库成都府利州陕西路茶事兼提举陕西等路买马公事。（《长编》卷四百八十九：绍圣四年六月乙未。原注：云：已见三月四日，当存一去一。案：今依彼文辑此，姑存原文。） 

　　４、辛酉，西上閤门副使苗履权知兰州兼管勾沿边公事。（《长编》卷四百八十六：绍圣四年四月戊申载履权知兰州。原注：云：履权知兰州已见三月七日。案：此与上条皆两书之，例《长编》原文，当两存之。） 履申乞造熙河浮桥，建金城关。（《长编》卷四百八十五：绍圣四年四月甲午，金城关毕功。原注：云：三月七日，履申乞造浮桥、建金城关。） 

　　５、癸亥，御集英殿，赐正奏名进士何昌言并诸科进士等及第、出身，释褐六百九人。（案：《长编》卷四百八十七：绍圣四年五月甲寅，进士及第何昌言、方天若、胡安国除官。原注：云：三月十日。此癸亥为初九日。） 是日，未启封，读三人程文至第四人，展读数百字，曾布与蔡卞俱云：“文字显不如第三人，恐不须读。”启封，乃章惇之子持也。至第五人，上宣谕曰：“对策言先朝法度当损益，可降。”布曰：“事有适於事变，近於人情，固当损益，恐无可降之理，使先帝在位至今，闻有可增损，亦当随宜损益。”翰林学士承旨蔡京进曰：“先帝则当损益，陛下方绍述先志，不当损益。”布曰：“恐无此理。”上顾卞曰：“如何？”卞曰：“不知欲何如损益？”京曰：“第言事当损益者，不可不损益。”布曰：“如此乃是。”卞亦默然。上曰：“更不须降。”然卒降为第七人。及启封，则李元膺，乃察之子也。后五日，布同林希言：“前侍集英殿放进士，因言及损益先朝法度事，未敢极陈。时变有所不同，人情有所不便，岂可不得增损！如此，则是胶柱而鼓瑟也。况即今行保甲，如先朝团教事，皆未可行。三省行八路差官法度，累经修改，终未如旧法。凡此之类，岂非损益！乃所以守先帝之法。”上曰：“第不失大意可矣。”布曰：“德音如此，臣复何言！然今日在朝之人，设此罗网以为中伤罗织之术，凡有人言及朝廷政事所未安，即便以为非毁朝廷，党助元祐，因此斥逐者不一。盖正直自守之士，无他罪恶，加以此名，则无由自辨。然以臣所见言之，君子小人，皆不当有此心，小人惟利是视，所以媚附朝廷者，只是经营官职求利而已。却於今日，自投元祐党中，以取祸患，亦无此理。臣故云‘君子小人，皆不当有此心’。陛下於人情事理无不洞达，愿更加审察。”林希进曰：“法度无不损益之理。如编敕，熙宁中修成，元丰中又修，今复重修。若不可损益，即第当检熙宁、元丰敕遵行，何用更修？其他法令，亦皆类此。今日之论，诚中伤罗织之端尔。”上颇欣纳。布又言：“第二人方天若程文中，言元祐大臣当一切诛杀，又言子弟当禁锢之，资产当籍没之。古今政事中，殊无义理，此奸人附会之言，不足取。”上曰：“只是敢言。”布曰：“此有所凭恃，非敢言也。天若乃蔡京门客。”上曰：“不知。”布曰：“前放榜一日，章惇问臣曾闻宣谕否，布曰：‘不闻。’惇曰：‘有一举人论元祐当诛，上甚称之。’既而林希为臣言此必天若。及放榜，惇亦对蔡卞言惇知此必是天若卷子。臣曰：‘恐是。’惇曰：‘何恐之有？决知是天若也’。”上惊曰：“惇何以知？”布曰：“非天若不敢尔，惇所以知之，况京乎？”林希曰：“天若在京家安下。”布曰：“惇每言人臣不可欺罔，此诚至论。陛下深居九重，若容人臣欺罔，何所不至，如天若欺罔，孰大於此？”上颔之。天若，兴化人也。（《纪事本末》卷一百。） 

　　６、庚午，河东安抚使孙览除枢密直学士。（《长编》卷四百八十九：元符元年五月丙子，览降宝文阁待制。原注：览进密直在绍圣四年三月十六日。） 

　　７、丙子，吕惠卿筑克胡山新寨。（案：《十朝纲要》作“刻胡”。毕功，赐名平羌寨。《长编》卷四百八十五：绍圣四年四月己未，惠卿迁光禄大夫。原注：吕惠卿筑平羌寨毕功在三月二十二日。又四月庚子，吕惠卿言李沂西界讨荡功。原注：平羌寨赐名已见三月二十二日。又卷四百八十七：绍圣四年五月己未，惠卿迁官。原注：吕惠卿筑平羌寨毕功在三月二十二日。又卷四百九十二：绍圣四年十月丙戌，密院言惠卿进筑赏厚。原注：平羌寨赐名在三月二十二日。案：《宋史本纪》：壬戌，进筑克胡山新寨。丙子，克胡山新砦成，赐名平羌寨。） 

　　８、戊寅，提举开修御河李仲改河北路发运判官。（《长编》卷四百九十一：绍圣四年九月，李深上书。原注：李仲闰二月二十一日以承议郎除提举御河，三月二十四日改河北运判。） 

　　９、辛巳，（《长编》卷四百八十六：绍圣四年四月甲辰，吕惠卿言浮图寨毕功。原注：三月二十七。又卷四百九十二：绍圣四年十月丙戌，密院言惠卿相度米脂、细浮图等进筑。原注：三月二十七日可考。案：《宋史·本纪》：辛巳，西上閤门使折克行破夏人於长波川，斩首二千级，获牛马倍。） 

　　１０、壬午，中书舍人、同修国史蹇序辰言：“朝廷前日追正司马光等奸恶，明其罪罚，以告中外，惟变乱典刑，改废法度，讟毁宗庙，睥睨两宫，交通近习，分布死党，考言观事，实状具明。而包藏祸心，踪迹诡秘，相去八年之间，已有不可备究者。至其章疏文字，行遣案牍，又散在有司，莫能会见。若不乘时取索编类，必恐岁久沦失，或邪党交搆，有藏匿弃毁之弊。欲望圣慈特赐指挥选官，将贬责奸臣所言所行事状，并取会编类，人为一本，分置三省、枢密院，以示天下后世之大戒。”从之，仍差给事徐铎及序辰。（《纪事本末》卷百二。案：《长编》卷四百九十七：元符元年四月壬午，序辰言候编类毕进入备览。原注：序辰初乞编类在绍圣四年三月二十五日。今《纪事》系三月壬午，乃二十八日也。编类成册计一百四十三册，诏令录本进入，见《长编》卷四百八十五，绍圣四年四月丁酉日。邵经邦《宏简录》云：蹇序辰编类光等事状及臣僚章疏，人为一帙，凡四十三帙来上，缙绅由是无得脱祸者。陈桱《通鉴续编》云：章惇遣吕升卿、董必察访岭南，将尽杀流人，帝曰：“朕遵祖宗遗志，未尝杀戮大臣，其释不治。”章惇志不快。於是中书舍人蹇序辰上疏云云。章惇、蔡卞请帝命序辰及直学士院徐铎编类事，为光等改废法度悉不遗，凡四十三帙。薛昂、林自又乞毁《资治通鉴》。） 

　　《续宋编年资治通鉴》：幸金明池，殿中侍御史陈次升上疏略曰：伏闻金明池新造龙船，费用万贯，肆为侈靡，穷极工巧，必非陛下意也。陛下躬不世之资，袭祖宗之庆，勤俭过於夏禹，天下之所共仰。有司不能宣明德意，所造不乘之舟，其费如此，而游幸之日，天乃大风，岂非爱祐陛下而使觉悟，有司之过乎！案：《十朝纲要》：闰二月甲戌，幸金明池。然闰二月丙戌朔，无甲戌日。以三月乙卯朔推之，乃三月二十日也。《纲要》误。《编年备要》云：幸金明池，风甚，浪如山。新作龙舟舣於水心殿东，不复登，水嬉等船皆罢。又云：先是，以修龙舟了毕，特支度牒十五道赐杨琰。御史蔡蹈言：“杨琰者，本木工，止缘技巧驯致使名。禄养丰厚，时有加赐，近代以来，以工巧被宠遇者，未有如琰比也。龙舟之役，其费不赀，朝廷不责其过侈而反以度牒赐之，甚亡谓也。若谓其功可赏，不过有功之事何足多？尚今赏之过厚，无不议论。凡赏罚所以存劝沮也，今以一龙舟而命赏过厚，不知劝何在耶？若谓其劳可赏，则边陲用命，国尔忘家之人不知何以为赐？臣窃见诸路每月兴修於乞度牒，诘问勘当，十不得五，其重惜如此而独於赏琰，不以为意何邪？”《谠论集》载次升》二疏《上哲宗幸金明池乞不乘船疏云：“臣伏闻有旨，今月二十日幸金明池者。臣窃观《孟子》之言曰：‘吾王不游，吾何以休？吾王不豫，吾何以助？一游一豫，为诸侯度。’则知天子游幸，与民同乐，乃天下无事之事也。今闻圣驾幸金明池，有旨不过御桥，是以主器至重，社稷所系，其出入起居，兢慎如此，实天下之福也。臣窃闻舆议，所造龙船，穷极工巧，华丽尤甚。陛下必须乘御，以臣愚见，乘船危，乘桥安，陛下尚不乘桥岂肯乘船耶？虽然如此，陛下若不乘船，臣先事而言亦无所害，万一有之，可为未然之戒。臣安可以缄默？《传》有之曰：‘千金之子不垂堂，百金之子不倚衡，圣主不乘危，不徼幸。’又曰：‘乘船危，圣主不乘危。’伏愿陛下念之裁。取进止。”其一疏为《上哲宗论龙船费》，即《续宋编年通鉴》所载者，《集》中已缺全疏。又案：次升《行实》谓上疏为二年，今在三年，必有一误。蔡绦《铁围山丛谈》云：金明池始太宗，以存武备，且为国朝一盛观也。其龙舟甚大，上级一殿曰“时乘”。既岁久，绍圣末，诏名匠杨琰者新作焉。久之，落成，华大於旧矣，独铁费八十万斤，他物略称，是盖楼阁殿既高，巨舰得重物，乃始可运。

　　仁和张大昌辑注 

　
卷十五

　

　　哲宗
  </div>
  <div class="pagination">
   <a href="续资治通鉴长编拾补_page16.html">
    上一页
   </a>
   <span>
    ...
   </span>
   <a href="续资治通鉴长编拾补_page12.html">
    12
   </a>
   <a href="续资治通鉴长编拾补_page13.html">
    13
   </a>
   <a href="续资治通鉴长编拾补_page14.html">
    14
   </a>
   <a href="续资治通鉴长编拾补_page15.html">
    15
   </a>
   <a href="续资治通鉴长编拾补_page16.html">
    16
   </a>
   <span class="current-page">
    17
   </span>
   <a href="续资治通鉴长编拾补_page18.html">
    18
   </a>
   <a href="续资治通鉴长编拾补_page19.html">
    19
   </a>
   <a href="续资治通鉴长编拾补_page20.html">
    20
   </a>
   <a href="续资治通鉴长编拾补_page21.html">
    21
   </a>
   <a href="续资治通鉴长编拾补_page22.html">
    22
   </a>
   <span>
    ...
   </span>
   <a href="续资治通鉴长编拾补_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
