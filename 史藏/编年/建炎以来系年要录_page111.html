<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 111 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 111 页/共 115 页
  </h1>
  <div class="content">
   癸巳右朝请大夫知忠州张德远言峡路保正以皇祐编敕尚差至三等户物力不均望依绍兴免役令选差物力最高之人从之 是日金人犯通化军先是通化未有守臣鄂州都统制吴拱以游奕军统制张超权军事超才入城忽报金人铁骑数百入门超闭谯门令从者率邦人巷战金人死者数十乃引去 
　　甲午册谥大行渊圣仁孝皇帝曰恭文顺德仁孝庙号钦宗命尚书左仆射陈康伯上册宝于几筵殿 盱眙军奏夏俊巳复泗州 左朝奉郎通判楚州徐宗偃录白金国趣遣奉使牒草至行在 是日兴州驻劄御前前军统领刘海复秦州初秦州既陷金人徙城北山地最径险守将萧济素狎官军弗为备有明威将军号奇珠诺尔者荒湎尤甚每日自歌曰金亦有银亦有我曹为乐宜耐久先是敌军戍寨者三千前二日打粮傍郡弱者守室至是刘海引兵傅城下济弗之觉也近城数里乃觉之海与左军统领贾士元同统领王中正计曰秦城险而坚未易拔也今城守似怠当以火攻之遂积藁纵火烟上蔽城寨破海登焉夜中乃开门以降得粮十余万斛遂以正将刘忠知州事抚定人民各安其素业宣抚司偕制置司第功以闻 
　　乙未金人寇信阳军先是京湖制置使成闵遣中军统制赵撙屯德安撙至之五日信阳告急撙曰信阳虽小实为德安表里不可失也乃留游奕军统制宋奕守德安府自将所部骑赴之敌骑径去侵蒋州时江州都统制戚方在淮西即引其兵南渡 江淮制置使刘锜命楚州以海舟数十艘往淮阴军前分布守御时金人大军巳至清河口地名桃源锜犹在扬州未发也 是日鄂州诸军都统制吴拱发兵戍襄阳者尽绝时拱被朝命襄阳或有变不能自保则令退守荆渚拱以书遗大臣言荆南为吴蜀之门户襄阳为荆州之藩篱屏翰上流号为重地若弃之不守是自撤其藩篱也况襄阳依山阻江沃壤千里设若侵犯据山以为巢穴如人扼其咽喉守其门户则荆州果得高枕而眠乎若欲保守荆州自合将襄阳为捍守之计当得军马一万使拱可得指画则修置小寨保护御敌营辟屯田密行间探然议者谓拱言襄阳形势虽善而所谓修置小寨者其意在于退守方山而弃城不守阖关自固而不以兵接战也先是御史中丞湖北京西宣谕使汪澈道出九江右奉议郎新通判湖州王炎见澈谈边事澈即辟炎为属自鄂渚偕至襄阳抚诸军澈闻议者欲置襄阳而并力守荆南亦奏襄阳重地为荆楚门户不可弃也至是秋高澈乃还鄂州以调兵食既而拱至襄阳首置万山寨寨无水无薪师徒劳役时人不以为便 
　　丙申权尚书工部侍郎黄中移礼部侍郎 司农少卿许尹权工部侍郎 诏皇叔崇信军节度使提举佑神观士衎建宁军节度使提举江州太平兴国宫士＜雪刂＞并令归南班奉朝请二人先罢宗官居于外故也 遣入内东头供奉官李宗回抚问四川宣抚使领兴州都统制职事吴璘兴元都统制姚仲金房都统制王彦并以茶药赐之 殿中侍御史杜莘老言知长宁军刘忱所为贪黩放罢 是日四川宣抚使吴璘所遣将官曹＜氵休＞复洮州先是金人所命知洮州阿哩雅往北界军前未还＜氵休＞至城下其妻包氏率同知昭武大将军鄂屯察济与官吏军民来降诏封包氏为令人既而阿哩雅来归璘即命同知洮州赐姓赵氏阿哩雅西蕃人也费士戣蜀口用兵录复洮州在今年十二月误也按王之望今年十月四日所申乞复狭西运司劄子亦称巳复陇洮州足知在九月下旬不疑今从宣抚司奏状附此 
　　戊戌四川宣抚使吴璘四川安抚制置使王刚中奏金兵犯黄牛堡诏金人无厌背盟失信军马巳犯川界今率精兵百万躬行天讨有措置招谕事件如后令三省枢密院降敕榜晓谕中原百姓见为签军想未忘祖宗德泽痛念二圣不还岂肯从蕃反攻旧主榜到各宜相率从便归业内有愿立功效来归人当议优加爵赏一女真渤海奚契丹应诸国等人暴露日久岂不怀归见此文榜请各散回本国别事君长以图子孙长久之计一中原诸路州县官吏军民有能以一路归者除安抚使以一州归者与知州以一县归者与知县余见任官更不改易一诸路忠义豪杰山寨首领能立功自效者并依前项推赏一中原并诸国良民见为奴仆者并放令逐便内有能自擒获其本主归顺者即以本主官爵田宅给赏一诸国官吏军民不愿归本国者当尽还官爵虽见用事之人一例旌赏优恤与中国人一般更不分别因而能立功自效者不次擢用一军行秋毫无犯并不杀人放火亦不劫掠财物妇女一事平后放免税租十年一应干敌人残虐科歛等事如签事刷人夫水手工匠差科军器粮草舟船牛车骡马拣夺人家室女绣女一切非法骚扰并行除放一淫酷之刑如灭族剥皮油煎锯解钩脊之类深可痛伤并一切除去于是印发行下 是日江淮浙西制置使刘锜发扬州锜在扬州病上遣中使谭某将医往视锜曰锜本无疾但边事如此至今犹未决用兵俟敌人侵犯然后使锜当之既失制敌之机何以善后此锜所以病也中使以奏锜遂行日发一军时锜巳病不能食但啜粥而已 
　　己亥忠翊郎夏俊为武翼郎合门宣赞舍人赏功也 兴州都统司后军第二正将彭清左军第一副将张德破陇州清以是月乙未出师遂进兵傅于城下列攻具分击之克其城守将奉国上将军卢某同知昭武大将军刘某巷战不胜走凉楼不下清积薪焚之军民乃降四川宣抚使吴璘以清知陇州寻令将官谈德守方山原俾清引其兵赴凤州军前会合德至良原县遇敌接战自卯至午官军不敌遂溃而逃初德与其徒请兵出梁泉鱼龙川往攻方山原清从之既行德乃改道经良原县界遂失利清复引兵还方山原 是日兰州汉军千户王宏杀其剌史安远大将军温都乌雅以降宏尝为秉义郎后为金人所获俾部押兰州军马宏闻王师克秦州乃诱谕汉军使降人多从之惟北官不听宏遂与其徒鲁孝忠等率所部合斗杀乌雅及镇国上将军同知兰州富察萨等将骑兵五百步兵二百来归宣抚使吴璘承制授宏武功大夫知兰州统领熙河军马授孝忠秉义郎同知兰州费士戣蜀口用兵录赵甡之遗史皆作温都乌雅今从宣抚司所奏 
　　是月金主亮以其尚书右丞李通为大都督而将军纽赫鄂硕和副之令先造浮梁于淮水之上亮遂自将入寇时亮衣橘红袍所乘马金甲自宋门出其后图克坦氏与太子光瑛俱送行亮亦掩泣徐曰天实使之不自由也亮兵号百万毡帐相望钲鼓之声不绝远近大震炀王江上录云内侍梁汉臣本宋内侍陷敌每思报讐乃进曰燕京自古霸国虎视中原陛下可修燕京大内时复巡幸使中原之民望帝都为近遂纳其言差汉臣充修燕京大内使孔彦舟为副使自天德元年起至正元三年毕工改燕京为中都正元四年八月十八日至燕京萧王奏曰陛下移都燕京去白沟百里之余皆宋故土孔彦舟郦琼靳赛徐文之徒顷皆宋臣皆握大兵尽屯平原万一有变非国之福亮曰卿无忧也梁汉臣奏曰臣闻南宋讲武教兵有吞中原之志愿陛下无安乐于内可令山东两路河北三路通水去处积草聚粮仍教诸州军置造军器兼修大梁大内虎视江燕及造战船以备海道征伐并依一日宣梁汉臣曰朕欲修汴京大内时复巡幸卿为朕行毋得有辞以汉臣充修汴京大内正使孔彦舟为副使正元三年梁汉臣至汴京正隆元年春起夫四年毕工梁汉臣孔彦舟又令人催造通州战船数千只委兵部尚书苏保衡及徐文统押佥女真渤海契丹汉儿军五十万山东河北路并签汉军一十万诸路蕃汉军七十万诸路捕鱼梢工水手一十七万蕃汉军共九十七万令分八路入南界完颜仲统军取长安凤翔至西蜀完颜明统军自西京至均房阿噜穆尔统军自亳州齐芬珠彻自寿州合肥至和州界郭拉们自青齐至淮楚界苏保衡奏自通州至定林口二百八十里陆路不通河沟无水通舟入海梁汉臣曰起三路民夫开渠担水作成游泥用夫拖船入海人人称冤道路嗟叹而无敢叛者汉臣又奏洛阳好花宜巡幸看花正隆二年三月洛阳一夜天降大霜群花尽死汉臣曰愿陛下降诏催促诸路大军进取江淮无失其时于是下诏催促有人譛孔彦舟者遂赐酒酖之命彦舟充西京留守起行至路药发病遂死正隆五年五月起汴京此所云事迹月日与他书差不同今并附此更俟参考初亮肆虐既久宗族大臣已悉被诛而旧臣如张通古孔彦舟萧玉之徒亦皆坐死国人莫有固志及将用兵又借民间税钱五年民益怨愤亮借民税五年此以金国翰林直学士赵可所撰户部郎中王某墓志修入盖今年事于是中原豪杰并起大名王友直济南耿京太行陈俊唱义集众而契丹之后耶律鄂哈亦兴于沙漠诸军始有杀亮之谋焉 
　　建炎以来系年要录卷一百九十二 
　　建炎以来系年要录卷一百九十二金人地名考证 
　　持嘉原书作赤盏与金史同并误今改正 
　　图克坦原书作徒单误今改正 
　　喀齐喀原书作合喜误改见卷一百三十八 
　　罗索原书作娄室误改见卷一 
　　富察特默原书作蒲察徒穆误改见卷一百九十一 
　　奇珠诺尔原书作乞求阑误今改正 
　　阿尔嘉原书作阿令结误今改正 
　　鄂屯察济原书作奥屯蝉只误今改正 
　　温都乌雅原书作温敦乌也即金史之乌野并误今改正 
　　富察萨原书作蒲察撒误今改正 
　　纽赫鄂硕和原书作黏安阿述虎误今改正 
　　阿噜穆尔原书作阿鲁木律误今改正 
　　齐芬珠彻原书作乞伏赤朱误今改正 
　　郭拉们原书作郭律木误今改正 
　　鄂哈原书作窝斡与金史同并误今改正 


●建炎以来系年要录卷一百九十三 
　　宋 李心传 撰 
　　绍兴三十有一年冬十月庚子朔诏曰朕履运中微遭家多难八陵废祀可胜坏土之悲二帝蒙尘莫赎终天之痛皇族尚沦于沙漠神京犹陷于草莱衔恨何穷待时而动未免屈身而事小庶期通好以弭兵属强敌之无厌曾信盟之弗顾怙其篡夺之恶济以贪残之凶流毒遍于江淮视民几于草芥赤地千里谓暴虐为无伤苍天九重以高明为可侮輙因贺使公肆嫚言指求将相之臣坐索汉淮之壤皆朕威不足以震叠德不足以绥怀负尔万邦于兹三纪抚心自悼流涕无从方将躬缟素以启行率貔貅而薄伐取细柳劳军之制考澶渊郤敌之规诏旨未颁欢声四起岁星临于吴分冀成淝水之勋斗士倍于晋师当决韩原之胜尚赖股肱爪牙之士文武大小之臣戮力一心捐躯报国共雪侵凌之耻各肩恢复之图播告迩遐明知朕意遗史曰诏未降一月之前市人皆能诵其诏文诏既降始则久已制成但未降间不当漏于外耳又先期降付吴璘军中有旨未得颁行璘具奏乞颁行俄巳降出颁行矣 少保奉国军节度使四川宣抚使吴璘檄告契丹西夏高丽渤海塔坦诸国及我河北河东狭西京东河南等路官吏军民等曰盖闻惟天无亲作不善者神弗赦得道多助仗大义者众必归敢据一切之诚用谂万方之听我国家功高上古泽润中区列圣重光方启中兴之运斯民不幸适丁板荡之灾惟兹女真之邦首覆契丹之祀怙其新造间我不虞妖氛既陷于神都虐焰殆弥于宇县两宫北狩讫罹边境之烟尘大驾南巡未正汉京之日月凡居率土谊不戴天主上绍开中兴宏济大业望山河而陨涕瞻陵庙以伤心盖卧薪尝胆之是图宁拯溺捄焚之敢缓然人命至重隹兵不祥靡辞屈巳以事讎姑欲安民而和众岂彼冥顽之主狃于篡逆之资以至不仁行大无道敺我中原之老稚翦为异域之囚俘乃轻弃于穴巢輙坐张于畿甸自谓富强之莫敌公然反覆以见欺指挥而取将相之臣谈笑以求淮汉之地九州四海闻之怒发以冲冠百将三军谁不搴旗而抵掌幕府滥膺齐钺尽获戎旃冀凭宗社之威灵一洗乘舆之耻辱待时而动历岁于兹天鉴此忱使委身而致死人自为战不与敌以俱生帝尊一临士气百倍刘制置悉南徐之甲成马军兴侍卫之师李四厢虎视于青徐王太尉鹰扬于颍寿鄂师捣殽函之险步军充伊洛之郊前无坚锋勇有余愤以此制敌何敌不摧以此攻城何城不克惟彼诸蕃之大国久为钜宋之欢邻玉帛交驰尚忆百年之信誓封疆逈隔顿疏两地之音邮愿敦继好之规共作侮亡之举至于晋秦奇士齐赵隽材抱节义之良谟志功名之嘉会为刘氏左袒饱闻思汉之忠徯汤后东征必慰戴商之望抗旌云合投袂风从或据郡以迎降或聚徒而特起乘吾破竹之势立尔剪茅之勋侯王宁有种乎人皆可致富贵是所欲也时不再来更期父老之诲言深念祖宗之德化勿忘旧土重建丕基檄到如章书不尽意檄枢密院所降本也 江淮制置使刘锜至盱眙军会将议事 是日浙西副总管李宝以舟师至东海县先是魏胜既得海州久之官军不至城中之人始知为其所绐然业已背金不敢有贰心胜惧乃推宝之子承节郎公佐领州事自出募兵得数千人往攻沂州有女真万户之妻王夫人者阳引兵避之胜入城遇伏与战大败仅以身免胜复还海州金兵围之宝闻麾兵登岸以剑画地曰此敌界非复吾境当力战因握槊前行接敌奋击士无不一当十金惊出意外亟引去于是胜出城迎宝宝维舟犒士遣辩者四出招纳降附时山东豪杰开赵明椿刘异李机李仔郑云等各以义旗聚众赵与耿京所部马军将王世隆合共攻城阳军城阳军者密州之莒县陷伪改焉赵等闻宝来遣使诣军前纳款宝以为修武郎会金人自沂州遣五百骑至城阳军解围赵等散去世隆以其军屯日照县境宝舟至胶西县遣提举一行事务曹阳佯借民马与小吏徐坚往迎之世隆以其众降后数日开赵亦至宝以世隆赵并为山后都统制以待官军进攻且为声援 
　　辛丑言者请降空名度牒官告下江浙福建市军储每州给度牒十道及右迪功郎告一道其有山险非沿流不出米州军即易轻赍以进从之 武功大夫康州剌史随州兵马钤辖邢舜举权知郢州用成闵荐也 右朝奉郎通判楚州徐宗偃送吏部差监无为军在城税务右司谏梁仲敏劾宗偃妄称制置司之命令本州清野故有是命 崇信军节度使开府仪同三司领殿前都指挥使职事赵密乞依杨存中例奏男赓侄孙厚并于文资内安排许之给事中金安节等言右选所载使相荫补格法无补文资者不应用例弃法况存中绍兴十年初陈乞状称主兵在外而密今以殿职在内一不同也存中奏子而密奏侄孙二不同也存中二十八年郊恩日巳任少师在法合奏文资密今任使相当随本色荫补三不同也国家待遇人才文武一道初无轻重于其间但祖宗百世不刊之书凡为人臣者当共遵守又契勘密今次荫补二人并乞文资安排其奏补男赓亦未合条法若许依杨存中例已为优异之恩所奏侄孙难以引用欲望圣慈裁酌施行仍乞自今后文武官奏荐并依法不得引例庶几人各安分不废成宪 是日金人自涡口系桥渡淮先是池州都统制李显忠提兵在寿春安丰之间欲回军庐州徐观其变至谢步谍报敌自正阳渡淮矣正阳属安丰军参议官刘光辅曰若欲寻战功岂可退却宜据形势之地结垒以待之见利则进策之上也显忠从之得低山深林可以设伏显忠率腹心百余骑转山取路敌直掩显忠之背显忠觉之率诸将邀截获数人俄闻敌大至遂自峡山路渡大江以归显忠军中有中侍大夫至小使臣官告付身仅二千道是役也书填悉尽中侍大夫王光辅及统制官孔福等受之 
　　壬寅泗州土豪孙鉴王王□■忠顺人李永葛松并补承信郎付盱眙军使唤初湖北京西制置使成闵以马司之军赴武昌上命所过郡县以经总制钱常平义仓米济其军食至宣谕使汪澈言总制钱每月解发通判厅诸县多是催人户折帛钱及以等第高下敷借应副乞令逐州通判以五年一州统取经总制之数拨下大军经由县分通融支遣及豁还民户从之 
　　癸卯少保四川宣抚使吴璘兼狭西河东招讨使 太尉江淮浙西制置使刘锜兼京东河北东路招讨使 起复宁远军节度使主管侍卫马军司公事湖北京西制置使成闵兼京西河北西路招讨使 诏以军兴应顽民持刃为劫盗者并处死有不获者遣兵收捕虽遇大霈永不招安用议者请也 武翼郎合门宣赞舍人夏俊知泗州 武翼郎统制忠义军马魏胜知海州朝廷闻敌围海州胜与权州事李公佐共击却之翌日以胜为合门通赞舍人而公佐为合门祗候 诏今次大礼合加恩臣寮权不锁院宣麻止降制给告事定日如旧 太府少卿总领四川财赋王之望申准尚书省劄子坐湖广总领所申乞将吴拱带行官兵钱粮草料依循赣夔州体例责令旧应副官司发赴襄阳府交纳缘上件官兵朝廷已令限一季招填本所自无此一项阙额衣粮欲乞免行科发户部勘当不从 是日金主亮至安丰军又破蒋州 
　　甲辰吴璘奏劫金人桥头寨获捷上谓宰执曰朕与金国讲好二十年未尝有纤毫之隙不意使人王全口陈邀我将相大臣又欲得汉东淮南之地一时臣下谁不劝朕用兵朕谓和好未解则兵衅不可开姑发信使以审其事至淮不纳既归又求遣使反覆诡诈多求衅端意在败盟重兵压境托名打围谋为深入朕不免屯兵严备戒敕诸将务为持重以观其变而犯蜀无名果为戎首之事曲直宁不判然散关小捷岂非信顺之助而况篡弑君亲诛戮残忍天地所不盖载禽兽所不肯为神怒人怨灭亡无日今三道出师置帅招讨审彼已量虚实抚定我城邑招集我人民收复我寝庙毋焚烧毋虏掠毋杀伤以图万全之举高爵醲赏朕所不吝卿等赞朕成算协以众谋庶几恢复神州以复两朝之耻陈康伯曰臣等虽不习武敢不奉以周旋 秘阁修撰淮南等路制置使司参议官陈桷直敷文阁荆湖北路转运副使李稙并兼逐路招讨司随军转运副使应办刘锜成闵军钱粮 左武大夫兴州驻劄御前中军统制吴掖知成州 
　　乙巳刘锜自盱眙军引兵次淮阴县留中军统制刘汜左军统制员琦守盱眙时金人将自清河口放船入淮锜列诸军于运河岸以扼之数十里不断望之如锦绣 
　　丙午宰执言诸处屯戍将兵暴露日久欲再行犒设一次诏所在总领所一面取拨给散于内帑给还 是日刘锜遣淮阴乡导卞彬以轻舟载二百人伺敌动息回报敌舟师甚众锜不信厉声叱之 
　　丁未金人以铁骑列于淮之北望之如银 左朝奉大夫宋似孙为军器少监 直秘阁利州路转运判官计有功移知嘉州 右文林郎曹伯达特改右宣议郎伯达初权虹县簿焚金诏不拜事见十年五月上命改京秩秦桧抑之不行至是自陈而有是命 是日金人立其东京留守葛王褒为皇帝褒太祖旻孙晋王宗辅子初见绍兴九年三月淳熙元年更名雍改元大定初金主亮刷国中女真五国渤海契丹汉儿军自备衣甲鞍马南寇众谋曰皇帝失道远犯南朝未知胜负难以归国我等岂能作失家之鬼乎不若就近往东京与渤海酋豪册立留守葛王为主何如佥言亦是太祖之孙有何不可于是入府求见大王褒才出则庭下悉呼万岁遂即位改元大赦熊克小历载褒立在十月庚子朔注云或言立褒在六月今从宋翌所记金亮本末按苗耀神麓记立褒在十月八日丁未与赦书月日同今从之金人赦书门下朕惟前君乃太祖皇帝之长孙受文烈遗命嗣膺神器十有五年内抚外宁近安远至虽晚年刑戮过甚而罪不及民前岐国王亮位叨宰相不思尽忠以救敢行篡弑自僣窃以来昏虐兹甚是用列其无道昭示多方一前来皇叔元帅曹国王自先朝以亲贤当任止因篡位之初自怀恐惧无故杀害一前来太宗受太祖遗命不忘至公传位前军诸子并当职任止因篡位之初自怀疑惧将太宗亲子八人子嗣等七十余口并以无罪尽行杀戮一开国功臣晋王孙领行省楚国王爱新止因篡位之初自怀疑惧将爱新并凡子嗣三十余口及驸马丞相翁古察并宗室海州剌史等五十余口并以无罪尽行杀戮一左副元帅国王萨哈累建功勋因篡位之初自怀疑惧计备遥设以白矾书假言宫外拾得令其诬告并其子御史大夫沙津及太祖亲弟辽越国王男平章博济弟兄子嗣一百余口兵部尚书摩哩弟兄子嗣二十余口太皇太妃并子任王威赫并以无罪尽行杀戮一前来太祖长女公主系曹国王亲姊因篡位之初无故杀害一开国功臣皇叔太师梁王长子韩王临民清正忌其声誉令其家人诬告勘问不成故意杀害一应系开国功臣太祖太宗时已经封赠王爵无故并行追夺一会宁府系太祖兴王之所所建宫殿无故拆毁一中都大内营造累年殚竭财力不可胜计民力未定仍拆毁南京大内再行修盖并皆穷奢极侈土木之功前所未有一因伊小儿病却将乳母并二医人等尽行诛戮一宋国讲和之后臣礼不阙顿违信誓欲行并吞动众兴兵远近嗟怨医人祈翰副陈谏不可更不循省便行诛戮并旧有军器尽行烧毁却令改造遂致公私困竭生灵飞走无不凋弊一昨来皇叔曹国王被杀之后婶母国妃纳在宫中及亲族姊妹侄并应命妇有容色者恣行烝淫一亡辽豫王子嗣三十余口天水郡王子嗣一百余口并以无罪横遭杀戮一嫡母太后曾言不可南征之事手自残杀其大逆无道古今未闻一德宗嫡孙节使母妻子弟并太师梁王儿孙妇曹国王次夫人并子及韩国夫人并儿妇孙等并以无罪尽行诛戮一枢密使北京西京留守等因北征回并加诛族宰执亦被鞭挞其余过恶不可备举前录数条稔于闻见遂致天怒人愤众叛亲离朕方留守东京遵餋时晦四方豪杰将士吏民咸怀怨苦无所控告自远而至者数十万众日来赴愬再三敦请不谋同辞或以太祖皇帝聪明神圣应期抚运皇孙继嗣止予一人历数有归不期而会朕推诚固让至于再三请者益坚辞不得已恭念太祖创业之艰难祖宗社稷深惧乏祀俯循群情勉登大宝临御之始如履春冰宜推肆眚之恩以布惟新之令可大赦天下改正隆六年为大定元年十月八日昧爽以前除杀祖父母父母不赦外罪无轻重巳结正未结正已发觉未发觉咸赦除之内外大小职官并与覃恩仍委尚书省条奏施行于戏以＜宀十见＞而众可御敢希尧帝之仁代虐而民允怀庶及汤王之德尚赖文武励翼忠良赞襄咸告嘉猷永臻至治咨尔兆庶体子至怀褒时三十七张棣正隆事迹云褒乙巳年三月一日寅时生小字呼喇美 
　　戊申上谓大臣曰朕曩于内帑储钱备边士大夫不谕朕意甚者至指为琼林大盈之比顾朕虽积此亦何尝妄费一钱向拨百万缗付公府而近日遣军及诸处犒赐皆于是乎出岂不正资今日之用况方用兵国赋亦湏得人经理士大夫耻言利多事之时艰于选任亦今时之一病也中兴圣政臣留正等曰太上皇帝与邻国讲好二十余年使命往来无纤介之隙而乃于内帑储边备钱一毫不敢妄费是其未尝斯湏忘患也暨金亮败盟师兴财费而无横赋重歛以及民非圣虑深远畴克哉 权尚书吏部侍郎汪应辰充集英殿修撰知衢州中书舍人兼直学士院虞允文言应辰早岁以文章决科其材实堪世用今若藉其才以御外侮则衢郡不为边要若以为有罪亟当罢黜则不明言其罪以正其当黜之名若出于应辰之自请则边境多虞而人材相继去国此物论所以为朝廷惜也望且令依旧供职以待后日烦使从之 左朝奉大夫知荆门军姚岳令再任岳在荆门籍民兵置枪仗号强壮子弟号令齐一宣谕使汪澈见而善之奏岳缓急可倚乃有是命三省枢密院奏招纳归附归正人赏格应接纳金人万户或蕃军千人者补武翼郎下至蕃军五人汉军十人者补进勇副尉凡十等如蕃汉佥军自能归附者并优补官资有官人优加升转仍不次擢用令降黄榜晓谕 是日夜漏下二鼓王权自庐州引兵遁屯昭关初金主亮在寿春欲渡淮系浮桥已成逻者获权军摆铺数人中有一曹司亮见之问权所在曹司曰在庐州又问有兵几何曰有兵五万亮曰是也吾知之矣乃以金十余两遗曹司且令附书与权权闻亮已渡淮遂自庐州退兵沿路作虚寨以敌游骑为权军所执权与之酒问其虚实有都壕寨者曰大金起兵六十万以十万出清河口不战但为疑兵以当淮东之军以二十万分往京西三十万随郎主来其十万人出战十万人护驾十万人夺渡江权曰不可当也宜引避之遂退保和州令破敌军收后 
　　己酉总领四州财赋王之望言和州路见管阶成西和凤州元隶狭西路今来巳收复陇洮州并管下诸县城寨原堡不少见议进发大军将来恢复狭西州军有合就便措置钱粮草料应办等事与四川路分别无相干又本所相去隔远事力不及欲乞朝廷依旧复置陕西路转运司管辖新复州军措置合行事件庶几事有司存各任其责亦可济办 
　　庚戌诏大臣私第接见宾客颇妨治事自今日毋过三次 右朝奉郎淮南转运判官莫蒙降一官放罢初命蒙随王权军应办钱粮蒙迁延不之任乃罢之右司谏梁仲敏又言其慢命诏蒙勒停蒙特勒停在壬子 右朝请郎新知信阳军向汋为淮南转运使判官兼淮西提刑提举常平茶盐公事 武翼郎知均州武钜为武节郎合门宣赞舍人以钜言招纳到北界巡检杜海等二万余人故也 初刘锜在淮阴日与王权军中流星递文书往来不断至是淮西路阻文书不通中军统制刘汜等在盱眙锜命往招信以来体探至招信界闻金人扼路不可行遂往淮阴合军 是日夜漏下四鼓直秘阁知庐州主管淮西安抚司公事龚涛弃城走时谍报敌兵至北门外二十里涛声言将本州人马往无为军等处措置捍御委修武郎添差本州驻泊兵马都监杨春权州事遂行春开封人自行门换授 
　　辛亥武功大夫东南第二将兼提举沿淮民社向琪领高州剌史 左朝散大夫知眉州樊汝霖为成都府路转运判官汝霖金堂人也 江淮制置使刘锜令淮东副总管张荣选所部战船六十五艘民兵千人赴淮阴军前使唤先是有诏调淮东丁壮万人付荣于射阳湖等处缓急保聚时淮东遭水灾民多乏食锜乞日给民兵钱米及借补首领官资以为激劝而转运使杨抗令荣分其兵之半归农半给钱米至是调赴军前者皆溃逸不归荣卒不能军是日金人陷滁州初金主亮既渡淮令万户萧琦以十万骑自花靥镇由定远县取滁阳路至扬州琦至藉塘驻军数日先以百余骑犯清流关官军无与敌者又二日遂长驱入关直抵滁州右朝奉大夫知州事陆廉弃城去敌所过皆不杀掠或见人则善谕之使各安业有军人遗火焚民居草屋一间者立斩之乃揭榜以令过军初淮南转运副使杨抗令州县乡村临驿路十里置一烽火台其下积草数千束又令乡民各置长枪催督严切人甚苦之至是金入滁州界方以乏马刍为患而所得积草甚众又乡民皆弃枪而去尽为金人所取琦之深入也每过险阻必忧有备至则全无守御如蹈无人之境金甚笑我之失计焉此以王之望所奏萧琦所言收入 
　　壬子皇子宁国军节度使开府仪同三司建王玮为镇南军节度使以明堂恩也 四川宣抚使吴璘等奏已复秦州上曰金人无故败盟数路出师朕之应兵良不得已今日之捷虽由祖宗德泽然亦天人信顺之助可令璘存抚四民各令安业以慰壶浆向化之意内为金签军者务恤其家毋令重扰暴敛虐刑一切除去陈康伯曰神州陷没三十余年今一方之人喜见汉官威仪上曰完颜亮穷凶极暴吾民脱去汤火如解倒悬此皆卿辈指踪之功康伯曰臣等何功之有皆仗陛下吊伐威灵中原传檄而下自此始矣 殿中侍御史杜莘老言四川见管常平义仓米六十二万石乞依两淮湖广已得旨令漕臣遣官核实以备军食从之 左宣教郎提举荆湖北路常平茶盐公事张震为秘书省著作佐郎黄中荐之也 诏前籍刘宝赀产皆还之 是日江淮制置使刘锜得金字牌递报淮西敌势甚盛令锜退军备江时锜在淮阴与金人隔淮相持巳数日至是清河口有一小舟顺流而下锜使人邀取之有粟数囊而已锜曰此探水势者也俄顷金人各抱草一束作马头以过舟舟约数百艘有载粮往濠州者有载激犒之楚扬州者泝流牵挽其势甚速锜募善没者凿舟沉之敌大惊先是淮南转运副使杨抗聚民为水寨以土豪胡深充都统领抗在淮阴见锜与金人相持自言欲守水寨且催督钱粮应副大军乃弃其军而去遂渡江居江阴军 
　　癸丑户部侍郎刘岑等乞借江浙荆湖等路坊场净利钱一界计钱三百八十万缗以备赏军限半月足许之国朝混一之初天下岁入缗钱千六百余万太宗以为极盛两倍于唐室矣其后月增岁广至熙丰间合苗役市易等钱所入乃至五千余万渡江之初东南岁入犹不满千万上供才二百万缗此祖宗正赋也吕颐浩在户部始创经制钱六百六十余万缗孟庾为执政又增总制钱七百八十余万缗朱胜非当国又增月桩钱四百余万缗绍兴末年合茶盐酒算坑冶榷货籴本和买之钱凡六千余万缗而半归内藏昔时中都吏禄兵廪之费全岁不过百五十万缗元丰间月支三十六万宣和崇侈无度然后支百二万渡江之初连年用兵月支犹不过八十万其后休兵浸久用度滋多部尝患无余及军兴遂有此请净利钱明年二月罢借 是日金人围庐州修武郎添差兵马都监权州事杨春勒兵乘势突阵以出过中派河率乡兵守焦湖水寨 
　　甲寅刘锜遣兵渡淮与金人接战先是锜遣殿前司策应右军统制王刚等间以兵数百渡淮金人退却官军小胜既而金人悉众来战锜不遣援节次战没者以千数至是又遣刀斧手千人渡淮或进或却以退无归路死者什七八 金主亮以大军至庐州城北之五里筑土城居之 江州都统司将官张宝复入蒋州蒋州既为金人所破访戚方措置收复金闻官军且至遂遁去 是日金人寇樊城先是都统制吴拱至襄阳欲屯万山小寨或襄阳失利则西入蜀诸军皆汹汹不定时荆南军新创金将刘萼拥众十万扬声欲取荆南又欲分军自光黄捣武昌朝廷以金昔尝由此入江西虑摇根本令拱遣兵护武昌一带津渡拱将引兵回鄂宣谕使汪澈闻之驰书止拱而自发鄂之余兵进戍黄州拱还襄阳尝褊躁不自巳会刘萼取通化军前一夕牛首镇庄家三人缒城入襄阳告以金且至拱疑之不为备翌日敌骑三千忽至樊城欲夺浮桥径至城下自讲好后樊城不修筑多缺坏副将翟贵部将王进时以兵二百戍焉统制官张顺通以百骑巡逴与敌遇击之会系浮桥未成敌不得济二将引兵出战拱登城渐出兵御之敌少却金人三却至竹林下铁骑突出官兵遂败拱以四舟渡师助之阻风不至二将俱死士卒半掩入江中至晚敌骑退是役也以大捷闻武功大夫张平未尝出战亦以奇功迁中卫大夫军中谓之樊城功赏 
　　乙卯命学士院撰祝文具述国家与金和二十余年备存载书今无故渝盟师出诚非得已之意以告天地宗庙社稷诸陵及岳渎等诸神 诏比令侍从台谏等荐举知县县令今员数已多未有阙可处其权住荐举 户部侍郎刘岑等言军旅方兴主上出内帑以赏军辅臣辞常赐以节费惟富人巨室久擅高赀初无毫发之劳望令捐家赀以自献州县受纳以其数上闻而朝廷等第推恩公私两便从之令州县榜谕 诏万寿观使田师中许于将带随行使校军兵内差三百人充使唤给事中金安节等言陛下礼待诸将必尽于始终之间然比者朝廷以湖襄地重远自禁卫分兵戍守今却于湖襄差兵前来应副旧将当直轻重之际事不相侔又闻湖右士卒心擕已久随从在此之人出语籍籍传于道路使之强留未必安帖欲望量留鄂兵三二十人外只于行在诸处差拨应副庶几陛下礼待诸将之意曲尽而于边防大计不致有妨从之 江淮制置使刘锜闻王权败乃自淮阴引兵归扬州淮甸之人初恃锜以为安及闻退军仓卒流离于道死者十六七锜之未退也檄淮东副总管张荣以所部人船尽赴淮阴是日荣被檄即发秦州至楚州则大军已退其所统民兵皆惊溃荣收散亡仅千人至邵伯埭决运河水入湖以自保焉 
　　丙辰直秘阁知利州赵不愚为利州路转运判官兼陕西河东招讨司随军转运判官用吴璘等奏也 金主亮入庐州诣诸寺庙焚香毕还市中下马召城外被虏百姓数十人亲自拊循使之归业人赐银十两 兴元府都统制姚仲遣忠义统领王俊率官兵义士至盩厔县遇金人于东浴谷口破之 侍卫步军司右军统制邵宏渊以左右二军至真州 金州都统制王彦遣统制官任天锡郭谌等领精兵出洵阳至商州丰阳县克之 侍卫马军司中军统制赵撙引兵至蒋州先是江州都统制戚方奏以武德大夫本司副将张存权知蒋州以所部三百守之撙既至以本军将官秉义郎兰某权知州事存力争不听遂与其众之沙窝此据张存申省状修入存状称张宝等十月十六日掩杀敌军过淮当日收复蒋州了当至十八日申时才方马军司赵统制到城下张宝放下吊桥令赵统制入城丙辰十八日也故附于此但存所申又云蒙戚都统申朝廷差存权知蒋州存自九月二十六日起离蕲州至十月初五日到蒋州十二日未时有成太尉下中军赵统制复部领人马到州衙安下令存将州事日下交割与鄂州将官兰秉义一状前后日辰参差如此殊不可晓按日历金人十月五日癸巳破蒋州则存初五日未应已权州也必有一误当求他书参考 左武大夫建康府驻劄御前破敌军统制姚兴与金人战于尉子桥死之先是王权既屯昭关将士犹有欲战之心权引兵先遁金以铁骑追及尉子桥兴以所部三千人力战权置酒仙宗山上以刀斧自卫殊不援兴自辰至申兴出入三四杀敌数百统领官戴皋下道避敌敌遂假立权帜以诱兴兴夺入与其徒拱卫大夫忠州防御使郑通等五十人俱陷死之事平赠兴容州观察使即其地立庙 是日中书舍人权直学士院虞允文闻王权至濡湏知事急度权与刘锜必退回遂率侍从数人同见辅臣言权退师以临江口必败国事尚书右仆射宋倬参知政事杨春皆曰权自言退师以导敌深入身当其冲令步军司左军统制邵宏渊出其右池州都统制李显忠出其左夹攻之允文等力辩其不然且言权必为走计倬等犹以为不然丁已得报王权果败归中外大震上召太傅和义郡王杨存中同宰执对于内殿上谕以欲散百官浮海避敌左仆射陈康伯曰不可存中言敌空国远来已犯淮甸此正贤知驰骛不足之时愿率将士北首死敌上喜遂定亲征之义此据杨万里所撰虞允文墓碑及王曮所撰杨存中墓碑参修员兴宗纪采石始末云丁巳权渡江误也按诸书权以癸亥渡江盖丁巳日始知权败于淮西耳兴宗恐误时有欲遣使诣金以缓师者敷文阁待制曾几闻之上＜锍-釒＞曰遣使请和增币献城中无小益而有大害为朝廷计当尝胆枕戈专务节俭整军经武之外一切置之如是虽北取中原可也且前陛下降诏诸将传檄数金人君臣如寇仇尔何辞复与和耶 太府少卿总领四川财赋王之望言于宰执曰四川诸军头项非一乘军兴之际凡所湏索多踰格例本所去朝廷至远调护极难今状申明应诸军钱粮事务合从逐军统兵官径行取拨唯复从宣抚司审实移文本所应办若事有所总则本所差易酬应乞赐详酌速降处分或直作朝廷行下仍将本所严行约束令撙节用度诸军紧急非泛支费申奏朝廷不及据宣抚制置司关报量度放行不得輙徇人情耗破官物务在弥缝诸将使本所不生间隙庶可协济大功事属机危密陈肝胆一经钧览便告焚除毋致孤踪陷于失身之戒实关军国非为一司伏望体念四川总领与向来都运司及东南诸总领事体不同特垂矜恤尚书省勘会四川军马经常合用钱粮各有窠名应副外今来调拨之际费用百出总领所职在钱粮自当竭力措置应办撙节浮费务在协和及将帅诸军忠义体国与本所不生间隙庶可协济大功应钱粮事务并合开具的确合用之数申宣司审实移文总所应办遇有急速非泛支费申奏不及仰宣制司关报本所量度应副不得妄乱耗费劄付逐司照会 少保奉国军节度使四川宣抚使吴璘封成国公以明堂恩也 是日官军复邓州先是合门宣赞舍人知均州武钜遣总辖民兵荀琛将官李元等领兵进取右奉议郎知房州司马倬遣乡兵二千为援且济其军食至是琛等复邓州倬伋弟也 
　　戊午知枢密院事叶义问督视江淮马军中书舍人兼直学士院虞允文参谋军事枢密院检详诸房文字洪迈秘书省校书郎冯方并参议军事 权礼部侍郎黄中请为钦宗作主祔庙从之 侍卫步军司左军统制邵宏渊及金国统军萧琦战于真州胥浦桥西琦自滁州引兵至瓦梁扼滁河不得渡执乡民欧大者问之大因记绍兴十一年韩世忠以数百骑往定远县虚惊而回至瓦梁尽毁民居以为浮桥恐金人效之乃答以有路自竹岗镇可径至六合县琦从之俾为乡导遂迂路半日故六合居人皆得逃去宏渊在真州方饮酒有报金人且至者亟率众相遇于胥浦桥宏渊命将官三人拒于桥上金人弓矢如雨王师多死城中老弱皆窜避惟守家强壮犹登城以观正争桥间敌实草以渡河三将皆死宏渊率亲随军入城掩关以拒故军民皆奔于江上得舟渡江以免宏渊毁闸板退屯于扬子桥真州遂陷敌得城不入径自山路犯扬州赵甡之遗史云是役也宏渊酒醉未醒实不入阵身在桥之东以麾将士追三将在桥上占桥迎战及其退军也百姓哄然为之语曰邵太尉在西府桥当住番人矣扬州百姓则曰若非邵太尉在真州力战番人则扬州之人皆避之不及至有言宏渊驰马入阵鏖战出入数四血污满体者其力战迎敌之举起于百姓后好事者不究其实为请立祠堂于二州可谓不虞之誉矣甡之所称西府桥即胥浦桥今并附此更湏参考江淮制置使刘锜军还至邵伯埭闻金犯真州疑扬州已不守未敢发会探者报扬州城上旗帜犹是官军锜曰虽失真州犹为国家守当速进乃自北门入见安抚使刘泽泽以城不可守劝锜退屯瓜洲锜令诸军憩歇徐图所向 金州统制官任天锡复商洛县 
　　己未铸枢密行府之印 知枢密院事督视江淮军马叶义问言今来军期之际事务不少全藉逐路州县当职官竭力应办如内有避事不职及生事骚扰百姓或老病怯懦不堪职任之人并见阙官去处欲许臣先次选官填替对移其罪状显著者具奏取旨重赐窜责施行从之此据武昌军回申行府状 诏翰林学士何溥祠马祖又命招讨使祃祭于军中 池州都统制李显忠乞犒军钱物诏以银万两赐之 侍卫马军司中军统制赵撙引兵渡淮攻蔡州撙在信阳军闻金已寇淮右曰此可以进兵捣其虚矣遂行 是日金州统制官任天锡等复商州获其守将昭毅大将军完颜守能同知州武骑尉马彦降食粮军千余人时关狭空虚华州密迩商邓人心惊摇金所命蒲城令与尉皆遁去丞乔扆召耆老告之曰事势若此南军且至尔等何以御之皆曰有降而已扆曰即偏师至南军奔溃不暇从之而去者死于蹂躏其不能出者责以背叛孥戮之莫若一心固守此万全策也既而有谋翻城内附者扆执而戮之众乃止扆平阳人也蒲城事以金国翰林直学士赵可所撰乔扆墓志修入此可见人心戴宋之深也扆本中国人乃不顾大义如此可胜诛哉今具载可本文于后改华州蒲城丞正隆之季关狭空虚华州密迩商邓人心动摇令与簿皆挈家遁去君召耆老告之曰今事势若此南军且至尔等何以御之皆曰有降而已君复好谓曰国家之兴实天所授人荷＜宀十见＞政亦已久矣其忍负之乎苟如所言将舍顺效逆一旦朝廷以偏师至其军奔溃不暇从之而去者为官军所乘皆死于蹂＜兰＞其不能去者责以背叛孥戮之今丁口数万同一心力足以自固吾为尔等计莫若善垒浚隍厉兵积粟吾虽不肖愿率先父老以图共守此万全策也众皆喜曰敬受令于是增卑培薄躬执畚锸以道其众不旬浃而城完乃料拣丁壮得二千人悉令登陴又选精锐百人以为牙兵其余卫坊曲更巡逻备炊爨者皆当其任禁系豪猾逐去游手命寄居官分守要害延老儒与参谋议部分既定甲胄登城谕以祸福既而有谋翻城以应敌者执而戮之人皆屏息未几渭南赤水华州华阴白水下邽皆为南军所据贼杨万李孝章率众傅城自冬及春首尾凡四月诱胁百方君誓死无二人知感激自奋贼不能攻大定二年春正月官军至贼始散走君空壁而出与官军合击追奔数十里振旅而还君虑民之尝陷于贼者不能无罪谕使自陈其后捉杀使诛从乱者此邦之人独赖以免人亦感君之恩绘君像户皆祠之 
　　庚申叶义问入辞乞犒军金帛上命出内帑九百万缗予之参谋军事虞允文继对上谕曰卿儒臣不当遣以卿洞达军事勉为朕行允文曰臣敢不尽死力 太傅宁远军节度使醴泉观使和义郡王杨存中为御营宿卫使初王权之未败也权礼部侍郎黄中为上言淮西将士不用命请择大臣督诸军至是又率同列言存中不可遣状甚力不听 户部言朝廷不住调发人马往淮上缘诸处总领所系在沿江南岸置司乞总领官不时过江往来检察催取随军转运司并所委官同共多方措置悉力应办不得有误军食从之 盱眙军免解进士胡昉为右迪功郎充泗州司户参军用守臣夏俊请也 赵撙破褒信县 是日建康府都统制王权自和州遁归权闻敌且至绐其众曰已得旨弃城守江矣遂引兵登车船渡江屯于东采石 
　　辛酉左金紫光禄大夫提领江州太平兴国宫汤思退复观文殿大学士充醴泉观使兼侍读 知枢密院事督视江淮军马叶义问发行在朝廷始闻刘锜自楚州南归尽弃淮东之地然尚未知王权渡江也 诏将来巡幸应军旅非泛支降钱粮差除等事并随行在处分百司常程事依旧留临安府行遣内不可决者即申行在所 是日金人入和州初金兵至近郊犹未知王权弃军而归也后军统制韩霖最后出城乃纵火城中喧乱金人闻之曰南兵遁矣遂进兵入城城中糗粮器械并委于敌敌势奔突军民自相蹂践及争渡溺死者莫知其数将士愤怒号呼指船诋骂皆以权不战误国为言统制官时俊殿后以弩伏道傍敌骑稍止溃兵往往弃甲抱芦苇浮江而渡得生者十四五 
　　壬戌诏朕德不足以怀远人致金人复背盟好劳我将士蒙犯矢石念之坐不安席食不甘味自今月二十四日当避正殿减常膳 尚书户部侍郎刘岑兼御营随军都转运使先往沿江措置 宁国军节度使池州驻劄御前诸军都统制李显忠为御营先＜釒夅＞都统制随州观察使主管侍卫步军司公事李捧为前军都统制右武大夫高州剌史苗定为右军统制武经郎合门宣赞舍人殿前司摧＜釒夅＞军统制郭振为左军统制翊卫大夫利州观察使刘锐为中军统制仍命显忠屯芜湖以扼裕溪口之冲且为王权声援捧尝请断吴江桥以拒金或又欲堑常熟之福山以断其骑军徽猷阁直学士知平江府洪遵曰审尔是弃吴以西邪凡堂帖监司符移皆收不行自李捧以下差遣诸书皆不书日历明年正月乙酉李捧见丙戌苗定见癸巳郭振见二月刘锐见并系此衔但不知后军为何人也徐梦莘北盟会编壬子御营前军都统制李捧往江上捍御朝辞恐即此日事洪遵行状又称李捧请断吴江桥亦不得其时今且附此更湏参考 成忠郎合门祗候东南第二副将都遇知濠州召降授武显大夫吉州剌史知濠州刘光时还行在时州已不守光时寓治横涧山寨 殿中侍御史杜莘老乞令勋臣戚里内侍之家献家财以助国仍加优赏从之 诏选人举主考第应磨勘者许不俟替官赴阙用权吏部侍郎凌景夏请也 资政殿学士知建康府张焘始至本府视事建康知府题名张焘十月二十三日到任壬戌二十三日也赵甡之遗史在二十日己未恐误先是建康居民惊移而去者十五六及焘至人情粗安 侍卫马军司中军统制赵撙至新蔡县金人所命令佐率众迎敌撙一鼓破之 是日江淮浙西等路制置使刘锜退军瓜洲镇金陷扬州初邵宏渊既失利金人自山路径犯扬州屯于平山堂下宏渊亦退在扬子桥南毁闸板而渡扬州军民皆倾城而奔锜乃退军自南门外拆民屋为浮桥军过即毁之由东门而去守臣武功大夫荣州剌史刘泽亦奔泰州往通州渡江入平江府先是右朝请大夫提举淮南东路常平茶盐公事王珏被旨守海道至是独引兵趋崇明西沙或劝毋行珏不听即日登舟文书帑藏无毫厘之失 
　　癸亥诏侍从百官更互赴行在所供职先令翰林学士何溥吏部侍郎凌景夏张运给舍金安节刘珙台谏梁仲敏杜莘老吴芾礼官王普尚书郎徐度薛良朋余时言柳大节姚＜宀十见＞从行仍命夏景等分摄六曹都司枢掾太府农职事时权兵部侍郎陈俊卿措置海道而户部侍郎刘岑中书舍人虞允文先往建康从官两省留临安者惟汪应辰徐嘉黄中路彬许尹唐文若六人而已＜宀十见＞舜明子也时以右丞议郎监六部门兼权右曹郎官始有司办严用绍兴七年故事杜莘老为上言今亲征与曩曰事异宜皆从简以幸所过郡县上曰此行中宫及内人不往止与建王行欲令遍识诸将耳乃命王府直讲史浩从行自金人窥伺江淮一时宿将莫不震怖惕息独王处之恬然不惧廷臣有奏请王为元帅者及扈行边遽曰至王预料某所可守某所可攻某人可用后率如所言廷臣请王为元帅据张阐所进圣德事迹云尔当求言者姓名增入 言者乞令诸州县豪势上户自备钱粮招枪仗弓箭手赴行在优立赏格从之 尚书户部郎中总管江东财赋淮西军马钱粮都絜升司农少卿 直敷文阁荆湖北路转运副使李稙落职放罢右朝奉郎知汉阳军林之纯为荆湖北路转运判官之纯轻薄无行不为吏民所敬宣谕使汪澈出使之纯谨奉之澈问稙财计事稙士人据案牍行移而巳诸州财赋未尝经心不能对之纯尝为总领所属官粗知财赋所出纳一日间见澈且言湖北财计澈大喜之纯乃风郡人诣澈举其才澈即奏吴珙进军襄郢而稙留鄂州不随军坐是粮乏又荐之纯可用于是申命之纯十二月壬戌正差 是日王权自采石夜还建康既而复如采石时金主亮率大军临西采石杨林渡已数日权与左朝请大夫知太平州王传犹庇匿不以闻州学谕汪余庆与教授蒋继周同往见传责之传气夺一日发八奏初奏言金人已犯采石而不言东西朝廷大惊三省枢密院吏皆挈家以出都人惊移不可止次报金人已到杨林而不言杨林渡朝廷莫知其在江之南北益惧因遣人于闾巷间求当涂历阳人问杨林所在夜二鼓乃得一士人言杨林西采石之渡口也于是忧疑稍定继周青田人也 
　　甲子特进提举江州太平兴国宫和国公张浚复观文殿大学士判潭州 左太中大夫提举临安府洞霄宫汤鹏举复资政殿学士知太平州 左朝请大夫知太平州王傅提举江南西路常平茶盐公事 武节郎阁门宣赞舍人知均州武钜为果州团练使知均州兼管内安抚使节制忠义军马赏功也 入内内侍省押班林肇主管大内公事 赵撙下平兴县 忠义统领柳万克伏羌城 是日右武大夫兴州前军统制兼主管中军军马吴挺邵州防御使知文州节制军马向起败金人于德顺军之治平寨先是金遣兵之泾原宣抚招讨使吴璘命起挺率所部捍御过德顺遇金游骑二千余与官军接遂驻于治平统领官刘海将官曹建以数百骑掩击之斩其将博绰生俘数十人入其郭金恐南军袭其后乃火城寨为疑军海等以为救至遂引还金乃得去宣抚司第赏首先出阵破敌者为奇功进官四等其下各有差 
　　乙丑镇江府左军统领员琦及金人战于扬州皂角林败之初金人既得扬州即遣兵逐刘锜与官军遇至是大军来争瓜洲渡锜命统制官贾和仲吴超等拒之于皂角林琦陷重围下马死战数十合中军第四将王佐以步卒百有四人往林中设伏金既入张弩俄发金以运河岸狭非骑兵之利稍引去遂大败之斩统军高景山俘数百人时诸处以报捷旗趋行在者络绎于道路市人为之语曰虽日闻报捷可喜但一报近如一报亦可忧督视军马叶义问读锜捷报至金人又添生兵顾谓侍史曰生兵是何物闻者皆笑当时谓之土园枢密此以赵甡之遗史附入 
　　丙寅直敷文阁两浙转运副使王时升直秘阁两浙转运判官林安宅各特转一官时升等言拘收到钱三十万缗以备巡幸之费故有是命 浙西马步军副总管李宝与金人舟师遇于密州胶西县陈家岛大败之初金主亮用降人倪询商简梁三儿等计造战船数百使工部尚书苏保衡等统之约以十月十八日至海门山入钱塘江干事毕令雄州剌史阿噶来江上迎报金舟泊唐家岛宝舟泊石臼山相距三十余里而北风日起宝忧之有大汉军水手数百来降大汉军签起上等户也皆富豪子弟宝问之颇得北军事实裨将曹洋请逆战知朐山县高敞曰不可彼众我寡宜避之洋曰彼虽众皆不谙海道且降人云女真在船中惟匍匐而睡略不能动虽众何为况我深入至此前逆大敌虽欲退走其可得乎有死而已时金候风即南不知王师之猝至也宝伺金未觉遣洋与裨将黄端祷于石臼神祈风助顺夜漏将尽起碇进船风犹未顺众有难色良久南风渐应众喜争奋引帆握刃俄顷过山薄敌鼓声震叠敌惊失措敌帆皆以油缬为之舒张如锦绣绵亘数里忽为波涛卷聚一隅窘蹙摇兀无复行次会火头船中有火起者宝命以火箭射之着其油帆烟焰随发延烧数百火不及者犹欲前拒宝命勇士跃登其舟以短兵击剌殪之舟中其余签军皆中原旧民脱甲而降者三千余人获其副都统骠骑上将军益都府总管完颜郑嘉努等五人斩之阿噶亦为官军所杀保衡舟未发亟引去熊克小历云统军苏保衡未发舟不可获旋闻自经死盖因冯忠嘉海道记所书也按范成大揽辔录苏保衡为水军都统葛王立除右丞则保衡此时不死忠嘉盖误得倪询等三人及敌诏书印记征南行程历与器甲粮斛以万计 江淮制置使刘锜在瓜洲四日无日不战锜恐人心不固乃遣人自镇江取妻子以安人心至是有诏令锜专防江上会锜病已剧遂肩舆渡江留中军统制官范汜以千五百人塞瓜洲渡 知均州武钜遣将与忠义军复卢氏县 是日侍卫马军司中军统制赵撙引兵攻蔡州距城二十里金人出兵背城而战方成列撙出金不意命官军于宿草间乘风纵火鼓噪而进金披靡撙率亲兵冲击斩其总管杨寓遂整众入城秋毫无犯宣谕使王澈以撙提举诸军先是朝廷闻敌犯淮西亟命湖北京西制置使成闵统诸军并舟师为王权之援武昌令薛季宣献计于澈谓闵军已得蔡有破竹之势宜守便宜勿遣令闵乘虚下颍昌趋汴京金内顾必惊溃澈不能用 
　　丁卯诏视师江上南班宗室并免扈从 诏蔡京童贯岳飞张宪子孙家属令见拘管州军并放令逐便用中书门下省请也于是飞妻季氏与其子霖等皆得生还焉 是日知枢密院事叶义问至镇江权立行府中书舍人兼参谋军事虞允文见太尉刘锜问兵败状锜曰兵凶器圣人不得已而用之允文曰敌人席卷两淮直窥江表今日之用兵为得已乎锜曰锜非好官职者今当上还制置招讨二印耳允文曰国事如此九重方有蒙尘之惧公持是印欲安所归乎锜惭不能答 是日金州统制官任天锡自商州遣兵会虢州忠义首领辛傅等取朱阳县降其知县事奉议大夫刘楫商洛都监供奉班祗应王元宾俘女真九人 
　　戊辰殿中侍御史杜莘老直显谟阁知遂宁州延福宫使安德军承宣使入内内侍省副都知张去为致仕先是去为取御马院西兵二百人髡其顶发都人异之口语籍籍莘老劾奏之上不乐莘老执奏不已竟罢去为御马院致其仕而莘老亦出 右迪功郎郑樵充枢密院编修官樵以布衣特起至是稍用之 太府少卿总领四川财赋王之望言本所库管钱引见在万数不少狭西诸路并系敌中行使铜钱地分若不预行措置窃虑恢复之初诸军进发出川路界分止以银绢支散本所钱引遂成无用为害甚大照得前此榷场未开日四川钱引客人已私下将带往来狭西暗行买卖将来既得狭西则川狭路通客旅奔凑布帛茶药之类皆是川货与钱引相兼贸易实为利便欲乞朝廷速降指挥如收复到狭西州军许将钱引依四川行用其见使铜钱一文纽川铁钱二文庶几公私货币流通不致妨阙议者必谓封疆既拓钱引可以多添此诚便利然蜀中交子祖宗时止一百二十余万道皆有称提见钱今节次增添钱引凡四千一百四十七万余道只有铁钱七十万贯其所以流通者盖缘盐酒等物阴为称提而本所赡军库常有数百钜万不散于外故引法未致大坏此亦天阴有以相之也引法一坏则蜀不可为矣故今引法尤当爱护不可轻有增损向都转运司以军兴急迫增印数百万道引价顿减遂于通衢凿毁以救其弊今官库之积皆当散出若更增添湏当消息而行乞密降省劄略示大数付之望不下转运司收掌令之望酌度事宜或三五十万或百十万道作番次旋旋增添不令外人知所添之数足以给用即止不必尽如朝旨所增盖添引顿多则引价必损诸军恐其折阅则便多邀银绢临时实碍支遣又所复州军未知多寡可守不可守而钱引既印则不可复收并与见界之数行用俱轻为害不细之望备员总计当此军兴若得多印钱引以救目前之急实为大幸但为朝廷久远之计虑及如此伏望特赐照察十二月庚子施行 初金新主褒既立遣通事萧恭持赦诏抚定州县及中都权留守拒而不从恭立诛之大兴尹李天吉惧而听命于是自黄河以北皆下之左丞相张浩自汴京录褒赦驰以报金主亮亮叹曰朕欲候江南平后取一戎大定之义以纪元是子乃先我乎命取书一帙示其下果预识改元事亮即遣右议军郭瑞孙回众攻褒令尽诛黄河以北之叛已者天吉燕人瑞孙药师孙兵部尚书安国子也亮得褒报诸书不见月日按褒以此月八日立而自上京至泗州五千八十四里自泗至庐和不远则亮之得报必在十月下旬今且附月末建炎以来系年要录卷一百九十三 
　　建炎以来系年要录卷一百九十三金人地名考证 
　　塔坦原书作鞑靼误改见卷五十八 
　　爱新原书作阿辛即金史之爱申并误改见卷一百三十 
　　翁古察原书作斡古刹误今改正 
　　萨哈原书作撒改误改见卷一 
　　博济原书作孛急即金史之孛极并误今改正 
　　摩哩原书作毛里误改见卷四十四 
　　威赫原书作隈阿即金史之隈可并误今改正 
　　呼喇美原书作忽剌马误改见卷一百三十三 
　　博绰原书作泼察误今改正 
　　阿噶原书作阿瓦即金史之阿窊并误今改正 
　　郑嘉努原书作郑家奴误改见卷一百九十一 
　　沙津原书作沙只误改见卷一百六十一 


●建炎以来系年要录卷一百九十四 
　　宋 李心传 撰 
　　绍兴三十有一年十有一月己巳朔监察御史吴芾行殿中侍御史先是芾建言陛下当修德以服金人金以其力我以其德虽强弱之势不侔而胜负之形已见又言陛下勿以敌之进退为忧愉勿以事之缓急为作辍凡下诏必务责已引对必令尽言使隐之于心有合于天地发之于政无愧于祖宗上韪其言故有是命芾又言今日之事有进无退若为蓄缩之计则大事去矣 监察御史刘度守右正言 诏枢密院招效用二千人令忠锐第五将张耘措置 江州都统制戚方奏已复蒋州 金州统制官任天锡引兵至虢州城下守臣萧信引戍兵迎敌不胜遁去官军入虢州 
　　庚午刘锜捷奏至上曰刘锜在淮东屡捷可谓与国家宣力遂遣使以金五百两银七万两遍劳有功将士上又曰使人人如此立功将来凯还王爵亦所不吝时金人犯瓜洲渡中军统制官刘汜迎敌用克敌弓射却之金人焚驿亭而去 给事中金安节等言伏睹圣旨择十一月初五日车驾进发今扈从百司虽严备臣等窃度事宜见今诸将占据城险部分为守江之策未见申到次第前来所遣枢密督视一司计程方抵建康而宿卫使杨存中将带人马见行起发欲望先次并行催督仍令同两淮制置使司疾速措置摆布务要严整早见次第逐一具申然后车驾别择日进发庶免程期促迫有妨中外措置诏已降指挥今月五日巡幸缘系显仁皇后禫祭可令有司别行择日 
　　庚午右朝请郎新知严州杨师中知江阴军填复置阙江阴比废为县至是复之仍赐师中银二万两为军费 诏江浙福建路拣发赴三衙军兵阙额并令逐州招填如额足亦许额外招收 是日右武大夫吉州剌史知通州崔邦弼弃城走先是邦弼课民修城民被其扰苦之邦弼常言如有警当以死守比敌破扬州邦弼已失措前一日欲遁去州人撤吊桥遮道责之邦弼语塞而止至是遣其亲卒夜纵火人皆趋救邦弼因得缒西城而去军人剽掠城中几乱提举常平茶盐公事王珏闻之遣统领官盛佺将兵四百入城弹压乃定邦弼迟疑数日不得已复还城中 
　　辛未敷文阁待制张子颜正集英殿修撰张子仁秘阁修撰江南西路转运副使张宗元各特转一官子颜等奉诏献平江镇江府太平湖秀常州诸庄米十万石以助军故有是命于是少保吴益兄弟韩世忠秦桧子孙故将刘宝内侍张见道富民裴氏相继献金钱如诏旨吴氏献钱五万缗韩彦古米万斛秦埙献金五千两银七千两米二万斛拱卫大夫裴希稷等献银万两钱二万缗而杨政妻崇国夫人南氏亦献钱十五万缗乃以其子厦庥并为成忠郎 诏拱卫大夫文州剌史建康府后军统制韩霖依军法以王权言其托病不战也未及诛而权罢上知其情乃诏霖夺官自效霖贷死在十一月甲申 湖北京西制置使成闵引全军发应城县回援淮西 是日知枢密院事叶义问在镇江得知建康府张焘公状言金人侵犯采石为渡江之计其势甚危乞日下火急起发前来保守江淮制置使刘锜还屯镇江而病已剧义问以武信军承宣使淮南东路马步军副都总管李横权镇江府驻劄御前诸军都统制职事趣令过江故校书郎冯履手记范秘监子由辛巳年尝作刘信叔钱粮官信叔时在扬州敌人入境刘曾遣骁将至清河口攻破敌人遏绝其来已而闻真州失利遂带军马急渡江入京口防扬子江口刘以为敌众我寡势力不敌若不防扬子江一面带兵深入或恐敌人出吾后临江而济则大事去矣当时刘公只以守江为上不敢与敌争胜也敌有百万刘公止有七万故尔已而叶枢密义问以为刘怯不肯进攻遂行督责之令刘云某非不向前以为须守江为上策力不敌耳万一出师前去敌骑出吾后则江为可忧叶云招讨相公既不敢去前便可以病在告奉旨便宜行事此当别委官也刘云如此则甚好于是告病叶遂请大将遍问谁可向前者独李宏请行叶遂以大将牌印付之子由范处义字也按此所云当得其真但称敌有百万及以李横为李宏皆差误取其本旨可也义问乘大舟以二校执器械立马门左右见者无不笑义问至镇江闻瓜洲官军与金人相持已惶遽失措行府有统制官辅逵米忠信数人或问金人重兵近在江北何以却之逵曰国家势弱无法可以却敌闻者皆掩鼻时江水低浅沙洲皆露义问役民夫掘沙为沟可深尺许沿沟栽木枝为鹿角数重曰金人若渡江姑此障之乡民执役且笑曰枢密肉食者其识见乃不逮我辈食糠籺人一夜潮生沙沟悉平木枝皆流去矣会建康告急义问乃遵陆而进 
　　壬申观文殿大学士新判潭州张浚改判建康府兼行宫留守召资政殿学士知建康府张焘赴行在 宁国军节度使池州驻劄御前诸军都统制李显忠为建康府驻劄御前诸军都统制亲卫大夫常德军承宣使侍卫步军司右军统制邵宏渊为池州驻劄御前诸军都统制 诏建康府驻劄御前诸军都统制王权赴行在奏事仍令总领江东淮西财赋都絜将权军不以是何钱物尽数拘收桩管申尚书省赵甡之遗史王权被召在甲戌盖误 左宣教郎新知大宗正丞王十朋依所乞主管台州崇道观诏进纳授官人并损其直十分之二与免铨试仍作上书献策名目理为官户永不冲改自下鬻爵令半年愿就初品文阶者才一人言者请损其直以招来之故有是命 镇江府中军统制刘汜及金人战于瓜洲镇败绩时金人以重兵直捣瓜洲权都统制李横引诸军迎战叶义问督镇江驻劄后军渡江东众皆以为不可义问强之未著北岸义问惧怯之状见于颜色即向西去曰欲往建康府催诸军起发耳市人皆媟骂之金人兵势甚重汜提本部兵先走诸军皆不进横以孤军不可当亦遁于是背印使臣不归失其都统制印金人追官军官军壅路不能行遂涉运河而西亦有奔走得脱者金人铁骑掩至江上左军统制魏俊后军统制王方战死柳林中皆金疮被体汜性骄惰不习军事至是卒败冯履手记范处义语云刘信叔以召归临安李宏驱其兵七万人在瓜洲往逐敌人敌大黠遂引兵却而所签军在后我师纵兵大杀所杀皆签军如此横尸二十余里无虑杀至十四五万弓力已乏兵刃皆卷钝箭亦尽敌知吾困惫然后出精兵反与吾战力不敌李宏所将七万师遂退至瓜洲敌两处伏兵夹起向师行时先留六七千人在瓜洲作饭候逐敌回方食已而敌伏兵起先剿杀作饭者我兵退无可食又伏兵发军遂大溃是时汜在金山上见日方晚照见甲光如银山崩摧皆赴河止是对岸船百余只急渡得军中将佐余皆不能渡又身上被甲遂沉及被杀七万人皆没我军夺气叶归罪于刘汜失利斩之此所云恐不无饰说今不取义问离镇江三十里至下蜀镇未刻有流星急递马传淮东总领朱夏卿手帖云官军败退瓜洲渡为金人所据义问大惊又闻采石敌兵甚众欲复还镇江因问向里山路可通入浙东否诸军皆喧沸曰枢密至此不可回回则有不测左右亦惧乃请义问速趋建康 江州右军统制李贵引兵至颍河焚敌粮舟获金帛甚众遂进攻颍昌 是日金人以百骑至无为军左朝奉大夫知军事韩髦先已遁去居荻港惟总首隗寿率民兵在城中至是亦遁井邑悉为恶少所爇髦山阴人 
　　癸酉淮宁人陈亨祖执金人所命同知陈州完颜叶噜以其城来归亨祖州大豪也闻官军已得蔡州遂领民兵据其城事闻即命亨祖为武翼大夫忠州剌史知淮宁府 是日侍卫马军司中军统制官赵撙去蔡州以援成闵留从义郎鄂州驻劄御前军正将李询知州事询蔡州人也于是金人所命剌史萧懋德复入城据之 
　　甲戌诏三省有格法常程细务权令执政官书押事定日如旧 新除直显谟阁知遂宁府杜莘老守司农少卿莘老既罢言职而给事中金安节中书舍人刘珙言陛下厉精图维虚已听纳每延见群臣旰食未宁将以宏济艰难攘斥外侮今言事之臣无名求去陛下即允其请臣等窃所未谕伏望陛下为宗社为政体少留睿虑以彰圣德故有是命 武功大夫高州剌史权领东南第二将向琪为右武大夫永州防御使录巢县掩杀金人之劳也 诏放公私僦钱一月 邓州人孙俦擕家属民丁千余至襄阳境上鄂州都统制吴拱言于朝诏补俦修武郎充忠义军统领 是日叶义问至建康府夜被旨罢王权赴行在以李显忠代之督府诈以檄召权来府议事命中书舍人参谋军事虞允文往芜湖趣显忠交权军且犒师采石盖权军在采石未散也时知建康府张焘至府才十余日夜漏下二鼓焘方就寝允文扣门求见甚急曰此何等时而公欲安寝乎焘曰日来人情汹汹视太守动息为去留傥不镇之以静必不安虽然舍人何以见教允文曰适谍者言敌以明日渡江约晨炊玉麟堂公何以为策曰焘当以死守留钥遑恤其他舍人平日以名节自任正当建奇功以安社稷允文曰此允文之素志特决公一言耳 先是金主亮为内变所挠自将细军驻和州之鸡笼山用内侍梁汉臣议将自采石济乃擕千余骑谒西楚霸王祠卜之不吉亮怒命爇其庙俄有大蛇见于栋梁又闻其间如数千人大呼亮大惊亟引去 
　　乙亥诏诸军将士但与金人战斗并守御立功之人并与理为战功先是有旨除杀金平和尚原顺昌府大仪镇明州城下立功人外余不得为战功至是始有此命 诏减度牒之直每道为钱三百千 又诏献纳八千缗以上补官人并免试 是日金主亮临江筑坛刑白黑马各一以祭天期用翌日南渡 
　　丙子中书舍人督视江淮军马府参谋军事虞允文督舟师拒金主亮于东采石却之允文未至采石十余里闻鼓声振野允文见官军十十五五坐路傍者问之众曰王节使在淮西声鼓我曹皆骑士节使命弃马过江今已无马我曹不解步战从者皆劝允文还建康曰事势至此皆为他人坏之且督府直委公犒师耳非委督战也奈何代人任责允文不听策马至采石趋水滨望江北敌营不见其后而权余兵才万八千人马数百而已金主亮登高台张黄盖被金甲据胡床而坐诸将已为遁计允文召其统制张振王琪时俊戴皋盛新等与语问之曰敌万一得济汝辈走亦何之今前控大江地利在我孰若死中求生且朝廷养汝辈三十年顾不能一战报国众曰岂不欲战谁主张者允文曰汝辈止坐王权之谬至此今朝廷已别选将将此军矣众愕立曰谁也允文曰李显忠众皆曰得人矣允文曰今显忠未至而敌以来日过江我当身先进死与诸军戮力决一战且朝廷出内帑金帛九百万缗给节度承宣观察使告身皆在此有功即发帑赏之书告授之众皆曰今既有所主请为舍人一战允文即与俊等谋整步骑阵于江岸而以海鳅及战船载兵驻中流击之时水军将蔡某韩某二人各有战舰一艘皆唯唯不动乃急命当涂民兵登海鳅船踏车军人说谕民兵曰此是必死之地若齐心求生万一有得归之理民兵皆然之布阵始毕风色作金主亮自执小红旗麾舟自杨林口尾尾相衔而出亮所用舟皆撤和州民居屋板以造及掠江滨渡舟舟中之指可掬敌始谓采石无兵且诸将尽伏山崦未之觉也一见大惊欲退不可敌舟将及岸官军小却允文往来行间顾见时俊抚其背曰汝胆略闻四方今可作气否若立阵后则儿女子耳俊回顾曰舍人在此即手挥双长刀出阵待敌风色忽止官军以海鳅船冲敌舟舟分为二官军呼曰王师胜矣遂并击金人金人所用舟底阔如箱极不稳且不谙江道皆不能动其能施弓箭者每舟十数人而已遂尽死于江中有一舟漂流至薛家湾薛家湾者采石之下数里有王琪军在焉以劲弓齐射舟不得着岸舟中之人往往缀尸于板而死是役也二战舰终不出允文追二将各鞭之百金人士不死于江者亮尽敲杀之怒其舟不能出江也初亮问顷年梁王何以得渡江或答曰梁王自马家渡过江江之南虽有兵望见我军即奔走船既着岸已无一人一骑亮曰吾渡江亦犹是矣及杨林口出舟当涂之民在采石上下登山以观者十数里不断亮望之曰吾放舟出江而山上人皆不动何也方敌舟未退会淮西溃卒三百人自蒋州转江而至允文授以旗鼓使为疑兵敌既败去允文即具捷以闻且椎牛酒以劳军夜半复布阵待敌琪德子新亳州人张俊下亳州新挈家来归俊奏授正使兼合职渐升为正将隶中军至是为水军统制张振河内人已见绍兴十五年二月 是日金州统制官任天爵取商洛丰阳诸县 
　　丁丑旦虞允文盛新引舟师直杨林河口戒曰若敌船自河出即齐力射之必与争死毋令一舟得出如河口无敌船则以克敌神臂弓射北岸新即驻舟江心齐力射敌骑望见舟师遽却其上岸者悉陷泥中毙官军复于上流以火焚其余舟允文再具捷奏且言敌军鼎来臣不当便引去且留此与统制官同谋战守须俟一大将至乃敢还建康望陛下特宽忧顾金主亮既不得济乃口占诏书命参知政事李通书之以招王权曰朕提兵南渡汝昨望风不敢相敌已见汝具严天威朕今至江上见南岸兵亦不多但朕所创舟与南岸大小不侔兼汝舟师进退有度朕甚赏爱若尽陪臣之礼举军来降高爵厚禄朕所不吝若执迷不返朕今往瓜洲渡江必不汝赦遣瓜洲所掠镇江军校尉张千拏舟持书至军前将士皆变色允文亟曰此反间也欲擕我众耳时新除都统制李显忠适自芜湖至谓允文曰虽如此亦当以朝廷已罪王权之事答之庶绝其冀望允文以为然遂作檄曰昨王权望风退舍使汝鸱张至此朝廷已将权重寘典宪今统兵乃李世辅也汝岂不知其名若往瓜洲渡江我固有以相待无虚言见怵但备一战以决雌雄可也遣所获女真二人赍往亮得书大怒遂焚宫人所乘龙凤车斩梁汉臣及造舟者二人于是始有瓜洲之议采石却敌事诸书所载参差不齐今并附载于后 蹇驹撰虞尚书采石毙亮记云虞公至江上而敌骑充斥战舰数百艘列在北岸若欲济者敌人方筑台刑白马祭天旗帜满野金鼓之声闻数十里喊声动天地王权所留水军车船咸在而诸将故等夷未有统属莫肯用命尽伏山崦虞公使人谓曰国家縻禄廪竭民之膏脂以养尔辈今事势危急此正壮士立功报国以取富贵之秋而乃甘心跧伏山崦以延须臾之命又安能必保其腰领乎若奋身前斗万有一胜生则取封爵死则有褒赠尔辈熟计之将士皆呼曰舍人既肯向前某等当竭力以死报国家有顷敌舟齐发直来南岸金主亲在台上手麾红旗催发须臾敌舟渐近我军徐出山崦摆列江岸敌初未之觉一见大惊欲退不可遂以箭相射我军群弩俱发敌出中流中箭者悉坠江中车船乘势冲撞者应时沉没遂不能济次日复来方擂鼓装船欲进见水军战船尽出遂不敢前我以海鳅船五十余只先往北岸截断杨林渡口用克敌弓齐射敌弃船上岸悉陷泥中不能动坐受箭而毙金度势不可进遂自取御寨舟船悉焚毁而去余舟为我师所爇皆尽 员兴宗记绍兴采石大战始末云十一月初四日刘锜兵大败于瓜洲江淮之间民皆奔走是时金主以重兵临采石已数日知建康府张焘屡遣官来催督府措置虞候与叶枢初六日到建康是夜被旨罢王权以李显忠代之督府诈以檄召权来府议事夜遣虞候持檄走池州唤李显忠分付人马令会于采石盖权兵在采石未去初七日发建康初八日早去采石余路十五里闻鼓声震野问道路傍人云是金主临江昨日刑白黑马各一祭天取今日过江虞候见道傍茶坊酒店官军闲坐虞候呼之其说与道路之言合虞候又问云既是金主今日过江因甚却只在这里众兵皆言王节使在淮西每日只打锣不打鼓未尝得接战我辈皆是马军节使令我弃马步走过江如今已无马我辈不会步厮杀随行官吏多欲回虞候曰须要去江上看兵势盖上遣我来当进不当退也有进言者云事败至此舍人与人一担担何也虞候不听虞至采石诸将皆无战意公方会合诸将士诘之曰我闻王节使在淮西每日打锣不打鼓众曰果如此虞侯慰劳曰权不战教汝辈不成事今汝辈半死半活至此不易然王权已罢兵权管你辈不得我是朝廷官家差我担金银来犒设你辈今有节度观察至副校尉官诰皆担来你辈食官家禄官养汝三十年不审能戮力一战否众曰我辈也要战但无人主此事虞侯与说我今日只办两眼随你辈成得功大与你辈填大的官诰立得功小填小的官诰若死于此则当同死于此若你辈走我亦随你去你辈道去甚处我便去见官家说道某人统制已下某人肯厮杀某人不肯诸军大讙曰今日有分付大家去厮杀于是方布阵摆戈船是时江北敌兵甚厚极目望上下流二三十里不绝鼓声震地虞侯即跃马至岸口见北岸一高台台上有一大红绣旗黄旗各二左右肃立中有大黄盖有一人服金甲据胡床坐其上众云此金主也兵号四十万马数倍之虞遂与诸将议与统制官张振王琪戴皋时俊盛新列马步军为阵静以待之分戈船为五以其二傍东西岸行东护岸西里敌船其一驻中流载精兵以待战其二藏小港中以待不测摆布仅毕忽闻敌兵发喊金主亲执小红旗麾数百舟绝江而来未顷刻间有数十舟达南岸敌登岸与官军战公往来行间公谓时俊先登军皆死斗斩杀过半岸上之敌皆投拜战于江中死以万数天色晦敌犹未退会官军在淮西有溃散者三百人自光州路转江而至虞侯拊劳之授以旗鼓设为疑兵敌果以为援至鼓声乃已却打梆子声敌引余舟遁去或欲引水军掩其前断其归路虞侯以为不可所谓归师勿遏是也或恐官军一伤我军少何以继之敌万里入犯如此之盛不止今战若官军少则明日何以为敌但以强弩袭其后追射之敌兵多伤至夜师旋计岸上之尸二千七百余人射万户一人生获千户五人女真三百余人余皆正军健者星夜遁去即夜具奏旧将去新将未至决不敢引去是夜椎牛张酒以劳军有说舍人宣赞者及见枢密院人吏在虞侯前甚恭问之曰乃中书舍人非武官舍人也将辈乃尽礼致恭至夜半仍令布阵再与将士出战敌兵已稍希敌至辰时以来凡再鼓公举旗挥出海船五之二分其半向北岸上流直杨林河口诸将或问公何故遂说与诸将当时只合将船守杨林河口不合放贼船令出命统制盛新引船直杨林河口于江心下泊船度敌前所不到处戒之曰若敌船自杨林河出即齐射之必与争死无令一船得出岸如河口未有船出即以克敌神臂弓射北岸于是盛新受令于江心驻船齐力射敌应弦而倒以万数敌见船无归路即时从下流放火自焚官军亦于河口上流以火船焚其余舟凡一百八十余只亮陆遁去至午间遣一小舟令张千持书至书意似与王权有约悉其策出于用间亟以已发遣王权之事报之 炀王江上录云亮与王权相拒于历阳王权令众回走东采石虞允文督张振等海鳅船共七百八十只措置防守江岸金主遣奉国大将军齐芬珠彻押战船一千余只出杨林口沿江摆布诸军战船包掩敌船低小尽没于江梁大使奏云本国大捷请陛下登舟达建康金主欲登舟齐克绅明威将军奏曰陛下番船低下尽被南宋压沉大江奈何陛下乘舟欲渡是梁汉臣卖陛下于宋朝耳亮见败舟奔岸大怒谓汉臣曰汝本宋朝旧臣朕高官厚禄恩过朝士而敢反命齐克绅斩汉臣于江岸冯履记范处义语云叶枢幕中虞允文汪大猷参赞军事李宏军溃叶遣虞舍人往建康视师中路见王权败兵以为前者失利今愿自效赎过然无人为证者遇虞舍人虞云尔辈肯出力为朝廷杀敌人我可为汝辈作证于是王权之众皆踊跃自奋虞遂领之而去大败金师 杨万里撰虞允文神道碑云十一月甲戌公与义问至建康是夜有诏罢刘锜以成闵代召王权以李显忠代于是义问檄公如池州招显忠领西师且犒师采石乙亥公行是日金主已次采石刑白黑马祭天期以诘朝渡江丙子公未至采石十五里所巳闻江北鼓声振天见官军十十五五坐道傍盖王权败军也公念权已去显忠未来若坐待显忠国事去矣呼而问之曰金人在江北汝等何乃在此从者皆劝公还建康曰事势至此皆他人坏之且督府委公犒师耳非委公战也彼自有将帅公奈何代人任责以速辜公曰吾位从臣使敌济江则国危吾亦安避今日之事有进无退不敌则死之等死耳退而死不若进而死死吾节也策马至采石趋水滨望见江北敌兵连营三十余里不见其后号四十万马倍之而王权溃兵止一万八千人马数百而已诸将已皆为遁计公召其将时俊张振戴皋盛新王琪劳问之曰敌万一过江汝辈走亦何之今前控大江地利在我孰若死中求生乎且朝廷养汝辈三十年乃不能一战报国乎众皆曰岂不欲战谁主张者公觉其可以义动因诵言曰汝辈止坐王权之谬至此今朝廷已别选将将此军矣众愕立曰谁也曰李显忠众皆曰得人矣公曰今显忠未至而敌以来日过江我当身先进死与诸君戮力决一战何如且天子出内帑金帛九百万给节度承宣观察使告身今皆在此有功即发帑赏之书告授之若有遁者我亦归报某用命某不用命众皆曰如此则我辈效命有所付矣请为舍人一战公即与时俊等谋整步骑为阵分戈船为五其二上下东南两涯为游军其一载精兵于中流以待战其二伏内港以备不测号令甫毕公复上马至水滨见北岸有一高台其上立大朱绣旗左右各二环立侍者中张一大黄盖有一人被黄金铠据胡床坐其下者金主也忽敌众大呼声动天地亮亲乘一小旗麾舟数百艘绝江而来一瞬间七十余舟已达南岸其登岸者与官军战我师少却公乘马往来阵间顾见时俊抚其背曰汝胆略闲四方今可作气否若立阵后则儿女子耳俊回顾曰舍人在此耶即手挥双长刀出阵奋击士皆殊死战无不一当百俘斩略尽其中流者船小而卒众又自争舟兵刃隔塞运棹不便而我之蒙冲往来如飞横突乱剌敌舟破溺死者数万顷刻江水为赤敌引余舟遁去公命强弓劲弩追射之敌兵多伤至夜师还数尸四千有七百杀万户二人生得千户五人女真五百人是夕公具捷奏闻椎牛酾酒大飨将士公谓敌明日必复来乃与诸将再往水滨整列步骑戈船出海鳅船五之二以其半直北岸上流杨林河口以遏敌舟之所自出丁丑敌众如墙而进我师射之应弦而倒死者万计舟来未已海鳅逆击敌舟大败顾见我师扼其归路即纵火自焚我师举火尽焚其余二百艘金主遁去入扬州 李显忠行状云王权弃兵渡江督府被旨罢权兵柄檄公会军采石始权失律也时雍国虞允文参赞督府访权所以败之实其军咸诋权失且曰非我辈不战之罪亦非敌之善胜盖权望风先遁我辈何能自振虞公曰朝廷已令李都统交此军尔谓如何众合辞云用李公则我等有所赖公于是领权军亮至杨林瞰江筑高台植二黄旗中张黄盖亮躬擐金甲执小红旗麾军恃众以为江可渡也公即措画依山列马步军成阵五分戈船以其二泊于东西两岸其一泊中流藏其二于芦洲港中顷之敌麾数舰渡江呼声震天地敌舟及岸渐次登陆遣时俊王琪戴皋张振张荣迎击之我师贾勇以一当十俘斩之余降者甚众又疾遣戈船并进以神臂克敌弓射之中者洞贯敌溺水死者不可胜计敌船于是退遁向者港中所匿戈船出断其后夺敌船二十余艘继以轻舸纵火焚其战船火光蔽江烟焰彻天亮既败公遂募军校抵亮所谕之曰今管军非王权乃曩时擒萨里罕李世辅汝众逼江将何为曷若稍却容我渡军为一战决胜负今汝临水而阵是不欲战也亮闻之走淮东 熊克中兴小历云金主驻军和州之鸡笼山必欲由采石而渡朝廷诏王权诣行在以池州都统制李显忠代之命中书舍人虞允文趣显忠交权兵时显忠未至丙子金主登坛建黄绣旗二中张黄盖金主执小红旗麾众渡江时王权所留水军车船咸在而诸将未有统属莫肯用命尽伏山崦惟提举张振王琪稍任其责允文自建康来因使人督之敌舟渐近于是振琪与统副官时俊盛新等徐出山崦列于江岸敌初未之觉一见大惊欲退不可我军用海鳅船迎击士皆死斗敌舟沉溺者数万其回北岸者亮皆杀之遂不能济允文具以捷闻丁丑敌复来望见车船遽却我军复以海鳅船先往北岸截杨林渡口用克敌弓射之敌弃船上岸者悉陷泥中而毙 王明清挥麈第三录云金主签刷北人南攻以四十万自随出淮西来与王权相遇而王权之众不能当在和州对垒权尽遣渡船过南岸与其众誓云国家养汝辈许时正要今日以死上报众皆唯唯两军坚壁不动权以二三腹心自随手执诸军旗号戒谕诸将云不可妄动且看敌军有阵脚不固不肃者看吾举逐军旗号方举动敌军数重之内有紫伞往来传呼者莫知其意敌军先来犯阵遇大雨遂退复驻军于旧寨无一不肃诸将遂语权曰敌军如此我军如何可战权云诸公不可说此语今日正当报国之时宜尽死于此不可有一人异议诸将云太尉欲与诸军死此却将甚军马与国家保守江面权悟其言遂言当从诸人议往南岸叫船渡军马还与国家保江却自往朝廷请罪又与诸将计算军马渡江时有殿后者必为敌骑所追合损折一军半人马又要一将殿后统制官时俊云愿为殿后保全军马过江众服其勇王琪是时为护圣马军统制亦同行云所部军马乃主上亲随太尉不可失却他一人骑遂令护圣马军先渡诸军次第而济敌骑果下马来追袭时俊牌手尽当之幸所失不致如所算之数诸军遂就采石各上战舰以备敌人权为枢密行府押诣朝廷窜于海外金主筑台江岸刑白马祭天自执红旗麾诸军渡江行至中流为采石战舰迎敌时俊在舟中令军士以寸扎弩射敌人赴水者多尽皆退走亮知江岸有备遂全军过杨州军士奏凯未及登岸虞丞相允文以参赞军事偶至采石遂与王琪报捷于朝虞自中书舍人除兵部尚书自此遂蒙眷知琪除正任观察使诸将在江中获捷者亦皆次第而迁水军统制盛新功多而获赏最轻抑郁而死建康采石军马至今怜之次年春初明清从外舅起师合肥道出采石亲见将士言之 赵甡之遗史云愚尝用心稽究采石事实质之于士人僧道军兵商贾官员观腾报之功状考一时之记录莫不张其声势大其功伐皆不可取信惟太平州及东采石之百姓所言者不约而同盖其所亲见而又无心于毁誉也愚取之遂为定说曰丙子晨隔江见杨林金人筑台四旁有黄黑烟突地人皆莫知所谓或曰昨日刑白马祭天今日祭风欲出船渡江耳少刻烟渐微细而青白色辰已刻之间有红伞登台亮在其下有绣旗环绕之俄闻枢密行府有参赞军事中书虞舍人到采石市中吃食乃允文也或走报允文请临江督军允文至江口是时风色已作人谓金人祭风果应乎望杨林口有舟出江相次尾尾相衔而出凡出一十七舟杨林口忽生沙塞断江口余舟皆不可出允文命发战舰有水军蔡将韩将二人各有战舰一艘皆唯唯不动乃急命当涂民兵登海鳅船踏车每舟有军兵数人发十海鳅往迎之允文坐蛾眉台中战灼几不能止军人皆说谕民兵曰此是必死之地若齐心求生万一有回归之理民兵皆然之风色忽止官军以海鳅冲十七舟舟分为二官军呼曰官军胜矣遂皆并杀金人金人舟其底阔如箱极不稳且不谙江道皆不能动手其能施弓箭者五七人而巳遂尽死于江中有一小舟为水漂流至薛家湾薛家湾者采石之下数里有王琪军在焉以劲弓齐射舟不得着岸舟中之人各一二百箭往往缀尸于板而死取金人之舟视之乃用和州民舍拆板而造者每舟可戴二十人板木钉灰皆不如法其败固宜也是役也金人有四十舟在杨林出江者止十七舟官军止有海鳅十艘迎战二战舰终不出允文逮蔡将韩将各鞭之一百金人死士五百人不死于江者亮尽敲杀之怒其舟不能出江也初亮问顷年乌珠何以渡江或答曰乌珠自马家渡渡江江之南虽有兵望见我军即奔走船既着岸江岸已无一人一骑亮曰吾渡江亦犹是矣及杨林口出舟当涂之民在采石上下登山以观者数十里不断不啻数十万人亮隔江望之曰吾放舟出江而山上人皆乐观之既而连亘数十里驻足不动遂成江南壁立万仞之势岂人力能使之然哉盖天实为之也甡之尝试以允文二奏劄论之昔岁马家渡之役乌珠出舟于江官军不战而溃金人遂陷建康蹂践江浙四明而回当时议者谓方金人进舟欲渡时有能鼓率士气竭力御之可使金人皆葬鱼鳖之腹不为难矣虽用力不多假使以郡王使相赏之其谁以为不当采石之役正犹是也或官军退却一步则敌人登岸不知肯似向时蹂践江浙而复回乎海鳅十艘虽用力不多而金人悉死于江中若以前事为鉴虽厚赏极一时富贵以酬其不退却之功可为当矣允文乃虚张功伐大其劳绩意在于邀求厚赏以结将士之心自誉已才而冀他日之用可谓之要君亦可谓之欺君矣允文谓午后到采石鼓声已震地允文方与统制张振等议列马步军为阵分戈船为五若金人已击鼓乃欲进兵也允文方列马步军为阵分戈船为五不亦遽乎列马步军为阵刹那间犹可办也分戈船为五非十刻不能办岂容摆布仅毕敌人方发喊况鼓声振地已久虽欲出舟何用发喊又谓数百舟绝江而来且杨林渡当冬月乾浅惟单舟乃能出口若欲出数百舟非二十刻不能办岂可谓顷刻间通计官军分戈船为五金人出数百舟当占三时自午后又占三时日已莫矣又谓七舟遽达南岸既战罢计岸上之尸凡二千七百余人七舟可载二千七百余人则一舟当载四百人矣国家水军舟船大而壮实者无如马船他军每队五十人马船犹不能载八队况金人拆民间板木旋钉为舟而能载四百人乎允文谓亲身往来行间再三传令激以大义许以酬赏至今当涂采石之人指此语为笑端允文藉此盖有心望为宰相也丙子之奏既行丁丑又作奏允文盛称采石之功难者曰旗头本执持大旗麾众当先临阵鏖战之际已断其左臂大旗固不可操执正争命之间安得小旗而麾之耶其疏一也采石丁夫不过有数千人况踏车转战至夜疲怠之余安可役使允文谓掘堑阔一丈五尺深八尺一夕之间开得数百丈又为内堤可立官军计其工料非疲怠之卒一夕可办者其疏二也愚尝经由采石寻访掘堑立堤之地采石人皆大笑之且曰采石地势有高有下有山有水虽有连接亦有断头安得掘数百丈之堑立数百丈之堤愚熟观其地利深以其言为是诸军虚张报捷者不可胜数是时王权方去军两日议者谓权不去则为权之功故天下事有幸有不幸也允文见敌人既退又上第三奏劄皆有可议者夫敌人应弦而倒者以万数不知用几万神臂弓克敌弓能如是耶况官军以舟船杜塞杨林河口而已杨林河口不甚＜宀十见＞阔而又敌人摆阵处在岸上乎在舟中乎若在岸上则与河口全不相干若在舟中不过有数舟相对安得应弦而倒者以万数也臣尝以众说参考之采石之役若非虞允文身在兵间激厉诸将则将士溃亡之余将鸟奔兽散之不暇使敌人一涉江则大事去矣毙亮录所书虽简而尽员兴宗记载差详但其间如麾数百舟死以万数之类乃文士遣词之常语亦犹前史所载睢水为之不流秦军为却五十里之类固不可以此而遂没其实也王明清熊克辈乃谓诸将已却敌军而允文后至采石不已诬乎按陈良祐撰杨椿墓志云北主盛兵欲渡采石虞公允文以中书舍人参军事适至趣舟师扼其冲北主怒移屯扬州良祐乾道中为吏部侍郎与允文异论谴责者也此文出于淳熙四年盖允文既没之后而所云如此则明清与克之言诚不足信矣明清称王权欲以死报国而诸将令其保守江面此言已不足据至谓时俊殿后所失不及一军半之数则尤为不然建康军五万今止余万八千何止折一军半也及赏功以张振为遥宣王琪为遥察允文言其薄愿以已官与之于是张振时俊除正任承宣使琪等观察团练使明清乃谓琪赏重而新赏轻亦非其实李显忠行状又尽以为显忠之功尤为谬妄盖敌舟之来在丙子显忠之至在丁丑方捍敌之时显忠实未至也赵甡之遗史虽诋允文为多然其指授诸将之功终不可没至谓敌出十七舟每舟可载二十人则亦未足据金亮之来其势甚盛若如甡之所云是金人渡江之兵才三百余人岂不儿戏今江滨渡舟不甚大者尚可容五七十人孰谓敌所造舟反不及之也晁公忞败盟记言一舟济五十余人当得其实甡之又称官军发十海鳅船每船有军兵数人及谓采石丁夫踏车转战至夜疲怠之余安可役使此言最为紧切以日历所载明年五月二十九日建康府具到采石当时籍定踏车夫数考之凡六千三百人若尽使之踏车则每一海鳅用夫六百三十人是又大于马船一倍矣况每舟止有军兵数人而用夫六百人乎以是观之恐不止于十海鳅若止用十海鳅则余夫甚多犹不妨于掘堑也大率纪事之体抑扬予夺当尽其实若稍涉用情则后之人将有所不信矣杨林口生沙塞断江口他书皆不载按日历会要所载叶义问奏疏其言沙塞港口事乃云敌人开二港欲径冲丹徒一夕大风沙涨不得渡以此奏考之丹徒县属镇江则非采石交兵之地一夕沙涨则亦非午后出舟之时甡之载此以明敌舟得出者少用掩允文之功尤非其实义问奏疏详见此月二十六日甲午 
　　戊寅诏殿前司差官兵千人往江阴军马步军司各差五百人往福山并同民兵防托江面此据步司统领刘青申行府状 
　　己卯殿中侍御史吴芾左司谏梁仲敏右正言刘度同班入对以上将亲征也 左朝奉大夫主管台州崇道观钟世明提举福建路常平茶事 
　　庚辰翰林学士兼权吏部尚书何溥等九人同班入对亦以上将亲征也 观文殿大学士醴泉观使兼侍读汤思退为行宫留守 三省枢密院上将士战死推恩格横行遥郡九资横行遥剌八资遥郡七资遥剌正使横行副使皆六资副使五资大使臣三资小使臣二资校副尉及兵级皆一资诏以黄榜晓谕诸军 是日金主亮以大军趋淮东赵甡之遗史员兴宗记采石始末皆云亮以丁丑往淮东而晁公忞败盟记云金亮十二日离采石十三日宿旷口十六日抵维扬今从之 
　　辛巳采石捷奏至 右朝请大夫江南东路转运判官吕稽中主管台州崇道观 尚书度支员外郎柳大节为江南东路转运判官 保康军承宣使提举万寿观张见道致仕 是日金主亮宿旷口 
　　壬午遣中使赐李显忠金合茶药 诏北来归正之人诸场务不得收税违者必罚无赦仍榜示许被害人直诉 殿前都指挥使赵密献本司收积钱十万缗银五万两以助军用诏奖之 
　　癸未四川宣抚使吴璘自仙人原还兴州时西路之军已得秦陇洮兰州而金州王彦军东取商虢金人以重兵据大散关不下会璘疾病乃暂归留保宁军节度使兴元诸军都统制姚仲在原上节制 太府少卿总领四川财赋王之望遗宰执书言蜀中自九月五日大兵与敌相持七十日矣中间取秦州方山原见置守戍又取洮陇足以张声势壮士气然须破大散关取凤翔然后可以无忧盖敌重兵并在凤翔散关和尚原一带积粮颇多欲以持久困我吴宣抚方图攻取自军兴来巳费四百余万引向去支费未有限极若只今事定已不足用稍辽缓之其将奈何前许尹在此未有边事朝廷凡应副百万引犹未充所乞自之望到官警急如此费用何啻数倍而不曾乞朝廷一钱岂是给足盖粗知体国以东南调度之广不忍有所干求也近日朝廷又令应副夔路万兵钱粮而三军皆招额外强壮势力愈困增创愈多何以枝梧旦夕不免有请于朝伏望特赐矜照之望此劄子不得其日以时考之当在此月半以后故因吴璘下仙人原附书之未必即此日也初金主亮既往淮东中书舍人虞允文谓建康都统制李显忠曰京口无备我今欲往公能分兵见助否显忠曰惟命即分主管侍卫步军司公事李捧军一万六千人及戈船来会京口允文至建康留守张焘谓曰亮约八日来此会食使焘安往众议可以往镇江者皆有艰色焘曰虞舍人已立大功可任此责允文欣然从之至镇江谒招讨使刘锜问疾锜执允文手曰疾何必问朝廷养兵三十年我辈一技不施今日大功乃出于一儒者我辈愧死矣杨万里撰允文神道碑称庚辰公至京口庚辰十二日也按金亮十二日方离和州允文不应其日已至京口缘兴宗所记李捧分军在十五日今从之允文未知的以何日至建康并附此日兴宗又称李显忠分戈船百艘恐亦差误建康军中安得有戈船许数或海鳅等船在其中亦未可知今削去百艘二字 
　　甲申直徽猷阁淮南转运副使杨抗落职令自效以江淮督视府劾其不办钱粮也 左武大夫镇江府驻劄左军统制魏俊赠中卫大夫邕州观察使武功大夫镇江府驻劄后军统制王方赠拱卫大夫蕲州防御使官子孙如新格录瓜州之死也 武功大夫荣州剌史知扬州刘泽直秘阁知庐州龚涛并放罢据龚涛申督视府称十二月三日辰时被受 威武军承宣使知舒州张渊权主管淮西安抚司公事拱卫大夫和州防御使淮南东路马步军副都总管贾和仲权知扬州兼主管淮东安抚司公事候收复日续赴本任皆用叶义问奏也扬庐既失守义问言东路通泰州密迩盐场利源所在见有忠义寨三二万人西路舒蕲州流民所聚正可广行招募以壮军声乃以便宜选用二人仍令和仲权于泰州置司故有是请 定江军节度使开府仪同三司万寿观使田师中乞依旧接续支破真俸从之师中因入对面以为请上许焉给事中金安节等既书录黄而户部执奏以为不可安节言绍兴禄格使相见任管军与宫观差遣人请给多寡不同师中见系万寿观使即合支观使请给前蒙圣恩特免借减已是优异今来又乞依旧接续支破真俸即一岁添米麦四千余石衣绢数至多户部执奏委合条法况今军事未息费用实繁师中退休祠廷坐享厚禄若复从援例之请何以杜侥幸之门望令有司除依先降指挥免借减外余依格法施行 是日金主亮至扬州 
　　乙酉拱卫大夫永州防御使建康府驻劄御前游奕军统制张振为中侍大夫定江军承宣使右武大夫忠州团练使殿前司护圣军统制王琪为拱卫大夫宣州观察使以叶义问奏二人采石拒敌之功也 殿中侍御史吴芾言臣谨按王权夤缘结托滥膺阃寄不知忠义但务掊敛近者金人败盟朝廷命权进屯淮上乃惑于内宠心怀顾恋与其爱姬数十泣别三日而不能行士卒闻之无不窃笑及至淮上宣言欲犒军悉出其家金宝厚载而往既至中途复传令未用且于新河伺候实欲缓急之际易于他之故假犒军之名以持去耳其谋出此夫岂有斗志哉权在历阳修筑城垒秪为自安计所谓沿淮守御之备初不经意及刘锜檄权往寿春即令总漕二司应办粮糗权以威胁二司同请于朝乞留权守和州朝廷劄下锜锜复督行权不得已三日发一军凡二十四日止发八军止于庐州戍守故敌人犯淮得以系桥从容而进如入无人之境权亦旋弃庐州回屯昭关将士虽有欲战之心权领亲兵先遁麾众使退终不得交锋及敌骑至尉子桥始遣姚兴一军迎敌兴戮力血战数告急于权权于仙宗山上以群刀斧手自卫饮宴自若殊无应援之意自辰至申遣二百辈往不意贼假立权帜以误之兴奔而入遂与其徒俱陷所存者无一二权方走旗献捷冀以欺罔自解自是径回和州州城新筑所积粮可赡数月权诚能效臧质之守盱眙抗魏师数十万使历旬不拔而去则亦何畏于敌哉权志不在守乃诳言于众谓已得金字牌弃城守江自十月二十一日先往采石坐于车船之上仍放火以烧西门而城内所有钱粮器甲骡马尽委于敌权是时退却犹当潜师宵遁使敌不知或结阵而退反旗鸣鼓若将向敌尚可以全吾师也不知出此为敌所觉遣兵逼逐致使军民奔突践蹂渡江沉溺而死者又三之二将士怨怒号呼声动天地其溃兵抱芦苇浮江而过者往往散而之他权当收兵江上日夜纠合以雪前耻乃于二十五日夜半径发采石归于建康城中使千万人之命一旦无罪而就死地其亦不容诛矣今陛下夺其兵柄召之而来傥赦而不诛臣恐诸将相视效仿陛下虽有百万之兵众安得而用臣闻周世宗之击刘崇也大将樊爱能何徽引兵先遁世宗收爱能与徽及所部军使七十余人悉斩于市自是骄将惰卒竦然知惧卒成平定之功夫以区区之世宗犹能如此陛下亦何惮而不为哉欲望陛下暴权之恶声权之罪明正典刑枭首江上使将士闻风争先效命以赴国难则威令赫然行于万里之外敌国虽强不足平也 武略郎合门宣赞舍人镇江府驻劄御前中军统制刘汜特贷命除名英州编管王权及汜既败军乃先罢权为在外宫观及吴芾奏权罪请正典刑上怒甚将按诛权以厉诸将同知枢密院事黄祖舜密言于上曰权罪当诛然权诛则汜不可贷若贷汜而诛权是谓罪同罚异顾锜有大功今闻其病已殆汜诛锜必愧忿以死是国家一败而自杀三大将得毋为敌所快乎上纳其言二人得不死 江州诸军都统制戚方言本军统制官李贵及忠义总首孟俊取顺昌府 果州团练使知均州武钜奏已复卢氏县 是日金州都统制王彦所遣第七将邢进复华州彦既得商虢乃进屯虢州令统制官兼知巴州吴琦以其军应援琦至虢州之板桥遇敌与战其子汉臣死之统制官任天锡引兵夜击华阴杀其县令进攻华州不克彦更遣进以所部往时敌兵分屯渭南城中兵少进乘胜克之获其同知昭武大将军韩端愿等二十余人 
　　丙戌权礼部侍郎黄中言本朝仿唐之制创为九庙今日宗庙自僖宣二祖以及祖宗凡九世而十一室望遵已行典故迁翼祖神主而祔钦宗诏恭依 诏出空名官告下两浙江湖闽广州郡劝诱出卖每县八员所卖及二万缗县令减一年磨勘诸县出卖数足者郡守贰亦如之右司谏梁仲敏面奏王权弃军不战之罪谓兵卒怨愤皆有为王太尉所疾而死不能厮杀报国而死之语极可痛伤两淮及江上之人恨不食其肉窃睹关报刘汜以瓜洲之战败却合按军法特贷命勒停编管而权之得罪止于罢兵柄领宫祠居住于善地议者谓同罪异罚非所以示公又况权之罪加于刘汜望陛下以国事为重以两淮生灵为可悯特加诛戮以慰人心 
　　丁亥太尉威武军节度使镇江府驻劄御前诸军都统制江南淮南浙西路制置使兼京东河北路招讨使刘锜提举万寿观以疾自请也 翊卫大夫利州观察使御营宿卫中军统制刘锐权镇江府驻劄御前诸军都统制锐权镇江都统制诸书不载日历此月二十一日锐有奏状结衔如此 秘阁修撰知静江府李如冈为敷文阁待制知广州 左正言刘度入对言王权初无寸功久叨重寄平居则虚名占籍隳坏军政刻削廪稍剥下自丰一旦有疆场之虞望风退缩历阳之奔士卒尚欲回战而权麾之使退一城军民争舟赴水死亡几尽军资戎器并以遗敌臣窃闻建隆中晋州荆罕儒战死艺祖斩不效命者二十九人咸平中望都之役诸将有临阵而遁者章圣谓近臣曰今日未能偃兵若不推穷将来何以为戒遂诛二十余人此祖宗之成法也近自瓜洲之衄陛下以刘汜先退已窜之远方矣况元帅之罪重于偏禆淮西之败重于瓜洲则王权之诛岂可出刘汜之下哉当今军旅方兴征伐未艾而刑罚之行轻重失当臣恐士心不服愿陛下稽艺祖章圣之法速正典刑以服人心以作士气 是夜雪 湖北京西制置使成闵自京西还见叶义问于建康翌日至镇江闵在京西承金字牌令策应建康江面闵喜于得归兼程疾驰士卒□大雨粮食不时多死于道路初闵率马军出戍沿途犒劳之物不可胜计尽以归已不散士卒及还至镇江军士有因醉出怨言于市者闵斩之 
　　戊子四川宣抚使吴璘复力疾上仙人原 是日有客诣叶义问上书云以太一局考之金人不烦资斧当以冬至前有萧墙之变阖府皆未以为然 
　　己丑胶西捷奏至上大喜即日召所遣承节郎曹洋对于内殿曰朕独用李宝果立功为天下倡矣即赐诏书奖谕命干办御药院贾竤押赐金合茶药金酒器数十事且书忠勇李宝四字表其旗帜 清远军节度使王权特贷命追毁出身以来文字除名勒停琼州编管右司谏梁仲敏试右谏议大夫 御史台检法官陈良祐左承议郎周操并为监察御史良祐金华人汪澈吴芾荐也 御营宿卫使杨存中建康府都统制李显忠言见率将士戮力一心期于克敌伏乞少缓进发之期从之初上以瓜洲失利亟命存中往镇江措置守江且命官埋鹿角暗桩自镇江至于江阴境上时江岸才有车船二十四艘既而虞允文与李显忠所遣戈船亦至 权兵部侍郎陈俊卿言敌扰淮甸几两月矣前日瓜洲虽失利不旋踵而有捷音既而李宝舟师又大捷此天祐圣德敌宜灭也但荆襄为吴蜀之咽喉敌自春以来积粮草于唐邓修营寨于西京盖欲窥伺属吾有备遂改图两淮而其粮草为王师所焚今敌骑尽过淮东恐其知成闵之师顺流东下必留二三万骑往来两淮而出吾不意复窥荆襄愿诏大臣与上流诸将谋所以守之又王师分戍长江巨海备众而隙多今惟患兵少宜于闽广厚赏以募舟师此皆不可缓也俊卿所奏未知的在何日今因李宝捷奏附书之 太府少卿总领四川财赋王之望言于宰执曰之望职总四川财赋专一报发御前军马文字有大利害君相所宜知者不敢不以上闻若朝廷行与不行则非之望之所敢必也吴璘天资忠义自闻警报即上杀金平仙人原与贼相持中间取秦陇洮兰等州及分遣王彦东取商虢委有功绩然金人重兵尽在凤翔府大散关和尚原一带多积粮食守备甚固其意未可测此敌不破川蜀之忧未艾也吴璘日夜措画以图攻取事未可期而其人平时多病日饵丹砂数十百粒比暴露之久时复发作前欲遣姚仲出秦州而身自攻关最苦脏腑脏腑稍安又苦肾肠之疾每疾剧时亦颇危殆几至死以今月十五日下仙人原还兴州医治却令姚仲在原上弹压兵马强敌对垒人心危惧四川事势可为寒心蜀人前此恃以为安者以其侄吴拱在此缓急有赖吴拱移襄阳渠每以失助为忧今疾病如此岂可不预为之所之望不知东南事体紧慢吴拱可辍不可辍只论目今蜀中形势不若亟令吴拱复还使吴璘一向安健而得吴拱之助则军声愈振可以速成大功假使疾势增损不常则此一军亦无他虑吴璘既为宣抚而尚领都统职事若除吴拱为都统而吴璘以宣抚使判兴州于体尤顺切恐朝廷以吴拱归蜀襄鄂阙帅为疑则李师颜见驻峡州可以就用夔非冲要谋帅不难人命不可知一方安危所系全急望朝廷权事轻重速赐处置施行又言若吴拱还蜀宜以东南形势已壮令吴拱归图关狭为词璘平日爱重拱拱亦每事尽言璘无不从自拱之去有事阙人商量人亦少敢言大叚失助人谓璘虽一向平复拱亦宜常在左右出则使之统率居则赞其谋议于乃叔所补甚大 是日浙西副总管李宝以所部泛海南归宝既捷于胶西会闻金主亮巳渡淮乃还军驻东海县既而山后统制官王世隆开赵皆来会宝命赵率其众傍海以行而与世隆同舟赴行在李宝回师诸书不见月日三省枢密院激赏库有殿前司水军统制范宝申状称右部正将陈士锐于今年八月内随逐节使太尉前去山东解围海州胶西见阵于十一月二十一日同＜舟宗＞放洋回军故系于此 
　　庚寅金主亮在瓜洲镇御营宿卫使杨存中中书舍人督视府参谋军事虞允文以敌骑瞰江恐车船临期不堪驾用乃与淮东总领朱夏卿镇江守臣赵公偁相与临江拽试命战士踏车船径趋瓜洲将迫岸复回敌兵皆持满以待其船中流上下三周金山回转如飞敌众骇愕亟遣人报亮亮至见之笑曰此纸船耳因列坐诸将一将前跪曰南军有备不可轻且采石渡方此甚狭而我军犹不利愿驻于扬州力农训兵徐图进取亮震怒拔剑数其罪命斩之哀谢良久乃杖半百而释之徐梦莘北盟会编庚寅亮在瓜洲临江李横发水军战舰出江中耀威按此时刘锜已去若成闵未来则当是刘锐权都统职事此云李横误也杨万里撰虞允文神道碑称允文与杨存中成闵谋阅舟师而熊克小历无闵姓名当考 
　　辛卯吏部员外郎曾注上言乞信赏必罚上谓大臣曰赏罚人主之大权昨王权临阵退衄朕巳远窜今三大帅招讨制置之命宜批旨便除以示惩劝注侯官人上所言盖指成闵吴拱李显忠也 遣合门祇候戚世杰赐江州都统制戚方金合茶药 
　　壬辰拱卫大夫忠州剌史殿前司右军统制王刚以所部至泰兴县时知县事尤袤犹坚守不去翌日金人游骑至城下刚率众拒之袤无锡人也 
　　癸巳翰林学士兼权吏部尚书何溥上钦宗神御殿名曰庆瑞然新宫诸帝实同一殿但立其名以为乐曲之名而已庆远军节度使龙神卫四厢都指挥使主管侍卫马军司公事充湖北京西制置使成闵兼镇江府驻劄御前诸军都统制充淮南东路制置使京东西路河北东路淮北泗宿州招讨使 宁国军节度使建康府驻劄御前诸军都统制李显忠为淮南西路制置京畿河北西路淮北寿亳州招讨使 潭州观察使捧日天武四厢都指挥使鄂州驻劄御前诸军都统制吴拱为湖北京西制置使京西北路招讨使 
　　甲午知枢密院事督视江淮军马叶义问言比敌人进逼江上与镇江建康太平诸郡才隔一水先是一人谋开第二港河欲径冲丹徒施工累日一夕大风沙涨截断不得渡人皆以为水府阴祐乞诏礼官依五岳例峻加帝号令建康府守臣择地建庙其金山采石二水府亦乞增封遣官祭告诏礼部太常寺讨论已而太常寺言江渎已封广源王欲特增加六字拟昭灵孚应威烈广源王建庙赐额曰佑德其乞峻加帝号一节候恢复中原日别议封册施行从之 是日金人分兵犯泰州初金主亮在瓜洲闻李宝由海道入胶西焚其战舰而成闵诸军方顺流而下亮愈忿乃还扬州召诸将约三日毕济过期尽杀之诸将谋曰南军有备如此进有渰杀之祸退有敲杀之忧奈何其中一将曰等死死中求生可乎众皆曰愿闻教有总管万戴者曰杀郎主却与南宋通和归乡则生矣众口一词曰诺平旦诸将大怀忠萧札巴诣御寨奏事亮醉卧未起怀忠问宿直将军乐嘉努曰郎主夜来有何圣旨嘉努曰昨夕与后妃饮言三日渡江不得将大臣尽行处斩诸将闻之益惧亮谓威胜统军劝农使耶律阿里范成大揽辔录云耶律劝农使人往往不知其名此据神麓记曰尔所将胜兵我明日自点数少必诛无恕阿里自计兵亡已过半与其子宿直将军穆尔古谋亦欲弑亮亮有紫茸等细军不遣临敌专以自卫众患之札巴曰晚朝奏遣细军东取海陵仍请乐将军谕以祸福则可济矣乃谓细军曰淮东子女金帛皆逃在泰州我辈急渡江汝辈何不白郎主往取之细军欣然共请亮许之于是细军去者过半亮妹婿唐古安礼能文知兵掌黄头女真亮闻新主褒立遣安礼以本部兵归故诸将益无所惮赵甡之遗史亮婿驸马管黄头女真三万人按亮子女尚少其婿恐未能典军以范成大揽辔录考之知兵者乃安礼盖亮妹婿也乙未金人弑其主亮于龟山寺诸将既定议夜漏未尽二鼓率兵万余人控弦直入亮寝帐阍曰何为者曰欲奏事将军乐嘉努入告以南人劫寨亮惊起求剑甲不得左右亲兵皆散走诸将射帐中矢下如雨亮被矢呼曰汝南人乎吾人乎皆曰吾人遂连射殪亮并及其帐中妃侍五人参知政事李通兵部尚书郭安国左补阙马钦皆死马钦即刘光世亲军副统制其北归事已见绍兴十五年十一月庚申亮在位十二年年四十吕中大事记曰二十八年金将叛盟孙道夫既言之而朝廷不之信二十九年黄中使回言金已治汴京而二相犹诘之以为妄金已定犯江之计王纶使还妄言和好无他而汤思退遽尔称贺秦桧之余孽遗毒可胜道哉惟黄中以为朝廷与金通好我未尝一日言战彼未尝一日忘战惟陈康伯以为今日之事有进无退故三十一年九月金亮入犯百官尽为避敌之计惟康伯与黄中家属在城中而巳二公既决亲征之议于是金喀齐喀至渭河吴璘败之金将刘谔犯襄阳刘珙败之史俊败之于茨湖李显忠败之于全椒李宝败之于胶西引舟师至石臼岛而锦缬帆为之一烬刘锜败之于皂角林至瓜洲渡四日无日不战而金师不得济惟刘汜李横不利王权逗遛不进叶义问督视无功亮得以至采石而虞允文海鳅船一出败之于杨林渡亮又趋瓜洲允文踏车船一出回转如飞金退扬州而自倒戈矣以讲和之久兵将骄怠者二十年意其气必衰心必怯矣今也兵无不战战无不胜桧之邪说虽炽而张赵韩岳屡胜之威犹在也 何俌龟鉴曰吾观亮之来也飘忽震荡瞰巴蜀窥海道抚浮梁而渡淮将投鞭以绝江其势亟矣而王赫斯怒爰整其旅亲征一诏写八寝废祀之悲述二帝蒙尘之痛人怨神怒贾勇直前而宰相奏曰敌国败盟天人共愤今日之事有进无退若圣意坚决则将士之气自倍故喀齐喀入渭河吴璘败之韩保衡入海州李宝败之刘谔入襄阳吴珙败之而江淮之师则金亮之所统也淮之东吾有刘锜淮之西吾有成闵敌不能入矣自夫锜以疾闻王权失守而后敌得至采石横以懦失刘汜不利而后敌得至瓜洲然采石之役鳅船一出敌其鱼矣今之允文非昔之权也瓜洲之役车船一踏鲸鲵惊逝今之允文非昔之横汜也卒使佛狸饮江而死苻坚临淮而灭兹固天助亦人谋哉 严州奏起到义兵三百人诏隶御前忠锐第五将张耘使唤 金人陷泰州赵甡之遗史载此事在乙未熊克小历在丙申按二省激赏库有沙世坚申状称十一月二十七日金人攻破泰州乙未二十七日也先是泰州守臣请祠去通判王涛权州事九月涛以移治为名而去留州印付兵马都监赵福金人侵淮甸水寨都统领胡深与其副臧圭弃水寨率乡兵二千入泰州以兵势凌福福具申于叶义问义问以深权知州深以圭权通判福权本路兵马都监淮南转运副使提领诸路忠义军马杨抗又以其右军统领成忠郎沙世坚权海陵县丞兼知县深闻金人欲犯泰州与世坚率其众弃城先遁圭堀断姜堰尽泄运河水至是敌细军至城下遂径登其城纵火□□卤掠福死于乱兵城中子女强壮尽被敌驱而去沙世坚申十一月二十五日敌兵再到城下当夜捉到奸细王乞僧称泰州赵都监戴县尉巳有文字与敌交割泰州至当夜三更以来胡权州同世坚等前来巡城见戴县尉将本部五千余人用箭射忠义军胡权州与世坚等恐内外相应遂将兵出城至二十六日午时大兵果到城下为孤军势力不如遂迤逦前去如皋县驻劄此恐其饰说今从赵甡之遗史时杨存中命殿前司右军统制王刚以所部权知泰州而城已陷矣熊克小历丙申亮细军破泰州统制官王刚弃城走江阴按激赏库有刚申状称十一月二十七日准御营宿卫使司并枢密院劄子奉圣旨王刚权知泰州已于十二月初六日入城则泰州破之日刚始被命而未权州也又江阴军十二月初五日申今月二日准御营使司牒将应干官私海船济渡王刚军马本军即时拘收押发到对岸泰兴县界石庄载渡王刚所部军马前来本军驻泊未绝据此则泰州既破八日之后王刚军马犹在江北克称刚弃城走江阴恐亦差误今不取 是日天重阴有枢密行府使臣胡斌者能为天文谓枢密院检详诸房文字洪迈曰昨夕四鼓浓云塞空欲雪而东北忽穿漏一大星坠盖金主死祥也未几虢州签军雷政渡江报亮巳被杀金亮之死晁公忞败盟记在二十七日乙未赵甡之遗史在二十八日丙申按苗耀神麓记云耶律阿里等谋以二十六日夜分弑亮盖二十七日未明时也杨万里撰虞允文神道碑称乙未夜弑亮实差一日
  </div>
  <div class="pagination">
   <a href="建炎以来系年要录_page110.html">
    上一页
   </a>
   <span>
    ...
   </span>
   <a href="建炎以来系年要录_page106.html">
    106
   </a>
   <a href="建炎以来系年要录_page107.html">
    107
   </a>
   <a href="建炎以来系年要录_page108.html">
    108
   </a>
   <a href="建炎以来系年要录_page109.html">
    109
   </a>
   <a href="建炎以来系年要录_page110.html">
    110
   </a>
   <span class="current-page">
    111
   </span>
   <a href="建炎以来系年要录_page112.html">
    112
   </a>
   <a href="建炎以来系年要录_page113.html">
    113
   </a>
   <a href="建炎以来系年要录_page114.html">
    114
   </a>
   <a href="建炎以来系年要录_page115.html">
    115
   </a>
   <a href="建炎以来系年要录_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
