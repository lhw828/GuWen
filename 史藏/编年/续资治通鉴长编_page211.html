<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 211 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 211 页/共 607 页</h1>
    <div class="content">　　【二○】知此三术「此」字原脱，据宋撮要本、大典本及同上欧阳文忠公文集补。
　　【二一】魏原作「卫」，据各本改。
　　【二二】威权不得出于己「威」字原无，据上下文及同上欧阳文忠公文集补。
　　【二三】欲威天下「威」原作「感」，据同上欧阳文忠公文集改。
　　【二四】大将以无功而依旧居官「旧」「居」二字原互倒，据宋本、宋撮要本及编年纲目卷一一乙正。阁本作「大将以无功仍居旧官」。
　　【二五】可用者少「可」原作「所」，据阁本及编年纲目卷一一改。
　　【二六】新集之兵「兵」原作「民」，据宋本、宋撮要本及同上欧阳文忠公文集改。
　　【二七】临事而篅「篅」原作「误」，据大典本、阁本、活字本及同上欧阳文忠公文集、编年纲目卷一一改。
　　【二八】此不责功实之弊也「之」「弊」二字原互倒，「之」下原有「三」字，据阁本及上文句例删正。
　　【二九】不斗多「多」原作「力」，据宋本、宋撮要本、大典本、阁本及同上欧阳文忠公文集改。
　　【三○】前代原作「前者」，据宋撮要本、大典本及同上欧阳文忠公文集、编年纲目改。
　　【三一】五千人同上欧阳文忠公文集作「三五千人」。
　　【三二】其三曰财用「其」字原脱，据宋撮要本及上下文句例、同上欧阳文忠公文集补。
　　【三三】物不能增而计无所出矣「矣」原作「也」，据宋本、大典本、阁本及同上欧阳文忠公文集、编年纲目改。
　　【三四】故敢启其贪心「敢」原作「各」，据宋本、宋撮要本及同上欧阳文忠公文集改。
　　【三五】但能痛攻昊贼一阵「攻」，同上欧阳文忠公文集作「败」，疑是。
　　【三六】更无精别各本同。同上欧阳文忠公文集作「更无旌别」。
　　【三七】敌国攻于外「攻」原作「讧」，据宋本、宋撮要本、大典本、阁本及同上欧阳文忠公文集改。
　　【三八】武安军节度使高化赴相州「安」原作「胜」，据本书卷一三五庆历二年夏四月辛巳条、宋会要仪制九之一四及宋史卷三二三本传改。
　　【三九】耆等位为节制「等」字原脱，据同上宋会要补；「节制」原作「节度」，据宋本、宋撮要本、大典本、阁本及同上宋会要改。
　　【四○】使敌得渡河「渡」原作「度」，据宋本、大典本、阁本及编年纲目卷一一改。
　　【四一】识者韪之「识」原作「议」，据宋撮要本、大典本及同上编年纲目、宋史全文卷八上改。
　　【四二】澶州各本同。本书下文及范文正公集卷一九乞修京城札子均作「澶渊」，疑是。
　　【四三】心在京师「在」，宋本及同上范文正公集均作「存」。
　　【四四】河北宋本、大典本及同上范文正公集均作「河朔」。
　　【四五】益部原作「益都」，据宋本、宋撮要本、大典本及同上范文正公集改。
　　【四六】沮南牧之志矣「牧」原作「侵」，据宋本、宋撮要本、大典本、阁本及同上范文正公集改。下同。
　　【四七】退不能急归「急」原作「忘」，据同上范文正公集改。
　　【四八】臣子之心「心」原作「言」，据同上书改。
　　【四九】当河东之会要各本同。同上书「河东」上有「河朔」二字。
　　【五○】预为之备「之」原作「大」，据编年纲目卷一一改。
　　【五一】三十二万「二」原作「三」，据诸本及同上范文正公集改。
　　【五二】今言以十万人各本同。同上范文正公集作「今言以十万横行」。
　　【五三】过陆可载过川可济各本同。同上书两「过」字均作「遇」，疑是。
　　【五四】彼如澶渊「如」原作「知」，据宋本、宋撮要本、大典本阁本改。同上书作「扣」。
　　【五五】新知邠州观察使「知」字原脱，据宋撮要本及治迹统类卷七康定元昊扰边补。
　　【五六】掎拾羡余「掎」原作「摭」，据宋本、大典本及宋史卷二九五杨察传改。
　　【五七】元谋之人「元」原作「亢」，据大典本及宋会要兵一一之一八改。
　　【五八】当自入仓视之「自」字原脱，据宋本、宋撮要本及涑水纪闻卷四补。
　　【五九】亦人杖之二十「亦」原作「四」，据宋本、宋撮要本改。阁本作「杖四卒各二十」，治迹统类卷九仁宗诸臣谋国远略作「亦各杖二十」。
　　【六○】时边城多警「警」原作「惊」，据大典本、阁本及龙川别志卷下改。
　　【六一】挂搭阁本及同上治迹统类同，宋本作「挂答」，龙川别志作「挂塔」。
　　【六二】大礼原作「大体」，据大典本、阁本改。
续资治通鉴长编
卷一百三十七
卷一百三十七
　　起讫时间 起仁宗庆历二年六月尽是年闰九月
　　卷　　名 续资治通鉴长编卷一百三十七
　　帝　　号 宋仁宗
　　年　　号 庆历二年（壬午，1042）
　　全　　文
　　六月甲戌，出内藏库银一百万两、紬绢各一百万匹下三司，以给边费。赐河北义勇兵弓弩箭材各一百万。
　　权御史中丞贾昌朝言：「臣僚年七十而筋力衰者并优与改官，令致仕。年虽七十而未衰及别有功状，朝廷固留任使者，勿拘此令。在京若工部侍郎俞献卿、少府监毕世长、太常少卿李孝若、驾部郎中李士良，在外若给事中盛京、光禄卿王盘、太常少卿张仿、兵部郎中张亿，皆耄昏不任事，请并令致仕。」诏在京者中书体量之，在外者进奏院告示之。献卿、孝若、京，寻致仕，世长提举太极观，余未详。世长，士安子也。
　　乙亥，省南北作坊监官各一员。
　　丙子，瀛州言宣徽南院使、天平节度使夏守赟卒。赠太尉，谥忠僖，遣使护其丧事。
　　戊寅，诏河北转运使司籍民间所养马，有边警则给价市之。
　　修河北旧烽台。
　　辛巳，诏雄州、代州安抚司，每得契丹事宜并报麟府军马司。
　　癸未，资政殿学士、右谏议大夫、知杭州郑戬为给事中，知并州兼河东路经略安抚缘边招讨使，寻改知郓州。
　　钱塘湖溉民田数千顷，钱氏置撩清军以疏导淤淀之患，既纳国后，不治，葑土堙塞，为豪族、僧坊所占冒，湖水益狭。戬发属县丁夫数万辟之，民赖其利。事闻，诏杭州岁治如戬法。
　　乙酉，修通利军城。
　　丙戌，以度支判官、刑部员外郎、秘阁校理范宗杰为直史馆、陕西河东京西制置解盐使兼管勾交子公事。宗杰于正月戊午日自度支判官、刑部员外郎、秘阁校理为制置解盐使，今复云尔，盖正月但制置陕西，今并及河东、京西也。然不应尚带度支判官，或当时兼借省属以重使事邪？
　　建定州北平寨为北平军。
　　三司减省所言：「自今两府管军臣僚、节度使、宗室及郡县主、两省都知押班，母、妻依旧赐冠帔，其两府臣僚无母、妻，则赐长女或长子妇，余并罢之。其僧道赐衣【一】及师号，非御前特恩，并不许奏荐，如于延州纳细色军粮一百硕，乃赐之。」诏中书、枢密院，荆王、使相、宣徽使、管军、节度使，及皇亲正刺史以上、长公主，许奏荐紫衣、师号如故，余从之。
　　戊子，枢密副使、右谏议大夫任中师为修建北京使，并相视德清军，澶州、大名府城池及点检衣甲器械钱帛粮草军马事，仍以尚食使、象州防御使、入内副都知皇甫继明管勾修建北京事。
　　太常博士、集贤校理李昭遘罢盐铁判官。初，详定减省所议罢天下职田及公使钱，昭遘以为不可，权三司使姚仲孙恶其异己，且诘昭遘所以兴利之术，而昭遘争辨不已，故罢之。寻为三门白波发运使，因入奏事，上谓曰：「前所论罢职田事，卿言是也。」昭遘为三门、白波发运乃八月丙子，今并书。
　　庚寅，以提举河北刑狱、司勋员外郎王仪提举本路修葺城池器械及置堡寨烽火、教阅军阵、市马等事。
　　辛卯，赐澶州修城池役卒及义勇、强壮缗钱。
　　壬辰，以延州厥屯族军主香埋、归娘族军主阿讹并为副都军主，厥屯副军主吃埋、揭家族副军主李朝政并为军主，悖家族都虞候□讹、苏尾族都虞候拓德遇、李文信并为副军主，鄜延部署司言其击贼有功也。
　　三司减省所言，比来医官多侥幸求实俸，至有尚药、奉御而其入多于医官副使者，请自今并依例折支，从之。
　　置汾州向阳峡寨。
　　乙未，河东都转运使、户部郎中、天章阁待制明镐为龙图阁直学士、知并州兼河东经略安抚缘边招讨使。镐大巡边以备贼【二】。时边任多纨囐子弟，镐忧其误军事，曰：「此可尽斥邪！待奏则晚矣。」乃取尤不职者杖之，疲软子弟皆自解去，更奏择习事者守堡寨。军行，倡妇多从之，镐欲驱逐，恶伤士卒心。会有忿争杀倡妇者，吏执以闻。镐曰：「彼来军中，何邪？」纵去不治，倡妇闻之，皆散走。
　　河北转运使、吏部员外郎、史馆修撰文彦博为天章阁待制、本路都转运使。
　　环庆部署司言，没于行阵将校之子孙，或录二人至三人【三】，自今非战胜而没者请止录一人，从之。既而韩琦言：「将士临阵，皆图胜捷，力有不敌，战败而死。人命至重，岂以胜负为言。国家唯追崇虚名，存录孤子，所以劝诱来者，使之效命。今边臣读此条贯，往往伤叹，以谓一死报国，更分胜负，恐非朝廷激励将士之术。兼前记所载，亦无此例。若果更分胜负，则伤中并孝赠，亦合作两等支赐，理实未便。乞并如旧制施行。」从之。此事自十二月壬寅移入【四】。
　　丙申，以镇戎军就粮蕃落都指挥使、忠州刺史向进为石州刺史、泾原路缘边都巡检使，其子弟坚等五人并为左班殿直。自西鄙用兵【五】，上思擢用诸蕃落将士，会招讨使王沿遣进等一百三十人赴京师，进名为有勇，又其族多死王事者。上御崇政殿阅试，而坚骑射尤精悍，取所射弓亲挽之，力甚劲，因遍示辅臣，且谕其觽曰：「若属为国家捍贼，甚劳苦，朕累知之。」又见其马善驰走，曰：「此真战马，毋为权豪所市也。」于是百三十人悉迁补之。进，先见元年三月。
　　御史中丞贾昌朝等言，今详定减省事毕，自后或有臣僚辄于所减省中复有陈乞，望令两府及三司执奏，从之。此据朔历，乃丙申日奏，今附见。
　　丁酉，陕西都转运使、刑部员外郎、天章阁待制张奎知永兴军。
　　戊戌，翰林学士苏绅为修建北京副使。
　　陕西、河东、京西制置解盐使范宗杰兼权陕西转运司事。
　　己亥，三司减省所言：「郊祀所赐，自中宫以下减半，则公卿近臣当以次减。旧赐银绢四千三千者损一千，一千损三百，三百损百二十，皆着为式。」
　　是月，侍御史鱼周询劾奏判河阳、护国节度使、右仆射兼侍中张耆典藩无状，乞令就京师私第养病。诏择人代还。右正言田况请罢耆将相之任，使以散官就第，不许。寻徙耆判陈州，又判寿州。周询以丙申日奏，况以丁酉日奏，实录并无之，今据朔历追书。徙判陈州乃七月丁亥，徙寿州又在闰九月甲申，今并书。
　　秋七月壬寅朔，知谏院张方平言：「朝廷政令之所出在中书。若枢密院，则古无有也，盖起于后唐权宜之制，而事柄遂与中书均，分军民为二体，别文武为两途。为政多门，自古所患【六】。今朝纲内弛，边事日生，西、北二敌，交有凭陵中夏之志，二府之中，岂尽材猷之士。臣向尝面论之，而陛下谕臣：『今倚以为用者犹不任职，若更选用，诚乏可使之人。』臣请于外择人，陛下又以为：『疆事未宁，边臣无功，岂当遽召而用之。』审如圣意，则所用者不过燕安朝路【七】，容身养望者耳。若然，劳臣益解体，武士益离心矣。陛下试思臣前议，断自渊衷，特废枢密院，或重于改为，则请并本院职事于中书；其见任枢密使副不才者罢之，诸房吏史且皆如旧，亦足以一政事之本，通赏罚之权，省□滥之费，塞侥幸之望。改而张之不伤体，裁而制之不动觽。陛下幸与一二宗臣旧老，深图此议而必行之。」不报。方平奏入不报据会要。
　　乙巳，以御前忠佐马军都军头田朏为西京作坊使、并代州都监，东头供奉官郝质为内殿崇班、忻代都巡检使，并领兵屯崞县以控扼二敌。
　　初，河东宣抚使杜衍、知并州明镐并言：「忻代为敌骑走集之地，且荐朏、质等材勇可任，请分精锐土兵数千授此两人，使屯险要，万一有警，必能保其成功【八】。若各处一郡，上为庸将所制，不复能施摧坚陷阵之力。」故特命之。质先与朏将所部兵护军须物馈麟州【九】，至青眉浪，会贼数千骑钞掠，先驱力战，斩首数百级，获马数百匹，器甲以万计。又与朏行边，至柏子寨西，遇贼方堑道以阻官军，质急麾觽击之，转战至寒岭下，日晡而贼北，斩首百余级，遂修复宁远等诸寨以抗贼冲。此据郝质传附见，田朏，不详何许人。
　　丙午，枢密副使、给事中任布罢为工部侍郎【一○】、知河阳。布任枢密，纯约自守无所补，然数与宰相吕夷简忤，夷简恶之。布长子逊素狂愚，夷简知之，乃怵使言事，许以谏官。逊即上书历诋执政大臣，且斥布不才。布见其书，匿之。夷简又趣逊以书上，逊复上书罪匿者。上问知匿书者乃布也【一一】，布谢：「臣子少有心疾，其言悖谬，惧辱朝廷，故不敢宣布。」侍御史鱼周询因劾奏布不才之甚，其子具知。布遂罢去，逊尚留京师，望谏官，夷简寻以它事黜之。议者谓周询引逊语逐其父，为不知体云【一二】。夷简怵逊使上书，此据日记。
　　丁未，诏自今阵亡军校无子孙者，赐其家钱，指挥使七万，副指挥使六万，军使、都头、副兵马使、副都头五万。
　　癸丑，彰信军节度使李迪为太子太傅致仕。
　　甲寅，赐南北作坊、弓弩院造军器工匠缗钱。
　　戊午，右仆射、兼门下侍郎、平章事吕夷简判枢密院，户部侍郎【一三】、平章事章得象兼枢密使，枢密使晏殊同平章事。初，富弼建议宰相兼枢密使，上曰：「军国之务，当悉归中书，枢密非古官。」然未欲遽废，故止令中书同议枢密院事。及张方平请废枢密院，上乃追用弼议，特降制命夷简判院事，而得象兼使，殊加同平章事，为使如故。
　　壬戌，诏晏殊班张耆之上。
　　广东转运司言【一四】，占城国护送军贼鄂邻并所虏军士百姓至广州，且言邻前后所杀罗文等六十二人皆啖之。诏枭邻等七人于广州，被害之家各给复二年。
　　初，富弼、张茂实以结婚及增岁币二事往报契丹，惟所择。弼等至没打河，刘六符馆之，谓弼曰：「北朝皇帝坚欲割地，如何？」弼曰：「北朝若欲割地，此必志在败盟，假此为名，南朝决不从，有横戈相待耳。」六符曰：「若南朝坚执，则事安得济？」弼曰：「北朝无故求割地，南朝不即发兵拒却，而遣使好辞更议嫁女、益岁币，犹不从，此岂南朝坚执乎？」
　　及见国主，弼曰：「两朝人主，父子继好，垂四十年，一旦忽求割地，何也？」国主曰：「南朝违约，塞雁门，增塘水，治城隍，籍民兵，此何意也？髃臣竞请举兵，而寡人以谓不若遣使求关南故地，求而不得，举兵未晚也。」弼曰：「北朝忘章圣皇帝之大德乎？澶渊之役，若从诸将之言，北兵无得脱者。且北朝与中国通好，则人主专其利而臣下无所获，若用兵，则利归臣下而人主任其祸。故北朝诸臣争劝用兵者，皆为其身谋，非国计也。」国主惊曰：「何谓也？」弼曰：「晋高祖欺天叛君，而求助于北，末帝昏乱，神人弃之。是时，中国狭小，上下离叛，故契丹全师独克，虽虏获金币，充牣诸臣之家，而壮士健马物故大半，此谁任其祸者？今中国提封万里，所在精兵以万计，法令修明，上下一心，北朝欲用兵，能保其必胜乎？」曰：「不能。」弼曰：「胜负未可知，就使其胜，所亡士马，髃臣当之欤，抑人主当之欤？若通好不绝，岁币尽归人主，臣下所得止奉使者岁一二人耳，髃臣何利焉？」国主大悟，首肯者久之。自北朝忘章圣皇帝【一五】之大德以下至此，并据神宗实录朱本，盖朱本用苏轼所作神道碑【一六】，墨本乃无之，范纯仁行状及弼奉使语录亦无，神道碑必有所据，不知墨本何故不载此也。按奉使必有别录，弼前奉使未见别录，恐神道碑、朱史所载弼语在别录，当考求之。
　　弼又曰：「塞雁门者以备元昊也。塘水始于何承矩，事在通好前，地卑水聚，势不得不增。城隍皆修旧，民兵亦旧籍，特补其阙耳，非违约也。」国主曰：「微卿言，不知其详。然寡人所欲得者祖宗故地耳。」弼曰：「晋高祖以卢龙一道赂契丹，周世宗复伐取关南，皆异代事。宋兴已九十年，若各欲求异代故地，岂北朝之利乎？」国主无言，徐曰：「元昊称藩尚主，南朝伐之，不先告我，何也？」弼曰：「北朝向伐高丽、黑水，岂尝报南朝乎？天子令臣致意于陛下曰：『向不知元昊与弟通姻，以其负恩扰边，故讨之，而弟有烦言，今击之则伤兄弟之情，不击则不忍坐视吏民之死，不知弟何以处之？』」国主顾其臣胡语良久【一七】，乃曰：「元昊为寇，岂可使南朝不击乎！」
　　既退，六符谓弼曰：「昔太宗既平河东，遂袭幽燕，今虽云用兵西夏，无乃复欲谋燕蓟乎？」弼曰：「太宗时，北朝先遣拽剌梅里来聘，既而出兵石岭以助河东，太宗怒其反复，遂伐燕蓟，盖北朝自取之也。」六符又曰：「吾主耻受金帛，坚欲十县，如何？」弼曰：「南朝皇帝尝言：『朕为人子孙，岂敢妄以祖宗故地与人。昔澶渊白刃相向，章圣尚不与昭圣关南，岂今日而可割地乎？且北朝欲得十县，不过利其租赋耳，今以金帛代之，亦足坐资国用。朕念两国生民，不欲使之肝脑涂地，不爱金帛以徇北朝之欲。若北朝必欲得地，是志在背盟弃好，朕独能避用兵乎？且澶渊之盟，天地神祇，实共临之。今北朝先发兵端，朕不愧于心，亦不愧天地神祇矣。』」六符谓其介曰：「南朝皇帝存心如此【一八】，大善。当共奏，使两主意通。」
　　翌日，国主召弼同猎，引弼马自近，问所欲言。弼曰：「南朝惟欲欢好之久尔。」国主曰：「我得地则欢好可久。」弼曰：「南朝皇帝遣臣闻于陛下曰：『北朝欲得祖宗故地，南朝亦岂肯失祖宗故地耶？且北朝既以得地为荣，则南朝必以失地为辱矣。兄弟之国，岂可使一荣一辱哉？朕非忘燕蓟旧封，亦安可复理此事，正应彼此自喻尔。』」
　　退而六符谓弼曰：「皇帝闻公荣辱之言，意甚感悟。然金帛必不欲取，惟结婚可议尔。」弼曰：「结婚易以生衅，况夫妇情好难必，人命修短或异，则所托不坚，不若增金帛之便也。」六符曰：「南朝皇帝必自有女。」弼曰：「帝女才四岁，成婚须在十余年后，虽允迎女成婚，亦在四五年后。今欲释目前之疑，岂可待哉？」弼揣敌欲婚，意在多得金帛，因曰：「南朝嫁长公主故事，资送不过十万缗尔。」由是敌结婚之意缓，且谕弼归。弼曰：「二论未决，安敢徒还，愿留毕议。」国主曰：「埙卿再至，当择一事授之，宜遂以誓书来也。」弼还奏，复授弼吏部郎中、枢密直学士，又辞不受。
　　癸亥，弼与茂实再以二事往，于是吕夷简传帝旨，令弼草答契丹书并誓书，凡为国书二，誓书三。议婚则无金帛。若契丹能令夏国复纳款，则岁增金帛二十万，否则十万。弼奏于誓书内创增三事：一，两界塘淀毋得开展；二，各不得无故添屯兵马；三，不得停留逃亡诸色人。弼因请录副以行。中使夜赍誓书五函并副，追及弼于武强，授之。弼行至乐寿，自念所增三事皆与契丹前约，万一书词异同，则敌必疑，乃密启副封观之，果如弼所料，即奏疏待报。又遣其属前陵州团练推官宋城蔡挺诣中书白执政。上欲知敌中事，亟召挺问，挺时有父丧，听服衫帽对便殿，此据蔡挺传增入。乃诏弼三事但可口陈。弼知此谋必执政欲变己所与北朝初议者【一九】，乃以礼物属茂实，疾驰至京师，日欲晡，叩合门求对。合门吏拘以旧制，当先进名，对仍翌日。弼责之，遂急奏，得入见，曰：「执政固为此，欲致臣于死，臣死不足惜，奈国事何？」上急召吕夷简等问之，夷简从容曰：「此误尔，当改正。」弼语益侵夷简，晏殊言夷简决不肯为此，真恐误尔。弼怒曰：「殊奸邪，党夷简以欺陛下。」遂诏王拱辰易书。其夕，弼宿学士院，明日乃行。
　　乙丑，枢密院奏乞分屯澶州军马于曹、濮等州就粮，从之。朔历
　　诏京师朝官以病乞寻医者，须一年方听朝参。
</div>
    <div class="pagination">
<a href="续资治通鉴长编_page210.html">上一页</a><span>...</span><a href="续资治通鉴长编_page206.html">206</a><a href="续资治通鉴长编_page207.html">207</a><a href="续资治通鉴长编_page208.html">208</a><a href="续资治通鉴长编_page209.html">209</a><a href="续资治通鉴长编_page210.html">210</a><span class="current-page">211</span><a href="续资治通鉴长编_page212.html">212</a><a href="续资治通鉴长编_page213.html">213</a><a href="续资治通鉴长编_page214.html">214</a><a href="续资治通鉴长编_page215.html">215</a><a href="续资治通鉴长编_page216.html">216</a><span>...</span><a href="续资治通鉴长编_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
