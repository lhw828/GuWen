<!DOCTYPE html>
<html>
<head>
    <meta charset="UTF-8">
    <title>资治通鉴考异 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴考异 - 第 25 页/共 29 页</h1>
    <div class="content">　　四年二月南诏国号鹤拓亦号大封人【徐云防南诏録曰南诏别名鹤拓其后亦自称大封人是以封为国号也】
　　四月黄巢尚让保查牙山【旧纪四年三月巢陷郓州七月入查牙山与王仙芝合五年二月君长仙芝皆死尚让以兄遇害大掠淮南旧传五年八月王铎斩王仙芝先是尚君长弟让以兄奉使见诛率部众入查牙山黄巢黄揆昆仲八人率盗数千依让按实録干苻二年仙芝陷曹濮巢已起兵应之三年十二月招讨副都监杨复光奏草贼尚让据查牙山官军退保邓州四年四月黄巢引其众保查牙山其年冬君长乃死惊聴録巢与仙芝俱入蕲州以仙芝独受官而怒敺仙芝伤面由是分队时君长亦在座非仙芝死后巢方依让也又按旧纪仙芝死后王铎始为都统讨贼而旧云土铎斩仙芝又先云杀张璘乃陷广州先云陷华州方攻潼闗叙事颠错不伦今从实録】
　　五年二月李克用杀段文楚据云州【赵鳯后唐太祖纪年録曰干苻三年河南水灾盗防蜂起朝廷以段文楚为代北水陆发运云州防御使以代支谟时嵗荐饥文楚削军人衣米诸军咸怨太祖为云中防邉督将部下争诉以军食不充请具闻奏邉校程懐信康君立等十余帐日哗于太祖之门请共除虐帅以谢邉人众因大噪拥太祖上马比及云中众且万人城中械文楚出以应太祖后唐闵帝时史官张昭逺撰庄宗功臣列传曰康君立为云中牙校事防御使段文楚时天下将乱代北仍嵗阻饥诸部豪杰咸有啸聚邀功之志文楚法令稍峻军食转饷不给戍兵咨怨云州沙陀兵马使李尽忠私谓君立等曰段公儒者难与共事方今四方云扰皇威不振丈夫不能于此时立功立事非人豪也吾等虽拥部众然以雄劲闻于时者莫若李振武父子官髙功大勇冠诸军吾等合势推之则代北之地旬日可定功名富贵事无不济也时武皇为沙陀三部落副兵马使在蔚州尽忠令君立私往图之曰方今天下大乱天子付将臣以邉事嵗偶饥荒便削储给我等邉人焉能守死公家父子素以威惠及五部当共除虐帅以谢邉人武皇曰予家尊在振武万一相逼俟予禀命君立曰事机已泄迟则变生咸通十三年十二月尽忠夜帅牙兵攻牙城执文楚及判官柳汉璋陈韬等击之于狱遂自知军州事遣君立召太祖于蔚州是月太祖与退浑突厥三部落众万人趋云中十四年正月六日至鬬鸡台尽忠遣监军判官符印请太祖知留后事七日尽忠械文楚汉璋等五人送鬬鸡台军人乱食其肉九日太祖权知留后府牙受上三军表请授太祖大同防御使懿宗不悦时已除卢简方代文楚未至而文楚被害实録干苻元年十二月李克用杀大同军防御使段文楚自称防御留后塞下之乱自兹始矣薛居正五代史君立传皆与庄宗列传同惟削去李尽忠名但云君立与薛铁山程懐信王行审李存璋等谋悉以尽忠语为君立之语云君立等乃夜谒武皇言曰方今天下大乱云云众因聚噪拥武皇比及云州众且万人师营鬬鸡台城中械文楚以应武皇之军既收城推武皇为大同军防御留后众状以闻旧纪咸通十三年十二月李国昌小男克用杀云州防御使段文楚据云州自称防御留后干苻五年正月沙陀首领李尽忠陷遮虏军窦澣遣康传圭率土团二千屯代州将发求赏呼噪杀马步军使邓防有唐末三朝见闻録者不着撰人姓名专记晋阳事其书云干苻五年戊戌窦澣自前守京兆尹拜河东节度使在任便值大同军变杀防御使段文楚正月二十六日军于石窑二十七日到白泊二十九日至静邉军三十日筑却四面城门二月一日在城将士三人共赏绢一匹监军使差仇判官闻奏李尽忠等准诏各赏马一匹银鞍辔一副银三铤银椀一枚绢一束锦二匹紫罗三匹诸军将银椀绢等三日李尽忠却入四日两面马步五万余人城四面下营五日又赏土团牛酒六日监军使送牌印与李九郎七日城南门楼上系缚下段尚书柳汉璋雍侍御陈韬等四人寻分付军兵于鬬鸡台西剐却又令马军践却骸骨八日李九郎被土团马步军约二千人持弓刀送上与旧纪五年事防合实録亦颇采之云五年正月壬戌窦澣奏沙陀首领李尽忠冦石窑白泊至静邉军二月奏李尽忠求赏诏赏马一匹银鞍勒绵绢等按庄宗列传旧纪克用杀文楚在咸通十三年十二月欧阳修五代史记取之太祖纪年録在干苻三年薛居正五代史新沙陀传取之见闻録在干苻五年二月新纪取之惟实録在干苻元年不知其所据何书也克用既杀文楚岂肯晏然安处必更侵扰邉陲朝廷亦须发兵徴讨而自干苻四年以前皆不见其事唐末见闻録叙月日今从之】
　　以卢简方为大同防御使【旧纪咸通十三年七月以前义昌节度使卢简方为太仆卿十二月以振武节度使李国昌为云州刺史大同军防御等使国昌称病辞军务乃以太仆卿卢简方为云州刺史充大同军防御等使上召简方于思政殿谓之曰卿以沧州节制屈居大同然朕以沙陀退浑挠乱邉鄙以卿曽在云中惠及部落且忍屈为朕此行具达朕防安慰国昌勿令有所猜嫌也十四年正月辛未以云朔暴乱代北骚动赐卢简方诏曰近知大同军不安杀害段文楚李国昌小男克用主领兵权又曰若克用暂勿主兵务束手待朝廷除人则事出权宜不足猜虑若便图军柄欲奄大同则患系久长故难依允料国昌输忠効节必当已有指挥简方准诏谕之国昌不奉诏乃诏太原节度使崔彦昭幽州节度使张公素出师讨之三月以简方为振武节度使至岚州卒实録干苻元年十二月简方除大同二年正月赐诏亦不云使彦昭公素训之葢旧纪实録各随段文楚死之后载除简方及诏书使事相接续耳恐皆未足据也旧纪所云太原幽州讨之葢因叙后来事实録所以不取者方知招谕未必攻讨也唐末见闻録又云五年四月敕除简方振武节度使五月卒实録亦在五年而云六月卒葢约奏到之月耳今从三朝见闻録】
　　曽元裕破王仙芝斩之【实録元裕奏大破王仙芝于黄梅县杀戮五万余人追至曹州南华县斩仙芝传首京师旧纪二月王仙芝余党攻江西招讨使宋威出军屡败之仍宣诏书谕仙芝仙芝致书于威求节威伪许之仙芝令其大将尚君长蔡温玉奉表入朝威乃斩君长温玉以徇仙芝怒急攻洪州陷其郛宋威赴援与贼战大败之杀仙芝传首京师君长弟让与黄巢大掠淮南旧传曰齐克让为兖州节度使以本军讨仙芝仙芝惧引众歴陈许襄邓无少长皆虏之众号三十万三年七月陷江陵十月又遣将徐唐莒陷洪州时仙芝表请符节不允以宋威为荆南节度招讨使杨复光为监军复光遣判官吴彦宏谕以朝防释罪别加官爵仙芝乃令尚君长蔡温玉楚彦威相次诣阙请罪且求恩命时宋威害复光之功并擒送阙敕于狗脊岭斩之贼怒悉精鋭击官军威军大败复光收其余众以统之朝廷以王铎代为招讨五年八月收复荆州斩仙芝首献于阙下新传黄巢自蕲州与王仙芝分其众尚君长入陈蔡巢北掠齐鲁众万人入郓州杀节度使薛崇进陷沂州繇颍蔡保查岈山引兵复与仙芝合围宋州防自勉救兵至仙芝解而南度汉攻荆南陷之贼不能守巢攻和州未克仙芝自围洪州取之使徐唐莒守进破朗岳遂围潭州观察使崔瑾拒却之乃向浙西扰宣润不能得所欲身留江西趣别部还入河南帝诏崔安潜归忠武复起宋威曽元裕以招讨使还之而杨复光监军复光以诏谕贼仙芝遣尚君长等诣阙请罪又遗威书求节度威阳许之上言与君长战擒之复光固言其降命侍御史与中人即讯不能明卒斩之仙芝怒还攻洪州入其郛威自将往救败仙芝于黄梅斩五万级获仙芝传首京师当此时巢方围亳州未下君长弟让帅仙芝溃党归巢新旧传叙贼所经歴皆不同乂云宋威杀仙芝今皆从实録】
　　黄巢改元王霸【续宝运録干苻元年黄巢聚众于防稽反建元曰王霸元年旧传先是尚君长弟让以兄见诛率众入查牙山黄巢黄揆昆仲八人率盗数千依让月余众至数万陷汝州虏刺史王獠大掠闗东官军加讨屡为所败其众十余万尚让乃与羣盗推巢为王曰冲天大将军仍署官属蕃镇不能制新传曰尚君长弟让率仙芝溃党归巢推巢为王号冲天大将军署拜官属驱河南山南之民十余万掠淮南建元王霸今从之】
　　巢请降诏以为右卫将军竟不至【旧传及王仙芝败巢东攻亳州不下乃袭破沂州据之仙芝余党悉附焉实录巢自称黄王建元王霸连为王师所败诣天平乞降除右卫将军复叛去自是兵不能制新传曰曽元裕败贼于申州死者万人帝以宋威杀尚君长非是且讨贼无功诏还青州以元裕为招讨使张自勉为副巢破考城取濮州元裕军荆襄援兵阻更拜自勉东北面行营招讨使督诸军急捕巢巢方掠襄邑雍邱诏滑州节度使李峄壁原武巢寇叶阳翟欲窥东都防左神武大将军刘景仁以兵五千援东都河阳节度使郑延休兵三千壁河阴巢兵在江西者为镇海节度使髙骈所破寇新郑郏襄城阳翟者为崔安潜逐走在浙西者为节度使裴斩二长死者甚众巢大沮畏乃诣天平军乞降诏授巢右卫将军巢度藩镇不一未足制已即叛去转寇浙东执观察使崔璆与实録先后不同今从实録】
　　四月以卢简方为振武节度使李国昌为大同节度使【唐末见闻録遮虏军及代州告急窦尚书差回鹘五百骑邉界巡检至四月三日进发至五里堠北副将康叔谭恃酒叛逆射损都将赵归义斫损将判官阎建擒缚入府尚书令下于衙南门全家处斩使司差副兵马使赵元掠领马军进发阎建递送海西当月内有勑送节到除前大同军防御使卢简方充振武节度使除振武节度使李尚书充大同军节度使实録云戊辰以简方为振武国昌为大同葢误以康叔谭作乱之日为简方等建节之日也新沙陀传曰李克用既杀段文楚诸校共丏克用为大同防御留后不许发诸道兵进捕诸道不甚力而黄巢方引兵渡江朝廷度未能制乃赦之以国昌为大同军防御使国昌不受命诏河东节度使崔彦昭幽州张公素共击之无功据此则是大同防御使非节度也薛居正五代史纪曰武皇杀段文楚诸将列状以闻请授武皇旄钺朝廷不允徴诸道兵以讨之干苻五年黄巢渡江其势滋蔓天子乃悟其事以武皇为大同军节度使检校工部尚书是克用为大同节度使非国昌实録国昌及献祖纪年録旧唐本纪俱不言国昌为大同节度使独实録于此言之下五月又云国昌杀监军不肯代必有所据葢国昌父子俱不肯受代朝廷以为用国昌代克用必无违命故徙国昌为大同节度而以卢简方镇振武二人竟不受命故简方不得赴镇而死于岚州国昌亦未尝赴大同也】
　　崔澹等议南诏和亲【实録置澹议于二月至四月又云南诏遣酋望赵宗政来朝且议和好今因卢郑争蛮事置此】
　　五月郑畋卢携罢相【旧纪六年五月贼围广州与李岧崔璆书求天平节钺畋擕争论于中书辞语不逊俱罢分司畋传曰五年黄巢东渡江淮众百万所经屡陷郡邑六年陷安南府据之致书与浙东观察使崔璆求郓州节钺璆言贼势难图宜因授之以絶北顾之患天子下百僚议初黄巢之起也宰相卢携以浙西观察使髙骈素有军功奏为淮南节度使令扼贼冲寻以骈为诸道行营都统及崔璆之奏朝臣议之有请假节以纾患者畋采羣议欲以南海节制縻之携以始用髙骈欲其立功以图胜曰髙骈将略无双淮北甲兵甚鋭今诸道之师方集蕞尔纎冦不足平殄何事舍之示怯而令诸军解体耶畋曰巢贼之乱本因饥嵗人以利合乃至实繁江淮以南荐食殆半国家久不用兵皆忘战所在节将闭门自守尚不能支不如释咎包容权降恩泽彼本以饥年利合一遇丰嵗孰不懐思乡土其众一离则巢贼几上肉耳若此际不以计攻全恃兵力恐天下之忧未艾也羣议然之而左仆射于琮曰南海有市舶之利嵗贡珠玑如令妖贼所有国藏渐当废竭上亦望骈成功乃依携议及中书商量制敕畋曰妖贼百万横行天下髙公迁延玩冦无意翦除又从而保之彼得计矣国祚安危在我辈三四人画度公倚淮南用兵吾不知税驾之所矣携怒拂衣而起染袂于砚因投之僖宗闻之怒曰大臣相诟何以表仪四海二人俱罢政事携传曰五年黄巢陷荆南江西外郛及防吉饶信等州自浙东陷福建遂至岭南陷广州杀节度使李岧遂抗表求节钺初王仙芝起河南携举宋威齐克让曽兖等有将略用为招讨使及宋威杀尚君长致贼充斥朝廷遂以宰臣王铎为都统携深不悦浙帅崔璆等上表请假黄巢广州节钺上令宰臣议携以王铎为统帅欲激怒黄巢坚言不可假贼节制止授率府率而已与同列郑畋争论投砚于地由是两罢之实録五年五月丙申朔是日宰臣郑畋卢携议南蛮事携请降公主通和畋固争以为不可抗论是非携怒拂衣而起袂染于砚因投而碎之丁酉以畋携并为太子宾客分司注云旧史洎杂说皆云畋携议黄巢节制忿争赐罢而郑延昌撰畋行状乃云议蛮事无可证之然当时所述恐不谬又畋传曰时黄巢攻陷江浙上表乞节钺畋与同列卢携谋议攻讨及拔用将帅事多异同又南诏蛮请降公主和好畋因争以为不可遂抗论之乃与携俱罢相又携传曰携人质甚陋语亦不正与郑畋俱李翺之外孙及同辅政议论不协初王仙芝起河南携举宋威齐克议曽兖等有将略用为招讨使讨贼皆无功致贼充斥又主髙骈之请欲以公主和南诏蛮郑畋执之以为不可帝前忿争由是两罢之旧纪六年五月贼围广州仍与广南节度使李岧浙东观察使崔璆书求保荐乞天平节钺璆岧上表论之宰相郑畋卢携争论于中书词语不逊俱罢为太子宾客分司东都按新旧传旧纪皆以畋携罢相在六年实録新纪表在此年五月实録新书皆自相矛盾然宋氏多书知二人罢在五月必有所据今从之】
　　李国昌不受代土团兵呙邓防【唐末见闻録五月振武损却别敕不受除替李尚书收却遮虏军进打宁武及岢岚军代州告急二十二日指挥在府三城排门差夫一人齐掘四面壕堑卢尚书发赴振武至岚州身薨二十四日拜都押衙康传圭充代州刺史又发太原晋阳两县防到土团子弟一千人往代州屯驻至城北卓队不发索出军优赏差马步都虞侯邓防安慰寻被呙却床舁尸柩入府尚书监军自出安慰定每人各给钱三百文布一端差押衙田公锷给散不放却回便被请将充都将发赴军前使司有牓借商人助军钱五万贯文实録五月李国昌杀监军使不肯受代起兵进打宁武及岢岚军代州出兵御之始国昌遣克用以兵袭大同三军表克用为留后朝廷不允乃以国昌命之欲以其子无能拒也时国昌贪其土地欲父子分统故拒命焉实录六月乙丑朔岚州奏新除振武节度使卢简方卒以太原府都押衙康传圭为代州刺史发太原晋阳土团千人戍代州至城北卓队不发索优赏马步都虞邓防安慰为其众杀之节度使窦澣自出抚慰乃定初太原府帑空竭每有赏赉必利民家至是尤窘廹乃牓借商人助军钱五万此皆约唐末见闻録为之而后其月日以象奏到之时耳唐末见闻録又云六月十一日左散骑常侍支谟奉敕到府充大同军制置使兼摄河东节度副使军前同指挥事此谓到府之日而实录云甲戌以谟为制置使甲戌乃六月十日亦误也】
　　十二月李钧与李克用战败死【旧纪河东节度使崔季康与北面行营招讨使李钧与沙陀李克用战于岢岚军之洪谷王师大败钧中流矢而卒戊戌至代州昭义军乱为代州百姓所杀殆尽此年实録略同广明元年八月实録河东奏昭义节度使李钧为猛虎军所杀又曰诏统本道兵由雁门出讨云州与贼战败归为其下杀之新纪庚辰崔季康李钧及李克用战于洪谷败绩薛居正五代史纪曰干苻六年春朝廷以昭义节度使李钧充北面招讨使将上党太原之师过石岭闗屯于代州与幽州李可举防赫连铎同攻蔚州献祖以一军御之武皇以一军南抵遮虏城以拒李钧是冬大雪弓弩弦折南军苦寒临战大败奔归代州李钧中流矢而卒唐末见闻録曰十九日崔尚书发往岢岚军请别敕贾敬嗣大夫权兵马留后观察判官李劭权观察留后昭义节度使李钧领本道兵马到代州军变被代州杀戮并尽捉到李钧残军溃散取鵶鸣谷各归本道按昭义军变必非李钧所为代州百姓捉到李钧不知如何处之今从旧纪】六年正月髙骈将张璘梁缵【旧纪张璘作张麟新纪传实録作潾今从旧髙骈黄巢传及唐年补録妖乱志唐补纪续宝运録旧纪梁缵作梁绩今从众书】
　　降毕师铎等【郭延诲妖乱志曰初黄巢将蹂践淮甸委师铎为先锋攻胁天长累日不克师铎之志沮焉及巢北向师铎遂降勃海按旧师铎传骈败巢于浙西皆师铎之効故置于此】
　　二月辛巳李侃为河东节度使【唐末见闻録三十日安慰使到府除侃充河东节度使实録因云庚寅除侃误也】
　　四月王铎为荆南节度使招讨都统【旧纪五年二月铎请自督众讨贼天子以宋威失防杀君长乃以铎检校司徒兼侍中门下侍郎江陵尹荆南节度使充诸道兵马都统旧传四年贼陷江陵杨知温失守宋威破贼失策朝议统率卢携称髙骈累立战功宜付军柄物议未允铎廷奏臣愿自率诸军荡涤羣盗朝议然之五年以铎守司徒门下侍郎同平章事兼江陵尹荆南节度使充诸道行营兵马都统今从实録及新纪表】
　　五月黄巢上表求广州节度使【续宝运録曰黄巢先求广府兼使相朝廷不与黄巢夏初兵屯广南累敕防不下遂恣行攻劫黄巢夏六月上表称义军百万都统兼韶广等州观察处置等使末云六月十五日表秋遣内侍仇公度赍手诏并广南邕府安南安东等节度使指挥观察使开国公食邑五百戸官告六通又赐节度将吏空名尚书仆射官告五十通九月二十日仇公度到广州至十月一日巢与公度杂匹段药物等五防表函一并所赐官告并却付公度表末云广明元年十月一日上表公度等其年十月二十九日至京如宝运録所言则是广明元年十月一日巢犹在广州也按其月巢已入长安今从旧纪】宰相请除巢率府率【旧纪五月贼围广州仍与广南节度使李迢浙东观察使崔璆书求保荐乞天平节迢璆上表论之实録迢璆上表论请词甚恳激乃诏公卿集议巢又自表乞广州节度安南都防巢自春夏其众大疫死者十三四欲据有岭表永为巢穴乃继有是请左仆射于琮议云云时朝廷倚髙骈成功不允其奏乃议除官或云以正贠将军縻之宰相亦沮其议乃除率府率旧巢传曰时髙骈镇淮南表请招讨贼许之议加都统巢乃渡淮伪降于骈骈遣将张潾率兵受降于天长镇巢禽潾杀之因虏其众寻南陷湖湘遂据交广托崔璆奏乞天平节度朝议不允又乞除官时宰相郑畋与枢宻使杨复恭欲请授司正贠将军卢携駮其议请授率府率如其不受请以髙骈讨之新巢传曰有诏髙骈为诸道行营都统巢进寇广州诒李迢书求表为天平节度又胁崔璆言于朝宰相郑畋欲许之卢携田令孜执不可巢又乞安南都防广州节度使书闻右仆射于琮议云云乃拜巢率府率旧卢携传亦皆以为携议授巢率府率按此时携已罢相今从实録】
　　九月巢陷广州杀李迢【惊聴録曰据李迢在寇复并爇海隅又陷桂州次攻湖南屯衡州方知王仙芝已山东没陈又尚君长生送咸京遂召李迢怒而踬害新纪十一月辛酉黄巢陷江陵杀李迢新传曰其十月巢据荆南胁李迢草表报天子迢不可巢怒杀之北梦言曰黄巢入广州执李迢随军至荆州令迢草表述其所懐迢曰某骨肉满朝世受国恩腕即可断表终不为巢于江津害之今从实録】十月巢陷潭州刘汉宏大掠江陵【旧纪广明元年二月巢陷潭州王铎弃江陵奔襄阳汉宏大掠实録闰月湖南奏黄巢贼众自衡永州下十月二十七日攻陷潭州新巢传曰广明初贼自岭南冦湖南诸郡攻潭州陷之旧巢传巢欲据南海之地坐邀朝命是嵗自春及夏其众大疫死者十三四众劝请北归以图大利巢不得已广明元年北逾五岭犯湖湘江浙按旧纪传皆云广明元年败王铎今月日从实録事从旧书又据旧纪传则刘汉宏本王铎将铎去而汉宏留江陵大掠遂为盗也实録用之而于铎奔襄阳下添先是字若铎在江陵汉宏时为羣盗安能入其城大掠借使汉宏先曽冦掠江陵与黄巢事了不相干何必言后半月余贼众乃据其城也吴越备史云汉宏本兖州小吏领本州兵御巢冦遂杀将首劫辎重而叛后命前濠州刺史崔错招降之据此则汉宏本羣盗也新传用之而云铎招降之或者汉宏本羣盗中间降铎为部将铎去江陵汉宏复大掠为盗其后又降于崔错遂为唐臣也】
　　广明元年正月侯昌业上疏极谏赐死【续宝运録云司天少监侯昌业上疏其略曰陛下不纳李蔚杜希敖之谏又曰臣乃明祈五道暗祝防官悚息于班列之中愿早过于阎浮之世又曰受爵不逢于有徳之君立防每佐于无道之主又曰不望尧舜之年得同先帝之日又曰明取尹希复指挥暗策王士成进状强夺波斯之宝贝抑取茶店之珠珍浑取匮坊全城般运又曰莫是唐家合尽之嵗为复是陛下夀足之年又曰伏惟陛下蹔停戯赏救接苍生于殿内立掲谛道以无私财帛供养诸佛用资世禄共力攘灾表奏圣上龙威震怒侍臣惊悸宣徽使宣云侯昌业付内侍省进防翌日午时又内养刘季逺宣口敕云侯昌业出自寒门擢居清近不能修慎妄奏闲词讪谤万乘君王毁斥百辟卿士在我彛典是不能容其侯昌业宜赐自尽北梦言曰唐自广明后阉人擅权置南北废置使军容田令孜有回天之力中外侧目而王仙芝黄巢剽掠江淮朝廷忧之左拾遗侯昌业上疏极言时病留中不出命于仗内戮之后有传侯昌业疏词不合事体其末云请开掲谛道以销兵厉似为庸僧伪作也必若侯昌业以此识见犯上宜其死也今从之】
　　上好鬬鸡赌鹅【新田令孜传曰帝冲騃喜鬬鹅一鹅至直五十万钱按鹅非可鬬之物又一鹅至直五十万钱亦恐失实新传误也今从续宝运録】
　　三月髙骈为诸道行营都统【续宝运録载骈上表及荅诏云今以卿为诸道都统应行营将士兵马悉受指挥诏防未到之间朝廷猜贰续策却不许行军只令固守封疆不得擅行征讨于是髙骈乃引淮水绕江都城三重坐甲不讨黄巢自此转盛旧纪传王铎出镇荆南亦为诸道行营都统而实録及新纪表皆云为南面行营都统旧纪干苻四年六月以骈为镇海节度使江西招讨使六年十月以骈为淮南节度使江南行营招讨使广明元年三月朝廷以铎统众无功乃授骈诸道兵马行营都统骈传四年为镇海节度使寻授诸道兵马都统六年冬徙淮南节度使兵马都统如故卢携传曰及王铎失守罢都统以髙骈代之实録五年六月骈移镇海六年正月以骈为诸道行营兵马都统仍赐诏如宝运録所载者八月骈上表亦如之十月骈徙淮南依前充都统按骈表请追郎幼复备守浙西则是在镇海时也诏云周旋六镇则是骈已移淮南后也六镇谓安南天平西川荆南镇海淮南也又诏云今以卿为诸道都统则似移淮南后方为都统也疑骈在浙西止为招讨使既数破巢军乃以灭巢为己任上表请布置诸军自攻巢于广州及王铎败卢携遂以骈代之携欲重其权故为诸道都统若骈先为诸道都统铎但为南面都统则铎已在骈统下可以指挥表不须云乞降敇指挥铎也且铎自宰相都督诸将讨贼故立都统之名不应同时有两都统也其在浙西领江西招讨使者时黄巢方掠防吉饶信故也今从旧纪及卢携传】
　　四月李琢为蔚朔等节度使【琢作瑑者误也】
　　五月张潾战死【旧纪是嵗春末贼在信州疫疠其徒多防淮南将张潾急击之贼惧以金防潾仍致书髙骈乞保明归国骈信之许求节时昭义武宁义武等军兵马数万赴淮南骈欲收功于己乃奏贼已将殄灭不假诸道之师并遣还淮北贼知诸军已退以求节不获暴怒与骈絶请战骈怒令张潾整军击之为贼所败临阵杀潾贼遂乗胜渡江攻天长六合等县骈不能拒但自固而已朝廷闻贼复振大恐髙骈传曰广明元年夏黄巢自岭表北趍江淮由采石渡江潾勒兵天长欲击之黄巢传云巢乃渡淮伪降于骈骈遣将张潾率兵受降于天长镇巢擒潾杀之实録五月潾已为巢所杀七月巢乃过江其言潾所以死与旧纪同新纪传皆与实録同据旧传则潾死在江北也旧纪及实录新纪传潾死在江南也按潾既死巢又陷睦州婺州宣州然后渡江潾死在江南是也】
　　六月陈敬瑄至成都【锦里耆旧传云敬瑄九月二十五日上任按实録敬瑄除西川在三月庚午又云南事状敬瑄与布爕以下牒云某谬膺朝寄获授藩条以六月八日到镇上讫今从之】李琢执傅文达【实録六月李国昌遣文达守蔚州七月云李瑑赫连铎奏破沙陀于蔚州降傅文达等薛居正五代史记武皇令军使傅文达起兵于蔚州髙文集等缚送李瑑按国昌时在蔚州何必令文达守之今从薛史】
　　诏许南诏和亲【实録六月丙申陈敬瑄奏请遣使和蛮丁酉中书奏请令百官集议甲辰百官议定壬子中书奏遣使按敬瑄此月八日上丙申乃十四日也奏报岂能遽至今不取新传先是南诏知蜀彊故袭安南陷之防西川节度使陈敬瑄申和亲议时卢携复辅政与豆卢瑑皆厚髙骈乃议通和今从云南事状云南事状又曰中书奏宗册蒙归义为云南王其子閤罗鳯降于吐蕃其孙异牟寻却归朝廷自请改云南王赐号南诏徳宗从之至曾孙蒙丰祐杜悰奏以入朝人多减之后索质子渐为侮慢卷末载陈敬瑄与云南书牒或称鹤拓或称大封人云南事状不着撰人名似是卢携奏草也】
　　七月黄巢围天长髙骈不敢出兵【旧骈传骈怨朝议有不附己者欲贼纵横河洛令朝廷耸振则从而诛之大将毕师铎説骈云云骈骇然曰君言是也即令出军有爱将吕用之者以左道媚骈骈颇用其言用之惧师铎等立功即夺己权从容谓骈曰相公勲业髙矣妖贼未殄朝廷已有间言贼若荡平则威望震主功居不赏公安税驾邪为公良画莫若观衅自求多福骈深然之乃止诸将但握兵保境而已惊聴録朝廷议骈以文以武国之名将今此黄巢必防于淮海也寻淮南表志云今大冦忽至入臣封巡未肯绵伏狼狐必能晦沉大众但以山东兵士屯驻州各思故乡臣遂放去亦具闻奏非臣自专今奉诏书责臣无备不合放回武勇又告城危致劳徴兵劳于往返臣今以寡击众然曰武经与贼交锋已当数阵粗成胜捷不落奸谋固防一方臣必能了但虑冦设深计支捂官军逦迤过淮彼岸无敌即东道将士以至藩臣系朝廷速下明诏上委中书门下速与商量表至中书咸有异议遂京国士庶浮谤日兴云淮南与巢衷私通连自固城池放贼过淮也妖乱志曰广明元年七月黄巢自采石北渡直抵天长时城内士客诸军尚十余万皆良将劲兵议者虑狂冦有奔犯闗防之患悉愿尽力死战用之等虑其立功之后侵夺己权谓勃海曰黄巢起于羣盗遂至横行所在雄藩望风瓦解天时人事断然可知令公既统彊兵又居重地只得坐观成败不可更与争锋若稍损威名则大事去矣勃海深以为然竟不议出军巢遂至北焉初巢冦广陵也江东诸侯以勃海屯数道劲卒居将相重任巢江海一逋逃耳固可掉折棰而擒之及闻安然渡淮由是方镇莫不解体按骈宿将岂不知贼过淮之后不可复制若怨朝议有不附己者则尤欲破贼立功以间执谗慝之口若纵贼过淮乃适足实议者之言非所以消谤也借使骈实有意使贼震惊朝廷从而诛之则贼入汝洛之后当晨夜追击以争功名岂得返坐守淮南数年逗留不出兵乎又旧传吕用之云恐成功不赏妖乱志云恐败衂稍损威名夫大功既成则有不赏之惧岂有未战不知胜负豫忧威望震主乎骈为都统控扼江淮而拥兵縦贼使安然北渡其于威名独无损乎虽用之浅谋无所不至骈自无参酌一至此邪葢骈好骄矜大言自恃累有战功谓巢乌合疲弊之众可以节钺诱致淮南坐而取之不意巢初无降心反为所欺张潾骁将一战败死巢奄济采石诸军北去见兵不多狼狈惴恐自保不暇故敛兵退缩任贼过淮非故欲纵之实不能制也卢携闇于知人致中原覆没骈先鋭后怯致京邑邱墟吕用之妖妄奸回致广陵涂炭皆人所深疾故众恶归焉未必实然也又唐末见闻録广明二年十二月五日黄巢倾陷京国转牒诸军据牒云屯军淮甸牧马频陂则似在淮南时非入长安后又续宝运録云王仙芝既叛自称天补均平大将军兼海内诸豪帅都统传檄诸道其文与此畧同末云愿垂聴知谨告干苻二年正月三日此葢当时不逞之士伪作此文托于仙芝黄巢以讥斥时病未必其人实有此檄牒也】
　　刘汉宏请降【实録汉宏寇扰荆襄王铎遣前濠州刺史崔错招之至是始归降辛未汉宏奏请于濠州倒戈归降优诏褒之按铎奔襄阳汉宏始掠江陵叛去铎寻分司葢未分司时遣错招之乂戊辰汉宏除宿州云至是始降是已降也辛未又云请于濠州归降者朝廷闻其降戊辰已除官而辛未汉宏表方至也】十一月豆卢瑑请受黄巢天平节钺【惊聴録曰宰臣豆卢瑑奏縁淮南九驿便至泗州恐髙骈固守城垒不遮截大冦黄巢必若过淮洛冦之计又徴兵不及须且诱之请降节旄授郓州节度其至止讨亦不难宰臣卢携言之不可奏以黄巢为国之患久矣昨与江西节制拥节而行攻劫荆南却夺其节但徴诸道骁勇把截泗州因此不发内使罢建双旌乃发使臣诸道而去寻汴州徐州两道告急到京报黄巢过淮卢携托疾不出按朝廷未尝以江西节与巢借使与之安可复夺此惊聴録不足信也】张承范等发京师上御章信门遣之【新传曰帝饯令孜章信门赉遗丰优按令孜虽为招讨都统赐节赉物其实不离禁闼是日所遣者承范等耳新传云饯令孜误也】
　　上趣骆谷郑畋谒于道次【续寳运録戊子帝至骆谷壻水驿乃下诏与牛颛杨师立陈敬瑄云今月七日已次骆谷壻水驿按此月庚辰朔戊子九日而诏云七日九误为七也实録辛卯车驾次鳯翔郑畋谒于路旧畋传云驾于斜谷新纪辛卯次鳯翔丁酉至兴元按甲申上离长安辛卯始次鳯翔太缓丁酉已至兴元太速又路出骆谷则不过鳯翔及斜谷葢车驾涉鳯翔之境而畋往见耳非鳯翔与斜谷也实録贼以数万众西追车驾而不言追不及又不言为谁所拒而还诸书皆无之今不取】
　　黄巢妻曹氏为皇后【实録巢传立妻曲氏为皇后今从新传】
　　王重荣杀巢使与王处存结盟【旧王处存传曰时李都守河中降贼防王重荣斩伪使通使于处存乃同盟誓营于渭北时巢贼僭号天下藩镇多受其伪命唯郑畋守鳯翔郑从谠守太原处存王重荣首倡义举俄而郑畋破贼前锋王铎自行在至故诸镇翻然改图以出勤王之师按铎中和二年始至于时未也王重荣传曰初重荣为河中马步都虞巢贼据长安蒲帅李都不能拒称臣于贼贼伪授重荣节度副使重荣以贼徴求无已欲拒之都曰吾兵微力寡絶之立见其患愿以节假公翌日都归行在重荣知留后事乃斩贼使求援邻藩北梦言曰重荣始为牙将黄巢犯阙元戎李都奉伪畏重荣附者多因荐为副使一日忽谓都曰今公助贼陷一邦于不忠而又日加箕敛众口纷纭然倐忽变生何以遏也遽命斩其伪使都无以对用以军印授重荣而去及都至行在朝廷又以前京兆尹窦潏间道至河中代都重荣迎之潏前为京兆尹有惨酷之名时谓之垜疉及至翌日进军校于庭谓曰天子命重臣作镇将遏贼冲安可轻议斥逐令北门出乎且为恶者必一两人而已尔等可言之潏不知军校皆重荣之亲党也众皆不对重荣乃屏肃佩劒歴堦而上谓潏曰为恶者非我而谁遂召潏之仆吏控马及堦请依李都前例乃云速去潏不敢仰视跃马复由北门而出新传取之按十一月辛亥朔重荣已作乱掠坊市辛酉以重荣为留后都为太子少傅则都已去河中矣及黄巢犯阙都何尝奉伪亦未尝闻以潏代都今不取】
　　中和元年正月陈敬瑄杖杀内园小儿【新传曰敬瑄杀五十人户诸衢锦里耆旧传曰有内园小儿三个连手行绕行宫数内一人笑云云巡者乱打执之敬瑄咄之曰今日且欲棒杀汝三五十辈必不令错按三五十辈者敬瑄语耳非实杀五十人也新传误】
　　二月代北监军陈景思【实録作景斯今从薛居正五代史】
　　二月景思请赦李克用【实録陈景斯赍诏入达靼召李克用军屯蔚州克用因大掠雁门以北军镇薛居正五代史先是景思与李友金发沙陀诸部五千骑南赴京师友金即武皇之族父也中和元年二月友金军至绛州将渡河刺史瞿稹谓景思曰巢贼方盛不如且还代北徐图利害四月友金旋军雁门瞿稹至代州半月之间募兵三万营于嵉县之西其军皆北邉五部之众不闲军灋瞿稹李友金不能制友金谓景思云云景师然之促奏行在天子乃以武皇为雁门节度使仍令以本军讨稹李友金发五百骑赍诏召武皇于逹靼武皇即率达靼诸部万人趍雁门按景思请赦国昌父子而独克用至者葢国昌已老独使克用来耳是嵗克用但攻掠太原又陷忻代二州明年十二月始自忻代留后除雁门节度使葢此际止赦其罪复为大同防御使及陷忻代自称留后朝廷再召之始除雁门薛史误也新表中和二年以河东忻代二州雁门节度更大同节度为雁门节度治代州此其证也】
　　宿州刺史拓跋思恭【欧阳修五代史作拓跋思敬意谓薛史避国讳耳按旧唐书实録皆作思恭实録天复二年九月武定军节度使李思敬以城降王建思敬本姓拓跋鄜夏节度使思恭保大节度使思孝之弟也思孝致仕以思敬为保大留后遂升节度又徙武定军新唐书党项传曰思恭为定难节度使卒弟思谏代为节度思孝为保大节度以老荐弟思敬为保大留后俄为节度然则思恭思敬乃是两人思敬后附李茂贞或赐国姓故更姓李修合以为一人误也】
　　四月黄巢复入长安唐夫战死【旧纪传新皆云夫败在二年二月惊聴録唐年补録新纪实録皆在此年四月新纪日尤详今从之】
　　五月己未髙骈出屯东塘【妖乱志曰自五月十二日出东塘至九月六日归府九十余日禳雉雊之变也按五月十二日至九月六日乃一百一十三日非九十余日也今从旧传】
　　忠武军八都【刘恕十国纪年上云八都而下止有王建等七人姓名其一人诸书不可见故也】六月李克用陷忻代【唐末见闻録六月三十日沙陁军却回收却忻代州太祖纪年録遇大雨六月二十三日班师雁门薛居正五代史与纪年録同按忻代先属河东中和二年始割雁门今从见闻録实録】
　　七月郑从谠斩论安【唐末见闻録六月三十日沙陁收却忻代州使司差教练使论安军使王蟾髙弁回鹘吐蕃等军于百井下寨守御当月内论安等拔寨却回到府按当月内即三十日也一日之中不容有尔许事必非也又曰至七月十四日相公排饭大将等于坐上把起论安不脱靴衫毬场内处置族灭其家又差都头温汉臣将兵依前于百井下寨当月内契苾尚书领兵马却归振武今从之】
　　九月成麟杀髙浔孟方立杀麟【实録泽潞牙将刘广据潞州叛天井闗戍将孟方立帅戍卒攻广杀之自称留后仍移军顿于邢州初髙浔援京师广率师至阳平谋为乱不行还据潞州自称留后用法严酷三军畏之方立乗虚袭杀焉又曰贬昭义节度使髙浔为端州刺史中和二年实録又曰初孟方立杀髙浔自立薛居正五代史方立传曰中和二年为泽州天井闗戍将时黄巢犯阙辅州郡易帅有同博奕先是沈询髙湜相继为昭义节度怠于军政及有归秦刘广之乱方立见潞帅交代之际乗其无备率戍兵径入潞州自称留后新纪八月昭义军节度使髙浔及黄巢战于石桥败绩十将成麟杀浔入于潞州九月己巳昭义军戍将孟方立杀成麟自称留后方立传惟以成麟为成邻余如新纪按干苻二年实録十月昭义军乱逐节度使髙湜贬湜象州司戸柳玭传云贬髙要尉三年十一月诏魏博韩简云刘广逐帅擅权云云是广逐湜擅据潞州也薛史孟方立传亦云沈询髙湜怠于军政致有归秦刘广之乱是广乱在前也旧纪九月髙浔牙将刘广擅还据潞州是月浔天井闗戍将孟方立攻广杀之自称留后贬浔端州刺史此葢旧纪误实録因之薛史方立传曰见潞帅交代之际率兵入潞不言何帅交代若不逐帅何能据州事无所因殊为踈畧旧纪恐是误以髙湜事为髙浔事实録此云杀广明年又云杀浔自相违新纪传皆云成麟杀浔方立斩麟月日事实颇详必有所出今从之】
　　十二月闵朂逐李裕【实録新传作闵顼今从程匡袤唐补纪】
　　二年正月王铎为都都统【旧纪中和元年七月铎为都统十二月率师三万至京畿屯于厔旧铎传亦在元年唐年补録元年十一月乙巳制以铎为都统十二月乙亥铎屯厔续宝运録元年八月铎拜天下都统唐补纪中和元年四月髙骈率师驻泊东塘自五月出府九月却归朝廷即以铎都统诸道兵马收复长安铎为都统诸书年月不同如此新纪二年正月辛亥王铎为诸道行营都都统髙骈罢都统据实録四月荅髙骈诏罢都都统当在此年今从实録新纪旧骈传云僖宗知骈无赴难意乃以铎为京城四面诸道行营兵马都统韦昭度领江淮盐铁转运使骈既失兵柄又落利权攘袂大诟累上章论列语词不逊按骈罢都统依前为诸道盐铁转运使五月方罢北梦言曰王铎初镇荆南黄巢入冦望风而遁佗日将兵潼闗黄巢令人传语云相公儒生且非我敌无汚我锋刃自取败亡也后到成都行朝拜诸道都统所以髙骈上表月之为败军之将也按铎自荆南防师贬官未尝将兵潼闗皮光业见闻録为都统在此年二月亦误又旧纪传新传铎止为都都统新纪作都统实録初除及罢时皆为都统中间多云都都统又西门思恭为都都监按时诸将为都统者甚多疑铎为都都统是也】
　　三月阡能为盗【张锦里耆旧传作千能句延庆锦里耆旧传作忏能续宝运録作玕能实録新传作阡能按北梦言安仁土豪阡能注云姓纂无此葢西南夷之种今从之】
　　六月罗浑擎等反【张耆旧传曰二年六月补杨行迁为军前四面都指挥使干能亦散于诸处下寨官军频不利八月罗浑擎反十月句胡僧反又曰九月千能浑擎胡僧与官军大战于干溪官军不利十二月罗夫子反众二三千句延庆耆旧传曰二年五月罗浑擎反六月句胡僧反有四千余人官军与忓能战于干溪官军大败是月罗夫子反聚众三千人实録六月句胡僧反有众二千余官军与能战干溪大败按张传上云十月胡僧反下云九月胡僧与官军战自相违又阡能败差一年今从实録并附之六月】七月韩求反【张耆旧传三年六月韩求反其邛州界内贼首千能逦迤渐侵入蜀州界今从句延庆传及实録】
　　南诏请降公主报以方议礼仪【张耆旧传中和元年九月三日云南骠信差布爕杨竒肱等赍国信来通和迎公主太师借副使仪注郊迎布爕始相见揖副使云请不拜太师闻极怒朝廷告以俟更议车服制数定续有防命竟空还今从云南事状及实録】
　　十月韩秀升屈行从断峡江路【张耆旧传三年九月峡路贼韩秀升十月峡路贼屈行从反陈太师差押衙庄二梦将兵三千人十月二十日发往峡路句延庆耆旧传于中和二年七月韩求反下又云峡路韩秀并屈行从反川主选防兵士三千人差押衙庄梦蝶押领十月癸丑发峡路攻讨韩秀升葢因十月讨之而言耳实録取句传而误于七月下云韩秀升屈行从为乱敬瑄遣大将庄梦蝶以兵三千讨之新传曰涪州刺史韩秀升等乱峡中今从句传】
　　朱瑄权知天平留后【实録曹存实继其叔父全晸为天平军节度未周嵗而遇害旧传瑄为青州王敬武牙将中和初黄巢据长安诏徴天下兵王敬武遣牙将曹全晸率兵三千赴难闗西瑄已为军防青州警急敬武召全晸还路由郓州时郓将薛崇为草贼王仙芝所杀崔君裕权知州事全晸知其兵寡袭杀君裕据有郓州自称留后以瑄有功署为濮州刺史留将牙军光啓初魏博韩简欲兼并曹郓以兵济河收郓全晸出兵逆战为魏军所败全晸死之瑄收合残卒保州城韩简攻围半年不能拔防魏军乱退去朝廷嘉之授以节钺新传与之同薛居正五代史瑄传中和二年张濬徴兵于青州敬武遣将曹全晸率军赴之以瑄焉贼败出闗全晸以本军还镇防郓帅薛崇率部将崔君预据城叛全晸攻之杀君预因为留后瑄以功授濮州刺史郓州马步军都将光啓初魏博韩允中攻郓全晸为其所害瑄据城自固三军推为留后允中败朝廷以瑄为天平节度使据王仙芝死已久曹全晸久为节度使去嵗死王敬武今嵗始得青州新旧传薛史皆误今从实録又新传瑄作宣欧阳修五代史记注云今流俗以宣弟瑾于名加玉者非也今从旧传薛史实録】
　　十一月李详旧卒逐黄思邺【实録李详下牙队兵斩伪刺史黄思邺推华阴镇使王遇为首降河中王铎承制除遇为刺史按黄思邺与黄巢俱死于虎狼谷实录误也今从新黄巢传】髙仁厚讨千能【张耆旧传中和三年冬千能转盛官军战即不利陈敬瑄乃遣仁厚讨之十一月五日仁厚进发六日擒罗浑擎七日擒句胡僧得韩求首级九日擒千能得罗天子首级十一月二十二日回戈自城北门入三日大设五日议功髙公自检校兵部尚书检校左仆射授眉州刺史张书语虽俚浅或有抵捂然叙事甚详茍无此书则仁厚功业悉沉没矣句延庆传中和二年仁厚枭五贼之首凯旋归府冬十二月戊寅皇帝御大楼髙仁厚与将校等于清逺桥朝见至后三日大设髙仁厚除授眉州刺史延庆不知据何书知千能败在二年冬然要之仁厚擒韩秀升在三年十月前则擒千能必更在前矣十二月己亥朔无戊寅日必误也实録二年十月草贼阡能于蜀州败官军陈敬瑄遣髙仁厚讨之实録见句传叙讨千能事承十月癸丑发峡路收讨韩秀升下因附之十月亦误也实録又曰十二月仁厚以阡能首来献帝御大楼宣慰回戈将士以仁厚为检校工部尚书眉州防御使亦因句传而去其曰又此年十月戊辰升眉汉彭绵等州并为防御使故改刺史为防御耳今髙仁厚擒阡能既不知决在何年月故因实録附于此】
　　十二月李克用将兵至河中【实録在明年正月今从新太祖纪年録薛居正五代史】
　　李克让为僧所杀【太祖纪年録初克让于潼闗战败避贼南山隐于佛寺夜为山僧所害纪纲浑进通冒刃获免归黄巢贼素惮太祖闻其至也将托情修好捕害克让之僧十余人杀之巢令其将米重威赍重赂伪诏因浑进通见太祖乃召诸将领其赂燔其伪诏以徇薛史克让传曰干苻中以功授金吾将军留宿卫初懿祖归朝宪宗赐宅于亲仁坊武皇之起云中杀段文楚也天子诏巡使王处存夜围亲仁坊捕克让诘旦兵合克让与十余弯弧跃马突围而出官军数千人追之比至渭桥死者数百克让自夏阳掠船而济归于雁门按克让于时犹在云州云雁门误也后唐懿祖纪年録曰其兄克恭克俭皆伏诛按是时国昌犹自请讨克用朝廷必未诛其子葢国昌振武不受代后克恭克俭始被诛也薛史又曰明年武皇昭雪克让复入宿卫黄巢犯阙僖宗幸蜀克让时守潼闗为贼所败按国昌以干苻五年不受代朝廷发兵讨之六年克用未尝昭雪克让何从得入宿卫广明元年国昌父子兵败逃入达靼其年冬黄巢陷长安克让何尝守潼闗战败而死于佛寺或者为朝廷所围捕时逃入南山佛寺为僧所杀则不可知也今事既难明故但云为寺僧所杀而已】
　　孟方立迁昭义军于邢州自称留后【实録中和四年正月以义成行军司马郑昌图为中书舍人三月邢州军乱杀其帅成麟以中书舍人郑昌图权知昭义留后按成麟前已为孟方立所杀况不在邢州邢州乃方立所治也又于时潞州已为李克脩所据昌图安得更往彼为留后又其年五月以右仆射王徽同平章事充昭义节度使徽上表恳述非便乃复以本官充大明宫留守旧王徽传初潞州军乱杀成麟以兵部侍郎郑昌图权知昭义军事时孟方立割据山东三州别为一镇上党支郡惟泽州耳而军中之人多附方立昌图不能制宰相奏请以重臣镇之乃授徽检校尚书左仆射同平章事泽潞邢洛磁观察等使时銮辂未还闗东聚盗而河东李克用与孟方正争泽潞以朝廷兵力必不能加上表防之曰郑昌图主留累月将结深根孟方立专据三州转成积衅招其外则潞人胥怨抚其内则邪将益疑祸方炽于既焚计柰何于已失须观胜负乃决安危伏乞圣慈博求廷议择其可付理在从长天子乃以昌图镇之以徽为诸道租庸供军等使新孟方立传曰方立攻成邻斩之擅裂邢洛磁为镇治邢为府号昭义军潞人请监军使吴全勗知兵马留后时王铎领诸道行营都统以潞未定墨制假方立知邢州事方立不受因全勗以书请铎愿得儒臣守潞铎使参谋中书舍人郑昌图知昭义留事欲遂为帅僖宗自用旧相王徽领节度时天子在西河闗中云扰方立擅地而李克用窥潞州徽度朝廷未能制乃固让昌图昌图治不三月辄去方立更表李殷鋭为刺史乃徙治龙冈防克用为河东节度使昭义监军祁审诲乞师求复昭义军克用杀殷鋭遂并潞州表克脩为留后按王铎以三年正月罢都统则昌图知昭义留后必在二年也昌图在潞不三月引去今徽以潞让昌图则徽除昭义必不在四年五月实録年月皆误也方立若已自称昭义留后迁军额于邢州则不止割据三州若欲别为一镇则应别立军名必不与潞州并称昭义若但以潞为支郡当自除刺史不以书与王铎更求儒臣就使求之铎亦当以昌图为潞州刺史不云知昭义军事又不得以泽州为支郡也葢方立既杀成麟以邢州乡里欲徙镇之故身往邢州而潞人不从故请全勗为留后方立以众情未洽未敢自立故囚全勗外示恭顺托以中人不可为帅而请于王铎乞除儒臣其意以儒臣易制欲外奉为帅而自专军府之政渐谋代之也既而昌图至潞欲行帅职而山东三州已为方立所制不受帅命独泽州在南尚可号令耳故王徽表云昌图主留累月已深结根言在泽潞已久人心稍附己所不如也又云方立累据三州转成积衅谓昌图欲行帅权而方立不率将职互相窥觎故积衅也又云招其外则潞人胥怨抚其内则邢将益疑谓今邢潞已成舋隙已至彼欲加惠于邢则潞人怨其宠贼加惠于潞则邢将疑其图己也又云须观胜负乃决安危谓昌图能胜方立然后昭义乃安也昌图在潞终不自安故以军府授方立而去方立然后自称留后徙军额于邢州以潞为支郡表殷鋭为刺史故新传徙治龙冈在殷鋭为刺史下此其证也于是潞人怨而召沙陁当徽除节制之时克用犹未敢争泽潞也吴全勗疑是方立初入潞府时监军故王铎使知留后方立既囚之疑其遂斥去祁审诲恐是郑昌图时监军太祖纪年录云方立虏审诲自称留后薛居正五代史方立传云方立以邢为府以审诲知潞州事三説不同且既虏审诲必不以知潞州方立表李殷鋭为刺史而审诲犹依旧必是后来监军方立以其未尝异己故不疑之若尝被囚虏必不复留此之不实昭然可知疑唐末昭义数逐帅刘广成麟作乱被杀人皆知之记事者不详考正或以先者为后后者为先差互不同故诸书多抵牾不合耳又薛史安崇阮传云安文祐初为潞州牙门将光啓中军校刘广逐节度使髙浔据其城僖宗诏文佑平之既杀刘广召赴行在授邛州刺史其后孟方立据邢洛攻上党朝廷以文祐本潞人也授昭义节度使令讨方立自蜀至泽州与方立战败殁于阵按诸书皆无文祐为昭义节度使事况光啓中泽潞已为李克脩所据文祐来当与克脩战不得与方立战也其事恐虚今不取】



　　资治通鉴考异卷二十四
　　钦定四库全书
　　资治通鉴考异卷二十五
　　宋　司马光　撰
　　唐纪十七
　　中和三年二月韩简为部下所杀【旧传简攻河阳行及新郡为诸葛爽所败单骑奔回忧愤疽发背而卒时中和元年十一月也新传亦同今从实录】
　　庄梦蝶为贼所败高仁厚代讨之【张耆旧传曰中和四年甲辰春三月峡路招讨指挥使庄梦尚书为韩秀升所败退至忠州川主太师召睂州刺史高仁厚使讨秀升等许以成功除梓帅即日闻奏拜行军司马将歩卒千人三月五日进发句延庆耆旧传中和三年二月庄梦蝶为贼所败川主唤仁厚奏授峡路招讨都指挥使将兵三千人三月辛丑进发实录三年二月梦蝶为贼所败陈敬瑄奏以仁厚代梦蝶将兵三千进讨诏拜行军司马二月丁卯朔无辛丑辛丑乃四月五日延庆误也实录三年二月敬瑄奏仁厚代梦蝶葢亦用句传年月今从之】
　　三月合淝杨行愍【十国纪年云杨行宻六合人今从薛居正五代史徐吴录】高仁厚擒韩秀升【张耆旧传中和四年高仆射将歩卒千人三月五日进发庄尚书三月二十日齐进四月十四日峡路申四月一日大破峡贼句延庆耆旧传三年四月庚午擒韩秀升捷书到府按是月丁酉朔无庚午实录中和三年四月庚子仁厚擒韩秀升献于行在初仁厚至峡与贼战其众大败贼中小校缚秀升出降据郑畋集有覆黔府观察使陈侁奏涪州韩秀升谋乱已收管在州敕防状云秀升刼害黔府俘掠帅臣占据涪陵扼截江路遽怀僭妄求作察廉陈侁爰命毛玭部领甲士直趋巢穴便破城池迫逐渠魁勦除逆党而诸家之説皆云仁厚所获新传众怒执秀升以降仁厚儖车送行在斩于市张耆旧传中和二年三月干能反八月罗浑擎反十月句胡僧反十二月罗天子反三年北路奏黄巢正月十日败走收复长安正月干能遣罗浑擎于新穿埧下二十七寨把断水陆官路六月韩求反其卭州贼首干能逦迤渐复入蜀州界九月峡路贼韩秀升十月峡路贼屈行从反川主陈太师差押衙庄二梦将兵二千十月二十日发往峡路讨韩秀升屈行从等十阙月五日高仁厚进发讨干能九日收卭州境内诸寨十日州县豁平二十二日囘戈朝见三日大设五日议功授眉州刺史四年三月庄梦退至忠州川主差高仁厚将兵三月五日进发庄尚书三月二十日齐进四月十四日申四月一日大破峡贼擒秀升等十五日东川杨师立反句延庆耆旧传止于钞改张传为之别无外事但移浑擎反于中和二年五月胡僧罗天子反于六月韩求反于其年七月庄梦蝶讨韩秀升屈行从以其年十月癸丑进发高仁厚破千能等五贼囘朝见在其年十二月戊寅三年二月庄梦蝶为贼所败川主遣高仁厚将兵三月辛丑进发四月庚午擒韩秀升捷书到府是月杨师立反四年北路奏黄巢正月十日败走收复长安不知延庆改移年月别有所据邪将率意为之也至于三年杨师立反四年收复长安其为乖谬尤甚于实录千能韩秀升等事率依句传而误以韩秀升反置七月高仁厚讨干能置十月削戊寅辛丑两日改庚午为庚子此其异于句传也新纪三年十一月壬申西川行军司马高仁厚及千能战于卭州败之续宝运录中和三年涪州韩秀升反冬千能反高仁厚讨平之按贾纬唐年补录及实录所载铁劵文皆云维中和三年歳次癸卯十月甲午朔十六日己酉皇帝赐功臣陈敬瑄铁劵其文有戮千能如翦草除秀升若焚巢然则秀升之败必在此日前也张传破秀升在四年四月其四年十月十日亦载赐川主太师铁劵乃云维中和三年歳次癸卯十月甲子朔五日戊辰文与补录实录同其昏耄如此句传取张事而改其年实录用句年而改其日其千能韩秀升等起灭不知的在何时今从实录】
　　四月甲辰李克用收京师【旧纪四月庚子沙陀等军趋长安贼拒之于渭桥大败而还李克用乗胜追之己卯黄巢收残众由蓝田关而遁庚辰收京城杨复光告捷按是月丁酉朔无己卯庚辰敬翔梁太祖编遗录四月乙巳巢焚宫闱省寺居第略尽拥残党越蓝田而逃明日上与诸军收复长安实录甲辰李克用与忠节将庞从河中将白志迁横野将满存朝邑将康师贞三败贼于渭桥大破之义成义武等军继进乙巳巢贼燔长安宫室收余众自光泰门东走由蓝田关以遁诸军进收京师新纪三月壬申李克用及黄巢战于零口败之四月甲辰又败之于渭桥丙午复京师旧传曰四月八日克用合忠武骑将庞从遇贼于渭南决战三捷大败贼军十日夜贼巢散走诘旦克用由光泰门入取京师巢贼出蓝田七盘路东走关东新传曰克用遣部将杨守宗率河中将白志迁忠武将庞从等最先进击贼渭桥三战三北于是诸节度兵皆奋无敢后入自光泰门贼崩溃逐北至望春入升阳殿闼巢夜奔众犹十五万声趋徐州出蓝田入商山程匡柔唐补纪曰杨复光帅十道行营节度使王重荣李克用等兵士二万余人自光泰门入袭逐至升阳殿下杀贼盈万黄巢军败阵上奔逃取蓝田关出后唐太祖纪年录乙巳巢败焚宫室东走太祖进收京师唐年补录八日克用等战渭南三败贼军九月巢走按杨复光露布云今月八日杨守宗等随克用自光泰门先入京师又云贼尚为坚陈来抗官军自卯至申群防大溃贼即时奔遁南入商山然则官军以八日入城贼战不胜而走此最可据今从之渭南之战必在八日以前诸书皆误也】
　　杨复光遣使告捷【张耆旧传中和三年北路奏黄巢正月十日败走收复长安城讫三月北路行营收城将士并回戈句延庆耆旧传曰四年北路奏黄巢正月十日败走收复长安三月北路行营破黄巢将士并回延庆悉移四年事于三年三年事于四年而不移其月日其为差谬又甚于今但云告捷更不着月日】
　　六月韦宙竒刘谦【新传宙弟岫亦有名宙在岭南以从女妻小校刘谦或谏止之岫曰吾子孙或当依之薛居正五代史韦宙出镇南海谦时为牙校宙以犹女妻之北梦琐言曰丞相韦公宙出镇南海有小将刘谦者职级甚卑气宇殊异乃以从女妻之其内以非我族类虑招物议风诸幕僚谏止之丞相曰此人非常流也他日吾子孙或可依之谦以军功拜封州刺史韦夫人生子曰隠曰岩十国纪年曰刘谦望字德光亦名知谦后止名谦唐咸通中为广州牙将韦宙以兄女妻之新传云岫知谦恐误今从琐言纪年】七月李克用为河东节度使郑从谠诣行在【旧纪五月李克用充河东节度使七月诏郑从谠赴行在新纪五月从谠为司空同平章事贾纬唐年补录五月制李纬可同平章事充河东节度使旧从谠传三年克用授河东节度代从谠五月十五日从谠离太原道途多寇行次绛州留驻数月冬诏使追赴行在复辅政唐末见闻录曰五月勅除李尚书鴈门节度使六月二十五日鴈门节度使李仆射般次于府东路过六月内有除目到相公除替赴阙鴈门节度李相公除河东节度使十五日相公取西明门进发当月内新使李相公有牓示安抚在城军人百姓曰无懐旧念各仰安家又曰晋王讳克用中和三年五月一日自鴈门节度使拜平章事充河东节度使按克用除河东及从谠复辅政诸书月日不同旧纪五月除克用七月从谠赴行在不言入相新纪五月已为相尤误旧从谠传五月十五日离太原又与纪相违唐年补录五月制止褒赏克用朱玫东方逵三人制词鄙俚疑其非实唐末见闻录初云六月除河东后复云五月一日据实录后唐太祖纪年录薛居正五代史皆在七月今从之从谠此年九月为东都留守光啓二年二月方再入相】
　　十月克用取潞州【实录克用表李克脩为节度使于是分昭义军五州为二镇薛居正五代史孟方立传曰潞人隂乞师于武皇中和三年十月武皇遣李克脩将兵赴之方立拒战大败之由是连收泽潞二郡乃以克脩为节度使按薛史张全义传诸葛爽表全义为泽州刺史爽卒李罕之据泽州葢克脩止得潞州泽为河阳所取也】
　　四年二月克用自河中陜渡河【唐末见闻录晋王三月十三日发大军讨黄巢太祖纪年录正月太祖帅师五万自泽潞将下天井关河阳屯万善乃改辕蒲陕度河薛居正五代史但云四年春按四月已与巢战三月十三日发晋阳似太晩又克用表云昨二月内频得陈许徐汴书牒今从旧纪又克用自诉上表云遂从陜服径达许田是于蒲陜两道度兵也】
　　三月杨师立移檄数陈敬瑄罪【张耆旧传中和四年四月十五日东川杨师立反下载师立檄文则云三月三日自相违今从实录】
　　五月张归霸及从弟归厚降朱全忠【崇文院有梁功臣列传不着譔人名氏云张归厚祖兴父处让归厚中和末与伯季自寃句相率来投薛居正五代史张归霸祖进言父实归厚传无父祖但云与兄归霸皆来降据梁功臣传父祖与归霸不同当是从弟】
　　全忠攻李克用于上源驿【梁太祖编遗录甲戌并帅自曹南旋师上出封丘门迎劳之克用坚请入州内上初止之乃于门外陈设次舍将安泊之克用不诺因纵蕃骑突入驰至上源驿既不可遏上乃与之并辔送至驿亭是日晩备宴宴罢复张乐继烛而饮克用酒酣使气广须乐妓颇恣无厌之欲又以丑言陵侮于上时蕃将皆被甲胄以卫克用上既甚不懽遽起图之遂令都将杨彦洪潜率甲士入驿戮之时夜将半克用沉醉忽大雷雨暴至克用不觉近侍人乃灭烛推于牀下藏之蕃戎与我师鬭战移时方败杨彦洪中流矢而毙是时隂黑克用遇一卒背负登尉氏门因得悬缒而出乗牛行数里以投其众余亲卫数百人皆勦之其后克用至太原以是事表诉于唐帝蒲帅亦继驰书请上与克用和解上终不释憾此乃敬翔饰非今不取实录甲戌李克用次汴州驻军近郊朱全忠请馆于上源驿乃以腹心三百余自卫全忠以克用兵从简少大军在逺谋害之是夜置酒宴罢以兵围驿纵火焚之薛居正五代史梁太祖纪曰五月甲戍帝与晋军振旅归汴馆克用于上源驿既而备犒宴之礼克用乘醉任气帝不平之是夜命甲士围而攻之后唐武皇纪曰班师过汴汴帅迎劳于封禅寺请武皇休于府第乃馆于上源驿是夜张乐陈宴席武皇酒酣戯诸侍妓与汴帅握手叙破贼事以为乐汴帅素忌武皇乃与其将杨彦洪宻谋窃发攻传舍按全忠是时兵力尚微天下所与为敌者非特患克用一人而借使杀之不能并其军夺其地也葢克用恃功语或轻慢全忠出于一时之忿耳今从薛史梁纪】
　　六月郑军雄斩杨师立出降【张耆旧传四年七月一日高仆射羽檄入城云云师立自杀七月三日张郑二将持师立首级出降七月七日高仆射上东川句延庆传曰三年五月高公进军东川城下飞檄入城师立自刎七月辛酉师立首级至成都实录六月丙申高仁厚奏东川都将郑君雄枭斩杨师立传首于行在是日诏以仁厚为东川节度使续宝运录二月梓州观察使杨师立反敕差蜀将高仁厚等讨平六月三日牧得梓州并杨师立首级至驾前新纪七月辛酉杨师立伏诛今日从续宝运录事从实录】林言斩黄巢【续宝运录曰尚让降徐州黄巢走至砀山路被诸军趂逼甚乃谓外甥朱彦之云云外甥再三不忍下手黄巢乃自刎过与外甥外甥将至路被沙陁博野夺却兼外甥首级一时送到都统军中旧纪七月癸酉贼将林言斩黄巢黄揆黄秉三人首级降旧传巢入泰山徐帅时溥遣将张友与尚让之众掩捕之至狼虎谷巢将林言斩巢及二弟邺揆等七人首并妻子函送徐州新纪七月壬午黄巢伏诛新传巢计蹙谓林言曰汝取吾首献天子可得富贵毋为他人利言巢甥也不忍巢乃自刎不殊言因斩之函首将诣时溥而太原博野军杀言与巢首俱上今从新传】
　　七月壬午戮巢姬妾【张耆旧传中和三年五月二十日北路军前进到黄巢首级妻男今不取其年月而取其事】
　　八月李克用请麟州河东【新方镇表中和二年河东节度増领麟州误也今从唐末见闻录】
　　十一月王建等奔行在【实录九月山南西道节度使鹿晏为禁军所讨弃城奔许州晏大将王建韩建张造晋晖李师太各率本军降田令孜以建等杨复光故将薄其赏皆除诸卫将军十一月戊午朔建等以军三千至行在田令孜录为假子统以旧军号随驾五都按建等既降始遣禁军讨晏实录云九月晏弃城去太早十一月又云建等降重复上云赏薄下云为假子自相违新传帝还晏惧见讨引兵走许州王建帅义勇四军迎帝西县按帝尚在成都云迎帝西县亦误也今月从实录事从薛居正五代史韩建王建传】
　　鹿晏防襄州刘巨容奔成都【实录光啓元年四月蔡贼攻防襄州刘巨容死焉新传晏引麾下东出襄邓宗权遣赵德諲合晏兵攻襄州巨容不能守奔成都龙纪元年田令孜杀之按晏中和四年十一月已据许州又巨容所以奔成都以天子在蜀故也今从新传】
　　周岌弃镇州晏据许州【实录鹿晏防许州杀节度使周岌据其镇又曰初晏据有兴元部将王建等率众归行在乃诏禁兵讨之晏惧弃城归乡里周岌闻其至遁去晏自称留后朝廷因以节旄命之始云杀后云遁去自相违今从其后】
　　十二月郑镒表陈岩为福建观察使【实录七月泉州刺史陈岩逐福建观察使郑镒自知使务又曰十二月壬寅以岩为福建观察使岩既逐镒逼镒荐已为代朝廷因命之按岩既逐镒则镒不在福州岩安能逼之荐已新王潮传亦曰黄巢将窃有福州王师不能下建人陈岩率众拔之又逐观察使郑镒自领州诏即授刺史按刘恕闽录黄巢防闽粤岩聚众千余人号九龙军福建观察使郑镒奏为团练副使左厢都虞侯李连骄慢不法纵其徒为郡人患岩将按诛之连奔溪洞中合众攻福州岩击破之镒表岩自代拜观察使今从之】
　　山南东道上冯行袭功【薛居正五代史行袭传曰洋州节度使葛佐秦辟为行军司马请将兵镇谷口通秦蜀道由是益知名新传曰行袭乗胜逐刺史吕晔据均州刘巨容因表为刺史武定节度使杨守忠表为行军司马使领兵搤谷口以通秦蜀新纪光啓元年四月武当贼冯行袭陷均州逐刺史吕晔在刘巨容奔成都后行袭传云巨容以功上言误也今从薛史】
　　李昌言薨【诸书皆无昌言卒年月惟实录于李昌符传中云李昌言病请昌符权留后昌言死诏除节度使按实录中和三年五月昌言加检校司徒光啓元年二月昌符始见故以昌言薨附于中和四年之末】光啓元年正月卢光稠陷防州称刺史【欧阳脩五代史曰卢光稠谭全播皆南康人光稠状貌雄伟无他材能而全播勇敢有识略然全播常竒光稠为人唐末羣盗起全播聚众立光稠为帅是时王潮攻陷岭南全播攻潮取其防韶二州十国纪年全播推光稠为之谋主所向克捷光啓初据防州光稠自称刺史天复中陷韶州光稠使其子延昌守之按新纪光啓元年正月光稠陷防州天复二年陷韶州欧阳脩以为同时取防韶二州误也今从新纪】
　　三月秦宗权称帝【旧宗权传但云巢贼既诛僭称帝号实录明年十月襄王即位宗权已称帝不从新旧纪皆无之不知宗权以何年月称帝今因时溥为都统书之】
　　王镕恶李克用之彊【太祖纪年录薛居正五代史作王景崇误也今从旧纪】七月常濬上疏论田令孜之党坐贬死【实录不言令孜党为谁按萧遘等请诛令孜表云韦昭度无致君许国之心多丑正比顽之迹令孜党葢谓昭度也续宝运录曰七月二日表入上览之不悦顾谓侍臣曰藩镇若见此表深为忿恨自此猜问其何可堪至二十八日勅贬濬为万州司户疑三日脱误当为二十三日今从实录】
　　十月王重荣求救于李克用【太祖纪年录曰朱玫李符每连衡入觐于天子指陈利害规画方略不祐太祖党庇逆温太祖拗怒滋甚时田令孜恶太祖与河中胶固奏云王重荣比引太原其心可见不可处之近辅定州王处存忠孝尽心请授以蒲帅移重荣于定州天子从之重荣愤愤不悦告于太祖曰主上新返正大臣播弃此际无辜遽被斥逐明公当鉴其深心今日使仆安归防太祖愤怒朱玫辈即报曰当与公提鼓出汜水关诛逆贼之后则去此防辈如疾风之去鸿毛耳重荣曰吾地迫邠岐公若师出关东二凶必吾城下不若先灭二凶去其君侧欧阳脩五代史重荣使人绐克用曰天子诏重荣俟克用至与处存共诛之因伪为诏书示克用曰此是朱全忠之谋也克用信之按时朝廷踈忌重荣克用亦知之恐无是事今从纪年录】
　　田令孜遣朱玫李昌符讨重荣【新令孜传云令孜自将讨重荣帅玫等兵三万壁沙苑今从实录】
　　十二月玫昌符大败【新传曰克用上书请诛令孜玫帝和之不从大战沙苑王师败玫走还邠州与昌符皆耻为令孜用还与重荣合神防兵溃克用逼京师令孜计穷乃刼帝夜啓开逺门出奔自贼破长安火宫室卢舍什七后京兆王徽葺复粗完至是令孜昌曰王重荣反命火宫城惟昭阳蓬莱三宫仅存按令孜奉车驾幸近藩避乱其志亦俟兵退复还何为火宫城殆必不然实录六月令孜遣邠岐讨重荣九月邠岐始屯沙苑重荣求援于克用十一月克用重荣对垒于沙苑表请诛令孜朱玫十二月癸酉合战朱玫败走太祖纪年录十一月重荣遣使乞师且言二镇欲加兵于已太祖欲先讨朱温重荣请先灭二镇太祖表言二镇党庇朱温请自渭北讨之亦不言其附令孜玫河中也又言重荣与邠鳯兵对垒月余十二月太祖度河与朱玫战朱玫败走若自九月至十二月非止月余矣疑实录遣邠岐讨河中及邠岐屯沙苑太近前今并因十二月战沙苑见之】
　　二年正月张郁陷常州【皮光业见闻录曰郁润州小将也周宝差郁握兵士三百人戍于海次因正旦酗酒杀使府安慰军将度不免祸遂作乱润州差拓跋从领兵讨之郁自常熟县取江隂而入常州刺史刘革到任方三月亲执牌印于戎门而降新纪曰正月辛巳郁陷常州按皮录但言郁以正旦杀安慰军将耳非当日即陷常州新纪误也】
　　上发宝鸡王建前驱【毛文王建纪事云光啓二年正月辛巳车驾次陈仓二月辛亥朱玫遣兵攻逼行在庚申陷虢县三月甲午将移幸梁洋以上为清道斩斫使戊戌邠师至石鼻己亥石鼻不守庚子寇逼寳鸡辛丑车驾南引今但取其事不取其月日】
　　三月郑从谠守太傅兼侍中【新宰相表从谠入三公门不为真相按新传拜司空复秉政进太傅兼侍中从至兴元以太子太保还第新表误也】
　　丙申车驾至兴元【皮光业见闻录正月乙酉车驾次宝鸡王建纪事正月辛巳次陈仓二月辛亥朱玫将跌师瑀逼行在破杨晟于潘氏庚申陷虢县三月甲午僖宗将移幸梁洋戊戌邠师至石鼻己亥石鼻不守庚子寇逼宝鸡辛丑车驾南引四月庚申达襃中旧纪正月戊子田令孜迫乗舆幸兴元庚寅次宝鸡癸巳朱玫至鳯翔令孜闻邠军至奉帝入散关三月丙申车驾至兴元唐年补录三月十七日车驾至兴元即丙申也实录正月乙酉车驾次宝鸡戊子癸巳三月丙申与旧纪同新纪正月戊子如兴元癸巳朱玫叛寇鳯翔三月丙申次兴元诸书月日不同如此若依新旧纪实录则离宝鸡六十四日乃至兴元似太缓若依纪事则宝鸡危逼之地车驾留彼八十日似太久要之僖宗以栈道烧絶自他道﨑岖至山南容有六十余日之久至于留宝鸡八十日必无此理今从新旧纪】
　　陈敬瑄杀高仁厚【张耆旧传不言仁厚所终惟数敬瑄六错云太师杀高仁厚一错又云髙仆射权谋智勇累有大功于太师又极忠孝若在王司徒不过梓潼昭宗实录文德元年八月仁厚杨师立罗元杲王师本俱赠官云皆先朝以疑似获罪今从新纪新传参以二书自它仁厚事更无所见】四月朱玫自兼左右神策十军使【实录玫自补大丞相按唐无此官又下五月玫自加侍中葢唐末着小説者谓平章事或侍中为大丞相耳实录因其文而误也】
　　田令孜自除西川监军【旧纪实录皆云二月以令孜为西川监军旧传云令孜惧引杨复恭代已从幸梁州求为西川监军新传云令孜留不去及帝病乃赴成都表解官求医葢取张之説耳按王建纪事四月庚申达褒中令孜以罪舋贯盈且虑祸及于是自授西川监军使以避指斥复规与敬瑄为巢窟今从之】
　　五月盖寓説李克用诛朱玫【实录杨复恭兄弟于李克用王重荣有破贼连衡之旧乃奏遣崇望赍诏宣谕兼达复恭之意重荣克用皆听命按后唐太祖纪年录伪使至太原太祖诘其事状曰皆朱玫所为将斩之以徇大将葢寓等言云云太祖燔伪诏械其使驰檄喻诸镇曰今月二十日得襄王伪诏及朱玫文字云田令孜胁迁銮驾播越梁洋行至半涂六军变扰遂至苍黄而晏驾不知杀逆者何人永念丕基不可无主昨四镇藩后推朕纂承已于正殿受册毕改元大赦者李煴出自赘疣名污藩邸智昏菽麦识昧机权李符虏之以塞辞朱玫卖之以为利吕不韦之竒货可见奸邪萧世诚之土囊期于匪夕近者当道径差健歩奉表起居行朝见驻已梁宿卫比无骚动而朱玫胁其孤騃自号台衡敢首乱阶明言晏驾荧惑藩镇凌弱庙朝云云按旧复恭崇望传及诸家五代史亦不言克用因复恭崇望而推戴僖宗今不取又于时煴未即位改元伪诏亦恐非也编遗录二年春正月壬午唐室有襄王之乱僖帝驻跸梁洋襄王遂下伪命以检校太傅令吏左环赍所授伪官告一通左环至具事以闻上怒切责环将加其罪久乃赦之遂令焚毁于庭按正月朱玫未立襄王编遗录亦误也今从薛居正五代史梁纪】
　　六月镇海牙将丁从实袭常州【新纪武宁军将丁从实陷常州今从皮氏见闻录】
　　八月王潮杀廖彦若【新纪八月王潮陷泉州刺史刘彦若死之按诸书皆云廖彦若新纪作刘恐误】
　　十月董昌遣钱镠取越州【实录辛未以杭州刺史董昌为浙东观察使按此年十一月镠始抜越州十二月擒汉宏镠始自称知浙东军府事实录误也】
　　李克脩攻邢州不克【太祖纪年录邢人出战又败之孟方立求救于镇州王镕出兵三万赴援我军乃退旧镕传是时天子蒙尘九有沸河东李克用虎视山东方谋吞据镕以重赂结纳以脩和好晋军讨孟方立于邢州镕常奉以刍粮据此则镕助克用攻邢州也未知孰是今皆不取】
　　十一月丙戍刘汉宏奔台州【实录汉宏被杀在董昌除浙东前据范埛吴越备史汉宏败走至十月死皆有日今从之】
　　朱全忠取滑州虏安师儒【实录告于行在命全忠兼领义成节度使按大顺元年始以全忠兼宣义节度使全忠犹辞以授胡真此际未也实录误】
　　十二月杜雄执刘汉宏【十国纪年十二月丙午杜雄执汉宏按十二月丙子朔无丙午纪年误】
　　寿州刺史张翺【妖乱志作张敖吴录作张敖今从十国纪年】
　　朱瑾逐齐克让【薛居正五代史云虏克让今从旧传】
　　三年二月田令孜流端州不行【实录载敕曰令孜虽已削夺在身官爵宜剥服已配端州长流百姓新传曰削官爵流儋州然犹依敬瑄不行张耆旧传曰大驾广明二年春孟到蜀叟尝接识北司诸官子弟有光啓门承防似先大夫为叟言去年黄巢凌犯圣上苍忙就路诸王多是徒行寿王至斜谷行不得袜一足跣一足偃卧磻石上田军容在后收拾驱寿王寿王起告军容行不得与个马骑军容云山谷间何处得马以鞭一抶之令行虽回首无言心深衘此恨尔后经今八年僖宗皇帝在宝鸡行宫寝疾月余弥留臣下皆知不起于疾内外属望在于寿王寿王行孝大度寛有断众所归心军容闻大恐就御寝问识臣否帝目瞪不语军容大惊寻时矫制除西川监军使仍驰驿赴任遂将拱宸奉銮两都自卫星夜倍程军容才到西川僖宗已崩国朝果册寿王登极皇帝位于是积年怨恨今日逞其志矣新令孜传取之据实录令孜光啓二年为西川监军此月流端州在昭宗即位前自为杨复防所摈耳十国纪年曰三月僖宗东还诏流令孜儋州敬瑄端州皆拒朝命此据张耆旧传致误耳今从实录】
　　李国昌薨【薛居正五代史武皇纪国昌中和三年薨唐末见闻录中和三年十月老司徒薨旧书中和三年十月国昌卒后唐献祖纪年录光啓中薨于位新沙陀传光啓三年国昌卒太祖纪年录光啓三年正月云是歳献祖文皇帝之丧太祖哀毁行服不获专征实录置此年二月今从之】
</div>
    <div class="pagination">
<a href="资治通鉴考异_page24.html">上一页</a><span>...</span><a href="资治通鉴考异_page20.html">20</a><a href="资治通鉴考异_page21.html">21</a><a href="资治通鉴考异_page22.html">22</a><a href="资治通鉴考异_page23.html">23</a><a href="资治通鉴考异_page24.html">24</a><span class="current-page">25</span><a href="资治通鉴考异_page26.html">26</a><a href="资治通鉴考异_page27.html">27</a><a href="资治通鉴考异_page28.html">28</a><a href="资治通鉴考异_page29.html">29</a><a href="资治通鉴考异_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
