<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 6 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 6 页/共 115 页</h1>
    <div class="content">　　甲子疏决行在扬州及四京系囚杂犯死罪已下减一等释杖已下其后建康府越州亦如之绍兴二年五月甲申始申临轩疏决 
　　乙丑徐州观察使御营使司中军统制张俊引兵入秀州前知州事中大夫赵叔近为所杀初御营都统制王渊在京师狎露台娼周氏乱后为叔近所取渊衔之及俊辞行渊谓之曰赵叔近在彼俊谕其意前一日俊总兵至郡叔近以太守之礼逆诸城北沈氏园俊叱令置对方下笔群力遽前断其右臂叔近呼曰我宗室也众曰汝既从贼何云宗室语未毕已折首于地秀卒见叔近死遂反戈婴城纵火殴掠江东西路经制司书写机宜文字辛安宗在城中为所害翼日俊破关捕徐明等斩之取周氏以归渊以予俊俊不受乃遗韩世忠此叚据王明清挥麈第三录增入周氏彦古母后封靳国夫人熊克小历俊入秀州在六月戊辰日历张俊申十一日到秀州十二日巳时收复十五日申到今从日历俊以功迁武宁军承宣使叔近子朝奉郎交之亦坐受贼所献玩好降六官勒停后十余年御史言叔近之冤始赠集英殿修撰赵交之停官事以绍兴四年十二月丙申本人乞改正状增入叔近赠职在绍兴九年 
　　丁卯国信使杨应诚副使韩衍至高丽见国王楷谕旨楷拜诏已与应诚等对立论事楷曰大朝自有山东路何不由登州以往应诚言不如贵国去金国最径苐烦国王传达金国今三节人自赍粮止假二十八骑楷难之已而命其门下侍郎傅佾至馆中具言金人今造舟将往二浙若引使者至其国异时欲假道至浙中将何以对应诚曰女真不能水战佾曰女真常于海道往来况女真旧臣本国近乃欲令本国臣事以此可知强弱后十余日府燕又数日复遣中书侍郎崔洪宰知枢密院事金富轼来固执前论且言二圣今在燕云不在金国馆伴使知合门事文公仁亦曰往年公仁入贡上国尝奏上皇以金人不可相亲今十二年矣洪宰笑曰金国虽纳土与之二圣亦不可得大朝何不练兵与战应诚留高丽凡六十有四日楷终不奉诏应诚不得已与楷相见于寿昌宫门下受其所拜表而还此据应诚所上语录修入按录应诚以六月丁卯见高丽国王楷楷令傅佾议事及送衣带己卯府会壬午遣崔洪宰等至馆七月丙戌文公仁等云云戊子应诚以病求医壬寅甲辰八月戊午连趣应诚复命壬申拜表九月初放洋今并附此余见九月癸未十月甲寅 
　　戊辰诏诸路应输内藏库钱帛经由扬州行在者许兑拨用端明殿学士同提举措置财用黄潜厚请也 初东川布衣崔子方治春秋绍圣间三上疏乞置博士不报乃隐居真州六合县子方刚介有守虽衣食不足而志气裕然杜门著书三十余年而死至是兵部员外郎江端友请下湖州取子方所著春秋传藏于秘书监从之 
　　己巳叶浓破古田县甲戌入福州掠特进致仕卫国公余深家金帛欲纵火焚城守臣显谟阁待制江常不知所出提点刑狱公事李芘防脂切登城谕之留十余日乃去官军追击之不利芘安阳人也熊克小历以芘为闽县人今据芘遗事大抵芘亦侨寓者克多随今户贯书之 
　　丁丑命京畿淮甸捕蝗 
　　己卯言者以为东南武备利于水战如张遇乃河朔溃卒未尝习舟楫之利一旦有急即劫舟张帆蔽江东下金人既破唐邓陈蔡逼近淮汉去大江直一间耳为今之策宜于大江上游如采石之类凡要害处精练水军广造战舰仍泊于江之南岸缓急之际庶几可倚诏江浙州军措置限一月毕 
　是月以集英殿修撰知延安府王庶为龙图阁待制节制狭西六路军马泾原经略使司统制官曲端为右武大夫吉州团练使充节制司都统制诏书有曰傥不靖难于残暑之前必致益兵于秋凉之后先是温州观察使河东经制使王＜王燮＞既遁归朝廷除＜王燮＞知凤翔府东京留守宗泽承制以庶权狭西制置使端权河东经制使会主客员外郎狭西抚谕使谢亮西入关庶移书曰大夫出疆有可以安社稷利国家专之可也夏国为患至小而缓金人为患至大而迫方敌兵挫锐于熙河奔北于本路子女玉帛不知纪极占据同华畏暑休兵阁下能仗节督诸路协同义举漕臣应给粮饷争先并进虽未能洗雪前耻亦可以驱逐渡河全秦奠枕徐图恢复夏人秋稼未登饥饿疲困何暇兴兵庶可保其无它亮不听遂自环庆入西夏夏国主乾顺已称制倨见之亮留夏国几月乃与约和罢兵更用钧敌礼乾顺许之此据建炎三年七月癸未张浚奏西夏通书礼数及绍兴元年二月庚寅谢亮乞存恤家属状参修亮归夏人随之以兵掩取定边军明年亮乃还行在初王＜王燮＞之溃也其属官王择仁以众二万入长安复为经略使郭琰所逐祠部员外郎四川抚谕喻汝砺尝言今朝廷已专命王庶经制中夏窃闻五路全不禀庶节制望择久历藩方晓畅军事近上两制节制五路招集溃兵劳徕流徙式遏寇盗仍以臣所刷金帛八百余万缗为军粮犒设之费庶可以系二京两河山东狭西五路父老之心若谓四川钱物不当应副狭西臣谓使此钱自三狭湖湘平底建康固为甚善万一中途为奸人所窥适足资寇臣又闻王择仁所统皆三晋劲勇之余今关辅榛莽军无见粮故其人专以剽掠为事若得上件财帛养之则秦晋之民皆为吾用矣时庶已擢待制而汝砺停官然皆未受命也自王＜王燮＞除凤翔至喻汝砺乞留川纲必非一月间事以诸书皆不见日月故且牵联附书之当更考求各附本月日 复置诸州学官四十三员此以绍兴二年十月九日给舍看详状增入 初二帝既徙中京御史中丞秦桧实从既而闻上中兴上皇欲作书贻左副元帅宗维与约和议大略言唐太宗复突厥而沙陀救唐冒顿单于纵高帝于白登而呼韩赖汉近世耶律德光绝灭石氏而中原灰烬数十年终为他人所有其度量岂不相远哉近闻嗣子之中有为人之所推戴者盖祖宗德泽之在人至深至厚未易忘也若左右欲法唐太宗冒顿单于受兴灭继绝之名享岁币玉帛之好当遣一介之使奉咫尺之书谕嗣子以大计使子子孙孙永奉职贡岂不为万世之利上皇草书已谕驸马都尉深州防御使蔡鞗曰为我示秦桧更润色之桧读书呜咽即厚遗本路都统达于宗维宗维有惭色鞗京子也此以王若冲所著道君北狩行录修入臣谨按绍兴日历秦桧张邵奏及曹勋所献书本乃云桧代作与此不同或者桧尝草具此书而上皇又亲制之也行录以此书为在中京所遣而无年月桧书首云季夏极热臣按上皇以去夏去燕京今秋移韩州则在中京过夏必是此年故附著于此世传桧在金国已倡和议因是得归而未有以为之证以是书考之疑金人知桧为上皇草书度其肯任此事是以归之耳朱胜非秀水闲居录云桧自京城随金北去为大帅达兰郎君任用此则云秦桧北迁时达兰方围中山府桧何由在其军中意者因草此书而达兰移之尼玛哈军中为归之之张本耳北狩行录上皇书某自北来众所鄙弃独荷左右见怜故知英雄度量与凡俗自不同也尝欲通书于左右而自讶自疑因循至今某闻惟大英雄之人然后能听大度之言敢略陈固陋惟左右留神省察古之君子莫不以济世安民为已任故有国士者止能安一国之人有天下之士者然后能安天下之人是以尧舜禹汤之君而辅以皋夔稷禼之臣则日月所照风雨所及莫不被其泽载在典籍昭然可考不在一二陈也且以近事言之昔唐之太宗起自晋阳奄有天下征伐荒外西破高昌北禽颉利可谓黄帝之师莫强乎天下也而远思长久之计知突厥稽首戴恩常为北藩故唐之衰也终得沙陀以雪国耻又匈奴冒顿单于围汉高祖于白登七日不食当时若取之如俯拾地芥冒顿单于不贪近利以为远图使高帝得归以奉祭祀故得受缯币举中国珍异玉帛奉约结好后匈奴国乱五单于争立终得宣帝拥护呼韩近契丹耶律德光责石氏之失约长驱至汴举石氏宗族迁之北荒然中国之地亦不能守以至糜烂灰烬数十年之间生灵肝脑涂地而终为刘知远所有比之唐太宗冒顿单于其英雄度量岂不万万相去远哉先皇帝初治兵于辽东不避浮海之勤而请命于下吏蒙先皇约为兄弟许以燕云适平山妄人啸聚不逞某之将臣巽懦怀首鼠之两端某亦过听惑于谬悠之说得罪于大国之初深自刻责黜去大号传位嗣子自知甚明不敢怨尤近闻嗣子之中有为彼方之人所推戴者非嗣子之贤盖祖宗德泽在人至厚至深未易忘也不审左右欲法唐太宗冒顿单于受兴灭继绝之名享岁币玉帛之好保国治民于万世耶抑欲效耶律德光使生灵涂炭而终为他人所有耶若欲如此则非某所知若欲如彼当遣一介之使奉咫尺之书谕嗣子以大计使子子孙孙永奉职贡岂不为万世之利也哉伏惟左右以命世之才当大有为之时必能听大度之言也昔人有为赵使秦者秦王问赵可伐欤赵使对曰里人有好色者好色之患世所共知而母言之则为贤母妻言之则为妒妇今日之事大类是矣惟麾下多贤必能审处言欲尽意不觉覼缕伏望台慈有以照察幸甚日历绍兴十九年四月丁卯御前降下曹勋所藏秦桧向在金国代徽宗皇帝所作书藁某启季夏毒热伏惟元帅郎君台候动止万福某居处幸安实赖庥庇离汴京已踰年矣鄙怀千万久欲闻于左右常恐犯不韪之咎今阅日既久则复虑后时之悔又数蒙存问审知英雄大度可感以诚敢悉布腹心顷自大圣皇帝治兵之初某即承命于下吏先皇帝惠然顾怀结为兄弟载在盟书永以为好某之敝邑仰荷威德怡然无事又尽得前代故地顾此恩纪未知报所适会妄人啸聚不逞某之将臣巽耎畏事怀首鼠之两端某亦惑其谬悠得罪大国自知甚明故于问罪之初深自克责不敢抗兵亟去位号委国计于嗣子亦蒙大国沛然宽宥许之自新复遵前好而嗣子愚弱不闲于理小人贪功要取民誉妄有交构遂重获罪于大国祸皆自取悔将何及某向自传位以来退处道宫不复干预国事事无大小并不预闻此非敢妄为之说天下之人所共知也凡诸往事姑置勿论请以今之事势言之夫南北之俗有异因其君长而臣属之则可若混一之理自古以来无是事也昔契丹耶律德光皇帝迁徙石氏拘于北方南朝遂为刘知远所有终不臣属且石氏有天下方二世本乃篡立初无德泽知远所以能攘其位而有之赵氏自太祖不血刃取天下仁恩结人深矣厥后六宗世世脩德不忝前人百余年间不识兵革斯民仰事俯育衣食无憾乃以异姓易之此在某实难言天下之人自知其不可今若因而存之则世世臣属年年输贡得失可见矣必欲拏舟交广驰马闽蜀蹑关狭决大计于金鼓之间就使一一如志欲所得之利尽归公上则莫若岁岁受金币使它人守疆则莫若因旧姓而属之在郎君宜熟计而审处闻嗣子有在南方为彼人所依此祖宗恩德在人未易忘也如蒙郎君以某前所言为然望赐采择某欲遣专介谕嗣子以大计郎君可不烦汗马之劳而坐享厚利伏惟麾下多贤通知古今谙练世故者不为少想当裨赞成画笑谈而定瞻望旌棨鹤立俟报不宣 
秋七月癸未朔诏京官到行在者并令吏部审量非政和以后进书颂及直赴殿试之人乃听参选按宋史系丙戌日用吏部请也靖康初用御史胡舜陟言大治滥赏元年四月癸丑已而遽罢其年九月辛未有旨可更不问至是提领茶盐司奏辟朝奉郎郑待问充准备差遣湖州用赦荐举宣教郎新江东茶盐司干办公事张体纯论者以为二人皆以进颂得官法当讨论悉罢之而有是命体纯金坛人待问江山人尝通判湖州坐朱＜面力＞党冲替至是梁扬祖辟用之审量事十月丙子又改 按宋史系丙戌日 资政殿学士东京留守开封尹宗泽薨泽为黄潜善等所沮忧愤成疾疽作于背至是疾甚诸将杨进等排闼入问泽矍然起曰吾固无恙正以二帝蒙尘之久忧愤成疾耳尔等能为我歼灭强敌以成主上恢复之志虽死无恨众皆流涕曰愿尽死诸将出泽复曰吾度不起此疾古语云出师未捷身先死长使英雄泪满襟遂薨年七十是日风雨冥晦异于常日泽将没无一语及家事但连呼过河者三遗表犹赞上还京先言巳涓日渡河而得疾其末曰嘱臣之子记臣之言力请銮舆亟还京阙大震雷霆之怒出民水火之中夙荷君恩敢忘尸谏泽自奉甚薄方谪居时饘粥不继吟啸自如晚年俸入稍厚亦不异畴昔食不兼味衣敝不易尝曰君父当侧身尝胆臣子乃安居美食耶所得俸赐遇寒士与亲戚贫困者辄分之养孤遗几百余人死之日都人为之号恸朝野无贤愚皆相吊出涕三学之士千余人为文以哭泽初泽既拘留金使上屡命释之泽不奉诏至是资政殿大学士充大金祈请使宇文虚中至东京而泽已病虚中摄留守事遂归之时上已除泽门下侍郎兼御营副使东京留守命未下而讣闻诏赠观文殿学士进六官为通议大夫后谥忠简泽门侍之除史及他书不见惟遗事及靖康小雅有之熊克小历云泽谥威愍与史不同盖误 按宋史系丙戌日 吕中大事记曰自古未有内外不相应而成功者有张仲孝友主于内而后吉甫得以专征于外孔明欲出师于外则必任袆允于内建炎之初纲在内泽在外此正天拟二人以开中兴之治也使二人得尽行其志必能复君父之讎雪宗庙之耻伸神人之愤惜夫纲相则泽之志行纲去则泽之计沮盖汪黄二人既用事于中则宗泽安能措手于外二人既主幸东南之议则宗泽还东京之请虽二十疏而何益纵使渡河而北指日成功亦安能免后患哉呜呼东京之地宗庙在焉陵寝在焉为人子孙乌可置祖宗而不问为人父母乌可弃遗黎而不思且向也元帅府方开之始宗泽解京城之围而伯彦则谓不可使金知元帅所在今也还京之请屡上而汪黄则谓上皇之子三十人今所在者惟圣体耳自外而观汪黄之计可谓忠矣宗泽之计可谓危矣以义而论则君父不可视之如路人中原不可弃之如土梗天祚吾宋则将有主矣天所兴者谁能败之此岂汪黄乳妪护赤子之术所能为哉泽之志不获伸于前又不获伸于后徒使后之人闻出师未捷身先死长使英雄泪满襟之叹而为之致无穷之恨也 
　　甲申叶浓自福州引兵破宁德县复还建州 
　　丙戌中奉大夫福建路提点刑狱公事李芘勒停时言者论芘拥兵数万费官钱二百余万缗专务招安不能平寇停其官责使捕盗以尚书吏部员外郎林杞代之有宣义郎御史台检法官谢向者靖康末尝奉诏至闽中募武勇之士乃命向为本路捉杀官寻又遣御营使司中军统制张俊两浙路提点刑狱公事赵哲将卒二千人偕往讨捕杞永嘉人向建安人也谢向为台法史盖不书据御史台记系之建炎二年空月在王绹除中丞之前按绹以六月除中丞故附于此杞元年六月甲子以朝请郎除吏外既而浓又破政和松溪二县浓破政和在八月辛未破松溪在其月壬申今联书之 按宋史系甲申日 
　　丁亥御笔国步多艰人才为急如蔡京王黼当国日久孰不由其拟授果贤且才岂可不用自今毋得分别使自奋忠义仰三省遵行之时宰相黄潜善本王黼门人故多引黼亲党以进议者非之此为三年二月己巳张澂劾疏张本 诏诸郡发归朝官赴行在时所在多囚禁归朝官有疑则加残害一郡戮至千百人上悯之故有是命中兴圣政臣留正等曰古人有杀一不辜而得天下弗为者也彼奸雄忍酷之言至曰宁我负人呜呼人之用心何止天坏之异哉方建炎之初所在盗起如猬穷荒绝漠之人错诸郡县有司为之禁防或未过也而太上皇帝推天覆地载之德视中外之民皆吾赤子恻然哀矜形于圣训凛然有三代王者之风汉高帝之恢廓大度不足言矣 吏部尚书兼侍读周武仲充龙图阁学士提举江州太平观初武仲以疾亟求去上曰如武仲者未见其比虽病固当留最后同知枢密院事郭三益为之请乃有是命 
　　戊子干办内东门司王嗣昌送吏部坐与邵成章为死党好大言议国政故也 诏自今士卒有犯并依军法不得剜眼刳心过为惨酷令御营使司行下众皆鼓舞感戴中兴圣政史臣曰爱而不能令厚而不能使乱而不能治此兵法之患也治军固不能不严然治之自有常法若师出以律孰敢不畏者而诸将过为惨酷岂抚军之道哉 
　　乙未侍卫马军都指挥使郭仲荀为京城副留守朝廷闻宗泽薨故也初泽以便宜假统制官杨进荣州防御使知河南府会泽死进遂辍行林泉野记宗泽为京城留守招降诸大寇王善杨进丁进等兵势甚盛泽有渡河迎请二帝之意黄潜善汪伯彦疾其成功又疑其为变遂以郭仲荀为副留守以察之按日历二年七月十二日甲午开封府言宗泽卒十三日乙未郭仲荀充京城副留守盖潜善等闻泽死而后除之非以察泽也熊克小历删取其语附于元年七月泽初除留守时亦误是时杨进丁进皆未降汪黄胡为疑之按仲荀两为东京副留守其初除日历不载但于今年八月正除骑帅时系副留守衔克于仲荀再除时却不书是以展转缪误今并不取 朝请郎提举杭州洞霄宫谢克家上疏自辩不受张邦昌伪命且尝奉国宝至济州其言引资政殿学士吕好问为证大略谓围城士大夫恃陛下在外共为后图好问不能独任其责遣人起诸退人臣始见邦昌面决行日则臣之复出为陛下出也疏入遂召克家及显谟阁待制知平江府孙觌赴行在 
　　丁酉殿中侍御史马伸言克家觌趋操不正奸佞相济小人之雄者也在靖康间与李擢李会王及之王时雍刘观七人者结为死党附耿南仲倡为和议之说助成敌谋有不主和议者群起而辱骂之欲执送金营人皆畏其险而不敢校也陛下即位之初照见情状逐之是矣近者不知谁为之援皆得被召将复进用人情危骇莫知所谓望赐寝罢窜之远方戊戌诏好问开具当时因依闻奏其后好问因自陈反正之功由是二人复用好问开具状见伪楚录误以为克家所奏而徐梦莘北盟会编又因之梦莘乃云谢克家辩事伪楚状与吕好问所奏一同其孰为正盖好问元奏云右臣准尚书省劄子朝请郎提举杭州洞霄宫谢克家进状七月十六日奉圣旨令臣开具因依闻奏后来传录者减去又臣准尚书省劄子八字是以差互如此 
　　己亥秘阁修撰知荆南府唐悫降充直秘阁先是承议郎通判荆南府程千秋为悫所忌请避之改通判襄阳府未行转运司诱执千秋以属吏其弟千乘诉于朝有诏勿治正月丁未悫怒奏千乘伪造制书上命移狱于潭州四月癸未而悫终不肯释言者谓方群盗薛广祝靖李孝忠相继犯荆南帅臣监司望风悉遁贼既据城与公安止隔一水维舟绞筏欲乘势南来千秋奋不顾身率县民御之使人夜渡焚舟毁筏杀贼甚众遂不敢犯岳鄂鼎澧皆赖以安民间往往绘其像而祠之方今天下扰攘忠义之人所在不多朝廷所宜爱惜有罪犹当宥死况无罪乎臣近闻千秋至今坐狱存亡未可知万一如此则悫亦可谓方命矣乃诏释千秋而悫有是命 
　　辛丑诏以春霪夏旱飞蝗为沴命监司郡守条政事之未便于民者其大水飞蝗最甚之地令百姓自陈量轻重捐其租焉 
　壬寅尚书兵部员外郎福建两浙抚谕江端友罢以言者论其不练民事所至苛扰也 
癸卯诏京官知县两任已上实及六考方许关升诸州通判旧法不拘考数至是申明之此以绍兴五年闰二月八日右宣教郎熊彦说劄子修入日历无之 
　　甲辰降充显谟阁待制北京留守河北东路制置使杜充复枢密直学士充开封尹东京留守且命充镇抚军民尽瘁国事以继前官之美遵禀朝廷深戒妄作以正前官之失自宗泽薨数日间将士去者十五都人忧之相与请于朝言泽子宣教郎頴尝居戎幕得士卒心请以继其父任会充已除留守诏以頴直秘阁起复充留守判官充无意于金尽反泽所为由是泽所结两河豪杰皆不为用吕中大事记曰此泽去而东京之地不可守也宗泽在则盗可使为兵杜充用则兵皆为盗矣充守东京则金至维扬充守建康则金至明州以充继泽何异以渊代逖以姜维而续孔明之事功李纲罢而汪黄相于内宗泽而杜充守于外天下事可知矣 河北转运副使张益谦复直秘阁兼权大名尹北京留守 
　　丁未亳州言本州已增修城壁创置楼橹可以御寇今防秋在近乞以本州界所管新旧弓手合为一军土军合为一军清河装发合为一军选才武使臣充部押官分守要害从之仍诏诸路一体州军准此 
　　庚戌朝请郎提举杭州洞霄宫谢克家试尚书吏部侍郎朝请大夫提举江州太平观叶梦得试户部侍郎既而克家不自安乞补郡乃以为龙图阁待制知台州 给事中刘观试尚书工部侍郎观之除日历及后省工部题名皆不见绍兴二年十月刑部检举状云建炎二年七月除工部侍郎故附于此俟考朝散郎林之平为监察御史之平莆田人也 诏诸路应兵将捕盗等官合应援地里内逗遛不进许安抚司从军法时直龙图阁新知杭州康允之言近杭润秀三州凶寇窃发而属邑及旁郡未闻有来赴难者必待奏报辄勤王师望以军法约束军民有立异功者仍具奏闻不次擢用以为劝沮从之故有是旨 
　　辛亥黄潜善言朝议大夫惠厚下自中京逃归言有传登极赦书至上皇所者上皇与宣和皇后相贺圣情甚悦上敛容不语久之曰宣和皇后天性俭约在朕府中时每进膳未尝改造侍上皇亦疎阔所得月赐未尝妄用服浣濯之衣破则补之望明而观缝处如绣盖非它人所能及也厚下华原人宣和中尝知解州 
　　是月礼部贡院言应词学兼茂科朝奉郎袁正功合格诏减二年磨勘正功无锡人也绍兴三年七月乙未改法 燕山人刘立芸聚众攻破城邑立芸谕众曰吾欲致南北太平所至不杀掠但令馈粮于是蕃汉之民归者甚众 罗索遣兵攻解州之朱家山统领忠义军马邵兴苦战三日遂败之狭州安抚使李彦仙授兴从义郎迁本州都统制 
　　建炎以来系年要录卷十六 
　　建炎以来系年要录卷十六金人地名考证 
　　达兰原书作挞辣误改见卷一 
　　尼玛哈原书作黏罕误改见卷一 
　　罗索原书作娄宿误改见卷一 




●建炎以来系年要录卷十七 
　　宋 李心传 撰 
　　建炎二年八月癸丑朔复诸路常平官时显谟阁待制孙觌入对言自罢提举官常平之财所存一二犹以亿万计皆为他司妄用今转运使漕挽军储上供之外无一金之藏他时大水旱大举措经画残破召募军马以备缓急之须皆非转运使所能办时方多事财用为急望复置官讲补助之政故黄潜善奏行之十月壬戌讨论遂命诸路拘催青苗积次本钱自崇宁以来皆不得免三年闰八月戊寅所书可参考 
　　甲寅初铸御宝一曰皇帝钦崇国祀之宝二曰天下合同之宝三曰书诏之宝自是月乙卯行使 
　　戊午诏行在左藏库湫隘目今纲运令户部于江宁平江府置库桩管逐府通判监视宪臣检点擅用者依支封桩法加等科罪时户部所余金帛尚数百万上以北方未宁为虑数谕黄潜善汪伯彦辇致江宁潜善等方以恐摇人心为对尚书右丞朱胜非独论致扬州驻驆地上深纳之令户部纳计郊祀之费余财皆运之金陵祀事后当移跸而潜善力沮之其言不行至是尚书吕颐浩侍郎叶梦得乃以库府充牣为辞请命江湖二广纲赴江宁闽浙纲赴平江惟川陕京东西淮南纲赴行在从之 尚书户部侍郎叶梦得为翰林学士熊克小历附此事于七月末云据梦得行述按日历乃八月六日事今附本日 显谟阁待制知广州陈邦光试尚书户部侍郎邦光在广州尝发转运使陈述奸赃却三佛齐使私觌珠贝异香文犀等直数十万南人以为清 尚书吏部侍郎魏宪复为显谟阁直学士提举杭州洞霄宫宪尝言维扬南枕大江自古未有背天险而为都者金之劲骑自京西不四五日可至宜有以备之尚书工部侍郎刘观充徽猷阁待制知福州观言敌骑出没山东人情危惧望移跸金陵执政不乐其言于是观自后省移冬官踰月不拜故有是命给事中康执权试尚书工部侍郎显谟阁待制孙觌试给事中集英殿修撰沉晦张澂并试中书舍人澂去年已为舍人不知何时罢当考魏宪康执权除目日历不书今以后省及逐部题名增入工部题名仍全不载刘观初除及补外然执权之除当是代观故因觌除命遂书之恐观之去留不尽在此日当别求他书考证乃可 观文殿学士范致虚提举中太一宫兼侍读致虚至行在言者论南阳之陷咎由致虚乃责安远军节度副使英州安置三年九月辛酉复官 
庚申殿中侍御史马伸言陛下龙飞河朔近得黄潜善汪伯彦以为辅相一意委任不复致疑然自大任以来措置天下事未能惬当物情遂使敌国日强盗贼日炽国步日蹙威权日削且如二帝亲属尽室北狩宗庙社稷不绝如线者系陛下一人而三镇未复不当都汴以处至危之地此理甚明然前日下还都之诏以谪许景衡至于今日当如之何其不慎诏令有如此者事见五月乙酉草茅对策误不如式考官罚金可矣而一日黜三舍人乃取沉晦孙觌黄哲诸群小以掌丝纶其黜陟不公有如此者事见二月壬申又如吴给张訚以言事被逐给元年六月自监察御史迁左司员外郎訚元年六月除监察御史皆未见罢时邵成章缘上言远窜今是何时尚仍旧体以言为讳其壅塞言路有如此者成章事见正月辛丑又如祖宗旧制谏官御史有阙御史中丞翰林学士具名取旨三省不与厥有深旨潜善近来自除台谏仍多亲旧李处遁张浚之徒是也观其用意不过欲为巳助其毁法自恣有如此者又如张悫宗泽许景衡公忠有才皆可重任潜善伯彦忌之沮抑至死其妨功害能有如此者景衡薨见五月悫六月泽七月又如有人问潜善伯彦救焚拯溺之事则二人每曰难言其意盖谓陛下制之不得施设或问陈东事则曰外廷不知盖谓事在陛下也其过则称君善则称巳有如此者事见元年八月壬午又如吕源狂横陛下逐去数月由郡守而升发运其强狠自专有如此者事见五月戊子又如御营使虽主兵权凡行在诸军皆御营使所统潜善伯彦别置亲兵一千人请给居处优于众兵其收揽军情有如此者事见元年五月丁酉潜善伯彦所为类此岂不辜陛下责望之意哉周任有言曰陈力就列不能者止孔子亦曰危而不持颠而不扶焉用彼相二人方且偃然自任屹然不动陛下隐忍不肯斥逐涂炭苍生人心绝望则二圣还期在何时耶臣每念及此不如无生岁月如流机会易失不早改图大事去矣伏望速罢潜善伯彦政柄别择贤者共图大事疏留中不出甲戌伸改卫尉少卿 承议郎赵子砥自燕山遁归至行在上命辅臣召问于都堂且取子砥所得上皇御书以进子砥奏此事甚悉大略言金人讲和以用兵我国敛兵以待和迩来遣使数辈皆不得达刘彦宗云金国只纳楚使焉知复有宋也是则吾国之与金国势不两立其不可讲和明矣往者契丹主和议女真主用兵十余年间竟灭契丹今复蹈其辙譬人畏虎以肉喂之食尽终必噬人若设陷阱以待之然后可以制虎矣后半月复以子砥为鸿胪寺丞已而赐对嘉奖遂以子砥知台州此据子砥燕云录及绍兴元年三月子砥乞差遣状参修 
　　辛酉诏江淮六路量添卖酒钱以为造粮舟之费用发运副使吕源请也上色酒每升增三钱次色酒增二钱 
　　癸亥兵部尚书卢益言近世以田括丁号为民兵有古乡兵之遗意请命提刑检察从之三年七月辛丑罢 
　　甲子朝奉大夫直秘阁知棣州姜刚之进秩一等录其守城之功也日历无此今以刚之家乞恩泽状修入 
　　徽猷阁待制新知福州刘观落职提举亳州明道宫以言者论其觖望也丁卯光禄卿吴岩夫充集英殿修撰知福州观除福州及罢日历皆不载行状云上留维扬人情危惧公申前议欲上狩金陵执政闻而问之乃以为待制知福州言者继至落职奉祠观建明金陵之议已于罢工侍时修入但不知前此马伸劾孙觌谢克家尝及观围城中事与此相关否今因岩夫除命附见 
　　戊辰龙图阁学士提举江州太平观周武仲卒于扬州年五十三 
　　己巳诏试学官并用诗赋自来年始 
　　辛未徽猷阁待制江南等路制置发运使提领措置东南茶盐梁扬祖迁徽猷阁直学士以措置就绪也茶法自政和以来许商人赴官买引即园户市茶赴合同场秤发淮浙盐则官给亭户本钱诸州置仓令商人买钞算请每三百斤为一袋输钞钱十八千闽广盐则隶本路漕司官般官卖以助岁计建炎四年福建行钞法旋即罢之绍兴八年二广行钞法公私便之自扬祖即真州置司岁入钱六百万缗其后历三十年东南岁榷茶以斤计者浙东七州八万绍兴府温台衢婺明处州浙西五州四百四十八万临安平江府湖严常州江东八州三百七十五万宣饶徽信池太平州南康广德军江西十一州四百四十五万洪赣吉袁抚江筠州建昌兴国临江南安军湖南八州一百一十三万潭衡永邵全郴州桂阳武岗军湖北十州九十万江陵府鼎澧辰沅归峡鄂岳州荆门军福建五州九十八万福建汀南剑州邵武军淮西四州一万舒庐靳州安丰军广东二州二千南雄循州广西五州八万静江府融浔宾昭州皆有奇合东南产茶之州六十五总为一千五百九十余万斤通收茶引钱二百七十余万缗按茶引钱数原本错入通收盐息钱句下今移附于此盐以石计者浙西三州一百十三万临安平江府秀州浙东四州八十四万绍兴府温台明州淮东三州二百六十八万通泰楚州广东三州三十三万广惠南恩州广西五州三十三万廉高钦化雷州率以五十斤为一石皆有奇以斤计者福建四州二千六百五十六万福泉漳州兴化军合东南产盐之州二十二总为二万七千八百一十六万余斤通收盐息钱一千七百三十余万缗此绍兴二十五年数后增至二千四百万缗乾道三年三月癸丑立额而四川三十州岁产盐约六千四百余万斤后隶总领财赋所赡军成都府路九州利路二州岁产茶二千一百二万斤隶提举茶马司买马皆不系版曹之经费焉蜀茶十一月庚子蜀盐绍兴二年九月甲申所书可参考 责授秘书少监分司南京筠州居住郑滋复徽猷阁待制以言者论滋为李纲所恶谪非其罪也滋去年七月贬 
　　壬申诏访闻高丽国遣使入贡所过许用乐送迎其守臣设以二帝未还勿用乐 显谟阁待制知潭州曾开奉祠从所请也 朝奉大夫辛炳落致仕除直龙图阁知潭州炳方召还未至而有是命 
　　甲戌上策诸道正奏名进士于集英殿 殿中侍御史马伸试卫尉少卿日历不书伸除官之日此据赵甡之遗史 
　　乙亥策特奏名进士 
　　庚辰诏东京所属官司般发祭器大乐朝祭服仪仗法物赴行在时上将祀天南郊命有司筑坛于扬州南门内江都县之东南而从行无器仗故取之旧都焉 
　　辛巳右武大夫忠州防御使河北京东都大捉杀使李成引兵入宿州初成既不能渡河朝廷恐其众太盛命成分所部三千人往应天府及宿州就粮余赴行在有道士陶子思者为人诞妄喜谈兵成道遇之子思谓成有割据之相劝之西取蜀成遂有叛意乃分军为二一侵泗州别将主之一侵宿州成自将之皆约八月晦日至是成陈仗入城宿人以其奉朝命来屯初不之备军入未半即有登城者俄顷弓矢乱发纵火焚掠尽驱强壮为军别将犯泗州者不及期乃焚虹县而还复与成会成知事不集妄以前军史亮反已即时抚定告于朝朝廷待以不疑乃就赐铠甲成遂屯符离军势甚盛李成之叛日历不见事始但于今年十月庚子因刘光世奏存恤成军中老小事遂及之而熊克小历乃于元年十月乙丑书命刘光世讨成此实误乙丑十月九日也盖会要载光世以今年十月九日受命讨李成而克误移入去年是以差互今从赵甡之遗史系此 
　　是月中书舍人黄哲试给事中哲除命日历不书而九月壬辰荐士具衔乃如此按此月八日马伸论二相疏犹云哲掌丝纶当是月末方迁故且附此俟考 朝请郎王瞻为殿中侍御史此据御史台记无月日按瞻当是代马伸故附此月 尚书工部员外郎滕茂实既为金所拘忧愤成疾至是卒于云中绍兴二年二月甲申赠官 初吏部员外郎程昌＜宀禹＞与黄潜善论事不合出知蔡州郡已为金人所破军马散亡寇盗充斥昌＜宀禹＞始至郡招集流民简练师旅其命将也不限资格惟有功者居上日与群盗战每战必克遂为强兵昌＜宀禹＞家传云二年八月至蔡州不得其初除故附见此 金人迁二帝自上京至其国御寨遂移居韩州王若冲北狩行录云戊申八月入见尽徙韩州之民出而＜宀禹＞焉韩州在中京东北千五百里去燕山二千五百里令下之日尽空其城以兵驱其民惟听笼箧自随凡财谷什物之类皆毋得赍持诸兵因之攘劫女户及老弱之家有徒手而出者金遣晋康郡王孝骞等九百四人至韩州同处仍给田十五顷令种莳以自养驸马都尉蔡鞗尝劝上皇读春秋上皇大善之曰恨见此书之晚时御史中丞秦桧既不与徙遂依左监军完颜昌以居昌亦厚待之上皇在韩州思张商英忠谏尝为赋诗有尝胆思贤佐之句云此以张汇节要王若冲北狩行录赵甡之遗史等书参修但甡之系之春末恐误世传金人赐韩州供给二帝诏书其词鄙陋非真今不取四年七月乙亥又迁五国城 
　　九月壬午朔诏以杭州和买绢偏重均十二万疋于浙东西诸州 
　　癸未新除卫尉少卿马伸责监濮州酒务伸以论事不行辞不拜且录其所劾黄潜善汪伯彦等疏申御史台乞诛责诏伸言事不实趋向不正送吏部与京东路监当促使上道死中路天下冤之三年二月丙子再召 是日国信使杨应诚等以海州发高丽后五日至明州昌国县 
　　甲申武节大夫合门宣赞舍人京城外巡检使丁进叛率众犯淮西进初受宗泽招泽薨乃去时韩世忠军中有进余党百余人世忠尽斩于扬州竹西亭斩至王权有武臣叚思者劝世忠释而用之寻命御营右军副统制刘正彦以所部收进 
　　庚寅上御集英殿赐诸路类省试正奏名进士李易等四百五十一人及第出身同出身而川狭河北京东正奏名进士一百四人以道梗不能赴皆即家赐第特奏名张鸿举巳下至五等皆许调官鸿举以龙飞恩特附第二甲易江都人鸿举邵武人也故事殿试上十名例先纳卷子御前定高下及是御药院以例奏上不许曰取士当务至公既有初覆考详定官岂宜以朕一人之意更自升降自今勿先进卷子中兴圣政臣留正等曰恭惟太上皇帝当建炎之初策士于庭一委主司不以一人之好恶为之升黜天下之至公也及绍兴中权臣罔上假国家之科目以私其子弟亲戚则圣断赫赫然拔寒畯抑权贵以端仕进之路亦天下之至公也惟一出于至公故静则为天地之度动则为雷霆之威传曰公生明太上皇帝实有焉 翰林学士叶梦得兼侍读 
　　壬辰诏朝议大夫褚宗谔等二十一人并令乘驿赴行在秘书省校书郎富直柔太学正王觉并令赴都堂审察先是上尝语大臣以从官班列未富且谓黄潜善曰求贤宰相之职也宜加意询访因命取旧从臣姓名来上亦有召还复用者他日上又以人才未能广收为言潜善乃请用祖宗故事命近臣各举所知一二人以俟选择于是户部尚书吕颐浩举宗谔兵部尚书卢益举朝请郎惠柔民刑部尚书兼侍读王宾举新通判襄阳府程千秋翰林学士叶梦得举直龙图阁新知潭州辛炳朝散郎致仕王庭秀端明殿学士提举醴泉观黄潜厚举登州州学教授邹潜御史中丞兼侍讲王绹举通直郎蔡向吏部侍郎刘珏举前秀州崇德县令邓根从事郎朱鞸礼部侍郎张浚举直柔工部侍郎康执权举王觉及朝请大夫李公彦给事中黄哲举杭州州学教授李谊中书舍人黄唐传举朝请大夫知兴化军张读中书舍人张澂举从政郎致仕周虎臣等各二人上问辅臣今所举士人卿等有识者否潜善曰臣等未识者数人亦皆知名之士上甚喜宗谔高密人柔民晋陵人潜浩弟根邵武人鞸安吉人公彦临川人谊南昌人读闽县人虎臣管城人也致和间虎臣为永康令部使者科须甚峻虎臣争不听即请老人惜其去绘像祠之至是得召庭秀炳直柔已见向觉未见 是日叶浓入浦城县 
　　癸巳金人陷冀州权知军州事单某自缢死初权邦彦既以兵赴帅府勤王有将官李政者本云骑卒以军功授官措置守城甚有法纪律严明皆不敢犯金人攻城屡御退之或夜劫金人寨所得财物尽散士卒无纤毫入私由是皆用命一日金人攻城甚急有登城者火其门楼与官军相隔政曰事急矣能跃火而过者有重赏于是有数十人以湿氊裹身持仗跃火大呼力战金人惊骇有失仗者遂败走至是金以计诱其副将使害政故不能保而城陷后秦桧言于朝赠政忠州刺史此以赵甡之遗史及秦桧奏劄参修桧言政之功绩在赵立之上是不可不书也政赠官在四年十一月甲子 
　　甲午诏夔利州守臣并依成都府条例升带本路兵马钤辖日历无此今在绍兴六年九月二十日席益申明状修入 
　　乙未诏诸路禁兵隶帅府土兵射士隶提刑司即调发皆毋过三之一 
　丁酉赐新及第进士钱千七百缗为期集费自是以为故事李易等以上忧劳辞闻喜宴从之绍兴十七年十一月丁卯降旨复旧 宣教郎季洞充赵哲下参谋官时建州叛卒未平洞自言方腊之乱尝在剑川招募民兵防托安靖无虞愿往军前悉力讨捕故有是命 诏列郡守臣带管内安抚使者应军期事并听帅司节制 
戊戌上以所书资治通鉴第四册赐黄潜善时上退朝日览四方章奏暇则读经史尝取孟子论治道之语书之素屏因为潜善言论孟乃幼年所习读之了无凝滞后五日又出旅獒篇大有大畜卦以示辅臣臣留正等曰人主之于学问有出于勉强者有得于自然者出于勉强则作辍有时得于自然须臾不能忘之矣 
　　辛丑狭西节制司将官贺师范及金人战于八公原败绩师范死之初泾原统制官曲端既以留守司之命权河东经制使即檄鄜延经略司济其刍粟方拟议间会经略使王庶被朝命节制狭西军马以端为都统制庶传檄诸路并召端会雍耀间端以未受命为词不数日走马承受公事高中立赍端告身至自行在庶遣人达之诸路兵皆报应起发庶即以鄜延兵先出至龙坊而端又称尝有公移往还巳奏乞回避泾原经略使席贡别遣统制官庞世才将步骑万人来会庶无如之何则檄贡勒端还旧任遂遣师范趋耀州别将王宗尹趋白水且令原庆出师为援二帅各遣偏将刘仕忠寇鯶来与师范会庶欲往耀州督战已戒行会庞世才兵至邠州端中悔以状白庶言已赴军前庶乃止师范轻敌不戒猝遇敌于八公原战死二将各引归端既得兵柄则傍徨于淳化矣 
　　壬寅统领密州军马权管州事杜彦献赤芝彦言草叶纯赤实符建炎美号形如指掌应股肱宣力之义殆将有熊罴之士穷讨强敌盖彦自谓也癸卯辅臣进呈上曰朕以丰年为瑞今密为盗区且彦所献何足为瑞其还之 
　　甲辰黄潜善等奏谢宣示亲书素屏易孟子有旨勿拜上曰自朕幼习孟子书至成诵在口不觉写出如旅獒乃因叶梦得进读资治通鉴及之又欲写无逸篇以其字多屏狭不能容见别营度上又曰如孟子言用贤与杀皆察于国人朕详味斯言欲谨守之神交尚友如与孟子端拜而议 诏福建路监司兵官并听两浙提点刑狱公事赵哲约期会合用御营都统制按察两浙军兵王渊奏也 
　丙午诏京官已上非责降而闲居奉祠者俸钱并全支去岁用李纲言省三分之一至是遽复之 
丁未东京留守司统制官薛广及金人战于相州败死先是宗泽命广与统制官张用王善会兵收复两河用汤阴县射士也乘民惊扰聚而呼之民之从之者甚众其后受泽招安广前驱才出城而泽卒杜充不善抚驭专务诛杀善复叛去而广巳渡河时相州受围广往救之入境遇金人与战广败死其众皆散 
　　己酉同知枢密院事郭三益薨 
是秋按原本系己酉日下宋史作是秋谔尔昆达兰破五马山砦信王不知所终一说信王在五国城事出传闻难系的日今从史冠是秋于此条之上河外元帅府都总管马扩既北征会五马山寨有亡告金人者同知真定府韩庆和副统素赫恐扩引兵而来言于右副元帅宗辅左监军昌即大发兵至五马山攻朝天铁壁诸寨诸寨无井汲水于涧为敌断涧道诸寨遂陷时扩在馆陶庆和获其母妻信王亡不知所在此据张汇节要靖康陷金皇族数云信王见在五国城与此不同 西京留守司将官王仔奉启运宫神御始至行在 
　建炎以来系年要录卷十七 




●建炎以来系年要录卷十八 
　　宋 李心传 撰 
　　建炎二年冬十月按是月壬子朔癸丑诏濒江州县官渡口并差官主之应公私舟船遇夜并泊南岸以御营使司都统制王渊言金人在河阳恐其奄至也 
　　甲寅言者论维扬之城可扳援上下其濠池可步而往来乃诏扬州修城浚濠仍令江淮州军阅习水战 浙东马步军副总管杨应诚使高丽还具言王楷君臣见拒之意上以其负恩甚怒尚书右丞朱胜非曰彼国与金为邻而与中国隔海远近利害甚明此乃曩时待之太厚安能责报右仆射黄潜善曰若以巨舟载精甲数万径造其国彼能无惧乎胜非曰越海征伐燕山之事可戒也上怒乃解 
　　丙辰忠翊郎河北制置使王彦为武翼郎合门宣赞舍人彦初自东京赴行在上命召见时遣宇文虚中为祈请使而彦见黄潜善汪伯彦力陈两河忠义民兵引颈以望王师愿因人心向顺大举北征犄角破敌收复故地言辞愤激大忤潜善伯彦之意遂降旨免对而有是命 
　　戊午监察御史江淮抚谕寇防请令列郡月朔拜表如三京以示尊君亲上之意从之 
　　庚申上谕辅臣曰内侍高邈曾任狭西走马近得知狭州李彦仙书彦仙与金人战再三获捷又鄜延帅臣王庶节制六路进兵同华间将士用命亦屡胜敌朕闻之喜而不寐黄潜善曰不审邈得彦仙书日月远近上曰朕以其私书不欲取观恐书中有不欲人见者潜善曰前代帝王或复道窥人之私此陛下盛德也熊克小历载此事在十一月己丑今从日历 命江淮制置使刘光世将所部讨李成时成犯淮西故讨之按宋史系戊午日 
　　壬戌诏翰林学士叶梦得给事中孙觌中书舍人张澂讨论常平法条具取旨始用觌奏也时梦得屡为黄潜善言常平之利及是进呈青苗歛散永不施行其他条法令从官讨论来上上指八字曰此事宜先报行令远近知之潜善言澂详练民事遂命同讨论寻又命户部尚书吕颐浩 
　　癸亥初复钞旁定帖钱先是政和间陈亨伯为狭西转运使始议创经制钱大率添酒价增岁额官卖契纸与凡公家出纳每千收二十三其后行之东南又行之京东西河北岁入数百万缗靖康初废至是四方贡赋不能如期赴行在会知沛县李膺言方今多事朝廷之费日广窃见昨来经制司酒糟契税头子等钱所收至微所得至多傥复行之为利不细户部尚书吕颐浩翰林学士兼侍读叶梦得乃请复之梦得言如卖契纸头子等钱皆出于民之所欲故酒价虽增未尝驱民使饮税额虽增未尝迫民为商他皆类此而靖康初相继遽罢除量添酒钱近巳再行充造船外其余名色有似此等可以暂济急阙不至害民皆愿参取行之颐浩言其法可以助国而无害于民贤于缓急暴歛多矣量添酒钱巳见今年八月辛酉于是先取钞旁定帖钱命诸路提刑司掌之仍毋得擅用经制钱自此始熊克小历云宣和初因方腊之乱江浙残破诸州皆竭藏而官兵无所资乃诏发运使陈亨伯经制东南诸路亨伯始创经制钱钦宗实录亨伯附传亦云亨伯为经制发运使创比较酒务及以公家出纳钱量取其赢号经制钱后翁彦国为总制使仿其法又取所谓总制钱者至今天下有经总制钱给县官费盖自此始按史与克书皆误经制之法实建议于狭西后乃行于东南总制之法创于绍兴非翁彦国所立彦国尝为经制使未尝为总制使也经制事三年十月戊戌总制事绍兴五年闰二月乙巳可考 诏御营平寇左将军韩世忠以所部自彭城至东平中军统制官张俊自东京至开德以金人南侵故也仍命河外元帅府兵马总管马扩充河北应援使与世忠俊互相应援 是日金人围濮州初马扩既至北京欲会兵渡河复陷没诸郡次馆陶闻冀州巳陷而敌在博州皆傍徨不敢进其副俱重与统制官曲襄鲁珏杜林相继遁归扩军乏食众讻讻以顿兵不动为言扩遂引兵攻清平县金右副元帅宗辅左监军昌左都监栋摩合兵与扩战城南统制官阮师中按北盟会编无阮师中巩仲达及其子元忠皆死于阵日向晡清平人开门助金人掩扩军之背扩军乱统制官任琳引众叛去其属官吴铢孙懋皆降金扩知事不集乃由济南以归主管机宜文字起复承议郎万俟虡与敌遇及其子刚中死之后赠朝散大夫虡阳武人宣靖间尝为太学录此据绍兴元年五月己酉虡家陈乞赠官状修入状云今年十二月在博州逢金兵战死未详多昂摩金主晟从弟也时统制官张世昌军失道误由东平世昌途中立节制使牌晨夕趋衙扩之未败也左副元帅宗维以兵来会宗维自云中南出将历怀卫而东闻扩败遂由黎阳济河以侵澶渊守臣王棣御之不能下进攻濮州赵甡之遗史十一月乙未濮州陷金人围城凡三十三日逆数之当系于此日朝廷亦闻金在澶濮间故遣韩世忠张俊以所部兵迎敌而命扩佐之盖未知扩败也既而言者以俊中军不可远去遂命御营平寇前将军权同主管侍卫马军司公事范琼代行琼请合门宣赞舍人王彦与俱乃以彦为平寇前军统领彦知琼臣莭不著难与共事即称疾就医真州琼并将其军万人而去扩至扬州上疏待罪诏降三官为右武大夫和州防御使罢军职 
　　甲子命常德军承宣使孟忠厚奉隆祐太后幸杭州以武功大夫鼎州团练使苗傅为扈从统制先是张浚为侍御史尝请先措置六宫定居之地然后陛下以一身巡幸四方规恢远图上纳其言遂命六宫从太后先往忠厚申明应办事上谕大臣曰三省须与定色目若仓卒索难得之物使百姓何以供亿太后比朕虽粗留意亦不以口腹劳人如朕于两膳物至则食未尝问也向自相州渡河野中寒甚烧柴温饭用瓢酌水与汪伯彦于茅舍下同食今不敢忘辅臣曰陛下思艰崇俭以济斯民天下幸甚熊克小历略载此事于十一月癸巳与日历不同 
　　戊辰吏部员外郎京东西路抚谕黄次山与从行官吏皆进秩一等以次山自言两路并系兵火去处与向南路分事体不同故也日历无此今以绍兴六年十月二十九日叶莫缴到吏部公据修入 
　　癸酉翰林学士叶梦得言臣闻祭有祈有报无事则报有事则祈惟其时而巳臣近因申明昊天上帝皇地祇册文蒙旨别撰已为祈辞今来合降赦书谓宜更行推广历叙天下艰危之状深自贬损明示四方无有远近皆知陛下为民请命以邀福于上下神示之意则虽幽远与愚贱者皆可以动文辞播告不为无补从之 是日按宋史系甲子日合门宣赞舍人京西北路安抚制置使知河南府翟进战死进与金人夹河而战屡破之时东京留守杜充酷而无谋士心不附诸将多不安之马扩王彦既还朝余稍稍引去起复留守判官宗頴屡争不从力请归持服统制官荣州防御使杨进亦叛以数万众攻残汝洛间进谓其兄兵马钤辖兴曰杨进凶贼终为国家大患当力除之至是进率其军与杨进遇于鸣皋山下夹伊水而军杨进多骑兵兴皆步卒将士望骑兵有惧色翟进激之使战进渡水先登为流矢所中马惊坠堑进为贼所害贼乘势大呼击官军官军遂败兴收余兵保伊阳山寨诏赠进左武大夫忠州剌史初宗泽之为留守也日缮兵为兴复计两河豪杰皆保聚形势期以应泽泽又招抚河南群盗聚城下欲遣复两河未出师而泽卒充无远图由是河北诸屯皆散而城下兵复去为盗掠西南州县数岁不能止议者咎之 
　　甲戌大理少卿吴瓌言国家科举兼用诗赋而政和令命官不得以诗赋私相传习之禁尚未删去望令刑部删削从之 
　　始命有司讨论崇观以来滥赏凡直赴廷试及进书颂虚作从军治河因权幸保奏推赏与父兄秉政无出身而得贴职者皆厘正之至是都省以留滞为言丙子诏令到部官自陈有无系讨论之人仍给除名罪如系前项色目人并令吏部审量取旨事祖见七月癸未四年六月辛巳再讨论 
　　丁丑资政殿大学士大金祈请使宇文虚中始渡河赵甡之遗史云先是诏求奉使绝域者虚中方提举洞霄宫乃上表自荐遂加观文殿学士为大金祈请使此所云官职皆误今不取 是日范琼引兵至京师 
　　是月朝散郎顾文为监察御史日历不书此据台记 江淮制置使刘光世败李成于新息县先是光世以统制官王德为先锋与成遇于上蔡驿口桥败之成奔新息裒散卒再战光世以儒服临军成遥见白袍青盖者曰必大将也并兵围之德溃围拔光世以出光世下令得成者以其官爵予之士奋命争进再战皆胜成遂遁走其谋主陶子思为官军所执按宋史系十一月朔辛巳 御营前军副统制刘正彦击丁进降之正彦初至淮西即须兵合肥安抚使胡舜陟固拒不与正彦檄求愈急且屯师城下以得兵而后退舜陟闭关拒之踰月正彦大怒驿闻于朝诏舜陟分析舜陟亦劾正彦逗挠失事持兵不归可重黜正彦之出师也请通直郎刘晏偕行晏严州人在辽登进士第宣和四年率众数百来归及金人围京师朝廷以晏总辽东之兵谓之赤心队故晏以赤心骑八百从正彦行逮至淮西而进军颇众晏曰兵固有先声后实者今贼势甚张当以奇计破之乃为五色旗使骑兵持之循山而出一色既尽则以一色易之贼见官军累日不绝旗色各异遂不战而请降诏降赦进罪分其兵隶诸军正彦以功自武德大夫威州剌史进阶官武功大夫而晏迁朝散郎各赐金帛晏悉以所赐分将士将士皆悦正彦始觖望 
　　十有一月按是月辛巳朔癸未初卖四字师号每道价二百千即犯公私罪杖非伤人及盗者听赎一次用礼部侍郎张浚请也 初汪伯彦既去相州金人执其子军器监丞似女之夫都水监丞梁汝霖使来割地似等至相州而守臣赵不试固守不下遂拘以北至是得归伯彦以闻且言二帝未还不敢顾私已径令还乡矣上优诏劳之或曰伯彦密使人赎似于金国似后更名召嗣熊克小历知枢密院汪伯彦有子曰似与其女之壻梁汝霖者向皆为金人掠去拘于汤阴县寨中一年矣至是似汝霖同日南遁至河偶得渔舟以济按宗泽未卒前有奏疏云助奸臣赎子与壻之谋则其图归已久非仓卒遁归也今且两存之似汝霖自监丞出割地事见伯彦中兴日历颇详克称为金人掠去亦误 
　　甲申朝奉郎知天长军杨晟惇言盗贼之始以数弓手取之而有余及其结集虽众将捕之或不足近者增置弓手实消寇之术也若增而不教与不增同教而无法与不教同乃诏州县自办钱造军器其武尉未辟者趣令辟之晟惇麻阳人也 银青光禄大夫提举西京嵩山崇福宫李纲责授单州团练使万安军安置初纲既贬会有旨左降官不得居同郡而责授忻州团练副使范宗尹在鄂州乃移纲澧州居住今年十月至是有上书讼纲之冤者御史中丞王绹因劾纲经年不赴贬所又论纲靖康中要功劫寨结众伏阙覆师太原凡三罪请投之岭海疏奏遂有是命纲之责日历不书此据纲行状及胡安国核实论修入纲为王绹所劾惟朱胜非闲居录略及其事未见全章绹以此月丙戌迁礼书故且先载纲谪命于未迁之前当求它书附其本日 按宋史系辛巳朔 高丽国王楷遣其臣尹彦颐等入见且奉表谢罪诏中书舍人张澂押伴丽使入贡日历不书会要在此月奉表谢罪据朱胜非闲居录云尔张澂押伴事按日历十月壬戌载上语云澂近押伴高丽人使与宾客言甚知体然此时丽使未来或是十二月戊午澂等奏常平法时上语未可知丽使入朝无本日澂以是月丙戌除中丞故先书押伴事俟考 按宋史系辛巳朔既见命客省官赐酒食于殿门外仍优诏答之 
　　丙戌户部尚书吕颐浩试吏部尚书翰林学士兼侍读叶梦得试户部尚书御史中丞王绹试礼部尚书中书舍人张澂试御史中丞给事中孙觌试吏部侍郎仍兼权直学士院起居郎周望试中书舍人右司谏郑珏试右谏议大夫日历于十一月丙戌载颐浩梦得除命而熊克小历并绹澂书之按日历十二月戊午记讨论常平事梦得澂尚带旧衔岂非未迁时已上此奏而后乃行之耶按吏户部题名颐浩梦得觌之除皆在十二月而澂十一月间常押伴丽使则未应已为中丞必有一误以台部后省题名参考之颐浩梦得觌之除有月而无日珏之除有时而无月澂之除有年而无时至绹望之除又全不见按十二月五日望奏民间习射事巳系舍人衔而澂寔代绹望寔继澂则在十一月也今因颐浩梦得除命遂书之当更考求各附本日颐浩在版曹尝乞辇致左藏库官物过江言未及行而徙 
　　九女涧递卒王安擅拆东京留守司递角事闻丁亥诏特依军法后有犯者视此 
　　己丑江淮制置使刘光世还行在李成之败也获其党之家属诏分养于真泰楚三州至是光世具上男女六百余人上谓宰执曰此曹身且不顾岂恤其家朕念作乱者非其家属之罪故令分养之黄潜善曰臣闻光世凯旋过楚州降卒见家属无恙皆感泣仰戴圣恩朱胜非曰郊赦中可载此以见陛下德意上又曰昨于光世处得成所用提刀一重七斤成能左右手运两刀所向无前惜也惑于陶子思邪说使朕不得用之是日光世俘子思诣都堂既而以火燃于开明桥上其军士降者皆释之日历载此事于十月九日庚申盖因汪伯彦时政记所云而不深考耳其中有云去降赦尚半月盖十一月九日己丑也会要亦云光世以十月九日受命讨成不应其日巳奏捷今各附本日庶见首尾时政日历差一月熊克小历又差一年今并不取 
　　辛卯上梦上皇在延福宫亟往拜之翌日以谕辅臣凄然良久曰朕何时得见上皇耶黄潜善曰近闻宇文虚中以十月二十六日过河与金人相见议事自兹二圣归必有期望少宽圣抱上颔之日历载此事于十月十一日壬戌恐误今从熊克小历附此 
　　壬辰金人陷延安府中散大夫通判府事魏彦明死之先是金人陷府之东城而西城犹坚守今年正月金人谍知都统制曲端与经略使兼节制狭西军马王庶不协遂并兵寇鄜延康定统制官王宗尹不能御庶在坊州闻金入康定夜趋鄜延以遏其前金诡道陷丹州丹州界于鄜延之间庶乃自当鄜州来路遣统制官庞世才郑恩当延安来路时端尽统泾原精兵驻邠州之淳化庶日移文趣其进且遣使臣进士十数辈往说谕端端不听庶知事急又遣属官鱼涛督师端阳许之而实无行意权转运判官张彬为端随军应副问以师期端笑谓彬曰公视端所部孰与李纲救太原之兵乎彬曰不及也端曰纲召天下兵不度而往以取败北今端兵不满万万一若败敌骑长驱无狭西矣端计全狭西与鄜延一路轻重是以未敢即行不如直抵巢穴攻其必救乃遣泾原兵马都监吴玠攻华州端自攻蒲城县华州蒲城皆无守兵玠拔华州端不攻蒲城引兵趋耀之同官复迂路由邠之三水与玠会于宁之襄乐襄乐在深山中去金人五百里天大雪寒甚敌攻世才世才与战下不用命乃败自此金兵专围西城昼夜攻击不息西城初受围彦明与权府事刘选分地而守彦明当东壁空家赀以赏战士敌不敢犯庶子之道年未二十率老弱乘城敌昼夜攻士多死者阅十有三日城之后大门陷选与马步军总管马忠皆遁去彦明独曰吾去则民谁与同死城以外非吾所当死之地也敌大入彦明帅所部力战坐子城楼上敌并其家执之谕使速降彦明曰吾家食宋禄汝辈使背吾君乎罗索怒敲而杀之久之诏赠彦明中大夫官一子彦明开封人也初庶闻围急自收散亡往援温州观察使新知凤翔府王＜王燮＞亦将所部发兴元比庶至甘泉而延安巳陷庶无所归乃以其军付＜王燮＞而自将百骑与官属驰至襄乐劳军庶犹以节制望端欲倚端以自副端弥不平端号令素严叩其壁者虽贵亦不敢驰庶至军端令每门减其从骑之半至帐下仅有数骑而巳端犹虚中军以居庶庶坐帐中端先以戎服趋于庭既而与张彬及走马承受公事高中立同见帐中良久端声色俱厉问庶延安失守状且曰节制固知爱身不知为天子爱城乎庶曰吾数令不从谁其爱身者端怒曰在耀州屡陈军事而不一见听何也因起归帐庶留端军终夕不自安端谋即军中诛庶而夺其兵乃夜走宁州见狭西抚谕使主客员外郎谢亮说之曰延安五路襟喉今既巳失春秋大夫出疆之义得以专之请诛庶归报亮曰使事有指今以人臣而擅诛于外是跋扈也公则自为之端意沮因复归军明日庶见端为言巳自劾待罪端乃拘縻其官属又夺庶节制使印而遣之王＜王燮＞将两军在庆阳端使人召之＜王燮＞不应会有告＜王燮＞过邠州军士掳掠者端怒命统制官张中孚率兵召＜王燮＞谓中孚曰＜王燮＞不听则斩以来中孚至庆阳而＜王燮＞巳去遽遣兵要之不及而止＜王燮＞亦不能军遂将其余众还入蜀 金人既陷延安府遂自绥德渡河抵晋宁军守臣徐徽言遣使约知府州威武军承宣使折可求谋夹攻敌罗索闻徽言与可求合乃令人说可求许封以关中地可求遂降金挟可求招徽言于城下徽言登陴以大义责之且引弓射可求可求乃去金攻晋宁急徽言屡败之斩罗索之子徽言西安人也 
　　癸巳两浙提点刑狱公事赵哲与叶浓战于建州城下大败之浓引其兵东走哲遣人招谕浓遂降其后浓至张俊军中复谋为变俊执而诛之熊克小历载此事于十二月庚申今从日历会要系此月十三日 
　　乙未集英殿修撰新知福州吴岩夫移知南剑州此恐与十二月丁丑所书余深留江常事相关当考 是日金人陷濮州初左副元帅宗维自澶渊引兵至城下意以为小郡甚轻之将官姚端乘其不意夜劫其营直犯中军宗维跣足而走仅以身免金攻城凡三十三日至是自西北角登城守陴者不能当端率死士突出宗维入其城守臣直秘阁杨粹中登浮图最高级不下宗维嘉其忠义许以不死乃以粹中归城中无少长皆杀之金又至澶渊显谟阁学士知开德府充本路经略安抚使王棣率军民固守金伪为书至城下曰王显谟已归附汝百姓何敢拒师军民闻之欲杀棣棣走至南门为军民所践而死城遂陷经略司主管机宜文字朝请郎郑建古亦为乱兵所杀金怒其拒战杀戮无遗事闻赠棣资政殿学士赠建古朝请大夫建古铅山人也开德之陷史无月日赵甡之遗史附于濮州之后日历绍兴元年七月一日郑建古妻傅氏诉铅山县科须状云建炎二年十二月金人围闭本府战守陷没此必得其实但以不见本日故著于此龚颐正忠义录云棣巷战而死盖其家陈乞恩泽状云尔与甡之所记不同颐正所录又以棣为显谟阁待制亦误棣建炎元年已迁密直其迁显学未知在何时当考于是有言粹中死事者乃赠徽猷阁待制粹中赠职日历会要皆无之惟季陵外制集有制词略曰一城之人同日而死汝无负者朕实痛之时相州围久粮食皆绝守臣直徽猷阁兼主管真定府路经略安抚司公事赵不试谓军民曰今城中食乏外援不至不试宗子也岂可顺敌诸人当自为计众不应不试又曰约降如何众虽凄惨然亦有唯唯者不试乃登城遥谓金人请开门投拜乞勿杀金人许之不试乃具降书启门而纳其家属于井中然后以身赴井命提辖官实之以土人皆哀之此据赵甡之遗史但甡之谓权知相州赵县丞乃不字行宗室恐误按不试靖康元年十二月丙寅自朝请郎通判相州除直秘阁权州事建炎元年五月升直徽猷阁知相州即此人也澶相之陷当别求它书各系本日 按陷相州宋史系壬寅日东京留守杜充闻有金师乃决黄河入清河以沮兵自是河流不复矣 
　　初太学生建安魏行可应诏使绝域补右奉议郎假朝奉大夫尚书礼部侍郎充大金军前通问使右武大夫果州团练使郭元迈副之仍命行可兼河北京畿抚谕 
</div>
    <div class="pagination">
<a href="建炎以来系年要录_page5.html">上一页</a><a href="建炎以来系年要录.html">1</a><a href="建炎以来系年要录_page2.html">2</a><a href="建炎以来系年要录_page3.html">3</a><a href="建炎以来系年要录_page4.html">4</a><a href="建炎以来系年要录_page5.html">5</a><span class="current-page">6</span><a href="建炎以来系年要录_page7.html">7</a><a href="建炎以来系年要录_page8.html">8</a><a href="建炎以来系年要录_page9.html">9</a><a href="建炎以来系年要录_page10.html">10</a><a href="建炎以来系年要录_page11.html">11</a><span>...</span><a href="建炎以来系年要录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
