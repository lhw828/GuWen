<!DOCTYPE html>
<html>
<head>
    <meta charset="UTF-8">
    <title>大事记续编 - 第 46 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 46 页/共 65 页</h1>
    <div class="content">　　十二月壬寅庶人承干卒【新纪】戊午突厥部落南渡河李思摩来奔【以吕祖谦标目修】
　　唐太宗文武皇帝贞观十九年春二月庚戌帝伐髙丽萧瑀留守洛阳【以新纪通鉴修】
　　解题曰按南蛮传贞观时林邑与防刹罗刹二国使者偕来林邑言不恭羣臣请问罪太宗曰昔苻坚欲吞晋众百万一战而亡隋取髙丽嵗调人与为怨乃死匹夫手朕敢妄议兵耶赦不问伐髙丽之失太宗非不知之也一怵于陈大德之观衅再激于新罗之求救遂扫境而属之而不暇他顾也岂非所谓知之非艰行之惟艰耶事见通鉴
　　赠殷比干太师諡忠烈【以新旧纪修】三月帝至定州皇太子监国命摄太子太傅髙士亷左庶子刘洎马周等辅皇太子监国长孙无忌摄侍中吏部尚书杨师道摄中书令及岑文本从行夏四月丁未文本薨右庶子许敬宗捡挍中书侍郎【通鉴】李勣克盖牟城【以新纪修】五月张亮拔沙卑城【以朱熹纲目修】
　　解题曰窦苹音训卑沙城今朔庭南海府在梁水南三百里
　　甲申帝克辽东城置辽州六月丁酉朔克白岩城置岩州己未大败髙丽于安市城【以新旧纪修】
　　解题曰窦苹音训白岩城今戎人以为岩州在梁水西北四十里安市城在梁水城南百八十里夷人亦呼为鐡州
　　秋七月壬申薛延陀真珠可汗死子拔灼自立为多弥可汗【以吕祖谦标目修】李勣攻安市城不克癸未帝乃班师【以旧纪修】冬十月命祀魏征复立所踣碑【以朱熹纲目修】
　　解题曰唐仲友曰髙丽之役褚遂良諌不听帝所狎也辽东之还谓魏征在吾无此行帝所惮也古人言成王畏相以此事见通鉴
　　戊午次汉武台刻石纪功【新纪】十一月丁亥贬杨师道为工部尚书【新纪】十二月戊申帝次并州【以新纪修】薛延陀冦河南领军大将军执失思力大败之【以通鉴修】庚申杀刘洎【以新旧纪修】
　　解题曰按新旧史列传帝征辽东诏刘洎兼太子左庶子检校民部尚书辅皇太子监国太宗谓洎曰我今逺征使卿辅太子安危所寄卿冝深识我意洎曰愿陛下无忧大臣有愆失臣谨即行诛帝以其妄发颇怪之谓曰卿性疎而太健恐以此败深冝戒慎帝还不豫洎与马周入候洎周出褚遂良问起居洎泣曰上体患痈殊可惧遂良诬奏之曰国家不足虑正当辅少主行伊霍事大臣有异志者诛之自定矣帝愈召洎问状洎以实对又引马周以自明周对与洎所陈不异遂良执不已乃赐洎自尽洎临引絶索笔牍欲有所奏有司不敢与帝后知之有司皆得罪【孙甫曰遂良不应譛洎盖遂良被谴之后洎子诉寃李义府助之又贞观实録许敬宗颇以私意改易旧文则譛洎之事未必可信苏轼取其说】显庆中其子业诣阙诉遂良谮死状李义府右之髙宗告近臣乐彦祎曰辨之是先帝过刑事寝余见通鉴
　　马周摄吏部尚书始罢四时选【以通鉴修】
　　唐太宗文武皇帝贞观二十年春正月夏州都督乔师望等击薛延陀大破之【以新纪修】丁丑遣大理卿孙伏伽等二十二人以六条察四方【以通鉴修】
　　解题曰王容曰按百官志监察御史十道巡按一察官人善恶二察户口流散籍帐隐没赋役不均三察农桑不勤仓库耗减四察妖猾盗贼生业为公私蠧害五察德行孝悌茂材异等藏器晦迹应时用者六察黠吏豪宗兼并纵贫弱寃苦不能自伸者此言巡察四方或者即此六条欤余见通鉴【按旧史李峤传则天初置右御史台巡按天下峤上疏今之所察但凖汉之六条推而广之则无不包矣无为多张科目空费簿书】
　　三月己巳帝还京师【以新旧纪修】己丑张亮谋反伏诛【以吕祖谦标目修】闰三月癸巳朔日有食之【新纪】戊戌罢辽州岩州【以吕祖谦标目修】囘纥攻薛延陀六月乙亥遣江夏王道宗李勣伐薛延陀囘纥杀多弥可汗据其地【以新纪修】秋八月甲子立皇孙为王【以本纪修】囘纥诸部并降己巳帝幸灵州受之九月诸部上号为可汗【以吕祖谦标目修】冬十月萧瑀罢【以旧纪修】丙戌帝还京师【以新旧纪修】
　　唐太宗文武皇帝贞观二十一年春正月壬辰申文献公髙士亷薨【以新纪修】丙辰以囘纥诸部为州府其酋长为都督刺史【以吕祖谦标目修】
　　解题曰范祖禹曰中国之有夷狄犹昼之有夜阳之有隂君子之有小人也中国失政四夷交侵先王所以御之者曰而难任人蛮夷率服曰无怠无荒四夷来王盖柔逺能迩治内安外而殊俗之向慕不以利诱不以威胁而自至矣故不劳民不费财至于后世之君或讐疾而欲殄灭之或爱悦而欲招来之二者皆非也何则彼虽夷狄亦人类也王者于天地间无所不养况人类而欲残之乎残之尚不可况不胜而欲自残其民乎仁人之所不为也为之者秦始皇是也山川之所限风气之所移得其地不可居得其民不可使列为州县是崇虚名而受实弊也且得之既以为功则失之必以为耻其失不在于己则在于子孙故有征讨之劳馈饷之烦民不堪命而继之以亡隋炀帝是也人君类忽近而喜逺厌故而喜新虽或未至于亡而常与之同事其累德岂细哉事见通鉴
　　丁酉诏以来嵗二月有事于泰山【以新旧纪修】丁丑皇太子释菜于太学【新纪】三月戊子遣武卫大将军牛进达等为行军大总管率三总管兵伐髙丽【以新纪通鉴修】夏四月乙丑作翠微宫【以新旧纪修】丙寅置燕然都防府【以吕祖谦标目修】五月戊子帝幸翠微宫【以新旧纪修】庚戌李勣克南苏木底城【新纪】六月癸亥长孙无忌遥领扬州都督【以通鉴旧纪修】秋七月乙未牛进达克石城【新纪】庚子作玉华宫庚戌还宫【以吕祖谦标目修】解题曰玉华宫在坊州冝君县北四十里凤凰谷永徽废为寺县治古杸栩城北谷盖因凤凰集杸栩得名也
　　八月壬戌河北水灾停封禅【以旧纪通鉴修】
　　解题曰晁补之曰太宗始排羣议欲守俭约贤君仁人之言也请者不已后卒议行徒以星变水灾而止太宗好大喜功不惮万里伐髙丽况封禅耶使其本心薄之而不为虽举天下以劝我何有哉既行而以事辍则特不得已耳语曰智及之仁不能守之太宗之谓矣事见通鉴
　　立子明为曹王寻以为巢刺王元吉后【以通鉴修】
　　解题曰唐仲友曰观魏征辰嬴王珪郭亡之谏知后世必有武氏杨氏之事矣事见通鉴
　　戊戌发江南所造船伐髙丽【以通鉴修】冬十月癸丑褚遂良罢【新纪】十一月突厥车鼻可汗入贡【以通鉴修】癸卯徙顺阳王泰为濮王【以通鉴修】十二月戊寅遣骁卫大将军契苾何力为行军大总管率三总管兵伐兹【以新纪修】
　　唐太宗文武皇帝贞观二十二年春正月庚寅马周薨【以新纪修】
　　解题曰唐仲友曰周锐敏多中机防与太宗性合其得君过房杜而人才不及矣
　　戊戌帝幸温汤【以新纪修】己亥中书舍人崔仁师为中书侍郎参知机务【以通鉴修】丙午遣武卫大将军薛万彻为大总管伐髙丽【以新纪修】长孙无忌检校中书令知尚书门下省事【新纪】戊申还宫【以新纪修】二月褚遂良起复【以新纪修】乙亥帝幸玉华宫【以新纪修】流崔仁师于连州【以新纪修】三月充容徐惠以帝东征西讨营缮相继服玩华靡上疏諌【以通鉴修】解题曰唐仲友曰数调兵讨定四夷稍稍治宫室劳役百姓隋亡以此二事之极也惟魏征尝言之然于用兵亦不极谏而惠之疏乃及于此可谓切中时病矣事见通鉴
　　夏四月丁巳武侯将军梁建方破松州蛮【以新纪修】五月右卫率长史王防平天竺【以吕祖谦标目修】秋七月命劒南造船伐髙丽【以吕祖谦标目修】
　　解题曰唐仲友曰昔汉武平四夷惟匈奴天下共其劳其他各止一方太宗征辽之役固已天下共劳矣今舟檝粮械之役齐蜀与越皆同其扰信乎兵者民之残财之蠧也事见通鉴
　　壬辰杀华州刺史李君羡【以吕祖谦标目修】癸卯梁文昭公房龄薨【以吕祖谦标目修】
　　解题曰按旧史列传龄谓诸子曰今天下清谧惟东讨髙丽不止为国患主上含怒意决臣下莫敢犯顔吾知而不言则衔恨入地遂抗表谏曰臣闻兵恶不戢武贵止戈今上古所不臣者陛下皆臣之矣惟髙丽歴代逋诛陛下责其弑逆亲总六军问罪辽碣未经旬月即拔辽东虏获数十万计比功较德万倍前王且陛下抜将于行伍之中取士于凡庸之末逺夷之使一见不忘小臣之名未尝再问加以留情坟典属意篇什笔迈钟张辞穷班马抚万姓以慈遇羣下以礼褒秋毫之善解吞舟之网逆耳之谏必听肤受之诉斯絶降乗吮思摩之疮登堂临魏征之柩哭战亡之卒则哀动六军负填道之薪则精感天地众美兼备臣深为陛下惜之重之爱之寳之易曰知进退存亡而不失其正者其惟圣人乎传曰知足不辱知止不殆陛下威名功德亦可足矣拓地开疆亦可止矣边夷贱类古者以遐荒视之冝从阔絶若必欲絶其种类恐兽穷则【师还靺鞨犯陈亦可见矣】且陛下每决一死囚必三复五奏进素食停音乐以人命之重为之感动也今士无一罪驱之行阵委之锋刃肝脑涂地魂魄无归老父孤儿寡妻慈母望轊车而掩泣抱枯骨以摧心足以变动隂阳感伤和气使髙丽违失臣节诛之可也侵扰百姓灭之可也长能为中国患除之可也今无是三者而坐敝中国为旧主雪耻新罗报仇非所存者小所损者大乎愿下沛然之诏许髙丽自新焚凌波之船罢应募之众自然华夷庆赖逺肃迩安臣死且不朽余见通鉴宋祁賛曰太宗取孤隋攘羣盗天下已平用龄如晦兴大乱之余纪纲雕弛而能兴仆植僵使号令典刑粲然罔不完具虽数百年犹防其功可谓名宰相然求所以致之之迹殆不可见何哉唐栁芳有言帝定祸乱而房杜不言功【唐仲友曰太宗折淮安王明二人之功与萧何类】王魏善諌而房杜让其直【唐仲友曰禹曰予何言予思日孜孜是逊臯直益賛于禹禹拜昌言曰俞是逊益直伊尹相汤仲虺咎单作书傅説相髙宗祖己作训古大臣相成大率如此】英卫善兵而房杜济以文【唐仲友曰事有出于人主之所好所能者人臣非助之为难全之为难也太宗好兵而能于兵英卫助太宗者也房杜济太宗者也虽然使房杜有伊周之学能兴三代之制度以副太宗之所好彼其自喜冝何如而岂复快心于一髙丽哉号令典刑悉因隋旧仅得魏征仁义之说以辅之固足济太宗之武使不至于如隋终岂免于偏胜封建井田肉刑明堂之属不能建明而顾以空言止髙丽之伐哉】持众美效之君是后新进更用事龄身处要地不吝权善始以终此其成大名者谅其然乎如晦任事虽浅观龄许与及帝所亲欵则谟谋果有大过人者方君明臣良志叶议从相资以成事固千载一遇萧曹之勲不足进焉【唐仲友曰自王迹熄至秦极坏故汉承秦为难魏太和复古至隋颇备唐承隋为易故号令典刑唐若可以过汉者所因不同也】虽然宰相所以代天者也辅賛弥缝而藏诸用使斯人由而不知唐仲友曰太宗与房杜君臣之契谓之明良相逢可矣而古之王者必有师臣汤之于伊尹武王之于尚父是也故能以道正君格其非心以登尧舜之盛房杜之于太宗可以为名相矣未可以为畏相也故髙丽之伐危惙之疏不能已也至于魏征辅賛弥缝虽未可与房杜比而畏相之风则颇有之经世之材佐之创业正君之道辅之守成兹其所以为太宗二子之不能相兼亦其所以止于太宗欤
　　八月己酉朔日有食之【新纪修】九月庚辰昆立道行军总管阿史那杜尔及薛延陀余部战败之【以新纪修】己亥褚遂良为中书令【以吕祖谦标目修】壬寅眉卭雅三州獠反【新纪】冬十月癸丑帝还宫【以通鉴修】十二月阿史那社尔平兹闰月擒其王【以吕祖谦标目修】
　　唐太宗文武皇帝贞观二十三年夏四月己亥帝幸翠微宫【以新旧纪修】五月戊午出李勣为叠州都督【以吕祖谦标目修】解题曰按新史列传勣既忠力帝谓可托大事后留宴顾曰朕思属防孤无易公者公昔不遗李宻岂负朕哉勣感涕因囓指流血俄大醉帝因解衣覆之帝疾谓太子曰尔于李勣无恩今以事出之我死冝即授以仆射彼必致死矣乃授叠州都督【唐仲友曰太宗出之使髙宗用之得其死力此尤可笑岂有社稷臣而以用舍易其心哉太宗之意不过谓名将无过于勣虑中外有变髙宗得其用讵知女戎起于宫壸非勣不学之所能止哉】
　　辛酉卫景武公李靖卒【以通鉴修】
　　解题曰唐仲友曰靖自囚上急变君臣之义也勣不负李密意气之交也太宗逆取顺守不过假仁义是以重意气之交深托李勣至于知君臣大义如靖者不免于谗毁赖靖忠智有以自明耳太宗之知人失于此矣
　　己巳帝崩长孙无忌禇遂良受遗诏辅太子
　　解题曰按新旧史列传帝疾甚召长孙无忌入卧内帝引手扪无忌頥无忌哭帝感塞不得有所言翌日与遂良入受诏谓之曰汉武寄霍光刘备托诸葛朕之后事一以委卿太子仁孝卿之所悉须尽诚辅佐永保宗社谓太子曰无忌遂良在汝无忧矣顾遂良曰无忌尽忠于我我有天下多此人力尔辅政无令防毁者害之因命遂良草诏余见通鉴唐仲友曰汉髙祖谓陈平智有余王陵可以辅之安刘氏者必周勃故虽有吕氏之难而社稷不摇髙祖知人之审盖以大度得之太宗属意于李勣用无忌遂良而以许敬宗李义府参之敬宗卒附武氏李勣劝成其事唐祚几移太宗素有知人之鉴盖闇于多欲也
　　庚午奉大行还京师辛未礼部尚书兼太子少师于志宁为侍中太子少詹事张行成兼侍中捡挍刑部尚书兼右庶子髙季辅兼中书令六月甲戌朔皇太子治即皇帝位以遗诏罢辽东及土木之役【以新旧纪及通鉴修】丁丑李勣为特进捡挍洛州刺史癸未长孙无忌为太尉癸巳勣为开府仪同三司参掌机宻【以新纪传修】秋八月河东地震晋州尤甚【以新旧纪修】庚寅葬文帝于昭陵庙号太宗【以旧纪修】
　　解题曰曽巩曰太宗屈己从谏仁心爱人可谓有天下之志以租庸任民以府卫任兵以职事任官以才能任职以尊本任众操于上者要而不繁取于下者寡而易供民有农之实而兵之备存兵有兵之名而农之利在事之分有归而禄之出不浮材之品不遗而治之体相承其亷耻日以笃其田野日以辟其法修则安且治废则危且乱可谓有治天下之材行之数嵗粟米斗至数钱居者有余蓄行者有余赀人人自厚几于刑措可谓有治天下之效然而不得与先王并者法度之行拟之先王未备也礼乐之具田畴之制拟之先王未备也躬亲行阵之间战必胜攻必克天下莫不以为武而非先王之所尚也四夷万国古所未及以政者莫不服从天下莫不以为盛而非先王之所务也太宗之为政于天下者得失如此【窦苹音训昭陵在醴泉县六十里九山】
　　九月乙卯李勣为左仆射同中书门下三品【以旧纪修】解题曰仆射同三品自此始孙甫曰唐采魏晋之制以仆射侍中中书令为正宰相仆射二品侍中中书令三品李勣自尚书授詹事詹事卑于尚书借其辅翼太子故授之同中书门下三品使得与闻国政此侍中中书令之任也今勣授开府仪同三司从一品又改仆射从二品而反同三品故苏冕防要駮其事曰岂不与立号之意乖乎永隆崔知温薛元超除中书令而曰同中书门下三品又大乖也杜佑以裴炎为正议大夫守侍中崔知温为正议大夫中书令刘景先为中大夫侍中并同中书门下三品当以阶卑官髙令所给禄秩同三品耳据此似非位署后同三品者止记初命率不以为位号也
　　冬十一月乙丑晋州地震【新纪修】
　　唐髙宗皇帝永徽元年春正月辛丑改元【以新旧纪修】丙午立妃王氏为皇后【以旧纪修】张行成为侍中【新纪修】日引刺史十人入阁问民疾苦时长孙无忌禇遂良同心辅政有贞观之风【以通鉴修】二月立子三人为王【以本纪修】夏四月己巳朔晋州地震【以新纪修】
　　解题曰胡寅曰隋炀帝立为太子天下地震其事未逺髙宗必闻之矣即位才逾两月而地震于晋阳又荐震于晋州天之示戒深矣髙宗曽无恐惧修省之心使其推类而求克正厥事则武氏必不入宫祸原自弭矣当时大臣亦无一言致戒欲销去之者兹非阙失之大欤
　　六月庚辰晋州地震【新纪】秋九月置单于瀚海二都护府【以吕祖谦标目修】冬十月戊辰李勣罢左仆射【新纪】十一月己未褚遂良罢为刺史【以通鉴修】
　　唐髙宗皇帝永徽二年春正月乙巳黄门侍郎宇文节中书侍郎柳奭同三品【新纪】瑶池都督阿史那贺鲁叛自称可汗【以新纪修】秋七月贺鲁冦庭州武卫大将军梁建方骁卫大将军契苾何力为行军总管以讨之【以新纪修】明堂以髙祖配五天帝太宗配五人帝【以通鉴修】八月己巳于志宁张行成为左右仆射同三品髙季辅为侍中【以通鉴修】九月癸巳废玉华宫更命九成宫为万年宫【以通鉴修】十月晋州地震【新旧纪】十二月壬子处月朱耶孤注叛附于贺鲁【以新纪修】
　　唐髙宗皇帝永徽三年春正月梁建方等大破处月朱耶孤注于牢山【以通鉴修】
　　解题曰此后唐之先也详见元和二年解题新史地理志坚昆部落有牢山黠戞斯传牢山亦曰赌蒲距囘鹘旧衙度马行十五日【窦苹音训谓即平晋县之牢山误也】
　　己巳褚遂良为吏部尚书同三品【以通鉴修】二月甲寅帝御安福门观百戱【以通鉴修】
　　解题曰范祖禹曰髙宗即位之初问民疾苦尊礼辅相蔡道裕希防而自责行己之不足覩胡人进戱而知所好之不可不谨岂不足为贤君哉不数年而悖缪昏惑卒成武氏之簒何哉初亲贤后用佞也可不戒哉事见通鉴【六典皇城西南二门北曰安福】
　　三月宇文节为侍中柳奭守中书令【新纪】夏四月兵部侍郎韩瑗为黄门侍郎同三品【新纪】秋七月丁巳立陈王忠为皇太子【新纪】
　　解题曰按旧史列传王皇后无子后舅柳奭以忠母微立之必亲己后然之奭以褚遂良韩瑗讽长孙无忌于志宁等固请立忠为储后帝许之夫立子以嫡否则以贤今忠既非嫡又非贤而强欲立之柳奭不足道也遂良韩瑗亦何不思之甚耶余见通鉴
　　九月中书侍郎来济同三品【以新纪修】冬十月癸巳濮王泰薨【以通鉴举要厯修】














　　大事记续编卷五十一
<史部,编年类,大事记续编>
　　钦定四库全书
　　大事记续编卷五十二　　　明　王祎　撰
　　唐髙宗皇帝永徽四年春二月甲申驸马都尉房遗爱薛万彻柴令武髙阳巴陵公主谋反伏诛杀司徒荆王元景吴王恪流宇文节太常卿江夏王道宗于岭表废恪母弟蜀王愔为庶人【以新纪朱熹纲目修】
　　解题曰胡寅曰唐起晋阳裴刘之谋太宗承统房杜之防也是其富贵安荣当与有唐相终始而祸败之及或在其身或在其子孙何也裴寂以孤贫为叹文静在缧絏之中賛唐公父子起事非有拯乱救时之畧亦欲自免因图富贵而已房杜固非裴刘所敢班然太白经天之际密进筹画使太宗手剪兄弟并杀其子此不但陈平之隂谋而已其宗嗣不延冝哉故四族既殒而唐之子孙亦几殱于武氏善恶之积各以其类讵不信夫无忌因遗爱之狱滥及吴王遂良所冝救止也既不能然复以素不相协而斥道宗其不能保终而来谗口有以哉事见通鉴
　　己亥李勣为司空【以新旧纪修】秋八月己亥陨石十八于冯翊有声如雷【以旧纪修】
　　解题曰髙宗问此何祥也朕欲悔徃修来以自戒若何志宁对曰春秋陨石于宋五内史过曰是隂阳之事非吉凶所生物固有自然非一系人事虽然陛下无灾而戒不害为福也唐仲友曰唐人大抵不谨天戒故言灾异多操适然之説志寜之论即姚崇之言也以姚崇之说告明皇犹不可而况以志宁之说告髙宗乎志宁不諌武后之事已兆于此
　　九月壬戌北平定公张行成薨甲戌褚遂良为右仆射【以新旧纪通鉴修】冬十月庚子帝幸温汤乙巳还宫【以新旧纪修】十一月癸丑兵部尚书崔敦礼为侍中丁巳柳奭为中书令【以新纪修】十二月庚子蓚宪公髙季辅薨【以通鉴修】以太宗才人武氏为昭仪【以新旧大纪传通鉴修】
　　唐髙宗皇帝永徽五年春三月戊午帝幸万年宫次凤泉汤【以新旧纪修】
　　解题曰凤泉汤在凤翔府郿县
　　武昭仪欲追赠其父士彠庚申加赠武德功臣等【以通鉴修】夏闰四月丁丑大漂溺麟游县民及卫士三千余人【以旧纪修】六月癸亥柳奭罢【新纪】丙寅河北大水【新纪】秋九月丁酉帝还宫【以通鉴修】冬十月癸卯筑京师外郭三十日罢【以新旧纪修】解题曰按唐六典宋敏求河南志京城【东西十八里一百一十五歩南北十五里一百七十五步亦曰外郭城】南三门中明德左启夏右安化东三门中春明北通化南延兴西三门中金光北开逺南延平皇城在京城之中【东西五里一百一十五步南北三里一百四十步今谓之子城】南三门中朱雀左安上右含元东二门北延喜南景风西二门北安福南顺义宫城在皇城之北北抵苑【东西四里南北二里二百七十步】南三门中承天东长乐西永安太极宫南六门南承天承天门东长乐次东广运北重明次东永春承天门西永安大明宫在禁苑之东南接凤城之东北隅南五门正南丹凤东望仙次延政西建福次兴安紫宸殿东太和门西日营门北武门当皇城朱雀门有南北大街万年领街东五十四坊及东市长安领街西五十四坊及西市
　　是嵗大稔【以通鉴修】帝幸长孙无忌第官其三子议立武昭仪为后无忌不可【以吕祖谦标目修】
　　唐髙宗皇帝永徽六年春正月壬申朔帝谒昭陵甲戌还宫【以通鉴修】庚寅立子二人为王【以本纪修】二月乙丑营州都督程名振等伐髙丽【以新纪修】夏五月癸未遣屯卫大将军程知节等为行军大总管伐贺鲁【以新旧纪修】壬辰韩瑗为侍中来济为中书令秋七月乙酉崔敦礼为中书令【以新纪修】中书舎人李义府请废皇后立武昭仪迁中书侍郎参知政事【以新纪修】八月初置员外同正员【以通鉴修】
　　解题曰按通典以蒋孝璋为尚药奉御员外特置仍同正员自是员外官复有同正员者【同正员者唯不给职由其禄奉赐防与正官同单言员外者则禄奉减正员之半】
　　九月戊辰以许敬宗为礼部尚书【以通鉴修】
　　解题曰唐仲友曰太宗好兵之祸天道好还故以武后斵丧唐室而敬宗义府为之羽翼殆有不可得而去者岂人力哉
　　帝欲立武昭仪褚遂良韩瑗来济争之李勣曰陛下家事何必问外人庚午贬遂良为潭州都督冬十月己酉废皇后为庶人乙卯立武氏为皇后【以新纪及通鉴举要厯修】解题曰语曰涓涓不止将成江河两叶不去将用斧柯遂良当武氏入为昭仪之时既不能引礼廷静以絶其萌及掖庭怙宠之际又不能陈义力諌以决其去至于恶熖既成且将夺嫡然后言其托体先帝虽叩头流血无及矣事见通鉴【按旧史纪新史传髙宗虽特置宸妃欲以处武氏然未尝居其位也新纪书宸妃武氏为皇后误也髙宗欲立武氏李世勣曰此陛下家事何须问外人髙宗之意遂定而武氏之祸至于夷唐社稷岂非一言而丧邦乎及武氏既篡承嗣三思求为太子而狄仁杰争之甚力后曰此朕家事卿无预知是无异于世勣之言也仁杰则曰王者以四海为家四海之内孰非臣妾何者不为陛下家事君为元首臣为股肱义同一体况臣备位宰相岂不与知此言既庐陵王遂还而唐室复归于李氏岂非一言而兴邦乎兴丧之言特在反覆手之间耳】
　　是冬皇后杀王庶人【新纪】
　　唐髙宗皇帝显庆元年春正月辛未废皇太子忠为梁王立子代王为皇太子【以吕祖谦标目修】壬申改元【以新旧纪修】解题曰宋庠纪年通谱立太子故改元孙甫曰人君即位之年谓之元年汉文惑方士之言始乱古制孝武因事别立年号厯代因之唐武德贞观虽为年号亦终其身髙宗不奉祖宗之法而改元何也
　　二月辛未赠武士彠司徒周国公【以吕祖谦标目修】三月户部侍郎杜正伦为黄门侍郎同三品【以新旧纪修】夏六月辛亥以髙祖配圆丘太宗配明堂【以通鉴修】秋七月癸未崔敦礼为太子少师同三品八月丙申薨【以新纪通鉴修】辛丑程知节败贺鲁所部于榆慕谷【以新纪修】侍御史王义方劾李义府贬为莱州司户【以通鉴举要厯修】九月程知节败贺鲁于怛笃城【以新纪修】
　　唐髙宗皇帝显庆二年春闰正月壬寅帝幸洛阳【以新旧纪修】庚戌遣屯卫将军苏定方等为行军总管伐贺鲁【以新纪修】二月封子显为周王【以新纪修】三月癸丑褚遂良徙桂州都督【以通鉴修】李义府兼中书令【以新旧纪修】夏五月丙申帝幸明德宫庚子始隔日视事【以新旧纪修】秋七月丁亥朔帝还洛阳【以通鉴修】八月许敬宗诬韩瑗来济与褚遂良谋反并柳奭皆贬逺州刺史【以稽古録修】诏废六天之祀合方丘神州为一祭【朱熹纲目】辛未许敬宗为侍中九月庚寅兼度支尚书杜正伦兼中书令【以新旧纪修】冬十一月戊戌帝如许州【以新纪修】十二月乙卯帝还洛阳【以通鉴修】丁巳苏定方败贺鲁于金牙山执之分西突厥地为两可汗【以吕祖谦标目修】丁卯以洛阳为东都【新纪】
　　解题曰按新史地理志注皇城长千八百一十七步广千三百七十八步周四千九百三十步其崇三丈七尺曰太防城宫城在皇城北长千六百二十步广八百有五步周四千九百二十一步其崇四丈八尺曰紫微城武后号太初宫都城前直伊阙后据邙山左瀍右涧洛水贯其中东五千六百一十步南北五千四百七十步西连苑北自东城而东二千五百四十步周二万二千五十步其崇丈有八尺武后号曰金城
　　禁僧尼受父母及尊者拜【以通鉴修】吏部侍郎刘祥道以每年入流过一千四百请年别入流者五百人不报【以吕祖谦标目修】
　　解题曰按通典新史列传祥道父林甫知选事既世职乃厘补敝阙上疏一曰今选司取士入流嵗千四百多也杂色入流未始铨汰滥也【通典杂色解文三卫内外行署内外蕃官亲事帐内品子在掌伎术直司书手兵部品子兵部散官勲官记室及功曹参军捡挍官屯副驿长挍尉牧监】经生时务等比杂色人三分不居其一其杂色应入流人切责有司试判为四等第一等付吏部第二等付兵部第三等付主爵第四等付司则官不杂矣二曰内外官一品至九品万三千六百四十五员不过三十年畧尽若年别入流者五百人【入流嵗千四百所减几三分之二】足充所须之数今入流嵗千四百其倍两之又停选常六七千人复年别新加望请厘革【苏冕曰今河西陇右虏盗其境河北河南问不上计员数比天寳二分减一入流比天寳三分加一须造格阻进士子一年守官十年待选欲吏有善称不可得也若比祥道所述岂不十倍更乎】三曰入流以三分论二分取明经进士一分取杂色人四曰庠序五曰唐有天下未尝举秀才请加捜访六曰请四考进阶八考听选以减迎新送故之弊七曰三省都事主事主书皆取流外有刀笔虽欲用士流率以俦类为耻冝稍革之杜正伦亦言入流者众诏与祥道参议而执政惮改作又以勲戚子进取无他门遂格【通典旧史传魏同为吏部侍郎垂拱中疏曰周穆王以伯冏为太仆正命曰慎简乃僚王命其大者而自择小者汉诸侯得自置吏其传相大官则汉为置之州郡掾吏督邮从事悉任之于牧守爰自魏晋始归吏部相袭迄今用刀笔以量下按簿书以察行至乃为人择官为身择利顾亲疎而下笔看势要而措情使百行九能折之于一面具僚庶品专断于有司不亦难矣今诸色入流嵗以千计羣司列位无复新加官有常员人无定限选集之始雾集云屯擢叙于终十不收一贵戚子弟例早求官文崇贤千牛辇脚之类课试既浅艺能亦薄少仕则废学轻试则无才又勲官三卫流外之属不待州县之举直取书判恐非先徳后言之义也叶适曰后学但称陆贽而未知同之论比贽尤精确新史删其文故观者莫辨】
　　唐髙宗皇帝显庆三年春正月戊子颁新礼【以旧纪修】二月甲戌帝还京师【以新纪修】夏五月癸未徙安西都护府于兹以旧安西府为西州都督府【以旧纪通鉴修】
　　解题曰王容曰明年以庭州司马崔智于西州分置州县兹国内置西夜罽陵虞泉崦嵫冩凤鸟飞犂凡七州九县改兹为都护府王为都护都督境内一千五百里
　　冬十一月乙酉贬李义府杜正伦为刺史戊戌许敬宗为中书令大理卿辛茂兼侍中【以新纪修】是嵗禇遂良卒【吕祖谦标目】
　　唐髙宗皇帝显庆四年夏四月于志宁为太子太师黄门侍郎许圉师并同三品【以新纪修】许敬宗诬长孙无忌谋反戊辰流之黔州追削褚遂良官爵除柳奭韩瑗名罢于志宁【以通鉴修】
　　解题曰胡寅曰人主之惑谗言由不知其人之为蔽耳髙宗于许敬宗非不知其人也如敬宗修实録移威凤赋事明知不足信况鞫狱之际于事外言所嫉之人大罪讵可信乎无忌亲则元舅位则三公忠亮许国一奸人譛之不自临问遂窜遐裔此非不知敬宗之诬谤正快嬖者之意尔不惟昏塞之过实不孝不仁之甚也事见通鉴
　　五月丙申兵部尚书任雅相度支尚书卢承庆参知政事【以新旧纪修】杀凉州刺史赵持满【以通鉴修】六月更修姓氏録【以通鉴録目修】秋七月杀长孙无忌柳奭韩瑗已死并褚遂良皆籍之【以通鉴修】
　　解题曰唐仲友曰甚矣家法之当正而天道之好还也隐巢之事太宗适处其不幸髙祖不早为之定分事势急迫而无忌决其谋太宗为之太过至承干以逆泰以窥望两弃晋王以母弟次立太宗病其柔懦属意吴王竟以无忌諌止吴王初无觊心也无忌诬而杀之太宗之子贤者死才者废而髙宗竟以昏懦政归武氏唐宗室连颈受戮者数千百人无忌始以舅甥立晋王而敬宗之诬昏不省録无忌族灭竟如呉王临终之言悲夫事见通鉴
　　八月壬子李义府为吏部尚书同三品【以新旧纪修】冬闰十月戊寅帝幸东都【以新旧纪修】十一月丙午许圉师为散骑常侍捡挍侍中【以旧纪修】戊午辛茂将卒【以宰相表修】贺鲁部悉阙结俟斤都曼反骁卫大将军苏定方伐之【以新纪修】卢承庆同三品【以新纪通鉴修】是嵗苏定方擒都曼【以新纪通鉴修】
　　唐髙宗皇帝显庆五年春正月甲子帝幸并州【以新旧纪修】二月甲午祠旧宅三月丙午皇后宴亲族邻里于朝堂防命妇于内殿【以新纪修】遣武卫大将军苏定方为行军大总管率三将军及新罗兵伐百济【以新纪修】
　　解题曰按通典新史东夷传百济即汉末夫余王尉仇台之后直京师东六千里而赢西界越州南倭北髙丽皆逾海乃至东新罗余众后渐寡弱土地尽没于新罗靺鞨百济遂絶
</div>
    <div class="pagination">
<a href="大事记续编_page45.html">上一页</a><span>...</span><a href="大事记续编_page41.html">41</a><a href="大事记续编_page42.html">42</a><a href="大事记续编_page43.html">43</a><a href="大事记续编_page44.html">44</a><a href="大事记续编_page45.html">45</a><span class="current-page">46</span><a href="大事记续编_page47.html">47</a><a href="大事记续编_page48.html">48</a><a href="大事记续编_page49.html">49</a><a href="大事记续编_page50.html">50</a><a href="大事记续编_page51.html">51</a><span>...</span><a href="大事记续编_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
