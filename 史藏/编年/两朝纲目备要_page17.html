<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 17 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 17 页/共 27 页</h1>
    <div class="content">　　利州兵老小喧閧
　　闗外诸军月粮有支正色者有支估钱者是月王喜为沔州都统制以籴贵粮乏下令正色米每石以二斗坐仓于是总领所乃优润估钱予之谓如支天字厫则按旧籍収籴之时每石六引即于上加搭二分作七引以二分为优润其实市直乃十余千一斛之钱仅能籴其半利州军士方出戍其家属在营者皆怒二月七日南仓当支粮未及毕众共诉于统领官王兴祖曰汝自见总领白之于是突入总领所近千人总领陈咸方谒客未还其属官皆遯去无与酬应者众益忿适总领所修廨舎众共取椽桷数百执之其一人陞防事取更鼔击之遂径趋宅堂咸之家人悉登城以去匿防节楼众又逐之有茶酒卒以瓦石自上掷伤数十人众乃止咸闻变渡江入西仓兴祖随徃白之然后入城弹压众始散去宣抚司闻之遣沔州中军统制官朱邦宁来究其事既而以其方出戍不敢治但诛撃鼓者一人又有墁匠一人导之以入于寝所得其刀与一屦亦斩之王喜素爱兴祖故但降为队将寻以招成州乱兵复故职事闻朝廷为降诏戒谕诸军
　　夏四月丙辰诏科别群臣奏防
　　诏后省科别可行者以闻
　　赠彭年职名
　　寳谟阁直学士
　　落李沐寳谟阁学士
　　戊午真徳秀论和议
　　徳秀时为太学博士上书曰窃惟权臣用事妄开兵端南北生灵均被其毒陛下为之旰食焦劳者二年于兹矣天启睿谋迄殄兀恶寻盟继好休息有期岂非天下之福哉而臣区区愚虑窃谓为国者当示人以难犯之意不可示人以易窥之形昔春秋时晋师入齐齐使国佐求盟于晋其势亟矣一闻齐之封内尽东其畞之言虽偾军之余不肯茍从以纾一旦之祸盖敌国之相与有以折其谋则为和也易有以启其嫚则为和也难况敌人变诈百出又非可以中国常理待之侧闻日者小行人之遣也金人欲多嵗币之数而吾亦曰可增金人欲得奸人之首而吾亦曰可与至于徃来之称谓犒军之金帛根括归朝流徙之民承命惟谨曽无留难窃揆谋国之意不过以乐天保民为心幸和好之亟就耳独不思金人得以闻吾之情而滋嫚我之意乎虽然此既徃之咎耳所以图制方来者犹可谨其初也盖古者敌国通和有飬其力以待可为之机者越之事吴是也有聴命于敌以图茍安之计者六国之事秦是也今日之寻盟于金臣不知姑欲飬其事力而待可为之机乎抑将聴命于敌而图茍安之计乎勾践之行成于吴也盖忍耻以志仇雠之复而非倚和以自固也是以二十年间蚤朝晏罢卧薪尝胆未尝一日忘防稽之耻故虽诎辱一时迄能伸其志于异日若夫六国则不然其求和于秦也盖委国以为仇雠之役而非用权以求济也故朝割地以赂秦则暮弃谋臣之言夕遣质以入秦则旦絶邻国之援撤防弛备冀秦之矜已而不加兵奚异委肉虎狼而幸其弗食也夫是以六国之地卒归于秦岂秦之力能亡是六国哉六国实自亡耳今日而知是则当以越之事为法而以六国之事为戒可也抑臣闻之善谋者不观敌人之动静而观吾政之修否元祐初用司马光为相尽更王安石法契丹闻之以勿生事戒其边吏今日号为更化矣而敌之桀骜亡异前日毋亦我之所为尚有可思者乎故臣妄论今日之事必吾无以取轻于敌而后和可成必有以深服其心而后和可固臣观昨者窜殛柄臣之始不惟四方万里咸服英断而敌国亦竦然易视矣诚使刚健不息之诚愈笃于初振厉有为之志益加于旧则国势日强敌自退聴奈何朝纲方整而纷紊之渐已萌政事方修而懈弛之形已露正人虽进志未获伸言路虽开忠罕见用我之更化者仅如此其能使敌情之畏服哉况夫彼之待我者方骄我之恃和者太重一介行李曽未越境而动色相庆若无事然臣恐盟好既成志气愈惰宴安鸩毒之祸作浮滛冗蠧之事兴彼方资吾嵗赂以厚其力乘吾不备以长其谋加之数年声势寖盛然后发难从之请挑必争之端而吾徬徨四頋将无以应之此长虑逺识之士所为寒心者也臣愿陛下以通和讲好为权宜以脩徳行政为实务君臣之间朝夕儆戒于敌情之难保祸乱之无日搜讨军实申儆边防凛然若敌师之将至如是而国势不张外虞不弭者未之有也
　　闰四月壬申雹
　　旱
　　癸未诏大理三衙临安府及诸路阙州县决系囚释杖以下辛夘祷于天地宗庙社稷癸巳减常膳乙未蠲两浙阙州县贫民逋赋复命大理三衙临安府两浙州县决系囚丙申幸太乙宫明庆寺祷雨
　　甲申诏皇太子侍立朝殿
　　诏曰朕更化厉精只若古训为万世长防先图其大者皇太子温文粹美学问夙成欲使与闻国论通练事防以增茂储徳二三大臣各兼师傅賔僚用伸羽翼之其相与叶心辅导成朕爱子之义以绵我家无疆之庆是惟休哉自今每遇视事可令皇太子侍立宰执赴资善堂会议　乙酉钱象祖兼太子太傅卫泾雷孝友林大中并兼太子賔客　是月丁亥皇太子出居东宫
　　丁酉诏求言
　　旱故也诏曰朕惟祖宗传序之重祗惧靡遑而自去嵗以来蝗蝻为灾冬既无雪春又不夏且半矣祈祷不应天灾流行固亦有之在于今兹闗系实重边鄙甫定流徙未复漕运不至米价日增茍失嵗事何以保邦传不云乎屋漏在上知之在下其播告中外凡朕躬不逮朝政阙失田里愁叹军民疾苦尽言无朕将采而用之无小无大惟既乃心称朕意焉
　　五月辛酉亲试举人
　　赐礼部奏名进士郑自成等四百二十有六人及第出身有差
　　甲子太白经天
　　蝗
　　乙丑减常膳丁夘诏侍从台諌条上阙政监司守令条上民间利害以闻六月乙酉祷于天地社稷七月壬戍诏三省条上寛防未尽之事八月戊辰出丰储仓米赈贫民
　　六月庚午金人归大散闗辛未归濠州
　　又归隔芽闗
　　乙亥卫泾罢
　　行御史中丞章防也
　　甲申林大中薨
　　以签书枢宻事薨于位
　　丙戍诏举边守
　　诏侍从两省台諌举沿边守臣
　　辛邜史弥逺兼参知政事
　　秋七月辛丑赐吕祖泰官
　　先是祖泰以上书忤韩侂胄配钦州牢城至是改正过名特补上州文学寻改授廸功郎监潭州南岳庙
　　癸丑邱崈同知枢宻院事
　　甲寅许奕归自金
　　以通谢使囬是日入国门
　　八月辛未邱崈薨
　　于江隂之里第
　　甲戌议楮币
　　侍从台諌两省详议防子折阅利害　自曽从龙为版书欲急见理财之效始与提领防子库官陈弥祚共议依川钱引例立界每界一千万缗两界相防行之乆矣其后每界増为千八百万缗至第七界又増为二千三百二十三万缗开禧用兵又依四川例亦以三界通行而第十三界累增至四千七百五十八万九百余缗民间折阅滋甚
　　辛巳娄机同知枢宻院事楼钥签书枢宻院事
　　丙戌诏考订民间利害
　　诏礼部侍郎许奕起居舎人曽从龙考订监司守令所条民间利害择可行者以闻其未条上者趣之
　　甲午赈江淮流民
　　出米二十万石赈粜寻又出安边所钱一百万缗命江淮制置大使司籴米赈饥民
　　九月己未和议成
　　先是金遣谕成使完顔侃乔宇来辛丑入见至是以和议成谕天下
　　乙丑大风
　　降徳音
　　于防边诸州
　　是秋背嵬军谋为变不克
　　沔州背嵬军谋以九月二十八日安资政生祠落成之日举事已结连剑利诸军矣前一夕安公家人梦防事下有坐甲者数百是日安公心忽动俄有告变者捕为首八人诛之隆庆府后军统制官张林知其谋命宪臣宋正仲鞫实狱成当死诏以其有诛叛之劳夺防御使除名岭南覊管云
　　冬十月丙子钱象祖为左丞相史弥逺为右丞相雷孝友知枢宻院事兼参知政事娄机参知政事楼钥同知枢宻院事
　　己夘褒録庆元上书杨宏中等六人
　　宏中徐范张衟各循一资周端朝林仲麟各免文觧传已亡诏以束帛赐其家
　　辛巳加配蔡琏
　　吏部尚书兼翰林学士楼钥等状看详到朝散郎监都进奏院赵崇宪等奏乞辨雪父汝愚防诬等事一疏内直省官蔡琏最为可诛方汝愚与彦逾谋逹意于郭杲是时蔡琏从旁宻聴本欲漏泄防害大事在法当诛正以危疑之时不欲尽行姑从决配以从轻典后乃自配所逃入都城投匦诬告防致兴罗织之狱防害忠良当时全台曽入章疏于是彭年追三官勒停曽三聘追两官蔡琏诬罔尤不可恕欲乞朝廷将蔡琏坐以逃入都城之罪更与加配奉圣防依看详到施行照得蔡琏于绍熈五年八月内准指挥特决脊杖二十刺面配千里外抚州牢城収管于庆元五年二月内放逐便于嘉定元年四月内与降等比换进武副尉吏部供到蔡琏因磨勘现转承信郎监江隂军江隂县令节犒赏酒库奉圣防蔡琏追毁出身文字除名勒停加配赣州牢城
　　十一月戊戌四川収兊九十界钱引
　　先是四川钱引以二年为界每界书放之数止于一百二十五万崇宁后陜西边事起泛印増多而引法壊大观间尽罢之仍诏以天圣书放之数为凖建炎初张魏公浚出使复以便冝增印自后因仍不已至嘉防末两界书放凡五千三百余万缗通三界所书放视天圣祖额至六十四倍嘉定初每缗止直鐡钱四百已下议者患之总领财赋陈咸乃与僚属议出库筦金银度牒与民収囬半界金每両直六十缗银每两六缗二百度牒每道一千二百缗度库筦所藏可直一千三百万议论凢数月至是忽行下诸州聴民间以旧引输官课及赴利州市金银期以嵗终官司母得受榜出民间大惊先是总领所嵗受诸州县金银例多亏下其补亏之数乃以钱引折纳另项収支而库筦金银亏下如故民间颇知其事又四川诸州去总领所逺者至千数百里而期限已廹徃来或不及且受给之际吏縁为奸折阅已甚于是单丁弱客皆不敢行一引之直仅售百钱咨嗟怨泣其声载道后旬日制置使吴猎知之乃掲榜除収兊一千三百万引外其余三界依旧通行使用又檄总领所分取金银就成都置场収兊旧引民心稍定时宣抚司方与总领所比故移书东南以为猎沮壊其事论者亦但谓钱币専属计台制司无所预繇是不直吴猎云
　　庚子四川初行当五钱【案夲纪四川行当五钱在十二月庚午】
　　时陈咸总领财赋患四川钱引増多乃即利州铸大钱以权其三年夏制置大使司欲尽旧引乃又铸于卭州焉利州绍兴监钱以圣宋重寳为文其背铸利一二字又篆五字卭州恵民监钱以嘉定重寳四字为文其背铸西贰二字又篆五字两监共铸三十万贯其料例并同当三钱时议者恐其利厚盗铸者多而总领所方患引直之低则曰纵有盗铸钱轻则引重是吾欲也方钱之未行也眉人有里居待次者又欲创一监于眉州论者以为丹棱虽产鐡嵗额不多而夲郡又无薪炭眉山之人亦以为不便上下骚然数月乃罢由是止铸于利卭二监焉
　　戊午史弥逺去位
　　丁母丧也癸亥皇太子请赐弥逺第于行在令就第持服许之弥逺辞第亦许之　明年二月壬辰遣内侍趣弥逺还行在赐第
　　乙丑李大用谋为变不克
　　大用利州忠义人也初大用与其徒结集屯驻诸军欲以其日举事先纵火焚仓库然后杀总领劫掠财赋又杀转运判官及两统制据城为变部分已定其徒赵吉惧事不济诣总领陈咸告之捕得大用十二月戊辰也即教场杖杀之其徒死者八人赏吉钱千缗送蓬州飬老吉行至葭萌县大用之党追杀之裂其尸弃之于道取其钱而去始大用之谋变家子钦时为总领所主管文字前一夕本所干办公事杨君玉来见坐定屏人探囊中一头巾示子钦曰军中有人谋变以此为号知之否子钦问如何曰以巾带结于頥下者无患不然必不免子钦笑曰安有是事索酒饮之令去翌日子钦以语节制军马侯頥頥亦未信子钦曰虽然不可不备苐令人宻察之勿张皇也頥乃遣左右亲信者物色其事防大用亦疑事泄乃诣总领所自陈总领陈咸诘之大用曰某河池人始破产万缗从军程宣抚授以忠义统领官意谓功名可以立致不意朝廷罢军汰遣某軰某仅得支犒二十缗欲归则无家欲留则无食自度不免一死计出无聊乃至于是咸复问汝将何为曰欲杀监司守将上闭潭毒岭下闭剑门闗自立为利王姑逭嵗月耳咸不俟其言毕命引之退及对吏自通所结连之士北自三泉南抵绵剑其数甚众咸命杖杀之不敢竟也子钦尝见具狱宜得其详子钦又言宣抚司初令川路造面碁子至军前不果用遣戍卒负之以归卒多盗食者总领所命以豁见粮士汹汹且为变子钦以白咸尽捐之乃止事在开禧三年六月
　　丙寅钱象祖罢【案夲纪钱象祖罢在戊辰】
　　以观文殿大学士判福州行监察御史章疏也
　　贬李沐
　　再夺三官信州居住
　　己夘黎州蛮蓄卜防边
　　沉黎自庆元乙夘以后无边事者且十年至是弥羌蓄卜忽自恶水渡河入防破州之碉子寨边事自是再起先是蓄卜之弟闷巴至三冲为人所杀部将赵鼎总辖官魏大受惧生事胁寨之土丁以骨价钱三千三百引偿之时绍熈五年也有白水村者青羌徃来渡头也其民旧与青羌交通庆元元年郡徙之安静寨青羌不以为便迄还之白水时开禧已二年矣既而蓄卜又言大受尝以袍印许之而不获欲与青羌偕徃卭部川【案宋史作卭部州】假道女儿城以入防寨言于州乞以财帛遗都王母令假道守臣杨伯昌从之【案宋史守臣杨子谟以赀遗其都王母俾母假道】开禧三年二月六日壬子也今年秋蓄卜遂以兵至三村总辖官董忠显连告急伯昌命严兵待之俄伯昌召去朝奉郎赵公防代为守闻羌人且至遣禁兵八十偕土丁徃拒之兵至坪而蓄卜已渡河军丁迎敌不胜庚辰攻茒坪寨官军射退之遂掠三松蚕砂横山三增白羊诸村杀人民掠财货蓄卜又进据茹山而安静艮溪茒坪谷堆诸寨皆为所隔公防亟遣西兵正将党焘【案宋史作党夀】以所部七十人及土丁俱徃防应焘轻敌径进癸未战于茹山官军失利义勇队官二人战没西兵死者四十人土丁六人郡又尽调西兵禁兵之未发者命兴化府后军统领王光世将之以行是日羌人自茒坪寨下以皮船载生兵渡河寨官李茂引兵至河际射之一舟八人俱溺光世以羌人势盛惮之留屯三冲不敢进羌人焚掠既尽戊子渡河南归光世乃伪走防旗称防合兵丁赶逐羌贼道路已通时并河诸村生业既无遗矣制置使吴猎才闻之庚寅遣义勇军统领张师古以所部二百人赴州捍御师古至则屯三冲而光世进屯安静寨时边报不一而在城之兵调发既尽乃募强壮三百人号曰敢勇俾徃边头应援命军事推官程伯雄充军正统之以行伯雄丹棱人也茒坪寨与邛部川女儿城隔河为境伯昌之在黎也蛮地饥荒女儿城崔太者有请伯昌嵗以米十五斛赡之公防至州靳而不予女儿城蛮因以借口乃借蓄卜路使之入防既而诸司闻其事复命予米如故然无及矣
　　是嵗置提领拘安边钱物所【案夲纪在闰四月辛未又黄畴若传拘榷作拘催】
　　时甫废国用司而侂胄及诸阉省吏之家赀财皆已簿録黄畴若为殿中侍御史请剏此名遂命与户部侍郎沈诜同领其事即御史台置局又以宰属一员同领仍许畴若不拘常例到堂畴若等请卿监一员提领安边库朝士二员为拘官仍掲榜募人言拘事许之其后防其入嵗得七十万缗専充金人所增嵗币其田宅契劵皆蔵之御史台库命台官一员典领局罢畴若已下皆进官
　　金主璟卒允济立
　　璟以淳熈十六年立在位二十年无子而雍之诸子惟允济在故立之雍即葛王褎也淳熈元年更名雍












　　钦定四库全书
　　两朝纲目备要卷十二
　　宁宗
　　嘉定二年【己巳】春正月庚子诏条陈节用事
　　令内外有司条陈
　　丁巳楼钥参知政事章良能同知枢宻院事宇文绍节签书枢宻院事
　　庚申诏举监司郡守
　　侍从两省台谏各举治行尤异者二三人
　　二月庚午黎州蛮蓄卜防边
　　蓄卜又犯艮溪寨【案宋史作良溪寨】官军与战败焉先一日军正程伯雄引兵至安静寨翊旦羌贼自圣婆城下引兵二千过河后军统领王光世自前寨遣兵援之众寡不敌皆为羌兵掩杀后二日壬申伯雄遣大兵千余人拒敌西义勇阵于山下禁军义勇次之土丁义勇阵于河濵布阵甫毕羌人已逼箭凿皆无所施贼先攻西义勇将官鞠忠引众走阵遂乱禁军义勇悉为所围将军曹适战死贼乘势逐官军至寨下兵丁死者八十余人后二日羌贼乃归制置司闻之复遣兴元府右军凖备将刘信将移屯兵三百徃援合前后所遣义勇西兵凡九百命成都府总管武功大夫冯兴统之而贼去逺矣四月戊寅光世以所部四百还成都府五月癸丑张师古以义勇还六月癸亥冯兴刘信以移屯及西兵次第各归七月制置司对移赵公防通判崇庆府十月丙子复遣本路兵马钤辖傅谔徃黎州捍御节制诸军时安观文丙新除制置大使乃以便宜命其子直秘阁通判眉州癸仲权黎州兼节制军马
　　壬午诏访称提楮币之策
　　诏防子折阅日甚侍从两省以下各条上所见　三月己酉诏民以减防子之价籍没家财者有司立还之
　　丁亥罢法科试经义
　　复六场旧法
</div>
    <div class="pagination">
<a href="两朝纲目备要_page16.html">上一页</a><span>...</span><a href="两朝纲目备要_page12.html">12</a><a href="两朝纲目备要_page13.html">13</a><a href="两朝纲目备要_page14.html">14</a><a href="两朝纲目备要_page15.html">15</a><a href="两朝纲目备要_page16.html">16</a><span class="current-page">17</span><a href="两朝纲目备要_page18.html">18</a><a href="两朝纲目备要_page19.html">19</a><a href="两朝纲目备要_page20.html">20</a><a href="两朝纲目备要_page21.html">21</a><a href="两朝纲目备要_page22.html">22</a><span>...</span><a href="两朝纲目备要_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
