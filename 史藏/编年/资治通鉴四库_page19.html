<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 19 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 19 页/共 70 页
  </h1>
  <div class="content">
   习凿齿论曰刘徳虽颠沛险难而信义愈明【难乃旦翻】埶偪事危而言不失道追景升之顾则情感三军恋赴义之士则甘与同败终济大业不亦宜乎
　　刘琮将王威説琮曰【説输芮翻】曹操闻将军既降刘备已走必懈弛无备轻行单进若给威奇兵数千徼之于险操可获也【徼一遥翻】获操即威震四海非徒保守今日而已琮不纳【使琮用威言操其殆哉】操以江陵有军实【军实粮储器械之类】恐刘备据之乃释辎重【重直用翻】轻军到襄阳闻备已过操将精骑五千急追之一日一夜行三百余里及于当阳之长坂【当阳长坂在今荆门军当阳县东南百二十里荆州记云当阳县东有栎林长坂宋白曰汉当阳旧城在今县北春秋传楚伐麋頴容释例曰麋当阳也孔頴达曰陂者曰坂陂彼寄翻又普罗翻李巡曰陂者谓髙峯山坡】备弃妻子与诸葛亮张飞赵云等数十骑走操大获其人众辎重徐庶母为操所获庶辞备指其心曰本欲与将军共图王霸之业者以此方寸之地也今已失老母方寸乱矣无益于事请从此别遂诣操张飞将二十骑拒后【拒后即古之殿也】飞据水断桥瞠目横矛曰身是张益徳也【瞠七人翻自此迄于梁陈士大夫率自谓曰身张飞字益徳】可来共决死操兵无敢近者或谓备赵云已北走备以手防擿之曰子龙不弃我走也【擿读与掷同赵云字子龙】顷之云身抱备子禅与闗羽船防得济沔遇刘琦众万余人与俱到夏口曹操进军江陵以刘琮为青州刺史封列侯并蒯越等侯者凡十五人释韩嵩之囚【囚韩嵩事见六十三巻建安四年】待以交友之礼使条品州人优劣皆擢而用之以嵩为大鸿胪蒯越为光禄勲刘先为尚书邓羲为侍中荆州大将南阳文聘别屯在外琮之降也呼聘欲与俱聘曰聘不能全州当待罪而已操济汉【汉即沔也汉书地理志注曰东汉水受氐道水一名沔过江夏谓之夏水入江如淳曰汉中人谓汉水为沔水师古曰汉上曰沔祝穆曰天下之大川以汉名者二班固谓之东汉西汉而黎州之汉水源于飞越岭者不与焉固之所谓东汉则禹贡之漾汉其源出于今兴元之西县嶓冢山迳洋金房均襄郢复至汉阳入江者是也西汉则苏代所谓汉中之甲轻舟出于巴乗夏水下汉四日而至五渚者其源出于西和州徼外径阶沔州与嘉陵水防俗谓之西汉又径大安军利劒阆果合与涪水防至渝州入江】聘乃诣操操曰来何迟邪聘曰先日不能辅弼刘荆州以奉国家荆州虽没常愿据守汉川保全土境生不负于孤弱死无愧于地下而计不在己以至于此实懐悲慙无颜早见耳遂歔欷流涕【歔音虚欷许既翻又音希】操为之怆然【为于伪翻怆七亮翻】字谓之曰仲业【文聘字仲业】卿真忠臣也厚礼待之使统本兵为江夏太守初袁绍在冀州遣使迎汝南士大夫西平和洽【姓谱和本羲和之后一云卞和之后】以为冀州土平民彊英桀所利不如荆州土险民弱易依倚也【易以防翻】遂从刘表表以上客待之洽曰所以不从本初辟争地也【辟读曰避】昏世之主不可黩近【近其靳翻】乆而不去谗慝将兴遂南之武陵表辟南阳刘望之为从事而其友二人皆以谗毁为表所诛望之又以正谏不合投传告归【传株恋翻】望之弟廙谓望之曰【廙逸职翻又羊至翻】赵杀鸣犊仲尼回轮【史记孔子将西见赵简子至河而闻窦鸣犊舜华之死临河而叹曰丘之不济命也夫子贡进曰何谓也孔子曰窦鸣犊舜华晋之贤大夫也赵简子未得志之时须此两人而后从政丘闻之刳胎杀天则麒麟不至竭泽涸渔则蛟龙不合隂阳覆巢毁卵则鳯凰不翔何则君子讳伤其类夫鸟兽之于不义也尚知避之而况乎丘哉乃还】今兄既不能法栁下惠和光同尘于内【栁下惠为士师三黜而不去孟子曰栁下惠不羞污君不卑小官遗佚而不怨阨穷而不悯故曰尔为尔我为我虽袒裼祼裎于我侧尔焉能凂我哉故由由然与之偕而不自失焉所谓和光同尘也】则宜模范蠡迁化于外【谓范蠡去越而扁舟五湖卒居于陶随其所迁而自为变化也】坐而自絶于时殆不可也望之不从寻复见害【复扶又翻】廙犇扬州南阳韩暨避袁术之命徙居山都山刘表又辟之遂遁居孱陵【山都山在南阳郡山都县孱陵县属武陵郡后刘备改曰公安贤曰孱陵故城在荆州公安县西南孱士顔翻】表深恨之暨惧应命除宜城长河东裴潜亦为表所礼重潜私谓王畅之子粲及河内司马芝曰刘牧非霸王之才【王于况翻】乃欲西伯自处【处昌吕翻】其败无日矣遂南适长沙于是操以暨为丞相士曹属【丞相府有户曹贼曹兵曹铠曹士曹掾属各一人兵铠十三曹盖操置也】潜参丞相军事【时方用兵故丞相府置参军事职官分纪汉三公府有参军事盖亦谓此时所置耳】洽廙粲皆为掾属【汉公府并有掾属东西曹掾比四百石余曹比三百石其属比二百石三公为天子之股肱掾属则三公之喉舌魏晋置多者或数十人】芝为菅令【菅县属济南郡应劭曰菅音奸考异曰粲传曰太祖置酒汉滨粲奉觞贺云云按操恐刘备据江陵至襄阳即过日行三百里引用名士皆】
　　【至江陵后所为不得更置酒汉濵恐误】从人望也　冬十月癸未朔日有食之　初鲁肃闻刘表卒言于孙权曰荆州与国邻接江山险固沃野万里士民殷富若据而有之此帝王之资也今刘表新亡二子不协军中诸将各有彼此【谓有附琦者有附琮者】刘备天下枭雄与操有隙【枭坚尧翻前书张良曰九江王布楚枭将师古曰枭言最勇徤也有隙谓备欲杀操不遂也】寄寓于表表恶其能而不能用也【恶乌路翻】若备与彼协心上下齐同则宜抚安与结盟好【好呼到翻】如有离违【离违言人有离心互相违异也】宜别图之以济大事肃请得奉命吊表二子并慰劳其军中用事者及説备使抚表众【劳力到翻説输芮翻下同】同心一意共治曹操【治直之翻】备必喜而从命如其克谐天下可定也今不速往恐为操所先权即遣肃行到夏口闻操已向荆州晨夜兼道比至南郡【比必寐翻】而琮已降备南走肃径迎之与备防于当阳长坂肃宣权防论天下事势致殷勤之意且问备曰豫州今欲何至【备先为豫州牧故以称之】备曰与苍梧太守吴巨有旧欲往投之肃曰孙讨虏聪明仁惠敬贤礼士江表英豪咸归附之【曹操表权为讨虏将军故称之】已据有六郡兵精粮多足以立事今为君计莫若遣腹心自结于东以共济世业【荆州在西吴在东世业犹言世事也】而欲投吴巨巨是凡人偏在逺郡行将为人所并岂足托乎备甚悦肃又谓诸葛亮曰我子瑜友也即共定交子瑜者亮兄瑾也【诸葛瑾字子瑜瑾渠吝翻】避乱江东为孙权长史备用肃计进住鄂县之樊口【住止军也水经注江水过鄂县北而东流右得樊口樊山下寒溪水所注也陆游曰黄州与樊口正相对郡国志鄂县属江夏郡孙防破黄祖于此改曰武昌今夀昌军是也通鉴以为孙权所改】曹操自江陵将顺江东下诸葛亮谓刘备曰事急矣请奉命求救于孙将军遂与鲁肃俱诣孙权亮见权于柴桑【柴桑县属豫章郡晋置寻阳郡于江南即此柴桑县地也今江州徳化县西南九十里冇柴桑山】説权曰【説式芮翻】海内大乱将军起兵江东刘豫州收众汉南与曹操共争天下今操芟夷大难畧已平矣【杜预曰芟刈也夷杀也芟所衔翻难乃旦翻下同】遂破荆州威震四海英雄无用武之地故豫州遁逃至此愿将军量力而处之【量音良处昌吕翻】若能以吴越之众与中国抗衡【衡以取平上下相当无所卑屈曰抗】不如蚤与之絶若不能何不按兵束甲北面而事之今将军外托服从之名而内懐犹豫之计事急而不断【断丁乱翻】祸至无日矣权曰茍如君言刘豫州何不遂事之乎亮曰田横齐之壮士耳犹守义不辱【事见十一卷汉髙帝五年】况刘豫州王室之胄【冑系也】英才盖世众士慕仰若水之归海若事之不济此乃天也安能复为之下乎【复扶又翻】权勃然曰【勃然作色愠怒也】吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎【难乃旦翻】亮曰豫州军虽败于长坂今战士还者及闗羽水军精甲万人刘琦合江夏战士亦不下万人曹操之众逺来疲敝闻追豫州轻车一日一夜行三百余里此所谓强弩之末势不能穿鲁缟者也【前书韩安国曰冲风之衰不能起毛羽强弩之末力不能入鲁缟师古注曰缟素也曲阜之地俗善作之尤为轻细故以取喻也】故兵法忌之曰必蹶上将军【兵法百里而趋利者蹶上将】且北方之人不习水战又荆州之民附操者偪兵埶耳非心服也今将军诚能命猛将统兵数万与豫州协规同力破操军必矣操军破必北还如此则荆吴之埶强鼎足之形成矣【荆谓备吴谓权鼎足之形谓三分天下也】成败之机在于今日权大悦与其羣下谋之是时曹操遗权书曰【遗于李翻】近者奉辞伐罪旌麾南指刘琮束手今治水军八十万众方与将军防猎于吴【治直之翻】权以示臣下莫不响震失色长史张昭等曰曹公豺虎也挟天子以征四方动以朝廷为辞今日拒之事更不顺且将军大埶可以拒操者长江也今操得荆州奄有其地刘表治水军防冲鬬舰乃以千数【杜佑曰防冲以生牛皮防船覆背两厢开掣棹孔左右有弩窗矛穴敌不得近矢石不能败此不用大船务于速疾乗人之所不及非战之船也鬭舰船上设女墙可高三尺墙下开制棹孔船内五尺又建棚与女墙齐棚上又建女墙重列战敌上无覆背前后左右树牙旗帜旛金鼓此战船也舰户黯翻】操悉浮以沿江兼有步兵水陆俱下此为长江之险已与我共之矣而埶力众寡又不可论愚谓大计不如迎之鲁肃独不言权起更衣【更工衡翻】肃追于宇下【韩诗曰屋霤为宇陆徳明曰屋四垂为宇又隤下曰宇考工记曰宇欲卑】权知其意执肃手曰卿欲何言肃曰向察众人之议专欲误将军不足与图大事今肃可迎操耳如将军不可也何以言之今肃迎操操当以肃还付乡党品其名位犹不失下曹从事【下曹从事诸曹从事之最下者】乗犊车【晋志曰犊车牛车也古之贵者不乗牛车汉武帝推恩之末诸侯寡弱贫者至乗牛车其后稍贵之自灵献以来天子至士遂为常乗】从吏卒交游士林【士林多士之林谓京邑大都四方贤士所聚也】累官故不失州郡也将军迎操欲安所归乎愿早定大计莫用众人之议也权叹息曰诸人持议甚失孤望今卿廓开大计正与孤同时周瑜受使至番阳肃劝权召瑜还【瑜已受命出使盖行未逺也使疏吏翻番蒲何翻】瑜至谓权曰操虽托名汉相其实汉贼也【相息亮翻】将军以神武雄才兼仗父兄之烈割据江东地方数千里兵精足用英雄乐业【英雄之事犹乐其业言无它志也乐音洛】当横行天下为汉家除残去秽【为于伪翻去羌吕翻】况操自送死而可迎之邪请为将军筹之【为于伪翻下保为同】今北土未平马超韩遂尚在闗西为操后患而操舎鞍马仗舟楫与吴越争衡【舎读曰舍北人便于鞍马南人便于舟楫言操舎长就所短】今又盛寒马无藁草【説文曰禾茎为藁音工老翻】驱中国士众逺涉江湖之间不习水土必生疾病此数者用兵之患也而操皆冒行之将军禽操宜在今日瑜请得精兵数万人进住夏口【前书地理志曰夏水过江夏郡入江水水经注曰黄鹄山东北对夏口城亦沙羡县治盖齐梁之鲁山城今之汉阳军即其地所谓汉口也祝穆曰夏口一名鲁口似指汉水之口然何尚之云夏口在荆江之中正对沔口而章懐太子亦谓夏口戍在鄂州故唐史皆指鄂州为夏口盖本在江北自孙权取对岸夏口之名以名之而江北之名始晦】保为将军破之权曰老贼欲废汉自立久矣徒忌二袁吕布刘表与孤耳今数雄已灭惟孤尚存孤与老贼势不两立君言当击甚与孤合此天以君授孤也因抜刀砍前奏案曰诸将吏敢复有言当迎操者与此案同【言欲斩之也复扶又翻】乃罢会是夜瑜复见权曰诸人徒见操书言水步八十万而各恐慑不复料其虚实便开此议甚无谓也【谓迎操之议也慑之涉翻】今以实校之彼所将中国人不过十五六万且已久疲【将即亮翻】所得表众亦极七八万耳尚懐狐疑夫以疲病之卒御狐疑之众【言新附之人心懐狐疑未能出死命而为之力战也】众数虽多甚未足畏瑜得精兵五万自足制之愿将军勿虑权抚其背曰公瑾卿言至此甚合孤心子布元表诸人【秦松字文表元恐当作文】各顾妻子挟持私虑深失所望独卿与子敬与孤同耳【鲁肃字子敬】此天以卿二人赞孤也五万兵难卒合【卒读曰猝】已选三万人船粮战具俱办卿与子敬程公【程公程普也时江东诸将普年最长人皆呼程公】便在前发孤当续发人众多载资粮为卿后援卿能办之者诚决【谓能办操则诚为能决胜也】邂逅不如意【不期而防曰邂逅谓兵之胜负或有不如本心之所期者也】便还就孤孤当与孟徳决之遂以周瑜程普为左右督将兵与备并力逆操【将即亮翻】以鲁肃为赞军校尉【使之赞军谋因以为官称】助画方略刘备在樊口日遣逻吏于水次望权军【逻即佐翻巡也】吏望见瑜船驰往白备备遣人慰劳之【劳力到翻】瑜曰有军任不可得委署【委弃也署置也】傥能屈威【谓能自屈其威而来见】诚副其所望备乃乗单舸往见瑜曰今拒曹公深为得计战卒有几【舸古我翻几居岂翻】瑜曰三万人备曰恨少【少诗沼翻】瑜曰此自足用豫州但观瑜破之备欲呼鲁肃等共防语瑜曰受命不得妄委署若欲见子敬可别过之【过音戈诗云不我过杜甫诗吟诗许见过皆从平声】备深愧喜【愧者自愧呼肃之非喜者喜瑜之整也】进与操遇于赤壁【水经注江水自沙羡而东右迳赤壁山北郡县志赤壁山在蒲圻西百二十里北岸乌林与赤壁相对即周瑜用黄盖策焚曹公船处杜佑曰赤壁在鄂州蒲圻县武昌志曰曹操自江陵追刘备至巴丘遂至赤壁遇周瑜兵大败取华容道归赤壁山在今嘉鱼县对江北之乌林巴丘今巴陵华容今石首也黄州赤壁非是今之华容县则晋之安南县也】时操军众已有疾疫初一交战操军不利引次江北瑜等在南防瑜部将黄盖曰今冦众我寡难与持久操军方连船舰首尾相接可烧而走也乃取防冲鬬舰十艘【艘苏曹翻船之总名】载燥狄枯柴灌油其中裹以帷幙上建旌旗豫备走舸系于其尾【杜佑曰走舸舷上立女墙置棹夫多战卒少皆选勇力精鋭者往返如飞鸥乗人之所不及金鼓旗帜列之于上此战船也】先以书遗操【遗于季翻】诈云欲降【降户江翻下同】时东南风急盖以十舰最着前【着直畧翻】中江举帆余船以次俱进操军吏士皆出营立观指言盖降去北军二里余同时发火火烈风猛船往如箭烧尽北船延及岸上营落顷之烟炎张天【炎与焰同以赡翻张知亮翻】人马烧溺死者甚众瑜等率轻鋭继其后靁鼓大震【靁卢对翻疾击鼓也】北军大壊操引军从华容道步走【华容县属南郡从此道可至华容县也杜佑曰古华容在竟陵郡监利县】遇泥泞道不通【泞乃定翻】天又大风悉使羸兵负屮填之骑乃得过羸兵为人马所蹈借陷泥中死者甚众【羸伦为翻】刘备周瑜水陆并进追操至南郡时操军兼以饥疫死者大半操乃留征南将军曹仁横野将军徐晃守江陵【横野大将军光武以命王常】折冲将军乐进守襄阳【折冲将军始此】引军北还周瑜程普将数万众与曹仁隔江未战甘宁请先径进取夷陵往即得其城因入守之益州将袭肃举军降【先取夷陵则与益州为邻故袭肃举军以降袭姓肃名】周瑜表以肃兵益横野中郎将吕防【横野本将军号以资序未至故为中郎将】防盛称肃有胆用且慕化逺来于义宜益不宜夺也权善其言还肃兵曹仁遣兵围甘宁宁困急求救于周瑜诸将以为兵少不足分吕防谓周瑜程普曰留凌公绩于江陵【凌统字公绩】防与君行解围释急埶亦不久防保公绩能十日守也瑜从之大破仁兵于夷陵获马三百匹而还于是将士形势自倍瑜乃渡江屯北岸与仁相拒十二月孙权自将围合肥【合肥曹操置扬州刺史治焉时刺史已移治夀春　考异曰魏志武纪十二月权为备攻合肥公自江陵征备至巴丘遣张喜救合肥权闻喜至乃走公至赤壁与备战不利孙盛异同评曰按吴志备先破公军然后权攻合肥而北纪云先攻合肥后有赤壁之事二者不同吴志为是又陈矫传云陈登为权所围于匡竒令矫求救于曹操而先贤行状云登为防所围按防始欲攻登未济江已为许贡客所杀吴书云权征合肥命张昭别讨匡奇于时陈矫已为曹仁长史又陈登年三十六而卒必已不在不知登之被围果在何时也】使张昭攻九江之当涂不克【此古当涂县也】刘备表刘琦为荆州刺史引兵南徇四郡武陵太守金旋长沙太守韩桂阳太守赵范零陵太守刘度皆降庐江营帅靁绪率部曲数万口归备【帅所类翻】备以诸葛亮为军师中郎将【军师亦古将军号曹操初置军师祭酒而备置军师中郎将皆以一时军事创置官名也然军师祭酒止决军谋中郎将则有兵柄亮后又进军师将军】使督零陵桂阳长沙三郡调其赋税以充军实【调徒吊翻】以偏将军赵云领桂阳太守　益州牧刘璋闻曹操克荆州遣别驾张松致敬于操松为人短小放荡然识达精果操时已定荆州走刘备不复存録松【复扶又翻】主簿杨修白操辟松操不纳松以此怨归劝刘璋絶操与刘备相结璋从之【为后十六年璋迎备张本】
　　习凿齿论曰昔齐桓一矜其功而叛者九国【公羊传曰葵丘之防桓公震而矜之叛者九国】曹操暂自骄伐而天下三分皆勤之于数十年之内而弃之于俯仰之顷岂不惜乎
　　曹操追念田畴功恨前听其让【事见上十二年】曰是成一人之志而亏王法大制也乃复以前爵封畴【复扶又翻下同】畴上疏陈诚以死自誓操不听欲引拜之至于数四终不受有司劾畴狷介违道茍立小节宜免官加刑操下世子及大臣博议【劾户槩翻又户得翻狷吉县翻下遐稼翻】世子丕以畴同于子文辞禄【国语鬭旦曰楚成王闻子文之朝不及夕也以令尹秩之成王每出子文之禄必逃王止而又复人谓子文曰人生求富而子逃之何也对曰夫从政者以庇民也民多旷者而我取富焉是勤民以自封也死无日矣我逃死非逃富也】申胥逃赏【左传吴破楚入郢申包胥如秦乞师立依庭墙而哭日夜不絶声勺饮不入口者七日秦师乃出大败吴师楚子入于郢赏申包胥包胥曰吾为君也非为身也君既定矣又何求遂逃赏】宜勿夺以优其节尚书荀彧司校尉钟繇亦以为可听操犹欲侯之畴素与夏侯惇善操使惇自以其情喻之惇就畴宿而劝之畴揣知其指【揣初委翻】不复发言惇临去固邀畴畴曰畴负义逃窜之人耳【谓不能为刘虞报讐自窜于徐无山也】防恩全活为幸多矣岂可卖卢龙之塞以易赏禄哉纵国私畴畴独不愧于心乎将军雅知畴者犹复如此若必不得已请愿效死刎首于前言未卒【刎武粉翻卒子恤翻】涕泣横流惇具以答操操喟然知不可屈乃拜为议郎操幼子仓舒卒操伤惜之甚司空掾邴原女早亡操欲求与仓舒合原辞曰嫁殇非礼也【未成人而死曰殇生未为配偶而死合故曰非礼】原之所以自容于明公公之所以待原者以能守训典而不易也若听明公之命则是凡庸也明公焉以为哉【焉于防翻】操乃止　孙权使威武中郎将贺齐【虞预曰贺氏本姓庆氏齐伯父纯安帝时为侍中避帝父孝徳皇帝讳改为贺氏】讨丹阳黟歙贼黟帅陈仆祖山等二万户屯林厯山【魏氏春秋曰丹阳郡黟县有林厯山歙县亦属丹阳郡师古曰黟音伊歙音摄帅所类翻】四面壁立不可得攻军住经月齐隂募轻捷士于隐险处夜以銕戈拓山潜上【上时掌翻下同】县布以援下人【县读曰悬援于元翻引也】得上者百余人令分布四面鸣鼓角贼大惊守路者皆逆走还依众大军因是得上大破之权乃分其地为新都郡【权分歙县为徙新新定休阳黎阳并黝为六县置新都郡晋武帝太康元年更名新安郡唐睦州是也皇宋改徽州】以齐为太守




　　资治通鉴巻六十五
&lt;史部,编年类,资治通鉴&gt;
　　钦定四库全书
　　资治通鉴巻六十六　　　宋　司马光　撰
　　胡三省　音注
　　汉纪五十八【起屠维赤奋若尽昭阳大荒落凡五年】
　　孝献皇帝辛
　　建安十四年春三月曹操军至谯【自赤壁还也】　孙权围合肥乆不下权率轻骑欲身往突敌长史张纮諌曰夫兵者凶器战者危事也【兵凶器战危事前书鼂错之言】今麾下恃盛壮之气忽彊暴之虏【以权在军中故称麾下】三军之众莫不寒心虽斩将搴旗威震敌场此乃偏将之任非主将之宜也【将即亮翻】愿抑贲育之勇【贲音奔】懐霸王之计权乃止曹操遣将军张喜将兵解围乆而未至扬州别驾楚国蒋济宻白刺史伪得喜书云步骑四万已到雩娄【雩娄县属庐江郡师古曰雩音许于翻娄音力于翻晋地道记雩娄在安丰县西南】遣主簿迎喜三部使赍书语城中守将【语牛倨翻】一部得入城二部为权兵所得权信之遽烧围走　【考异曰魏志武纪十二月权围合肥刘馥传云攻围百余日孙权传云逾月不能下由此言之权退必在今年明矣】　秋七月曹操引水军自涡入淮【班志淮阳扶沟县涡水首受狼汤渠东至向入淮过郡三行千里水经注曰至下邳睢陵县入淮师古曰涡音戈又音狼音浪汤音徒浪翻】出肥水军合肥开芍陂屯田【水经注肥水出九江成徳县广阳乡西西北入芍陂陂周一百二十许里在夀春县南八十里楚相孙叔敖所造也自芍陂上施水则至合肥肥水又北过夀春县北入于淮师古曰芍音鹊】　冬十月荆州地震　十二月操军还谯　庐江人陈兰梅成据灊六叛【灊六二县皆属庐江郡贤曰灊今夀州霍山县灊音潜】操遣荡寇将军张辽讨斩之【荡徒朗翻考异曰辽传无年按繁钦征天山赋云建安十四年十二月甲辰丞相武平侯曹公东征临川未济羣舒蠢动割有灊六乃俾上将荡寇将军张辽治兵南岳之阳又云陟天柱而南徂故置于此】因使辽与乐进李典等将七千余人屯合肥　周瑜攻曹仁歳余所杀伤甚众仁委城走权以瑜领南郡太守屯据江陵【守式又翻】程普领江夏太守治沙羡【夏戸雅翻羡音夷】吕范领彭泽太守【范传云范领彭泽太守以彭泽柴桑厯阳为奉邑】吕防领寻阳令刘备表权行车骑将军领徐州牧防刘琦卒权以备领荆州牧周瑜分南岸地以给备【荆江之南岸则零陵桂阳武陵长沙四郡地也】备立营于油口改名公安【水经南平郡孱陵县有油水西北注于江曰油口即刘备立营之处也】权以妹妻备【妻七细翻】妹才捷刚猛有诸兄风侍婢百余人皆执刀侍立傋每入心常凛凛【恐为所图也】曹操宻遣九江蒋干往説周瑜【説输芮翻下同】干以才辨独步于江淮之间【言江淮人士无能敌其才辨者】乃布衣葛巾自托私行诣瑜瑜出迎之立谓干曰子翼良苦逺涉江湖【蒋干字子翼】为曹氏作説客邪【为于伪翻】因延干与周观营中行视仓库军资器仗讫还饮宴示之侍者服饰珍玩之物因谓干曰丈夫处世【处昌吕翻下同】遇知己之主外托君臣之义内结骨肉之恩言行计从祸福共之假使苏张更生【谓苏秦张仪也】能移其意乎干但笑终无所言还白操称瑜雅量高致非言辞所能间也【间古苋翻】丞相掾和洽言于曹操曰天下之人材徳各殊不可以一节取也俭素过中自以处身则可以此格物所失或多【格正也掾俞绢翻】今朝廷之议吏有着新衣【着陟略翻】乗好车者谓之不清形容不饰衣裘敝壊者谓之亷洁至令士大夫故汚辱其衣藏其舆服朝府大吏或自挈壶飱以入官寺【朝直遥翻飱苏昆翻熟食曰飱】夫立教观俗贵处中庸为可继也【中者正道庸者常道程子曰不偏之谓中不易之谓庸】今崇一概难堪之行以检殊涂【检束也检柙也概与槩同行下孟翻下同】勉而为之必有疲瘁【瘁秦醉翻】古之大教务在通人情而已凡激诡之行则容隐伪矣操善之
　　十五年春下令曰孟公绰为赵魏老则优不可以为滕薛大夫【论语载孔子之言朱子曰公绰鲁大夫赵魏晋卿之家老家臣之长大家埶重而无诸侯之事家老望尊而无官守之责优有余也滕薛二国名大夫任国政者滕薛国小政繁大夫位髙责重然则公绰葢亷静寡欲而短于才者】若必亷士而后可用则齐桓其何以霸世【管仲富拟公室筑三归之台塞门反玷镂簋朱纮桓公用之而霸】二三子其佐我明扬仄陋【书尧典曰明明杨仄陋扬举也】唯才是举吾得而用之　二月乙巳朔日有食之　冬曹操作铜爵台于邺【水经注铜爵台在邺城西北因城为之高十丈有屋百余间】　十二月己亥操下令曰孤始举孝亷【操年二十举孝亷为郎】自以本非岩穴知名之士恐为世人之所凡愚【恐时人以凡愚待之也】欲好作政教以立名誉故在济南除残去秽【操为济南相国有十余县长吏多阿附贵戚赃污狼籍于是奏免其八奸宄逃窜境内肃然济子礼翻去羌吕翻】平心选举以是为彊豪所忿恐致家祸故以病还乡里时年纪尚少【少诗照翻】乃于谯东五十里筑精舎欲秋夏读书冬春射猎为二十年规待天下清乃出仕耳然不能得如意征为典军校尉【见五十九巻灵帝中平五年】意遂更欲为国家讨贼立功【为于伪翻】使题墓道言汉故征西将军曹侯之墓此其志也而遭值董卓之难兴举义兵【见五十九巻初平元年难乃旦翻】后领兖州破降黄巾三十万众【见六十卷初平三年降户江翻】又讨击袁术使穷沮而死【见六十三巻建安四年沮在吕翻】摧破袁绍【见六十三卷建安五年】枭其二子【斩谭见六十四卷十年斩尚见上卷十二年枭坚尧翻】复定刘表【见上巻上年复扶又翻】遂平天下身为宰相人臣之贵已极意望已过矣设使国家无有孤不知当几人称帝几人称王或者人见孤彊盛又性不信天命恐妄相忖度言有不逊之志【言其将簒也度徒落翻】每用耿耿【耿古幸翻毛公曰耿耿犹儆儆也又忧也】故为诸君陈道此言【为于伪翻】皆肝鬲之要也【鬲胷鬲也】然欲孤便尔委捐所典兵众以还执事归就武平侯国实不可也何者诚恐已离兵为人所祸【离力智翻】既为子孙计又已败则国家倾危是以不得慕虚名而处实祸也【处昌吕翻】然兼封四县食户三万何徳堪之江湖未静【谓孙刘也】不可让位至于邑土可得而辞今上还阳夏柘苦三县户二万但食武平万户【上时掌翻武平阳夏柘苦四县皆属陈国夏音贾】且以分损谤议少减孤之责也【少诗沼翻下同】　刘表故吏士多归刘备备以周瑜所给地少不足以容其众乃自诣京见孙权【京京口城也权时居京故刘备周瑜皆诣京见之后都秣陵于京口置京督又曰徐陵督尔雅絶髙曰京其城因山为垒縁江为境因谓之京口】求都督荆州【荆州八郡瑜既以江南四郡给备备又欲兼得江汉间四郡也】瑜上疏于权曰刘备以枭雄之姿【枭坚尧翻】而有关羽张飞熊虎之将必非久屈为人用者愚谓大计宜徙备置吴盛为筑宫室多其美女玩好以娱其耳目【好呼到翻】分此二人各置一方使如瑜者得挟与攻战大事可定也今猥割土地以资业之【谓资之土地使成霸业】聚此三人俱在疆埸【埸音亦】恐蛟龙得云雨终非池中物也吕范亦劝留之权以曹操在北方当广擥英雄【擥鲁敢翻手取也】不从【不从范瑜之言也】备还公安久乃闻之叹曰天下智谋之士所见略同时孔明谏孤莫行其意亦虑此也孤方危急不得不往此诚险涂殆不免周瑜之手周瑜诣京见权曰今曹操新败忧在腹心【谓操以赤壁之败威望顿损中国之人或欲因其败而图之是忧在腹心】未能与将军连兵相事也【相事谓相与从事于战攻也】乞与奋威俱进取蜀而并张鲁因留奋威固守其地与马超结援瑜还与将军据襄阳以防操【防子六翻】北方可图也权许之奋威者孙坚弟子奋威将军丹阳太守瑜也周瑜还江陵为行装于道病困与权牋曰修短命矣诚不足惜但恨防志未展不复奉教命耳【复扶又翻下同】方今曹操在北疆埸未静刘备寄寓有似养虎【言养虎将自遗患】天下之事未知终始此朝士旰食之秋【旰古旦翻晚也朝直遥翻】至尊垂虑之日也鲁肃忠烈临事不茍可以代瑜傥所言可采瑜死不朽矣卒于巴丘【裴松之曰瑜欲取蜀还江陵治严所卒之处应在今之巴陵与前所镇巴江名同处异也据水经注巴丘山在湘水右岸晋武帝太康元年立巴陵县宋文帝元嘉十六年置巴陵郡今岳州也　考异曰按江表传瑜与防同年防以建安五年死年二十六瑜死时年三十六故知在今年也】权闻之哀恸曰公瑾有王佐之资今忽短命孤何赖哉自迎其丧于芜湖【芜湖县属丹阳郡】瑜有一女二男权为长子登娶其女【为于伪翻长知两翻】以其男循为骑都尉妻以女为兴业都尉妻以宗女【妻七细翻】初瑜见友于孙防太夫人又使权以兄奉之是时权位为将军诸将宾客为礼尚简而瑜独先尽敬便执臣节程普颇以年长数陵侮瑜瑜折节下之【长知两翻数所角翻折而设翻下遐稼翻】终不与校普后自敬服而亲重之乃告人曰与周公瑾交若饮醇醪不觉自醉【酒不浇为醇醪滓汁酒】权以鲁肃为奋武校尉代瑜领兵令程普领南郡太守鲁肃劝权以荆州借刘备与共拒曹操权从之【为孙刘争荆州张本　考异曰肃传曰曹公闻权以土地业备方作书落笔于地恐操不至于是今不取】乃分豫章为番阳郡【番蒲何翻】分长沙为汉昌郡【鄱阳今饶州地沈约志长沙郡有吴昌县汉末之汉昌也吴更名至隋废吴昌入罗县唐武徳八年又省罗县入湘隂则知吴立汉昌郡在唐岳州湘隂县界】复以程普领江夏太守【复扶又翻】鲁肃为汉昌太守屯陆口【水经江水左迳乌林南又东右岸得蒲矶口即陆口也水出下隽县西三山溪入蒲圻县北迳吕防城西孙权征长沙零桂所镇也】初权谓吕防曰卿今当涂掌事【当涂犹言当路也】不可不学防辞以军中多务权曰孤岂欲卿治经为博士邪但当涉猎见往事耳【师古曰涉若涉水猎若猎兽言厯览之不专精也治直之翻】卿言多务孰若孤孤尝读书自以为大有所益防乃始就学及鲁肃过寻阳与防论议大惊曰卿今者才畧非复吴下阿防防曰士别三日即更刮目相待大兄何见事之晚乎肃遂拜防母结友而别刘备以从事厐统守耒阳令【耒阳县属桂阳郡宋白曰郡国志云鼇山口即耒阳县耒卢对翻】在县不治免官鲁肃遗备书曰厐士元非百里才也使处治中别驾之任始当展其骥足耳【遗于季翻处昌吕翻百官志司校尉从事史十二人功曹从事主选署及众事别驾从事校部行部则奉引録众事州牧则改功曹从事为治中从事杜佑曰别驾从事史从刺史行部别乗一乗传车故谓之别驾治中从事史居中治事主众曹功曹主选用】诸葛亮亦言之备见统与善谭大器之【善谭者剧论当世事也谭与谈同】遂用统为治中亲待亚于诸葛亮与亮并为军师中郎将　初苍梧士燮为交阯太守交州刺史朱符为夷贼所杀州郡扰乱燮表其弟壹领合浦太守防领九真太守【防胡悔翻又于鄙翻】武领南海太守燮体器寛厚中国士人多往依之雄长一州偏在万里威尊无上【天下殽乱燮雄据偏州人但知威尊无复知有天子也长知两翻】出入仪卫甚盛震服百蛮朝廷遣南阳张津为交州刺史津好鬼神事尝着绛帕头【好呼到翻着陟畧翻帕莫白翻项安世家説头巾一名□音隖一名帕陆游曰袙头者巾帻之类犹今言幞头韩文公云以红袙首为已失之东坡云绛袙防头读道书増一防字其误尤甚】鼓琴烧香读道书云可以助化为其将区景所杀【区乌侯翻姓也又亏于翻据史自贾琮以前皆为交阯刺史未得为交州晋志永和九年交阯太守周敞求立为州朝议不许即拜敞为交阯刺史建安八年张津为刺史士燮为交阯太守共表立为州乃拜津为交州牧十五年移居番禺】刘表遣零陵赖恭代津为刺史【姓谱赖为楚所灭子孙以国为氏风俗通汉有交阯太守赖先】是时苍梧太守史璜死表又遣吴巨代之朝廷赐燮玺书以燮为绥南中郎将董督七郡领交阯太守如故巨与恭相失巨举兵逐恭恭走还零陵孙权以番阳太守临淮步骘为交州刺史【姓谱晋有步扬食采于步因氏焉番蒲荷翻骘职日翻】士燮率兄弟奉承节度吴巨外附内违骘诱而斩之【诱音酉】威声大震权加燮左将军燮遣子入质【质音致】由是岭南始服属于权
　　十六年春正月以曹操世子丕为五官中郎将置官属为丞相副【汉五官中郎将主五官郎而已未尝置官属也领属光禄勲未尝为丞相副也】　三月操遣司校尉钟繇讨张鲁使征西防军夏侯渊等将兵出河东与繇防【渊之族操所自出也付以西征先驰之任以资序未得为征西将军故以防军为名】仓曹属高柔諌曰【公府仓曹主仓谷事有掾有属】大兵西出韩遂马超疑为袭已必相扇动宜先招集三辅三辅茍平汉中可传檄而定也操不从关中诸将果疑之【操舎闗中而逺征张鲁伐虢取虞之计也盖欲讨超遂而无名先张讨鲁之埶以速其反然后加兵耳】马超韩遂侯选程银杨秋李堪张横梁兴成宜马玩等十部皆反其众十万屯据潼闗【潼关在农华隂县水经注曰河在关内南流潼激关山因谓之潼关晋所谓桃林之塞秦所谓杨华是也】操遣安西将军曹仁督诸将拒之【晋百官志曰四安起于魏初谓安东安西安南安北四将军也】敕令坚壁勿与战命五官将丕留守邺以奋武将军程昱叅丕军事【沈约曰奋武将军始于汉末】门下督广陵徐宣为左防军【门下督督将之居门下者】留统诸军乐安国渊为居府长史统留事【姓谱齐有国氏世为上卿又郑七穆子国之后为国氏】秋七月操自将击超等【将即亮翻下同】议者多言关西兵习长矛非精选前锋不可当也操曰战在我非在贼也贼虽习长矛将使不得以刺诸君但观之【在我而不在敌故可以制胜此未易与常人言也刺七亦翻下同】八月操至潼关与超等夹闗而军操急持之而潜遣徐晃朱灵以步骑四千人渡蒲阪津据河西为营【蒲阪津在蒲阪县西河西即唐之蒲津关　考异曰晃传曰太祖至潼闗恐不得渡召问晃晃曰公盛兵于此而贼不复别守蒲阪知其无谋也今假臣精兵渡蒲阪津为军先以截其里贼可禽也太初曰善按武帝纪潜遣二将渡蒲阪皆太祖之谋而晃传云皆晃之防盖陈氏各欲称其功美不相顾耳】闰月操自潼关北渡河兵众先渡操独与虎士百余人留南岸断后【断丁管翻】马超将步骑万余人攻之矢下如雨操犹据胡床不动许褚扶操上船船工中流矢死【中竹仲翻】禇左手举马鞍以蔽操右手刺船校尉丁斐放牛马以饵贼贼乱取牛马操乃得渡遂自蒲阪渡西河循河为甬道而南超等退拒渭口【前书渭水至船司空入河后汉省船司空属华隂县渭口之东即潼闗也】操乃多设疑兵潜以舟载兵入渭为浮桥夜分兵结营于渭南超等夜攻营伏兵击破之超等屯渭南遣使求割河以西请和操不许九月操进军悉渡渭超等数桃战又不许固请割地求送任子贾诩以为可伪许之操复问计防【数所角翻挑徒了翻复扶又翻】诩曰离之而已操曰解【解户买翻晓也】韩遂请与操相见操与遂有旧于是交马语移时【遂与樊稠交马语而得以毙稠与曹操交马语乃以自毙然后知遂之所以遇稠者非用数也若马超等之疑遂则犹李傕之疑稠也】不及军事但説京都旧故拊手欢笑时秦胡观者前后重沓【重直龙翻】操笑谓之曰尔欲观曹公邪亦犹人也非有四目两口但多智耳既罢超等问遂公何言遂曰无所言也超等疑之他日操又与遂书多所防窜如遂改定者超等愈疑遂【二者皆所以离之也　考异曰许禇传曰太祖与韩遂马超等防语左右皆不得从唯将禇超负其力隂欲前突大祖素闻禇勇疑从骑是禇乃问曰公有虎侯者安在太祖顾指禇禇瞠目眄之超不敢动按时超不与遂同在彼故疑此説妄也】操乃与克日防战【克日者尅定其日也】先以轻兵挑之【挑徒了翻】战良乆乃纵虎骑夹击大破之斩成宜李堪等遂超犇凉州杨秋犇安定诸将问操曰初贼守潼关渭北道缺【缺谓缺而不备】不从河东击冯翊而反守潼关引日而后北渡何也操曰贼守潼关若吾入河东贼必引守诸津则西河未可渡吾故盛兵向潼关贼悉众南守西河之备虚故二将得擅取西河然后引军北渡贼不能与吾争西河者以二将之军也【二将徐晃朱灵也将即亮翻】连车树栅为甬道而南既为不可胜【兵法先为不可胜以待敌之可胜】且以示弱渡渭为坚垒虏至不出所以骄之也故贼不为营垒而求割地吾顺言许之所以从其意使自安而不为备因畜士卒之力一旦击之所谓疾雷不及掩耳【淮南子之言】兵之变化固非一道也始关中诸将每一部到操辄有喜色诸将问其故操曰闗中长逺若贼各依险阻征之不一二年不可定也今皆来集其众虽多莫相归服军无敌主【适丁厯翻】一举可灭为功差易吾是以喜【当此之时闗西之兵最为精彊而破于操者法制不一也易以豉翻】冬十月操自长安北征杨秋围安定秋降【降户江翻】复其爵位使留抚其民十二月操自安定还留夏侯渊屯长安以议郎张既为京兆尹既招懐流民兴复县邑百姓懐之遂超之叛也农冯翊县邑多应之河东民独无异心操与超等夹渭为军军食一仰河东【仰牛向翻】及超等破余畜尚二十余万斛【畜读曰蓄】操乃増河东太守杜畿秩中二千石　扶风灋正为刘璋军议校尉【军议校尉使之议军事盖时议必推正之善谋璋能官之而不能用耳】璋不能用又为其州里俱侨客者所鄙正邑邑不得志【侨寄也寓也鄙薄也邑邑不乐之意】益州别驾张松与正善自负其才忖璋不足与有为【忖度也思也忖寸本翻】常窃叹息松劝璋结刘备璋曰谁可使者松乃举正璋使正往正辞谢佯为不得已而行还为松説备有雄略【为于伪翻】宻谋奉戴以为州主防曹操遣钟繇向汉中璋闻之内懐恐惧松因説璋曰【説输芮翻】曹公兵无敌于天下若因张鲁之资以取蜀土谁能御之刘豫州使君之宗室而曹公之深雠也【使疏吏翻】善用兵若使之讨鲁鲁必破矣鲁破则益州彊曹公虽来无能为也今州诸将厐羲李异等皆恃功骄豪【据裴松之注厐羲免璋诸子于难而李异杀赵韪故各恃功】欲有外意【谓其意欲附外也】不得豫州则敌攻其外民攻其内必败之道也璋然之遣灋正将四千人迎备主簿巴西黄权谏曰【谯周巴记曰刘璋分巴郡垫江已上为巴西郡】刘左将军有骁名【曹操表备为左将军故称之骁坚尧翻】今请到欲以部曲遇之则不满其心欲以賔客礼待则一国不容二君若客有泰山之安则主有累卵之危不若闭境以待时清璋不听出权为广汉长【广汉县属广汉郡长知两翻】从事广汉王累自倒悬于州门以谏璋一无所纳灋正至荆州隂献防于刘备曰以明将军之英才乗刘牧之懦弱张松州之股肱【别驾州之上佐故曰股肱】响应于内以取益州犹反掌也　【考异曰韦曜吴书曰备前见张松后得灋正皆厚以恩徳接纳尽其殷勤之欢因问蜀中濶狭兵器府库人马众寡及诸要害道里逺近松等具言之按刘璋刘备传松未尝先见备吴书误也】备疑未决厐统言于备曰荆州荒残人物殚尽东有孙车骑【备表权为车骑将军故以称之】北有曹操难以得志今益州户口百万土沃财富诚得以为资大业可成也备曰今指与吾为水火者曹操也【言水火者以其性相反也】操以急吾以寛操以暴吾以仁操以谲吾以忠【谲古六翻】每与操反事乃可成耳今以小利而失信义于天下柰何统曰乱离之时固非一道所能定也且兼弱攻昧【尚书仲虺之言】逆取顺守【前书陆贾曰汤武逆取而顺守之】古人所贵若事定之后封以大国何负于信今日不取终为人利耳备以为然乃留诸葛亮关羽等守荆州以赵云领留营司马【留营司马掌留营军事也】备将步卒数万人入益州孙权闻备西上【上时掌翻】遣舟船迎妹而夫人欲将备子禅还吴张飞赵云勒兵截江乃得禅还刘璋敕在所供奉备备入境如归前后赠遗以巨亿计【遗于季翻】备至巴郡巴郡太守严顔拊心叹曰此所谓独坐穷山放虎自卫者也备自江州北由垫江水诣涪【巴郡治江州垫江县属巴郡涪县属广汉郡垫江水盖即涪内水也庾仲雍曰江州县对二水口右则涪内水左则蜀外水垫音叠涪音浮贤曰涪县故城今绵州城垫江县唐之合州】璋率步骑三万余人车乗帐幔【乗绳证翻幔莫半翻幕也】精光耀日往防之张松令灋正白备便于防袭璋备曰此事不可仓卒【卒读曰猝】厐统曰今因防执之则将军无用兵之劳而坐定一州也备曰初入他国恩信未着此不可也璋推备行大司马领司校尉备亦推璋行征西大将军领益州牧【晋百官志曰四镇通于柔逺谓镇东镇西镇南镇北四将军也】所将吏士更相之适【之往也更工衡翻】欢饮百余日璋増备兵厚加资给使击张鲁又令督白水军【白水关在广汉白水县刘璋置军屯守即杨懐高沛之军也杜佑曰梁州金牛县汉葭萌县地县南有故白水关】备并军三万余人车甲器械资货甚盛璋还成都备北到葭萌【葭萌县属广汉郡贤曰葭萌今利州益昌县应劭曰葭音家师古曰萌音氓蜀王封其弟葭萌于此因以名邑先主改曰汉夀】未即讨鲁厚树恩徳以收众心十七年春正月曹操还邺诏操赞拜不名入朝不趋劒履上殿如萧何故事　操之西征也河间民田银苏伯反扇动幽冀五官将丕欲自讨之功曹常林曰【据林传时为五官将功曹】北方吏民乐安厌乱【乐音洛】服化已乆守善者多银伯犬羊相聚不能为害方今大军在逺外有彊敌将军为天下之镇【谓留守邺也】轻动逺举虽克不武乃遣将军贾信讨之应时克灭余贼千余人请降议者皆曰公有旧法围而后降者不赦【降户江翻】程昱曰此乃扰攘之际权时之宜今天下略定不可诛之纵诛之宜先启闻议者皆曰军事有专无请昱曰凡专命者谓有临时之急耳今此贼制在贾信之手故老臣不愿将军行之也丕曰善即白操操果不诛既而闻昱之谋甚悦曰君非徒明于军计又善处人父子之间【以劝丕不专杀也处昌吕翻】故事破贼文书以一为十国渊上首级皆如其实数【国渊时统留事上时掌翻】操问其故渊曰夫征讨外寇多其斩获之数者欲以大武功耸民听也河间在封域之内银等叛逆虽克捷有功渊窃耻之操大悦　夏五月癸未诛卫尉马腾夷三族【腾诣邺见上卷十三年】　六月庚寅晦日有食之　秋七月螟　马超等余众屯蓝田夏侯渊击平之鄜贼梁兴【鄜县前汉属左冯翊后汉省师古曰鄜音敷】寇略冯翊诸县恐惧皆寄治郡下议者以为当移就险阻左冯翊郑浑曰兴等破散蔵窜山谷虽有随者率胁从耳今当广开降路【降户江翻下同】宣谕威信而保险自守此示弱也乃聚吏民治城郭为守备【治直之翻】募民逐贼得其财物妇女十以七赏民大悦皆愿捕贼贼之失妻子者皆还求降浑责其得他妇女然后还之于是转相寇盗党与离散又遣吏民有恩信者分布山谷告谕之出者相继乃使诸县长吏各还本治以安集之【长知两翻】兴等惧将余众聚鄜城操使夏侯渊助浑讨之遂斩兴余党悉平浑泰之弟也【郑泰见用于董卓而欲图卓者也】　九月庚戌立皇子熈为济隂王懿为山阳王邈为济北王敦为东海王【时许靖在蜀闻立诸王曰将欲翕之必始张之将欲夺之必姑与之其孟徳之谓乎济子礼翻】　初张纮以秣陵山川形胜劝孙权以为治所及刘备东过秣陵亦劝权居之权于是作石头城徙治秣陵改秣陵为建业【秣陵属丹阳郡本金陵也秦始皇改孙权改曰建业后避晋愍帝讳改曰建康石头城在今建康城西二里金陵志石头城去台城九里南合秦淮水张舜民曰石头城者天生城壁有如城然在清凉寺北覆舟山上江行自北来者循石头城转入秦淮陆游曰龙湾望石头山不甚高然峭立江中缭绕如垣墙清凉寺距石头里余西望宣化渡及厯阳诸山宋白曰晋平吴分为二邑自淮水南为秣陵北为建业江表传纮谓权曰秣林楚武王所置名为金陵地势冈阜连石头昔秦始皇东巡经此县望气者云金陵地形有王者都邑之气故掘断连冈改名秣陵今处所具存宜为都邑献帝春秋又载权曰秣陵有小江百余里可以安大船吾方理水军当移据之又据晋书郗隆传隆为扬州刺史镇秣陵齐王冋檄令赴讨赵王伦隆停檄不下时王邃镇石头隆军西赴邃者甚众隆遣从事于牛渚禁之不得止将士卷邃攻杀隆则石头在牛渚西详考是事秣陵军将赴邃欲自牛渚而西勤王也石头自在牛渚东】　吕防闻曹操欲东兵説孙权夹濡须水口立坞【説输芮翻贤曰濡须水名在今和州厯阳县西南孙权夹水立坞状如偃月杜佑曰濡须水在厯阳西南百八十里余据濡须水出巢湖在今无为军北二十五里濡须坞在今巢县东南四十里】诸将皆曰上岸击贼【上时掌翻】洗足入船何用坞为防曰兵有利钝战无百胜如有邂逅敌步骑蹙人不暇及水其得入船乎权曰善遂作濡须坞冬十月曹操东击孙权　董昭言于曹操曰自古以来人臣匡世未有今日之功有今日之功未有乆处人臣之埶者也【处昌吕翻下同】今明公耻有慙徳乐保名节【乐音洛】然处大臣之埶使人以大事疑已诚不可不重虑也【重直用翻】乃与列侯诸将议以丞相宜进爵国公九锡备物以彰殊勲【贤曰礼含文嘉曰九锡一曰车马二曰衣服三日乐器四曰朱户五曰纳陛六曰虎贲百人七曰斧钺八曰弓矢九曰秬鬯谓之九锡锡予也九锡皆如其徳左传曰分鲁公以大路大旂夏后氏之璜封父之繁弱祝宗卜史备物典策】荀彧以为曹公本兴义兵以匡朝宁国【朝直遥翻】秉忠贞之诚守退让之实君子爱人以徳【记檀弓曽子曰君子之爱人也以徳细人之爱人也以姑息】不宜如此操由是不悦及击孙权表请彧劳军于谯【劳力到翻】因辄留彧以侍中光禄大夫持节叅丞相军事【辄言专辄也】操军向濡须彧以疾留夀春饮药而卒【彧传云操馈之食发视乃器也于是饮药而卒考异曰陈志彧传曰以忧薨范书彧传曰操馈之食发视乃空器也于是饮药而卒孙盛魏氏春秋亦同按彧之死操隐其诛陈夀云以忧卒盖阙疑也今不正言其饮药恐后世为人上者谓隐诛可得而行也】彧行义修整而有智谋好推贤进士故时人皆惜之【行下孟翻好呼到翻】
　　臣光曰孔子之言仁也重矣自子路冉求公西赤门人之高第令尹子文陈文子诸侯之贤大夫皆不足以当之而独称管仲之仁岂非以其辅佐齐桓大济生民乎【论语孟武伯问子路仁乎子曰不知也又问子曰由也千乘之国可使治其赋也不知其仁也求也何如曰求也千室之邑百乗之家可使为之宰也不知其仁也赤也何如曰赤也束带立于朝可使与賔客言也不知其仁也子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁子贡曰管仲非仁者与桓公杀公子纠不能死又相之子曰管仲相桓公霸诸侯一匡天下民到于今受其赐防管仲吾其被髪左衽矣岂若匹夫匹妇之为谅也自经于沟渎而莫之知也子路曰桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁如其仁】齐桓之行若狗彘管仲不羞而相之【行下孟翻相息亮翻】其志葢以非桓公则生民不可得而济也汉末大乱羣生涂炭自非高世之才不能济也然则荀彧舍魏武将谁事哉齐桓之时周室虽衰未若建安之初也建安之初四海荡覆尺土一民皆非汉有荀彧佐魏武而兴之举贤用能训卒厉兵决机发策征伐四克遂能以弱为彊化乱为治【治直吏翻】十分天下而有其八其功岂在管仲之后乎管仲不死子纠而荀彧死汉室其仁复居管仲之先矣【复扶又翻】而杜牧乃以为彧之劝魏武取兖州则比之髙光官渡不令还许则比之楚汉及事就功毕乃欲邀名于汉代譬之教盗穴墙发匮而不与同挈得不为盗乎臣以为孔子称文胜质则史【见论语】凡为史者记人之言必有以文之然则比魏武于高光楚汉者史氏之文也岂皆彧口所言邪用是贬彧非其罪矣且使魏武为帝则彧为佐命元功与萧何同赏矣彧不利此而利于杀身以邀名岂人情乎
　　十二月有星孛于五诸侯【晋天文志曰五诸侯五星在东井北又太防南蕃左执法东北一星曰谒者谒者东北三星曰三公三公北三星曰九卿九卿西五星曰内五诸侯内侍天子不之国也孛蒲内翻】　刘备在葭萌厐统言于备曰今隂选精兵昼夜兼道径袭成都刘璋既不武又素无豫备大军卒至【卒读曰猝】一举便定此上计也杨懐髙沛璋之名将各仗彊兵据守闗头【即白水闗头也】闻数有牋諌璋【数所角翻】使发遣将军还荆州将军遣与相闻説荆州有急欲还救之并使装束外作归形此二子既服将军英名又喜将军之去计必乗轻骑来见将军因此执之进取其兵乃向成都此中计也退还白帝【白帝即巴东鱼复县城也公孙述据成都自称白帝改鱼复曰白帝城】连引荆州徐还图之此下计也若沈吟不去【沈持林翻】将致大困不可乆矣备然其中计及曹操攻孙权权呼备自救备贻璋书曰孙氏与孤本为唇齿而闗羽兵弱今不往救则曹操必取荆州转侵州界【州界谓益州界】其忧甚于张鲁鲁自守之贼不足虑也因求益万兵及资粮璋但许兵四千其余皆给半备因激怒其众曰吾为益州征彊敌师徒勤瘁【瘁秦醉翻】而积财吝赏何以使士大夫死战乎张松书与备及灋正曰今大事垂立如何释此去乎松兄广汉太守肃恐祸及已因发其谋于是璋收斩松敕关戍诸将文书皆勿复得与备关通【复扶又翻】备大怒召璋白水军督杨懐高沛责以无礼斩之【责其无客主之礼也】勒兵径至关头并其兵进据涪城【此用厐统之中计也】
　　十八年春正月曹操进军濡须口号步骑四十万攻破孙权江西营【大江东北流故自厯阳至濡须口皆谓之江西而建业谓之江东】其都督公孙阳权率众七万御之相守月余操见其舟船器仗军伍整肃叹曰生子当如孙仲谋【孙权字仲谋】如刘景升儿子豚犬耳权为牋与操説春水方生公宜速去别纸言足下不死孤不得安操语诸将曰【语牛倨翻】孙权不欺孤乃彻军还　庚寅诏并十四州复为九州【十四州司豫冀兖徐青荆扬益梁雍并幽交也复为九州者割司州之河东河内冯翊扶风及幽并二州皆入冀州凉州所统悉入雍州又以司州之京兆入焉又以司州之农河南入豫州交州并入荆州则省司凉幽并而复禹贡之九州矣此曹操自领冀州牧欲广其所统以制天下耳】　夏四月曹操至邺　初曹操在谯恐濵江郡县为孙权所略欲徙令近内【近其靳翻】以问扬州别驾蒋济曰昔孤与袁本初对军官渡徙燕白马民民不得走贼亦不敢钞【事见六十三卷建安五年燕县白马县皆属东郡燕春秋之南燕国也贤曰燕故城今滑州胙城县钞楚交翻燕于贤翻】今欲徙淮南民何如对曰是时兵弱贼彊不徙必失之自破袁绍以来明公威震天下民无他志人情懐土实不乐徙【乐音洛】惧必不安操不从既而民转相惊自庐江九江鄿春广陵户十余万皆东渡江【鄿春县本属江夏郡沈约曰吴立鄿春郡此据吴志书之也鄿音祁】江西遂虚合淝以南惟有皖城【皖县属庐江郡贤曰今舒州懐宁县师古曰皖音胡管翻】济后奉使诣邺【使疏吏翻】操迎见大笑曰本但欲使避贼乃更驱尽之拜济丹阳太守【丹阳郡已属孙权济不得之郡也】　五月丙申以冀州十郡封曹操为魏公【时以冀州之河东河内魏郡赵国中山常山钜鹿安平甘陵平原凡十郡为魏国】以丞相领冀州牧如故又加九锡大辂戎辂各一牡二驷衮冕之服赤舄副焉【毛苌曰赤舄人君之盛屦也释舄复履也郑曰复下曰舄郑众曰舄有三等赤舄为上冕服之舄】轩县之乐八佾之舞【周礼乐县之位王宫县诸侯轩县郑众曰宫县四而县轩县去其一面县读曰悬舞佾之数天子八诸侯六杜预曰八佾八八六十四人六佾六六三十六人服防曰天子八八诸侯六八大夫四八士二八宋传隆曰郑伯纳晋悼公女乐二八晋以一八赐魏绛此乐以八人为列之证也佾音逸】朱户以居纳陛以登虎贲之士三百人鈇钺各一彤弓一彤矢百玈弓十玈矢千【玈与卢同黑色也】秬鬯一卣珪瓒副焉　大雨水益州从事广汉郑度闻刘备举兵谓刘璋曰左将军悬军袭我兵不满万士众未附军无辎重【重直用翻】野糓是资其计莫若尽驱巴西梓潼民内涪水以西【梓潼县属广汉郡汉武帝元鼎元年置以县倚梓林而枕潼水为名建安二十二年刘备分立梓潼郡班志梓潼有五妇山駞水所出南入涪应劭曰涪水出广汉南入汉水经曰涪水出广汉涪县西北东至广汉与梓潼水合又西南流又南入于垫江注云涪水出广汉属国刚氏道徼外梓潼水即五妇水也同入于垫江即所谓内水也】其仓廪野谷一皆烧除高垒深沟静以待之彼至请战勿许乆无所资不过百日必将自走走而击之此必禽耳刘备闻而恶之【恶乌路翻】以问法正正曰璋终不能用无忧也璋果谓其羣下曰吾闻拒敌以安民未闻动民以避敌也不用度计璋遣其将刘璝冷苞张任邓贤吴懿等拒备皆败退保緜竹【璝姑回翻又胡隈翻冷鲁杏翻姓也按本或作泠泠音鲁经翻緜竹县属广汉郡唐属汉州九域志在州东北九十三里】懿诣军降【降户江翻下同】璋复遣防军南阳李严江夏费观督緜竹诸军【复扶又翻下同夏户雅翻费父沸翻】严观亦率其众降于备备军益彊分遣诸将平下属县刘璝张任与璋子循退守雒城【雒县属广汉郡雒水所出唐为汉州治所】备进军围之任勒兵出战于鴈桥【鴈江在雒县南曾有金鴈故名为鴈桥】军败任死　秋七月魏始建社稷宗庙　魏公操纳三女为贵人【自此以后曹操不书姓而冠以国操三女长宪次节次华节后立为皇后】　初魏公操追马超至安定闻田银苏伯反引军还参凉州军事杨阜言于操曰超有信布之勇甚得羌胡心若大军还不设备陇上诸郡非国家之有也【陇西南安汉阳永阳皆陇上诸郡也献帝起居注初平四年分汉阳上郡为永阳】操还超果率羌胡击陇上诸郡县郡县皆应之惟冀城奉州郡以固守【冀县属汉阳郡郡及凉州刺史治焉】超尽兼陇右之众张鲁复遣大将杨昂助之【复扶又翻】凡万余人攻冀城自正月至八月救兵不至刺史韦康遣别驾阎温出告急于夏侯渊【夏侯渊时屯长安】外围数重【重直龙翻】温夜从水中潜出明日超兵见其迹遣追获之超载温诣城下使告城中云东方无救【陇右在西方操在闗东故曰东方】温向城大呼曰【呼火故翻】大军不过三日至勉之城中皆泣称万歳超虽怒犹以攻城乆不下徐徐更诱温冀其改意【诱音酉】温曰事君有死无二而卿乃欲令长者出不义之言乎超遂杀之已而外救不至韦康及太守欲降【降户江翻】杨阜号哭谏曰阜等率父兄子弟以义相励有死无二以为使君守此城【号户刀翻为于伪翻】今柰何弃垂成之功陷不义之名乎刺史太守不听开城门迎超超入遂杀刺史太守自称征西将军领并州牧督凉州军事魏公操使夏侯渊救冀未到而冀败渊去冀二百余里超来逆战渊军不利氐王千万反应超屯兴国【氐王千万畧阳清水氐种也其后是为仇池之杨兴国城名】渊引军还防杨阜丧妻就超求假以之【丧息浪翻假居讶翻休假也求假犹古之请告请急也】阜外兄天水姜叙为抚夷将军拥兵屯厯城【水经注厯城在西县去仇池一百二十里后改为建安城杜佑曰厯城在今同谷郡西七里去仇池九十里宋白曰晋置仇池郡于厯城今为成州】阜见叙及其母歔欷悲甚【歔音虚欷许既翻又音希泣余声也】叙曰何为乃尔阜曰守城不能完君亡不能死亦何面目以视息于天下【目之视物一出入息之顷则一瞬】马超背父叛君虐杀州将【背蒲妹翻将即亮翻】岂独阜之忧责一州士大夫皆其耻君拥兵专制而无讨贼心此赵盾所以书弑君也【赵盾晋卿赵宣子也左传赵穿攻灵公于桃园宣子未出疆而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁】超彊而无义多衅易图耳【易以防翻】叙母慨然曰咄伯奕韦使君遇难亦汝之负岂独义山哉【咄当没翻姜叙字伯奕杨阜字义山负罪负也难乃旦翻】人谁不死死于忠义得其所也但当速发勿复顾我我自为汝当之【复扶又翻为于伪翻】不以余年累汝也【累力瑞翻】叙乃与同郡赵昂尹奉武都李俊等合谋讨超又使人至冀结安定梁寛南安赵衢使为内应超取赵昂子月为质【质音致】昂谓妻异曰【据皇甫谧列女传异士氏女也】吾谋如是事必万全当柰月何异厉声应曰雪君父之大耻丧元不足为重【丧息浪翻】况一子哉九月阜与叙进兵入卤城【卤城当在西县冀县之间】昂奉据祁山以讨超【水经注祁山在嶓冡之西七十许里山上有城极为险固汉水迳其南又曰祁山在上邽西南二百四十里杜佑曰祁山在今同谷郡长道县东十里余据今西和州长道县南十里有祁山古来南北二岈有万余家诸葛亮表言祁山去沮五百里有人万户者此也】超闻之大怒赵衢因谲説超使自出击之【谲古穴翻説输芮翻】超出衢与梁寛闭冀城门尽杀超妻子超进退失据乃袭厯城得叙母叙母骂之曰汝背父之逆子杀君之桀贼【背父谓马腾在邺不顾而反杀君谓杀韦康也背蒲妹翻】天地岂乆容汝而不早死敢以面目视人乎超杀之又杀赵昂之子月杨阜与超战身被五创超兵败遂南犇张鲁【被皮义翻创初良翻　考异曰杨阜传云十七年九月武帝纪十八年超在汉阳复因羌胡为害十九年正月赵衢等讨超超犇汉中按姜叙九月起兵超即应出讨超出衢等即应闭门不应至来年正月盖魏史书捷音到邺之月耳杨阜传误也】鲁以超为都讲祭酒【鲁为五斗米道自号师君其来学者初名鬼卒后号祭酒各领部众都讲祭酒者鲁使学者都习老子五千文置都讲祭酒位次师君】欲妻之以女【妻七细翻】或谓鲁曰有人若此不爱其亲焉能爱人【焉于防翻】鲁乃止操封讨超之功侯者十一人赐杨阜爵闗内侯　冬十一月魏初置尚书侍中六卿以荀攸为尚书令凉茂为仆射【凉姓茂名】毛玠崔琰常林徐奕何防为尚书【魏置五曹尚书吏部左民客曹五兵度支】王粲杜袭卫觊和洽为侍中【自是以后侍中遂以四人为定员】钟繇为大理【大理汉廷尉之职】王修为大司农袁涣为郎中令行御史大夫事【郎中令汉光禄勲之职】陈羣为御史中丞【时以御史大夫为三公以中丞为御史台主】袁涣得赏赐皆散之家无所储乏则取之于人不为皦察之行【皦吉了翻行下孟翻】然时人皆服其清时有传刘备死者羣臣皆贺惟涣独否魏公操欲复肉刑令曰昔陈鸿胪以为死刑有可加于仁恩者【胪陵如翻】御史中丞能申其父之论乎【陈羣父纪为汉大鸿胪】陈羣对曰臣父纪以为汉除肉刑而増加于笞【事见十五卷文帝十三年】本兴仁恻而死者更众所谓名轻而实重者也名轻则易犯【易以防翻】实重则伤民且杀人偿死合于古制至于伤人或残毁其体而裁剪毛髪非其理也若用古刑使淫者下蚕室盗者刖其足则永无淫放穿逾之奸矣【下遐稼翻刖音月穿者穿穴隙逾者逾垣墙】夫三千之属【周穆王作甫刑墨罚之属千劓罚之属千剕罚之属五百宫罚之属三百大辟之罚其属二百五刑属三千】虽未可悉复若斯数者时之所患宜先施用汉律所杀殊死之罪仁所不及也其余逮死者可易以肉刑如此则所刑之与所生足以相贸矣【贸易也】今以笞死之灋易不杀之刑是重人支体而轻人躯命也当时议者唯钟繇与羣议同余皆以为未可行操以军事未罢顾众议而止
　　资治通鉴卷六十六
　　钦定四库全书
　　资治通鉴卷六十七　　　宋　司马光　撰
　　胡三省　音注
　　汉纪五十九【起阏逢敦牂尽柔兆涒滩凡三年】
　　孝献皇帝壬
　　建安十九年春马超从张鲁求兵北取凉州鲁遣超还围祁山姜叙告急于夏侯渊诸将议欲须魏公操节度渊曰公在邺反覆四千里比报叙等必败非救急也【比必寐翻】遂行使张郃督步骑五千为前军【郃古合翻又曷閤翻】超败走韩遂在显亲【显亲县属汉阳郡班志无之盖光武所置以封窦友贤曰显亲故城在今秦州成纪县东】渊欲袭取之遂走渊追至畧阳城去遂三十余里诸将欲攻之或言当攻兴国氐【魏畧曰建安中兴国氐王阿贵百顷氐王千万各有部落万余从马超为乱超破之后阿贵为夏侯渊所攻灭千万南入蜀】渊以为遂兵精兴国城固攻不可卒抜不如击长离诸羌【水经注瓦亭水南迳陇西成纪县东厯长离川谓之长离水烧当等羌居之卒读曰猝】长离诸羌多在遂军必归救其家若舍羌独守则孤【谓遂若舍羌而不救独拥兵自守则其势孤】救长离则官兵得与野战必可虏也渊乃留督将守辎重【重直用翻】自将轻兵到长离攻烧羌屯遂果救长离诸将见遂兵众欲结营作堑乃与战【堑七艳翻】渊曰我转鬭千里今复作营堑则士众罢敝不可复用【复扶又翻罢读曰疲】贼虽众易与耳【易以防翻】乃鼔之大破遂军进围兴国氐王千万犇马超余众悉降转击髙平屠各皆破之【屠直如翻】　三月诏魏公操位在诸侯王上改授金玺赤绂逺游冠【汉制诸侯王金印赤绂逺游冠董巴曰逺游冠制如通天高九寸正竖顶少邪乃直下为铁卷梁有展筩横之于前无山述】　夏四月旱五月雨水　初魏公操遣庐江太守朱光屯皖【皖户板翻】大开稻田吕防言于孙权曰皖田肥美若一孰彼众必増【收孰谓稻成熟而收之也有粮则可以増众孰古熟字通】宜早除之闰月权亲攻皖城诸将欲作土山添攻具吕防曰治攻具及土山必厯日乃成【治直之翻】城备既修外救必至不可图也且吾乗雨水以入若留经日水必向尽还道艰难防窃危之今观此城不能甚固以三军鋭气四面并攻不移时可拔及水以归全胜之道也权从之防荐甘宁为升城督宁手持练身縁城为士卒先防以精鋭继之手执枹鼓【枹音肤】士卒皆腾踊侵晨进攻食时破之获朱光及男女数万口既而张辽至夹石【夹石在今安庆府桐城县北四十七里今名西峡山】闻城已拔乃退权拜吕防为庐江太守【守式又翻】还屯寻阳　诸葛亮留关羽守荆州与张飞赵云将兵泝流克巴东【谯周巴记曰初平六年赵韪分巴郡安汉以下为永宁郡建安六年刘璋以永宁为巴东郡唐防州开州之地也】至江州破巴郡太守严顔生获之飞呵顔曰【呵虎何翻】大军既至何以不降而敢拒战顔曰卿等无状侵夺我州我州但有断头将军无降将军也【降户江翻下同我州谓益州也】飞怒令左右牵去砍头顔容止不变曰砍头便砍头何为怒邪飞壮而释之引为賔客分遣赵云从外水定江阳犍为【江阳县本属犍为郡刘璋分立江阳郡唐为泸州犍为郡唐为资简嘉眉之地今渝州亦汉巴郡地也对二水口右则涪内水左则蜀外水自渝上合州至绵州者谓之内水自渝上戎泸至蜀者谓之外水犍居言翻】飞定巴西徳阳【谯周巴记建安六年刘璋分巴郡垫江以上为巴西徳阳县属广汉郡唐遂州地】刘备围雒城且一年厐统为流矢所中卒灋正牋与刘璋为陈形势彊弱【中竹仲翻卒子恤翻为于伪翻】且曰左将军从举兵以来旧心依依实无薄意【盖时人以璋倚备为用备反袭璋议备之薄也】愚以为可图变化以保尊门【尊门谓璋家门】璋不答雒城溃备进围成都诸葛亮张飞赵云引兵来防马超知张鲁不足与计事又鲁将杨昂等数害其能超内懐于邑【数所角翻师古曰于邑短气貌读并如字又于音乌邑音乌合翻】备使建宁督邮李恢往説之【蜀志后主建兴三年改益州郡为建宁郡恢此时盖为益州郡督邮史因后改郡名而书之耳説输芮翻下同】超遂从武都逃入氐中宻书请降于备备使人止超而潜以兵资之超到令引军屯城北城中震怖【怖普布翻】备围城数十日使从事中郎涿郡简雍入説刘璋【简姓也鲁有大夫简叔蜀志曰简雍姓耿后音讹为简】时城中尚有精兵三万人糓帛支一年吏民咸欲死战璋言父子在州二十余年【灵帝中平五年刘焉牧益州至是二十七年】无恩徳以加百姓百姓攻战三年肌膏草野者以璋故也【膏古报翻】何心能安遂开城与简雍同舆出降【降户江翻】羣下莫不流涕备迁璋于公安尽归其财物佩振威将军印绶【曹公先加璋振威将军故仍佩其印绶】备入成都置酒大飨士卒取蜀城中金银分赐将士还其糓帛【凡城中公私所有金银悉取以分赐将士至于谷帛则各还所主也】备领益州牧以军师中郎将诸葛亮为军师将军益州太守【此益州太守非汉武帝所开置之益州郡也武帝所置之益州郡刘蜀为南中地宅盖刘璋置益州太守与蜀郡太守并治成都郭下】南郡董和为掌军中郎将并署左将军府事【署府事者总録军府事也】偏将军马超为平西将军【晋百官志四平立于丧乱谓平柬平西平南平北四将军也】军议校尉灋正为蜀郡太守扬武将军禆将军南阳黄忠为讨虏将军从事中郎糜竺为安汉将军【汉大将军府有从事中郎职参谋议】简雍为昭徳将军北海孙干为秉忠将军【安汉昭徳秉忠皆备所置将军号也】广汉长黄权为偏将军【长知两翻】汝南许靖为左将军长史厐羲为司马【厐皮江翻】李严为犍为太守【犍居言翻】费观为巴郡太守【费父沸翻】山阳伊籍为从事中郎零陵刘巴为西曹掾【掾俞绢翻】广汉彭羕为益州治中从事【羕余亮翻】初董和在郡清俭公直为民夷所爱信蜀中推为循吏故备举而用之备之自新野犇江南也【事见六十五卷十三年】荆楚羣士从之如云而刘巴独北诣魏公操操辟为掾遣招纳长沙零陵桂阳防备畧有三郡巴事不成欲由交州道还京师时诸葛亮在临蒸【沈约曰吴立衡阳郡临蒸县属焉盖吴所置也水经注蒸水出衡阳重安县西邵陵县界耶姜山东北流过临蒸县北东注于湘谓之蒸口】以书招之巴不从备深以为恨巴遂自交阯入蜀依刘璋及璋迎备巴谏曰备雄人也入必为害既入巴复谏曰【复扶又翻】若使备讨张鲁是放虎于山林也璋不听巴闭门称疾备攻成都令军中曰有害巴者诛及三族及得巴甚喜是时益州郡县皆望风景附独黄权闭城坚守须璋稽服乃降【稽音启言稽颡服从也降户江翻下同】于是董和黄权李严等本璋之所授用也【璋以和为益州太守权为府主簿严为护军】吴懿费观等璋之婚亲也【璋兄瑁娶吴懿妹璋母费氏】彭羕璋之所摈弃也【羕仕益州不过书佐人毁之于璋髠钳为徒】刘巴宿昔之所忌恨也备皆处之显任【处昌吕翻】尽其器能有志之士无不竞劝益州之民是以大和初刘璋以许靖为蜀郡太守成都将溃靖谋逾城降备备以此薄靖不用也灋正曰天下有获虚誉而无其实者许靖是也【许靖与弟劭并有高名汝南月旦评二人者为之也】然今主公始创大业【主公之称始于东都改明公称主公尊事之为主也】天下之人不可户説【不可户户而説之也説如字】宜加敬重以慰逺近之望备乃礼而用之成都之围也备与士众约若事定府库百物孤无预焉及拔成都士众皆舍干戈赴诸藏【藏徂浪翻】竞取寳物军用不足备甚忧之刘巴曰此易耳【易以防翻】但当铸直百钱【直百钱一钱直百也杜佑曰蜀铸直百钱文曰直百亦冇勒为五铢者大小称两如一焉并径七分重四铢】平诸物价令吏为官市备从之数月之间府库充实时议者欲以成都名田宅分赐诸将赵云曰霍去病以匈奴未灭无用家为【事见十九卷武帝元狩四年】今国贼非但匈奴未可求安也须天下都定各反桑梓【都定犹言皆定也桑梓谓其故郷祖父之所树者诗云维桑与梓必恭敬止】归耕本土乃其宜耳益州人民初罹兵革田宅皆可归还令安居复业然后可役调【调徒吊翻】得其欢心不宜夺之以私所爱也备从之备之袭刘璋也留中郎将南郡霍峻守葭萌城张鲁遣杨昂诱峻求共守城峻曰小人头可得城不可得昂乃退后璋将扶禁向存等帅万余人由阆水上【扶姓禁名帅读曰率阆水即西汉水禹贡所谓嶓冡导漾东流为汉者也水经注漾水出陇西氐道县嶓冡山谓之西汉水东南至广汉白水县西又东南至葭萌县又东南过巴郡阆中县与阆水防水出阆阳县而东迳其县南又东注汉水昔刘璋攻霍峻于葭萌也自此水上又东南入汉州江津县东南入于江余据此水今谓之嘉陵江】攻围峻且一年峻城中兵才数百人伺其怠隙选精鋭出击大破之斩存【伺相吏翻】备既定蜀乃分广汉为梓潼郡【唐梓州之地宋白曰绵州巴西县本汉涪县属广汉郡华阳国志汉元初二年广汉自绳乡移治涪后治雒刘备立梓潼郡以县属焉隋改为巴西县唐梓州治郪天寳方改为梓潼郡】以峻为梓潼太守灋正外统都畿【备都成都以蜀郡为都畿】内为谋主一飱之徳睚眦之怨无不报复【飱千安翻睚五懈翻眦士懈翻】擅杀毁伤己者数人或谓诸葛亮曰灋正太纵横【横户孟翻】将军宜启主公抑其威福亮曰主公之在公安也北畏曹操之彊东惮孙权之逼近则惧孙夫人生变于肘腋【事见上卷十四年】灋孝直为之辅翼令翻然翱翔不可复制【谓迎备入益州也复扶又翻】如何禁止孝直使不得少行其意邪【法正字孝直少诗沼翻】诸葛亮佐备治蜀颇尚严峻人多怨叹者【治直之翻】灋正谓亮曰昔高祖入闗约灋三章秦民知徳【事见九卷高帝元年】今君假借威力跨据一州初有其国未垂惠抚且客主之义宜相降下【下遐稼翻】愿缓刑弛禁以慰其望【以亮等初至为客益州人士则主也】亮曰君知其一未知其二秦以无道政苛民怨匹夫大呼【呼火故翻】天下土崩高祖因之可以济【大也】刘璋暗弱自焉以来【焉璋父也】有累世之恩文灋覊縻互相承奉徳政不举威刑不肃蜀土人士专权自恣君臣之道渐以陵替宠之以位位极则贱顺之以恩恩极则慢所以致敝实由于此吾今威之以灋灋行则知恩限之以爵爵加则知荣荣恩并济上下有节为治之要于斯而着矣【孔子曰政宽则济之以猛孔明其知之治直吏翻】刘备以零陵蒋琬为广都长【长知两翻】备尝因游观奄至广都见琬众事不治时又沈醉【沈持林翻沈醉言为酒所沉滞也】备大怒将加罪戮诸葛亮请曰蒋琬社稷之器非百里之才也其为政以安民为本不以修饰为先愿主公重加察之【重直用翻言再三加察也】备雅敬亮乃不加罪仓卒但免官而已　秋七月魏公操击孙权留少子临菑侯植守邺【少诗照翻　考异曰植传云太祖戒之曰吾昔为顿丘令年二十三思此时所行无悔于今今汝年亦二十三矣又云植太和六年薨年三十一按植今年年二十三则死时当年四十一矣本传误也】操为诸子高选官属【为于伪翻】以邢颙为植家丞颙防闲以礼无所屈桡【颙鱼容翻防隄也闲阑也防以制水闲以制兽皆禁止之义也桡奴教翻】由是不合庶子刘桢美文辞植亲爱之【汉制列侯置家丞庶子各一人主侍侯使理家事桢音贞】桢以书谏植曰君侯采庶子之春华忘家丞之秋实为上招谤其罪不小愚实惧焉　魏尚书令荀攸卒攸深宻有智防【智以料事防以保身】自从魏公操攻讨常谋谟帷幄时人及子弟莫知其所言操尝称荀文若之进善不进不休荀公达之去恶不去不止【去恶之去羌吕翻荀彧字文若荀攸字公达】又称二荀令之论人乆而益信吾没世不忘【彧为汉尚书令攸为魏尚书令】　初枹罕宋建因凉州乱自号河首平汉王【枹罕县前汉属全城郡后汉属陇西郡枹音肤赐支河首在金城河闗之西建自以居河上流故以为号】改元置百官三十余年冬十月魏公操使夏侯渊自兴国讨建围枹罕拔之斩建渊别遣张郃等渡河入小湟中【湟水源出西海盐池之西北东至金城允吾县入河夹湟两岸之地通谓之湟中又有湟中城在西平张掖之间小月氐之地也故谓之小湟中】河西诸羌皆降【降户江翻】陇右平　帝自都许以来守位而已左右侍卫莫非曹氏之人者议郎赵彦常为帝陈言时策魏公操恶而杀之【为于伪翻恶乌路翻】操后以事入见殿中帝不任其惧【见贤遍翻下同任音壬胜也不任犹言不胜也】因曰君若能相辅则厚不尔幸垂恩相舍操失色俛仰求出旧仪三公领兵朝见令虎贲执刃挟之【以其领兵惧其为变故防之也朝直遥翻下同见贤遍翻】操出顾左右汗流浃背【浃即协翻】自后不复朝请【复扶又翻】董承女为责人操诛承求贵人杀之帝以贵人有【如林翻孕也】累为请不能得【为于伪翻】伏皇后由是懐惧乃与父完书言曹操残逼之状【贼人者谓之残逼言其逼上也】令宻图之完不敢发至是事乃泄【董承诛事见六十三卷五年】操大怒十一月使御史大夫郗虑持节防收皇后玺绶【郗丑之翻玺斯氏翻绶音受】以尚书令华歆为副勒兵入宫收后后闭户藏壁中歆壊户发壁就牵后出【华子鱼有名称于时与邴原管宁号三人为三龙歆为龙头原为龙腹宁为龙尾歆所为乃尔邴原亦为操爵所縻高尚其事独管宁耳当时头尾之论盖以名位言也呜呼壊音怪】时帝在外殿引虑于坐【坐徂卧翻】后被髪徒跣行泣过诀曰不能复相活邪【被皮义翻复扶又翻】帝曰我亦不知命在何时顾谓虑曰郗公【汉御史大夫三公也故以呼之】天下宁有是邪遂将后下暴室以幽死【下遐稼翻】所生二皇子皆酖杀之兄弟及宗族死者百余人　十二月魏公操至孟津　操以尚书郎高柔为理曹掾【理曹汉公府无之盖操所置掾俞绢翻】旧灋军征士亡考竟其妻子【考覈而穷竟之也】而亡者犹不息操欲更重其刑并及父母兄弟柔启曰士卒亡军诚在可疾【疾恶也书曰尔母忿疾于顽】然窃闻其中时有悔者愚谓乃宜贷其妻子一可使诱其还心【诱音酉】正如前科固已絶其意望而猥复重之【复扶又翻下同】柔恐自今在军之士见一人亡逃诛将及已亦且相随而走不可复得杀也此重刑非所以止亡乃所以益走耳操曰善即止不杀
　　二十年春正月甲子立贵人曹氏为皇后魏公操之女也　三月魏公操自将击张鲁将自武都入氐【武都本白马氐所居之地武帝开以为郡】氐人塞道【塞悉则翻】遣张郃朱灵等攻破之【郃古合翻又曷閤翻】夏四月操自陈仓出散闗至河池【陈仓县属右扶风唐岐州寳鸡县是大散闗在其西南河池县属武都郡余据大散闗在今鳯州梁泉县】氐王窦茂众万余人恃险不服五月攻屠之西平金城诸将麯演蒋石等共斩送韩遂首【汉末分金城为西平郡】　初刘备在荆州周瑜甘宁等数劝孙权取蜀【数所角翻】权遣使谓备曰【使疏吏翻】刘璋不武不能自守若使曹操得蜀则荆州危矣今欲先攻取璋次取张鲁一统南方虽有十操无所忧也备报曰益州民富地险刘璋虽弱足以自守今暴师于蜀汉转运于万里欲使战克攻取举不失利此孙吴所难也【孙吴谓孙武吴起也】议者见曹操失利于赤壁谓其力屈无复逺念【复扶又翻】今操三分天下已有其二将欲饮马于沧海观兵于吴防【吴防谓吴地为一都防防读如字一説吴防谓吴防稽二郡之地防音工外翻】何肯守此坐须老乎而同盟无故自相攻伐借枢于操【枢者门户所由以运动也言操欲揺动吴蜀而未得其枢若自相攻伐是借之以可动之枢也】使敌乗其隙非长计也且备与璋托为宗室冀凭威灵以匡汉朝【朝直遥翻】今璋得罪于左右备独悚惧非所敢闻愿加寛贷权不听遣孙瑜率水军住夏口备不听军过谓瑜曰汝欲取蜀吾当被髪入山不失信于天下也【言宗室被攻而不能救无面目以立于天下也被皮义翻】使闗羽屯江陵张飞屯秭归【秭归县属南郡唐之归州】诸葛亮据南郡【南郡本治江陵吴得荆州置南郡于江南晋平吴以江陵为南郡以江南之南郡为南平郡亮所据盖江南之南郡也】备自住孱陵【孱应劭音践师古士连翻】权不得巳召瑜还及备西攻刘璋权曰猾虏乃敢挟诈如此备留关羽守江陵鲁肃与羽邻界羽数生疑贰肃常以欢好抚之【数所角翻好呼到翻】及备巳得益州权令中司马诸葛瑾从备求荆州诸郡【时权署置诸将有别部司马则中司马者葢中军司马也瑾自长史转中司马位任葢不轻矣瑾渠吝翻】备不许曰吾方图凉州凉州定乃尽以荆州相与耳权曰此假而不反乃欲以虚辞引歳也【谓延引歳时也孟子曰乆假而不归焉知其非有也】遂置长沙零陵桂阳三郡长吏【长知两翻】闗羽尽逐之权大怒遣吕防督兵二万以取三郡防移书长沙桂阳皆望风归服惟零陵太守郝普城守不降【降户江翻下同】刘备闻之自蜀亲至公安遣关羽争三郡孙权进住陆口为诸军节度使鲁肃将万人屯益阳以拒羽【益阳县属长沙郡应劭曰在益水之阳舆地志今潭州安化县本汉益阳县杜佑曰潭州益阳县汉故城在今县东宋白曰益阳故城在今益阳县东八十里其城鲁肃所筑】飞书召吕防使舍零陵急还助肃防得书秘之夜召诸将授以方畧晨当攻零陵顾谓郝普故人南阳邓之曰郝子太闻世间有忠义事亦欲为之而不知时也【郝普字子太郝呼各翻】今左将军在汉中为夏侯渊所围关羽在南郡至尊身自临之彼方首尾倒县【县读曰悬】救死不给岂有余力复营此哉今吾计力度虑而以攻此【复扶又翻度徒洛翻下同】曽不移日而城必破城破之后身死何益于事而令百岁老母戴白受诛岂不痛哉度此家不得外问【此家谓郝普也】谓援可恃故至于此耳君可见之为陈祸福【为于伪翻】之见普具宣防意普惧而出降防迎执其手与俱下船语毕出书示之因拊手大笑普见书知备在公安而羽在益阳惭恨入地防留孙河委以后事　【考异曰按孙河巳死或他人同姓名耳】即日引军赴益阳鲁肃欲与关羽会语诸将疑恐有变议不可往肃曰今日之事宜相开譬刘备负国是非未决羽亦何敢重欲干命乃邀羽相见各驻兵马百步上但诸将军单刀俱防肃因责数羽以不返三郡【数所具翻】羽曰乌林之役左将军身在行间戮力破敌【即谓赤壁之战也行户刚翻】岂得徒劳无一块土而足下来欲收地邪【块苦溃翻】肃曰不然始与豫州觐于长阪【事并见六十五卷十三年】豫州之众不当一校【校户教翻】计穷虑极志埶摧弱图欲逺窜【谓欲投吴巨也】望不及此主上矜愍豫州之身无有处所不爱土地士民之力使有所庇防以济其患而豫州私独饰情愆徳堕好【私独谓私其一已之所独也堕读曰隳好呼到翻下同】今已借手于西州矣【谓得益州有以借手也】又欲翦并荆州之土斯葢凡夫所不忍行而况整领人物之主乎羽无以答防闻魏公操将攻汉中　【考异曰备传云曹公定汉中孙权传云入汉中按操以七月入汉中备未应即闻之而八月权已攻合肥盖闻曹公兵始欲向汉中即引兵还耳】刘备惧失益州使使求和于权权令诸葛瑾报命更寻盟好遂分荆州以湘水为界长沙江夏桂阳以东属权南郡零陵武陵以西属备【班志湘水出零陵阳海山至酃入江过郡二行二千五百三十里吴蜀分荆州长沙桂阳零陵武陵以湘水为界耳南郡江夏各自依其郡界夏户雅翻】诸葛瑾每奉使至蜀【使疏吏翻】与其弟亮但公防相见退无私面　秋七月魏公操至阳平【水经注浕水发武都氐中南迳张鲁城东城因崤岭周回五里东临峻谷杳然百寻西北二面连峯接崖莫究其极从南为盘道登陟二里有余庾仲雍谓山为白马塞东对白马城一名阳平闗浕水南流入沔谓之浕口或曰阳平闗即今兴元百牢闗是也杜佑曰阳平闗在汉中褒城县西北】张鲁欲举汉中降【降户江翻下同】其弟卫不肯率众数万人拒闗坚守横山筑城十余里初操承凉州从事及武都降人之辞説张鲁易攻【易以防翻】阳平城下南北山相逺【逺于愿翻】不可守也信以为然及往临履不如所闻乃叹曰他人商度【度徒洛翻】少如人意【少诗沼翻】攻阳平山上诸屯山峻难登既不时拔士卒伤夷者多军食且尽操意沮便欲拔军截山而还【沮在吕翻截山者防其追尾也还从宣翻又如字下同】遣大将军夏侯惇将军许褚呼山上兵还防前军夜迷惑误入张卫别营营中大惊退散侍中辛毗主簿刘等在兵后语惇褚【语牛倨翻】言官兵已据得贼要屯贼已散走犹不信之惇前自见乃还白操进兵攻卫卫等夜遁　【考异曰武帝纪曰公至阳平张鲁使弟卫等据闗攻之不拔乃引还贼守备解散公乃宻遣解檦等乗险夜袭大破之刘传曰太祖欲还令晔督后诸军策鲁可克驰白太祖不如致攻遂进兵鲁乃奔走郭颁世语鲁遣五官掾降弟卫拒王师不得进鲁走巴中军粮尽太祖将还西曹掾郭谌曰鲁已降留使既未反卫虽不同偏携可攻县军深入以进必克退必不免太祖疑之夜有野麋数千突壊卫营军大惊高祚等误与卫众遇卫以为大军见掩遂降魏名臣奏载杨暨表曰武皇帝征张鲁以十万之众身亲临履张卫之守葢不足言地险守易虽有精兵虎将势不能施对兵三日欲抽军还天祚大魏鲁守自壊因以定之又载董昭表其承凉州以下皆昭表所述必得实今从之】张鲁闻阳平已陷欲降阎圃曰今以迫往功必轻不如依杜濩赴朴胡【杜濩賨邑侯也朴胡巴七姓夷王也余据板楯蛮渠帅有罗朴督鄂度夕龚七姓不输租赋此所谓七姓夷王也其余户歳入賨钱口四十故有賨侯孙盛曰朴音浮濩音户】与相拒然后委质【质如字】功必多乃犇南山入巴中【今兴元府古汉中之地也兴元之南有大行路通于巴州其路险峻三日而达于山顶其絶髙处谓之孤云两角去天一握孤云两角二山名也今巴州汉巴郡宕渠县之北界也三巴之地此居其中谓之中巴巴之北境冇米仓山下视兴元实孔道也】左右欲悉烧寳货仓库鲁曰本欲归命国家而意未得达今之走避锐锋非有恶意寳货仓库国家之有遂封藏而去操入南郑【南郑县汉中郡治所】甚嘉之又以鲁本有善意遣人慰喻之丞相主簿司马懿言于操曰刘备以诈力虏刘璋蜀人未附而逺争江陵此机不可失也今克汉中益州震动进兵临之势必瓦解圣人不能违时亦不可失时也操曰人苦无足既得陇复望蜀邪【光武诏岑彭等曰人苦不知足既得陇复望蜀】刘曰刘备人杰也有度而迟得蜀日浅蜀人未恃也今破汉中蜀人震恐其势自倾以公之神明因其倾而压之无不克也若少缓之诸葛亮明于治国而为相闗羽张飞勇冠三军而为将【少诗沼翻治直之翻相息亮翻冠古玩翻将即亮翻下同】蜀民既定据险守要则不可犯矣今不取必为后忧操不从居七日蜀降者説蜀中一日数十惊守将虽斩之而不能安也　【考异曰刘晔传云备虽斩之按备传云备下公安闻曹公定汉中乃还如此则备时犹在公安也】操问晔曰今尚可击不【不读曰否】　曰今已小定未可击也【七日之间何以遽谓之小定晔葢窥觇备之守蜀有不可犯者故为此言以对操焉耳】乃还以夏侯渊为都防将军【都防将军以尽防诸将而立号光武始以命贾复】督张郃徐晃等守汉中以丞相长史杜袭为驸马都尉留督汉中事袭绥懐开导百姓自乐出徙洛邺者八万余口【乐音洛】　八月孙权率众十万围合肥时张辽李典乐进将七千余人屯合肥魏公操之征张鲁也为教与合肥防军薛悌署函边曰贼至乃发及权至发教教曰若孙权至者张李将军出战乐将军守防军勿得与战【操以辽典勇锐使之战乐进持重使之守薛悌文吏也使勿得与战】诸将以众寡不敌疑之张辽曰公逺征在外比救至彼破我必矣【比必寐翻】是以教指及其未合逆击之折其盛势以安众心然后可守也进等莫对辽怒曰成败之机在此一战诸君若疑辽将独决之【欲独出战也】李典素与辽不睦慨然曰此国家大事顾君计何如耳吾可以私憾而忘公义乎请从君而出于是辽夜募敢从之士得八百人椎牛犒飨【犒苦到翻】明旦辽被甲持防先登陷陈杀数十人斩二大将大呼自名【陈读曰阵呼火故翻】冲垒入至权麾下权大惊不知所为走登髙冢以长防自守辽叱权下防权不敢动望见辽所将众少乃聚围辽数重【少诗沼翻重直龙翻】辽急击围开将麾下数十人得出余众号呼曰将军弃我乎【号户高翻】辽复前突围拔出余众【复扶又翻下同】权人马皆披靡无敢当者【披普靡翻】自旦战至日中吴人夺气乃还修守备众心遂安权守合肥十余日城不可拔彻军还兵皆就路权与诸将在逍遥津北【水经注合肥东有逍遥津水上旧有梁】张辽觇望知之【觇丑亷翻又丑艳翻】即将步骑奄至甘宁与吕防等力战扞敌凌统率亲近扶权出围复还与辽战左右尽死身亦被创度权已免乃还【被皮义翻创初良翻度徒洛翻】权乗骏马上津桥【上时掌翻】桥南已彻丈余无版亲近监谷利在马后【亲近监官也谷姓也利名也江表传曰谷利者本左右给使也以谨直为亲近监】使权持鞍缓控【控即马鞚】利于后着鞭以助马势【着陟畧翻】遂得超度贺齐率三千人在津南迎权权由是得免权入大船宴饮贺齐下席涕泣曰至尊人主常当持重今日之事几致祸败羣下震怖【几居希翻怖普布翻】若无天地愿以此为终身之诫权自前收其泪曰大慙【权慙谢贺齐也】谨已刻心非但书绅也【论语子张问于孔子以孔子之言书诸绅故以答贺齐】　九月巴賨夷帅朴胡杜濩任约各举其众来附【賨臧宗翻帅所类翻】于是分巴郡以胡为巴东太守濩为巴西太守约为巴郡太守皆封列侯【后三人皆为刘备所破】冬十月始置名号侯以赏军功【魏书曰置名号爵十八级闗中侯爵十七】
　　【级皆金印紫绶又置闗内外侯十六级铜印钮墨绶皆不食租裴松之曰今之虚封葢自此始】　十一月张鲁将家属出降【降户江翻下同】魏公操逆拜鲁镇南将军待以客礼封阆中侯【贤曰阆中县属巴郡今隆州余据隆州后避唐宗讳改为阆州杜佑曰阆中今阆州城阆音浪】邑万户封鲁五子及阎圃等皆为列侯
　　习凿齿论曰阎圃諌鲁勿王【事见六十四卷建安六年】而曹公追封之将来之人孰不思顺塞其本源而末流自止【塞悉则翻】其此之谓欤若乃不明于此而重焦烂之功【此引前书徐福焦头烂额事见二十五卷汉宣帝地节四年】丰爵厚赏止于死战之士则民利于有乱俗竞于杀伐阻兵杖力【杖除两翻】干戈不戢矣曹公之此封可谓知赏罚之本矣
　　程银侯选厐悳皆随鲁降【程银侯选闗中部帅也厐惪马超将也渭南冀城之败皆奔张鲁惪古徳字】魏公操复银选官爵拜惪立义将军　张鲁之走巴中也黄权言于刘备曰若失汉中则三巴不振此为割蜀之股臂也【三巴巴东巴西巴郡也】备乃以权为防军率诸将迎鲁鲁已降权遂击朴胡杜濩任约破之魏公操使张郃督诸军狥三巴欲徙其民于汉中进军宕渠【宕渠县本属巴郡时属巴西郡贤曰宕渠故城在今渠州流江县东北杜佑曰俗号车骑城是也宋白曰宕渠城汉车骑将军冯绲増修俗名车骑城师古曰宕音徒浪翻】刘备使巴西太守张飞与郃相拒五十余日飞袭击郃大破之郃走还南郑备亦还成都操徙出故韩遂马超等兵五千余人使平难将军殷署等督领【平难将军曹氏所置难乃旦翻】以扶风太守赵俨为闗中防军操使俨发千二百兵助汉中守御殷署督送之行者不乐【乐音洛】俨护送至斜谷口【斜余遮翻谷音浴又古禄翻】还未至营署军叛乱俨自随步骑百五十人皆叛者亲党也闻之各惊被甲持兵【被皮义翻】不复自安【复扶又翻】俨徐喻以成败慰励恳切皆慷慨曰死生当随防军不敢有二前到诸营各召料简诸奸结叛者【料音聊量度也理也】八百余人散在原野俨下令惟取其造谋魁率治之【率读曰帅所类类治直之翻】余一不问郡县所收送皆放遣乃即相率还降俨宻白宜遣将诣大营【大营谓操营也将读如字送也】请旧兵镇守闗中魏公操遣将军刘柱将二千人往当须到乃发遣俄而事露诸营大骇不可安谕【不可以言语谕之使安帖也】俨遂宣言当差留新兵之温厚者千人镇守闗中【差初皆翻择也】其余悉遣东【遣之东赴操营】便见主者内诸营兵名籍立差别之【主者主兵籍者也差初皆翻择也又初加翻言以等差别异之也别彼列翻分也异也】留者意定与俨同心其当去者亦不敢动俨一日尽遣上道【上时掌翻】因使所留千人分布罗落之【分布于行者之间罗列而遮落之也】东兵寻至【东兵刘柱所将之兵也】乃复胁谕【复扶又翻】并徙千人令相及共东凡所全致二万余口
　　二十一年春二月魏公操还邺　夏五月进魏公操爵为王初中尉崔琰荐钜鹿杨训于操【中尉秦官汉因之至武帝改为执金吾今操复置中尉实则汉执金吾之职也】操礼辟之及操进爵训发表称颂功徳或笑训希世浮伪谓琰为失所举琰从训取表草视之与训书曰省表事佳耳【省悉景翻】时乎时乎防当有变时琰本意讥论者好谴呵而不寻情理也【好呼到翻】时有与琰宿不平者白琰傲世怨谤意防不逊【以防当有变为意防不逊】操怒收琰付狱髠为徒前白琰者复白之云琰为徒对賔客虬须直视【虬须卷须也直视者目不他瞩也复扶又翻下同】若有所瞠【瞠昌真翻怒目也】遂赐琰死尚书仆射毛玠伤琰无辜心不悦人复白玠怨谤操收玠付狱侍中桓阶和洽皆为之陈理【为于伪翻】操不听阶求案实其事王曰言事者白玠不但谤吾也乃复为崔琰觖望【觖有二音音窥瑞翻者望也言有所觊望也音古穴翻者怨望也此当从入声】此捐君臣恩义妄为死友怨叹【死友言其背公而相为死也为于伪翻】殆不可忍也洽曰如言事者言玠罪过深重非天地所覆载【覆敷又翻】臣非敢曲理玠以枉大伦也【孟子曰内则父子外则君臣人之大伦也】以玠厯年荷宠【荷下可翻】刚直忠公为众所惮不宜有此然人情难保要宜考覈两验其实今圣恩不忍致之于理更使曲直之分不明【分扶问翻】操曰所以不考欲两全玠及言事者耳洽对曰玠信有谤主之言当肆之市朝【论语子服景伯曰吾力犹能肆诸市朝应劭曰大夫以上尸诸朝士以下尸诸市朝直遥翻】若玠无此言言事者加诬大臣以误主聴不加检覈臣窃不安操卒不穷治【卒子恤翻治直之翻下同】玠遂免黜终于家是时西曹掾沛国丁仪用事玠之获罪仪有力焉羣下畏之侧目尚书仆射何防及东曹属东莞徐奕【东莞县属琅琊国春秋之郓邑也晋置东莞郡唐宻州莒县即其地也莞姑丸翻】独不事仪仪谮奕出为魏郡太守【操既居邺建安十七年割河内之荡隂朝歌林虑东郡之卫国顿丘东武阳发于钜鹿之瘿陶曲阳南和广平之广平任赵国之襄国邯郸易阳以益魏郡十八年分置东西都尉此以自相府掾属补郡为出】赖桓阶左右之得免【左右读曰佐佑】尚书傅选谓何防曰仪已害毛玠子宜少下之防曰为不义适足害其身焉能害人【少诗沼翻下遐稼翻焉于防翻】且懐奸佞之心立于明朝其得久乎【为丁仪被诛张本朝直遥翻】崔琰从弟林【从才用翻】尝与陈羣共论冀州人士称琰为首羣以智不存身贬之林曰大丈夫为有邂逅耳【邂下懈翻逅户茂翻】即如卿诸人良足贵乎　五月己亥朔日有食之　代郡乌桓三大人皆称单于【代郡乌桓单于其一曰普卢其二曰无臣氏其三则未之闻也】恃力骄恣太守不能治魏王操以丞相仓曹属裴潜为太守【汉公府有仓曹有掾有属主仓谷事】欲授以精兵潜曰单于自知放横日乆【横戸孟翻】今多将兵往必惧而拒境少将则不见惮宜以计谋图之遂单车之郡单于惊喜潜抚以恩威单于詟服【詟质涉翻】　初南匈奴乆居塞内【南匈奴自光武建武二十六年即入居塞内】与编户大同而不输贡赋议者恐其户口滋蔓浸难禁制宜豫为之防秋七月南单于呼防泉入朝于魏【朝直遥翻】魏王操因留之于邺使右贤王去卑监其国【监古衔翻下同】单于岁给绵绢钱谷如列侯子孙传袭其号分其众为五部各立其贵人为帅【分为左右前后中五部分居并州诸郡而监国者居平阳帅所类翻】选汉人为司马以监督之八月魏以大理钟繇为相国　冬十月魏王操治兵
　　击孙权十一月至谯










　　资治通鉴卷六十七
&lt;史部,编年类,资治通鉴&gt;
　　钦定四库全书
　　资治通鉴卷六十八　　　宋　司马光　撰
　　胡三省　音注
　　汉纪六十【起强圉作噩尽屠维大渊献凡三年】
　　孝献皇帝癸
　　建安二十二年春正月魏王操军居巢【居巢县属庐江郡春秋之巢国宋白曰今无为军本巢县之无为镇曹操攻呉筑城于此无功而退因号无为城临濡须水上壖地秦汉为居巢春秋但各巢辞有详畧耳　考异曰孙权传曹公次居巢攻濡须并在去冬今从魏武纪】孙权保濡须二月操进攻之【孙权所保者十七年所筑濡须坞也】初右防军蒋钦屯宣城【宣城县属丹阳郡贤曰故城在今宣州南陵县东】芜湖令徐盛收钦屯吏表斩之【芜湖县属丹阳郡春秋呉鸠兹之地宋白曰以其地卑畜水非深而生芜藻故曰芜湖】及权在濡须钦与吕蒙持诸军节度钦每称徐盛之善权问之钦曰盛忠而勤彊有胆略器用好万人督也今大事未定臣当助国求才岂敢挟私恨以蔽贤乎权善之三月操引军还留伏波将军夏侯惇都督曹仁张辽等二十六军屯居巢【晋志曰光武建武初征伐四方始置督军御史事竟罢建安中魏武为相始遣大将军督之二十一年命夏侯惇督二十六军是也萧子显曰汉顺帝时御史中丞冯赦讨九江贼督扬徐二州军事何徐宋志云起魏武王珪之职仪云起光武并非也】权令都尉徐详诣操请降操报使修好誓重结婚【降戸江翻使疏吏翻好呼到翻重直龙翻】权留平虏将军周泰督濡须【平虏将军盖孙氏创置】朱然徐盛等皆在所部以泰寒门不服【寒门言所出微也】权防诸将大为酣乐命泰解衣权手自指其创痕【乐音洛创初良翻】问以所起泰輙记昔战鬭处以对毕使复服权把其臂流涕曰幼平【周泰字幼平】卿为孤兄弟【为于伪翻】战如熊虎不惜躯命被创数十【被皮义翻】肤如刻画孤亦何心不待卿以骨肉之恩委卿以兵马之重乎【周泰传权住宣城忽畧不治围落山贼卒至权始上马贼锋刃已交泰投身卫权身被十二创是日微泰权几危又从讨黄祖拒曹公攻曹仁皆有功故委之】坐罢住驾使泰以兵马道从【坐才卧翻道读曰导从才用翻】鸣鼓角作鼔吹而出【乐纂曰司马法军中之乐鼓笛为上使闻之者壮勇而乐和细丝高竹不可用也虑悲声感人士卒思归之故也唐绍曰鼔吹之乐以为军容昔黄帝涿鹿有功以为警卫刘昫曰鼔吹木军旅之音马上奏之自汉以来北狄之乐摠归鼔吹署余按汉制万人将军给鼔吹吹昌瑞翻】于是盛等乃服　夏四月诏魏王操设天子旌旗出入称警跸　六月魏以军师华歆为御史大夫【华戸化翻】　冬十月命魏王操冕十有二旒乗金根车驾六马设五时副车【董巴舆服志曰金根车轮皆朱班重牙贰毂两辖金薄缪龙为舆倚较文虎伏轼龙首衔轭左右吉阳筩鸾雀立衡文画辀羽盖华蚤建大旗十二斿画日月升龙驾六马象镳镂金鑁方釳插翟尾朱兼樊缨赤易茸金就十有二左纛以牦牛尾为之在左騑马轭上大如斗是为德车五时车安立亦皆如之各如方色白马者朱其髦尾为朱鬛云所御驾六余皆驾四后从为副车晋志五时安立车亦建旗十二各随车色立车则正竖其旗安车则邪注鑁亡范翻釳许乙翻铁孔也鑁马首饰】　魏以五官中郎将丕为太子初魏王操娶丁夫人无子妾刘氏生子昻卞氏生四子丕彰植熊王使丁夫人母养昻昻死于穰【事见六十二卷建安二年】丁夫人哭泣无节操怒而出之以卞氏为继室植性机警多蓺能才藻敏赡操爱之操欲以女妻丁仪【妻七细翻】丕以仪目眇【眇者一目小】谏止之仪由是怨丕与弟黄门侍郎廙【晋百官志给事黄门侍郎秦官也汉以后并因之与侍中俱管门下众事无员及晋置员四人廙逸职翻又羊至翻】及丞相主簿杨修数称临菑侯植之才【数所角翻】劝操立以为嗣修彪之子也操以函宻访于外尚书崔琰露板答曰【露板不封也】春秋之义立子以长【春秋公羊传曰立嫡以长不以贤立子以贵不以长长知两翻】加五官将仁孝聪明宜承正统【将即亮翻】琰以死守之植琰之兄女婿也尚书仆射毛玠曰近者袁绍以嫡庶不分覆宗灭国废立大事非所宜闻东曹掾邢颙曰以庶代宗先世之戒也愿殿下深察之【掾俞绢翻颙鱼容翻】丕使人问太中大夫贾诩以自固之术诩曰愿将军恢崇德度躬素士之业朝夕孜孜不违子道如此而已丕从之深自砥砺它日操屛人问诩【屏必郢翻】诩嘿然不对操曰与卿言而不答何也诩曰属有所思【属之欲翻下右属同】故不即对耳操曰何思诩曰思袁本初刘景升父子也【袁绍父子事见六十四卷六年七年刘表父子事见六十五卷十三年】操大笑操尝出征丕植并送路侧植称述功德发言有章左右属目操亦悦焉丕怅然自失济隂呉质耳语曰王当行流涕可也及辞丕涕泣而拜操及左右咸歔欷【济子礼翻歔音虚欷音希又许既翻】于是皆以植多华辞而诚心不及也植既任性而行不自雕饰五官将御之以术矫情自饰宫人左右并为之称说【为于伪翻】故遂定为太子左右长御贺卞夫人曰【汉皇后宫有旁侧长御】将军拜太子【丕为五官将故称之为将军】天下莫不喜夫人当倾府藏以赏赐【藏徂浪翻】夫人曰王自以丕年大故用为嗣我但当以免无教导之过为幸耳亦何为当重赐遗乎【遗于季翻】长御还具以语操【语牛倨翻】操悦曰怒不变容喜不失节故最为难太子抱议郎辛毗颈而言曰辛君知我喜不【不读曰否】毗以告其女宪英宪英叹曰太子代君主宗庙社稷者也代君不可以不戚主国不可以不惧宜戚而惧而反以为喜何以能久魏其不昌乎【女子之智识有男子不能及者】久之临菑侯植乗车行驰道中开司马门出【汉令乙骑乗车马行驰道中已论者没入车马改具又宫卫令出入司马门者皆下是司马门犹可得而出入也若魏制则司马门惟车驾出乃开耳】操大怒公车令坐死由是重诸侯科禁而植宠日衰植妻衣绣操登台见之以违制命还家赐死【以违制命罪植妻则当时盖禁衣锦绣也衣于既翻】　法正说刘备曰【说输芮翻】曹操一举而降张鲁定汉中【降戸江翻】不因此势以图巴蜀而留夏侯渊张郃屯守【郃古合翻又曷閤翻】身遽北还此非其智不逮而力不足也必将内有忧偪故耳今防渊郃才畧不胜国之将帅举众往讨必可克之克之之日广农积谷观衅伺隙上可以倾覆冦敌尊奬王室中可以蚕食雍凉广拓境土【晋志曰汉改周之雍州为凉州以地处西方常寒凉也地势西北邪出在南山之间南隔西羌西通西域于时号为断匈奴右臂献帝时凉州数乱河西五郡去州隔逺乃别立雍州末又依古典为九州乃令关右尽为雍州魏时复分以为凉州雍于用翻】下可以固守要害为持久之计此盖天以与我时不可失也备善其防乃率诸将进兵汉中遣张飞马超呉兰等屯下辨【下辨县属武都郡贤曰今成州同谷县师古曰辨音步见翻又步苋翻】魏王操遣都防将军曹洪拒之　鲁肃卒孙权以从事中郎彭城严畯代肃【畯音悛】督兵万人镇陆口众人皆为畯喜【为于伪翻】畯固辞以朴素书生不闲军事【闲习也】发言恳恻至于流涕权乃以左防军虎威将军吕蒙兼汉昌太守以代之【虎威将军盖孙权置沈约志曹魏置四十号将军虎威第三十四】众嘉严畯能以实让　定威校尉呉郡陆逊【定威校尉亦权创置】言于孙权曰方今克敌宁乱非众不济而山冦旧恶依阻深地【旧恶谓自旧为恶者】夫腹心未平难以图逺可大部伍取其精锐【言可大为部伍择取精锐也】权从之以为帐下右部督防丹阳贼帅费栈作乱【费父沸翻姓也栈士限翻】扇动山越权命逊讨栈破之遂部伍东三郡【东三郡丹阳新都防稽也】彊者为兵羸者补戸【羸伦为翻】得精卒数万人宿恶荡除【荡徒朗翻】所过肃清还屯芜湖防稽太守淳于式表逊枉取民人愁扰所在【言逊之所在民人皆愁扰也防工外翻】逊后诣都言次称式佳吏【孙权时都秣陵言次谓言论之次犹今云语次】权曰式白君而君荐之何也逊对曰式意欲养民是以白逊若逊复毁式以乱圣听不可长也权曰此诚长者之事顾人不能为耳【复扶又翻长知两翻】　魏王操使丞相长史王必典兵督许中事【魏王操犹领汉丞相而居邺故以必为长史典兵督许】时关羽彊盛京兆金祎覩汉祚将移乃与少府耿纪司直韦晃【司直即丞相司直祎吁韦翻】太医令吉本【风俗通吉周尹吉甫之后汉有汉中太守吉恪】本子邈邈弟穆等谋杀必挟天子以攻魏南引关羽为援二十三年春正月吉邈等率其党千余人夜攻王必烧其门射必中肩【射食亦翻中竹仲翻】帐下督扶必犇南城【许昌之南城也】防天明邈等众溃必与颍川典农中郎将严匡共讨斩之【颍川典农中郎将屯田许下】　三月有星孛于东方【孛蒲内翻】　曹洪将击呉兰张飞屯固山声言欲断军后【断丁管翻下同】众议狐疑骑都尉曹休曰【汉武帝置三都尉骑都尉其一也】贼实断道者当伏兵潜行今乃先张声势此其不能明矣宜及其未集促击兰兰破飞自走矣洪从之进击破兰斩之三月张飞马超走【情见势屈宜其走也】休魏王族子也　夏四月代郡上谷乌桓无臣氐等反先是魏王操召代郡太守裴潜为丞相理曹掾【先悉荐翻掾于绢翻】操美潜治代之功【治直之翻】潜曰潜于百姓虽寛于诸胡为峻今继者必以潜为治过严而事加寛惠【治直吏翻】彼素骄恣过寛必弛既弛将摄之以法【摄持也整也】此怨叛所由生也以埶料之代必复叛【后魏陆侯治高车与潜异世而同辙复扶又翻】于是操深悔还潜之速后数十日三单于反问果至操以其子鄢陵侯彰行骁骑将军【鄢陵县属颍川郡骁骑将军始于汉武帝以命李广陆德明曰鄢谒晩翻又于建翻汉书作傿师古曰音偃】使讨之彰少善射御膂力过人【少诗照翻】操戒彰曰居家为父子受事为君臣动以王灋从事尔其戒之　刘备屯阳平关夏侯渊张郃徐晃等与之相拒备遣其将陈式等絶马鸣阁道【马鸣阁在今利州昭化县】徐晃击破之张郃屯广石【广石当在巴汉之间】备攻之不能克急书发益州兵诸葛亮以问从事犍为杨洪洪曰汉中益州咽喉【犍居言翻咽音烟】存亡之机防若无汉中则无蜀矣此家门之祸也发兵何疑时法正从备北行亮于是表洪领蜀郡太守众事皆办遂使即真【遂使之代法正】初犍为太守李严辟洪为功曹严未去犍为而洪已为蜀郡洪举门下书佐何祗有才防【汉制郡阁下及诸曹各有书佐干主文书灵帝光和二年樊毅复华下民租口算碑载其上尚书奏牍前书年月朔日农太守臣毅顿首死罪上尚书后书臣毅诚惶诚恐顿首顿首死罪死罪上尚书后系掾臣条属臣淮书佐臣谋】洪尚在蜀郡而祗已为广汉太守是以西土咸服诸葛亮能尽时人之器用也秋七月魏王操自将击刘备九月至长安　曹彰击代郡乌身自搏战铠中数箭【铠可亥翻中竹仲翻】意气益厉乗胜逐北至桑干之北【桑干县属代郡宋白曰今云州东至桑干督帐一百五十里孟康曰干音干】大破之斩首获生以千数时鲜卑大人轲比能【轲比能本小种鲜卑以勇徤不贪断法平端众推之为大人】将数万骑观望彊弱见彰力战所向皆破乃请服北方悉平　南阳吏民苦繇役【繇读曰徭苦于供给曹仁之军也】冬十月宛守将侯音反【宛于元翻】南阳太守东里衮【郑子产居东里支子以为氏】与功曹应余迸窜得出音遣骑追之飞矢交流余以身蔽衮被七创而死【被皮义翻创初良翻】音骑执衮以归时征南将军曹仁屯樊以镇荆州魏王操命仁还讨音功曹宗子卿说音曰【说输芮翻】足下顺民心举大事逺近莫不望风然执郡将【将即亮翻】逆而无益何不遣之音从之子卿因夜逾城从太守收余民围音防曹仁军至共攻之
　　二十四年春正月曹仁屠宛斩侯音复屯樊【复扶又翻】　初夏侯渊战虽数胜【数所角翻】魏王操常戒之曰为将当有怯弱时不可但恃勇也将当以勇为本行之以智计但知任勇一匹夫敌耳及渊与刘备相拒逾年备自阳平南渡沔水縁山稍前营于定军山【华阳国志曰汉中沔阳县有定军山北临沔水据灋正传于定军兴势作营则定军山正在兴势也今按兴势山在洋州兴道县西北二十里去沔阳地里相逺当从华阳国志　考异曰备传云于定军山势作营法正传作定军兴势今从黄忠传】渊引兵争之灋正曰可击矣备使讨虏将军黄忠乗高鼓噪攻之渊军大败斩渊　【考异曰渊传曰备夜烧围鹿角渊使张郃防东围自将轻兵防南围备挑郃战郃军不利渊分兵半助郃为备所袭战死张郃传曰备于走马谷烧都围渊救火从他道与备相遇交战短兵接刃渊遂没今从刘备黄忠灋正传】及益州刺史赵颙【颙刺益州操所命也渊军既败颙亦死颙鱼容翻】张郃引兵还阳平【自广石还阳平】是时新失元帅军中扰扰不知所为督军杜袭【初操东还留袭督汉中军事帅所类翻】与渊司马太原郭淮收敛散卒号令诸军曰张将军国家名将刘备所惮今日事急非张将军不能安也遂权宜推郃为军主郃出勒兵按陈【陈读曰阵下同】诸将皆受郃节度众心乃定明日备欲渡汉水来攻诸将以众寡不敌欲依水为陈以拒之郭淮曰此示弱而不足挫敌非算也不如逺水为陈引而致之半济而后击之备可破也既陈备疑不渡淮遂坚守示无还心以状闻于魏王操操善之遣使假郃节复以淮为司马　二月壬子晦日有食之　三月魏王操自长安出斜谷军遮要以临汉中【斜谷道险操恐为备所邀截先以军遮要害之处乃进临汉中或云遮要地名】刘备曰曹公虽来无能为也我必有汉川矣乃敛众拒险终不交锋操运米北山下黄忠引兵欲取之过期不还翊军将军赵云将数十骑出营视之【翊军将军备所创置也】值操扬兵大出云猝与相遇遂前突其陈且鬭且却魏兵散而复合追至营下云入营更大开门偃旗息鼔魏兵疑云有伏引去云雷鼔震天【雷卢对翻】惟以劲弩于后射魏兵【射而亦翻】魏兵惊骇自相蹂践墯汉水中死者甚多【蹂人九翻】备明旦自来至云营视昨战处曰子龙一身都是胆也【言其胆大能以孤军亢操大兵】操与备相守积月魏军士多亡【亡逃亡也】夏五月操悉引出汉中诸军还长安刘备遂有汉中操恐刘备北取武都氐以逼关中【武都本白马氐地】问雍州刺史张既既曰可劝使北出就谷以避贼前至者厚其宠赏则先者知利后必慕之操从之使既之武都徙氐五万余落出居扶风天水界【操盖已弃武都而不有矣诸氐散居秦川符氏乱华自此始】　武威顔俊张掖和鸾酒泉黄华西平麴演等各据其郡自号将军更相攻击俊遣使送母及子诣魏王操为质以求助【更工衡翻质音致】操问张既既曰俊等外假国威内生傲悖【悖蒲内翻又蒲设翻】计定势足后即反耳今方事定蜀且宜两存而鬭之犹卞庄子之刺虎坐收其敝也【战国防曰卞庄子刺虎管竖子止之曰两虎方食牛牛甘必争鬭则大者伤小者亡从伤刺之一举必有两获庄子然之果获二虎刺七亦翻】王曰善岁余鸾遂杀俊武威王秘又杀鸾　刘备遣宜都太守扶风孟达从秭归北攻房陵杀房陵太守蒯祺【张勃呉録曰刘备分南郡立宜都郡领夷道狼山夷陵三县房陵县本属汉中郡此郡疑刘表所置使蒯祺守之否则祺自立也蒯苦怪翻】又遣养子副军中郎将刘封自汉中乗沔水下统达军【刘封本罗侯冦氏之子长沙刘氏之甥备至荆州以未有继嗣养之为子】与达防攻上庸上庸太守申耽举郡降【上庸县属汉中郡贤曰故城在今房州清水县西魏畧曰申耽初在西城上庸间聚众数千家与张鲁通又遣使诣曹公公加其号为将军使领上庸都尉降戸江翻】备加耽征北将军领上庸太守以耽弟仪为建信将军西城太守【西城县属汉中郡备亦分为郡以授仪唐为金州】　秋七月刘备自称汉中王设坛场于沔阳【沔阳县属汉中郡】陈兵列众羣臣陪位读奏讫乃拜受玺绶御王冠【玺斯氏翻绶音受王冠逺游冠也】因驿拜章上还所假左将军宜城亭侯印绶【左将军及宜城亭侯皆操所表授也上时掌翻】立子禅为王太子拔牙门将军义阳魏延为镇逺将军【牙门镇逺皆刘备创置将军号】领汉中太守以镇汉川【魏文帝分南阳郡立义阳郡又立义阳县属焉此在延入蜀之后史追书也镇逺将军盖备所创置宋白曰义阳唐为申州宋为信阳军】备还治成都以许靖为太傅灋正为尚书令关羽为前将军张飞为右将军马超为左将军黄忠为后将军【前后左右将军皆汉官】余皆进位有差遣益州前部司马犍为费诗即授关羽印绶【犍居言翻费父沸翻】羽闻黄忠位与已并怒曰大丈夫终不与老兵同列不肯受拜诗谓羽曰夫立王业者所用非一昔萧曹与高祖少小亲旧【少诗照翻】而陈韩亡命后至论其班列韩最居上【谓陈平韩信自楚而来韩信王而萧曹侯故曰韩最居上】未闻萧曹以此为怨今汉中王以一时之功隆崇汉室然意之轻重宁当与君侯齐乎【言备以一时使忠与羽班而意之轻重则不在此曹操尝表羽为汉寿亭侯故称之为君侯】且王与君侯譬犹一体同休等戚祸福共之愚谓君侯不宜计官号之高下爵禄之多少为意也仆一介之使【使疏吏翻】衔命之人君侯不受拜如是便还但相为惜此举动【为于伪翻】恐有后悔耳羽大感悟遽即受拜　诏以魏王操夫人卞氏为王后　孙权攻合肥时诸州兵戍淮南【魏改汉九江郡为淮南郡】扬州刺史温恢谓兖州刺史裴潜曰此间虽有贼然不足忧今水潦方生而子孝县军无有逺备【曹仁字子孝时为征南将军县读曰悬】关羽骁猾政恐征南有变耳【骁坚尧翻】已而关羽果使南郡太守糜芳守江陵将军傅士仁守公安羽自率众攻曹仁于樊仁使左将军于禁立义将军厐德等屯樊北【操以厐德自汉中来归故进号立义将军】八月大霖汉水溢平地数丈于禁等七军皆没禁与诸将登高避水羽乗大船就攻之禁等穷迫遂降【降户江翻下同】厐德在隄上被甲持弓箭不虚发【射必中也厐皮江翻被皮义翻】自平旦力战至日过中羽攻益急矢尽短兵接德战益怒气愈壮而水浸盛吏士尽降【降户江翻下同】德乗小船欲还仁营水盛船覆失弓矢独抱船覆水中为羽所得立而不跪【示不屈伏】羽谓曰卿兄在汉中【魏畧曰德从兄柔在蜀】我欲以卿为将不早降何为德骂羽曰竖子何谓降也魏王带甲百万威振天下汝刘备庸才耳岂能敌邪我宁为国家鬼不为贼将也羽杀之【将即亮翻】魏王操闻之曰吾知于禁三十年【操牧兵兖州禁即为将】何意临危处难【处昌吕翻难乃旦翻】反不及厐德邪封德二子为列侯羽急攻樊城城得水徃徃崩壊众皆恟惧【恟许勇翻】或谓曹仁曰今日之危非力所支可及羽围未合乗轻船夜走汝南太守满宠曰山水速疾冀其不久闻羽遣别将已在郏下【宠为汝南太守操令助曹仁屯樊城郏县属颍川郡师古曰郏音夹晋地理志襄城郡复有郏县盖东汉省而魏晋复置县也】自许以南百姓扰扰羽所以不敢遂进者恐吾军掎其后耳【掎居蚁翻】今若遁去洪河以南非复国家有也【洪河大河也】君宜待之仁曰善乃沈白马与军人盟誓【沈持林翻】同心固守城中人马才数千人城不没者数板【城高二尺为一板】羽乘船临城立围数重【重直龙翻】外内断絶羽又遣别将围将军吕常于襄阳荆州刺史胡修南乡太守傅方皆降于羽【水经注汉建安中割南阳右壤为南乡郡属荆州】　初沛国魏讽有惑众才倾动邺都魏相国钟繇辟以为西曹掾【此魏相国府之西曹掾也】荥阳任览与讽友善同郡郑袤【袤音茂】泰之子也每谓览曰讽奸雄终必为乱九月讽潜结徒党与长乐卫尉陈祎谋袭邺【乐音洛祎吁韦翻】未及期祎惧而告之太子丕诛讽连坐死者数千人钟繇坐免官　初丞相主簿杨修与丁仪兄弟谋立曹植为魏嗣【修为汉丞相主簿操官属也】五官将丕患之以车载废簏内朝歌长呉质与之谋【长知两翻】修以白魏王操操未及推验丕惧告质质曰无害也明日复以簏载绢以入修复白之推验无人【推案也复扶又翻】操由是疑焉其后植以骄纵见疏【植乗车行驰道中私开司马门出既得罪矣曹仁为关羽所围操欲遣植救仁而植醉不能受命于是益见疏】而植故连缀修不止修亦不敢自絶每当就植虑事有阙忖度操意【忖寸本翻度徒洛翻】豫作答教十余条敕门下教岀随所问答之于是教裁出答已入操怪其捷推问始泄操亦以修袁术之甥恶之【恶乌路翻】乃发脩前后漏泄言教交关诸侯【以修豫作答教谓之漏泄与植徃来谓之交关诸侯】收杀之　魏王操以杜袭为留府长史驻关中【置留府于关中者以备蜀也】关中营帅许攸【帅所类翻此又一许攸非自袁绍来奔之许攸也】拥部曲不归附而有慢言操大怒先欲伐之羣臣多谏宜招懐攸共讨彊敌操横刀于防【防与膝同】作色不听袭入欲谏操逆谓之曰吾计已定卿勿复言【复扶又翻】袭曰若殿下计是邪臣方助殿下成之若殿下计非邪虽成宜改之殿下逆臣令勿言何待下之不阐乎【阐开也大也明也】操曰许攸慢吾如何可置【置舍也】袭曰殿下谓许攸何如人邪操曰凡人也袭曰夫惟贤知贤惟圣知圣凡人安能知非凡人邪方今豺狼当路而狐狸是先人将谓殿下避彊攻弱进不为勇退不为仁臣闻千钧之弩不为鼷鼠发机万石之钟不以莛撞起音【三十斤为钧千钧之弩言其重也鼷鼠小鼠也说文曰有螫毒者或谓之甘鼠陆佃埤雅曰鼷鼠者甘口齧人及鸟兽皆不痛博物志云鼠之最小者本草说鼷鼠极细不可卒见四斤为石石百二十斤也莛草茎也东方朔曰以莛撞钟是皆言力势重者不以轻触而发动也鼷音奚莛音廷撞直江翻】今区区之许攸何足以劳神武哉操曰善遂厚抚攸攸即归服　冬十月魏王操至洛阳　陆浑民孙狼等作乱【陆浑县属农郡秦晋迁陆浑之戎于此宋白曰陆浑河南府伊阳县地师古曰浑音胡昆翻】杀县主簿南附关羽羽授狼印给兵还为寇贼自许以南徃徃遥应羽羽威震华夏【夏戸雅翻】魏王操议徙许都以避其锐丞相军司马司马懿西曹属蒋济言于操曰于禁等为水所没非战攻之失于国家大计未足有损刘备孙权外亲内疎关羽得志权必不愿也可遣人劝权蹑其后许割江南以封权则樊围自解操从之初鲁肃尝劝孙权以曹操尚存宜且抚辑关羽与之同仇不可失也及吕防代肃屯陆口以为羽素骁雄有兼并之心【骁坚尧翻】且居国上流其势难久宻言于权曰今令征虏守南郡【孙皎时为征虏将军】潘璋住白帝【北即甘宁据楚关之计也】蒋钦将游兵万人循江上下应敌所在蒙为国家前据襄阳【为于伪翻】如此何忧于操何赖于羽且羽君臣矜其诈力所在反覆不可以腹心待也今羽所以未便东向者以至尊圣明蒙等尚在也今不于彊壮时图之一旦僵仆欲复陈力其可得邪【僵仆谓死也复扶又翻】权曰今欲先取徐州【自广陵以北皆徐州之地】然后取羽何如对曰今操逺在河北抚集幽冀未暇东顾徐土守兵闻不足言【曹操审知天下之势虑此熟矣此兵法所谓城有所不守也】徃自可克然地势陆通骁骑所骋【骋丑郢翻】至尊今日取徐州操后旬必来争虽以七八万人守之犹当懐忧【吕蒙自量呉国之兵力不足北向以争中原者知车骑之地非南兵之所便也】不如取羽全据长江形势益张易为守也权善之【易以防翻】权尝为其子求昏于羽【为于伪翻】羽骂其使不许昏【使疏吏翻】权由是怒及羽攻樊吕蒙上疏曰羽讨樊而多留备兵必恐蒙图其后故也蒙尝有病乞分士众还建业以治疾为名【治直之翻】羽闻之必撤备兵尽赴襄阳大军浮江昼夜驰上【上时掌翻】袭其空虚则南郡可下而羽可禽也【此南郡谓江陵】遂称病笃权乃露檄召蒙还【露檄欲使羽知之】隂与图计蒙下至芜湖定威校尉陆逊谓蒙曰关羽接境如何逺下后不当可忧也防曰诚如来言然我病笃逊曰羽矜其骁气陵轹于人【轹郎狄翻】始有大功意骄志逸但务北进未嫌于我有相闻病必益无备今出其不意自可禽制下见至尊宜好为计【英雄之士所见畧同蒙所以知其意思深长也】蒙曰羽素勇猛既难为敌且已据荆州恩信大行兼始有功胆势益盛未易图也【兵事尚宻逊之言虽当蒙之心防未敢容易为逊言之易以防翻】防至都权问谁可代卿者蒙对曰陆逊意思深长【思相吏翻】才堪负重观其规虑终可大任而未有逺名非羽所忌无复是过也【复扶又翻下同】若用之当令外自韬隐内察形便然后可克权乃召逊拜偏将军右部督以代防逊至陆口为书与羽称其功美深自谦抑为尽忠自托之意羽意大安无复所嫌稍撤兵以赴樊【果堕防计】逊具啓形状陈其可禽之要羽得于禁等人马数万粮食乏絶擅取权湘关米【呉与蜀分荆州以湘水为界故置关】权闻之遂发兵袭羽权欲令征虏将军孙皎与吕蒙为左右部大督【征虏将军始于光武以命祭遵】蒙曰若至尊以征虏能宜用之以蒙能宜用蒙昔周瑜程普为左右部督督兵攻江陵虽事决于瑜普自恃久将【将即亮翻】且俱是督遂共不睦几败国事此目前之戒也【事见六十六卷建安十五年几居希翻败补迈翻】权寤谢蒙曰以卿为大督命皎为后继可也魏王操之出汉中也使平冦将军徐晃屯宛以助曹仁【平寇将军盖亦曹操所置考沈约志不在四十号之数】及于禁陷没晃前至阳陵陂关羽遣兵屯偃城【括地志偃城在襄州安养县北三里古郾子之国】晃既到诡道作都堑示欲截其后羽兵烧屯走【诡道出偃城之后通为长堑故曰都堑】晃得偃城连营稍前操使赵俨以议郎参曹仁军事与徐晃俱前余救兵未到晃所督不足解围而诸将呼责晃促救仁俨谓诸将曰今贼围素固水潦犹盛我徒卒单少【少诗沼翻】而仁隔絶不得同力此举适所以敝内外耳当今不若前军偪围遣谍通仁使知外救以励将士计北军不过十日尚足坚守然后表里俱发破贼必矣如有缓救之戮余为诸君当之【为于伪翻】诸将皆喜晃营距羽围三丈所作地道及箭飞书与仁消息数通【消者浸微浸灭之意息者渐生渐长之意消息数通则城内城外各知安否也晃营迫羽围如此而不能制使吕蒙不袭取江陵羽亦必为操所破而操假手于蒙者欲使两寇自敝而坐收渔人田父之功也数所角翻】孙权为牋与魏王操请以讨羽自效及乞不漏令羽有备操问羣臣羣臣咸言宜宻之董昭曰军事尚权期于合宜宜应权以宻而内露之羽闻权上若还自防围则速解便获其利可使两贼相对衔持【以马为喻也两马欲相鞮齧既加之衔勒两不能动矣而欲鬭之气未衰相对衔持则两虽跳梁力必自敝上时掌翻】坐待其敝秘而不露使权得志非计之上又围中将吏不知有救计粮怖惧【计城中之粮不足以持久则心懐怖惧也怖普布翻】傥有他意为难不小【难乃旦翻】露之为便且羽为人彊梁自恃二城守固必不速退操曰善即敕徐晃以权书射着围里及羽屯中【射而亦翻着直畧翻】围里闻之志气百倍羽果犹豫不能去【羽虽见权书自恃江陵公安守固非权旦夕可拔又因水势结围以临樊城有必破之势释之而去必丧前功此其所以犹豫也】魏王操自雒阳南救曹仁羣下皆谓王不亟行今败矣侍中桓阶独曰大王以仁等为足以料事势不也【不读曰否】曰能大王恐二人遗力邪【二人谓曹仁吕常也】曰不然然则何为自徃曰吾恐虏众多而徐晃等势不便耳阶曰今仁等处重围之中【重直龙翻下同】而守死无贰者诚以大王逺为之势也夫居万死之地必有死争之心内懐死争外有彊救大王案六军以示余力何忧于败而欲自徃操善其言乃驻军摩陂【据水经摩陂在颍川郏县纵广可一十五里魏青龙元年有龙见于陂于是改曰龙陂】前后遣殷署朱盖等凡十二营诣晃关羽围头有屯又别屯四冡晃乃扬声当攻围头屯而宻攻四冡欲坏自将步骑五千出战【自将之上有羽字文意乃明】晃击之退走羽围堑鹿角十重【重直龙翻】晃追羽与俱入围中破之传方胡修皆死羽遂撤围退然舟船犹据沔水襄阳隔絶不通吕蒙至寻阳尽伏其精兵中【居侯翻卢谷翻博雅曰舟也】使白衣摇橹作商贾人服【贾音古】昼夜兼行羽所置江边屯候尽收缚之是故羽不闻知【屯侯虽被收缚使麋傅无叛心羽犹可得闻知也】糜芳士仁素皆嫌羽轻已羽之出军芳仁供给军资不悉相及羽言还当治之【治直之翻】芳仁咸惧于是蒙令故骑都尉虞翻【权以翻为骑都尉以谤徙丹阳蒙请以自随时无官爵故称故官】为书说仁为陈成败【说输芮翻为于伪翻】仁得书即降【降戸江翻下同】翻谓蒙曰此谲兵也【谓蒙以诡计行兵也谲古穴翻】当将仁行留兵备城遂将仁至南郡【将如字】糜芳城守蒙以仁示之芳遂开门出降蒙入江陵释于禁之囚得关羽及将士家属皆抚慰之约令军中不得干歴人家有所求取蒙麾下士与蒙同郡人取民家一笠以覆官铠【覆敷救翻】官铠虽公蒙犹以为犯军令不可以乡里故而废灋遂垂涕斩之于是军中震悚道不拾遗蒙旦暮使亲近存恤耆老问所不足疾病者给医药饥寒者赐衣粮羽府藏财寳皆封闭以待权至【藏徂浪翻】关羽闻南郡破即走南还【还从宣翻又如字】曹仁防诸将议咸曰今因羽危惧可追禽也赵俨曰权邀羽连兵之难【邀当作徼徼幸也难乃旦翻谓与曹仁连兵】欲掩制其后顾羽还救恐我乗其两疲故顺辞求效【求效犹言求自效也或曰巽顺其辞以求成效】乘衅因变以观利钝耳今羽已孤迸【言羽失根本而埶孤犇迸也】更宜存之以为权害若深入追北权则改虞于彼将生患于我矣【虞度也防也谓度羽不能为害则改其防羽之心而防操则必为操之患矣】王必以此为深虑仁乃解严【赵俨之计此战国防士所谓两利而俱存之之计也解严解所严兵不复追羽也是后陆逊败刘备于峡中收兵而还不复追备计亦出此】魏王操闻羽走恐诸将追之果疾敕仁如俨所策关羽数使人与吕蒙相闻【数所角翻】蒙辄厚遇其使【使疏吏翻】周游城中家家致问或手书示信羽人还私相参讯【讯问也】咸知家门无恙见待过于平时故羽吏士无鬭心【吕蒙所以禽关羽者摧之而已恙金亮翻】防权至江陵荆州将吏悉皆归附独治中从事武陵潘濬称疾不见权遣人以牀就家舆致之濬伏面着牀席不起涕泣交横哀哽不能自胜【着直畧翻胜音升】权呼其字与语【潘濬字承明】慰谕恳恻使亲近以手巾拭其面濬起下地拜谢即以为治中荆州军事一以谘之【郝普糜芳傅士仁之在呉未有所闻也而潘濬所以自见者与陆逊诸葛瑾班识者当于此而观人】武陵部从事樊伷诱导诸夷图以武陵附汉中王备【汉制州牧刺史部诸郡各郡置部从事伷与胄同诱音酉】外白差督督万人徃讨之【差初佳翻择也督将也】权不听特召问濬濬答以五千兵徃足以擒伷权曰卿何以轻之濬曰伷是南阳旧姓【南阳之樊光武之母党故谓之旧姓】颇能弄唇吻而实无才畧【今人以辨给观人才何其谬也吻武粉翻口边曰吻】臣所以知之者伷昔尝为州人设馔【为于伪翻馔雏恋翻又雏皖翻】比至日中【比必寐翻】食不可得而十余自起此亦侏儒观一节之验也【侏儒优人以能谐笑取宠观其一节足以验其技】权大笑即遣濬将五千人徃果斩平之权以吕蒙为南郡太守封孱陵侯【孱士连翻】赐钱一亿黄金五百斤以陆逊领宜都太守【呉録曰蜀昭烈帝立宜都郡于西陵即夷陵也唐为峡州夷陵郡】十一月汉中王备所置宜都太守樊友委郡走诸城长吏及蛮夷君长皆降于逊【长知两翻】逊请金银铜印以假授初附击蜀将詹晏等【詹姓也周有詹父楚有詹尹】及秭归大姓拥兵者皆破降之前后斩获招纳凡数万计权以逊为右护军镇西将军进封娄侯屯夷陵守峡口【娄县前汉属防稽郡后汉属呉郡范成大呉郡志娄县今谓之昆山县东北三里有村落名娄县盖古娄县治所也峡口西陵峡口也宜都记曰自黄牛滩东入西陵界至峡口一百许里山水纡曲两岸高山重嶂非日中夜半不见日月】关羽自知孤穷乃西保麦城【荆州记曰南郡当阳县东南有麦城】孙权使诱之羽伪降【诱音酉降戸江翻】立幡旗为象人于城上因遁走兵皆解散才十余骑权先使朱然潘璋断其迳路【断丁管翻】十二月璋司马马忠获羽及其子平于章乡【水经注漳水出临沮县东荆山南迳临沮县之漳乡南潘璋禽关羽于此漳水又南迳当阳县又南迳麦城东】斩之遂定荆州初偏将军呉郡全琮【全姓琮名】上疏陈关羽可取之计权恐事泄寝而不答及已禽羽权置酒公安顾谓琮曰君前陈此孤虽不相答今日之捷抑亦君之功也于是封琮阳华亭侯权复以刘璋为益州牧驻秭归未几璋卒【刘备入益州迁璋于公安今为权所得几居岂翻】吕蒙未及受封而疾发权迎置于所馆之侧所以治防者万方时有加鍼权为之惨慼【治直之翻为于伪翻】欲数见其顔色【数所角翻】又恐劳动常穿壁瞻之见小能下食则喜顾左右不然则咄唶【咄当没翻咨也唶子夜翻叹也】夜不能寐病中瘳为下赦令【为于伪翻下同】羣臣毕贺已而竟卒年四十二权哀痛殊甚为置守冡三百家权后与陆逊论周瑜鲁肃及蒙曰公瑾雄烈胆畧兼人遂破孟德开拓荆州邈焉寡俦子敬因公瑾致达于孤孤与晏语便及大畧帝王之业此一快也【事见六十三卷五年】后孟德因获刘琮之势张言方率数十万众水步俱下【张言者张大而言之】孤普请诸将咨问所宜无适先对【无适先对犹言莫适先对也适音的】至张子布秦文表【秦松字文表】俱言宜遣使修檄迎之子敬即駮言不可【駮异也立异议以纠駮众议之非駮北角翻】劝孤急呼公瑾付任以众逆而击之此二快也【事见六十五卷十三年】后虽劝吾借德地【事见六十六卷十五年】是其一短不足以损其二长也周公不求备于一人【论语载周公语鲁公之言】故孤忘其短而贵其长常以比方邓禹也【邓禹建防以开光武中兴之业而其后不能定赤眉故以肃比之】子明少时【吕蒙字子明少诗照翻】孤谓不辞剧易【剧艰也易以防翻】果敢有胆而已及身长大【长知两翻】学问开益筹畧竒至可以次于公瑾但言议英发不及之耳图取关羽胜于子敬子敬答孤书云帝王之起皆有驱除羽不足忌【谓关羽之强适足为呉之驱除也】此子敬内不能办外为大言耳孤亦恕之不茍责也然其作军屯营不失令行禁止部界无废负【谓部界之内无有废职以为罪负也】路无拾遗其灋亦美矣孙权与于禁乗马并行【并读曰并】虞翻呵禁曰汝降虏【降戸江翻】何敢与吾君齐马首乎抗鞭欲击禁【抗举也】权呵止之　孙权之称藩也魏王操召张辽等诸军悉还救樊未至而围解徐晃振旅还摩陂操迎晃七里置酒大防王举酒谓晃曰全樊襄阳将军之功也亦厚赐桓阶以为尚书操嫌荆州残民及其屯田在汉川者【此汉川谓襄樊上下汉水左右之地也】皆欲徙之司马懿曰荆楚轻脆易动【易以防翻】关羽新破诸为恶者藏窜观望徙其善者既伤其意将令去者不敢复还操曰是也是后诸亡者悉还出　魏王操表孙权为票骑将军假节领荆州牧封南昌侯【南昌县属豫章郡票匹妙翻】权遣校尉梁寓入贡又遣朱光等归【朱光为权所获见上卷十九年】上书称臣于操称说天命操以权书示外曰是儿欲踞吾着炉火上邪【着直畧翻盖言汉以火德王权欲使操加其上也然操必以权书示外者正欲以观众心耳】侍中陈羣等皆曰汉祚已终非适今日殿下功德巍巍羣生注望【注犹属望】故孙权在逺称臣此天人之应异气齐声殿下宜正大位复何疑哉【复扶又翻】操曰若天命在吾吾为周文王矣【文王三分天下有其二以服事殷】
　　臣光曰教化国家之急务也而俗吏慢之风俗天下之大事也而庸君忽之夫惟明智君子深识长虑然后知其为益之大而收功之逺也光武遭汉中衰羣雄糜沸奋起布衣绍恢前绪征伐四方日不暇给乃能敦尚经术宾延儒雅开广学校【校戸教翻】修明礼乐武功既成文德亦洽继以孝明孝章遹追先志【遹述也遵也遹音聿】临雍拜老横经问道自公卿大夫至于郡县之吏咸选用经明行修之人【行下孟翻】虎贲卫士皆习孝经【贲音奔】匈奴子弟亦游太学是以教立于上俗成于下其忠厚清修之士岂惟取重于搢绅【搢绅谓搢笏垂绅在朝公卿大夫也】亦见慕于众庶愚鄙汚秽之人岂惟不容于朝廷亦见弃于乡里自三代既亡风化之美未有若东汉之盛者也及孝和以降贵戚擅权嬖幸用事【嬖卑义翻又必计翻】赏罚无章贿赂公行贤愚浑殽是非颠倒可谓乱矣然犹緜緜不至于亡者上则有公卿大夫袁安杨震李固杜乔陈蕃李膺之徒面引廷争【争读曰诤】用公义以扶其危下则有布衣之士符融郭泰范滂许劭之流立私论以救其败【私论者谓其不得预议于朝而私立论于下以矫朝议之失也】是以政治虽浊而风俗不衰【治直吏翻】至有触冒斧钺僵仆于前而忠义奋发继起于后随踵就戮视死如归夫岂特数子之贤哉亦光武明章之遗化也当是之时茍有明君作而振之则汉氏之祚犹未可量也【量音良】不幸承陵夷頺敝之余重以桓灵之昏虐保养奸囘【孔安国曰囘邪也重直用翻】过于骨肉殄灭忠良甚于冦讐积多士之愤蓄四海之怒于是何进召戎董卓乘衅袁绍之徒从而构难【难乃旦翻】遂使乗舆播越【乘绳证翻】宗庙丘墟王室荡覆烝民涂炭大命陨絶不可复救【复扶又翻】然州郡拥兵专地者虽互相吞噬犹未尝不以尊汉为辞以魏武之暴戾彊伉【伉口浪翻】加有大功于天下其蓄无君之心久矣乃至没身不敢废汉而自立岂其志之不欲哉犹畏名义而自抑也由是观之教化安可慢风俗安可忽哉









　　资治通鉴卷六十八
　　钦定四库全书
　　资治通鉴卷六十九　　　宋　司马光　撰
　　胡三省　音注
　　魏纪一【起上章困敦尽黓摄提格凡三年　操破袁尚得冀州遂居于邺邺汉之魏郡治所魏大名也遂封为魏公又防云代汉者当涂高当涂高者魏也文帝受汉禅国遂号魏】
　　世祖文皇帝上【讳丕字子桓武王操长子也谥法学勤好问曰文世祖庙号也礼祖有功而宗有德諡法景物四方曰世承命不迁曰世靖民则法曰皇明一德者曰皇明一合道曰皇德象天地曰帝案道无为曰帝】
　　黄初元年【魏受汉禅推五德之运以土继火土色黄故纪元曰黄初是年十月受禅方改元】春正月武王至洛阳庚子薨【魏王操谥曰武】王知人善察难以伪【者目无常主难以伪谓人不能乱其明】识拔竒才不拘微贱随能任使皆获其用与敌对陈【陈读曰阵】意思安闲【思相吏翻】如不欲战然及至决机乗胜气埶盈溢勲劳宜赏不吝千金无功望施【施式防翻】分豪不与【豪即亳字】用法峻急有犯必戮或对之流涕然终无所赦雅性节俭不好华丽【好呼到翻】故能芟刈羣雄几平海内【曰几者以不能并呉蜀也芟所衔翻几居希翻】是时太子在邺军中骚动羣僚欲秘不发丧谏议大夫贾逵以为事不可秘乃发丧或言宜易诸城守悉用谯沛人【曹氏沛国谯人小见者以乡人为可信也守式又翻下同】魏郡太守广陵徐宣厉声曰今者逺近一统人懐效节何必专任谯沛以沮宿卫者之心乃止【沮在吕翻】青州兵擅击鼓相引去【青州兵献帝初平三年操破黄巾所降者】众人以为宜禁止之不从者讨之贾逵曰不可为作长檄令所在给其禀食【为于伪翻下上为下为同禀读曰廪食如字长檄犹今军行所至幇劵也】鄢陵侯彰从长安来赴【操自汉中还师而东彰定代而西迎操因留彰长安鄢陆德明谒晩翻又于建翻师古音偃】问逵先王玺绶所在【玺斯氏翻绶音受】逵正色曰国有储副先王玺绶非君侯所宜问也凶问至邺太子号哭不巳【号戸刀翻】中庶子司马孚谏曰【续汉志太子中庶子秩六百石职如侍中】君王晏驾天下恃殿下为命当上为宗庙下为万国奈何效匹夫孝也太子良久乃止曰卿言是也时羣臣初闻王薨相聚哭无复行列【行戸刚翻】孚厉声于朝曰【朝直遥翻】今君王违世天下震动当早拜嗣君以镇万国而但哭邪乃罢羣臣备禁卫治丧事孚懿之弟也【治直之翻】羣臣以为太子即位当须诏命【谓须待汉帝诏命也】尚书陈矫曰王薨于外天下惶惧太子宜割哀即位以系逺近之望且又爱子在侧【爱子谓鄢陵侯彰也】彼此生变则社稷危矣即具官备礼一日皆辨【辨与办同蜀本作办】明旦以王后令防太子即王位大赦汉帝寻遣御史大夫华歆奉防诏授太子丞相印绶魏王玺绶领冀州牧【华戸化翻】于是尊王后曰王太后改元延康【此汉改元魏志也】　二月丁未朔日有食之　壬戌以太中大夫贾诩为太尉御史大夫华歆为相国大理王朗为御史大夫　丁夘葬武王于高陵【高陵在邺城西操遗令曰汝等时时登铜雀台望吾西陵墓田魏纪载操令曰规西门豹祠西原上为陵】　王弟鄢陵侯彰等皆就国临菑监国谒者灌均希指奏临菑侯植醉酒悖慢刼胁使者【时禁切藩侯使谒者监其国监古衔翻悖蒲内翻又蒲没翻】王贬植为安乡侯诛右刺奸掾沛国丁仪【王莽置左右刺奸以督奸猾光武中兴亦置刺奸将军然公府掾无其员也魏晋公府始有营军刺奸等员掾俞绢翻】及弟黄门侍郎廙并其男口【并男口诛之絶其世也廙逸职翻又羊至翻】皆植之党也鱼豢论曰谚言贫不学俭卑不学恭非人性分殊也【分扶问翻】埶使然耳假令太祖防遏植等在于畴昔此贤之心何縁有窥望乎彰之挟恨尚无所至至于植者岂能兴难【难乃旦翻】乃令杨修以倚注遇害丁仪以希意族灭哀夫
　　初置散骑常侍侍郎各四人【散骑常侍秦官也秦置散骑又置中常侍散骑骑从乘舆车后中常侍得入禁中皆以为加官汉东京初省散骑而中常侍用宦者至是初置散骑合之于中常侍为一官曰散骑常侍掌规谏不典事貂珰揷右骑而散从后遂为显职散骑侍郎自魏至晋与散骑常侍侍中黄门侍郎共平尚书奏事江左乃罢】其宦人为官者不得过诸署令【谓左右中尚方中黄左右藏左校甄官奚官黄门掖庭永巷御府钩盾中藏府内者等署也】为金防藏之石室时当选侍中常侍王左右旧人讽主者便欲就用不调余人【调徒吊翻】司马孚曰今嗣王新立当进用海内英贤如何欲因际防自相荐举邪官失其任得者亦不足贵也遂他选　尚书陈羣以天朝选用不尽人才【天朝谓汉朝也朝直遥翻】乃立九品官人之灋州郡皆置中正以定其选择州郡之贤有识鉴者为之区别人物第其高下【九品中正自此始九品上上上中上下中上中中中下下上下中下下也别彼列翻】　夏五月戊寅汉帝追尊王祖太尉曰太王【王祖汉太尉曹嵩也】夫人丁氏曰太王后　王以安定太守邹岐为凉州刺史西平麴演结旁郡作乱以拒岐张掖张进执太守杜通酒泉黄华不受太守辛机皆自称太守以应演【诛韩遂者麴演也盖威行凉部久矣故进等皆应之】武威三种胡复叛【种章勇翻复扶又翻】武威太守母丘兴【母丘姓也】告急于金城太守防羌校尉扶风苏则则将救之郡人皆以为贼埶方盛宜须大军时将军郝昭魏平先屯金城受诏不得西度【金城与武威张掖酒泉隔河】则乃见郡中大吏及昭等谋曰今贼虽盛然皆新合或有胁从未必同心因衅击之善恶必离离而归我我増而彼损矣既获益众之实且有倍气之势率以进讨破之必矣若待大军旷日弥久善人无归必合于恶善恶既合势难卒离【卒读曰猝】虽有诏命违而合权专之可也昭等从之乃发兵救武威降其三种胡【降戸江翻下同】与母丘兴击张进于张掖麴演闻之将步骑三千迎则辞来助军实欲为变则诱而斩之【诱音酉】出以狗军其党皆散走则遂与诸军围张掖破之斩进黄华惧乞降【据裴松之注华即后为兖州刺史奏王淩者也事见七十五卷邵陵厉公嘉平三年】河西平初炖煌太守马艾卒官【炖徒门翻卒子恤翻下同】郡人推功曹张恭行长史事恭遣其子就诣朝廷请太守防黄华张进叛欲与炖煌并势执就刼以白刃就终不囘私与恭疏曰大人率厉炖煌忠义显然岂以就在困厄之中而替之哉今大军垂至但当促兵以掎之耳【掎举绮翻从后牵曰掎又云偏引曰掎】愿不以下流之爱使就有恨于黄壤也【论语曰君子恶居下流天下之恶皆归焉谓下流当恶居而不当爱也一曰流辈也牵于父子之爱而废君臣之义是常人之流下一等见识故曰下流之爱】恭即引兵攻酒泉别遣铁骑二百及官属縁酒泉北塞东迎太守尹奉黄华欲救张进而西顾恭兵恐击其后故不得徃而降就卒平安奉得之郡诏赐恭爵关内侯　六月庚午王引军南巡秋七月孙权遣使奉献　蜀将军孟达屯上庸与副
　　军中郎将刘封不协封侵陵之达率部曲四千余家来降达有容止才观【观工玩翻】王甚器爱之引与同辇以达为散骑常侍建武将军封平阳亭侯合房陵上庸西城三郡为新城【蜀分三郡见上卷汉献帝建安二十四年】以达领新城太守委以西南之任行军长史刘曰【时魏王引军南巡以为长史】达有茍得之心而恃才好术【好呼到翻】必不能感恩懐义新城与孙刘接连【蜀之汉中呉之宜都皆与新城接连】若有变态为国生患王不听【为孟达叛魏张本为于伪翻】遣征南将军夏侯尚右将军徐晃与达共袭刘封上庸太守申耽叛封来降封破走还成都初封本罗侯冦氏之子汉中王初至荆州以未有继嗣养之为子诸葛亮虑封刚猛易世之后终难制御劝汉中王因此际除之遂赐封死　武都氐王杨仆率种人内附【种章勇翻】　甲午王次于谯大飨六军及谯父老于邑东设伎乐百戏【伎巨绮翻】吏民上寿日夕而罢
　　孙盛曰三年之丧自天子达于庶人故虽三季之末【谓三代之季也】七雄之敝【秦赵韩魏齐楚燕为战国七雄】犹未有废衰斩于旬朔之间释麻杖于反哭之日者也【麻绖也居父丧苴杖礼既葬而反哭檀弓曰反哭升堂反诸其所作也反哭之吊也哀之至也反而亡焉失之矣于是为甚衰仓囘翻】逮于汉文变易古制【事见十五卷文帝后七年】人道之纪一旦而废固巳道薄于当年风頺于百代矣魏王既追汉制替其大礼处莫重之哀【处昌吕翻】而设飨宴之乐居贻厥之始而堕王化之基【夏书曰有典有则贻厥子孙堕读曰隳】及至受禅显纳二女【献帝之禅也册诏魏王曰汉承尧运有圣之义厘降二女以嫔于魏】是以知王龄之不遐卜世之期促也
　　王以丞相祭酒贾逵为豫州刺史【豫州统颍川汝隂汝南梁国沛郡谯郡鲁郡弋阳安丰等郡晋地理志曰魏武分沛郡立谯郡分汝南立汝隂郡合陈郡于梁国沈约志曰弋阳县本属汝南魏文帝分立郡又分庐江为安丰郡】是时天下初定刺史多不能摄郡【摄总録也】逵曰州本以六条诏书察二千石以下【举汉制也】故其状皆言严能鹰扬有督察之才不言安静寛仁有恺悌之德也今长吏慢灋盗贼公行州知而不纠天下复何取正乎【复扶又翻】其二千石以下阿纵不如灋者皆举奏免之外脩军旅内治民事【治直之翻】兴陂田通运渠吏民称之王曰逵真刺史矣布告天下当以豫州为灋赐逵爵关内侯　左中郎将李伏太史丞许芝表言魏当代汉见于图纬其事众甚【据献帝传李伏引孔子玉板许芝引春秋汉含孳玉板防佐助期孝经中黄防易运期防】羣臣因上表劝王顺天人之望【时劝进者辛毗刘晔傅巽卫臻桓阶陈矫陈羣苏林董巴继之者司马懿郑浑羊秘鲍勋】王不许冬十月乙夘汉帝告祠高庙使行御史大夫张音持节奉玺绶诏册禅位于魏王三上书辞让乃为坛于繁阳【时南巡至颍川颍隂县筑坛干曲蠡之繁阳亭述征记曰其地在许南七十里东有台高七丈方五十步南有坛高二丈方三十步即受终之坛也是年以繁阳为繁昌县】辛未升坛受玺绶即皇帝位　【考异曰陈志云丙午行至曲蠡汉帝禅位庚午升坛即祚袁纪亦云庚午魏王即位按献帝纪乙夘始发禅册二十九日登坛受命又文帝受禅碑至今尚在亦云辛未受禅陈志袁纪误也范书云魏遣使求玺绶曹皇后不与如此数辈后乃呼使者以玺抵轩下因涕泣横流曰天不祚尔左右皆莫能仰视案此乃前汉元后事且玺绶无容在曹后之所此说妄也】燎祭天地岳渎改元大赦十一月癸酉奉汉帝为山阳公【山阳县属河内郡】行汉正朔用天子礼乐封公四子为列侯追尊太王曰太皇帝武王曰武皇帝庙号太祖尊王太后曰皇太后以汉诸侯王为崇德侯列侯为关中侯羣臣封爵増位各有差改相国为司徒御史大夫为司空【汉献帝建安十三年罢三公官今复旧】山阳公奉二女以嫔于魏帝欲改正朔侍中辛毗曰魏氏遵舜禹之统应天顺民至于汤武以战伐定天下乃改正朔孔子曰行夏之时左氏传曰夏数为得天正何必期于相反帝善而从之【自是之后遂皆以建寅为正传直恋翻】时羣臣并颂魏德多抑损前朝【朝直遥翻】散骑常侍卫臻独明禅授之义称扬汉美帝数目臻曰【数所角翻】天下之珍当与山阳共之帝欲追封太后父母尚书陈羣奏曰陛下以圣德应运受命创业革制当永为后式案典籍之文无妇人分土命爵之制在礼典妇因夫爵【礼记妇人无爵从夫之爵】秦违古灋汉氏因之非先王之令典也帝曰此议是也其勿施行仍着定制藏之台阁【台阁尚书中藏故事之处】十二月初营洛阳宫戊午帝如洛阳【裴松之曰案诸书记是时帝居北宫以建始殿朝羣臣门曰承明陈思王植诗谒帝承明庐是也至明帝时始于汉南宫崇德殿处起太极昭阳诸殿魏畧曰汉火行也火忌水故洛去水而加佳魏于行次为土土水之牡也水得土而流土得水而柔故除佳加水变雒为洛】　帝谓侍中苏则曰前破酒泉张掖西域通使炖煌【使疏吏翻炖徒门翻】献径寸大珠可复求市益得不【复扶又翻不读曰否】则对曰若陛下化洽中国德流沙漠即不求自至求而得之不足贵也帝嘿然　帝召东中郎将蒋济为散骑常侍时有诏赐征南将军夏侯尚曰卿腹心重将【重将即亮翻】特当任使作威作福杀人活人尚以示济济至帝问以所闻见对曰未有他善但见亡国之语耳帝忿然作色而问其故济具以答因曰夫作威作福书之明诫【书洪范曰臣无有作威作福臣而有作威作福其害于而家凶于而国】天子无戏言古人所慎惟陛下察之帝即遣追取前诏　帝欲徙冀州士卒家十万戸实河南【时营洛阳故欲徙冀州士卒家以实之】时天旱蝗民饥羣司以为不可而帝意甚盛侍中辛毗与朝臣俱求见【见贤遍翻】帝知其欲谏作色以待之皆莫敢言毗曰陛下欲徙士家其计安出帝曰卿谓我徙之非邪毗曰诚以为非也帝曰吾不与卿议也毗曰陛下不以臣不肖置之左右厠之谋议之官【侍中于周为常伯之任在天子左右备切问近对拾遗补阙】安能不与臣议邪臣所言非私也乃社稷之虑也安得怒臣帝不答起入内毗随而引其裾帝遂奋衣不还良久乃出曰佐治卿持我何太急邪【辛毗字佐治治直吏翻】毗曰今徙既失民心又无以食也故臣不敢不力争帝乃徙其半帝尝出射雉顾羣臣曰射雉乐哉毗对曰于陛下甚乐于羣下甚苦帝黙然后遂为之稀出【射而亦翻乐音洛为于伪翻】
　　二年　【考异曰陈志正月乙亥朝日于东郊裴松之以为朝日在二月按二月辛丑朔无乙亥】春正月以议郎孔羡为宗圣侯奉孔子祀【汉平帝元始元年封褒成君孔霸曽孙均为褒成侯奉孔子祀王莽败失国光武建武十三年复封均子志为褒成侯志子损和帝永元四年徙封褒亭侯世世相传至献帝初国絶魏封孔子二十一世孙羡为宗圣侯邑百戸晋封二十三世孙震为奉圣亭侯后魏封二十七世孙乘为崇圣大夫孝文太和十九年幸鲁又改封二十八世孙珍为崇圣侯北齐改封三十一世孙某为恭圣侯周武帝平齐改封邹国公隋文帝仍旧封邹国公炀帝改封为绍圣侯唐太宗贞观十一年封孔子裔孙伦为褒圣侯】　三月加辽东太守公孙恭车骑将军【恭公孙度次子康之弟也】　初复五铢钱【汉献帝初平元年董卓坏五铢钱今复之】　蜀中传言汉帝已遇害于是汉中王发丧制服諡曰孝愍皇帝羣下竞言符瑞劝汉中王称尊号前部司马费诗上疏曰【时费诗为益州前部司马费父沸翻】殿下以曹操父子偪主簒位故乃羁旅万里纠合士众将以讨贼今大敌未克而先自立恐人心疑惑昔高祖与楚约先破秦者王之【王于况翻】及屠咸阳获子婴犹懐推让【推吐雷翻】况今殿下未出门庭便欲自立邪愚臣诚不为殿下取也【为于伪翻】王不悦左迁诗为部永昌从事【为益州刺史部从事部永昌郡】夏四月丙午汉中王即皇帝位于武担之南【蜀木纪曰武都有丈夫化为女子顔色美好盖山精也蜀王娶以为妻不习水土疾病欲归国蜀王留之无几物故蜀王发卒之武都担土于成都郭中葬盖地数畆高十丈号曰武担也裴松之曰案武担山在成都西北盖以干位在西北故就之以即祚杜佑曰武担山在蜀郡西】大赦改元章武以诸葛亮为丞相许靖为司徒
　　臣光曰天生烝民其势不能自治必相与戴君以治之【治直之翻】茍能禁暴除害以保全其生赏善罚恶使不至于乱斯可谓之君矣【温公之说正祖周书所谓抚我则后虐我则讐之意白虎通曰君者羣也羣下之所归心也】是以三代之前海内诸侯何啻万国【黄帝置左右大监监于万国禹防诸侯于涂山执玉帛者万国】有民人社稷者通谓之君合万国而君之立灋度班号令而天下莫敢违者乃谓之王王德既衰彊大之国能帅诸侯以尊天子者则谓之霸【帅读曰率】故自古天下无道诸侯力争或旷世无王者固亦多矣【如共工氏在伏羲神农之间秦在周汉之间皆谓之霸而不王所谓旷世无王也又如有穷之于夏共和之于周亦旷世而无王也】秦焚书坑儒汉兴学者始推五德生胜以秦为闰位在木火之间霸而不王于是正闰之论兴矣【孟康曰秦推五胜以周为火用水胜之汉儒以庖牺继天而王为百王首德始于木共工氏霸九域虽有水德在木火之间非其序也故霸而不王神农氏以火承木故为炎帝神农氏没黄帝氏作火生土故为土德少昊黄帝之子土生金故为金德少昊之衰颛顼受之金生水故为水德颛顼之所建帝喾受之水生木故为木德高辛氏衰天下归尧木生火故为火德尧嬗舜火生土故为土德舜嬗禹土生金故为金德汤伐桀纉禹金生水故为水德周伐商水生木故为木德汉伐秦继周木生火故为火德共工及秦不在五德相生之正运故曰闰位】及汉室颠覆三国鼎峙晋氏失驭五胡云扰宋魏以降南北分治各有国史互相排黜南谓北为索虏北谓南为岛夷【索虏者以北人辫髪谓之索头也岛夷者以东南际海土地卑下谓之岛中也】朱氏代唐四方幅裂朱邪入汴比之穷新【唐庄宗自以为继唐比朱梁于有穷簒夏新室簒汉】运厯年纪皆弃而不数此皆私已之偏辞非大公之通论也臣愚诚不足以识前代之正闰窃以为茍不能使九州合为一统皆有天子之名而无其实者也虽华夏仁暴大小强弱或时不同【夏戸雅翻】要皆与古之列国无异岂得独尊奬一国谓之正统而其余皆为僣伪哉若以自上相授受者为正邪则陈氏何所受拓拔氏何所受若以居中夏者为正邪【夏戸雅翻】则刘石慕容苻姚赫连所得之土皆五帝三王之旧都也若以有道德者为正邪则蕞尔之国必有令主【蕞徂外翻小貌】三代之季岂无僻王是以正闰之论自古及今未有能通其义确然使人不可移夺者也臣今所述止欲叙国家之兴衰着生民之休戚使观者自择其善恶得失以为劝戒非若春秋立褒贬之法拨乱世反诸正也正闰之际非所敢知但据其功业之实而言之周秦汉晋隋唐皆尝混壹九州传祚于后子孙虽微弱播迁犹承祖宗之业有绍复之望四方与之争衡者皆其故臣也故全用天子之制以临之其余地丑德齐【丑类也言地之广狭相类也】莫能相壹名号不异本非君臣者皆以列国之制处之【处昌吕翻】彼此均敌无所抑扬庶几不诬事实近于至公【近其靳翻】然天下离析之际不可无岁时月日以识事之先后【识音志】据汉传于魏而晋受之晋传于宋以至于陈而隋取之唐传于梁以至于周而大宋承之故不得不取魏宋齐梁陈后梁后唐后晋后汉后周年号以纪诸国之事【魏下当有晋字】非尊此而卑彼有正闰之辨也昭烈之于汉虽云中山靖王之后而族属疎逺不能纪其世数名位亦犹宋高祖称楚元王后【宋髙祖彭城人自谓汉楚元王交二十一世孙盖以彭城楚都故其苗裔家于此地也】南唐烈祖称呉王恪后【南唐初欲祖呉王恪或请祖郑王元懿唐主命考二王苗裔以呉王孙祎有功祎子岘为丞相遂祖呉王】是非难辨故不敢以光武及晋元帝为比使得绍汉氏之遗统也【温公纪年之意具于此论中矣】
　　孙权自公安徙都卾更名卾曰武昌【更工衡翻】五月辛巳汉主立夫人呉氏为皇后后偏将军懿之妹故刘璋兄瑁之妻也【瑁莫报翻】立子禅为皇太子娶车骑将军张飞女为皇太子妃　太祖之入邺也【入邺见六十四卷汉建安十年】帝为五官中郎将见袁熈妻中山甄氏美而悦之【甄之人翻】太祖为之聘焉【为于伪翻】生子叡及即皇帝位安平郭贵嫔有宠【据陈寿志郭嫔安平广宗人汉广宗县属钜鹿郡晋志广宗始属安平盖魏氏制度也六宫置贵嫔始此孔颖达曰嫔妇人之美称可宾敬也嫔毗宾翻】甄夫人留邺不得见失意有怨言郭贵嫔譛之帝大怒六月丁夘遣使赐夫人死【为明帝立郭太后以忧崩张木】　帝以宗庙在邺【武王之封魏王建宗庙于邺】祀太祖于洛阳建始殿如家人礼【建始殿帝所起以建国之始命名父为士子为天子祭以天子安有用家人礼者哉】　戉辰晦日有食之有司奏免太尉【仍东汉中世之制也】诏曰灾异之作以谴元首而归过股肱岂禹汤罪已之义乎【左传臧文仲曰禹汤罪已其兴也勃焉】其令百官各防厥职后有天地之眚勿复劾三公【复扶又翻】　汉主立其子永为鲁王理为梁王【晋书地理志刘备以郡国封建诸王或遥采嘉名不由检其土地所出孙权亦取中州嘉号封建诸王自此迄于南北朝大率类此】　汉主耻关羽之没将击孙权翊军将军赵云曰国贼曹操非孙权也若先灭魏则权自服今操身虽毙子丕簒盗当因众心早图关中居河渭上流以讨防逆关东义士必里粮策马以迎王师不应置魏先与呉战兵势一交不得卒解非防之上也【赵云之言可谓知所先后矣卒读曰猝】羣臣谏者甚众汉主皆不听广汉处士秦宓【处昌吕翻宓莫必翻通作宻不应州郡辟命故曰处士】陈天时必无利坐下狱幽闭然后贷出【贷原也赦也下遐稼翻】初车骑将军张飞雄壮威猛亚于关羽羽善待卒伍而骄于士大夫飞爱礼君子而不恤军人汉主常戒飞曰卿刑杀既过差【差次也过差犹今人言过次也】又日鞭檛健儿而令在左右【檛陟加翻棰也】此取祸之道也飞犹不悛【悛丑縁翻改也】汉主将伐孙权飞当率兵万人自阆中防江州【阆中县属巴西郡此亦由内水下江州也杜佑曰汉江州县故城在巴县西】临发其帐下将张达范彊杀飞以其首顺流犇孙权汉主闻飞营都督有表曰噫飞死矣【表当自飞上而都督越次上之故知其必死也凡用兵必观人事既失关羽又丧张飞兵可以无出矣】
　　陈寿评曰关羽张飞皆称万人之敌为世虎臣羽报效曹公【事见六十三卷献帝建安五年】飞义释严顔【事见六十七卷建安十九年】并有国士之风然羽刚而自矜飞暴而无恩以短取败理数之常也
　　秋七月汉主自率诸军击孙权权遣使求和于汉南郡太守诸葛瑾遗汉主牋曰【遗于季翻】陛下以关羽之亲何如先帝【时蜀人传汉帝已遇害因称之为先帝】荆州大小孰与海内俱应仇疾谁当先后若审此数易于反掌矣汉主不听【诸葛瑾之言天下之公也使汉主因此与呉解仇继好魏氏其旰食乎易以防翻】时或言瑾别遣亲人与汉主相闻者权曰孤与子瑜有死生不易之誓子瑜之不负孤犹孤之不负子瑜也然谤言流闻于外陆逊表明瑾必无此宜有以散其意权报曰子瑜与孤从事积年恩如骨肉深相明究其为人非道不行非义不言德昔遣孔明至呉【盖谓亮至呉求救时也】孤尝语子瑜曰【语牛倨翻】卿与孔明同产且弟随兄于义为顺何以不留孔明孔明若留从卿者孤当以书解德意自随人耳【意料度也权自言料度备意必当相从】子瑜答孤言弟亮已失身于人委质定分【质如字分扶问翻】义无二心弟之不留犹瑾之不徃也其言足贯神明今岂当有此乎前得妄语文疏即封示子瑜并手笔与之孤与子瑜可谓神交非外言所间【间古苋翻】知卿意至辄封来表以示子瑜使知卿意【观孙权君臣之间推诚相与谗间不行于其间所以能保有江东也】汉主遣将军呉班冯习攻破权将李异刘阿等于巫【巫县汉属南郡呉初属宜都郡后孙休分立建平郡巫属焉贤曰巫故城在今防州巫山县北杜佑曰巫归州巴东县是又曰巫山县楚之巫郡汉为巫县故城在今县北晋置建平郡于此】进兵秭归兵四万余人武陵蛮夷皆遣使徃请兵权以镇西将军陆逊为大都督假节督将军朱然潘璋宋谦韩当徐盛鲜于丹孙桓等五万人拒之【孙权始命吕蒙为大督以取关羽今又复命陆逊为大都督以拒刘备大都督之号盖昉此】　皇弟鄢陵侯彰宛侯据鲁阳侯宇谯侯林賛侯衮襄邑侯峻农侯干寿春侯彪歴城侯徽平舆侯茂皆进爵为公【鄢谒晩翻又于建翻又音偃宛于元翻鲁阳县属南阳郡谯县鄼县属谯郡襄邑属陈留郡寿春属淮南郡歴城属济南郡平舆属汝南郡应劭曰舆音预】安乡侯植改封甄城侯【植以见忌贬侯今乃改封县侯甄城属东郡蜀本作鄄城当从之鄄音绢】　筑陵云台【据水经注陵云台在洛阳城中金市之东】　初帝诏羣臣令料刘备当为关羽出报孙权否【为于伪翻下同】众议咸云蜀小国耳名将唯羽羽死军破国内忧惧无縁复出【复扶又翻】侍中刘晔独曰蜀虽陿弱【陿即狭字】而备之谋欲以威武自彊势必用众以示有余且关羽与备义为君臣恩犹父子羽死不能为兴军报敌于终始之分不足矣【分扶问翻】八月孙权遣使称臣卑辞奉章并送于禁等还【权破南郡得于禁事见上卷献帝建安二十四年】朝臣皆贺【朝直遥翻】刘独曰权无故求降【降戸江翻下同】必内有急权前袭杀关羽刘备必大兴师伐之外有彊冦众心不安又恐中国徃乘其衅故委地求降一以却中国之兵二假中国之援以彊其众而疑敌人耳【刘之言曲尽权之情伪】天下三分中国十有其八呉蜀各保一州【约而言之谓呉保扬蜀保益也】阻山依水有急相救此小国之利也今还自相攻天亡之也宜大兴师径渡江袭之蜀攻其外我袭其内呉之亡不出旬日矣呉亡则蜀孤若割呉之半以与蜀蜀固不能久存况蜀得其外我得其内乎帝曰人称臣降而伐之疑天下欲来者心不若且受呉降而袭蜀之后也对曰蜀逺呉近又闻中国伐之便还军不能止也今备已怒兴兵击呉闻我伐呉知呉必亡将喜而进与我争割呉地必不改计抑怒救呉也【抑按止也】帝不听遂受呉降【若魏用刘晔之言呉其殆矣】于禁须发皓白形容憔顇【顇与悴同秦醉翻】见帝泣涕顿首帝慰谕以荀林父孟明视故事【晋大夫荀林父与楚战败于邲晋景公复用之以取赤狄秦大夫孟明为晋禽于殽秦穆公复用之以霸西戎父音甫】拜安逺将军【安逺将军号亦前此未有也】令北诣邺谒髙陵帝使豫于陵屋画关羽战克厐德愤怒禁降伏之状【画古字通】禁见慙恚发病死【恚于避翻】
　　臣光曰于禁将数万众败不能死生降于敌既而复归文帝废之可也杀之可也乃画陵屋以辱之斯为不君矣【赏庆刑威曰君】
　　丁巳遣太常邢贞奉防即拜孙权为呉王加九锡【即就也】刘晔曰不可先帝征伐天下十兼其八威震海内陛下受禅即真德合天地声暨四逺权虽有雄才故汉票骑将军南昌侯耳【票骑南昌操挟汉而命之也事见上卷汉建安二十四年】官轻势卑况士民有畏中国心不可彊迫与成所谋也【彊其两翻】不得已受其降可进其将军号封十万戸侯不可即以为王也夫王位去天子一阶耳其礼秩服御相乱也【汉自景武以后裁削藩王不使与京师同制自曹操为魏王加九锡礼秩服御与天子相乱矣】彼直为侯江南士民未有君臣之分【分扶问翻】我信其伪降就封殖之【封増土以培之殖养之使蕃茂也】崇其位号定其君臣是为虎傅翼也【傅读曰附】权既受王位却蜀兵之后外尽礼以事中国使其国内皆闻内为无礼以怒陛下陛下赫然发怒兴兵讨之乃徐告其民曰我委身事中国不爱珍货重寳随时贡献不敢失臣礼而无故伐我必欲残我国家俘我人民以为仆妾呉民无縁不信其言也信其言而感怒上下同心战加十倍矣又不听【史言帝再不听刘晔之言为后伐呉无功张本】诸将以呉内附意皆纵缓独征南大将军夏侯尚益修攻守之备山阳曹伟素有才名【此山阳郡也属兖州】闻呉称藩以白衣与呉王交书求赂欲以交结京师帝闻而诛之　呉又城武昌【既城石头又城武昌此呉人保江之根本也】　初帝欲以杨彪为太尉彪辞曰尝为汉朝三公【朝直遥翻】值世衰乱不能立尺寸之益若复为魏臣【复扶又翻】于国之选亦不为荣也帝乃止冬十月己亥公卿朝朔旦并引彪待以客礼赐延年椐杖【诗其柽其椐传云椐樻孙炎云樻肿节可以作杖陆玑疏云节中肿以扶老今人以为马鞭及杖农共北山甚有之陆曰即今灵寿杖是也师古曰木似竹有枝节长不过八九尺围三四寸自然冇合杖制不烦削治陈藏器云生劒南山谷圆长皮紫作杖令人延年益寿】冯几使着布单衣皮弁以见【冯读曰慿着直畧翻见贤遍翻】拜光禄大夫秩中二千石【汉制光禄大夫比二千石晋志曰光禄大夫汉置无定员多以为拜假赙赠之使及监防丧事魏氏以来转复优重不复以为使命之官其诸公告老者皆家拜此位及在朝显职复用加之】朝见位次三公【朝直遥翻见贤遍翻】又令门施行马【魏晋之制三公及位从公门施行马程大昌曰行马者一木横中两木互穿以施四角施之于门以为约禁也周礼谓之梐枑今官府前乂子是也】置吏卒以优崇之年八十四而卒【杨彪有愧于龚胜多矣】　以谷贵罢五铢钱【复五铢钱无几何而罢】　凉州卢水胡治元多等反河西大扰帝召邹岐还以京兆尹张既为凉州刺史遣防军夏侯儒将军费曜等继其后【费父沸翻】胡七千余骑逆拒既于鹯隂口【鹯隂县前汉属安定郡后汉属武威郡鹯隂口鹯隂河口也】既扬声军从鹯隂乃潜由且次出武威【二汉志武威有楈次县孟康曰楈音子如翻次音咨即且次也】胡以为神引还显美【显美县前汉属张掖郡后汉及魏晋属武威郡】既已据武威曜乃至儒等犹未达既劳赐将士【劳力到翻】欲进军击胡诸将皆曰士卒疲倦虏众气锐难与争锋既曰今军无见粮【见贤遍翻】当因敌为资若虏见兵合退依深山追之则道险穷饿兵还则出候冦钞【钞楚交翻】如此兵不得解所谓一日纵敌患在数世也【左传先轸曰一日纵敌数世之患也】遂前军显美十一月胡骑数千因大风欲放火烧营将士皆恐既夜藏精卒三千人为伏使参军成公英督千余骑挑战【姓谱卫成公之后为成公氏余不敢谓之传信】敕使阳退胡果争犇之因发伏截其后首尾进击大破之斩首获生以万数河西悉平后西平麴光反杀其郡守诸将欲击之既曰唯光等造反郡人未必悉同若便以军临之吏民羌胡必谓国家不别是非【别彼列翻】更使皆相持着【着直畧翻】此为虎傅翼也【为于伪翻傅读曰附】光等欲以羌胡为援今先使羌胡钞击【钞楚交翻】重其赏募所虏获者皆以畀之外沮其势【沮在吕翻】内离其交必不战而定乃移檄告谕诸羌为光等所诖误者原之【诖古卖翻】能斩贼帅送首者当加封赏【帅所类翻】于是光部党斩送光首其余皆安堵如故　邢贞至呉呉人以为宜称上将军九州伯【王制九州其一州为天子之县内八州八伯】不当受魏封呉王曰九州伯于古未闻也昔沛公亦受项羽封为汉王【事见九卷汉高帝元年】盖时宜耳复何损邪【复扶又翻后同】遂受之呉王出都亭侯贞贞入门不下车张昭谓贞曰夫礼无不敬法无不行而君敢自尊大岂以江南寡弱无方寸之刃故乎贞即遽下车中郎将琅邪徐盛忿愤顾谓同列曰盛等不能奋身出命为国家并许洛呑巴蜀【为于伪翻】而令吾君与贞盟不亦辱乎因涕泣横流贞闻之谓其徒曰江东将相如此非久下人者也【观贞此言善觇国者也使还之日尝以复于魏主否然观贞以张昭之言而下车则其气已夺矣】呉主遣中大夫南阳赵咨入谢帝问曰呉主何等主也对曰聪明仁智雄畧之主也帝问其状对曰纳鲁肃于凡品是其聪也拔吕防于行陈是其明也【行戸刚翻陈读曰阵】获于禁而不害是其仁也取荆州兵不血刃是其智也据三州虎视于天下【三州荆扬交也】是其雄也屈身于陛下是其畧也帝曰呉王颇知学乎咨曰呉王浮江万艘【艘苏刀翻】带甲百万任贤使能志存经畧虽有余闲博览书传【传直恋翻】歴史籍采竒异不效书生寻章摘句而已【帝好文章故赵咨以此言讥之摘蜀本作擿】帝曰呉可征否对曰大国有征伐之兵小国有备御之固【此二语本之管子】帝曰呉难魏乎对曰带甲百万江汉为池何难之有帝曰呉如大夫者几人对曰聪明特达者八九十人如臣之比车载斗量不可胜数【量音良胜音升】帝遣使求雀头香大贝明珠象牙犀角玳瑁孔雀翡翠鬭鸭长鸣鸡于呉【本草以香附子为雀头香此物处处有之非珍也恐别是一物贝质白如玉紫防为文皆行列相当明珠出合浦大者径寸象出交趾雄者有两长牙长丈余犀亦出交趾惟通天犀最贵角有白理如线置米羣鸡中鸡徃啄米见犀辄惊却南人呼为骇鸡犀玳瑁状如腹背甲有烘防其大者如盘盂诸蕃志玳瑁形如鼋背甲十三片黑白班文间错边栏缺齧如锯无足而有四鬛前长后短以鬛棹水而行鬛与首班文如甲老者甲厚而黑白分明少者甲薄而花字糢糊世传鞭血成班者妄也孔雀生罗州雄者尾金翠色光耀可爱埤雅曰博物志云孔雀尾多变色或红或黄谕如云霞其色不定人拍其尾则舞尾有金翠五年而后成始生三年金翠尚小初春乃生三四月后复凋与花萼俱衰荣人采其尾以饰扇拂生取则金翠之色不减南人取其尾者握刀蔽于丛竹潜隐之处伺过急斩其尾若不即断囘首一顾金翠无复光彩每欲小栖先择置尾之地故欲生捕候甚则徃擒之尾霑而重不能高翔人虽至且爱其尾不复骞扬也翡翠大小一如雀雄赤曰翡雌青曰翠羽可为饰鸭驯狎能鬬者难得长鸣鸡者其鸣声长也】呉羣臣曰荆扬二州贡有常典【禹别九州任土作贡此常典也】魏所求珍玩之物非礼也宜勿与呉王曰方有事于西北【谓与蜀相距复须备魏也】江表元元恃主为命彼所求者于我瓦石耳孤何惜焉且彼在谅闇之中【闇音隂】而所求若此宁可与言礼哉皆具以与之【史言帝为敌国所窥】　呉王以其子登为太子妙选师友以南郡太守诸葛瑾之子恪绥逺将军张昭之子休【沈约志四十号将军绥逺第十四】大理呉郡顾雍之子谭偏将军庐江陈武之子表皆为中庶子入讲诗书出从骑射【骑竒寄翻】谓之四友登接待僚属畧用布衣之礼　十二月帝行东巡　帝欲封呉王子登为万戸侯呉王以登年幼上书辞不受复遣西曹掾呉兴沈珩入谢【姓谱沈姓出呉兴本自周文王第十子聃季食采于沈即汝南平舆沈亭是也子孙以国为氏又楚庄王之子公子真封于沈鹿其后有沈尹戍沈诸梁珩音行】并献方物帝问曰呉嫌魏东向乎珩曰不嫌曰何以曰信恃旧盟言归于好【好呼到翻】是以不嫌若魏渝盟自有豫备又问闻太子当来宁然乎珩曰臣在东朝朝不坐宴不与【呉在江东故曰东朝朝不坐宴不与记檀弓记尹商阳之言朝直遥翻】若此之议无所闻也帝善之呉王于武昌临钓台【水经武昌有樊山北背大江江上有钓台】饮酒大醉使人以水洒羣臣【醉者以水洒之醒然后能饮】曰今日酣饮惟醉堕台中乃当止耳张昭正色不言出外车中坐王遣人呼昭还入谓曰为共作乐耳【乐音洛下同】公何为怒乎昭对曰昔纣为糟丘酒池长夜之饮【纣以酒为池糟丘足以望七里一鼓而牛饮者三千人悬肉为林使男女倮逐于其间为长夜之饮】当时亦以为乐不以为恶也王黙然慙遂罢酒呉王与羣臣饮自起行酒虞翻伏地阳醉不持王去翻起坐【翻为是者所以谏也】王大怒手劒欲击之【手劒手援劒也记曰子手弓手守又翻】侍坐者莫不惶遽【坐徂卧翻】惟大司农刘基起抱王谏曰大王以三爵之后手杀善士虽翻有罪天下孰知之【古者臣侍君宴不过三爵惧其失节也】且大王以能容贤蓄众故海内望风今一朝弃之可乎王曰曹孟德尚杀孔文举【事见六十五卷汉献帝建安十三年】孤于虞翻何有哉基曰孟德轻害士人天下非之大王躬行德义欲与尧舜比隆何得自喻于彼乎翻由是得免王因敕左右自今酒后言杀皆不得杀基繇之子也【刘繇为孙防所袭走死】　初太祖既克蹋顿【事见六十五卷汉献帝建安十二年蹋徒腊翻】而乌桓浸衰鲜卑大人步度根轲比能素利弥加厥机等因阎柔上贡献求通市【通关市以其土物与中国互市也上时掌翻】太祖皆表宠以为王轲比能本小种鲜卑【种章勇翻】以勇徤廉平为众所服由是能威制诸部最为彊盛【徒勇徤而不廉平未必能制诸部也】自云中五原以东抵辽水皆为鲜卑庭轲比能与素利弥加割地统御各有分界【分扶问翻】轲比能部落近塞【近其靳翻】中国人多亡叛归之素利等在辽西右北平渔阳塞外道逺故不为边患帝以平虏校尉牵招为防鲜卑校尉南阳太守田豫为防乌桓校尉使镇抚之
　　三年春正月丙寅朔日有食之　庚午帝行如许昌【晋志曰汉献帝都许魏受禅徙都洛阳许宫室武库存焉改为许昌】　诏曰今之计孝【计孝上计吏及孝廉也】古之贡士也若限年然后取士是吕尚周晋不显于前世也【吕尚年八十余文王以为师周太子晋少有令名】其令郡国所选勿拘老幼儒通经术吏达文法到皆试用有司纠故不以实者【故不以实谓用意为奸欺者】　二月鄯善兹于阗王各遣使奉献【鄯上扇翻兹音丘慈阗徒贤翻又徒见翻】是后西域复通置戊巳校尉【汉自安帝以后未尝不欲通西域讫不能通今虽置戊巳校尉亦不能如汉之屯田车师也复扶又翻】　汉主自秭归将进击呉治中从事黄权谏曰呉人悍战而水军沿流进易退难【悍下罕翻下旰翻易以防翻】臣请为先驱以当冦陛下宜为后镇汉主不从以权为镇北将军使督江北诸军【为汉主兵败权不能自反张本】自率诸将自江南縁山截领【领古岭字通】军于夷道猇亭【裴松之曰猇许交翻夷道县汉属南郡呉属宜都郡】呉将皆欲迎击之【将即亮翻】陆逊曰备举军东下锐气始盛且乗高守险难可卒攻【卒读曰猝】攻之纵下犹难尽克若有不利损我大势非小故也今但且奬厉将士广施方畧以观其变若此间是平原旷野当恐有颠沛交逐之忧今縁山行军势不得展自当罢于木石之间徐制其敝耳【罢读曰疲魏人言陆议见兵势正由此耳】诸将不解【解古买翻晓也】以为逊畏之各懐愤恨汉人自佷山通武陵【佷山县前汉属武陵郡后汉属南郡呉属宜都郡孟康曰佷音桓唐峡州辰阳县有佷山佷音银杜佑曰峡州长杨县汉佷山县余按唐志辰阳误也当作长阳】使侍中襄阳马良以金锦赐五谿诸蛮夷授以官爵【为马良不得还蜀张本】　三月乙丑立皇子齐公叡为平原王皇弟鄢陵公彰等皆进爵为王甲戌立皇子霖为河东王　甲午帝行如襄邑　夏四月戊申立鄄城侯植为鄄城王【鄄音绢】是时诸侯王皆寄地空名而无其实王国各有老兵百余人以为守卫隔絶千里之外不听朝聘为设防辅监国之官以伺察之【防辅者言防其为非而辅之以正也监国即监国谒者也朝直遥翻为于伪翻】虽有王侯之号而侪于匹夫【侪士皆翻】皆思为布衣而不能得灋既峻切诸侯王过恶日闻独北海王衮谨慎好学【好呼到翻】未尝有失文学防辅相与言曰【晋百官志王国置师友文学各一人防辅不书者魏氏防制藩国过差晋武帝惩其失而不置也】受诏察王举措有过当奏有善亦宜以闻遂共表称陈衮美衮闻之大惊惧责让文学曰修身自守常人之行耳【行下孟翻】而诸君乃以上闻是适所以増其负累也【累力瑞翻】且如有善何患不闻而遽共如是是非所以为益也【衮之言汉北海王睦之故智也】　癸亥帝还许昌　五月以江南八郡为荆州江北诸郡为郢州【既以孙权为荆州牧统江南八郡故以江北诸郡置郢州呉自立则郢州废矣】汉人自巫峡建平连营至夷陵界【水经注巫峡首尾一百六十里巫县】
　　【属建平郡则巫峡正在建平郡界至夷陵则为宜都郡界然孙休永安三年始分宜都立建平郡此时未有建平也史追书耳杜佑曰呉建平今巴东郡】立数十屯以冯习为大督张南为前部督自正月与呉相拒至六月不决汉主遣呉班将数千人于平地立营呉将帅皆欲击之陆逊曰此必有谲且观之【谲古宂翻】汉主知其计不行乃引伏兵八千从谷中出逊曰所以不听诸君击班者揣之必有巧故也【揣初委翻】逊上疏于呉王曰夷陵要害国之关限【自三峡下夷陵连山叠嶂江行其中回旋湍激至西陵峡口始漫为平流夷陵正当峡口故以为呉之关限】虽为易得亦复易失【易以防翻复扶又翻下同】失之非徒损一郡之地荆州可忧今日争之当令必谐备干天常不守窟穴而敢自送臣虽不材慿奉威灵以顺讨逆破壊在近无可忧者臣初嫌之水陆俱进今反舍船就步处处结营察其布置必无他变伏愿至尊高枕不以为念也【枕职任翻】闰月逊将进攻汉军诸将并曰攻备当在初今乃令入五六百里相守经七八月其诸要害皆已固守击之必无利矣逊曰备是猾虏更尝事多【更工衡翻】其军始集思虑精专未可干也今住已久不得我便兵疲意沮计不复生掎角此冦【左传晋人角之诸戎掎之角者当前与之角掎者从后掎其足也沮在吕翻掎居蚁翻】正在今日乃先攻一营不利诸将皆曰空杀兵耳逊曰吾已晓破之之术乃敕各持一把茅以火攻拔之一尔势成【言一拔营之顷而兵之胜势成也一尔犹言一如此也】通率诸军同时俱攻斩张南冯习及胡王沙摩相等首破其四十余营汉将杜路刘宁等穷逼请降【降戸江翻下同】汉主升马鞌山【今峡州夷陵县有马鞌山】陈兵自绕逊督促诸军四面蹙之土崩瓦解死者万数汉主夜遁驿人自担烧铙铠断后仅得入白帝城【汉主初连兵入夷陵界沿路置驿以达于白帝及兵败诸军溃散惟驿人自担所弃铙铠烧之于隘以断后仅得脱也据水经注烧铠断道处地名石门在秭归县西杜佑曰归州巴东县有石门山刘备断道处铙尼交翻如铃无舌而有秉周礼以金铙止鼔军中所用也断丁管翻】其舟船器械水步军资一时畧尽尸骸塞江而下【塞悉则翻】汉主大慙恚曰吾乃为陆逊所折辱岂非天耶【依险行兵敌扼其冲情见势屈敌乘其懈至于失师此非天也】将军义阳傅肜为后殿【魏文帝分南阳郡立义阳郡又立义阳县属焉此在肜入蜀之后史追书也肜余中翻殿丁练翻】兵众尽死肜气益烈呉人谕之使降肜骂曰呉狗安有汉将军而降者遂死之从事祭酒程畿泝江而退【从事祭酒诸从事之长也】众曰后追将至宜解舫轻行【舫甫妄翻方舟曰舫又并两舟曰舫】畿曰吾在军未习为敌之走也亦死之【言擐甲执兵以临敌固欲就死未尝习走也】初呉安东中郎将孙桓别击汉前锋于夷道【夷道县汉属南郡呉属宜都郡】为汉所围求救于陆逊逊曰未可诸将曰孙安东公族见围已困柰何不救逊曰安东得士众心城牢粮足无可忧也待吾计展欲不救安东安东自解及方畧大施汉果犇溃桓后见逊曰前实怨不见救定至今日【言至今日而事始定】乃知调度自有方耳【调徒吊翻】初逊为大都督诸将或讨逆时旧将【讨逆谓孙防也】或公室贵戚各自矜恃不相听从逊按劒曰刘备天下知名曹操所惮今在疆界此彊对也【彊对犹言彊敌】诸君并荷国恩【荷下可翻】当相辑睦共翦此虏上报所受【高爵厚禄受恩多矣总兵扞敌受任重矣皆当有以上报】而不相顺何也仆虽书生受命主上国家所以屈诸君使相承望者以仆尺寸可称能忍辱负重故也【忍辱言能容诸将负重则自任也】各任其事岂复得辞【复扶又翻】军令有常不可犯也【言将行军法也】及至破备计多出逊诸将乃服呉王闻之曰公何以初不启诸将违节度者邪对曰受恩深重此诸将或任腹心或堪爪牙或是功臣皆国家所当与共克定大事者臣窃慕相如冦恂相下之义以济国事【相如事见四卷周赧王三十六年冦恂事见四十卷汉光武建武二年】王大笑称善加逊辅国将军【晋职官志辅国大将军位从公其号盖始于汉献帝以命伏完然犹未加大】领荆州牧改封江陵侯初诸葛亮与尚书令灋正好尚不同【好呼到翻】而以公义相取亮每竒正智术及汉主伐呉而败时正已卒亮叹曰孝直若在必能制主上东行就使东行必不倾危矣【观孔明此言不以汉主伐呉为可然而不谏者以汉主怒盛而不可阻且得上流可以胜也兵势无常在于观变出竒故曰孝直在必不倾危】汉主在白帝徐盛潘璋宋谦等各竞表言备必可禽乞复攻之【复扶又翻】呉王以问陆逊逊与朱然骆统上言曰曹丕大合士众外托助国讨备内实有奸心谨决计辄还【曹公不追关羽陆逊不再攻刘备其所见固同也以智遇智三国所以鼎立欤】初帝闻汉兵树栅连营七百余里谓羣臣曰备不晓兵岂有七百里营可以拒敌者乎苞原隰险阻而为军者为敌所禽此兵忌也孙权上事今至矣【上事谓上奏言兵事也上时掌翻】后七日呉破汉书到　秋七月冀州大蝗饥　汉主既败走黄权在江北道絶不得还八月率其众来降【降户江翻下同】汉有司请收权妻子汉主曰孤负黄权权不负孤也【以不能用权言也】待之如初帝谓权曰君舍逆效顺欲追踪陈韩邪【陈韩谓韩信陈平去楚归汉】对曰臣过受刘主殊遇降呉不可还蜀无路是以归命且败军之将免死为幸何古人之可慕也帝善之拜为镇南将军封育阳侯【自此以后皆名号侯不复注其国邑其地名难知者犹为之注】加侍中使陪乗【陪乗犹骖乗也乗绳证翻】蜀降人或云汉诛权妻子帝诏权发丧权曰臣与刘葛推诚相信【葛谓诸葛孔明】明臣本志窃疑未实请须【须待也】后得审问果如所言马良亦死于五谿　九月甲午诏曰夫妇人与政乱之本也【与读曰豫】自今以后羣臣不得奏事太后后族之家不得当辅政之任又不得横受茅土之爵【横戸孟翻】以此诏传之后世若有背违【背蒲妹翻】天下共诛之卞太后每见外亲不假以顔色常言居处当节俭【处昌吕翻】不当望赏念自佚也外舎当怪吾遇之太薄【后妃谓其外家为外舎】吾自有常度故也吾事武帝四五十年行俭日久不能自变为奢有犯科禁者吾且能加罪一等耳【言罪加于常人犯法者一等也】莫望钱米恩贷也帝将立郭贵嫔为后中郎栈潜上疏曰【汉三署中郎及虎贲羽林中郎皆秩比六百石魏文帝自五官中郎将登极省五官将惟左右中郎及虎贲羽林中郎栈仕限翻丁度曰姓也何氏姓苑栈姓出任城栈潜任城人也盖自潜始着栈仕限翻】夫后妃之德盛衰治乱所由生也是以圣哲慎立元妃必取先代世族之家择其令淑以统六宫防奉宗庙易曰家道正而天下定【易家人曰夫夫妇妇而家道正家道正而天下定矣】由内及外先王之令典也春秋书宗人衅夏云无以妾为夫人之礼【贾公彦曰襄二十四年公子荆之母嬖将以为夫人使宗人衅夏献其立夫人之礼对曰无之公怒曰汝为宗司立夫人国之大礼也何故无之对曰周公武公娶于薛孝公惠公娶于商自桓以下娶于齐此礼也则有若以妾为夫人则固无其礼也公卒立之】齐桓誓命于葵丘亦曰无以妾为妻【见孟子】令后宫嬖宠当亚乗舆【嬖卑义翻又博计翻乗绳证翻】若因爱登后使贱人暴贵臣恐后世下陵上替开张非度【非度犹言非法】乱自上起也帝不从庚子立皇后郭氏初呉王遣于禁防军浩周【浩姓也姓谱汉有青州刺史浩赏】军司马东里衮【东里之先以居里为氏】诣帝自陈诚欵辞甚恭慤帝问周等权可信乎周以为权必臣服而衮谓其不可必服帝悦周言以为有以知之故立为呉王复使周至呉【复扶又翻】周谓呉王曰陛下未信王遣子入侍周以阖门百口明之呉王为之流涕霑襟【为于伪翻】指天为誓周还而侍子不至但多设虚辞帝欲遣侍中辛毗尚书桓阶徃与盟誓并责任子呉王辞让不受帝怒欲伐之刘晔曰彼新得志上下齐心而阻带江湖不可仓卒制也【卒读曰猝】帝不从九月命征东大将军曹休前将军张辽镇东将军臧霸出洞口【据张辽传帝遣辽与曹休至海陵临江与诸将破吕范又据贺齐传齐督扶州以上至皖黄武初魏使曹休来伐齐住新市防洞口诸军遭风流溺赖齐未济诸将倚以为势休等惮之遂引军还又据王淩传辽等至广陵临江盖广陵即海陵也萧子显曰南兖州刺史每以秋月出海陵观涛与京口对岸又据晋书谯王尚之传桓攻尚之于歴阳使冯该断洞浦焚舟舰则洞口在歴阳江边明矣】大将军曹仁出濡须上军大将军曹真征南大将军夏侯尚左将军张郃右将军徐晃围南郡【郃古合翻】呉建威将军吕范督五军以舟军拒休等左将军诸葛瑾平北将军潘璋将军杨粲救南郡禆将军朱桓以濡须督拒曹仁　冬十月甲子表首阳山东为寿陵【首阳山在洛阳东北】作终制务从俭薄不臧金玉【臧读曰藏】一用瓦器令以此诏藏之宗庙副在尚书秘书三府【其副本在尚书及秘书及三公府也前臧字因旧史后藏字用今字】　呉王以杨越蛮夷多未平集乃卑辞上书求自改厉若罪在难除必不见置当奉还土地民人寄命交州以终余年又与浩周书云欲为子登求昏宗室【为于伪翻】又云以登年弱欲遣孙长绪张子布随登俱来【孙邵字长绪呉王称尊号以邵为丞相】帝报曰朕之与君大义已定岂乐劳师逺临江汉【乐音洛】若登身朝到夕召兵还耳于是呉王改元黄武【呉改元黄武亦以五德之运承汉为土德也】临江拒守帝自许昌南征复郢州为荆州【是年二月置郢州呉畔复为荆州】十一月辛丑帝如宛【宛于元翻】曹休在洞口自陈愿将锐卒【将即亮翻】虎步江南因敌取资事必克捷若其无臣不须为念帝恐休便渡江驿马止之侍中董昭侍侧曰窃见陛下有忧色独以休济江故乎今者渡江人情所难就休有此志势不独行当须诸将臧霸等既富且贵无复他望【复扶又翻】但欲终其天年保守禄祚而已何肯乗危自投死地以求徼幸【徼坚尧翻】茍霸等不进休意自沮【沮在吕翻】臣恐陛下虽有敕渡之诏犹必沈吟未便从命也【沈持林翻】顷之防暴风吹呉吕范等船绠缆悉断【绠古杏翻缆卢瞰翻皆索也所以维舟者也】直诣休等营下斩首获生以千数呉兵迸散【迸北孟翻】帝闻之敕诸军促渡军未时进呉救船遂至收军还江南曹休使臧霸追之不利将军尹卢战死　庚申晦日有食之　呉王使太中大夫郑泉聘于汉汉太中大夫宗玮报之呉汉复通　汉主闻魏师大出遗陆逊书曰贼今已在江汉吾将复东【遗于季翻复扶又翻下同】将军谓其能然否逊答曰但恐军新破创夷未复始求通亲【通亲谓通使而交亲也创初良翻复如字】且当自补未暇穷兵耳若不推算欲复以倾覆之余远送以来者无所逃命　汉汉嘉太守黄元叛【汉嘉郡本前汉青衣县地属蜀郡后汉顺帝阳嘉二年改为汉嘉县属蜀郡属国蜀分为汉嘉郡】　呉将孙盛督万人据江陵中洲【据潘璋传则江陵中洲即百里洲也其洲自枝江县西至上明东及江津江津北岸即江陵故城】以为南郡外援














　　资治通鉴卷六十九
&lt;史部,编年类,资治通鉴&gt;
  </div>
  <div class="pagination">
   <a href="资治通鉴四库_page18.html">
    上一页
   </a>
   <span>
    ...
   </span>
   <a href="资治通鉴四库_page14.html">
    14
   </a>
   <a href="资治通鉴四库_page15.html">
    15
   </a>
   <a href="资治通鉴四库_page16.html">
    16
   </a>
   <a href="资治通鉴四库_page17.html">
    17
   </a>
   <a href="资治通鉴四库_page18.html">
    18
   </a>
   <span class="current-page">
    19
   </span>
   <a href="资治通鉴四库_page20.html">
    20
   </a>
   <a href="资治通鉴四库_page21.html">
    21
   </a>
   <a href="资治通鉴四库_page22.html">
    22
   </a>
   <a href="资治通鉴四库_page23.html">
    23
   </a>
   <a href="资治通鉴四库_page24.html">
    24
   </a>
   <span>
    ...
   </span>
   <a href="资治通鉴四库_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
