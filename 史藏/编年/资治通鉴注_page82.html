<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 82 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 82 页/共 334 页
  </h1>
  <div class="content">
   州被诏书，遣文武千余人迎滕。是时，成都治少城，益州治太城，〔二城皆秦张仪所筑。仪既筑太城，后一年又筑少城。太城今成都府子城也，少城唯西南北三壁，东即太城之西墉也。少，诗照翻。〕廞犹在太城，未去。滕欲入州，功曹陈恂谏曰：「今州、郡构怨深，〔州，谓益州；郡，谓成都。此言廞、滕构怨也。〕入城必有大祸，不如留少城以观其变，檄诸县合村保以备秦氐，〔李特等本巴氐，蜀人以甚徙居秦州界，因谓之秦氐。〕陈西夷行至，〔陈西夷，谓西夷校尉陈总也。行至，言总来领西夷校尉之职，行且至成都也。晋置西夷校寺于汶山，平越中郎将于广州，南蛮校尉于襄阳，南夷校尉于宁州。〕且当待之。不然，退保健为，西渡江源，以防非常。」〔江源县，汉属蜀郡，后李雄分立江源郡，晋改为多融县，又改为晋原县。唐蜀州之晋原、青城、唐安三县，皆汉江源县地。犍，居言翻。〕滕不从。是日，帅众入州，〔帅，读曰率；下同。廞遣兵逆之，战于西门，滕败死，〔考异曰：华阳国志曰：「战于广汉宣化亭，杀传诏。」按州郡俱淢成都，不容战于广汉。又赵廞若已与滕战，不应欲直入州。今从载记。〕郡吏皆窜走，惟陈恂面缚诣廞，请滕死；〔【章：甲十一行本「死」作「丧」；乙十一行本同；孔本同。】请其尸而葬之。死，读曰尸。〕廞义而许之。
廞又遣兵逆西夷校尉陈总。总至江阳，〔江阳县，汉属犍为郡，刘璋分江阳郡；唐泸州泸川、绵水二县，汉江阳之地也。〕闻廞有异志，主簿蜀郡赵模曰：「今州郡不协，必生大变，当速行赴之。府是兵要，助顺讨逆，〔言西夷府总蜀兵之要，顺，谓耿滕，逆，谓赵廞，使总助滕讨廞也。〕谁敢动者！」总更缘道停留，比至南安鱼涪津，〔南安县，属犍为郡，有鱼涪津、唐眉州青神县，汉南安县地。宋白曰：荣州应灵县、资官县、嘉州龙游，皆汉安南县。比，必寐翻。涪，音浮。〕不克，顺流而退，必无害也。」〔言顺流而退，廞军势不能追，必无所害。〕已遇廞军，模白总：「散财募士以拒战，若克州军，则州可得；〔言破廞军则益州可取，罪人斯得矣。〕不克，顺流而退，必无害也。」〔言顺流而退，廞军势不能追，必无所害。〕总曰：「赵益州忿耿侯，故杀之；与吾无嫌，何为如此！」〔兵临其前，犹发是言，陈总特庸人耳。〕模曰：「今州起事，必当杀君以立威，虽不战，无益也。」言至垂涕，总不听，众遂自溃。总逃草中，模着总服格战；〔着，陟略翻。〕廞兵杀模，见其非是，更搜求得总，杀之。〔搜，寻也。考异曰：帝纪：「廞又杀犍为太守李密、汶山太守霍固。」按华阳国志，犍为太守李芯、汶山太守杨邠，非密、固也。载记亦作「李芯」，盖纪误。〕
廞自称大都督、大将军、益州牧，〔考异曰：晋春秋云「建号太平元年」，他书无之，今不取。〕署置僚属，改易守今，王官被召，无敢不往。〔王官，谓晋朝所命者。被，皮义翻。〕李庠帅妹伲李含、天水任回、上官晶、扶风李攀、始平费他、〔帅，读曰率。杨正衡曰：晶，音精。武帝泰始二年，分扶风置始平郡。费，扶沸翻。他，徒河翻。〕氐苻成、隗伯等四千骑归廞。廞似庠为威寇将军，〔沈约志：威寇将军，四十号第七。〕封阳泉亭侯，委以心膂，使招合六郡壮勇至万余人，以断北道。〔六郡，即天水略等六郡。壮勇，流民之壮勇者。北道，自关中入蜀之道。断，丁管翻。〕
资治通鉴卷第八十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪六〔起重光作噩（辛酉），尽玄黓茂（壬戍），凡二年。
孝惠皇帝中之上
永宁元年〔（辛酉、三○一）此犹是永康二年；正月乙丑，赵王伦改元建始；四月，帝反正，始改元永宁。〕
①春，正月，以散骑常侍安定张轨为凉州刺史。〔散，悉亶翻。骑，奇寄翻。〕轨以时方多难，阴有保据河西之志，故求为凉州。时州境盗贼纵横，〔难，乃旦翻。纵，子容翻。〕鲜卑为寇；轨至，以宋配、泛瑗为谋主，〔杨正衡曰：泛，音凡，姓也。瑗，于眷翻。〕悉讨破之，威着西土。〔张氏保据凉土始此。呜呼！世乱则人思自全，然求全而不能自全者亦多矣。窦融、张轨之求出河西，此求全而得全者也。谢晦、袁顗之求镇荆、襄，此求全而不能自全者也。盖窦融、张轨，始终一心以奉汉、晋，此固宜永终福禄、诒及子孙者也。谢晦、袁顗，志在据地险以全身，其用心非矣，天所不与也。然刘焉求牧益州，袁绍志图冀部，石敬瑭心欲河东，皆以之潜规非望；至其成败久速，则有非智虑所及者。
②相国伦与孙秀使牙门赵奉诈传宣帝神语云：「伦宜早入西宫。」〔司马懿，追谥宣皇帝。时伦以东宫为相国府，谓禁中为西宫。〕散骑常侍义阳王威，望之孙也，素谄事伦，伦以威兼侍中，使威逼夺帝玺绶，作禅诏，又使尚书令满奋持节、奉玺绶〔玺，斯氏翻。绶，音受。〕禅位于伦。左卫将军王舆、前军将军司马雅等帅甲士入殿，〔帅，读曰率。〕晓谕三部司马，示以威赏，无敢违者。张林等屯守诸门。〔屯守宫城诸门也。〕乙丑，伦备法驾入宫，即帝位。〔考异曰：三十国春秋云：「伦将篡位，义阳王威执诏示嵇绍曰：『圣上法尧、舜之举，卿其然乎﹖』绍厉声曰：『有死而已，终不有二！』威怒，拔剑而出。及惠帝迁于金墉城，唯绍固志不从，宜于金墉，绝不通伦，时人皆为之惧。」晋书忠义传云：「伦篡位，绍为侍中，惠帝复祚，遂居其职。」一说不同，今皆不取。「复祚」之「祚」，当作「阼」。〕赦天下，改元建始。帝自华林西门出居金墉城，〔华林西门，华林园西门也。〕伦使张衡将兵守之。〔将，即亮翻。〕
丙寅，尊帝为太上皇，改金墉曰永昌宫，废皇太孙为濮阳王。〔濮，博木翻。〕立世子荂为皇太子，〔荂，枯花翻；杨正衡音孚。〕封子馥为京兆王，虔为广平王，诩为霸城王，皆侍中将兵。以梁王肜为宰衡，〔肜，余中翻。〕何劭为太宰，孙秀为侍中、中书监、票骑将军、仪同三司，〔票，匹妙翻。〕义阳王威为中书令，张林为卫将军，其余党与，皆为卿、将，列卿及诸中郎将也。将，即亮翻。〕超阶越次，不可胜纪；〔胜，音升。〕下至奴率，亦加爵位。每朝会，貂蝉盈座，〔武冠，一曰武弁，诸武宫冠之。侍中、中常侍加黄金珰，附蝉为文，貂尾为饰，谓之「赵惠文冠」。胡广说曰：赵武灵王效胡服，以金珰饰首，前插貂尾，为贵职；秦灭赵，以其冠赐近臣。应劭汉官曰：说者以金取坚刚，百炼不耗，蝉居高饮洁，口在腋下；貂内劲捍而外温润，此因物生义也。徐广曰：赵武灵王胡服有此，秦、汉即而用之。说者蝉取其清高饮露而不食，貂紫蔚采润而毛采不彰，故于义亦取。胡广又曰：意谓北方寒凉，本以貂皮暖额，附施于冠，因遂变成首饰。沈约曰：貂蝉之说，因物生义，非其实也。其实赵武灵王变胡服，秦灭赵，以其君冠赐侍臣，故秦、汉以来，侍臣有貂蝉也。朝，直遥翻。〕时人为之谚曰：「貂不足，狗尾续。」〔史记曰：狐裘虽敝，不可补以黄狗之皮，亦此意。是岁，天下所举贤良、秀才、孝廉皆不试；〔旧制，贤良、秀、孝皆试而后补官。〕郡国计吏及太学生年十六以上皆署吏；守令赦日在职者皆封侯；〔守，式又翻。〕郡纲纪并为孝廉，县纲纪并为廉吏。〔郡纲纪，功曹之属；县纲纪，主簿、录事史之属。廉吏，亦选举之一科。史言伦、秀欲以滥恩收众心。〕府库之储，不足以供赐与。应侯者多，铸印不给，或以白板封之。
初，平南将军孙旗之子弼、弟子髦、辅、琰皆附会孙秀，与之合族，旬月间致位通显。及伦称帝，四子皆为将军，封郡侯，以旗为车骑将军、开府。旗以弼等受伦官爵过差，必为家祸，遣幼子回责之，弼等不从，旗不能制，恸哭而已。〔据晋书，孙旗四子，并以吏才称于当世。附丽非人，至于灭族，择木之难也。然孙旗先与孙秀亲善，故诸子从而附会之。择交之不审，何以诏其子哉！虽恸哭，无益也。孙族之赤，旗实为之。
孙秀专执朝政，伦所出诏令，秀辄改更与夺，〔朝，直遥翻。更，工衡翻。〕自书青纸为诏，或朝行夕改，百官转易如流。张林素与秀不相能，且怨不得开府，潜与太子荂笺，言：「秀专权不合众心，而功臣皆小人，挠乱朝廷，〔挠，火高翻，又奴巧翻。〕可悉诛之。」荂以书白伦，伦以示秀。秀劝伦收林，杀之，夷其三族。秀以齐王冏、成都王颖、河间王颙，各拥强兵，据方面，恶之，〔冏镇许昌，颖镇邺，颙镇关中。恶，乌路翻。颙，鱼容翻。〕乃尽用其亲党为三王参佐，加冏镇东大将军、颖征北大将军，皆开府仪同三司，以宠安之。
李庠晓勇得众心，赵廞浸忌之而未言。〔骁，坚尧翻。廞，许今翻。〕长史蜀郡杜淑、张粲说廞曰：「将军起兵始尔，而据遣李庠握强兵于外。〔谓廞使庠招合壮勇以断北道也。说，输芮翻。〕非我族类，其心必异，此倒戈授人也，宜早图之。」会庠劝廞称尊号，淑、粲因白廞以庠大逆不道，引斩之，并其子侄十余人。〔考异曰：载记曰：「及其子侄宗族三十余人。」今从华阳国志。又国志，庠死在去年冬，晋春秋在今年春。今从之。〕时李特、李流皆将兵在外，廞遣人慰抚之曰：「庠非所宜言，罪应死。兄弟罪不相及。」复以特、流为督将。〔将，即亮翻。〕特、流怨廞，引兵归鼦竹。
廞牙门将涪陵许弇求为巴东监军，〔涪陵县，汉属巴郡，蜀分为涪陵郡。涪，音浮。监，音工衔翻。〕杜淑、张粲固执不许，弇怒，手杀淑、粲于廞合下，淑、粲左右复杀弇。〔复，扶又翻。〕三人，皆廞之腹心也，廞由是遂衰。〔腹心既死，廞无所倚，故其势衰。〕
廞遣长史犍为费远、〔犍，居言翻。费，扶沸翻。〕蜀郡太守李苾、督护常俊督万余人断北道，屯鼦竹之石亭。〔苾，毗必翻。鼦竹县，汉属广汉郡，晋属新都郡，唐属汉州。断，丁管翻。〕李特密收兵得七千余人，夜袭远等军，烧之，死者十八九，遂进攻成都。费远、李苾及军【张：「军」下脱「谘」字。】祭酒张微，夜斩关走，文武尽散。廞独与妻【章：甲十一行本「妻」下有「子」字；乙十一行本同；孔本同；张校同。】乘小船走，至广都，为从者所杀。〔从，才用翻。〕特入成都，纵兵大掠，遣使诣洛阳，陈廞罪状。
初，梁州刺史罗尚，闻赵廞反，表：「廞非雄才，蜀人不附，败亡可计日而待。」诏拜尚平西将军、益州刺史，督牙门将王敦、〔此别一王敦。〕蜀郡太守徐俭、广汉太守辛冉等七千余人入蜀。特等闻尚来，甚惧，使其弟骧于道奉迎，并献珍玩，尚悦，以骧为骑督。骧，斯将翻。说，输芮翻。〕「特等专为盗贼，宜因会斩之；不然，必为后患。」尚不从。冉与特有旧，谓特曰：「故人相逢，不吉当凶矣。」特深自猜惧。
三月，尚至成都。汶山羌反，尚遣王敦讨之，为羌所杀。〔汶，音岷。考异曰：帝纪在八月，疑是洛阳始知。今从华阳国志。〕
⑤齐王冏谋讨赵王伦，未发，会离狐王盛、〔离狐县，前汉属东郡，后汉、晋属济阴郡，唐天宝元年，改为南华县，属郓州。〕颍川处穆〔晋书作「王处穆」。〕【章：孔本「处」上正有「王」字；张校同。〕聚众于浊泽，〔浊泽在颍川长社县。〕百姓从之，日以万数。伦以其将管袭为齐王军司，讨盛、穆，斩之。冏因收袭，杀之，〔考异曰：齐王冏传曰：「冏潜与盛、穆谋起兵诛伦，未发，恐事泄，乃与袭杀穆，送首于伦，以安其意。」今从三十国春秋。〕与豫州刺史何勖、龙骧将军董艾等起兵，遣使告成都王颖、河间王颙、常山王父及南中郎将新野公歆，〔晋志曰：四中郎将，并后汉置；武帝以来，四中郎将或领刺史，或持节为之。歆，扶风王骏之子也。〕移檄征、镇、州、郡、县、国，〔征、镇，四征、四镇，居方面者。〕称：「逆臣孙秀，迷误赵王，当共诛讨。有不从命者，诛及三族。」
使者至邺，成都王颖召邺令卢志谋之。志曰：「赵王篡逆，人神共愤，殿下收英俊以从人望，杖大顺以讨之，百姓必不召自至，攘臂争进，蔑不克矣。」〔蔑，无也。〕颖从之，以志为咨议参军，〔咨议参军，晋公府皆置之，盖取谘诣谋议军事也，其位在诸参军之上。〕仍补左长史。志，毓之孙也。〔卢毓见七十三卷魏明帝景初元年。〕颖以兖州刺史王彦、冀州刺史李毅、督护赵骧、石超等为前锋，远近响应；至朝歌，〔朝歌县，前汉属河内郡，晋分属汲郡；隋大业二年，改朝歌县为卫县，属卫州；有纣所都朝歌城，在县西。〕众二十余万。超，苞之孙也。〔石苞事文帝、武帝，功参佐命。〕
常山王父在其国，与太原内史刘暾各帅众为颖后继。〔暾，他昆翻。帅，读曰率。〕
新野公歆得冏檄，未知所从。嬖人王绥曰：「赵亲而强，齐疏而弱，〔歆父扶风王骏，与赵王伦皆宣帝子，歆于伦为叔侄，其属亲；冏于歆为从子，其属视伦为疏。嬖，卑义翻，又博计翻。〕公宜从赵。」参军孙询大言于众曰：「赵王凶逆，天下当共诛之，何亲疏强弱之有！」歆乃从冏。
前安西参军夏侯奭在始平，合众数千人以应冏，遣使邀河间王颙。颙用长史李【章：甲十一行本「李」上有「陇西」二字；乙十一行本同；孔本同。】含谋，遣振武将军河间张方讨擒奭及其党，腰斩之。〔沈约志：振武将军，始于西汉之末，王莽以命王况。〕冏檄至，颙执冏使送于伦，〔使，疏吏翻。〕遣张方将兵助伦。方至华阴，〔华，户化翻。〕颙闻二王兵盛，复召方还，更附二王。〔二王，谓齐王冏，成都王颖。〕
冏檄至扬州，州人皆欲应冏。刺史郗隆，虑之玄孙也，〔郗虑，汉献帝时为御史大夫。〕以兄子鉴及诸子悉在洛阳，疑未决，悉召僚吏谋之。主簿淮南赵诱、前秀才虞潭皆曰：「赵王篡逆，海内所疾；今义兵四起，其败必矣。为明使君计，莫若自将精兵，径赴许昌，上策也；〔齐王冏时镇许昌。〕遣将将兵会之，中策也；量遣小军，随形助胜，下策也。」〔将，息亮翻。量，音良。〕隆退，密与别驾顾彦谋之，彦曰：「诱等下策，乃上计也。」治中留宝、主簿张褒、西曹留承闻之，请见，曰：「不审明使君今当何施﹖」隆曰：「我俱受二帝恩，〔二帝，谓宣帝、武帝。或曰：二帝，谓惠帝及赵王伦，非也。〕无所偏助，欲守州而已。」承曰：「天下，世祖之天下也；〔文帝庙号世祖。文帝平诸葛诞，灭蜀，始弘晋业。〕太上承代已久，〔太上，谓惠帝，时号太上皇。〕今上取之，不平，〔今上，谓赵王伦。〕齐王顺时举事，成败可见。〔言齐王冏举事必成，赵王伦必败也。〕使君不早发兵应之，狐疑迁延，变难将生，〔难，乃旦翻。〕此州岂可保也！」隆不应。潭，翻之孙也。〔虞翻事吴主权，以直闻。〕隆停檄六日不下，〔停冏檄不下曹。下，遐嫁翻。〕将士愤怨。参军王邃镇石头，将士争往归之，隆遣从事于牛渚禁之，不能止。〔平吴之后，扬州移镇秣陵。今于牛渚禁将士往石头，疑此时扬州又还治淮南也。〕将士遂奉邃攻隆，隆父子及顾彦皆死，传首于冏。
安南将军、监沔北诸军事孟观，以为紫宫帝座无他变，〔晋志：北极五星，钩陈六星，皆在紫宫中。钩陈中一星曰天皇大帝，大帝上九星曰华盖，所以覆蔽大帝之座也。观徒占天象而不察诸人事，此其所以死也。监，古衔翻。沔，迷兖翻。〕伦必不败，乃为之固守。〔为，于伪翻。〕
伦、秀闻三王兵起，大惧，〔三王，谓齐王冏、成都王颖、河间王颙也。〕诈为冏表曰：「不知何贼猝见攻围，臣懦弱不能自固，乞中军见救，〔魏、晋以禁兵为中军。〕庶得归死。」以其表宣示内外；遣上军将军孙辅、折冲将军李严〔上军将军，盖当时所置。沈约志：折冲将军，始于建安中，曹公以乐进为之。〕帅兵七千自延寿关出，〔晋志，河南缑氏县有延寿城。帅，读曰率；下同。〕征虏将军张泓、左军将军蔡璜、前军将军闾和帅兵九千自崿阪关出，〔晋志，河南阳城县有崿阪关。杜佑曰：崿岭在河南登封县，登封，故嵩阳也。崿，五各翻。阪，音反。〕镇军将军司马雅、扬威将军莫原〔沈约志：扬威将军，魏置。姓谱：莫姓，楚莫敖之后。〕帅兵八千自成皋县有成皋关。〕以拒冏。〔三路出兵以拒冏。〕遣孙秀子会督将军士猗、许超帅宿卫兵三万以拒颖。召东平王楙为卫将军，都督诸军；又遣京兆王馥、广平王虔帅兵八千为三军继援。〔孙会、士猗、许超三人所将之军。〕伦、秀日夜祷祈、厌胜以求福；〔厌，益叶翻。〕使巫觋选战日；〔觋，他狄翻。〕又使人于嵩山着羽衣，诈称仙人王乔，作书述伦祚长久，欲以惑众。〔嵩山，中岳，在颖川阳城县；汉武帝分置綤高县，以奉中岳，东汉省，并入阳城县。晋阳城县，属河南郡。着，陟略翻。刘向列仙传曰：王子乔，周灵王太子晋也，好吹笙，作凤鸣。游伊、洛间，道士浮丘公接上嵩山，三十余年。后来于山上告桓良曰：「告我家，七月七日，待我于缑氏山头。」果乘白鹤驻山巅，望之不得到，举手谢时人而去。故伦、秀诈以惑众。着，陟略翻。〕
⑥闰月，丙戍朔，日有食之。自正月至于是月，五星互经天，纵横无常。〔志曰：传曰：日阳，君道也；星阴，臣道也。日出则星亡，臣不得专也。昼而星见午上为经天，天变所未有也。纵，子容翻。〕
⑦张泓等进据阳翟，〔阳翟县，汉属颍川郡，晋属河南郡。〕与齐王冏战，屡破之。冏军颍阴，〔颍阴县，在颍川郡，颍阴去阳翟四十里。〕夏，四月，泓乘胜逼之，冏遣兵逆战。诸军不动，而孙辅、徐建军夜乱，径归洛自首曰：〔首，式救翻。〕「齐王兵盛，不可当，泓等已没矣！」赵王伦大恐，秘之，而召其子虔及许超还。〔欲召河北之军还以自卫。〕会泓破冏露布至，伦乃复遣之。〔复，扶又翻。〕泓等悉帅诸军济颖攻冏营，〔颍水出颍川阳城县少室，东南流，过阳翟县之北。帅，读曰率；下同。〕冏出兵击其别将孙髦、司马谭等，破之，泓等乃退。孙秀诈称已破冏营，擒得冏，令百官皆贺。
成都王颖前锋至黄桥，〔朝歌西有黄泽，泽水右入荡水，谓之黄雀沟。桥当在沟上。〕为孙会、士猗、许超所败，〔败，补迈翻。〕杀伤万余人，士众震骇。颖欲退保朝歌，卢志、王彦曰：「今我军失利，敌新得志，有轻我之心。我若退缩，士气沮饂，不可复用。〔沮，在吕翻。饂，女六翻。复，扶又翻。〕且战何能无胜负！不若更选精兵，星行倍道，出敌不意，此用兵之奇也。」〔星行者，夜行戴星而行也。〕颖从之。伦赏黄桥之功，士猗、许超与孙会皆持节。由是各不相从，军政不一，且恃胜轻颖而不设备。颖帅诸军击之，大战于湨水，〔湨水出河内轵县东南，至温入河。湨，古阒翻。考异曰：赵王伦传作「激水」。今从帝纪。〕会等大败，弃军南走。颖乘胜长驱济河。
自冏等起兵，百官将士皆欲诛伦、秀，秀惧，不敢出中书省；及闻河北军败，忧懑不知所为。〔懑，母本翻。又莫困翻。〕孙会、许超、士猗等至，与秀谋，或欲收余卒出战；或欲焚宫室，诛不附己者，挟伦南就孙旗、孟观；〔孙旗在荆州，孟观在宛。〕或欲乘船东走入海；计未决。辛酉，左卫将军王舆与尚书广陵公漼〔漼，取猥翻。〕帅营兵七百余人自南掖门入宫，三部司马为应于内，攻孙秀、许超、士猗于中书省，皆斩之，遂杀孙奇、孙弼及前将军谢惔等。〔惔，徒甘翻。〕漼，軎之子也。〔軎，音冑。〕王舆屯云龙门，召八坐皆入殿中，〔坐，徂卧翻。〕使伦为诏曰：「吾为孙秀所误，以怒三王；今已三王；今已诛秀。其迎太上皇复位，吾归老于农亩。」传诏以驺虞幡敕将士解兵。〔传诏者，使之宣传诏命，因以为官名。〕黄门将伦自华林东门出，及太子荂皆还汶阳里第，〔将，如字，引也。荂，枯花翻；杨士衡音孚。洛阳城中有汶阳里，伦私第在焉。杨正衡曰：汶，音问。〕遣甲士数千迎帝于金墉城。百姓咸称万岁。帝自端门入，升殿；群臣顿首谢罪。诏送伦、荂等赴金墉城。广平王虔自河北还，至九曲，〔水经注：九曲渎，在河南巩县西。〕闻变，弃军，将数十人归里第。
癸亥，赦天下，改元，〔改元永宁。〕大酺五日。〔酺，薄乎翻。〕分遣使者慰劳三王。〔劳，力到翻。〕梁王肜等表：「赵王伦父子凶逆，宜伏诛。」丁卯，遣尚书袁敞持节赐伦死，收其子荂、馥、虔、诩，皆诛之。凡百官为伦所用者皆斥免，台、省、府、卫，仅有存者。〔尚书、御史、谒者，台；门下、中书、秘书，省；府，诸公府也；卫，二卫及六军也。〕是日，成都王颖至。己巳，河间王颙至。颖使赵骧、石超助齐王冏讨张泓等于阳翟，泓等皆降。〔降，户江翻。〕自兵兴六十余日，战鬬死者近十万人。〔近，其靳翻。斩张衡、闾和、孙髦于东市，蔡璜自杀。五月，诛义阳王威。襄阳太守宗岱承冏檄斩孙旗，〔沈约曰：魏武帝分南郡编县以北及南阳之山都立襄阳郡。鱼豢曰：魏文帝立。〕永饶冶令空桐机斩孟观，〔永饶冶当在南阳宛县。空桐，姓；机，名。姓谱曰：汉覆姓有空桐、空相二氏。世本云：空同，子姓，盖因崆峒山也。〕皆传首洛阳，夷三族。
⑧立襄阳王尚为皇太孙。
⑨六月，乙卯，齐王冏帅众入洛阳，〔帅，读曰率。〕顿军通章署，甲士数十万，威震京都。〔晋避景帝讳，谓京师曰京都。〕
戊辰，赦天下。
复封宾徒王晏为吴王。〔晏贬见上卷永康元年。考异曰：晏传：「自宾徒徙封代王。伦诛，复本封。」今从帝纪。
甲戍，诏以齐王冏为大司马，加九锡，备物典策，如宣、景、文、武辅魏故事；成都王颖为大将军，都督中外诸军事，假黄钺，录尚书事，加九锡，入朝不趋，剑履上殿；〔考异曰：颖传曰：「至邺，诏王粹加九锡，进位大将军，都督中外；颖拜受徽号，让殊礼。」按颖在洛，卢志已谓颖曰：「今当与齐王共辅朝政，」明已有录尚书之命，但颖不受归邺，故朝廷使粹追命之耳。且颖功大于冏，不应独赏冏而颖未赏也。今从帝纪。〕河间王颙为侍中、太尉，加三赐之礼；〔记王制：诸侯，赐弓矢然后征，赐鈇钺然后杀，赐圭瓒然后为鬯。〕常山王父为抚军大将军，领左军；〔左军，即左军将军所统。〕进广陵公漼爵为王，领尚书，加侍中；进新野公歆爵为王，都督荆州诸军事，加镇南大将军。〔歆自南中郎将加镇南。〕齐、成都、河间三府，各置掾属四十人，武号森列，〔自东汉以来，公府皆有掾、有属，但不带武号耳。掾，以绢翻。〕文官备员而已，识者知兵之戢也。己卯，以梁王肜为太宰，领司徒。〔肜以太师领丞相之职。〕
光禄大夫刘蕃女为赵世子荂妻，故蕃二子散骑侍郎舆、冠军将军琨皆为赵王伦所委任。〔冠，古玩翻。〕大司马冏以琨父子有才望，特宥之，以舆为中书郎，〔中书郎，即中书侍郎。〕琨为尚书左丞。又以前司徒王戎为尚书令，刘暾为御史中丞，〔暾，他昆翻。〕王衍为河南尹。
新野王歆将之镇，〔将出镇荆州也。〕与冏同乘谒陵，〔乘，绳正翻。〕因说冏曰：「成都王至亲，〔帝弟之亲，故曰至亲。说，输芮翻。〕同建大勋，今宜留之与辅政；若不能尔，当夺其兵权。」常山王父与成都王颖俱拜陵，父谓颖曰：「天下者，先帝之业，王宜维正之。」闻其言者莫不忧惧。〔忧惧者，以冏与父、颖必阻兵相图，将罹其祸也。〕卢志谓颖曰：「齐王众号百万，与张泓等相持不能决；大王径前济河，功无与贰。今齐王欲与大王共辅朝政。志闻两雄不俱立，宜因太妃微疾，求还定省，〔颖母程才人册为成都太妃。记曲礼：凡为人子者，冬温而凊，昏定而晨省。省，悉景翻。〕委重齐王，以收四海之心，〔委朝政之重于齐王，则四海之人谓颖功大不居，将归心于颖。〕此计之上也。」颖从之。帝见颖于东堂，慰劳之。〔劳，力到翻。〕颖拜谢曰：「此大司马冏之勋，臣无豫焉。」因表称冏功德，宜委以万机，自陈母疾，请归藩。即辞出，不复还营，便谒太庙，出自东阳城门，〔洛阳城东面北头第二门曰东阳门。〕遂归邺。遣信与冏别，冏大惊，驰出送颖，至七里涧，及之。〔水经注：鸿台陂在洛阳东北二十里，其水东流，左合七里涧。武帝泰始十年，立城东七里涧石桥。〕颖住车言别，流涕滂沱，〔滂沱，泪下如雨也。〕惟以太妃疾苦为忧，不及时事。由是士民之誉皆归颖。
冏辟新兴刘殷为军谘祭酒，洛阳令曹攎为记室督，〔汉建安三年，曹公置军谋祭酒。晋制：文武官公及诸方面征镇府，皆置军谘祭酒。汉三公及大将军府，皆有记室令史，主上章表报书记。曹公辅汉，以陈琳、阮瑀管记室。晋诸公府皆有记室督。攎，抽居翻。〕尚书郎江统、阳平太守河内苟晞参军事，〔晋诸公、诸从公为持节都督，增参军为六员。〕吴国张翰为东曹掾，孙惠为户曹掾，前廷尉正顾荣及顺阳王豹为主簿。〔晋制：东曹在仓曹之上，户曹在仓曹之下。廷尉属官有正、监、平。魏分南阳立南乡郡，武帝太康中，更名顺阳郡。掾，俞绢翻。豹，补教翻。〕惠，贲之曾孙；〔孙贲，吴主权从兄。〕荣，雍之孙也。〔顾雍，吴相也。〕殷幼孤贫，养曾祖母以孝闻，养，羊亮翻。人以谷帛遗之，〔遗，于季翻。〕殷受而不谢，直云：「待后贵当相銭耳。」及长，博通经史，性倜傥有大志，〔长，知两翻。倜，他历翻。倜傥，卓异也。刘殷后事刘聪贵显，女充聪后宫，何足尚也！〕俭而不陋，清而不介，望之颓然而不可侵也。冏以何勖为中领军，董艾典枢机，又封其将佐有功者葛旟、路秀、卫毅、刘真、韩泰皆为县公，委以心膂，号曰「五公」。〔葛旟，牟平公。路秀，小黄公。卫毅，阴平公。刘真，安乡公。韩泰，封丘公。旟，音舆。考异曰：「路秀」，帝纪作「路季」，今从齐王冏传。〕
成都王颖至邺，诏遣使者就申前命；颖受大将军，让九锡殊礼。表论兴义功臣，皆封公侯。〔颖亦表封卢志、和演、董洪、王彦、赵骧等。〕又表称：「大司马前在阳翟，与贼相持既久，百姓困敝，乞运河北邸阁米十五万斛，以赈阳翟饥民。」造棺八千余枚，以成都国秩为衣服，敛祭黄桥战士，〔敛，力赡翻。〕旌显其家，加常战亡二等。又命温县瘗赵王伦战士万四千余人。〔此湨水之战也。温县属河内郡；周司寇苏忿生之国也。瘗，于计翻。〕皆卢志之谋也。颖貌美而神昏，不知书，然气性敦厚，委事于志，故得成其美焉。诏复遣使谕颖入辅，并使受九锡。〔复，扶又翻。〕颖嬖人孟玖不欲还洛，〔嬖，卑义翻，又博计翻。〕又，程太妃爱恋邺都，故颖终辞不拜。
初，大司马冏疑中书郎陆机为赵王伦撰禅诏，收，欲杀之；大将军颖为之辩理，得免死，〔为，于伪翻。〕因表为平原内史，以其弟云为清河内史。机友人顾荣及广陵戴渊，以中国多难，〔难，乃旦翻。〕劝机还吴；机以受颖全济之恩，且谓颖有时望，可与立功，遂留不去。〔为陆机、陆云为颖所杀张本。〕
秋，七月，复封常山王父为长沙王，〔武帝太康十年，封乂为长沙王；楚王玮之诛，乂以同母贬为常山王；今复旧封。〕迁开府、骠骑将军。
东莱王蕤，凶暴使酒，数陵侮大司马冏，〔数，所角翻。〕又从冏求开府不得而怨之，密表冏专权，与左卫将军王舆谋废冏。事觉，八月，诏废蕤为庶人，诛舆三族，徙蕤于上庸，上庸内史陈锺承冏旨潜杀之。〔考异曰：帝纪：「六月庚午，蕤与王舆谋废冏，事觉得罪。甲戍，冏为大司马。」按诛舆诏已称冏为大司马，则舆事觉不应在冏为大司马前。今从三十国春秋在八月。〕
赦天下。
东武公澹坐不孝徙辽东。九月，征其弟东安王繇复旧爵，〔繇废徙，见八十二卷元康元年。拜尚书左仆射。繇举东平王楙为【章：甲十一行本「为」下有「平东将军」四字；乙十一行本同；孔本同；张校同；退斋校同。】都督徐州诸军事，镇下邳。〔考异曰：帝纪：「八月，楙为平东，督徐州；九月，繇复爵。」按楙传，「繇为仆射，举楙为平东」，故移在繇还后。
初，朝廷符下秦、雍州，使召还流民入蜀者，〔下，遐嫁翻。雍，于用翻。〕又遣御史冯该、张昌督之。李特兄辅自略阳至蜀，言中国方乱，不足复还。特然之，累遣天水阎式诣罗尚求权停，至秋，又纳赂于尚及冯该；尚、该许之。朝廷论讨赵廞功，拜特宣威将军，弟流奋武将军，皆封侯。玺书下益州，条列六邵流民与特同讨廞者，将加封赏。广汉太守辛冉欲以灭廞为己功，寝朝命，〔寝封拜特、流之命也。下，遐嫁翻。朝，直遥翻。〕不以实上；〔所条列者，不以实上。上，时掌翻；下同。〕众咸怨之。〔六郡之众也。〕
罗尚遣从事督遣流民，限七月上道。〔上，时掌翻。〕时流民布在梁、益，为人佣力，闻州郡逼遣，人人愁怨，不知所为；且水潦方盛，年谷未登，无以为行资。特复遣阎式诣尚，求停至冬；〔复，扶又翻；下日复、复值同。〕辛冉及犍为太守李苾以为不可。〔犍，居言翻。苾，毗必翻。〕尚举别驾杜【章：甲十一行本「杜」上有「蜀都」二字；乙十一行本同；孔本同；张校同。】弢秀才，式为弢说逼移利害，弢亦欲宽流民一年；〔弢，他刀翻。为，于伪翻；下数为同。〕尚用冉、苾之谋，不从；弢乃致秀才板，出还家。〔送至为致。〕冉性贪暴，欲杀流民首领，取其资货，乃与苾白尚，言：「流民前因赵廞之乱，多所剽掠，宜因移设关以夺取之。」〔剽，匹妙翻。移，即移书也。流民安于蜀土，虽以朝命驱使还本，犹恐其不去，况欲设关以夺取其资财，是速之为乱也。〕尚移书梓潼太守张演，于诸要施关，搜索宝货。〔蜀刘氏分广汉立梓潼郡。诸要者，凡路所通，其地当往来之津要者。施关者，先未尝立关，今特设之。
特数为流民请留，〔数，所角翻。〕流民皆感而恃之，多相帅归特。特乃结大营于绵竹以处流民，〔帅，读曰率。处，昌吕翻。〕移辛冉求自宽。冉大怒，遣人分牓通衢，购募特兄弟，许以重赏。特见之，悉取以归，与弟骧改其购云：「能送六郡酋【章：甲十一行本「酋」作「之」；乙十一行本同；孔本同。】豪李、任、阎、赵、上【章：甲十一行本「上」上有「杨」字；乙十一行本同；孔本同；张校同。】官及氐、叟侯王一首，赏百匹。」〔蜀叟自是一种。酋，慈由翻。任，音壬。〕于是流民大惧，归特者愈众，旬月间过二万人。流亦聚众数千人。
特又遣阎式诣罗尚求申期，〔申，重也；求重为期限，使流民得自宽也。〕式见营栅冲要，谋揜流民，叹曰：「民心方危，今而速之，乱将作矣。」又知辛冉、李苾意不可回，乃辞尚还鼦竹。尚谓式曰：「子且以吾意告诸流民，今听宽矣。」式曰：「明公惑于奸说，恐无宽理。弱而不可轻者民也，今趣之不以理，〔趣，读曰促。〕众怒难犯，〔左传郑子产之言。〕恐为祸不浅。」尚曰：「然。吾不欺子，子其行矣！」式至鼦竹，言于特曰：「尚虽云尔，然未可信也。何者﹖尚威刑不立，冉等各拥强兵，一旦为变，亦非尚所能制，深宜为备。」特从之。〔阎式已觇知冉等之情。〕冬，十月，特分为二营，特居北营，流居东营，缮甲厉兵，戒严以待之。
冉、苾相与谋曰：「罗侯贪而无断，〔断，丁乱翻。〕日复一日，令流民得展奸计。李特兄弟并有雄才，吾属将为所虏矣！宜为决计，〔欲一战以决之也。〕罗侯不足复问也。」〔复，扶又翻。〕乃遣广汉都尉曾元、牙门张显、刘并等潜帅步骑三万袭特营；〔帅，读曰率。〕罗尚闻之，亦遣督护田佐助元。元等至，特安卧不动，待其众半入，发伏击之，死者甚众。杀田佐、曾元、张显，传首以示尚、冉。尚谓将佐曰：「此虏成去矣，〔谓特虽求申行期，而去计已成也。〕而广汉不用吾言以张贼势，〔辛冉为广汉太守，故称之。尚言冉轻用兵，为特所败，使其势愈张也。张，知亮翻。〕今若之何！」
于是六郡流民【章：甲十一行本「民」下有「李含等」三字；乙十一行本同；孔本同；张校同；退斋校同。】共推特行镇北大将军，承制封拜；以其弟流行镇东大将军，号东督护，以相镇统；又以兄辅为骠骑将军，弟骧为骁骑将军，〔骠，匹妙翻。骁，坚尧翻。〕进兵攻冉于广汉。〔广汉郡治广汉县，后宋置遂宁郡，齐、梁加「东」字。后魏改广汉县为方义县；后周改东遂宁为遂州，方义为遂州治所。〕尚遣李苾、费远帅众救冉，〔费，扶沸翻。〕畏特，不敢进。冉出战屡败，溃围奔德阳。〔德阳县，后汉置，属广汉郡；至唐，属剑州。〕特入据广汉，以李超为太守，进兵攻尚于成都。尚以书谕阎式，式复书曰：「辛冉倾巧，曾元小竖，李叔平非将帅之才。〔李苾，字叔平。将，即亮翻。帅，所类翻。〕式前为节下及杜景文论留、徙之宜。〔晋人称方面专征之将率曰节下。杜弢，字景文。为，于伪翻。〕人怀桑梓，〔桑梓，祖父之所树以遗子孙者；故谓怀故乡者为怀桑梓。〕孰不愿之！但往日初至，随谷庸赁，〔谓往日流民初至蜀之时，无以自给，随所往遂粮，出力为人佣作。赁，女禁翻，亦佣也。〕一室五分，复值秋潦，〔潦，鲁皓翻，雨水大貌。复，扶又翻。〕乞须冬熟，而终不见听。绳之太过，穷鹿抵虎，流民不肯延颈受刀，以致为变。即听式言，宽使治严，〔即，就也。治严，犹云治装也。治，直之翻。〕不过去九月尽集，〔日月已过者为去。〕十月进道，令达乡里，何有如此也！」
特以兄辅、弟骧、子始、荡、雄及李含、含子国、离、任回、李攀、攀弟恭、上官晶、任臧、杨褒、上官惇等为将帅，阎式、李远等为僚佐。罗尚素贪残，为百姓患。特与蜀民约法三章，施舍赈贷，〔杜预曰：施恩惠，舍劳役。〕礼贤拔滞，军政肃然，蜀民大悦。尚频为特所败，〔败，补迈翻。〕乃阻长围，缘郫水作营，连延七百里，〔水经注：绵水西出绵竹县，又与湔水合，亦谓之郫江。载记曰：尚缘水作营，自都安至犍为七百里。师古曰：郫，音疲。〕与特相拒，求救于梁州及南夷校尉。〔南夷校尉统南中诸郡。〕
十二月，颍昌康公何卲薨。
封大司马冏子冰为乐安王，英为济阳王，超为淮南王。
太安元年〔（壬戍、三○二）是年十二月，齐王冏死，方改元太安；此犹是永宁二年。〕
①春，三月，冲太孙尚薨。〔冲，谥也。〕
②夏，五月，己【章：甲十一行本「已」作「乙」；乙十一行本同；孔本同。】酉，梁孝王肜薨。
③以右光禄大夫刘寔为太傅，寻以老病罢。
④河间王颙遣督护衙博讨李特，〔姓谱：秦穆公子食采于衙，因氏焉。衙县，汉属冯翊。〕军于梓潼；〔梓潼县，汉属广汉郡；刘蜀分广汉置梓潼郡。唐剑州之梓潼、普安、黄安、永归、武连、临津、剑门皆汉梓潼县地。潼，音同。〕朝廷复以张微为广汉太守，军于德阳；〔复，扶又翻；下同。〕罗尚遣督护张龟军于繁城。〔繁县，属蜀郡。刘昫曰：唐彭州九陇县，汉繁县地。宋白曰：益州新繁县，本汉繁县。〕特使其子镇军将军荡等袭博；而自将击龟，破之。荡败博兵于阳沔，〔败，补迈翻；下所败同。〕梓潼太守张演委城走，巴西丞毛植以郡降。荡进攻博于葭萌，〔巴西郡，唐为阆、果二州之地。刘蜀改汉葭萌县为汉寿县，晋又改为晋寿。此本之汉旧县名而书之。唐为利州之鼦谷、葭萌二县地。〕博走，其众尽降。〔降，户江翻。〕河间王颙更以许雄为梁州刺史。特自称大将军、益州牧、都督梁．益二州军事。
⑤大司马冏欲久专大政，以帝子孙俱尽，〔太子遹死，帝无子矣；虨、臧、尚死，帝无孙矣。〕大将军颖有次立之势；〔颖于帝诸弟之次当及。〕清河王覃，遐之子也，方八岁，乃上表请立之。癸卯，立覃为皇太子，以冏为太子太师，东海王越为司空，领中书监。
⑥秋，八月，李特攻张微，微击破之，遂进攻特营。李荡引兵救之，山道险莅，〔莅，与狭同。〕荡力战而前，遂破微兵。特欲还涪，荡及司马王幸谏曰：「微军已败，智勇俱竭，宜乘锐气遂禽之。」特复进攻微，杀之，生禽微子存，以微丧还之。
特以其将寋硕守德阳。〔寋，九件翻，姓也。〕李骧军毗桥，〔今怀安军西北有中江，源从汉州弥牟、雒水、毗桥水三水会为一江。怀安军，汉广汉新都县之地。〕罗尚遣军击之，屡为骧所败。骧遂进攻成都，烧其门。李流军成都之北。尚遣精勇万人攻骧，骧与流合击，大破之，还者什一二。许雄数遣军攻特，不胜，〔数，所角翻。〕特势益盛。
建宁大姓李叡、毛诜逐太守许【章：甲十一行本「许」作「杜」；乙十一行本同；孔本同；退斋校同。】俊，〔建宁，古滇王国之地，汉开置益州郡，刘蜀更名建宁郡，唐为昆州之地。〕朱提大姓李猛逐太守雍约以应特，〔朱提县，前汉属犍为郡，后汉属犍为属国都尉，刘蜀分置朱提郡，唐为曲州之地。朱提，苏林音铢时。雍，于用翻。〕众各数万。南夷校尉李毅讨破之，斩诜；李猛奉笺降，而辞意不逊，毅诱而杀之。冬，十一月，丙戍，复置宁州，〔罢宁州见八十一卷武帝太康五年。〕以毅为刺史。
⑦齐武闵王冏既得志，颇骄奢擅权，大起府第，坏公私庐舍以百数，〔坏，音怪。〕制与西宫等，中外失望。侍中稽绍上疏曰：「存不忘亡，易之善戒也。〔易大传：子曰：危者有其安者也，亡者保其存者也，乱者有其治者也。君子安而不危，存而不忘亡，治而不忘乱，然后身安而国家可保也。易曰：其亡其亡，系于苞桑。〕臣愿陛下无忘金墉，大司马无忘颖上，大将军无忘黄桥，则祸乱之萌无由而兆矣。」〔齐桓公与鲍叔牙、管夷吾、宁戚饮酒酣，叔牙为寿曰：「愿君无忘在莒时，愿管子无忘束缚于鲁时，宁子无忘饭牛车下时。」嵇绍之言祖其意。〕又与冏书，以为：「唐、虞茅茨，夏禹卑宫。〔唐、虞采椽不斲，茅茨不翦。禹卑宫室。〕今大兴第舍及为三王立宅，〔为，于伪翻。〕岂今日之急邪！」冏逊辞谢之，然不能从。
冏耽于宴乐，不入朝见；〔乐，音洛。朝，直遥翻。见，贤遍翻。〕坐拜百官，〔坐受百官之拜。一说天子用三公、九卿、诸将军，犹引而拜之；今冏安坐府第，拜授百官也。〕符敕三台；选用不均，〔以私意选用，符敕三台使奉行，不均之大者也。〕嬖宠用事。〔凡史书其人将败，必先叙其致败之由，此左氏传例。〕殿中御史桓豹奏事，不先经冏府，即加考竟。〔魏制：兰台遗二御史居殿中，伺察非法；及晋，置四人。史言冏但欲专权，考竟殿中御史，不知无君之床愈着。〕南阳处士郑方〔处，昌吕翻。〕上书谏冏曰：「今大王安不虑危，宴乐过度，一失也。〔乐，音洛。〕宗室骨肉，当无纤介，今则不然，二失也。蛮夷不静，大王谓功业已隆，不以为念，三失也。〔蛮夷不静，谓李特等寇乱梁、益也。〕兵革之后，百姓穷困，不闻赈救，四失也。〔此一失盖指成都王颍运米以收河南人心，而不敢察察言之耳。〕大王与义兵盟约，事定之后，赏不踰时，而今犹有【章：甲十一行本「有」上重「有」字；乙十一行本同；张校同。】功未论者，五失也。」〔兵法曰：赏不踰时，欲民速得为善之利也。此言颍上之功犹有未叙者。〕冏谢曰：「非子，孤不闻过。」
孙惠上书曰：「天下有五难、四不可，而明公皆居之：冒犯锋刃，一难也；〔冒，莫北翻。〕聚致英豪，二难也；与将士均劳苦，三难也；〔将，即亮翻。〕以弱胜强，四难也；兴复皇业，五难也。大名不可久荷，〔荷，下可翻。〕大功不可久任，大权不可久执，大威不可久居。大王行其难而不以为难，〔谓在颍上时也。〕处其不可而谓之可，〔惠之此言，婉而切。处，昌吕翻。〕惠窃所不安也。明公宜思功成身退之道，〔老子曰：功成、名遂、身退、天之道。〕崇亲推近，委重长沙、成都二王，长揖归藩，则太伯、子臧不专美于前矣。〔吴太伯以天下让，曹子臧以国让。〕今乃忘高亢之可危，〔亢，口浪翻；高极为亢。〕贪权势以受疑，虽遨游高台之上，逍遥重墉之内，〔重，直龙翻。〕愚窃谓危亡之忧，过于在颍、翟之时也。」〔颍、翟，谓颍川、阳翟也。〕冏不能用，惠辞疾去。冏谓曹摅曰：「或劝吾委权还国，何如﹖」摅曰：「物禁太盛，大王诚能居高虑危，褰裳去之，斯善之善者也。」冏不听。
张翰、顾荣皆虑及祸，翰因秋风起，思菰菜、莼羹、鲈鱼鲙，〔菰，一名蒋。本草曰：菰，又谓之茭，岁久，中心生白台，谓之菰米，其台中有黑者，谓之茭，至后结实，乃雕胡黑米也。莼生水中，叶似凫茨，春夏细长肥滑，三月至八月为丝莼，九月至十一月为潜莼。鲈鱼出吴松江者佳，吴人以为鲙，甚美。莼，殊伦翻。〕叹曰：「人生贵适志耳，富贵何为！」即引去。荣故酣饮，不省府事，〔省，悉景翻。〕长史葛旟以其废职，白冏徒荣为中书侍郎。颍川处士庾衮〔姓谱：庾姓，尧时为掌庾大夫，因氏焉。处，昌吕翻；下处要同。〕闻冏翆年不朝，叹曰：「晋室卑矣，祸乱将兴！」帅妻子逃于林虑山中。〔帅，读曰率。虑，音庐。〕
王豹致笺于冏曰：「伏思元康以来，宰相在位，未有一人获终者，〔元康元年，杨骏诛，继而汝南王亮死。永康元年，张华、裴頠死。〕乃事势使然，非皆为不善也。今公克平祸乱，安国定家，乃复寻覆车之轨，〔复，扶又翻。〕欲冀长存，不亦难乎！今河间树根于关右，成都盘桓于旧魏，〔曹魏邺都基王业，故谓之旧魏。〕新野大封于江、汉，三王方以方刚强盛之年，并典戎马，处要害之地，而明公以难赏之功，挟震主之威，独据京都，专执大权，进则亢龙有悔，〔易干上九爻辞。象曰：亢龙有悔，盈不可久也。〕退则据于蒺藜，〔易困六三爻辞。陶弘景曰：蒺藜多生道上，而叶布地，子有刺，状若菱而小，有三角。长安最饶，人以故多着木屐。今军家乃铸铁作之，以布敌路，亦呼为蒺藜。易云：据于蒺藜，言其凶伤也。尔雅翼：茨，蒺藜。诗曰：墙有茨。蒺，昨失翻。藜，力脂翻，又力兮翻。〕冀此求安，未见其福也。」因请悉遣王侯之国，〔豹因此语掇长沙王乂之怒，以杀其身。〕依周、召之法，〔召，读曰邵。〕以成都王为北州伯，治邺；冏自为南州伯，治宛；分河为界，各统王侯，以夹辅天子。〔周之时，周、召分陕而治，为二伯，以来辅王室，故王豹欲依以为法。宛，于元翻。〕冏优令答之。长沙王乂见豹笺，谓冏曰：「小子离间骨肉，何不铜譢下打杀！」冏乃奏豹谗内间外，〔间，古苋翻。〕坐生猜嫌，不忠不义，鞭杀之。豹将死，曰：「县吾头大司马门，见兵之攻齐也！」〔县，读曰悬。昔伍子胥为吴王夫差所杀，将死，曰：「县吾目于吴东门，见越之入吴也。」豹仿此语。〕
冏以河间王颙本附赵王伦，心常恨之。梁州刺史安定皇甫商，与颙长史李含不平。含被征为翊军校尉，时商参冏军事，夏侯奭兄亦在冏府。含心不自安，〔颙附赵王伦，奭为颙所杀，事并见上永宁元年。〕又与冏右司马赵骧有隙，遂单马奔颙，诈称受密诏，使颙诛冏，因说颙曰：〔说，输芮翻。〕「成都王至亲，有大功，推让还藩，甚得众心。〔推，吐雷翻。〕齐王越亲而专政，朝廷侧目。今檄长沙王使讨齐，齐王必诛长沙，吾因以为齐罪而讨之，必可禽也。去齐立成都，〔去，羌吕翻。〕除逼建亲，以安社稷，大勋也。」颙从之。是时，武帝族弟范阳王虓都督豫州诸军事。〔虓，宣帝弟东武城馗之少子。虓，虚交翻。〕颙上表陈冏罪状，且言：「勒兵十万，欲与成都王颖、新野王歆、范阳王虓共会洛阳，请长沙王乂废冏还第，以颖代冏辅政。」颙遂举兵，以李含为都督，帅张方等趋洛阳；复遣使邀颖，〔帅，读曰率。趋，七喻翻。复，扶又翻。〕颖将应之，虑志谏，不听。
十二月，丁卯，颙表至；冏大惧，会百官议之，曰：「孤首唱义兵，臣子之节，信着神明。今二王信谗作难，将若之何﹖」〔二王，谓河间王颙、成都王颖。难，乃旦翻。〕尚书令王戎曰：「公勋业诚大；然赏不及劳，故人怀贰心。今二王兵盛，不可当也。若以王就第，委权崇让，庶可求安。」冏从事中郎葛旟怒曰：「三台纳言，不恤王事。〔谓尚书也。〕赏报稽缓，〔赏以报功，故曰赏报。稽，留也；缓，迟也。〕责不在府。〔自谓过不在齐府也。〕谗言逆乱，当共诛讨，柰何虚承伪书，遽令公就第乎！汉、魏以来，王侯就第，宁有得保妻子者邪！议者可斩！」百官震悚失色，戎伪药发堕厕，得免。
李含屯阴盘，〔魏收地形志：阴盘县，汉属安定郡；晋属京兆郡；鸿门、戏水皆在县界。余按汉京兆与冯翊以渭水为界。安定在冯翊之北，晋安得割安定之阴盘以属京兆邪！此魏收之误也。水经注：泠水径阴盘、新丰两原之间，北流注于渭。汉灵帝建宁三年，改新丰为都乡，封段颎为侯国。后立阴盘城，其水际城北出，谓是水为阴盘水。又北绝漕盘沟，注于渭，是则李含所屯之阴盘也。五代史志：隋废后魏平凉郡，入阴盘县。地形志，泾州有平凉郡，治阴县。一志之间，两阴盘并载而不觉其误，以是见史学之难精也。刘昫曰：唐泾州良原县，隋阴盘县，是即汉安定之阴盘县。宋白曰：京兆昭应县东十三里，有汉新丰县故城，亦谓之阴盘城。后汉灵帝末，移安定阴盘县寄理于此，是即京兆之阴盘也。〕张方帅兵二万军新安，〔新安县，汉属弘农郡，晋属河南郡。帅，读曰率。〕檄长沙王乂使讨冏。冏遣董艾袭乂，乂将左右百余人驰入宫，闭诸门，奉天子攻大司马府，董艾陈兵宫西，纵火烧千秋神武门。〔千秋神武门，宫西门也。东汉曰神虎，晋及南、北诸史，皆唐群臣所定，唐太祖讳虎，避之，改为「武」。〕冏使人执驺虞幡唱云：「长沙王乂【章：甲十一行本无「乂」字；乙十一行本同；孔本同。】矫诏。」乂又称「大司马谋反」。是夕，城内大战，飞矢雨集，火光属天。〔属，之欲翻。〕帝幸上东门，〔此上东门非洛城之上东门，宫城之上东门也。〕矢集御前，群臣死者相枕。〔枕，职鸩翻。〕连战三日，冏众大败，大司马长史赵渊杀何勖，因执冏以降。〔何勖与冏同起兵，时为中领军。降，户江翻。〕冏至殿前，帝恻然，欲活之。乂叱左右趣牵出，〔趣，读曰促。〕斩于阊阖门外，〔水经注曰：按礼，王有五门，谓皋门、库门、雉门、应门、路门。魏明帝上法太极，于洛阳南宫起太极殿于汉崇德殿之故处，改雉门曰阊阖门。余按天门曰阊阖，法以名门。又按晋志，洛阳城西有广阳、西明、阊阖三门，未知孰是。此时，奚暇牵冏出都城西门乎！此必宫城之阊阖门也。〕?首六军，同党皆夷三族，死者二千余人。囚冏子超、冰、英于金墉城，废冏弟北海王寔。赦天下，改元。〔改元太安。〕李含等闻冏死，引兵还长安。
长沙王乂虽在朝廷，事无巨细，皆就邺谘大将军颖。颖以孙惠为参军，陆云为右司马。
⑧是岁，陈留王薨，谥曰魏元皇帝。〔晋受魏禅，奉魏帝为陈留王。〕
⑨鲜卑宇文单于莫圭部众强盛，遣其弟屈云攻慕容廆，廆击其别帅素怒延，破之。〔单，音禅。帅，所类翻。〕素怒延耻之，复发兵十万，围廆于棘城。〔复，扶又翻。〕廆众皆惧，廆曰：「素怒延兵虽多而无法制，已在吾算中矣，诸君但为力战，〔为，于伪翻。〕无所忧也！」遂出击，大破之，追奔百里，俘斩万计。〔考异曰：载记作「素延」，下云「素延怒，率众围棘城」。按燕书纪传皆谓之「素怒延」，然则怒延是其名也。〕辽东孟晖，先没于宇文部，帅其众数千家降于廆，〔帅，读曰率。降，户江翻。〕廆以为建威将军。廆以其臣慕舆句勤恪廉靖，使掌府库；句心计默识，〔识，音志，记也。〕不按簿书，始终无漏。以慕舆河明敏精审，使典狱讼，覆讯清允。〔慕舆盖亦鲜卑之种，别为一姓。史言慕容廆善用人。〕
资治通鉴卷第八十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪七〔起昭阳大渊献（癸亥），尽阏逢困敦（甲子），凡二年。
孝惠皇帝中之下〔大【章：甲十一行本「大」；乙十一行本同；熊校同。】安二年〔（癸亥、三○三）〕
①春，正月，李特潜渡江击罗尚，水上军皆散走。〔郫水上军也。〕蜀郡太守徐俭以少城降，〔少，诗照翻。降，户江翻；下同。〕特入据之，惟取马以供军，余无侵掠；赦其境内，改元建初。〔考异曰：帝纪：「太安元年五月，特自号大将军。」载记：「太安元年，特称大将军，改元。」后魏书李雄传云：「昭帝七年，特称大将军，号年建初。」昭帝七年，太安元年也。祖孝征修文殿御览云：「太安二年，特大赦，改年建初元年。特见杀。」三十国晋春秋云：「太安二年正月，特僭位改年。」今从御览等书。〕罗尚保太城，遣使求和于特。蜀民相聚为坞者，皆送款于特，特遣使就抚之；〔使，疏吏翻。〕以军中粮少，〔少，诗沼翻。〕乃分六郡流民于诸坞就食。李流言于特曰：「诸坞新附，人心未固，宜质其大姓子弟，〔质，音致。〕聚兵自守，以备不虞。」又与特司马上官惇书曰：「纳降如受敌，不可易也。」〔恐其诈降，当严为之备，如待敌然。易，以豉翻。〕前将军雄亦以为言。特怒曰：「大事已定，但当安民，何为更逆加疑忌，使之离叛乎！」
朝廷遣荆州刺史宗岱、建平太守孙阜帅水军三万以救罗尚。〔朝，直遥翻。守，式又翻。帅，读曰率；下同。〕岱以阜为前锋，进逼德阳；特遣李荡及蜀郡太守李璜就德阳太守任臧共拒之。〔李特盖又分广汉立德阳郡。任，音壬；下同。〕岱、阜军势甚盛，诸坞皆有贰志。益州兵曹从事蜀郡任叡言尚曰：「李特散众就食，骄怠无备，此天亡之时也。宜密约诸坞，刻期同发，内外击之，破之必矣！」尚使叡夜缒出城，〔任，音壬。缒，驰伪翻。〕宣旨于诸坞，期以二月十日同击特。叡因诣特诈降，特问城中虚实，叡曰：「粮储将尽，但余货帛耳。」叡求出省家，特许之，遂还报尚。〔考异曰：载记作「任明」。罗尚传作「任锐」。今从华阳国志。省，悉景翻。〕二月，尚遣兵掩袭特营，诸坞皆应之，特兵大败，斩特及李辅、李远，皆焚尸，传首洛阳，流民大惧。李【章：甲十一行本「李」上有「李流」二字；乙十一行本同；退斋校同；张校同，云无注本亦无。】荡、李雄收余众还保赤祖。〔赤祖，地名，当在鼦竹东。祖，子邪翻。〕流自称大将军、大都督、益州牧，保东营，荡、雄保北营。孙阜破德阳，获寋硕，〔寋，姓也；与蹇同。〕任臧退屯涪陵。〔此涪陵，乃汉广汉郡之涪县，晋梓潼郡之涪城县，非涪陵郡之涪陵。广汉梓潼之涪，今鼦州，今人犹谓鼦州为涪陵，涪陵郡之涪陵，则今涪州涪陵县也。〕
三月，罗尚遣督护何冲、常深攻李流，涪陵民药绅亦起兵攻流。流与李骧拒【章：甲十一行本「拒」下有「深使李荡李雄拒」七字；乙十一行本同；退斋校同；张校同，云无注本亦脱此八字。按「八」当为「七」字之误。】绅，何冲乘虚攻北营，氐苻成、隗伯在营中，叛应之。荡母罗氏擐甲拒战，〔擐，音宦。〕伯手刃伤其目，罗氏气益壮；【章：甲十一行本「壮」下有「营垂破」三字；乙十一行本同；张校同；退斋校同。】会流等破深、绅，引兵还，与冲战，大破之。成、伯率其党突出诣尚。流等乘胜进抵成都，尚复闭城自守。〔复，扶又翻。〕荡驰马逐北，中矛而死。〔中，竹仲翻。〕
朝廷遣侍中刘【章：甲十一行本「刘」上有「燕国」二字；乙十一行本同；张校同；退斋校同。】沈假节统罗尚、许雄等军，〔罗尚帅益州兵，许雄帅梁州兵。沈，持林翻。〕讨李流。行至长安，河间王颙留沈为军师，遣席薳代之。〔薳，羽委翻。〕
李流以李特、李荡继死，宗岱、孙阜将至，甚惧。李含劝流降，流从之；李骧、李雄迭谏，不纳。夏，五月，流遣其子世及含子胡为质于阜军；〔质，音致。胡兄离为梓潼太守，闻之，自郡驰还，欲谏不及。退，与雄谋袭阜军，雄曰：「为今计，当如是；而二翁不从，柰何﹖」〔二翁，谓李流、李含也。〕离曰：「当劫之耳！」雄大喜，乃共说流民曰：〔说，输芮翻。〕「吾属前已残暴蜀民，今一旦束手，便为鱼肉，惟有同心袭阜以取富贵耳！」众皆从之。雄遂与离袭击阜军，大破之。会宗岱卒于垫江，〔垫，音迭。垫江县自汉来属巴郡，唐为合州之地。〕荆州军遂退。流甚凓，由是奇雄才，军事悉以任之。
②新野庄王歆，为政严急，失蛮夷心，义阳蛮张昌聚党数千人，欲为乱。〔刘昫曰：义阳本汉平氏县之义阳乡。魏文帝黄初中，分立义阳县，盖治石城；后分南阳郡立义阳郡，治安昌城，领安昌、平林、平氏、义阳、平春五县，唐为﹝申州义阳县﹞。〕荆州以壬午诏书发武勇赴益州讨李流，号「壬午兵」。民惮远征，皆不欲行。诏书督遣严急，所经之界停留五日者，二千石免官。由是郡县官长皆亲出驱逐；〔长，知两翻。〕展转不远，辄复屯聚为群盗。〔复，扶又翻；下同。〕时江夏大稔，民就食者数千口。张昌因之诳惑百姓，〔夏，户雅翻。诳，居况翻。〕更姓名曰李辰，〔更，工衡翻。〕募众于安陆石岩山，〔晋书张昌传云：石岩山去安陆郡八十里。水经注：涢水过江夏安陆县西，又南径石岩山北。今德安府南十里有石岩山。〕诸流民及避戍役者多从之。太守弓钦遣兵讨之，不胜。〔姓谱：弓姓，鲁大夫叔弓之后。余按孔子弟子有仲弓，又有馯臂子弓，而独以鲁叔弓后，殊为未通。〕昌遂攻郡，钦兵败，与部将朱伺奔武昌。〔伺，相吏翻。〕歆遣骑督靳满讨之，满复败走。〔骑，奇寄翻。靳，居焮翻。〕
昌遂据江夏，〔杜佑曰：汉江夏郡故城，在安州云梦县东南。〕造妖言云：「当有圣人出为民主。」得山都县吏丘沈，〔山都县，汉属南阳郡，晋属襄阳郡，其地属唐襄州谷城县界。杜佑曰：山都县故城，在襄州义清县东南。沈，持林翻。〕更其姓名曰刘尼，诈云汉后，奉以为天子，曰：「此圣人也。」昌自为相国，诈作凤皇、玉玺之瑞，〔玺，斯氏翻。〕建元神凤；郊祀、服色，悉依汉故事。有不应募者，族诛之，士民莫敢不从。又流言：「江、淮已南皆反，官军大起，当悉诛之。」互相扇动，人情惶惧，江、沔间所在起兵以应昌，〔沔，弥兖翻。〕旬月间众至三万，皆着绛帽，〔着，陟略翻。〕以马尾作迁。诏遣监军华宏讨之，败于障山。〔今安陆县东四十里有章山。监，工衔翻。华，户化翻。〕
歆上言：「妖贼犬羊万计，绛头毛面，挑刀走戟，其锋不可当。〔挑，徒了翻。挑刀，舞刀也。今乡落悍民，两手运双刀，?之@进退，为击刺之势，掷刀空中，高一二丈，以手接之。又善舞戟，左奔右赴，为刺敌之势；又环身盘戟，回转如萦，又以戟矜柱地，跳过矜上，特为儇捷，此所谓走戟也。妖，于娇翻。〕请台敕诸军三道救助。」朝廷以屯骑校尉刘乔为豫州刺史，宁朔将军沛国刘弘为荆刺史。〔宁朔将军始见于此。〕又诏河间王颙遣雍州刺史刘沈将州兵万人并征西府五千人出蓝田关以讨昌。〔蓝田关在京兆蓝田县，即秦之峣关也。雍，于用翻。沈，持林翻。〕颙不奉诏；沈自领州兵至蓝田，颙又逼夺其众。于是刘乔屯汝南、刘弘及前将军赵骧、平南将军羊伊屯宛。〔宛，于元翻。〕昌遣其将黄林帅二万人向豫州，刘乔击却之。〔帅，读曰率。〕
初，歆与齐王冏善，〔事见上卷永宁元年。〕冏败，歆惧，自结于大将军颖。及张昌作乱，歆表请讨之。时长沙王乂已与颖有隙，疑歆与颖连谋，不听歆出兵，昌众日盛。从事中郎孙洵谓歆曰：「公为岳牧，〔古有四岳、十二牧，各统其方诸侯之国，故后人谓专方面者为岳牧。〕受阃外之托，拜表辄行，有何不可；而使奸凶滋蔓，祸衅不测，岂藩翰王室、镇静方夏之义乎！」〔毛苌曰：藩，樊也，篱也。翰，干也。夏，户雅翻。〕歆将出兵，王绥曰：「昌等小贼，偏裨自足制之，何必违诏命，亲矢石也！」昌至樊城，歆乃出拒之，众溃，为昌所杀。诏以刘弘代歆为镇南将军，都督荆州诸军事。六月，弘以南蛮长史陶【章：甲十一行本「陶」上有「庐江」二字；乙十一行本同。】侃为大都护，〔南蛮校尉有长史、司马。〕参军蒯恒为义军督护，义军，盖民兵也。督护之官，盖创置于此时。蒯，苦怪翻。〕牙门将皮初为都战帅，进据襄阳。〔杜佑曰：襄阳，汉中庐县也。〕张昌并军围宛，败赵骧军，杀羊伊。刘弘退屯梁。〔梁县属汝南郡，唐为汝州治所。败，补迈翻。〕昌进攻襄阳，不克。
③李雄攻杀汶山太守陈图，〔汶，音民。考异曰：华阳国志作「陈」，今从载记。〕遂取郫城。〔郫县属蜀郡。李膺益州记：郫县故城在今县北。刘昫曰：唐益州温江县，汉郫县地。郫，音疲。〕
秋，七月，李流徙屯郫。蜀民皆保险结坞，或南入宁州，或东下荆州，城邑皆空，野无烟火，流虏掠无所得，士众饥乏。唯涪陵千余家，依青城山处士范长生；〔青城山，在汶山郡都安县，今在永康军青城县北三十二里。杜光庭作青城山记曰：岷山连峰接岫，千里不绝，青城乃第一峰也。范长生，涪陵人，率众保之。处，昌吕翻。考异曰：华阳国志作「范贤」。今从载记。〕平西参军涪陵徐轝说罗尚，求为汶山太守，邀结长生，与共讨流。〔尚为平西将军，以徐轝为参军。考异曰：华阳国志作「徐舆」。今从载记。〕尚不许，轝怒，出降于流，〔降，户江翻。〕流以轝为安西将军。轝说长生，使资给流军粮，〔说，输芮翻；下含说同。〕长生从之；流军由是复振。
④初，李含以长沙王乂微弱，必为齐王冏所杀，因欲以为冏罪而讨之，遂废帝，立大将军颖，以河间王颙为宰相，己得用事。既而冏为乂所杀，〔事见上卷上年。〕颖、颙犹守藩，不如所谋。颖恃功骄奢，百度弛废，甚于冏时；犹嫌乂在内，不得逞其欲，欲去之。〔去，羌吕翻。〕时皇甫商复为乂参军，商兄重为秦州刺史。含说颙曰：「商为乂所任，重终不为人用，宜早除之。〔商、含不平事见上卷元年。〕可表迁重为内职，因其过长安执之。」重知之，露檄上尚书，〔上，时掌翻。〕发陇上兵以讨含。〔自陇以西六郡统于秦州。〕乂以兵方少息，遣使诏重罢兵，征含为河南尹。〔考异曰：含传云：「河间王颙表含为河南尹。」今从皇甫重传。〕含就征而重不奉诏，颙遣金城太守游楷、陇西太守韩稚等合四郡攻之。〔秦州刺史镇冀城。〕颙密使含与侍中冯荪、中书令卞粹谋杀乂；皇甫商以告乂，收含、荪、粹，杀之。〔荪，音孙。〕骠骑从事琅邪诸葛玫、前司徒长史武邑牵秀皆出奔邺。〔骠，匹妙翻。从事，从事中郎也。玫，莫杯翻。武邑县，前汉属信都郡，后汉、晋属安平国，武帝分立武邑郡，唐为县，属冀州。
⑤张昌党石冰寇扬州，败刺史陈徽，〔败，补迈翻。〕诸郡尽没；又攻破江州，别将陈贞攻武陵、零陵、豫章、武昌、长沙，皆陷之，临淮人封云起兵寇徐州以应冰。〔江州时治豫章。汉置临淮郡，章帝以合下邳国，晋太康元年，复置临淮郡。姓谱：封姓，夏封父之后。将，即亮翻。〕于是荆、江、徐、扬、豫五州之境，多为昌所据。昌更置牧守，〔更，工衡翻。守，式又翻。〕皆桀盗小人，专以劫掠为务。
刘弘遣陶侃等攻昌于竟陵，〔竟陵县属江夏郡。孙宗鉴曰：自蔡州南至信阳军，始有山路，迤逦至安陆；又两驿至复州，皆平地，南至大江，并无丘陵之阻。渡江至石首，始有浅山。谓之竟陵者，陵至此而竟；谓之石首，石至此而首也。古竟陵，今复州。〕刘乔遣其将李杨等向江夏。侃等屡与昌战，大破之，前后斩首数万级，昌逃于下山，其众悉降。〔长沙下县之山也。师古曰：，字兖翻，又辞兖翻。考异曰：帝纪：「八月庚申，刘弘及张昌战于清水，斩之。」昌传云：「昌败，窜于下山。明年秋，禽斩之。」按弘斩张奕表云：「张昌奸党初平，昌未枭首。」故从昌本传。〕
初，陶侃少孤贫，〔少，诗照翻。〕为郡督邮，长沙太守万嗣过庐江，见而异之，命其子结友而去。后察孝廉，至洛阳，豫章国郎中令杨勹荐之于顾荣，〔帝弟炽，封豫章王。勹，丁角翻。〕侃由是知名。既克张昌，刘弘谓侃曰：「吾昔为羊公参军，〔羊公，谓羊祜也。〕谓吾后当居身处。〔晋人多自谓为身。〕今观卿，必继老夫矣。」
弘之退屯于梁也，征南将军范阳王虓遣前长水校尉张奕领荆州。〔范阳王虓镇豫州。〕弘至，奕不受代，举兵拒弘；弘讨奕，斩之。时荆部守宰多缺，〔守，式又翻；下同。〕弘请补选，诏许之。弘叙功铨德，〔铨，量也，选也。〕随才授任，人皆服其公当。〔当，丁浪翻。〕弘表皮初补襄阳太守，〔姓谱：皮姓，樊仲皮之后。〕朝廷以初虽有功而望浅，更以弘伲前东平太守夏侯陟为襄阳太守。弘下教曰：「夫治一国者，宜以一国为心，必若亲姻然后可用，则荆州十郡，〔按晋志，荆州统二十二郡，时已分桂阳、武昌、安成三郡属江州，尚统十九郡。又分新城、魏兴、上庸三郡属梁州，尚统十六郡。至怀帝，分长沙、衡阳、湘东、零陵、邵陵、桂阳六郡属湘州，此时荆州犹统十一郡。此盖言当时缺守者十郡也。治，直之翻。〕安得十女伲然后为政哉！」乃表：「陟姻亲，旧制不得相监；〔监，古衔翻。〕皮初之勋，宜见酬报。」诏听之。弘于是劝课农桑，宽刑省赋，公私给足，百姓爱悦。
⑥河间王颙闻李含等死，即起兵讨长沙王乂。大将军颖上表请讨张昌，许之；闻昌已平，因欲与颙共攻乂。卢志谏曰：「公前有大功而委权辞宠，时望美矣。〔事见上卷永宁元年。〕今若【章：甲十一行本「若」作「宜」；乙十行本同。】顿军关外，〔关外，谓郊关之外。〕文服入朝，此霸主之事也。」〔朝，直遥翻。〕参军魏郡邵续曰：「人之有兄弟，如左右手。明公欲当天下之敌而先去其一手，可乎！」〔去，羌吕翻。〕颖皆不从。八月，颙、颖共表：「乂论功不平，与右仆射羊玄之、左将军皇甫商专擅朝政，杀害忠良，〔谓杀李含等。朝，直遥翻。〕请诛玄之、商，遣乂还国。」诏曰：「颙敢举大兵，内向京辇，吾当亲率六军以诛奸逆。其以乂为太尉、都督中外诸军事以御之。」〔考异曰：帝纪：「太安元年十二月，乂诛齐王冏，即以乂为太尉、都督中外。」晋春秋：「二年七月，颙、颖起兵，乃以乂为太尉、都督以讨之。」按齐王死后，颖悬执朝政，乂未应都督中外。又颙见为太尉，乂不应更为太尉。今从晋春秋。〕
颙以张方为都督，将精兵七万，自函谷东趋洛阳。〔将，即亮翻。趋，七喻翻。〕颖引兵屯朝歌，以平原内史陆机为前将军、前锋都督，督北中郎将王粹、冠军将军牵秀、〔沈约曰：楚怀王以宋义为卿子冠军，冠军之号自此始。魏以文钦为冠军将军。冠，古玩翻。〕中护军石超等军二十余万，南向洛阳。机以羇旅事颖，一旦顿居诸将之右，王粹等心皆不服。白沙督孙惠〔白沙，在邺城东南。〕与机亲厚，劝机让都督于粹。机曰：「彼将谓吾首鼠两端，〔首鼠两端，汉田蚡语。服虔曰：首鼠，一前一却也。陆佃埤雅曰：旧说，鼠性疑，出穴多不果，故持两端谓之首鼠。〕适所以速祸也。」遂行。颖列军自朝歌至河桥，鼓声闻数百里。〔河桥，即富平津河桥。闻，音问。〕
  </div>
  <div class="pagination">
   <a href="资治通鉴注_page81.html">
    上一页
   </a>
   <span>
    ...
   </span>
   <a href="资治通鉴注_page77.html">
    77
   </a>
   <a href="资治通鉴注_page78.html">
    78
   </a>
   <a href="资治通鉴注_page79.html">
    79
   </a>
   <a href="资治通鉴注_page80.html">
    80
   </a>
   <a href="资治通鉴注_page81.html">
    81
   </a>
   <span class="current-page">
    82
   </span>
   <a href="资治通鉴注_page83.html">
    83
   </a>
   <a href="资治通鉴注_page84.html">
    84
   </a>
   <a href="资治通鉴注_page85.html">
    85
   </a>
   <a href="资治通鉴注_page86.html">
    86
   </a>
   <a href="资治通鉴注_page87.html">
    87
   </a>
   <span>
    ...
   </span>
   <a href="资治通鉴注_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
