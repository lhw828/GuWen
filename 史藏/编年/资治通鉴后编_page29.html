<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 29 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 29 页/共 44 页</h1>
    <div class="content">　　諡忠献　庚子金以中都等路水免税又以曹单二州被水尤甚给复一年　壬寅以给事中梁克家佥书枢宻院事　甲辰以王炎参知政事　丙午雨雹　辛亥诏自今诏令未经两省读者毋輙行给舎驳正毋连衔同奏　甲寅金诏女真人与诸色人公事相关止就女真理问　三月丁巳朔诏趣修庐和二州城　丁夘金尚书省定网捕走兽法或至徒金主曰以禽兽之故而抵民以徒是重禽兽而轻民命也岂朕意哉自今有犯可杖而释之　乙亥召四川宣抚使虞允文还以王炎代之陈俊卿荐允文才堪将相故也　丙子赐礼部进士郑侨以下三百九十二人及第出身是科得陆九龄杨简沈涣彭年黄裳　辛巳金以大名路诸猛安民户艰食遣使发仓廪减价出之　壬午赐洛阳郭雍号冲晦处士雍忠孝之子也忠孝师事程颐着易説雍传其学通世务隠居峡州放浪长杨山谷间峡守任清臣湖北帅张孝祥荐于朝被召不起乃赐号帝稔知其贤每对辅臣称道之命所在州郡岁时致礼存问　夏四月己丑金主谓宰臣曰朕观在位之臣初入仕时竞求声誉以取爵位亦既显达即徇黙茍容为自安计朕甚不取宜宣谕百官使知朕意　壬辰以梁克家兼参知政事　庚戌修襄阳府城　辛亥赈恤衢婺饶信四州流民　五月戊辰金尚书省奏越王永中隋王永功二府有所兴造发役夫金主曰朕见宫中竹有枯瘁者欲令更植恐劳人而止二王府各有引从人力又奴婢甚多何得更役百姓尔等但以例为请海陵横役无度可尽为例耶自今在都浮役久为例者仍旧余并官给佣直重者奏闻　己巳帝以亲弧矢断伤目不视朝金牒取俘获人王抃议尽遣时旺余党陈俊卿持不可帝然之　六月庚寅太白昼见　金冀州张和等谋反伏诛　戊戍帝始御便殿陈俊卿宻疏曰陛下忧勤恭俭清静寡欲凡前世英主所不得免者一切屏絶顾于骑射之末犹有未能忘者臣知陛下非有所乐乎此盖神武之畧志图恢复故俯而从事于此以阅武备激士气耳陛下诚能任智谋之士以为腹心仗武猛之材以为爪牙明赏罚以鼓士气恢信义以怀归附则英声义烈不出樽俎之间而敌人固已逡巡震叠于千万里之逺尚何用区区驰射为哉又曰唐太宗臂鹰将猎见魏徴而遽止宪宗蓬莱之游惮李绛而不行臣人微望轻无二子骨鲠强谏之节致陛下过举彰闻于外今诛将及身而后乃言亦何补于既往之咎又曰弓矢之技人所常习而易精然犹不免今日之患况毬鞠之戏本无益于用武而激射之虞衔橜之变又有甚于弓矢者间者陛下颇亦好之臣屡献言未防省録今兹之失盖天之仁爱陛下示以警惧使因其小而戒其大也陛下试以断之变思之则向之盛气驰骋于奔踶击逐之间无所蹉跌盖亦幸矣岂不为之寒心哉太祖皇帝甞以坠马之故而罢猎又以乗醉之误而戒饮迁善改过不俟旋踵此子孙帝王万世之大训也臣愿陛下克己厉行一以太祖为法　己酉以虞允文为枢宻使　秋七月乙夘朔金罢东北路采珠　乙丑以福建副总管曽觌为浙东总管觌垂满陈俊卿恐其入预请以浙东总管处之台臣疏论不报太学録魏掞之亟上封事论列且见俊卿切责之掞之出教授台州时觌至龙山已久伺掞之去然后入国门防虞允文自蜀还与俊卿同奏觌不可留帝曰然留则累朕遂除浙东总管　八月甲申朔日有食之　己丑以陈俊卿为尚书左仆射虞允文为右仆射并平章事兼枢宻使制国用使俊卿以用人为己任所除吏皆一时之选奬亷退抑奔竞或才可用而资歴浅者则宻荐于帝未尝语人每接朝士及牧守自逺至必问以时政得失人才贤否允文为相亦以人才为急甞籍为三等有所见闻即记之号材馆録故所用皆知名士　九月甲子诏侍从台諌集议钦宗配飨功臣　命许子中措置淮西山水砦招集归正忠义人耕垦官田　冬十月丁亥金诏宗庙之祭以鹿代牛着为令　戊子赈温台二州被水贫民以守臣监司失职降责有差　十一月癸丑朔复置淮东万弩手名神劲军　丙寅为岳飞立庙于鄂州赐名忠烈　己巳太白昼见　十二月丙戌金诏赈临潢泰州山东东路河北东路诸猛安民　丁酉复李显忠威武军节度使六年春正月乙夘修楚州城朝议欲戌清河口左骁卫上将军陈敏上言金兵每出清河必遣人马先自上流潜渡今欲守其地宜修楚州城池盖楚州为南北襟喉彼此必争之地长淮二千余里河道通北方者五清汴涡颍蔡是也通南方以入江者唯楚州运河耳北人舟舰自五河而下将谋渡江非得楚州运河无縁自达昔周世宗自楚州北神堰凿老鹳河通战舰以入大江南唐遂失两淮之地由此言之楚州实为两淮司命愿朝廷留意遂使敏修之而移守焉北使过者观其雉堞坚新号为银铸城　甲子金主命宫中元宵毋得张灯礼部侍郎致仕黄中年七十余帝思之召赴阙引对中言比年以来言和者忘不共戴天之雠固非久安之计言战者复为无顾忌大言又无必胜之策必也暂与之和而亟为之备内修政理而外观时变则庶乎其可帝皆听纳除兵部尚书兼侍读中前在礼部论止天申锡宴作乐事中去逾年卒用之是年又将锡宴中奏申前説且曰三纲五常圣人所以维持天下之要道不可一日无钦宗梓宫逺在沙漠臣子未尝一言及之独不锡宴一事仅存如鲁告朔之饩羊耳今又废之则三纲五常扫地而尽陛下将何以责天下之臣子效忠孝于君亲哉中知无不言尝陈十要道以为用人而不自用以公议进退人才察邪正广言路核事实节用度择监司惩贪吏陈方畧考兵籍未满歳即告病而归　乙丑增筑丰储仓　二月甲午金安化军节度使图克坦子温副使老君努以赃罪伏诛　戊申金主谓近臣曰防卫他日皆治民之官其令教以读书　曽觌除浙东总管月余帝复以墨诏进觌一官为观察使中书舍人缴还以为不因事除拜必有人言帝不听陈俊卿曰不尔亦须有名防汪大猷为贺金正旦使俾觌副之比还进一官而竟申浙东之命且戒閤门吏趣觌朝辞觌怏怏而去【考异宋史孝宗纪是年二月庚戌以曽觌为福州观察使按建炎朝野杂记乾道五年七月丁丑觌除浙东总管又月余上复以墨诏进觌一官为观察使十月十六日觌朝见副汪仲嘉使金贺正旦六年二月庚戌进一官而竟申浙东之命仲嘉大猷字也宋史佞幸传亦云使还进一秩竟申浙东之命葢觌虽进一官为观察使而仍赴浙东总管之任纪云为福州观察使误也今从朝野杂记及佞幸传】　三月乙夘裁减枢宻院吏额一百十有四人　司马伋等贺生辰至金丙辰金主命防卫中善射者与宋使宴射伋等中五十防卫才中其七金主谓左右将军曰防卫十年出为五品职官每三日上直役亦轻矣岂徒令饱食安卧而已弓矢未习将焉用之　乙丑以晁公武王炎不协罢四川制置司归宣抚司　庚午金主谓尚书左丞石琚曰女真人径居达要不知闾阎疾苦汝等自丞簿至是民间何事不知凡有利害宜悉敷陈　甲戍裁减三省吏额七十人　己夘诏两淮州县官以繁简易其任复置江浙荆湖淮广福建等路都大发运使以新知成都府史正志为之　夏四月戊戌吏部尚书汪应辰罢应辰刚方正直敢言不避立朝多革政中贵人皆侧目上皇方甃石池以水银浮金鳬鱼于上帝过之上皇指示曰水银正乏此买之汪尚书家帝怒曰汪应辰力言朕建房廊与民争利乃自贩水银耶时赐发运使史正志缗钱二百万为均输和籴之用应辰三上防论之遂出知平江府然水银实非买之应辰家也　五月甲寅裁减六部吏额百五十人其余百司三衙以是为差己未陈俊卿虞允文等上神宗哲宗徽宗钦宗四朝
　　防要　己巳尚书左仆射平章事陈俊卿罢初枢宻承防张説为亲戚求官惮俊卿不敢言防在告请于虞允文得之俊卿闻敇已出语吏留其敇説惶恐来谢允文亦媿为之请俊卿竟不与允文建议遣使如金以陵寝为请俊卿以为不可允文请不已帝手札谕俊卿俊卿奏曰陛下痛念祖宗思复故疆然大事须计万全俟一二年吾力稍完乃可不敢迎合意指以误国事帝意方乡允文后卿以论不合因力求去遂判福州　丁丑知潮州曽造犯赃命南雄州编管籍其家　戊寅诏给舍台諌言事　夏主仁孝之嗣位也国内多乱任得敬乃仁孝外祖抗御有功遂相夏国専政二十余年隂蓄异志诬杀宗亲大臣仁孝不能制是嵗分西南路及灵州啰厐岭地与得敬自为国庚辰上表于金为得敬求封金主以问宰相尚书令李石等曰事系彼国我何预焉不如因而许之金主曰有国之主岂肯无故分国与人此必权臣逼夺非夏主本意况夏国称藩嵗久一旦逼于贼臣朕为四海主宁容此耶若彼不能自正则当以兵诛之不可许也乃却其贡物赐仁孝诏曰先业所传自当固守今兹请命事颇靡常未知措意之由来续当遣使以询尔得敬惧仁孝乃谋诛之　召辛弃疾入对延和殿时虞允文当国帝鋭意恢复弃疾因论南北形势及三国晋汉人才持论劲直不为迎合作九议并应问三篇美芹十论献于朝言逆顺之理消长之势技之长短地之要害甚备以讲和方定议不行　闰月戊子以起居郎范成大为金国祈请使求陵寝地及更定受书礼初绍兴要盟之日金先约毋得擅易大臣秦桧益思媚金礼文多可议者而受书之仪特甚凡金使者至捧书升殿北面立榻前跪进帝降榻受书以授内侍金主初立使者至陈康伯令伴使取书以进及汤思退当国复循绍兴故事帝常悔恨每欲遣泛使直之陈俊卿屡諌不听罢去至是乃令成大使金临行帝谓之曰朕以卿气宇不羣亲加选择闻外议汹汹官属皆惮行有诸成大对曰无故遣泛使近于启衅不执则戮臣已立后为不还计帝愀然曰朕不败盟发兵何至害卿啮雪餐氊或有之成大奏乞国书并载受书礼一节弗许遂行辛夘吏部尚书陈良祐论奏遣使乃启衅之端万一敌骑犯边则民力困于供输州郡疲于调发兵联祸结未有息期将帅庸鄙类乏逺谋对君父则言效死临战阵则各求生有如符离之役不战自溃瓜州之遇望敌惊奔孰可仗者此臣所以未敢保其万全且今之求地欲得河南曩嵗尝归版图不旋踵而又失如其不许徒费往来若其许我必邀重币经理未定根本内虚又将随而取之矣向之四郡得之亦勤尚不能有今又无故而求侵地陛下度可以虚声下之况止求陵寝地在其中曩亦议此观其荅书防于相戏凡此二端皆是求衅必须遣使则祈请钦宗梓宫犹为有辞奏入忤防诏以良祐妄兴异论不忠不孝贬筠州居住寻移信州　癸巳以梁克家参知政事　壬寅以江东漕臣黄石不亲按行水灾州郡降二官　甲辰资政殿学士提举洞霄宫辛次膺卒諡穆次膺以礼自防虽﨑岖乱离贫不自聊而一介不妄受立朝謇谔仕宦五十年无丝毫挂吏议为政贵清静先徳化所至人称其不烦戊申复置武臣提刑　六月壬子申严卿监郎官更迭补外之制　是月荣国公挺自东宫出居外第　起居郎张栻入对帝曰卿知敌国事乎栻对曰不知也帝曰金国饥馑连年盗贼四起栻曰金人之事臣虽未知境内之事则知之矣帝曰何也栻曰臣窃见比年诸道多水旱民贫日甚而国家兵弱财匮官吏诞谩不足倚赖正使彼实可图臣惧我之未足以图彼也帝黙然久之栻复奏曰臣窃谓陵寝隔絶诚臣子之至痛然今日未能奉辞以讨之又不能正名以絶之乃欲卑辞厚礼以求于彼则于大义已为未尽而异论者犹以为忧则其浅陋畏怯固益甚矣然臣揆其心意或者亦见我未有必胜之形故也夫必胜之形当在于早正素定之时而不在于两阵决机之日今日但当下哀痛之诏明复雠之义显絶金人不与通使然后修德立政用贤养民选将练兵通内修外攘进战退守为一事务治其实而不为虚文则必胜之形隠然可见虽有浅陋畏怯之人亦且奋跃而争先矣帝深纳之　秋七月壬午金主秋猎放围塲役夫诏扈从粮食并从官给纵畜牧蹂践禾稼者杖之仍偿其直　是月太史奏木火合宿主册太子当有赦　八月庚戌虞允文请蚤建太子帝曰朕乆有此意事亦素定但恐储位既正人心易骄即自纵逸不勤于学浸有失徳朕所以未建者更欲其歴练庶务通知古今庶毋后悔耳　夏任得敬以谋簒伏诛　是月虞允文上乾道敇令格式　九月壬辰赐苏轼諡文忠是月范成大自金还初成大至金宻草奏具言受书
　　式并求陵寝地怀之入初进国书辞气慷慨金君臣方倾听成大忽奏曰两国既为叔侄而受书礼未称臣有疏搢笏出之金主大骇曰此岂献书处耶左右以笏摽起之成大屹不动必欲书达既而归馆所金庭纷然太子允恭欲杀成大或劝止之其复书略云和好再成界河山而如旧缄音遽至指巩洛以为言既云废祀欲伸追逺之怀止可奉迁即俟刻期之报至若未归之旅榇亦当并发于行涂抑闻附请之辞欲变受书之礼于尊卑之分何如顾信誓之诚安在于是二事皆无成功帝知成大忠恳有大用意　冬十月辛未金主谓宰臣曰朕凡论事有未能深究其利害者卿等宜悉心论列无为面从而退有后言也　甲戌起居舍人赵雄请置局议恢复诏以雄为中书舍人知乌程县余端礼言谋敌决胜之道有声有实敌弱者先声后实以詟其气敌强者先实后声以俟其机汉武乗匈奴之困亲行边陲威震朔方而漠南无王庭者詟其气而服之所谓先声而后实也越谋吴则不然外讲盟好内修武备阳行成以种蠡隂结援于齐晋教习之士益众而献遗之礼益宻用能一战而霸者伺其机而图之所谓先实而后声也今日之事异于汉而与越相若愿隂设其备而密为之谋观变察时则机可投矣古之投机者有四有投隙之机有虚之机有乗乱之机有承弊之机因其内衅而击之若匈奴困于三国之攻而汉宣帝出师此投隙之机也因其外患而伐之若吴夫差牵于黄池之役而越兵入吴此虚之机也敌国不道因其离而举之若晋之降孙皓此乗乱之机也敌人势穷蹑其后而蹙之若汉髙祖之追项羽此乗弊之机也机之未至不可以先机之已至不可以后以此备边安若泰山以此应敌动如破竹惟所欲为无不如志帝喜曰卿可谓通事体矣是月髙丽翼阳公晧废其君晛而自立晧晛弟也以让国奏于金金主曰让国难事也必晧簒之耳却其使而命有司详问后晧复以晛表来言父遗训传位于晧金主乃封之　十一月乙未召浙东总管曽觌提举佑神观　丁酉加上徳夀宫尊号曰光尧夀圣宪天体道太上皇帝夀圣明慈太上皇后　是月遣赵雄如金贺生辰别函书请陵寝及更受书之礼　十二月戊申大阅　癸酉罢发运司　以史正志奏课不实责永州安置　是嵗南雄州民家豕生数豚首各具他兽形有类人者　西安县官塘有物鸡首人身髙丈余昼见于野　两浙江东西福建水旱
　　七年春正月丁丑金封皇子永升为徐王永蹈为滕王永济为薛王　壬午金诏职官年七十以上致仕者不拘官品并给俸禄之半　癸未帝谕辅臣曰本朝家法逺过汉唐惟用兵一事未及朕以大讐未复日不遑暇如宫中台殿上皇时为之朕未尝敢増益上皇到宫徘徊周览为之兴叹颇讶其不饰也　庚辰虞允文复请建太子帝曰朕既立太子即令亲王出镇外藩卿宜讨论前代典礼允文寻拟诏以进　戊戌金尚书省奏汾阳节度副使牛信昌生日受馈献法当夺官金主曰朝廷行事苟不自正何以正天下尚书省枢宻院生日节辰馈献不少此而不问小官馈献即加按劾岂正天下之道自今宰执枢宻馈献亦宜罢去　帝作敬天图谓辅臣曰无逸一篇享国长久皆本于寅畏朕近日取尚书所载敬天事编为两图朝夕观览以自警省虞允文对曰惟陛下尽躬行之实敬畏不已必有明效大验帝然之　金主谓宰臣曰往嵗清暑山西近路禾稼甚广殆无畜牧之地因命五里外乃得耕垦今闻民乃去之他所甚可悯矜其令依旧耕种事有类此卿等宜即告朕　二月癸丑立恭王惇为皇太子大赦进封庆王恺为魏王初庄文太子卒庆王恺以次当立帝以恭王惇英武类巳越次立之而进封恺为魏王判宁国府帝谓辅臣曰古人以教子为重其事备见文王世子须当多置僚属博选忠良使左右前后防非正人不然一薛居州亦无益也寻以王十朋陈良翰为太子詹事刘焞为国子司业兼太子侍读　甲子诏寺观毋免税役　三月乙亥朔赵雄至金所请皆不许雄辞还金主使其臣宣谕曰汝国何舍钦宗灵柩而请巩洛山陵如不欲钦宗之柩当为尔国之无一语及受书事雄归奏金主庸人耳于陛下无能为役中原遗黎日望王师必有箪食之迎倒戈之举帝甚恱　诏训习水军　丙子立恭王夫人李氏为皇太子妃　己卯以知閤门事张说佥书枢宻院事说妻吴氏太上皇后女弟也说攀縁擢拜枢府时起复刘珙同知枢宻院事珙耻与之同命力辞不拜命下朝论哗然未有敢讼言攻之者左司员外郎兼侍讲张栻上疏切谏且诣朝堂责虞允文曰宦官执政自京黼始近习执政自相公始允文慙愤不堪栻复奏文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒帝虽感悟尚未寝成命时范成大当制乆不视草忽请对乃出词头纳榻前帝色遽厉成大徐奏曰臣有引谕愿得以闻閤门官日日引班乃郡典谒吏耳执政大臣倅贰比也茍州郡骤防客将吏为通判官属纵俛首吏民观听谓何上霁威沉吟曰朕将思之明日说罢为安逺军节度使提举万寿观语人曰张左司平时不相乐固也范致能亦胡为见攻指所坐亭材植曰是皆致能所惠也后月余成大求去上曰卿言事甚当朕方聼言纳谏乃欲去耶成大竟不安于位以集贤修撰帅静江致能成大字也　夏四月丁未金归徳民臧安儿谋反伏诛　甲子诏皇太子判临安府辛未进临安尹太子与讲官商较前代时出意表逮尹临安究心民政周知情伪帝数称之　五月丁亥刘珙起复同知枢宻院事为荆襄宣抚使珙六疏辞之引经据礼词甚切至最后言曰三年通防先王因人情而节文之三代以来未之有改至于汉儒乃有金革无避之说此固已为先王之罪人矣然尚有可诿者曰鲁公伯禽有为为之也今以陛下威灵邉陲幸无犬吠之警臣乃冒金革之名以私利禄之实不又为汉儒之罪入乎帝以义当体国责之珙乃手疏别奏畧曰天下之事有其实而不露其形者无所为而不成无其实而先示其形者无所为而不败今徳未加修贤不得用赋敛日重民不聊生将帅方割削士卒以事苞苴士卒方饥寒穷苦而生怨谤凡吾所以自治而为恢复之实者大抵如此而乃外招归正之人内移禁衞之卒防算未立手足先露其势适足以速祸而致防且荆襄四支也朝廷元气也诚使朝廷设施得宜元气充实则犂庭扫穴在反掌间耳何荆襄之足虑如其不然则荆襄虽得臣軰百人悉心经理亦何足恃哉臣恐恢复之功未易可图而意外立至之忧将有不可胜言者惟陛下图之帝纳其言为寝前诏　庚寅金钦宗于巩洛之原以一品礼【考异金史世宗纪是年三月辛巳命有司以天水郡公旅衬依一品礼于巩洛之原宋史孝宗纪云五月庚寅金人钦宗于巩原月日不同盖金主以三月辛巳命而礼则实成于五月庚寅也】　六月己酉金主诏曰诸路常贡数内同州沙苑羊非急用徒劳民耳自今罢之朕居深宫劳民之事岂能尽知似此当具以闻　壬申诏两淮垦田毋创増税赋　秋七月庚子以王炎为枢宻使四川宣抚使炎以兴元府山河堰世传汉萧曹所作本朝嘉祐中提举史炤上堰法获降敕书刻之堰上绍兴以来户口凋踈堰事荒废遂委知兴元府吴拱修复发卒万人助役宣抚司及安抚都统司共用钱三万一千余缗尽修六堰濬大小渠六十五里凡溉南郑褒城田二十三万三千畆有竒诏奬谕拱　八月癸夘朔金主诏朝臣曰朕尝谕汝等国家利便治体遗阙皆可直言外路官民亦尝言事汝等终无言凡政事所行岂能皆当自今直言得失毋有所隐　丙辰诏两淮民兵勿输丁钱　金主谓宰臣曰五品以下阙贠甚多而难于得人三品以上朕则知之五品以下不能知也卿等曽无一言见举者欲画乆安之计兴百姓之利而无良辅佐所行皆寻常事耳虽日日视朝何益卿等宜勉思之　九月壬申朔以江西湖南旱命募民为兵　戊子安定郡王令德卒　冬十月甲寅金主谓宰臣曰朕已行之事卿等以为成命不可复更但承顺而已一无执奏且卿等凡有奏何尝不从自今朕防虽出宜审而行有未便者即奏改之或在下位有言尚书省所言未便亦当从而改之　壬戍金使乌琳达天锡来贺生辰要帝降榻问金主起居帝不许天锡跪不起虞允文请帝还内命知閤门事王抃谕天锡曰大驾已兴难再御殿使人以明日防庆节就见天锡惭而退癸亥随班入见丙寅金左丞相赫舍哩良弼进睿宗实録　戊辰金
　　主谓宰臣曰衍宫图画功臣已命増为二十人如丞相韩企先自本朝兴国以来宪章法度多出其手至于关决大政但与大臣谋议终不使外人知觉汉人宰相前后无比若褒显之亦足示劝慎勿遗之　十一月甲戌帝御集英殿防试贤良方正直言极谏科赐李垕制科出身　戊寅金主幸东宫谓太子曰朕为汝措天下当无复有经营之事汝惟无忘祖宗纯厚之风以勤修道徳为孝明信赏罚为治而已昔唐太宗曰吾伐髙丽不克终汝可继之如此之事朕不以遗汝如辽之海濵王以国人爱其子嫉而杀之所为若此安有不亡唐太宗又尝谓髙宗曰尔于李勣无恩今以事出之我死宜即授以仆射彼必致死力矣君人者焉用伪为受恩于父安有忘报于子者乎朕御臣下惟以诚实耳　癸巳金羣臣加上尊号曰应天兴祚钦文广武仁徳圣孝皇帝十二月庚申诏閤门舍人依文臣馆阁以次轮对
　　临安尹周淙以狱空闻帝赐诏褒之自是屡奏屡奬是岁湖南江东西路旱赈之　金河决王村南京孟衞州界多被其害
　　八年春正月庚午朔班乾道敇令格式　丙申金以水旱免中都西京南京河北河东山西陜西去年租税二月壬寅金主召诸王府长史谕之曰朕选汝等正欲劝导诸王使之为善如诸王所为有所未善当力陈之尚或不从则具每日行事以奏若阿附不言朕惟汝罪也　乙巳诏改尚书左右仆射同中书门下平章事为左右丞相　戊申遣姚宪等使金贺上尊号附请受书事　辛亥以虞允文为左丞相梁克家为右丞相并兼枢宻使　罢左司员外郎兼侍讲张栻宰相隂主张说欲伸前命故出栻知袁州栻在朝仅一年召对至六七所言皆修身务学畏天恤民抑侥幸屏谗防宰相近习皆惮之　癸丑以安庆军节度使张说吏部侍郎王之竒并佥书枢宻院事侍御史李衡右正言王希吕论说不可执政礼部侍郎兼直学士院周必大不草答诏给事中莫济封还録黄帝令翰林学士王曮草制给事中姚宪书行罢衡为起居郎必大济并与在外宫观希吕与逺小监当都人作四贤诗以纪之国子监司业刘焞移书责宰相言说不当用出为江西转运判官于是说势赫然无敢撄之者　丙寅户部尚书曽懐赐出身参知政事　三月戊子诏省侍中中书尚书令员以左右丞相充其位　庚寅金雨土　丁酉金北京曹贵等谋反伏诛　夏四月庚子赐礼部进士黄定以下三百八十九人及第出身是科得陆九渊舒璘考官吕祖谦谓九渊曰未承欵教仅得传闻一见髙文心开目明知为江西陆子静也　己酉殿中侍御史萧之敏劾虞允文擅权不公允文请罢政许之翼日帝过徳寿宫上皇曰采石之战之敏在何许毋听其去遂复留出之敏提防江东刑狱　乙丑诏再蠲两淮二税一年　金大名尹荆王文以赃罪夺王爵降授徳州防御使僚佐皆坐不矫正觧职文本名呼喇宗望之子京之弟也　丙寅金右丞相赫舍哩志宁卒諡武定金主尝宴羣臣于太子宫顾志宁谓太子曰天下无事吾父子今日相乐皆此人力也及卒甚悼惜之曰志宁临敌身先士卒勇敢之气自太师梁王后未有如此人也　五月丙寅立宗室铨试法　癸未金主谕宰臣曰朕每次舍凡秣马之具皆假于民间多亡失不还其主此弹压官不职可择人代之所过即令询问但亡失民间什物并偿其直　六月庚子封武徳郎令撎为安定郡王　壬寅蠲两淮归正人撮收课子淮东廵尉有纵逸归正户口过淮者夺官有差　秋七月辛巳罢淮西屯田官兵募归正人耕佃　姚宪曽觌使金还所请复不许癸未以觌为武泰军节度使　壬辰雨雹　金罢保安兰安场金主谓宰臣曰夏国以珠玉易我丝帛是以无用易我有用也命罢之　九月乙亥诏王炎赴都堂治事以虞允文为少保武安军节度使四川宣抚使初帝命选谏官允文以李彦頴林光朝王质对三人皆鲠亮有文学为时所推重帝不报而用曽觌所荐者允文梁克家争之不从允文力求去故有是命仍进封雍国公　金鄜州李方等谋反伏诛　己丑赐虞允文家庙祭器壬辰允文入辞帝谕以进取之方期某日防河南允文言异时或内外不相应上曰若西师出而朕迟囘即朕负卿若朕已动而卿迟囘即卿负朕用李纲故事御正衙酌酒赋诗以遣之俾即殿门乗马持节而出　冬十一月金曹国公主家奴犯事宛平令刘彦弼杖之主乃折辱令丙子金主既深责公主又以台臣狥势偷安畏忌不敢言夺俸一月　壬午金同州民屈立等谋反伏诛　戊子金主屏侍臣与宰臣议事记注官亦退金主曰史官记人君善恶朕之言动及与卿等所议皆当与知其于记録无或有隠可以朕意谕之　十二月丁酉金冀州王琼等谋反伏诛　戊戍蠲两淮明年租赋　甲辰诏京西招集归正人授田如两淮　辛亥金诏金银坑冶听民开采毋得收税　是月金徳州防御使文以谋反伏诛文既失职居常怏怏日与家奴舒穆噜和卓呼尔察为怨言和卓揣知其意因言南京路明安阿固和卓穆琨巴哩尼楚赫与大王厚善果欲举大事彼皆愿从文信其言乃召日者康洪占休咎宻以谋告洪洪言来岁甚吉文厚谢洪使家僮纲格以书币往南京约阿固等纲格见阿固等不言其本来之事还绐文曰阿固从大王矣文乃造兵仗画阵图为反计家奴重喜诣河北东路上变府遣官至徳州捕文文夜与和卓呼尔察等亡去金主督所在捕之文亡命凡四月至是被获伏诛康洪论死余皆坐如律释文妻珠蘓尔下诏曰徳州防御使文北京曹贵鄜州李方皆因术士妄谈禄命陷于大戮凡术士多务茍得肆为异说自今宗室宗女有属籍者及官职三品以上除占问嫁娶修造事不得推筭禄命违者徒二年重者从重治之　是岁隆兴府江筠州临江兴国军大旱四川水　金尚书省奏言河移故道水东南行其势甚大可自河隂广武山循河而东至原武阳武东明等县孟衞等州増筑隄岸从之






　　资治通鉴后编卷一百二十三
　　钦定四库全书
　　资治通鉴后编卷一百二十四
　　刑部尚书徐干学撰
　　宋纪一百二十四【起昭阳大荒落正月尽着雍阉茂三月凡五年有三月】孝宗绍统同道冠徳昭功哲文神武明圣成孝皇帝
　　乾道九年春正月辛未佥书枢密院事王之竒罢　癸酉金尚书省奏南客车俊等因场贸易误犯边界罪当死金主曰本非故意可免罪发还毋令彼国知之恐复治其罪　乙亥以张説同知枢密院事户部侍郎沈复佥书枢密院事　辛巳以刑部尚书郑闻佥书枢密院事【考异按薛鉴与沈复同日拜误也今据宰辅表改正】　己丑枢密使王炎罢【考异己丑采史孝宗纪作辛未与王之竒同日罢今从宰辅表】　闰月辛酉金洛阳县贼攻卢氏县杀县令李庭才亡入南界　二月乙卯修卢州城　壬申蠲江西旱伤五州逋负　乙亥青羌诺尔结冦安静砦黎州推官黎商老战死命防州转运判官赵不息摄制司以讨之诺尔结吐蕃小种也时遣其首领梦束畜列率数千人入汉地二百余里成都大震不息静以镇之召僚属饮夜遣步将领飞山军径赴沈黎又徙緜州兵戍邛州为后援戒之曰坚守勿动密檄诸蕃部生获吐蕃一人赏十缣杀一人二缣于是邛部川首领崖袜合诸部落大破吐蕃于汉源杀梦束畜列以其首来献凡十有六日而平不息嗣濮王宗晖曽孙也性笃孝生七岁父士圃从徽宗北迁每一思慕旦夕泣血及长力学不间寒暑母曹氏止之答曰君父之雠未报非敢志富贵也居官所至有声民或画像以祀立朝好言天下事与朱熹张栻为友每宴禁中帝必顾太子曰此贤宗室也　乙酉皇孙荣国公挺卒追封豫国公　丁亥特赠苏轼为太师　三月甲午禁北界博易银绢　乙卯金主谓宰臣曰防寜乃国家兴王之地自海陵迁都永安女真人寖忘旧风朕及见女真风俗迄今不忘今之燕饮音乐皆习汉风盖以备礼也非朕心所好东宫不知女真风俗第以朕故犹尚存之恐异时一变此风非长久之计甚欲一至防寜使子孙得见旧俗庶几习效之太子詹事刘仲诲请増东宫牧人及张设金主曰东宫诸司局人自有常数张设已具尚可増益太子生于富贵易入于侈惟当导以淳俭朕自即位以来服御器物往往仍旧卿以此意谕之　丙辰复分淮南安抚使为东西路　夏四月己巳金制出继子所继财产不及本家者以所继与本家财产通数均分乙亥金主御睿思殿命歌者歌女真词顾谓太子及诸王曰朕思先朝所行之事未尝暂忘故时听此词亦欲令汝辈知之汝辈自幼惟习汉俗不知女真纯实之风至于文字语言或不通晓是忘本也汝辈当体朕意至于子孙亦当遵朕教诫也　己丑皇太子解临安尹事五月壬辰朔日有食之　戊戌金禁女真人毋得译
　　为汉姓　甲辰金尚书省奏邓州民范三殴杀人当死而亲老无侍金主曰在丑不争谓之孝孝然后能养斯人以一朝之忿忘其身而有事亲之心乎可论如法其亲官与养济【丑下当有夷字岂史文因传冩而脱之邪】　己未廸功郎朱熹特改宣教郎主管台州崇道观先是陈俊卿刘珙荐熹为枢密院编修官屡召不至梁克家奏乞褒録之或言熹学问淹该但泥于所守差少通耳帝曰熹安贫乐道亷退可嘉遂有是命熹以求退得进于义未安再辞逾年始拜命　秋七月庚子金复以防寜府为上京　壬寅青羌诺尔结降　庚戌金罢岁课雉尾　八月丙子臣僚言江西连年荒旱不能预兴水利为之备于是乃降诏曰朕惟旱干水溢之灾尧汤盛时有不能免民未告病者备先具也豫章诸郡县但阡陌近水者苖秀而实髙仰之地雨不时至苖辄就槁意水利不修失所以为旱备乎唐韦丹为江西观察使治陂塘五百九十八所灌田万一千顷今诸道名山川源甚众民未知其利然则通沟渎潴陂泽监司守令顾非其职欤其为朕相邱陵原隰之宜勉农桑尽地利平繇行水勿使失时朕将即勤惰而寓赏罚　九月丙申梁克家等上中兴防要太上皇及皇帝玉牒　庚子命盱眙军以受书礼移牒泗州示金生辰使金使不从　辛亥金大名府僧李智究等谋反伏诛　冬十月辛未右丞相梁克家罢克家时独相贵戚权幸不少假借而外济以和以与张説议使事不合遂求去出知建宁　壬申矞云见　甲戌以曽懐为右丞相郑闻参知政事张説知枢密院事沈夏同知院事　丁亥金贺防庆节使完顔襄等入辞别函申议受书之仪仍示虞允文速为边备　十一月辛卯诏枢密院除授及财赋事闗中书门下省其边机军政更不录送　戊戌合祀天地于圜丘大赦改明年为淳熈元年　壬子金吏部尚书梁肃请禁奴婢服罗绮金主曰近已禁其服明金行之以渐可也且教化之行当自贵近始朕宫中服御常自节约卿等宜更从俭素使民知所效也　十二月乙未朔戒敕沿边诸军毋辄遣间探招纳叛亡　甲子同知枢密院事沈复罢　乙丑以御史中丞姚宪佥书枢密院事　乙酉金遣完顔璋等来贺明年正旦以议受书仪不合诏俟改日以太上皇有防姑听仍旧　丁亥璋等入见　是岁浙东江东西湖北旱
　　淳熈元年春正月乙未禁淮西诸闗采伐林木　丙午禁两淮耕牛出境　以交阯入贡诏赐国名安南封南平王李天祚为安南国王　二月壬戌金以完顔璋之来宋使人就馆夺其书而重赂之杖璋百五十除名仍以所受礼物入官　癸酉四川宣抚使雍国公虞允文卒先是帝尝谓允文曰丙午之耻当与丞相共雪之故允文许帝以恢复使蜀一岁无进兵期帝密诏趣之允文言军需未备帝不乐至是遣二介持御札赐之而允文已卒不知其所言后数年帝幸白石大阅见军皆少壮谓辅臣曰此虞允文行沙汰之效也寻赠太傅諡忠肃允文慷慨磊落有大志言动有则望而知为任重之器早以文学致身台阁晚际时艰出入将相垂二十年夙夜忠勤无与二焉　辛巳为郭浩立庙于金州　三月甲午金主谓大臣曰海陵纯尚吏事当时宰执止以案牍为功卿等当思经济之术不可狃于故常也　丙申参知政事郑闻罢为四川宣抚使金完顔璋既以来使获罪因遣刑部尚书梁肃为宋国详问使其书略曰盟书所载止于帝加皇字免奉表称臣称名再拜量减歳币便用旧仪亲接国书兹礼一定于今十年今知岁元国信使到彼不依礼例引见辄令廹取于馆侄国体当如是耶往问其详宜以诚报　癸丑肃入见帝仍立接国书肃还附书谢金主大喜欲以肃为执政左丞相赫舍哩良弼曰梁肃可相但使宋还即为之宋人自此轻我矣乃止　夏四月乙丑金主谕宰臣曰闻愚民祈福多建佛寺虽已条禁尚多犯者宜申约束无令徒费财用　戊寅遣张子顔等使金报聘　己卯以姚宪参知政事户部尚书叶衡佥书枢密院事　六月丙辰朔诏礼官讨论别建四祖庙正太祖东向之位从礼部侍郎李焘议也　癸酉改江陵府为荆南府　戊寅右丞相曽懐罢先是台官詹亢宗季棠论事因中懐懐遂求退且乞辩明诬谤大理寺根究无实乃贬责亢宗及棠言者追论参知政事姚宪与亢宗等通谋陷懐以取相位乃罢宪甲申落职与祠以叶衡参知政事　秋七月丁亥复以四川宣抚使郑闻参知政事　壬辰复以观文殿大学士曽懐为右丞相兼枢密使　己酉诏姚宪南康军居住　八月乙未知枢密院事张説罢以徽猷阁学士杨倓佥书枢密院事帝亷知説欺罔数事命侍御史范仲芑究之遂与祠谏官汤邦彦又劾其奸赃乃责居抚州后许自便数年死　九月乙酉朔以曽觌为开府仪同三司　冬十月乙卯朔金图画功臣于衍庆宫金主思太祖太宗创业艰难求当时羣臣勲业最著者二十一人图画于衍庆宫圣武殿之左右庑辽王舍音金源郡王萨噶辽王鄂特本秦王尼玛哈宋王斡里雅布梁王乌珠金源郡王蘓卜实金源郡王鄂啰金源郡王固绅金源郡王罗索楚王摩啰欢鲁王栋摩金源郡王尼楚赫随国公阿里罕金源郡王乌库纳豫国公蒲嘉努金源郡王萨里罕兖国公刘彦宗特进鄂啰古齐国公韩企先特进锡锡　辛酉立金银出界罪赏　丙寅参知政事郑闻卒　壬午以魏王恺判明州　十一月甲申朔日有食之　戊戌以礼部侍郎龚茂良参知政事佥书枢密院事杨倓罢茂良先为广东提刑建学右文掩骼埋胔有善政为江西运判救荒功尤着除礼部侍郎帝亟欲用之手诏问国朝典故有从官径除执政例遂拜参知政事奏事赐坐帝顾叶衡及茂良曰两参政皆公议所与衡等起谢帝从容曰自今诸事毋循私若乡曲亲戚未须援引朕每存公道设有误卿等宜力争君臣之间不可事形迹茂良曰大臣以道事君遇有不可自当启沃岂容迹见于外因上言官人之道在朝廷则当量人才在铨部则宜守成法法本无例实败之法者公天下而为之者也例者因人而立以壊天下之公者也昔之患在于用例破法今之患在于因例立法谚称吏部为例部今七司法虽不无踈略然守之亦可以无而徇情废法相师成风盖用例破法其害小因例立法其害大法令繁多官曹冗滥职由此也望令重行考定非大有抵梧者弗去稍涉寛纵者悉刋止之庶几赇谢之奸絶冒滥之门塞矣乃诏有司刋定七司法　金主谕尚食局使曰大官之食皆民脂膏日者品味太多不可徧举徒为虚费自今进可口者数品而已　丙午右丞相曽懐罢戊申以叶衡为右丞相兼枢密使衡有才智由小官不十年至宰相人谓出于曽觌云　十二月丁巳以吏部尚书李彦頴佥书枢密院事丙辰罢铁钱改铸铜钱　壬申叶衡等上真宗玉牒臣僚言出卖官田二年之间三省户部困于文移监
　　司州郡疲于出卖上下督察不为不至始限一年继限二年已卖者才十三已输者才十二盖卖产之家无非大姓估价之初以上色之产轻立价贯揭榜之后率先投状若中下之产无人属意所立之价轻重不均莫若且令原佃之家着业输租犹可岁得数十万斛从之二年春正月癸巳前宰相曽懐梁克家坐擅改堂除克家落职懐降职　三月乙巳诏武举第一人补秉义郎堂除诸军计议官　夏四月乙卯赐礼部进士詹骙以下四百三十六人及第出身蜀人杨申对防言恢复之志不坚者二事一谓妃嫔满前圣意几于惑溺一谓防士之始以谈兵为讳上览不悦置之第五等是科得罗　己巳宴辅臣于玉津园帝谓叶衡等曰朕尝观无逸篇见周公为成王歴数商周之君享国久速真后世鉴衡等奏曰陛下能以无逸为鉴真社稷无穷之福也帝又曰朝廷用人止论其贤否如何不可有党如唐之牛李其党相攻四十年不解皆缘主听不明所以至此文宗乃言去河北贼易去朝中朋党难朕尝笑之为人主者但公是公非何缘有党又曰近来士大夫好倡为清议此语一出窃恐相师成风便以趋事赴功者为猥俗以矫激沽誉者为清髙骎骎不已如东汉激成党锢之风深害治体岂可不戒卿等宜书诸绅　龚茂良与周必大荐宜黄知县刘清之召入对首论民困兵骄大臣退托小臣茍媮愿陛下广览兼听并谋合智清明安定提要挈纲而力行之古今未有俗不可变不可革者变而通之亦在陛下方寸之间耳又言用人四事一曰辩贤否道义之臣大者可当经纶小者可为仪刑功名之士大者可使临政小者可使立事至于谋富贵利达者下也二曰正名实今百有司职守不明非旷官则侵偪愿诏史官考究设官之本意各指其合主何事制防亲定载之命书依开寳中差诸州通判故事使人人晓然知之而行赏罚焉三曰使材能军旅武臣钱谷能吏必临之以忠信不欺之士使皆得以效其所长四曰听换授谓文武之官不可用违其才然不当许之自列宜令文武臣四品以上各以性行材略及文武艺每岁互举堪充左右选者一人于合入资格外例与优奬帝深然之　五月辛卯谕宰相以朝政阙失士民皆得献言赵雄奏事帝曰今夏蚕麦甚熟丝米价平可喜雄奏孟子论王道始于不饥不寒帝曰近世士大夫好髙论耻言农事微有西晋风岂知周礼与易言理财周公孔子曷尝不以理财为务且不独此士夫讳言恢复不知其家有田百亩内五十亩为人所据亦投牒理索否雄曰陛下志在大有为敢不布尧言书之时政记　茶防赖文政起湖北转入湖南官军数为所败庚子命鄂州都统李川调兵捕之　乙巳诏知县三年为任　六月庚戌朔以四川宣抚使沈夏同知枢密院事　辛酉罢四川宣抚司　以仓部郎中辛弃疾为江西提刑节制诸军讨捕茶冦用叶衡之荐也　丁卯以左司谏汤邦彦言蒋芾王炎并落职芾建昌军炎袁州居住张説落节度使抚州居住　是月茶冦自湖南犯广东　秋七月辛丑有星孛于西方　八月丙辰江西总管贾和仲以捕茶冦失律除名贺州编管　甲子赐安南国王印　丁卯蠲湖南江西被冦州县租税　丁丑遣左司谏汤邦彦使金申议　九月乙卯朔汤邦彦请分庐州荆南襄阳府金州兴元府兴州为七路每路文臣一人充安抚使以治民武臣一人充都縂管以治兵三载视其成以议诛赏从之　乙酉振恤淮南水旱州县辛卯髙丽西京留守赵位宠以慈悲岭至鸭渌江四十余城叛附于金金主曰朕懐绥万邦岂助叛臣为虐执其使付髙丽位宠寻伏诛　乙未右丞相叶衡罢初帝谕执政选使求河南陵寝地衡奏汤邦彦有口辩宜使邦彦请对知荐出于衡恨之因奏衡对客有讪上语帝大怒即日罢衡　丁未同知枢密院事沈夏罢　赠赵鼎太傅追封丰国公　闰月丁巳以李彦頴参知政事翰林学士王淮佥书枢密院事　是月辛弃疾诱赖文政杀之茶冦平遂奏疏曰今朝廷清明比年李全赖文政陈子明李峒相继窃发皆能一呼啸聚千百杀掠吏民至烦大兵翦灭良由州以趣办财赋为急吏有残民害物之状而州不敢问县以并缘科敛为急吏有残民害物之状而县不敢问田野之民郡以聚敛害之县以科率害之吏以乞取害之豪民以兼并害之盗贼以剽夺害之民不为盗去将安之夫民为国本而贪吏迫使为盗今年除明年刬荡譬之木焉日刻月削不损则折欲望陛下深思致盗之由讲求弭盗之术无徒恃平盗之兵申饬州县以恵养元元为意有违法贪冒者使诸司各其职勿但按举小吏以应故事自为文过之地诏奬谕之　冬十月壬午加上徳夀宫尊号曰光尧夀圣宪天体道性仁诚徳经文纬武太上皇帝夀圣齐明广慈太上皇后　庚戌丽正门内火　初金唐古部族节度使伊喇摩多之子杀其妻而逃金主命捕之至是皇姑梁国公主请赦之金主谓宰臣曰公主妇人不识典法罪尚可恕摩多请托至此岂可贷宥不许　戊午提防坑冶王揖进羡余十万缗诏却之　十二月辛巳班淳熈吏部七司法　甲午立春帝以上皇来年夀七十预于是日诣徳夀宫行庆夀礼大赦文武官封父母赏诸军议放天下苖税三之一大臣言国用不足乃止
　　三年春正月甲寅以常州旱寛其逋负之半赈淮东饥仍命贷贫民种　丙寅金主与亲王宰执从官论古今兴废事曰经籍之兴其来久矣垂教后世无不尽善今之学者既能诵之必须行之然知而不能行者多矣茍不能行诵之何益女真旧风最为纯直虽不知书然其祭天地敬亲戚尊耆老接賔客信朋友礼意欵曲皆出自然其善与古书所载无异汝辈当习学之旧风不可忘也　戊辰金宫中火　二月甲申赐韩世忠諡曰忠武　庚寅金沈王妃图克坦氏以奸伏诛妃平章政事克宁之女也克寜坐是罢　端明殿学士汪应辰卒諡文定应辰接物温逊而遇事特立不回流落岭峤十有七年秦桧死始还朝刚方正直敢言不逊少从吕居仁胡安国游见张栻吕祖谦深器许之告以造道之方尝释克己之私如用兵克敌易惩忿窒欲书刚制于酒惩窒刚制皆克胜义可不常省察乎其义理之精如此好贤乐善出于天性尤笃友爱尝以先畴逊其兄衢虽无屋可居不顾也　三月丙午朔日当食隂云不见　戊申金临潢雨豆　辛亥上上皇日厯于徳夀宫　己未置六部编敕司　壬申立任子参选覆试法　夏四月丙戌金诏京府设学养士　丁亥雨雹　己丑贬叶衡郴州安置　丁酉汤邦彦陈雷以奉使无状除名邦彦新州雷永州编管邦彦至金拒不纳旬余乃引见夹道之士皆控露刃邦彦怖甚不能措一辞而还帝大怒窜之岭南诏叶衡自便复官与祠自是陵寝之议息　己亥诏诸路提刑岁五月理囚　五月戊申金南京宫殿火留守转运两司官皆抵罪　癸丑合利州东西路为一　安南国王李天祚卒子龙翰嗣　壬申太白昼见金翰林学士图克坦子温进所译史记西汉书贞观政要白氏策林金主命颁行之遂选诸路学生三十余人令编修官温徳亨塔克达教以古书习作诗防　六月乙酉减四川酒课四十七万余缗　甲午召朱熹为秘书郎不至时熹主管台州崇道观龚茂良奏熹操行耿介遂有是除熹力辞遂改主管武夷山冲佑观　除吕祖谦秘书郎国史院编修官以修撰李焘荐重修徽宗实录也　是月金山东两路蝗　秋七月壬子金夏津县令伊喇珊珠坐赃伏诛　乙丑禁浙西围田　八月乙亥以王淮同知枢密院事礼部尚书赵雄佥书枢密院事除刘清之通判鄂州鄂俗计利而尚家贫子壮则
　　出赘病则听于巫死则畀诸火清之皆谕止之　九月提举玉隆万夀宫李浩卒浩立朝慨然以时事为己任忠愤激烈言切时以此见忌于众平居未尝假人以辞色不知者以为傲或谮于帝前帝谓斯人无他在朕前亦如此非为傲者小人谋害无所不至独赖帝察其衷始终全之为郡尤亷洁自海右归不载南海一物平生奉养如布衣时尝论风俗不美者八其言曰陛下求规谏而臣下专务迎合贵执守而臣下专务顺从惜名器而侥幸之路未塞重亷耻而趋附之门尚开儒术可行而有险诐之徒下情当尽而有壅蔽之患期以气节而偷惰者得以茍容责以实效而诞慢者得以自售帝嘉其直谅云　冬十月丙子册贵妃谢氏为皇后后丹阳人幼孤鞠于翟氏冒其姓及长选入宫侍太上皇后后以赐帝累位贵妃夏后崩中宫虚位妃侍帝过徳夀宫太上谕帝立之遂复姓　庚辰诏曰鬻爵非古也夫理财有道撙节出入足矣轻官爵以益财货朕甚不取自今除歉嵗民愿入粟赈饥有裕于众者听取防补官其余一切停罢　十一月癸丑郊大赦　十二月甲午追封呉玠为涪王　帝以袁枢所编通鉴纪事赐东宫与陆贽奏议并读曰治道尽于此矣　是岁京西湖北诸州兴元府金洋州旱绍兴府台婺州水并赈之四年春正月丙寅雨雹　丁卯班淳熈厯　丙午金有司奏髙丽所进带乃石似玉者金主曰小国无能辨识误以为玉耳且人不易物惟徳其物若复却之岂礼体耶　壬戌金诏海陵时大臣无辜被戮家属籍没者并释为良　金葬辽宋被害子孙于广宁河南旧陵　二月乙亥帝视太学命祭酒林光朝讲中庸遂视武学学官诸生进秩赐赉有差傅伯夀上言从祀于文宣庙者若当时门弟子或歴代之名儒固无可议武成之庙所从祀者出于开元铨次失之太杂太祖去白起之像太宗黜韩信而升赵充国黜李勣而升李晟去取之间所以示臣子之大节也然王翦无异白起而彭越臣节不终亦同韩信王僧辩虽平侯景反连和于齐呉明彻虽取河南然为周所俘不能死节韦孝寛杨素慕容恪长孙嵩慕容绍宗宇文宪王猛斛律光于谨或系出遐荒或屈节僣伪岂足多录若夫尹吉甫之伐玁狁召虎之平淮夷皆有周之名将陈汤之斩单于傅介子之刺楼兰冯奉世之平莎车班超之定西域皆为汉之隽功在晋则谢安石祖逖在唐则王忠嗣张巡皆阙而不录宜命有司讨论寻诏武成王庙升李晟于堂上降李勣于李晟之次仍以曹彬从祀　三月乙巳以史浩为少保观文殿大学士醴泉观使兼侍读　己酉龚茂良吕祖谦等上仁宗玉牒徽宗实录皇帝玉牒祖谦入对上言曰夫治道体统上下内外不相侵夺而后安向者陛下以大臣不胜任而兼行其事大臣亦皆亲细务而行有司之事外至监司守令职任率为其上所侵而不能令其下故豪猾玩官府郡县忽省部掾属凌长吏贱人轻柄臣平居未见其患一旦有急谁与指□而伸缩之耶如曰臣下权任太重惧其不能无私则有给舍以出纳焉有台谏以救正焉有侍从以询访焉傥得端方不倚之人分处之自无专恣之虑何必屈至尊以代其劳哉人之闗鬲脉络少有壅滞久则生疾陛下于左右虽不劳操制茍玩而弗虑则声势浸长趋附浸多过咎浸积内则惧为陛下所谴而益思壅蔽外则惧为公议所疾而益肆抵排愿陛下虚心以求天下之士执要以总万事之机勿以图任或误而谓人多可疑勿以聪明独髙而谓智足徧察勿详于小而忘逺大之计勿忽于近而忘壅蔽之萌又言国朝治体有逺过前代者有视前代为未备者夫以寛大忠厚建立规模以礼逊节义成就风俗此所谓逺过前代者也故于俶扰艰危之后驻跸东南逾五十年无纎毫之虞则根本之深可知矣然文治可观而武绩未振名胜相望而干畧未优故虽昌炽盛大之时此病已见是以元昊之难范韩皆极一时之选而莫能平殄则事功之不竞从可知矣臣谓今日治体视前代未备者固当激厉而振起逺过前代者尤当爱防而扶持迁著作郎以疾请祠归　辛亥金诏免河北山东陜西河东西京辽东等十路去年被旱蝗租税壬子诏李龙翰袭封安南国王　夏四月戊寅金主
　　谕宰臣曰郡县之官虽以罪解一二岁后亦须再用明安穆琨当太祖创业之际皆勤劳有功其世袭之官不宜以小罪夺免　甲午给归正官子孙田屋　六月丁丑参知政事龚茂良罢自叶衡免茂良以首参行相事防史浩自明州召为醴泉观使兼侍讲茂良求去帝曰朕以经筵召浩卿不须疑既而曽觌欲以文资禄其孙茂良以文武官各随本色防补格缴进觌大怒因茂良入堂俾直省官贾光祖等当道不避街司叱之光祖曰参政能几时茂良奏臣固不足道所惜者朝廷大体帝谕觌往谢茂良取光祖于临安府杖之御劄宣问施行太遽茂良待罪帝遣使谕复位户部员外郎谢廓然觌党也忽赐出身除殿中侍御史中书舍人林光朝缴还词头帝怒罢光朝光朝与茂良同里茂良遂引疾求去除知建康帝谕茂良曰朕极知卿不敢忘俟议恢复卿当再来且令内殿奏事乃手疏恢复六事以进帝曰卿五年不説恢复何故今日及此退朝甚怒曰福建子不可信如此廓然因劾之遂责降英州安置父子卒于贬所皆觌所使也觌前虽预事未敢肆至是窜逐大臣士始侧目重足矣茂良平生不喜言兵去国之日乃言恢复论者谓其迎合上意希冀复留及朱熹得其疏稿则事虽恢复而其意乃极论不可轻举深为之叹息　己卯以王淮参知政事　金主谓宰臣曰朕年老矣恐因一时喜怒处置有所不当卿等即当执奏毋为面从成朕之失　癸未升蜀州为崇庆府　甲申诏自今宰执朝殿得防事须覆奏乃行　秋七月辛丑赈襄阳饥民戊申班御史台弹奉格　乙酉罢王雱从祀孔子
　　甲子班淳熈重修敕令格式　是月金大雨河决　八月辛巳禁耕牛过淮　金主谓宰臣曰今之在官者同寮所见事虽当理亦以为非意谓从之则恐人谓政非己出如此者多朕甚恶之今观大理寺所断虽制有正条理不能行者别具情见朕惟取其所长夫人能取他人之善者而从之斯可谓善矣又曰今下僚岂无人材但在上者不为汲引恶其材胜已故耳　九月丁酉朔日有食之　己亥命修筑海潮所壊塘岸　辛丑金封皇子永徳为薛王　庚戍岁星荧惑太白聚于尾【宋史无见金纪】　戊午阅蹴踘于选徳殿　冬十月己巳夏国进百头帐于金金主诏却之境上其使因边臣求入乃许之辛巳金主谓宰臣曰今在位不闻荐贤何也昔狄仁
　　杰起自下僚力扶唐祚使既危而安延数百年之永仁杰虽贤非娄师徳何以自荐乎　癸未金主谓宰臣曰近观上封章者殊无大利害且古之谏者既忠于国亦以求名今之谏者为利而已如户部尚书曹望之济南尹梁肃皆上书言事盖觊觎执政耳其于国事竟何所补达官如此况余人乎昔海陵南伐太医使祁宰极谏至戮于市本朝以来一人而已　十一月壬戌太白昼见　十二月戊辰金以渤海旧俗男女婚娶多不以礼必先攘窃以奔诏禁絶之犯者以奸论　壬申金主谓宰执曰朕今年五十有五若逾六十虽欲有为而莫之能矣宜及朕康强凡国家政事之未完与法令之未一者皆修举之卿等开陈朕不敢怠　乙亥大阅　是岁福州建寜府雨劒州水并赈之
　　五年春正月辛丑侍御史谢廓然乞戒有司毋以程頥王安石之説取士未几秘书郎赵彦中复疏言科举之文成式具在今乃祖性理之説以浮言游词相髙士之信道自守以六经圣贤为师可矣而别为洛学饰怪惊愚外假诚敬之名内济虚伪之实士风日人才日偷望诏执事使明知圣朝好恶所在以变士风帝从之庚申金免中都河北河东山东河南陜西等路前年被灾租税陈亮自隆兴初上中兴五论不报退修于家益力学著书尝圜视钱唐喟然叹曰城可灌尔盖以地下于西湖也至是亮更名同诣阙上书曰臣惟中国天地之正气也天命所钟也人心所防也衣冠礼乐所萃也百代帝王之所相承也挈中国衣冠礼乐而寓之偏方虽天命人心犹有所系然岂以是为可久安而无事哉天地之正气郁遏而久不骋必将有所发泄而天命人心固非偏方所可久系也夫呉蜀天地之偏气钱塘又三呉之一隅当唐之衰钱镠以闾巷之雄起主其地自此不能独立常朝事中国以为重及我宋受命俶以全家入京师而自献其土故钱塘终始五代被兵最少而二百年之间人物日以蕃盛遂甲于东南及建炎绍兴之间为六飞所驻之地当时论者固已疑其不足以张形势而事恢复矣秦桧又从而备百司庶府以讲礼乐于其中其风俗固已华靡士大夫又从而治园囿台榭以乐其生于干戈之余上下晏安而钱塘为乐国矣一隙之地本不足以容万乗而镇压且五十年山川之气盖亦发泄而无余矣故糓粟桑麻丝枲之利岁耗于一歳禽兽鱼鼈草木之生日微于一日而上下不以为异也公卿将相大抵多江浙闽蜀之人而人才亦日以凡下塲屋之士以十万数而文墨小异己足以称雄于其间矣陛下据钱塘已耗之气用闽浙日衰之士而欲鼓东南习安脆弱之众北向以争中原臣是以知其难也荆襄之地在春秋时楚用以虎视齐晋而齐晋不能屈也及战国之际独能与秦争帝其后三百余年而光武起于南阳同时共事往往多南阳故人又二百余年遂为三国交据之地诸葛亮由此起辅先主荆楚之士从之如云而汉氏赖以复存于蜀周瑜鲁肃吕陆逊陆抗邓艾羊祜皆以其地显名又百余年而晋氏南渡往往倚荆雍以为强梁竟以此代齐及其气发泄无余而隋唐以来遂为偏方下州五代之际髙氏独常臣事诸国本朝二百年间降为荒落之邦至建炎绍兴之际羣盗出没于其间被祸尤极民食无所从出兵不可由此而进议者或以为忧而不知其势之足用也其地虽要为偏方然未有偏方之气五六百年而不发泄者况其东通呉防西连巴蜀南极湖湘北控闗洛左右伸缩皆足以为进取之机今诚能开垦其地洗濯其人以发泄其气而用之使足以接闗洛之气则可以争衡于中国矣是亦形势消长之常数也又曰今世之儒士自以为得正心诚意之学者皆风痹不知痛痒之人也举一世安于君父之雠而方低头拱手以谈性命不知何者谓之性命乎陛下接之而不任以事臣于是服陛下之仁今世之才臣自以为得富国强兵之术者皆狂惑以肆叫呼之人也不以暇时讲究立国之本末而方扬眉伸气以论富强不知何者谓之富强乎陛下察之而不敢尽用臣于是服陛下之明陛下厉志复雠足以对天命笃于仁爱足以结民心而又明足以照临羣臣一偏之论此百代之英主也今乃委任庸人笼络小儒以迁延大有为之岁月臣不胜愤悱是以忘其贱而献其愚书奏帝赫然震动欲牓朝堂以励羣臣用种放故事召令上殿将擢用之左右大臣莫知所为惟曽觌知之将见亮亮耻为觌所知逾垣而逃觌不悦大臣尤恶其直言无讳交沮之乃有都堂审察之命宰相临以上防问所欲言皆落落不少贬又不合待命十日复诣阙上书者再帝欲官之亮笑曰吾欲为社稷开数百年之基宁用以博一官乎亟渡江而归日落魄醉酒与邑之狂士饮醉中戏为大言言涉犯上一士欲中亮以其事首刑部侍郎何澹尝为考试官黜亮亮不平语数侵澹澹嗛之以状闻事下大理笞掠无完肤诬服为不轨时帝已亷知其事奏入帝曰秀才醉后妄言何罪之有划其牍于地亮遂得免居无何亮家僮杀人被杀者尝辱亮父其家疑事由亮闻于官囚亮父于州狱台官论亮情重下大理时丞相王淮知帝欲生亮辛弃疾罗防素髙亮才力援之复得不死亮自以豪侠屡遭大狱归家益厉志读书所学益博其学自孟子后惟推王通尝曰研穷义理之精微辨析古今之同异原心于杪忽较理于分寸以积累为工以涵养为正睟面盎背则于诸儒诚有愧焉至于堂堂之陈正正之旗风雨云雷交发而并至龙蛇虎豹变现而出没推倒一世之智勇开拓万世之心胸自谓差有一日之长亮意盖讥朱熹吕祖谦辈也二月甲申雨土　三月丁未参知政事李彦頴罢　壬子以观文殿大学士史浩为右丞相兼枢密院使帝谓浩曰自叶衡罢虚席以待卿久矣　己未以王淮知枢密院事赵雄参知政事














　　资治通鉴后编卷一百二十四
<史部,编年类,资治通鉴后编>
　　钦定四库全书
　　资治通鉴后编卷一百二十五
　　刑部尚书徐干学撰
　　宋纪一百二十五【起着雍阉茂四月尽重光赤奋若十二月凡三年有九月】
　　孝宗绍统同道冠徳昭功哲文神武明圣成孝皇帝
　　淳熈五卿夏四月以陈俊卿判建康府时曽觌王抃甘升三人盘结擅政进退大臣权震中外士大夫争附之俊卿自兴化赴建康过阙入对因极言三人招权纳贿荐进人才而以中批行之等事且曰去国十年风俗大变向士大夫奔觌抃之门十才一二尚畏人知今则公然趋附盖已七八不复顾惜矣此曹声势既张侍从台谏多出其门大非朝廷美事臣恐二人壊朝廷纪纲废有司法度败天下风俗累陛下圣徳帝感其言　丙寅以礼部尚书范成大参知政事　辛未知绍兴府张津进羡余四十万缗诏以代民输和买身丁之半　赐礼部进士姚頴以下四百十七人及第出身　丁丑雨土己卯以赵思奉使不如礼罢起居舍人仍降二官
　　五月庚子置武学国子员　丁未修临安城　六月庚午饬百官及诸监司毋得请托金尚书左丞赫舍哩良弼卒諡武定良弼性聪敏忠正善断决言论器识出人意表虽起寒素致位宰相朝夕惕惕尽心于国谋虑深逺荐举人材常如不及居家清检亲旧贫乏者周给之与人交久而愈敬居位几二十年以成太平之功号贤相焉　乙亥参知政事范成大罢　癸未诏京西湖北商人以牛马负茶出境者罪死　甲申以给事中钱良臣佥书枢密院事　己丑减四川茶课十五万缗　闰月丙申赠强霓强震官立庙西和州赐名旌忠　己亥复分利州东西路为二　壬寅置镇江建康府转般仓秋七月甲子太尉提举万夀观李显忠卒諡忠襄显忠生而神竒立功异域父子破家徇国志复中原忤秦桧屡遭废黜符离之役又为邵宏渊所忌竟无成功帝尝竒其状貌魁伟命绘像阁下　丁亥以岁丰命沿江籴米百六十万石以广边储　八月甲午复制科旧法诏诸路监司曰此年以来五糓屡登蚕丝盈箱嘉与海内共享阜康之乐尚念耕夫蚕妇终岁勤动价贱不足以偿其劳郡邑两税除折帛折变自有常制当输正色者毋以重价强之折钱若有故违重置于法　史浩荐朱熹知南康军熹至南康值歳旱讲求荒政多所全活访唐李渤白鹿洞书院遗址奏复其旧为学规俾守之九月戊寅赐岳飞諡曰武穆　冬十月戊戌史浩等
　　上三祖下第六世仙源类谱仁宗玉牒　戊年封皇孙扩为英国公　十一月庚申朔金尚书省奏拟同知永寜军节度使事阿克为刺史金主曰阿克年幼于事未练授佐贰官可也平章政事唐古安礼奏曰臣等以阿克宗室故拟是职金主曰郡守系千里休戚可不择人而私其亲耶若以亲亲之恩赐与虽厚无害于政使之治郡而非其才一境何赖焉　甲戌史浩罢　乙亥以钱良臣参知政事　丙子金尚书省奏崇信县令石安节买车材于部民三日不偿其直当削官一阶金主曰凡在官者但当取其贪汚与清白之尤者数人黜陟之则自知惩劝矣夫政太寛则人不知惧太猛则小玷亦将不免于罪惟当用中典耳　丁丑以赵雄为右丞相王淮为枢密使　庚辰复监司互察法　丙戌金以吏部尚书乌库哩元忠为御史大夫元忠尝知大兴府有僧犯法皇姑梁国大长公主属使释之元忠不听金主闻之召元忠谓曰卿不徇情甚可嘉也治京如此朕复何忧　十二月庚寅朔班新定荐举式　丙午禁两淮铜钱复行铁钱　壬子金羣臣奉上大金受命万世之寳　以通判鄂州刘清之知常州未任上疏曰今日之俗惟知得而忘义诏令一下仕者曰増秩乎士曰开科乎兵曰受赏乎民曰蠲租乎有是则欣然奉承否则虽有良法美意利国而便人谓之空文视之蔑如也盖为治之道有政有教理也义也人心所同谓今世明于理义者为难其人不亦诬乎今日当精择百官求其明于义理者以为监司为学官为守令为将帅则风俗知义上下一心陛下又与大臣端本清源所以仪型万邦者不出于他而举出于理义将以绍复大业斯无难矣改知衡州衡自建炎军兴有大军月椿过湖钱者嵗送漕司无虑七八万缗疏请于朝愿酌量蠲减不报先是郡饰厨传以事常平刑狱二使者月一防集互致折餽清之叹曰此何时也与其取诸民孰若裁诸公吾之所以事上官者唯究心于所职无负于吾民足矣岂以酒食货财为致敬哉初至之日兵无粮官无俸上供送死无备清之百凡撙节民力稍苏或有禀白手自书之吏不预焉作谕民书一编简而易从毎因月讲具酒肴以燕诸生相与输情论学示以先后本末之序士民兴起部使者以清之不媚已贻书所厚台臣论罢之归筑槐隂精舍以处从游之士有一善则亟称而成就之常叹曰王介甫不凭注疏欲修圣人之经不凭今之法令欲新天下之法可谓知务第出于己者反不逮旧故上误裕陵以至于今后之君子必不安于注疏之学必不局于法令之文二者正则治道自举矣
　　六年春正月戊辰赈淮东饥民　丁丑雹　辛巳复置光州中渡场　二月己丑朔帝如佑圣观召史浩及曽觌赐酒寻加觌少保醴泉观使时周必大当草制人谓必不肯从及制出其词有云敬故在尊贤之上士论惜之　壬辰钱良臣以失举赃吏夺三官　丙申诏前宰执侍从有已见利便听不时以闻　丙午诏逃军犯强盗者毋拟贷　吕祖谦诠择圣宋文海成编定为一百五十卷奏御赐名文鉴并赐祖谦银三百两绢三百疋　三月丙寅録岳飞赵鼎子孙赐京秩　己巳置广西义仓　辛未再赈淮东饥民　壬申雨雹　己卯金制纠弹之官知有犯法而不举者减犯人罪一等科之闗亲者许回避　金主谓宰臣曰人多奉释老意欲邀福朕早年亦颇惑之旋悟其非且上天立君使之治民若盘乐怠忽欲以侥幸祈福难矣果能爱养下民上当天心福必报之　夏四月己酉金升祔闵宗于太庙加諡曰基缵武庄靖孝成皇帝　金主将如金莲川有司具办薛王府掾绛人梁襄上疏极谏其略曰金莲川在重山之北气候殊异中夏降霜一日之间寒暑交至特与上京中都不同非圣躬将摄之所凡奉养之具无不逺劳飞挽其费数倍至于顿舍之处军骑阗塞主客不分马牛风逸以难收臧获逋逃而莫得夺攘蹂躏未易禁止公卿百官衞士富者车帐仅容贫者穴居露处舆台皂不免困踣饥不得食寒不得衣一夫致疾染及众人夭伤无辜何异刃杀此特细故耳更有大于此者臣闻髙城峻池深居邃禁帝王之籓篱也壮士健马坚甲利兵帝王之爪牙也今行宫之所非有髙殿广宇城池之固是废其籓篱也挂甲常坐之马日暴蚀臣知其必羸瘠御侮待用之军寒眠冷啖臣知其必疲瘵衞宫周庐才容数人一旦雾潦衣甲弓刀霑湿柔脆岂堪为用是失其爪牙也秋杪将归人已疲矣马已弱矣裹粮已空褚衣已敝犹且逺幸松林以从畋猎行于不测之地往来动逾旬月设烈风暴至尘埃涨天宿雾四塞跬步不辨以致翠华有崤陵之避襄城之迷百官狼狈于道途衞士参错于队伍当此宸衷宁无戒悔所次之宫草略尤甚殿宇周垣唯周氊布押宿之官上番之士终日驱驰加之饥渴已不胜倦更使彻曙巡警露坐不眠精神有限何以克堪虽陛下悦以使人劳而不怨岂若不劳之为愈也臣闻汉唐离宫去长安才百许里然武帝幸甘泉遂中江充之奸太宗居九成几致结社之变太康畋于洛汭后羿拒河而失邦魏帝拜陵近郊司马懿窃权而簒国隋炀海陵虽恶徳贯盈人谁敢议止以离弃宫阙逺事巡征其祸遂速皆可为殷监且燕京之凉非济南之比陛下牧济南日每遇炎蒸不离府署今九重之内台榭髙明宴安穆清何暑得到议者谓北幸已久每嵗随驾大小前歌后舞而归今兹再出宁遽有不可乎臣愚以为患生于不戒者多矣狃于无虞往而不止臣甚惧焉议者又谓前世守文之主生长深宫畏见风日弯弓上马皆所不能志气销懦筋力拘柔临难战惧束手就亡陛下监其如此不惮勤身逺幸金莲至于松漠名为坐夏打围寳欲服劳讲武臣愚以为战不可忘畋猎不可废宴安酖毒亦不可懐事贵适中不可过当今过防骄惰之患先蹈万有一危之途何异无病而服药也况欲习武不必度闗涿易雄保顺蓟之境地广且平畋猎以时谁曰不可伏乞陛下发如纶之防回北辕之车安处中都不复北幸则宗社无疆之休天下莫大之愿也金主纳之遂为罢行襄由是以直声闻　五月癸未给襄阳归正忠义人田　诏诸路转运常平司凡没官田营田沙田沙荡之类复括数卖之六月戊子朔金诏更定制条　甲午建丰储仓　辛亥广西妖贼李接破郁林州守臣李端卿弃城遁遂围化州命经畧司讨捕之端卿梅州编管　是夏旱诏求直言知南康军朱熹上疏其略曰天下之务莫大于恤民而恤民之本在人君正心术以立纲纪盖纲纪不能以自立必人主之心术公平正大无偏党反侧之私然后有所系而立君心不能以自正必亲贤臣逺小人讲明义理闭塞私邪然后可得而正今宰相台省师傅賔友谏诤之臣皆失其职而陛下所与亲密谋议者不过一二近习之臣上以蛊惑陛下之心志使陛下不信先王之大道而悦于功利之卑説不乐庄士之谠言而安于私之鄙态下则招集士大夫之嗜利无耻者文武彚分各入其门所喜则隂为引援擢置清显所恶则密行訾毁公肆挤排交通货赂所盗者皆陛下之财命卿置将所窃者皆陛下之柄陛下所谓宰相师傅賔友谏诤之臣或反出入其门墙承望其风防其幸能自立者亦不过龊龊自守而未尝敢一言以斥之其甚畏公论者乃能略警逐其徒党之一二既不敢深有所伤而终亦不敢正言以其囊槖窟穴之所在势成威立中外靡然向之使陛下之号令黜陟不复出于朝廷而出于一二人之门名为陛下独断而实此一二人者隂执其柄臣恐莫大之祸必至之忧近在朝夕而陛下独未之知也帝读之大怒熹以疾请祠不报谕赵雄令分析雄言于帝曰士之好名者陛下疾之愈甚则人之誉之者愈众无乃适所以髙之不若因其长而用之彼渐当事任能否自见矣帝以为然乃置不问　秋七月戊辰班隆兴以来寛恤诏令于诸路　赵雄等上防要　癸酉金密州民许通等谋反伏诛　癸未太白昼日经天　八月大定初金吏部侍郎石琚奉命详定制度因上疏言六事大略谓正纪纲明赏罚近忠直逺邪佞省不急之务罢无名之役金主嘉纳之迁吏部尚书琚自员外郎至尚书未尝去吏部典选十年凡宋齐换授官格南北通注铨法皆能缕指而次第之当时号为详明至是以右丞相致仕后金主谓宰臣曰近来左选多不得人惟石琚举能其官又曰石琚最为知人卒諡文宪　戊戌金以宋大观钱当五用　壬寅以知楚州翟畋过淮生事夺五官筠州居住　丙午金济南民刘溪忠谋反伏诛九月辛未大飨明堂复合祭天地奉太祖太宗配大
　　赦自乾道以后议者以徳夀宫为嫌止行郊礼至是用李焘等议复行明堂之礼遂合祭并侑焉从祀百神并依南郊礼例　冬十月乙酉朔蠲连州被冦民租税辛卯金西南路招讨使哲典以赃罪伏诛　庚子蠲四川盐课十七万余缗　辛丑除绍兴民逋赋五万余缗戊申广西妖贼平　十一月乙卯朔帝著论数百言
　　深原用人之因及诛赏之法命宰执示从臣于都堂壬戌金改昭徳皇后于坤厚陵诸妃祔焉初金主
　　自济南改西京留守过良乡使鲁国公主后于宛平县之土鲁原至是改大房山太子允恭徒行挽灵车十二月丙戌班重修淳熈敕令格式　己亥诏自今
　　鞫吏后虽原贷者毋以失入坐狱官　辛亥蠲临安征税一年为钱百二万缗　赵雄荐太学正阳安刘光祖试馆职光祖荅策论科塲取士之道进入帝亲批其后略曰用人之患君不能择相而相不能择人毎除一官则曰此人中髙第真佳士也终不考其才行国朝以来过于忠厚宰相而误国大将而败军未尝诛戮要在君必审择相相必为官择人懋赏立乎前严诛设乎后人才不出吾不信也御笔既出中外大耸议者谓曽觌视草为光祖甲科及第发也帝遣觌持示史浩浩奏曰唐虞之世四凶极恶止于流窜而三考之法不过黜陟幽明未尝有诛戮之科诛戮大臣乃秦汉法耳太祖制治以仁待臣下以礼列圣传心迨仁宗而徳化隆洽本朝之治与三代同风此祖宗家法也而圣训则曰过于忠厚夫为国忠厚不易得岂有所谓过哉臣恐议者以陛下自欲行刻薄之政归过祖宗不可以不审也若必欲宣示乞改云一于忠厚尚庶几焉雄亦为帝言宰相如司马光恐非懋赏所能诱严诛所能胁帝悔乃改削其辞宣付史馆
　　七年春正月丁丑金以玉田县行宫之地偏林为御林大淀泺为长春淀　己卯诏京西州军并用铁钱及防子民户铜钱以铁钱或防子偿之满二月不输官许告赏　二月癸未朔初置广南烟瘴诸州医官　辛卯魏王恺卒于明州年三十五恺寛慈为帝深爱虽出于外心每念之赐赉不絶及卒帝然曰向所以越次建储正为此子福气差薄耳諡恵宪恺治郡有仁声四明父老乞建祠立碑以纪遗爱　己巳封宜州观察使子栋为安定郡王　右文殿修撰张栻卒栻病且死犹手疏劝帝亲君子逺小人信任防一己之偏好恶公天下之理邸吏以庶僚不得上遗表却之帝迄不见也及卒帝嗟悼不已朱熹与黄榦书曰吾道益孤矣栻頴悟夙成父浚爱之自幼学所教莫非仁义忠孝之实长师胡宏益自奋厉为人表里洞然勇于从义无毫发滞吝毎进对必自盟于心不可以人主意辄有所随顺帝尝言仗节死义之臣难得栻对当于犯顔敢谏中求之若平时不能犯顔敢谏他日何望其仗节死义帝又言难得办事之臣栻对陛下当求晓事之臣不当求办事之臣若但求办事之臣则他日败陛下事者未必非此人也其逺小人尤严为都司日肩舆出遇曽觌觌举手欲揖栻急掩其觌慙手不得下所至郡暇日召诸生告语民以事至庭必随事开晓具为条教大抵以正礼俗明伦纪为先斥异端毁淫祠而崇社稷山川古先圣贤之祀栻闻道甚蚤朱熹甞言己之学乃铢积寸累而成如敬夫则大本卓然先有见者敬夫栻字也栻尝言学莫先于义利之辨义者本心之当为非有为而为也有为而为则皆人欲非天理矣学者称为南轩先生　三月己未金诏有罪犯被问之官虽遇赦不得复职　壬戌诏举贤良方正能直言极谏者　乙丑金诏免中都西京河北山东河东陜西路去年租税　庚午迎太上皇太上皇后宴翠寒堂　丁丑蠲临安民身丁钱三年　己卯帝问辅臣进读三朝寳训几时终篇史浩周必大等奏陛下日御前后殿大率日旰方罢朝只日又御讲筵恐劳圣躬帝曰朕乐闻祖宗谟训日尽一卷亦未为多虽双日及休暇亦当特坐自是每讲读帝必注目倾耳或随事咨询率漏下十刻而罢　诏诸州招补军籍之阙自今岁以为常　辛巳金以徒单克宁为右丞相克宁在相位持正守大体至于簿书期防不屑屑然也夏四月丁亥金大寜宫火　乙巳金主谓宰臣曰女真官多谓朕食用太俭朕谓不然夫一食多费岂为美事贵为天子能自节约正自不恶也朕服御或旧常使澣濯至于破碎方始更易向时帐幕常用涂金为饰今则不尔但令足用何必事纷华也　丙戌赵雄等上哲宗玉牒　戊子除明州积欠诸司钱十五万缗　甲辰黎州五部落犯盘陀砦兵马都监髙晃以绵潼大军三千人与战败走蛮人深入大掠而去　己酉命廕补武举宗室小使臣行三年丧　五月丙寅金中都地震生黒白毛　戊辰以吏部尚书周必大参知政事刑部尚书谢廓然佥书枢密院事必大为翰林学士几六年制命温雅周尽事情为一时词臣之冠及拜参政帝谓之曰执政于宰相固当和而不同前此宰相议事执政更无语何也必大对曰大臣自应互相可否自秦桧当国执政不敢措一辞后遂以为当然陛下虚心无我人臣乃欲自是乎惟小事不敢有隐则大事何由蔽欺帝深然之袁州分宜县大水蠲其税　己卯申饬书坊擅刻书籍之禁　六月壬辰五部落再犯黎州钤辖成光延战败官军死者甚众提刑狱权州事折知常弃城走甲午制置司益兵遣都大提举茶马呉总讨平之　秋七月丁卯以旱决系囚分命羣臣祷于山川　八月甲申以祷未应谕辅臣令职事官以上各实封言事是夕校书郎罗防上封事谓今时奸谀日甚议论凡陋无所可否则曰得体与世浮沈则曰有量众皆黙己独言则曰沽名众皆浊己独清则曰立异此风不革陛下虽欲大有为于天下未见其可也自旱暵为虐陛下祷羣祠赦有罪曽不足以感动及朝求谠言夕得甘天心所示昭然不诬独不知陛下之求言果欲用之否乎如欲用之则愿以所上封事反覆详熟当者审而后行疑者咨而后决如此则治象日着而乱萌自消矣初求言之诏将下宰相谓此诏一下州县必乞赈济何以应之约周必大同奏止其事必大曰上欲通下情而吾侪阻隔之何以塞公论乃止　甲辰五部落犯黎州左军统领王去恶拒却之折知常因重赂蛮帅使之纳欵端明殿学士致仕黄巾卒諡简肃中为秦桧所扼二十年不迁官桧死乃擢用又为汤思退所沮言每不能尽行然上皇独心向之曰黄中恬退有守锡赉甚厚致仕家居凡邑里后生上谒必训以孝弟忠信朱熹裁书求见曰今日之来将再拜堂下惟公坐而受之俾进于门弟子之列其为贤者所敬慕如此属疾手草遗表犹以山陵钦宗梓宫为言深以人主之职不可假之左右为戒　九月癸亥诏自今常朝毋称丞相名甲子命枢密使亦如之　丙子金富森羣牧罗和谋叛伏诛　冬十月庚辰朔金诏西北路招讨司每进马駞鹰鹘等辄率敛部内自今并罢之金定铨注县令丞簿格　丙戌诏限田太寛民役烦重其令台谏给舍同户部长贰详议以闻　乙未黎州五部落进马三百匹及瑚等乞降诏却所献许其互市　戊戌金主谓宰臣曰凡人在下位欲冀升进勉为公亷贤不肖何以知之及其通显观其施为方见本心如招讨哲典初任定州同知又为都司所至皆有清名及为招讨即不能固守人心险于山川诚难知也　十一月辛酉诏蠲两淮州军二税一年　辛巳金主谓宰臣曰岐国用人但一言合意便升用之一言之失便责罚之凡人言辞一得一失贤者不免自古用人咸试以事若止于奏对之间安能知人贤否朕取人惟众所与者用之不以独见为是　庚寅赵雄等上神哲徽钦四朝国史志时袁枢同为编修官章惇家以同里之情宛转致意请枢文饰其传枢曰子厚为相负国欺君吾为史官书法不隐寜负乡人不可负天下后世之公论雄时总史事见之叹曰无愧古良史矣　丙申嗣濮王士輵卒　癸卯金授衍圣公孔縂曲阜令封爵如故　是月资政殿学士致仕胡铨卒铨刚方直谅知无不言言无不尽勇往直前不以一毫利害动其心后諡忠简　曽觌与王抃甘升相结文武要职多出三人之门至于譛逐大臣贬死岭表帝因陈俊卿极论寖觉其奸尝谓左右曰曽觌悮我不少遂稍踈觌觌忧恚疽发背死凡前论觌得罪者皆录赠　是岁金河决衞州及延津京东埽弥漫至于归徳府诏南北两岸増筑隄以捍湍怒
　　八年春正月诏罢内侍兼兵职时拟以徳夀宫提举陈源带淛西副总管给事中赵汝愚论驳以为不当帝谕宰执曰汝愚言有理且可防微杜渐进呈太上亦以为然遂下此诏令枢密院遵守永为定制　时有介椒房之援求为郎者帝令周必大谕给舍缴駮之必大曰台谏给舍与三省相维持岂可谕意不从失礼从则壊法命下之日臣等自当执奏帝喜曰肯如此任怨耶必大曰当予而不予则有怨不当予而不予何怨之有　丙辰金追贬海陵炀王亮为庶人先是闵宗既祔庙有司奏曰王之罪未正凖晋赵王伦废恵帝自立恵帝反正诛伦废为庶人王罪恶过于伦不当有王封亦不当在诸王茔域至是诏降为海陵庶人改于山陵西南四十里宗干去帝号复为辽王徒单氏降为妃大氏降为夫人　金主如春水丙子次永清县契丹人伊喇伊呼雅有一妻一妾妻子六妾子四妻死其六子庐墓下更宿守之妾子皆曰是嫡母也我辈独不当守坟墓乎于是亦更宿焉金主因猎过而闻之赐钱五百贯仍令县官积钱于市以示县民然后给之以为孝子之劝二月庚寅诏三省枢密六部置籍稽考兴利除害等事庚子金主还中都乙巳以元妃李氏之丧致祭兴徳
　　宫过肆市不闻乐声谓宰臣曰岂以妃故禁之耶细民日作而食若禁之是废其生计也其勿禁朕前将诣兴徳宫有司请由蓟门朕恐妨市民生业特从他道顾见街衢门肆或有毁撤障以帘箔何必尔也自今勿复毁撤　三月除朱熹提举江西常平茶盐　金主初闻平滦等州民乏食命有司发粟粜之贫不能籴者贷之有司以贷贫民恐不能偿止贷有户籍者金主至长春宫闻之更遣人阅实赈贷以监察御史舒穆噜元礼郑达卿不纠举各笞四十前所遣官皆论罪　闰月戊子赐礼部进士黄由以下三百七十九人及第出身是榜得袁爕　乙未金主谓宰臣曰朕观自古人君多进用防謟其间防蔽为害非细若汉明帝尚为此辈所惑朕虽不及古之明君然近习防言未尝入耳至于宰辅之臣亦未尝偏用一人私议也　夏四月庚戌金奉安昭祖以下三祖三宗御容于衍庆宫行亲祀礼　癸丑修湖南诸州城　丁卯安定郡王子栋卒　癸酉立彬州宜章桂阳军临武县学以教养峒民子弟　五月戊寅诏监司守令劝课农桑　戊子金西北路招讨使完顔守能以赃罪杖一百除名　是月严州大水漂没民居万九千五百四十余家绍兴大水漂没民居八万三千余家田稼尽腐　六月戊午除淳熈七年诸路旱伤检放米一百三十七万石钱二千六万缗　戊辰史浩荐薛叔似杨简陆九渊石宗昭陈谦叶适袁燮赵善誉赵静之张子智等十五人诏并赴都堂审察九渊不赴调袁爕为江隂尉浙西大饥常平使罗防属任赈恤燮命毎保画一图田畴山水道路悉载之民居分布凡名数治业悉书之合保为都为乡为县征发争讼追胥披图可立决以此为荒政首浩所荐皆江浙之士为小官者其后并擢用不至通显者六人而已【考异十五人宋史孝宗纪作十六人今从朝野杂记及宋史史浩传】　秋七月癸未永阳郡王居广卒追封永王壬辰以绍兴大水出秀婺州平江府米赈粜　丁酉
　　严州水诏被灾之家蠲其和买三等以上户减半　辛丑录范质后　除朱熹直秘阁再辞不许　著作郎兼国史院编修官吕祖谦卒諡曰成祖谦学本家庭有中原文献之传长从林之竒汪应辰胡宪游而友张栻朱熹学以闗洛为宗旁稽载籍心平气和不立崖异少卞急一日诵论语躬自厚而薄责于人忽觉平时忿涣然氷释朱熹尝言学如伯恭方是能变化气质帝尝令祖谦编次皇朝文鉴称其用意有补治道平生著书至多皆以继絶表微扶正息邪海内家传人诵与伊洛之书并行于世　八月己酉地震　庚戌右丞相赵雄罢雄自四川幕官陈恢复之防为帝所竒不数年致位右相每进见必言二帝在沙漠及帝眷衰有言雄多私里党者帝疑之防陈岘帅四川命从中出雄遂求去乃出知泸州　癸丑以王淮为右丞相兼枢密使淮既相问太子侍读杨万里曰宰相先务何事万里曰人才淮因问其人万里即疏朱熹袁枢以下六十人时赵雄罢相蜀士之在朝者皆有去意淮言于帝曰此唐季党祸之始也岂圣世所宜有皆以次进迁蜀士乃安　甲寅以谢廓然同知枢密院事　丙辰更后殿幄次为延和殿改除朱熹提举浙东常平茶盐时浙东荐饥王淮荐
　　熹即日单车就道　九月辛巳参知政事钱良臣罢庚寅以谢廓然兼权参知政事　冬十月甲子诏灾伤州县谕民赈粜　十一月甲戌以旱伤罢喜雪宴　戊寅蠲富阳新城钱塘夏税　辛卯浚临安至镇江府运河己亥朱熹奏事延和殿熹去国二十年至是召对极
　　陈灾异之由与夫修徳任人之説凡两劄大畧言陛下即政之初盖尝选建豪英任以政事不幸其间不能尽得其人是以不复广求贤哲而姑取软熟易制之人以充其位于是左右私防使令之贱始得以奉燕闲备驱使而宰相之权日轻又虑其势有所偏而因重以壅已也则时听外廷之论将以隂察此辈之负犯而操切之陛下既未能循天理公正心以正朝廷之大体则固已失其本矣而又欲兼听士大夫之公言以为驾御之术则士大夫之进见有时而近习之从容无间士大夫之礼貌既庄而难亲其议论又苦而难入近习便嬖侧媚之态既足以蛊心志而胥吏狡狯之术又足以胘聪明此其生熟甘苦既有所分恐陛下未及施其驾驭之术而已堕其计中矣是以虽欲微抑此辈而此辈之势日重虽欲兼采公论而士大夫之势日轻重者既挟其重以窃陛下之权轻者又借力于所重以为窃位固宠之计中外相应更济其私日往月来浸淫耗蚀使陛下之徳业日隳纲纪日壊邪佞充塞货赂公行兵愁民怨盗贼间作灾异数见饥馑荐臻羣小相挺大人皆得满其所欲惟有陛下了无所得而国家顾乃独受其帝为动容竦听因条陈救荒之策首劄画为七事其一以为救荒之务早行检放从实蠲减其二劝分之数量与增减使得其平其三上户蓄米不多特许减半推赏使应募者众其四乞拨丰储仓米三十万石以备粜济其五民间官物并与住催其户部指定支遣之数且于内库支借绍兴丁钱宜预行蠲放其六受命之初即当印榜招海商贩广米至浙东许以不收杂税钱到则依价出粜更不裁减其七乞申严行下官吏奉行不防者奏劾老病昏愚者汰遣恻怛爱民才力可使者许不拘文法时暂差权次复陈二説一乞着令自今水旱约及三分以上第五等户并免检踏具帐先与全户蠲放如及五分以上则第四等户亦如之及推行崇安社仓法于天下一言绍兴和买均输之重请革其帝深纳之　赈临安府及严州饥民　十二月癸卯朔以徽饶二州民流者众罢守臣官出南库钱三十万缗付新提举浙东常平朱熹赈粜　戊申諡刘安世曰忠定　甲寅雹丙辰诏县令有能举荒政者监司郡守以名闻　甲
　　子下朱熹社仓法于诸路初熹始拜命即移书他郡募米商蠲其征及至视事于西兴则客舟之米已辏集熹日钩访民隐按行境内始于防稽诸县次及七郡穷山长谷靡所不到每出皆乘单车屏徒御一身所需皆自赍以行秋毫不及州县以故所至人不及知郡县官吏惮其风采至有自引去者所部肃然凡政有不便于民者悉厘革之因上言乾道四年民艰食熹请于府得常平米六百石赈贷夏受粟于仓冬则加息计米以偿自后随年敛散歉则蠲其息之半大饥则尽蠲之凡十有四年以元数六百石还府见储米三千一百石以为社仓不复收息每石止收耗米三升以故一乡四五十里间虽遇歉年民不缺食诏下其法于诸路其法以十家为甲甲推一人为首五十家则推一人通晓者为社首其逃军及无行之士与有税粮衣食不缺者并不得入甲其应入甲者又问其愿与不愿愿者开具一家大小口若干大口一石小口五斗五岁以下者不预置籍以贷之其以湿恶不实还者有罚帝谓王淮曰朱熹政事却有可观淮言熹行其所学民被实恵诏诸路各行其法　戊辰金遣魏贞吉等来贺明年正旦先是王抃绐金使取国书及使归金主诛之嗣岁金使至帝以徳夀宫之命为离席受国书寻悔之至是复要帝立受帝还内令抃往谕防抃擅许贞吉用旧仪见帝不怿者数日权吏部尚书赵汝愚因亟攻抃帝始有黜抃意　金主谓宰臣曰山东大名等路明安穆琨户之民往往骄纵不亲稼穑不令家人农作尽令汉人佃莳取租富家尽服纨绮酒食逰宴贫者争慕效之欲望家给人足难矣更当委官阅实户数计口授地必令自耕力不赡者方许佃于人仍禁其农时饮酒又曰奚人六明安已徙居咸平临潢泰州其地肥沃且精勤农务各安其居女真人徙居奚地者闻皆自耕岁用亦足彼地肥美异于他处惟附都民以水害稼者赈之其惰农饮酒劝农谋克及都管各以等第科罪




　　资治通鉴后编卷一百二十五
　　钦定四库全书
　　资治通鉴后编卷一百二十六
　　刑部尚书徐干学撰
　　宋纪一百二十六【起黓摄提格正月尽柔兆敦牂十二月凡五年】
　　孝宗绍统同道冠徳昭功哲文神武明圣成孝皇帝
　　淳熙九年春正月丁丑命两淮戍兵岁一更　癸未罢枢宻都承防王抃抃怙宠为奸王淮极陈其罪谓人主受谤鲜不由此帝即与抃外祠且曰丞相直谅无隠君臣之间正宜如此因罢诸军承受复枢宻文书关録两省旧法以文臣为都承防抃自是不复召以福州观察使终　除金谿陆九渊为国子学正九渊言论感发诸生兴起教人不用学规有小过言中其情或至流汗有怀于中而不能自晓者为之条析其故悉如其心　三月辛未朔诏赈济忠万恭涪四州　癸未赈济镇江癸巳金颁重修制条　夏四月癸亥帝览陆贽奏议谕讲读官曰今日之政恐有如徳宗之弊者卿等条陈勿隠　六月丁巳同知枢宻院事谢廓然致仕以周必大知枢宻院事戊午谢廓然卒　龚茂良家投匦讼寃遂复资政殿学士諡庄敏　庚申太白昼见临安府蝗诏守臣亟加焚瘗　甲子太白昼见经天提举浙东常平朱熹以前后奏请多所见抑幸而从者率稽缓后时又以蝗旱相仍不胜忧愤乃上疏言为今之计独有断自圣心沛然发号责躬求言然后君臣相戒痛自省改其次惟有尽出内库之钱以供大礼之费为收籴之本诏户部无得催理旧欠诏诸路漕臣遵依条限检放租税诏宰臣沙汰被灾路分州军监司守臣之无状者遴选贤能责以荒政庶几犹足以下结人心消其乗时作乱之意不然臣恐所忧者不止于饿殍而在于盗贼防其害者不止于官吏而上及于国家也复上时宰书其略曰朝廷爱民之心不如惜费之甚是以不肯为极力爱民之事明公忧国之念不如爱身之切是以但务为阿防承防之计然民之与财孰轻孰重身之与国孰大孰小财散犹可聚民心一失则不可复收身危犹可安国势一倾则不可复正至于民散国危而措身无所则其所聚有不为大盗积者耶　秋七月甲戌以江西常平义仓及桩管米四十万石付诸司预备赈粜　辛巳出南库钱三十万缗付朱熹备赈粜　金宰臣奏事金主颇有疾宰臣请退金主曰岂以朕之微爽于和而倦临朝之大政耶使终其奏　壬辰以资政殿学士李彦颖防知政事　诏发所籴米百四十万石补淳熙八年赈济之数于沿江屯驻诸州桩管　八月己亥朔诏绍兴民户去嵗已纳夏税应减者三十万缗理为今年之数淮东浙西蝗壬子定诸州官捕蝗赏罚　除朱熹直
　　徽猷阁以其赈济有劳也　九月庚午以王淮梁克家为左右丞相时成都阙帅帝加访问王淮以留正对帝曰非闽人乎淮曰立贤无方汤之执中也必曰闽有章惇吕惠卿不有曽公亮苏颂蔡襄乎必曰江浙多名臣不有丁谓王钦若乎上称善遂用正帅蜀而拜淮左相丙子封子彤为安定郡王　癸巳大享明堂大赦
　　乙酉以钱引十万缗赐泸州备赈粜　辛卯封伯圭为荥阳王　癸巳太白昼见　乙未禁蕃舶贩易金银着为令　金夀州刺史额哩叶同知察喇军事判官孙绍先塲副使韩仲英等以受商赂纵禁物出界皆处死冬十月辛亥塞四川沿边支径　甲子蠲诸路旱伤
　　州军淳熙七年八年逋赋出县官缗钱以赏户部　十一月戊辰朔禁臣庶之家妇饰僣拟　庚午赈防路饥丙子金东京留守徒单贞以与海陵逆谋伏诛妻永
　　平县主子慎思并赐死　乙酉进奏院火
　　十年春正月丁丑以端明殿学士施师佥书枢宻院事　辛巳金广乐园灯山火　壬年金主如春水诏夹道三十里内被役之民与免今年租税仍给佣直　国子学録永嘉薛叔似登对论祖宗立国之初除二税外取民甚轻自熙宁以来赋日增而民困滋甚帝嘉纳之因曰朕在宫中如一僧叔似曰此非所望于陛下当论功业如何正使海内富庶如文景不过江左之文景法度修明如明章不过江左之明章陛下即位二十余年国势未张未免牵于苟安无事之説帝黙然复数日宰执进拟朝士帝出寸纸书叔似及应孟明姓名嘉其奏对也叔似迁太常博士寻除枢宻院编修官　甲申防知政事李彦颖罢　以黄洽为御史中丞洽奏荐举请托必竞于宰执台諌之门若宰执台諌不为人覔举使士大夫咸自淬厉以公道得之岂不甚善或果知其人露章以荐亦何不可潭州奏强盗罪不至死应配者坐加役流有防具议洽曰强盗异他盗以其故为也若正髠役三年之后圏槛一弛豨突四出善良受害可胜数耶况役时必去防闲之具走逸结合患尤甚焉帝深然之朱熹行部至台知州唐仲友为其民所讼熹按得其
　　实而仲友与王淮同里且为姻家已除江西提刑未行而熹论之淮匿其章不以闻熹论益力章前后六上淮不得已夺仲友江西新命以授熹熹辞不拜遂乞祠差主管台州崇道观熹自是杜门不出作武夷精舍居之二月癸卯窜内侍陈源于建宁源提举徳夀宫恃恩
　　専恣其厮役亦补官帝闻而恶之故窜寻移彬州且籍其赀进纳徳夀宫　三月戊辰李焘上续资治通鉴长编诏藏秘阁自建隆迄靖康一祖八宗之事凡九百七十八卷卷第总目五卷较旧史损益修换四千四百余事焘自谓此书宁失之繁毋失之畧上亦谓其书无愧司马迁焘请序许之竟不克就　丙子金初制宣命之宝金玉各一　乙酉金雨土　己丑除诈称灾伤籍产法　夏四月丙申再蠲临安民丁身钱三年　己亥命湖南广西堙塞溪洞径路　癸丑金地生白毛　五月丁亥金雨雹地生白毛　辛卯诏防襄阳本渠以渠傍地为屯田寻诏民间侵耕者就给之　六月戊戌监察御史陈贾请禁道学王淮以唐仲友故怨朱熹欲沮之于是吏部尚书郑丙上防言近世士大夫有所谓道学者欺世盗名不宜信用帝已惑其説淮又以太府丞陈贾为监察御史贾因面对首论曰臣窃谓天下之士所学于圣人之道者未始不同既同矣而谓己之学独异于人是必假其名以济其伪者也邪正之辩诚与伪而已矣表里相副是之谓诚言行相违是之谓伪臣伏见近世士大夫有所谓道学者其説以谨独为能以践履为髙以正心诚意克己复礼为事若此之类皆学者所共学也而其徒乃谓己独能之夷考其所为则又大不然不几于假其名以济其伪者耶臣愿陛下明诏中外痛革此习每于听纳除授之间考察其人摈斥勿用以示好恶之所在庶几多士靡然向风言行表里一出于正无或肆为诡异以干治体实宗社无疆之福葢指熹也帝从之由是道学之名贻祸于世后直学士院无锡尤袤以程氏之学为贾所攻言于帝曰道学者尧舜所以帝禹汤文武所以王周公孔孟所以设教近立此名诋訾士君子故临财不茍得所谓亷介安贫守道所谓恬退择言顾行所谓践履行已有耻所谓名节皆目之为道学此名一立贤人君子欲自见于世一举足且入其中俱无所免此岂盛世所宜有愿循名责实听言观行人情庶不坏于疑似帝曰道学岂不美之名正恐假托为奸真伪相乱耳久之郑丙出知泉州为政暴急或劝之尚寛丙曰吾疾恶有素岂以晩节易所守哉闻者哂之　乙巳罢昭州嵗贡金　壬子金有司奏右司郎中段珪卒金主曰是人甚明正可用如知登闻检院巨构每事但委顺而已　庚申严赃吏禁　秋七月丙寅帝如明庆寺祷雨甲戌以旱暵求直言尤袤上言天地之气宣通则和壅遏则乖人心舒畅则悦抑鬱则愤催科峻急而农民怨闗征苛察而商旅怨差注留滞而士大夫有失职之怨廪给朘削而士卒有不足之怨奏谳不时报而久系囚者怨幽枉不获伸而负累者怨强暴杀人多特贷命使己死者怨有司买纳不即酬价使负贩者怨人心抑郁所以感伤天和者岂特一事而已方今救荒之策莫急于劝分输纳既多朝廷吝于推赏乞诏有司检举行之　户部尚书韩彦直乞广籴为备且言寃滥为致旱之由乞追究部曲曽诬陷岳飞者以慰忠魂　丁丑诏除灾伤州县淳熙八年欠税　甲申雨八月乙未金以女真字孝经千部分赐防卫亲军
　　戊申以施师防参知政事兼同知枢宻院事以御史中丞黄洽参知政事洽为中丞尽言无隠然所论列未尝攟摭细故他慝以累其终身为人质直端重有大臣体尝言居家不欺亲仕不欺君仰不欺天俯不欺人幽不欺神何用求福报哉至是擢参政帝谓洽曰卿每告朕用人今卿居用人之地不可不勉洽奏云因言固可以知人轻听亦至于失人是故听言不厌其广广则庶几其无壅择言不厌其审审则庶几其无误帝深然之乙巳金大名府明安人马华善谋叛伏诛　庚戌以
　　史浩为太保魏国公致仕　九月己巳金译经所进所译易书论语孟子老子子文中子刘子及新唐书金主谓宰臣曰朕所以令译五经者正欲女真人知仁义道徳所在耳命颁行之　壬午蠲诸州逋负内藏库钱六十万缗　丁亥禁内郡行铁钱　冬十月乙未诏两浙义役从民便以右正言蒋继周极言其害故也　十一月壬戌朔日有食之敷文阁学士兼侍讲李焘条上古今日食于是月者三十四事因奏曰心天王位其分为宋十一月于卦为复方潜阳时隂气乗之故比他食为重非小人害政即敌窥中国之兆也宜为之备　甲戌大阅于龙山遂入玉津园　闰月甲午金主谓宰臣曰帝王之政固以寛慈为徳然如梁武帝専务寛慈以至纲纪大坏朕尝思之赏罚不滥即寛政也余复何为壬寅诏却安南献象　戊午金主谓宰臣曰女真进士可依汉儿进士补省令史夫儒者操行清洁非礼不行以吏出身者自幼为吏习其贪墨至于为官习性不能迁改政道兴废实由于此又曰起身刀笔者虽有才力可用其亷介之节终不及进士也
　　十一年春正月辛卯朔土　丙午诏江东西路诸监司义役差役从民便用监察御史谢谔言也　甲寅雨土　二月甲申诏两淮京西湖北万弩手令在家阅习每州许嵗上材武者一二人试授以官如四川义士之制　三月癸巳命利路三都统呉挺郭钧彭杲宻陈出师进取利害以备金人　壬午金主如上京太子乆恭守国　庚戌诏御试策有及军民利害者考官裒类以闻　夏四月甲子以兴元义胜军移戌襄阳　戊辰赐礼部进士卫泾以下三百九十四人及第出身　癸未重颁绍兴申明刑统　五月己丑金主至上京戊戌宴于皇武殿赐诸王妃主宰执百官命妇各有差宗戚皆霑醉起舞竟日乃罢　乙卯太白昼见　六月庚申以周必大为枢宻使帝谓必大曰若有边事宣抚使惟卿可耳他人不能也必大上诸军升差籍时防名召一二察其能否于是主师悚激无敢容私因创诸军试法其在外解发者必亲自阅之　校书郎奚商衡奏制科取士勿拘三嵗之制帝曰贤良得人国家盛事自今有合召试者举官即以名闻　秋七月甲寅筑黎州要冲城　九月甲寅减四川酒课六十八万缗　敷文阁学士致仕李焘卒焘甫冠愤金讐未报着反正议十四篇皆救时急务为人刚大特立每正色以订国论张栻尝曰李仁甫如霜松雪柏仁甫焘字也焘无嗜好不殖产业生死文字间长编一书用力四十年叶适谓春秋以后才有此书　冬十月甲子命举改官人犯赃者举主降二官　盱眙军奏得金牒以上京天寒地逺来嵗正旦生辰使权停一年　太常博士倪思奏举人轻视史学今之论史者独取汉唐混一之事三国六朝五代为非盛世而耻谈之然其进取之得失守御之当否筹策之踈宻区处兵民之方形势成败之迹俾加讨究有补国家请谕春官凡课试命题杂出诸史无所拘忌考覈之际稍以论策为重毋止以初塲定去留从之　十一月甲寅令陜州嵗时存问处士郭雍　十二月大理寺丞张抑言陂泽湖塘水则资之潴泄旱则资之灌溉近者浙西豪宗每遇旱嵗占湖为田筑长堤中植榆栁外捍茭芦于是旧为田者始隔水之出入苏湖常秀昔有水患今多旱灾葢由于此乞责县令毋给据监司觉察有围裹者以违制论给据与失察者并坐之既而漕臣钱冲之请每围立石以识之凡一千四百八十九所令诸郡遵守焉
　　十二年春正月丁亥金主宴妃嫔亲王公主文武从官于光徳殿宗室宗妇及五品以上命妇与坐者千七百余人赏赉有差　壬辰四川制置使留正诱青羌诺尔结杀之　戊戌日中有黒子　戊申赐任伯諡曰忠敏　庚戌日中复有黒子　二月辛酉雨雹　癸酉金主以东平尹乌库哩色埒怨望杀之　三月乙酉进封皇孙扩为平阳郡王　辛卯禁习渤海乐　夏四月戊辰班淳熈寛恤诏令　丙子谍言故辽达实林牙假道夏人以伐金宻诏吴挺与留正议之　金主曲赦防宁府放免今年租税百姓年七十以上者补一官谓羣臣曰上京风物朕自乐之每奏还都輙用感怆祖宗旧邦不忍舍去万嵗之后当置朕于太祖之侧卿等无忘朕言丁丑宴宗室妇于皇武殿赐官赏赉有差曰寻常朕不饮酒今日甚欲成醉此乐亦不易得也宗室宗妇女及羣臣故老以次起舞进酒金主曰吾来数月未有一人歌本曲者吾为汝等歌之其词道王业艰难及继述之不易至慨想祖宗宛然如睹歌毕泣下羣臣宗戚捧觞上夀皆称万嵗诸夫人更歌本曲如私家之防既醉金主曰太平嵗久国无征徭汝等皆奢纵往往贫乏朕甚怜之当务俭约无忘祖宗艰难因泣下数行宗室亲属皆感泣而退　五月庚寅地震尚书左司郎官杨万里应诏上书曰臣闻言有事于无事之时不害其为忠言无事于有事之时其为奸也大矣南北和好逾二十年一旦絶使敌情不测而或者曰彼有五单于争立之祸又曰彼有匈奴困于东胡之祸既而皆不验道涂相传缮汴京城池开海州漕渠又于河南北签民兵増驿骑制马枥籍井泉而吾之间谍不得以入此何为者耶臣所谓言有事于无事之时者一也或谓金主北归可为中国贺臣以中国之忧正在乎此金之北归葢惩创于逆亮之空国而南侵也将欲南之必固北之或者以身镇抚其北而以其子与壻经营其南也臣所谓言有事于无事之时者二也臣窃闻论者或谓缓急淮不可守则弃淮而守江是大不然昔者吴与魏力争而得合肥然后呉始安李煜失滁扬二州自此南唐始蹙今曰弃淮而保江既无淮矣江可得而保乎臣所谓言有事于无事之时者三也今淮东西十五郡守帅陛下使宰相择之乎使枢廷择之乎使宰相择之宰相未必为枢廷虑也使枢廷择之则除授不自已出也一则不为之虑一则不自已出缓急败事则皆曰非我也陛下将责之谁乎臣所谓言有事于无事之时者四也且南北各有长技若骑若射北之长技也若舟若步南之长技也今为北之计者日缮治其海舟而南之海舟则不闻缮治焉或曰吾舟素具也或曰舟虽未具而惮于扰也绍兴辛巳之战山东采石之功不以骑也不以射也不以步也唯舟而已当时之舟今可复用乎斯民一日之扰与社稷百世之安危孰轻孰重事固有大于扰者也臣所谓言有事于无事之时者五也陛下以今日为何等时耶金人日逼疆场日扰而未闻防金人者何策保疆场者何道但闻某日修某礼文也某日进某书史也是以乡饮理军以干羽解围也臣所谓言有事于无事之时者六也臣闻古者人君人不能悟之则天地能悟之今也国家之事敌情不测如此而君臣上下处之如太平无事之时是人不能悟之矣故上天见灾异异时荧惑犯南斗迩日镇星犯端门荧惑守羽林臣书生不晓天文未敢以为必然也至于春正月日青无光若有两日相摩者兹不曰大异乎然天犹恐陛下不信也至于春日载阳复有雨雪杀物兹不曰大异乎然天犹恐陛下又不信也乃五月庚寅又有地震兹又不曰大异乎且夫天变在逺臣子不敢奏也不信可也地震在外州郡不敢闻也不信可也今也天变频仍地震辇毂而君臣不闻警惧朝廷不闻咨访臣不知陛下于此悟乎否乎臣所谓言有事于无事之时者七也自频年以来两浙最近则先旱江淮则又旱湖广则又旱流徙相续道殣相枕而常平之积名存而实亡入粟之令上行而下慢静而无事未知所以赈救之动而有事将何所仰以为资耶臣所谓言有事于无事之时者八也古者足国裕民惟食与货今之所谓钱者富商巨贾阉宦权贵皆盈室以藏之至于百姓三军之用惟破楮劵尔万一如唐泾原之师因怒粝食蹴而覆之出不逊语遂起朱泚之乱可不为寒心哉臣所谓言有事于无事之时者九也古者立国必有可畏非畏其国也畏其人也故苻坚欲图晋而王猛以为不可谓谢安桓冲江左之望是存晋者二人而已异时名相如赵鼎张浚名将如岳飞韩世忠此金人所惮也近时刘珙可用则早死张栻可用则沮死万一有缓急不知可以督诸军者何人可以当一面者何人而金人之所素畏者又何人也或者谓人之有才用而后见臣闻之记曰苟有车必有其式苟有言必闻其声今曰有其人而未闻其可将可相是有车而无式有言而无声也且夫用而后见非临之以大安危试之以大胜负则莫见其用也平居无以知其人必待大安危大胜负而后见焉成事幸矣万一败事悔何及耶昔者谢之北御苻坚而郗超知其必胜桓温之西伐李势而刘惔知其必取葢于履屐之间无不当其任温于蒱博不必得则不为二子于平居无事之日葢必有以察其小而后信其大也岂必大用而后见哉臣所谓言有事于无事之时者十也愿陛下超然逺览昭然速寤勿恃圣徳之崇髙而増其所未能勿恃中国之生聚而严其所未备勿以天地之变异为适然而法宣王之惧灾勿以臣下之苦言为逆耳而体太宗之諌勿以女谒近习之害政为细故而监汉唐季世致乱之由勿以仇讐之包藏为无他而惩宣政晩年受祸之酷责大臣以通知边事军务如富弼之请勿以东西二府而异其心委大臣以荐进谋臣良将如萧何所竒勿以文武两途而殊其辙勿使赂宦者而得旄节如唐大厯之弊勿使货近幸而得招讨如梁段凝之败以重蜀之心而重荆襄使东西形势之相接以保江之心而保两淮使表里唇齿之相依勿以海道为无虞勿以大江为可恃増屯聚粮治舰扼要君臣之所咨访朝夕之讲求姑置不急之务唯専备敌之策庶防上可消夫天变下不堕于敌奸然天下之事有本根有枝叶臣前所陈枝叶而已所谓本根则人主不可以自用人主自用则人臣不任责然犹未害也至于军事而犹曰谁能忧此吾当自为今日之事将无类是传曰水木有本原圣学髙明愿益思其所为本原者时帝临御久事皆上决宰执唯奉防而行羣下多恐惧顾望故万里于疏未极言之太常丞徐谊亦谏帝曰人主日圣则人臣日愚陛下谁与共功名乎帝不能用　辛卯福州地震诏赵汝愚察守令择兵官防盗贼　六月庚申金皇太子乆恭卒金主命太子妃及诸皇孙执丧并用汉仪太子天性仁厚尝奏曰东宫贺礼亲王及一品皇族皆北面拜伏臣但答揖伏望圣慈听臣答拜庶敦亲亲友爱之道金主从之遂为定制一日侍宴于常武殿典食令聂赫进粥将食有蜘蛛在粥盌中聂赫恐惧失措太子从容曰蜘蛛吐丝乗空忽坠此中耳岂汝罪哉在东宫十五年恩德浃人者深及卒侍卫军士争入临于承华殿下声殷如雷百姓皆于市门巷端为位恸哭时诸王妃主入临多从奴婢颇喧杂不严枢宻使图克坦克宁遣出之身防宫门严饬禁卫如法然后听入从者有数谓东宫官属曰主上巡幸未还太子不幸至于大故汝等此时能以死报国乎吾亦不敢爱吾生也辞色俱厉闻者肃然敬惮皇孙金源郡王玛达格哀毁过甚克宁諌曰哭泣常礼也郡王身居冢嗣岂以常礼而忘社稷之重乎召太子侍读完顔匡谓曰尔侍太子日久亲臣也郡王哀毁过甚尔当固谏谨视郡王勿去左右金主时在天平山闻克宁严饬宫卫谨防皇孙喜其忠诚愈重之　丁丑诏浙东帅臣监司不以时上诸州臧否夺一官　戊寅太白昼见　秋七月丁酉太白昼见经天　甲辰以淮西屯田卤莽总领军师漕臣守臣夺官有差　八月乙丑诏户部给舍台諌议官民户役法以闻　九月甲申金主次辽水召见百二十嵗女真老人能道太祖开创事金主嘉叹赐食并赐帛己酉还中都临奠宣孝太子于熙春园　丙辰金宰臣奏事退金主谓左右曰宰相年老艰于久立可置小榻廊下使少休息　冬十月辛亥加上太上皇太上皇后尊号　甲子金主谓宰臣曰防卫年老出职而授临民手字尚不能书何以治民人胸中明暗外不能知精神昏耄己见于外是强其所不能也天子以兆民为子不能家家而抚在用人而已知其不能而强授之百姓其谓我何　十一月丁亥鄂州大火燔万余家江风暴作结庐隄上泊舟岸下者焚溺无遗　戊子雷　淮水冰断流　辛丑合祀天地于圜丘大赦　金枢宻使图克坦克宁表请立金源郡王为皇太孙以系天下之望曰此事贵果断不可缓也缓则起觊觎之心来谗佞之言岂唯储位久虚恐骨肉之祸自此始矣金主以为然十二月戊午诏起复皇孙金源郡王玛达格判大兴尹进封原王　金主尝与宰臣议古有监军之事平章政事襄曰汉唐初无监军将得専任故战必胜攻必克及叔世始以内臣监军动为所制故多败而少功若将得其人监军诚不必置金主嘉纳之十三年春正月庚辰朔以上皇夀八十率羣臣诣德夀宫行庆夀礼大赦推恩　二月甲寅诏犯盗两次以上虽为从论死　三月癸巳金香山寺成金主往观之赐名大永安给田二千畆栗七千株钱二万缗　夏四月辛亥诏吴挺结约夏人　壬子金主谓侍臣曰朕常日御膳务从减省若欲丰腆虽日用五十羊亦不难然皆民之脂膏不忍为也辽主闻民间乏食谓何不食干腊葢幼失师保之训及即位遂不知民间疾苦想前代之君享富贵而不知稼穑艰难者甚多其失天下皆由此也又曰隋炀帝时杨素専权行事乃不慎委任之过与正人同处所知必正道所闻必正言不可不慎也今原王府官属当选纯谨秉性正直者充用勿用有权术之人　五月癸未日中有黒子　甲申金人以兴尹原王玛达格为尚书右丞相赐名璟　戊子金卢沟决于上阳村湍流成河遂因之　丙申赐冲晦处士郭雍号曰颐正先生仍遣官就问雍所欲言备録来上时雍年八十有三矣　宴讲官于秘书省时进读陆贽奏议终篇赐侍讲萧璲等御筵及金器鞍马帝召宰执赐酒从容语曰自古人主读书少有知道知之亦罕能行之甚者但作歌诗如隋陈之君竟亦何补唐徳宗岂不知书然所行不至与陆贽论事皆使中人传防且事有是非靣相诘难犹恐未尽传防安能尽耶投机之防间不容髪惟其若此失事多矣故朕每事以徳宗为戒　以李大性主管吏部架阁文字大性进典故辨疑百篇皆本朝故实葢网罗百氏野史订以日厯实録核其正舛率有据依帝读而褒嘉之　秋闰七月丙午朔雨雹　戊申以留正佥书枢宻院事正在蜀以简素化民归装仅书数簏　己未五星皆伏　八月乙亥朔日月五星聚于轸　戊寅金尚书省奏河决卫州城坏命户部侍郎王寂都水少监王汝嘉徙卫州于胙城县寂驰传视被灾之处不为拯救乃専集众以网鱼取官物为事民甚怨疾金主闻而恶之遣户部尚书刘玮往行部事从宜规画黜寂为蔡州防御使　九月乙巳诏伪造防子凡经行用并处死　冬十月甲午金诏増河防军数　金左丞相徒单克宁以原王未正太孙之位屡请于金主时诸子赵王永中最长而克宁又与永中有亲金主叹曰克宁真社稷臣也　十一月庚申金立右丞相原王璟为为皇太孙　甲子王淮等上仁宗英宗玉牒神哲徽钦四朝国史列传皇帝防要　金主谓宰臣曰朕闻宋军自来教习不辍今我军専务游惰卿等勿谓天下既安而无豫防之心一旦有警兵不可用顾不败事耶其令以时训练　丙寅右丞相梁克家罢　除陆九渊将作监丞给事中王信上防论驳改九渊主管台州崇道观九渊与李成之书曰王给事谓吾将白其为首相爪牙者故惶惧为此亦可怜也古人所以不屑屑亍间政适人而务有以格君心者葢君心未格则一邪去一邪登一弊去一弊兴如循环然何有穷也及君心既格则规模趋向有若燕越是非邪正有若苍素大明东升羣隂毕伏是者亦何足复污人牙颊哉向来面对粗陈梗概明主不以为枉而条贯靡竟统纪未终所以低佪之久者欲俟再望清光输写忠蕴以致臣子之义耳然而不遂则亦天也王氏之子焉能使予不遇哉　十二月甲申金左諌议大夫黄久约言递送荔枝非是金主曰朕不知也今令罢之丙戌谓宰臣曰有司奉上唯沽办事之名不问利害如何朕尝欲得新荔枝兵部遂于道路特设铺递比因諌官黄久约言朕方知之夫为人无识一旦临事便至颠沛宫中事无大小朕尝观览者以不得人故也如使得人宁复他虑　甲午少师致仕陈俊卿卒令诸子勿祈恩泽勿请諡树碑上闻嗟悼諡正献俊卿幼庄重不妄言笑孝友忠敬得于天资平居恂恂若不能言立朝则正色危论分别邪正靣斥权势无顾避凡所奏请闗治乱安危之大者雅善汪应辰李焘尤敬朱熹屡尝论荐焉　戊戌大理寺奏狱空　是嵗金河决卫州隄坏其城泛溢及大名




　　资治通鉴后编卷一百二十六
　　钦定四库全书
　　资治通鉴后编卷一百二十七
　　刑部尚书徐干学撰
　　宋纪一百二十七【起彊圉协洽正月尽屠维作噩十二月凡三年】
　　孝宗绍统同道冠徳昭功哲文圣武明圣成孝皇帝
　　淳熙十四年春正月癸亥出四川桩积米贷济金洋州及闗中四州饥民　二月己卯金改闵宗庙号曰熙宗丁亥以周必大为右丞相时封事多言大臣异同必
　　大曰各尽所见归于一是岂可尚同陛下复祖宗旧制命三省覆奏而后行正欲相维非止奉行文书也　戊子以施师防知枢宻院事师惓惓捜访人才手书置夹袋中每有除授必列陈之　丙申金命罪人在禁有疾听亲属入视　三月乙卯金尚书省言孟家山金口闸下视都城百四十余尺恐暴水为害请闭之诏可夏四月戊子赐礼部进士王容以下四百三十五人及第出身袁韶与焉时帝策士不尽由有司是举容本第三亲擢为榜首翰林学士洪迈言贡举令赋限三百六十字论限五百字今经义论策一道有至三千言赋一篇防六百言寸晷之下唯务贪多累牍连篇何由精妙宜俾各遵体格以返浑淳　辛丑金中都地震　五月乙巳成都火燔七千家　是月有星出浊际大如日与月相摩荡而入　六月戊寅以久旱班画龙祈雨法金免中都河北等路被河决水灾军民租税　甲申诣太乙宫明庆寺祷雨　丁亥观文殿大学士特进仪国公梁克家卒諡文靖　庚寅临安火　辛夘太白昼见癸巳诏衡州葺炎帝陵庙　秋七月丙午诏羣臣陈
　　时政阙失及当今急务　己酉诏监司条上州县弊事民间疾苦　辛酉江西湖南饥给度僧牒鬻以籴备赈主管南京鸿庆宫朱熹除江西提刑时杨万里荐熹
　　久闻可与监司故有是命　八月癸未以留正参知政九月癸卯太上皇不豫　冬十月辛未帝罢朝视疾
</div>
    <div class="pagination">
<a href="资治通鉴后编_page28.html">上一页</a><span>...</span><a href="资治通鉴后编_page24.html">24</a><a href="资治通鉴后编_page25.html">25</a><a href="资治通鉴后编_page26.html">26</a><a href="资治通鉴后编_page27.html">27</a><a href="资治通鉴后编_page28.html">28</a><span class="current-page">29</span><a href="资治通鉴后编_page30.html">30</a><a href="资治通鉴后编_page31.html">31</a><a href="资治通鉴后编_page32.html">32</a><a href="资治通鉴后编_page33.html">33</a><a href="资治通鉴后编_page34.html">34</a><span>...</span><a href="资治通鉴后编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
