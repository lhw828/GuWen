<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 307 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 307 页/共 607 页</h1>
    <div class="content">　　其一曰，岁断死刑几二千人，比前代殊多。自古杀人者死，以杀止杀也，不当曲减定法，以启凶人侥幸之心。自来奏请贷死之例，颇有未尽理者，致失天下之平。至如强爻□子盗，并有死法，其间情状轻重有绝相远者，使一例抵死，良亦可哀。若据为从情轻之人，特议贷命，别立刑等，如前代斩右趾之比，足以止恶而除害。自余凶盗，杀之无赦。禁军非在边防屯戍而逃者，亦可更□首限，以活壮夫之命，收其勇力之效。
　　二，徒、流折杖之法，禁网加密。良民偶有抵冒，便致杖脊，觽所丑弃，为终身之辱；愚顽之民虽坐此刑，其创不过累旬而平，则已忘其痛楚，又且无愧耻之心，是不足以惩其恶也。若令徒、流罪情理非巨蠹者，复古居作之法，如遇赦降，止可第减月日，使良民则免毁伤肌肤，但苦使之，岁满得为全人，则可以回心自新；顽民则囚之徒官，经历年岁，不能侵扰善良。如此则俗有耻格之期，官有给使之利。
　　三，刺配之法，大抵二百余件，愚民罕能知畏。使其骨肉离散，而道路死亡者甚多，防送之卒劳费尤苦。其闲情理轻者，亦可复古徒流之坐移乡之法【一八】，俟其再犯，然后决刺充军。诸配军并减就本处，或与近地。凶顽之徒，自从旧法。编管之人亦迭送他所【一九】，量立役作时限，不得髡钳。
　　四，令州县考察士民【二○】，有能孝悌力田为觽所知者，委乡里耆老与令佐保明，州给付身帖，如遇有过犯杖已下情轻可恕者，特议赎罚，如再犯，复行科决。
　　五，奏听敕裁，条目繁多，致淹留刑禁，亦合删定。诏付编敕所，详议立法。
　　初，删定编敕官曾布上肉刑议，曰：
　　臣闻先王之制刑罚，未尝不本于仁。然而有断支体、刻肌肤以至于杀戮，非得已也。盖人之有罪，金赎不足以惩者，故不得已而加之墨；墨之所不可惩，故至于为劓、为剕、为宫，乃至乎为大辟。犹以为未尽也，则有被之鞭朴为已轻，宥之五刑为已重，于是乎有流宥之法，此先王所以制刑之□也。
　　自唐、虞、三代，历数百千年，其治乱盛衰而世重世轻则有之矣，然而未之有改也。战国及秦，务为惨核，然后有参夷之诛，烹凿之酷。汉兴，与民休息，约法三章，而伤人诸刑犹莫之废；至文帝，遂除肉刑而定笞棰之令，外有轻刑之名，而死者盖愈多矣。后世因之，定为律令，大辟之次遂处以流刑，以代墨、劓、剕、宫之法，此不惟非先王流宥之意，而又失重轻之差。盖律之所谓流，方古之五流，益已轻矣。
　　古者井天下之地，夫授之田亩、宫室，宗族、坟墓、乡田同井，守望相助，疾病相扶持，故人人有安土重迁之意。及流之远方，则不授之田亩，不给之赒饩，徒隶困辱，以至终身，其距于死无几也。近世之民，离乡轻家，东西南北转徙而之四方，固不以为患，而居作一年，即听附籍，乃欲以惩创罪邻于死之人，盖已疏矣。况今又行折杖之法，则流、徒、杖、笞等之为古鞭朴之刑耳。夫死刑重，生刑轻，故犯法者多而鞭朴之不能禁止者，不幸皆置之于死，以刑为不忍而不免于杀之，是欲轻之而反重也。扬子曰：「肉刑之刑，刑也。」惟相时之宜而增损之，则轻重有伦，而不失古之所以制刑之意矣。盖治世刑重，乱世刑轻，故五刑之属三千，而周官大辟之罚五百，至穆王度时作刑，而大辟之属二百而已。今大辟之目至多，稍取其闲情实可贷者，处之以宫、剕之刑，则人之获生者甚觽。若军人逃亡应斩，贼盗赃满应绞，刖其足；犯良人于法应死，而情轻者处宫刑之类。至于劓、墨，则刺配之法稍已近之。降此而后，处以流、徒、杖、笞之罪，则制刑之等略备矣。
　　夫死刑之次，莫重于宫，今刑无罪之童幼以备阍寺之职，惟是习熟闻见，故天下莫以为非。诚取于法，应死之人刑而生之，苟以为不可，甚矣其惑且妄也。世之议者，必以谓肉刑之废，其由来久矣，今教化未行，风俗未成，而欲复古之刑，仁者之所不为也。此殆不然。夫刑期于无刑，辟以止辟，古之所以制世者无以易此。又况乎推先王之法，顺当时之变，明刑罚之□，而以生易死，以重即轻，其为仁也孰甚焉！至乎教化行，风俗成，而人犹有犯礼义、奸文网者，则刑之将不止于此矣。臣以谓宜于死刑下增剕、宫二刑，以代死罪之情轻者；裁定刺配之法，以仿古人劓、墨；其次乃处流罪，于理为当。于是，上问执政曰：「布所言肉刑，可即行否？」安石曰：「理诚如此，即行亦无害，但务斟酌。所当施肉刑者，如禁军逃走未曾结构为非，又非在征战处，诸合斩者，刖足可矣。」冯京以为坏军法，安石曰：「前代军法但行于战伐时，若罢兵，即解约束。律在军所与平时法自不同也。」上曰：「如盗贼可用肉刑更无疑，斩趾亦是近世法。」京言唐太宗亦终不用，安石曰：「太宗虽用加役流代斩趾，然流终亦不可独行，故唐已有决杖配流之法。盖当时自有别敕施行，不专用律。若专用律，则死罪外即用流法，无以禁奸，决不可行也。」检正中书户房公事曾布言：「近言刑统刑名、义理多所未安，乞加刊定。朝旨令臣看详。今条析刑统疏义【二一】，繁长鄙俚，及今所不行可以删除外，所驳疏义乖谬舛错凡百事，为三卷上之。」诏布看详刑统，如有未便，续具条析以闻。元佑实录四年五月二日庚申有此，朱史削去。王安石日录四年二月五日乃有上问曾布所论肉刑可行否，朱史却附见三年八月二十一日戊寅，不知孰是，当考。今姑从朱史，并布肉刑论就此书之，仍附驳律错谬事。
　　布始为编敕删定官，即言：「立法必本于律，律所未安，不加刊正，而独欲整齐一时号令，是舍其本而治其末也。」因乞先刊正律文。诏布条析具上。布言律疏义繁长鄙俚，及今所不行可删除外，凡驳其舛错乖谬百事，为三卷上之。诏布如有未便，续条析以闻。司马光云布素为王安石所厚，使之改定律文。不知究竟如何，当考。
　　中书又言：「奉手诏，以天下戍兵迎送役苦，欲开远官就移之法。勘会川、广等路，远官往还动涉年岁，道路艰难，行李縻费，以此赴任稽迟，或多方规免，致在任者过期不得代，或久阙正官，差注不行，兼远方兵民迎送劳敝，欲应川峡、广南、福建七路除堂除、堂选知州外，委本路转运司置逐等差遣员阙簿，录逐官到任月日，成资替者到任及三年，三十月替者及一年，三年替者及一年半，收为阙次，依审官东院、流内铨例，逐月上旬检举员缺，牒所部州军阙报本处官【二二】。如见任官去替期半年以下，或已得替人，并许依本资序指射员阙，内京朝官监当合入亲民、合关升差遣，选人合入职官【二三】、令录及循资并听依。今任满日合入资序指射差遣，限检举后一年满日转运司定合差注人姓名【二四】，申审官东院、流内铨，保明申奏，降敕告差移。如旧任未满，或替人未到，仍听在旧任待阙。如新任非次阙官，即令赴新任。如阙有两人以上指射，差先得替人；县令即先差遣系奏举人，如俱系奏举，亦差先得替人。应本州岛官愿再授本州岛差遣、本贯川峡四路人愿再授本路差遣者，并听。其所使阙如一年内无人指射，即申审官东院、流内铨差官，如未差官却有本路官指射，亦听申奏施行。如已差，即限十日牒知。如将来因此致审官东院、流内铨合入七路人难得员阙，许权差入次远及近地。应合详具条约，令审官东院、流内铨及逐路条奏，其逐路职由，仍令三司约定闻奏。审官西院、三班院使臣令枢密院依此具制置条件以闻。」从之。仍诏七路转运司各举一官员管勾文字。
　　初，上督执政指挥川、广等路远官就差文字，曾公亮欲且令提点刑狱、转运使同举，王安石曰：「如此，则得再任者少矣。」及具草，安石欲云除堂除、堂选知州外，尽许就差。公亮、韩绛以为知州当自朝廷除之。至是，上改定如安石所草，又读至见在审官、铨合入远人令权入近地，上曰：「当增云次远及近地。」其后冯京言：「川峡差本土人知州不便。」上问其故，京曰：「今仕宦一任远，一任近，而四路人许连任就四路，则是常得家便，实为大幸。」安石曰：「所以分远近者，均劳佚甘苦。今内地人不乐入四路，四路人乐就家便，用新法即两得所欲，何须苦之使两失优便？且此非特便于士人，省吏卒迎送劳费，尤为善法也。」其后冯京云云，日录在四年三月二十五日。新、旧纪并书诏：「川峡、福建、广南七路，之官罢任，迎送劳苦。其令转运使立格就注，免其赴选。具为令。」
　　上因论及西事，王安石曰：「边事极易了，止是朝廷纲纪未立，人趣向未一，未可论边事。若论边事，不须远引先王，且令柴世宗有如此晏安之中国，当西夏数州之地、数岁之孤儿，不知还能扫除得否？」安石因论当奖用功赏，变移风俗。又言：「干，君道也。非刚健纯粹，不足以为干。」曾公亮言：「当兼用道德。」上曰：「今一辈人所谓道德者，非道德也。」安石曰：「乡原似道德而非道德也。」上曰：「其闲亦有是智不能及者。」安石曰：「事事苟合流俗，以是为非者，亦岂尽是不能也？」安石又言：「治天下譬如医用药，当知虚实寒热。方虚寒时，纯用乌头、附子，不患过热。」又言：「京师畿内爻□子贼多，今减降不当贷爻□子贼。」上皆以为然。
　　己卯，枢密都承旨、左监门卫将军元仁政为左藏库使、荣州团练使，除宫观差遣；东上合门使李评为枢密都承旨。都承旨旧用合门使以上或大将军，其后专用枢密院吏，而更用士人复自评始。初，上欲除评，问故事如何，王安石曰：「事果可，不须问故事。为物所制者，臣道也；制物者，君道也。陛下若问故事有无，是为物所制。」上以为然，故有是命。八月丙戌，九月乙未、己酉。
　　斩环庆路钤辖李信、庆州东路都巡检刘甫。初，夏人以兵十万筑垒于其境内，李复圭出阵图方略授信、甫及监押种咏，使自荔原堡约时日袭击。信等如其教，未至贼营，贼兵大至，信等觽纔三千，与战不利，多所失亡，退走荔原堡。复圭急收前所付阵图方略，执信等付宁州，命州官李昭用劾以违节制，咏以庾死。狱成，信等伏诛，荔原堡都监郭贵坐不策应除名，免刺面，决配广南牢城。于是，王安石白上言：「复圭斩李信事甚当。」上曰：「文彦博、冯京皆不以为然。朕谓彦博等：卿且置官职，试以人命观之，信所陷至八百人，如何反不死乎？」其实夏人初不犯汉地，复圭徼幸边功，致信等败戮，人皆冤之。既而彦博等欲牒夏人以复圭擅出界事，且乞降诏。王安石曰：「夏人但见复圭屡出侵之，不知所以，或当少有畏惮。若便牒报，示以情实，往往旅拒。」上曰：「善。」乃不果牒。实录云夏人犯大顺城，复圭命信等出战。按：信等败处乃荔原堡北，非大顺城也。荔原堡北事在五月，犯大顺城在八月。方敌犯大顺城时，信等久已下狱，且将诛矣。朱本以王安石故，多为复圭讳，辄改墨本，云信等违复圭教令取败。其附传又云信等逗留违师期。皆非事实。范镇铭复圭墓亦云信以违节度斩，盖缘饰也。今并从元佑墨本及司马光日记删修。文彦博欲移牒，降手诏，据日录在二十六日，今并书。新纪书：己卯，环庆路钤辖李信、巡检刘甫坐与夏人战败伏诛。旧纪于十月丙子乃书二人伏诛。案宋史亦以斩李信、刘甫等为夏人犯大顺城时事，其荔原堡北之败则缺而不书，俱误。
　　提举河北路常平等事王广廉言：「一县之事，不以繁简，惟令佐二员，而主簿、县尉所职各异。苟事有谬误，非所职者，虽坐视其敝而莫得救止。欲令主簿专管勾稽簿书，尉专管捕盗依旧外，县事并令通管。」从之。
　　诏中书，应大卿监以下陈乞恩泽，并检条例进拟，不须面奏。
　　庚辰，废清平军为章邱县、宣化军为高苑县。初，景德三年，即二县置军，分兵屯戍。至是，京东路监司以为无用，废军额为县如故，仍归戍兵于齐、淄二州。旧纪废二军附月末，新纪不书。
　　著作佐郎、删定编敕曾布编修中书条例。四月五日编敕，九月六日中允、说书，十四日集校，二十五日户检。
　　夏人自壬申倾国入寇，攻围大顺城、柔远寨、荔原堡、淮安镇、东谷寨、西谷寨、业乐镇，兵多者号三十万，少者二十万【二五】，围或六七日，或一二日。
　　辛巳，环庆路都监、东头供奉官、合门祗候高敏，钤辖、皇城使郭庆，经略司指使、三班借职魏庆宗、秦勃，并为敌所杀。初，敌声言赍百日粮趋鄜延，敏屡白李复圭曰：「兵家声东击西，兼环庆尝破金汤、白豹等寨，衅隙已深，不可不备。」已而秉常果以三十万趋环庆。副都总管杨遂驻兵大义寨，令敏为先锋将。敌夺大顺城水寨，攻围愈急，敏力战通路，自寅至午，且战且前，斩获颇多，至榆林，援兵不至，中流矢死。敌屯榆林，距庆州四十里，游骑至城下，陕右大震，积九日，敌乃退。高敏等战败，自十月丙寅移见于此敌屯榆林【二六】，游骑至庆州城下，积九日乃解围去，并据李复圭附传及司马光日记。新纪云云，已注戊午日。
　　河东转运使、工部郎中、直龙图阁王广渊为宝文阁待制，知庆州。知杂御史谢景温劾李复圭擅兴致寇，故以广渊代之。初，欲除广渊修撰，王安石曰：「韩缜知秦州，已得待制，兼广渊数年前尝为侍读，当与待制。」上曰：「如广渊，亦须察，恐饱则扬去。」然卒从安石言。既而御史范育言：「广渊外虽敏给，中挟谖诈，不宜在侍从之列。况西戎未怀，谋帅为重。乞选文武谋勇之士，使帅一道，则边患日清，中外蒙利矣。」不听。
　　右羽林军大将军、邵州团练使令晏为左骐骥使，仍领团练使，为许州都监。先是，诏袒免亲将军已下听补外，令晏虽大将军，以首应诏。宗正司同学官保明堪任，使特命之。令晏为许州都监在九月己丑，今并书。
　　翰林学士司马光言：「奉职考试武举人，而法当先试弓马，若合格即试策。缘弓马者，选士卒之法，非所以求将帅者也。不幸而不能挽强驰突，则有策略将帅之才，不得预试，恐非朝廷建武举之意。况试弓马法，挽与把齐，犹不应格。自今欲乞试策优并挽弓及把者，皆听就试。」中书请如旧制，上批：「再相度。」卒如中书所奏。朱本以为不曾施行，遂削去。今依新本复存之。若谓不曾施行即削去，则当削去者，又何止此也。
　　诏惠州阜民监钱专给韶州；岑水场买铜之费有余，即给转运司移用。初，三司判官张颉请罢本监铸钱，而本路以谓岁得钱二十万缗，用本钱外计得子钱十三万缗，罢之可惜故也。
　　又诏：「嘉、蜀二州违朝旨，不报提举常平仓司文字，委知成都府陆诜劾罪以闻。」诜寻卒，不果劾。诜卒在八月乙酉【二七】，今并书。初，遣使提举常平仓贷青苗钱，诜言：「川峡【二八】四路与内地不同，刀耕火种【二九】，民食常不足，至种芋充饥。今本路省税科折已重，蜀民轻侈不为积蓄，万一岁俭不能偿官，适陷民于死地可哀。愿罢四路使者，如其故便。」并言差役、水利事皆不当改为。其后卒罢三路之使，独置成都府路提举官一员。朱本签贴云会到陆诜后来别无劾到文字，遂删去。今依新本复存之。诜奏疏，据司马光日记在三月十八日。墨本云疏奏，遂罢三路之使。朱本改「遂」字，云朝廷为罢三路之使。要当考究三路罢使实月日，姑如此附见云。知嘉州、司门郎中王浃二年四月到任，知蜀州、驾部郎中高良佐二年四月到任，三年正月替，比部郎中燕介三年十一月到任。日记壬午二十五日又载司农奏成都转运司决陵州公人，为以税钱为青苗，令分析，恐范纯仁得罪或缘此，当考。三月二十五日李南公兼常平可考。
　　癸未，上批：「闻在京诸班直并诸军所请月粮，例皆斗数不足，内出军家口亏减尤多。请领之际，仓界斗级、守门人等过有乞取侵□，甚非朕所以爱养将士之意，宜自今每石实支十斗。其仓界破耗及支散日限、斗级人等禄赐、告捕关防、乞取条令，三司速详定以闻。」先是，诸仓吏卒给军食，欺盗爻□子取十常三四。上知其然，故下诏，且命三司条具。于是，三司言：「主典役人，岁增禄为钱一万四千余缗。丐取一钱以上，以违制论，仍以钱五十千赏告者，会赦不原。」中书谓：「乞取有少多，致罪当有轻重。今一钱以上，论以一法，恐未善。又增禄不厚，不可责其廉谨，宜岁增至一万八千九百缗。在京应千仓界人如因仓事取受粮纲及请人钱物，并诸司公人取受应千仓界并粮纲钱物并计赃钱不满一百徒一年，每一百钱加一等；一千流二千里【三○】，每一千加一等，罪止流三千里。其过致并与者，减首罪二等。徒罪皆配五百里外牢城，流罪皆配千里外，满十千即受赃为首者配沙门岛。若许赃未受，其取与过致人，各减本罪一等。为首者依上条内合配沙门岛者，配广南牢城。仍许人陈告，犯人该徒给赏钱百千【三一】，流二百千，配沙门岛三百千。若系公人，给赏外更转一资。已上人，仍亦许陈首免罪、给赏。」从之。会要：提举三司帐司曾布云熙宁三年九月二十五日河仓条贯，按此乃是八月二十七日立仓法。旧纪书：「癸未，诏：诸仓给受燍量者，临时多寡，并缘为奸，刻军食十常三四【三二】。其增诸仓役人禄，立勾取重法。由是骞减运粮卒坐法者五百余人，奸盗以故得不纵。后推以及内外吏，吏始重仍法【三三】。」新纪削去。削去其谀辞可也，如立仓法安可不书？
　　初，上言：「三司副使不才，如何更择人？」王安石以为才难须务考绩，上曰：「刘晏在江、淮，所任多年少俊锐之人，今如荣諲辈颓堕不晓事，何所用之？」曾公亮曰：「令□充奏更用人可也。」已而遂罢荣諲、张刍等，皆令补外。上又论判官多不才者，兼三司多侵夺有司职事，事非其事。安石曰：「三司所治，多是生事以取赂养吏人，不然则三司何至事多如此？止如纲运抵京，必令申三司然后库务敢纳，此不过吏乞千数百钱，然因此留滞纲运，而送纲者所费不但千数百钱而已。又三司所治事，近则太详，远则太略，所以详近者，凡以为吏人便于取赂而已。若欲省此等事，则当先措置吏人，使廪赐厚而员不冗，然后可为也。人主理财，当以公私为一体，今惜厚禄不与吏人，而必令取赂，亦出于天下财物。既令资天下财物为用，不如以法与之，则于官私皆利。」此以上见日录二年八月十四日，今依朱本附此。继而上又谓执政曰：「吏人及场务、仓库官，当人人赋禄。今不赋禄令受赇，既不免衣食公私之物，而因其受赇，生事坏法，费财者甚觽。若赋禄，则亦不过敛取公私之物还以衣食之而已。」故有是诏。此与五年五月二十六日诏相似【三四】，然有不同处，仍合留存。本志全因日录联此作一段。刑法志因日录联书作一段，略云：中书请更定约束十条，行之。其后，内则政府，外则监司，多仿此法。仓法之设，内外骞增吏禄至百余万缗，皆取足于坊场、河渡、市例、免行役、利息钱，既不耗县官，亦不加赋于民，而吏禄以给云云。又食货志云：京师骞增吏禄四十一万三千四百余缗，监司、诸州六十八万九千八百余缗，然皆取足于坊场、河渡、市例、免行役、利息钱等，而县官骞入财用初无损少焉。当考。
　　又诏蔡河拨发堤岸、斗门公事等，并隶都大制置发运司。
　　甲申，赐大渡河南漖部川山前、山后百蛮都首领苴□敕书、器币、袭衣、银带，以贺登位、贡马等故也。
　　知唐州、光禄卿高赋提点陕西路刑狱。上批：「近令司农寺专主天下常平广惠仓、农田、水利、差役事。今后每骞终，具下项事节闻奏，如有未尽事理，更增损指挥：天下常平、广惠仓见在钱斛若干数目，夏、秋青苗钱散过若干数目，合收若干斛斗、已纳若干、未纳若干、倚阁若干、籴到诸色斛斗若干、斗直若干、出粜过若干、都收息钱若干、赈贷过若干，天下水利兴修过若干处，所役过若干人功、若干兵功、若干民功，淤溉到田若干顷亩，增到税赋若干数目，农田开辟到若干生荒地土，增到若干税赋，天下差役更改过若干事件，□减得若干民力。」此据会要、实录删修，云上批司农寺专主天下常平广惠仓、农田、水利、差役事，自今岁终，可具常平、广惠仓钱谷见在，夏秋青苗钱敛散、纳欠、倚合、籴粜、本息、赈贷、水利兴修所役兵民，淤溉田亩及开辟生荒所增税赋，差役更改数以闻。
　　发运使薛向等言：「近奏举职方员外郎张穆之、虞部员外郎李文卿、开封府兵曹参军张涣权管勾本司公事及准备差遣勾当。今来收受装发，已成伦序。欲乞并差充本司勾当，张穆之仍乞与理运判资序。」诏从之，张穆之候一年，如职事修举，即具保明闻奏。会要八月二十七日事，今附见。
　　看详编修中书条例所言，看详合归有司二十二事：乞臣僚举选人转官循资状令银台司直送铨收；使官员身亡，令止申审官院等；内外辟举官并两制及亡没臣僚之家陈乞亲戚差遣，乞止中书批送所属施行；及乞今后差除官员合有支赐，即札下三司依式，其宗室支赐亦依此；见任少卿监以上并分司致仕少卿监、宗室小将军以上身亡孝赠，并札下入内内侍省支赐，乞在京委三司，在外委所在州军支给；并乞罢进选人授差遣家状；新授京官三代表、品官之家陈乞服内成亲，乞令立条；封王并节度使初除及移镇等，合行管内布政，止令学士院检举。并从之；令臣僚支赐及孝赠，候修成式关送入内内侍省，依旧取赐。先是，上怪中书事多稽滞，王安石言：「臣屡奏中书事多，宜减省归有司，欲谕编修条例官先具合减省名件逐旋进呈。」上许之。
　　乙酉，命提举在京诸司库务王珪、李寿朋同三司使、副使提举编修三司令式。候成，各赐一本，令三司通共遵守施行。
　　丙戌，阅济州等武卫指挥兵九百五十六人□排军阵。以提举教阅、左藏库副使刘舜卿为合门通事舍人，指使梁宝等三人第减磨勘年，赐绢，□排兵十人、教头二人、鎗刀手斗击刺十人并迁一级，余赐帛有差。
　　诏令三司，今后应不带职臣僚直舍人院及权领两制差遣者，并支与见钱请受。会要八月事。
　　知大宗正丞张稚圭言：「今相度到宗室诸般请受券历，分擘合为四百一十九道，乞付三司勾历，逐月止随料钱请勘，委实简径。」从之。会要八月事，记闻载张稚圭，有当考者。
　　诏：「近除东上合门使李评充枢密都承旨，虑士人领职本院，待遇体式故事与吏人不同，可检会先夏守斌、杨崇勋领职日体例施行。」
　　龙图阁直学士、知成都府陆诜卒。实录八月二十九日，已附二十四日，此可削去。
　　注　　释
　　【一】安石不欲令权佥以为当正除阁本无「不」字，据文义，「不」字疑当在「以为」之下。
　　【二】邛州堡「邛」原作「印」，据宋史卷四八六夏国传、续通鉴卷六七、西夏书事卷二二改。
　　【三】爱民可烦精洁可辱孙子九变篇作「廉洁，可辱也；爱民，可烦也」。
　　【四】选人原作「迁人」，据阁本及活字本改。
　　【五】责授「授」原作「受」，据阁本改。
　　【六】辛肃阁本、活字本均同。宋会要职官六五之三三作「韦肃」。
　　【七】发运原作「发遣」，据阁本及编年纲目卷一八改。
　　【八】后毁之云何「后」字原脱，据同上书及长编纪事本末卷六九青苗法下、宋史全文卷一一下补。
　　【九】二万编年纲目卷一八作「三万」。
　　【一○】汝真欲战也「真」原作「直」，据同上书及西夏书事卷二二改。
　　【一一】李宗亮正文作「李宗谅」。
　　【一二】因建军「建」原「监」，据阁本及下文改。
　　【一三】给缗三二百万「缗」下疑脱「钱」字。
　　【一四】则或东西据下文，疑当作「则或东或西」。
　　【一五】使民竞入中以供军粮尔「入」下原衍「关」字，据阁本删。
　　【一六】上遂欲除定官如何「遂」下疑脱「问」字。
　　【一七】曾公亮其下疑脱「曰」字。
　　【一八】亦可复古徒流之坐移乡之法通考卷一六七刑考、宋史卷二○一刑法志均无「之坐」二字。
　　【一九】编管之人亦迭送他所阁本、活字本及通考卷一六七刑考、宋史卷二○一刑法志均同。宋会要刑法一之七作「所有编管之人亦与免送他所」。
　　【二○】令州县考察士民「令」上原衍「体」字，据阁本及宋会要刑法一之七、通考卷一六七刑考、宋史卷二○一刑法志删。
　　【二一】条析「析」原作「折」，据阁本、活字本及长编纪事本末卷七五论肉刑改。
　　【二二】牒所部州军阙报本处官阁本、活字本均同。按文义，疑「阙报」为「关报」之误。
　　【二三】职官原倒，据阁本乙正。
　　【二四】差注人姓名「人」原作「入」，据文义改。
　　【二五】兵多者号三十万少者二十万阁本、活字本及编年纲目卷一八均同。治迹统类卷一五作「兵多者号二十万，少者二万」。宋史卷四八六夏国传作「兵多者二十万，少者不下一二万」。
　　【二六】移见于此敌屯榆林「此敌」原作「北人」，据阁本及正文改。
　　【二七】诜卒在八月乙酉按下文「乙酉」当作「丙戌」。
　　【二八】川峡「川」原作「州」，据阁本及宋史卷三三二陆诜传改。
　　【二九】刀耕火种「刀」原作「力」，据同上书改。
　　【三○】一千流二千里「二千里」原作「一千里」。按宋刑统卷一名例，流刑分三等，即二千里，二千五百里，三千里。作「二千里」是。据宋会要职官二六之五、宋史卷一九九刑法志改。
　　【三一】犯人该徒给赏钱百千「人」原作「入」，据阁本及宋会要职官二六之五改。
　　【三二】刻军食十常三四「常」作「当」，据阁本及正文改。
　　【三三】吏始重仍法阁本、活字本均同。据上下文，疑「仍」为「仓」字之误。
　　【三四】此与五年五月二十六日诏相似「似」原作「以」，据阁本改。
续资治通鉴长编
卷二百十五
卷二百十五
　　起讫时间 起神宗熙宁三年九月尽其月
　　卷　　名 续资治通鉴长编卷二百十五
　　帝　　号 宋神宗
　　年　　号 熙宁三年（庚戌，1070）
　　全　　文
　　九月戊子朔，中书言：「中书统治百官以佐天子政事，而所置吏属尚仍旧制，谓宜高选士人，稍依先王设官置辅之意。请置检正中书五房公事一员，每房各置检正公事二员，并以朝官充，见宰相、参知政事如常朝官礼。检正五房公事官位提点上，诸房检正与提点序官位堂后官上。主书以下不许接坐【一】。非亲属、寺观、职事相干，不许出谒。」从之。
　　初，上诏中书议□置士人名目、接遇礼数，并裁省中书吏员，存者增其俸。于是中书复请减不习事守当官五人、主事二人、录事三人，与出职，更不补额；见留录事以下第增禄廪，重其乞取之法；又置簿，书其功过而比之以为升降；遇堂后官阙，如本院有廉谨晓吏事者，更不简试选人。皆从之。上初议令执政不与坐，以为今欲除一谏官，且不能得人，计中书置属必不能得第一等人才，不杀其礼，即恐分权害事。王安石曰：「中书属官，须精择可以备谏官、侍从者。若杀其礼，则自爱重者不肯为，非自爱重者乃可忧其招权害事。宰属用士人，自古尧、舜以来如此，前代圣人岂不熟计利害？然至屏远士人而专用曹史，则止自姚元崇、常笃始，而二人后皆为曹史所累，此即前事之监也。」朱本以此段附壬子日，新本因之，事理似颠倒，今移入此。新、旧纪并书中书置检正官【二】。
　　同判司农事吕惠卿言：「淳化中，都下初置常平仓，贱籴贵发。至景德中，差开封府浚仪知县监仓事。祥符六年，始以两县常平仓并为在京常平，其斛斗经二年即支充军粮，贸易新好充见在数，其法实为民利。而其后籴粜之政久不行，文字本末随亦废坠。今常平封桩米至五十二万石，但寄积在京仓界，惟据逐界每月具见在数申寺，而朝廷初无发敛之政，甚可惜也。欲乞遇价稍贵即出之，贱即以其钱籴之，如淳化中故事。」于是中书请以司农见桩管米指射新好者贸易，仍与开封府界斛斗通融支用。从之。惠卿是日以父丧去位。实录于八月十七日书光禄卿吕籂卒。而司马光日记乃于九月一日记惠卿遭父丧。盖籂卒或在它处，惠卿九月一日始闻之也。今依日记附此，当考籂果卒在何处。惠卿家传云云已附五月十七日。
　　己丑，上谓王安石曰：「司马光言方今是非淆乱，因曰是非难明，诚亦为患。」安石曰：「以先王法言考之，以事实验之，则是非亦不可诬。且如司马光言不当令薛向徙贵就贱，用近易远，以先王法言考之，则『懋迁有无化居』，有何不可？又言薛向必失陷官物，以事实验之，向果失陷，即光言为是，向果无失陷而于官物更能蕃息，即光言为非。他皆仿此。」上曰：「司马光云：『如李定不孝，王安石乃欲庇护；如苏轼虽贩盐，亦轻于李定不孝。』然定岂得为不孝乎？」安石曰：「且勿论李定孝与不孝，陈荐言李定，谢景温言苏轼，均是令监司体量指实，不知有何偏异？」于是安石又言：「近世执政务进朋党、蔽塞人主、排抑才士、不可驾御者，故今侍从有实材可用者极少，而其相阿党不修职事趣功实者则如一焉。」上患异论者不悛，曰：「或引党锢时事以况今，如何？」安石曰：「人主昏乱，宦官奸利，暴横士大夫，污秽朝廷，故成党锢之事。今日何缘乃如党锢时事？陛下明智，度越前世人主，但刚健不足，未能一道德以变风俗，故异论纷纷不止。若能力行不倦，每事断以义理，则人情久自当变矣。陛下观今秋人情已与春时不类，即可以知其渐变甚明。」上又言：「或以为西事恐大臣不为用。」安石曰：「法行，则人人为用。以天下人了天下事，何至以无可用之人为患？」因引孟子瞽瞍杀人事曰：「先王制法，虽天子之父犯法，不得贷也。此孟子所言，尧、舜所行，非申、韩之言也。」上曰：「武后能驾驭豪杰，以法行而已。」安石曰：「今士大夫孰能如姚元崇、宋璟、狄仁杰者？如此辈人尚可驾驭尽力，况下此者乎？」此段并见九月二日日录。朱本附八月六日非是，今仍见九月二日。
　　兵部郎中楚建中知沧州。建中先为京西转运使，时方用兵西方，边臣多荐建中者，召对不称旨，故有是命。其后，中书又拟建中为河北转运使，上难之，王安石曰：「河北提点刑狱及转运使三任者已皆严急，建中平审，参用为善。」上从之。此据本传及王安石日录。除河北漕在九月戊申，今并书。
　　庚寅，秘书省正字唐垧为崇文院校书。初，垧上疏论秦二世制于赵高，乃失之弱，非失之强也。上然其言，因问垧行如何，欲留之京师。王安石对以不闻垧有阙行，遂命之。七月癸巳，初赐出身。十二月庚辰修敕式。
　　补故下溪州刺史彭仕羲子师晏知下溪州事。师晏自祖儒猛世为下溪州刺史，仕羲颇黠骜，数侵盗省地，边民不安，即辰州界石马崖下喏溪置铺据守。嘉佑初，雷简夫、窦舜卿数遣人招谕，令归侵地，不听。以兵丁逐之，暂去复来。后纔归喏溪下明溪一寨而止。八年，知州段继文复遣指挥曹振等以众数千攻之，不克。至是，仕羲为其子师彩所杀，师彩自称权发遣下溪州，既杀其父，知众不附，专为暴虐，贼杀不辜，虏其妇女，夺诸州贡物。其兄师晏结同巡检彭仕选、都指挥使周允荣等攻围师彩，杀之，并诛其党田忠财等三十余人，纳誓表，上其父平生鞍马、器械，仍归喏溪地。因辰州以闻，故命师晏袭州事，且厚赐之。而辰州又请移明溪寨于通望、连云两堡，而别筑堡于喏溪口北岸，徙明溪寨监押一员并通望、连云两堡兵丁守之，据其要害，绝蛮人侵轶。悉如其请。此段实录并据会要，但微有删改耳。会要载此于八月十五日。
　　初，陈升之既与王安石忤，安石数侵辱之。升之不能堪，称疾卧家逾百日，求解政事，不许。辛卯，复求入见，有旨再拜而已，仍令扶至殿门。辛卯，初四日也，此据日记。
　　上批：「江、淮发运使薛向熟知环庆城寨地形，可召赴中书询访。兼旧制发运使到阙不得出入，理甚无谓，其除之。」初，权盐铁副使杨佐言：「故事，江、淮发运使岁押米运赴阙，许朝见上殿。后许元自殿中丞为发运判官，十年间至天章阁待制，而言者以为幸求恩命，遂令岁部米运止得至国门封进文字。自是发运使权益轻，诸路多不禀从。缘东南六路大计，委寄甚重，事干利害，须合面陈。」诏自今到新城外，实有要切事奏，候朝旨入见，奏事毕即辞出城。至是，又弛此禁。皇佑四年十一月、治平二年九月可考。元佑本云：至是，又弛此禁。朱本改云：上以为非，罢之。新本乃并两本联书，误矣。今止用元佑本。
　　同判都水监张巩言：「乞于黄河芟滩收地，栽种修河榆柳。」上批：「速如所奏，庶早□陕西配卒之役。」
　　先是，王安石言：「臣伏见陛下宣谕中书，以知制诰阙，令勘会蔡延庆、陈襄等资历。窃以陛下擢人置之高位，纵不能得忠良智能之士助兴政理，犹当得其无损。如陈襄邪慝，附下罔上，阴合奸党，兴讹造讪以乱时事，陛下必已明知，陛下每欲崇銟，臣诚不知所谓。今违道合众、妨功害能之臣，不为不多矣，陛下又进如襄者助之，不知于时事为无损邪？有损邪？今春陛下除襄侍讲，又召试知制诰。襄召试知制诰，见四月癸未；兼侍讲，见五月辛卯。安石云今春，不知何故，当考。襄辞命之语，以为古之仕者，不得志则可以之齐，之楚，之宋，今天下一君，不可以他之，惟辞尊居卑为可，故欲辞侍讲、知制诰，而且在记注之官。陛下以谓记注之官可比抱关击柝之贱乎？人臣辞官之礼可以出此言乎？且襄止是附离富弼、曾公亮苟求官职之人。今日陛下德义，朝廷政事，何至使如襄者以任高位为辱也！其不识礼义，敢为骜诞以疑惑圣听、取悦奸人如此，若陛下徒以左右游谈之助多而擢用，此乃流俗之所以胜而襄之计中也。襄今春既有辞尊居卑之奏，今秋必不敢遽复就职，不逡巡而后受，则偃蹇而终辞。高位者，人主所以荣天下之材，陛下乃强以与乱时事之憸人，而为其所拒，以广其流俗之妄誉而自令爵命为世所贱，臣窃为陛下耻之。臣已尝略论襄之邪慝，不宜重有所陈，顾在廷之臣，孰肯违流俗以助陛下消小人之道者乎？是以复冒昧言之，伏惟陛下详酌。」是日，安石留身，上谕安石曰：「见所论陈襄文字，甚善。襄、延庆直院皆未久，所以且总未除外制。」安石曰：「良是。宣力于外者，或未被銟擢，此皆无劳能，若令度越，即何以劝？此天官也，陛下代天□官，岂宜姑以予人？」安石论襄，据陆佃所编安石文字，末称九月五日参知政事王安石札子【三】，盖三年九月也。安石日录：九月五日安石留身，上曰：「见所论陈襄文字。」即此札子也。明年七月，襄乃除知制诰。
　　癸巳，著作佐郎、编修中书条例曾布为太子中允、崇政殿说书。王安石常欲置其党一二人于经筵，以防察奏对者。吕惠卿既遭父丧，安石未知腹心所托【四】，布巧黠善迎合，安石悦之，故以布代惠卿入侍经筵。布资序甚浅，人尤不服，而布亦固辞，卒罢之。此段据司马光日记，罢说书在十四日。四月六日编敕，八月二十五日编例，九月八日同判司农。
　　甲午，诏陕西麟府五路缘边州军，应文武官迁易官职及死丧所得支赐，家在京者在京给。初，秦凤副总管窦舜卿改环庆副总管【五】，赐缗钱千，枢密院下庆州给，而上批边事方兴，并边金帛尤宜爱惜，令移给于永兴军。因令有司以此类事推广施行，乃降是诏。舜卿与韩缜议不协，故徙之。
　　乙未，工部侍郎、参知政事韩绛为陕西路宣抚使，度支员外郎、直舍人院吕大防为宣抚判官。先是，绛奏以夏人寇庆州，陕西用兵，请出使。王安石曰：「臣于边事未尝更历，宜往。」上亦欲用安石，乃曰：「王安石未尝行边，今可出使也。」绛以为朝廷方赖安石，不宜往。安石曰：「朝廷所赖独韩绛尔。」上因论修民兵，安石曰：「今有边事，乃可修之时。况西贼亦不足惮，以顺讨逆，以众攻寡，以大敌小，以陛下明圣当十岁孤儿，则胜负之形已决。又今彼举动无算，其可胜必矣。然应之在勿扰而已。临事惶扰，所措置不中事机，即为边将所窥。又大计已定，小有摧败，亦不足挂圣虑。」上乃言宪宗论高霞寓败时事，又言：「绛与安石宜无适莫，内外相成，其为朝廷所赖一也。若绛去，有不及事可同议之。」绛言：「有未尽事，当以私书抵安石。宜令安石在中书为表里。」安石言：「臣不习边事，每谋议不敢果。如庆州事，若臣知诚不可破，则不须令诸路纷然奔走也。恐陈升之或在告，则中书应接宜得习事之人，谓宜留绛遣臣。」然上卒遣绛，仍赐绛诏：「如有机事不可待奏报，听便宜施行。」二十四日诏可考。
　　太子中允、监察御史里行林旦判司农寺，太子中允、崇政殿说书曾布同判司农寺。布寻奏改助役为免役，吕惠卿大恨之。布改免役，惠卿大恨，此据司马光日记所闻苏衮之言。本志：司农言：「始议出钱助役，今悉募充，请改助役为免役。」制可。本志附此于遣使促诸路役书下，不得其月日，因布判司农，特书之。本志书遣使促诸路役书，则系之黜杨绘、刘挚后，黜绘、挚乃四年七月十四日，然本志□事先后特未可信也。四年十月一日颁役法，更详之。蒋静作吕惠卿家传云：州县差役之法，久以为弊，重役之家至有破产，而侥幸者役或不及。衙前、承符、散役之类，色役非一，其弊尤甚，不可胜言。于是朝廷置局，详定利害，而以文字送制置条例司看详，司农实兼领之。公以为今欲除去宿弊，使民乐从，然所□优者则乡村朴惷不能上达之甿，所裁取者则仕宦并兼、易致人言之豪户，以至衙司、县官，皆恐无以施诛求巧舞之奸。新法之行，尤所不便。官吏既不能明见法意，抑又惑于言者之多，筑室道谋，难以成就。于是为牒具析所以措置施行之状，极于详尽，檄诸路监司，使之如法推行。卒罢差役法，令当役人户以等第均出，曰免役钱，而一切募人充役随本役轻重以钱给之。其坊郭等第户及未成丁、单丁、女户、寺观、品官之家旧无色役者，皆以等第均出，曰助役钱。四年十月一日乃颁募役法。
　　皇城使、端州团练使、知恩州李绶为枢密副都承旨，用士人自绶始。己酉，定接待仪范。
　　己亥，命司勋员外郎权判大理寺崔台符、崇政殿说书曾布、殿中丞权发遣大理少卿朱温其考试法官，试法官自此始。本志云：诏秘阁考合格举人，取毋过五分。今附此。
</div>
    <div class="pagination">
<a href="续资治通鉴长编_page306.html">上一页</a><span>...</span><a href="续资治通鉴长编_page302.html">302</a><a href="续资治通鉴长编_page303.html">303</a><a href="续资治通鉴长编_page304.html">304</a><a href="续资治通鉴长编_page305.html">305</a><a href="续资治通鉴长编_page306.html">306</a><span class="current-page">307</span><a href="续资治通鉴长编_page308.html">308</a><a href="续资治通鉴长编_page309.html">309</a><a href="续资治通鉴长编_page310.html">310</a><a href="续资治通鉴长编_page311.html">311</a><a href="续资治通鉴长编_page312.html">312</a><span>...</span><a href="续资治通鉴长编_page308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
