<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 114 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 114 页/共 334 页
  </h1>
  <div class="content">
   ⑤夏，四月，癸巳朔，日有食之。
⑥南燕主备德故吏赵融自长安来，始得母兄凶问，备德号恸吐血，〔号，户刀翻。吐，土故翻。〕因而寝疾。
司隶校尉慕容达谋反，遣牙门皇璆攻端门，〔璆，渠尤翻。〕殿中帅侯赤眉开门应之；〔殿中帅犹晋之殿中三部督也。帅，所类翻。〕中黄门孙进扶备德踰城匿于进舍。段宏等闻宫中有变，勒兵屯四门。〔广固城四门也。〕备德入宫，诛赤眉等；达出奔魏。
备德优迁徙之民，使之长复不役；〔复，方目翻，复除也。〕民缘此迭相荫冒，或百室合户，或千丁共籍，以避课役。尚书韩辺请加隐核，〔合，音合。辺，竹壆翻。隐，度也。核，实也。隐核，度其实也。〕备德从之，使辺巡行郡县，〔行，下孟翻。〕得荫户五万八千。
⑦泰山贼王始聚众数万，自称太平皇帝，署置公卿；南燕杜林王镇讨禽之。临刑，或问其父及兄弟安在。始曰：「太上皇蒙尘于外，征东、征西为乱兵所害。」其妻怒之曰：「君正坐此口，柰何尚尔！」始曰：「皇后不知，自古岂有不亡之国！朕则崩矣，终不改号！」〔史言王始僭举大号，至败亡而不悔。〕
⑧五月，燕王熙作龙腾苑，方十余里，役徒二万人；筑景云山于苑内，基广五百步，峰高十七丈。〔广，古旷翻。高，古号翻。〕
⑨秋，七月，戊子，魏主珪北，巡作离宫于豺山。
平原太守和跋奢豪喜名，〔喜，许记翻。〕珪恶而杀之，〔恶，乌路翻。〕使其弟毗等就与诀。跋曰：「灅北土瘠，可迁水南，勉为生计。」〔灅，力水翻。〕且使之背己，〔背，蒲妹翻。〕曰：「汝何忍视吾之死也！」毗等谕其意，诈称使者，逃入秦。珪怒，灭其家。中垒将军邓渊从弟尚书晖与跋善，〔从，才用翻。〕或谮诸珪曰：「毗之出亡，晖实送之。」珪疑渊知其谋，赐渊死。
⑩南凉王傉檀及沮渠蒙逊互出兵攻吕隆，〔専，奴沃翻。沮，子余翻。〕隆患之。秦之谋臣言于秦王兴曰：「隆藉先世之资，专制河外，今虽饥窘，尚能自支，〔窘，渠陨翻。〕若将来丰赡，终不为吾有。凉州险绝，土田饶沃，不如因其危而取之。」兴乃遣使征吕超入侍。〔使，疏吏翻。〕隆念姑臧终无以自存，乃因超请迎于秦。兴遣尚书左仆射齐难、镇西将军姚诘、左贤王乞伏干归、镇远将军赵曜帅步骑四万迎隆于河西，〔诘，去吉翻。帅，读曰率。骑，奇寄翻。〕南凉王傉檀摄昌松、魏安二戍以避之。〔摄，收也。専，奴沃翻。〕八月，齐难等至姑臧，隆素车白马迎于道旁。隆劝难击沮渠蒙逊，〔沮，子余翻。〕蒙逊使臧莫孩拒之，败其前军。〔孩，何开翻。败，补迈翻。〕难乃与蒙逊结盟；蒙逊遣弟挐入贡于秦。〔挐，女居翻。〕难以司马王尚行凉州刺史，配兵三千镇姑臧，以将军阎松为仓松太守，〔仓松，即汉昌松县。〕郭将为番禾太守，〔番，音盘。〕分戍二城，徙隆宗族、僚属及民万户于长安。〔载记曰：自光至隆十三载而灭。〕兴以隆为散骑常侍，〔散，悉亶翻。骑，奇寄翻。〕超为安定太守，自余文武随才擢叙。
初，郭鱶常言「代吕者王」，故其起兵，先推王详，后推王乞基；〔事见一百九卷元年。鱶，奴昆翻。〕及隆东迁，王尚卒代之。鱶从乞伏干归降秦，〔卒，子恤翻。降，户江翻。〕以为灭秦者晋也，遂来奔，秦人追得，杀之。〔郭鱶自信其术，幸乱以徼福，而卒以杀身，足以明天道之难知矣。〕
沮渠蒙逊伯父中田护军亲信、临松太守孔笃，皆骄恣为民患，〔据晋书蒙逊载记，中田护军盖吕光所置，镇临松。〕蒙逊曰：「乱吾法者，二伯父也。」皆逼之使自杀。
秦遣使者梁构至张掖，蒙逊问曰：「秃发傉檀为公而身为侯，何也﹖」〔秦封傉檀为广武公，封蒙逊为西海侯，事见上卷上年。〕构曰：「傉檀凶狡，款诚未着，故朝廷以重爵虚名羁縻之。将军忠贯白日，当入赞帝室，岂烈以不信相待也！圣朝爵必称功，〔朝，直遥翻。称，尺证翻。〕如尹纬、姚晃，佐命之臣，齐难、徐洛，一时猛将，爵皆不过侯伯，〔纬，于贵翻。将，即亮翻。〕将军何以先之乎！〔先，悉荐翻。〕昔窦融殷勤固让，不欲居旧臣之右，〔事见四十三卷汉光武建武十三年。〕不意将军忽有此问！」蒙逊曰：「朝廷何不即封张掖而更远封西海邪﹖」构曰：「张掖，将军已自有之，所以远授西海者，欲广大将军之国耳。」蒙逊悦，乃受命。
荆州刺史桓伟卒，大将军玄以桓修代之。从事中郎曹靖之说玄曰：〔说，输芮翻。〕「谦、修兄弟专据内外，权势太重。」玄乃以南郡相桓石康为荆州刺史。石康，豁之子也。〔桓豁，温之次弟。〕
刘裕破卢循于永嘉，追至晋安，〔武帝太康三年，分建安立晋安郡，今泉州南安县即其地。宋白曰：东晋南渡，衣冠士族多萃此地以求安堵，因立晋安郡，隋为泉州。〕屡破之，循浮海南走。
何无忌潜诣裕，劝裕于山阴起兵讨桓玄。裕谋于土豪孔靖，靖曰：「山阴去都道远，举事难成；且玄未篡位，不如待其已篡，于京口图之。」裕从之。靖，愉之孙也。〔孔愉历事元、明、成三帝。〕
九月，魏主珪如南平城，〔愍帝建兴元年，代公猗卢城盛乐以为北都，修故平城以为南都。更南百里，于灅水之阳黄瓜堆筑新平城，所谓南平城也；唐朔州西南有新城，即其地。〕规度灅南，〔自灅水南抵夏屋山，皆灅南地也。度，徒洛翻。灅，力水翻。〕将建新都。
侍中殷仲文、散骑常侍卞范之劝大将军玄早受禅，阴撰九锡文及册命。〔散，悉亶翻。骑，奇寄翻。禅，时战翻。撰，士免翻。〕以桓谦为侍中、开府、录尚书事，王谧为中书监、领司徒，桓胤为中书令，加桓修抚军大将军。胤，冲之孙也。丙子，册命玄为相国，总百揆，封十郡，为楚王，加九锡，楚国置丞相以下官。
桓谦私问彭城内史刘裕曰：「楚王勋德隆重，朝廷之情，咸谓宜有揖让，卿以为何如﹖」裕曰：「楚王，宣武之子，〔桓温，谥曰宣武。〕勋德盖世，晋微弱，民望久移，乘运禅代，有何不可﹖」谦喜曰：「卿谓之可即可耳。」〔刘裕一世之雄，桓谦问之以决可否，裕诡辞以顺其意，故喜。〕
新野人庾仄，殷仲堪之党也，〔新野县，汉属南阳郡，晋武帝太康中，分属义阳郡，惠帝又分立新野郡。仄，阻力翻，从「厂」，不从「捜」。〕闻桓伟死，石康未至，乃起兵袭雍州刺史冯该于襄阳，走之。〔雍，于用翻。〕仄有众七千，设坛，祭七庙，云「欲讨桓玄」，江陵震动。石康至州，发兵攻襄阳，仄败，奔秦。
高雅之表南燕主备德，请伐桓玄曰：「纵未能廓清吴、会，亦可收江北之地。」中书侍郎韩范亦上疏曰：「今晋室衰乱，江、淮南北，户口无几，戎马单弱。重以桓玄悖逆，〔重，直用翻。悖，蒲内翻，又蒲没翻。〕上下离心；以陛下神武，发步骑一万临之，彼必土崩瓦解，兵不留行矣。得而有之，秦、魏不足敌也；拓地定功，正在今日。失时不取，彼之豪杰诛灭桓玄，更修德政，岂惟建康不可得，江北亦无望矣。」备德曰：「朕以旧邦覆没，欲先定中原，乃平荡荆、扬，故未南征耳。其令公卿议之。」因讲武城西，步卒三十七万人，骑五万三千匹，车万七千乘。〔乘，绳证翻。〕公卿皆以为玄新得志，未可图，乃止。〔慕容德取青州，至是纔五年耳，有众如此，不能乘时而用之，自审其才不足以辨桓玄也。〕
冬，十月，楚王玄上表请归藩，使帝作手诏固留之。又诈言钱塘临平湖开，〔临平湖草常蓁塞，开则天下太平。〕江州甘露降，使百僚集贺，用为己受命之符。又以前世皆有隐士，耻于己时独无，求得西朝隐士安定皇甫谧六世孙希之，〔晋氏东迁，以洛阳为西朝。皇甫谧在魏、晋之间征辟不行，自号玄晏先生。朝，直遥翻。〕给其资用，使隐居山林；征为著作郎，使希之固辞不就，然后下诏旌礼，号曰高士。时人谓之「充隐」。〔实非隐者而以之备数，故谓之充隐。〕又欲废钱用谷、帛及复肉刑，制作纷纭，志无一定，变更回复，〔更，工衡翻。〕卒无所施行。性复贪鄙，人士有法书、好画〔卒，子恤翻。性复，扶又翻。法书，谓如史籀，程邈、李斯、张芝、师宜、梁鹄、卫瓘、索靖、锺繇诸人真迹，各有家法者。画，与画同。〕及佳园宅，必假蒲博而取之；尤爱珠玉，未尝离手。〔离，力智翻。史言桓玄志度凡近。〕
乙卯，魏主珪立其子嗣为齐王，加位相国；绍为清河王，加征南大将军；熙为阳平王；曜为河南王。
丁巳，魏将军伊谓帅骑二万袭高车余种袁纥、乌频；十一月，庚午，大破之。〔帅，读曰率。骑，奇寄翻。种，章勇翻。纥，户骨翻。〕
诏楚王玄行天子礼乐，妃为王后，世子为太子。丁丑，卞范之为禅诏，〔禅，时战翻；下同。〕使临川王宝逼帝书之。宝，晞之曾孙也。〔武陵王晞死于桓温废立之际。〕庚辰，帝临轩，遣兼太保、领司徒王谧奉玺绶，禅位于楚；〔玺，斯氏翻。绶音受。〕壬午，帝出居永安宫；癸未，迁太庙神主于琅邪国，〔永嘉之乱，琅邪国人随元帝过江者千余户，太兴三年，立怀德县。丹杨虽有琅邪相而无其地。成帝咸康元年，桓温领琅邪太守，镇江乘之蒲洲金城，求割江乘县境立郡，始有实土。〕穆章何皇后及琅邪王德文皆徙居司徒府。百官诣姑孰劝进。十二月，庚寅朔，玄筑坛于九井山北，〔九域志，太平州有九井山。今太平州，古姑孰之地也。芜湖县南有溪，犹曰姑孰溪。北征记云：九井山在丹杨南。〕壬辰，即皇帝位。册文多非薄晋室，或谏之，玄曰：「揖让之文，正可陈之于下民耳，岂可欺上帝乎！」大赦，改元永始；以南康之平固县〔武帝太康三年，以庐陵南部都尉立南康郡。平固，吴所置平阳县也，太康元年，更名平固。九域志，虔州赣县有平固镇。〕封帝为平固王，降何后为零陵县君，琅邪王德文为石阳县公，武陵王遵为彭泽县侯；追尊父温为宣武皇帝，庙号太祖，南康公主为宣皇后，封子升为豫章王；以会稽内史王愉为尚书仆射，愉子相国左长史绥为中书令。绥，桓氏之甥也。戊戌，玄入建康宫，登御坐而床忽陷，〔坐，读曰座。〕群下失色。殷仲父曰：「将由圣德深厚，地不能载。」玄大悦。梁王珍之国臣孔朴奉珍之奔寿阳。珍之，晞之曾孙也。〔晞子抜出继梁国，珍之之祖也。〕
戊申，燕王熙尊燕主垂之贵嫔段氏为皇太后。段氏，熙之慈母也。己酉，立苻贵嫔为皇后，〔嫔，毗宾翻。〕大赦。
辛亥，桓玄迁帝于寻阳。〔寻阳郡时治柴桑。〕
燕以卫尉悦真为青州刺史，镇新城；光禄大夫卫驹为井州刺史，镇凡城。
癸丑，纳桓温神主于太庙。桓玄临听讼观阅囚徒，〔洛都华林园北有听讼观，本平望观也。魏明帝以刑狱天下大命也，每断大狱，常幸观听之，大和三年，更名听讼观。建康仿洛都之制，亦置之。观，古玩翻。〕罪无轻重，多得原放；有干舆乞者，时或恤之。其好行小惠如此。〔干，犯也；干舆，行犯乘舆也。乞者，丐衣食之物。好，呼到翻。〕
是岁，魏主珪始命有司制冠服，以品秩为差；然法度草创，多不稽古。
三年〔（甲辰、四○四）〕
①春，正月，桓玄立其妻刘氏为皇后。刘氏，乔之曾孙也。〔刘乔见八十六卷惠帝永兴二年。〕玄以其祖彝以上名位不显，不复追尊立庙。〔复，扶又翻。〕散骑常侍徐广曰：「『敬其父则子悦，』〔孝经载孔子之言。〕请依故事立七庙。」玄曰：「礼，太祖东向，左昭右穆。〔礼，天子七庙，太祖正东向之位，左三昭，右三穆。决疑要录曰：父南面，故曰昭；昭，明也。子北面，故曰穆；穆，顺也。昭本如字，为汉讳昭，改音韶。或云，晋文帝名昭，改音韶。〕晋立七庙，宣帝不得正东向之位，何足法也！」秘书监卞承之谓广曰：「若宗庙之祭果不及祖，有以知楚德之不长矣。」广，邈之弟也。〔徐邈以文学为孝武所亲信。〕
玄自即位，心常不自安。二月，己丑朔，夜，涛水入石头，流杀人甚多，讙哗震天。〔讙，许元翻。〕玄闻之惧，曰：「奴辈作矣！」
玄性苛细，好自矜伐。〔好，呼到翻；下性好同。〕主者奏事，或一字不体，〔谓字之上下偏傍不合体也。〕或片辞之谬，必加纠擿，以示聪明。〔擿，他狄翻。〕尚书答诏误书「春搜」为「春菟」，〔菟，同都翻。〕自左丞王纳之以下，凡所关署，〔关，通也。〕皆被降黜。〔被，皮义翻。〕或手注直官，〔直官，入直者也。〕或自用令史，〔令史，尚书令仆所署用。〕诏令纷纭，有司奉答不暇；而纪纲不治，奏案停积，不能知也。又性好游畋，或一日数出。〔数，所角翻。〕迁居东宫，更缮宫室，〔更，工衡翻。〕土木并兴，督迫严促，朝野骚然，思乱者众。
玄遣使加益州刺史毛璩散骑常侍、左将军。璩执留玄使，不受其命。璩，宝之孙也。〔使，疏吏翻。散，悉亶翻。骑，奇寄翻。璩，强鱼翻。〕玄以桓希为梁州刺史，分命诸将戍三巴以备之。〔三巴，巴郡、巴东、巴西也。杜佑曰：渝州古巴国，谓之三巴，以阆、白二水东南流，曲折三回，如「巴」字也。〕璩传檄远近，列玄罪状，遣巴东太守柳约之、建平太守罗述、征虏司马甄季之击破希等，〔甄，之人翻。〕仍帅众进屯白帝。〔史言刘裕未起，毛璩已仗义举兵讨玄。帅，读曰率。〕
刘裕从徐?兖二州刺史、安成王桓修入朝。〔朝，直遥翻。〕玄谓王谧曰：「裕风骨不常，盖人杰也。」每游集，必引接殷勤，赠赐甚厚。玄后刘氏，有智鉴，谓玄曰：「刘裕龙行虎步，视赡不凡，恐终不为人下，不如早除之。」玄曰：「我方平荡中原，非裕莫可用者；俟关、河平定，然后别议之耳。」
玄以桓弘为青州刺史，镇广陵；刁逵为豫州刺史，镇历阳。弘，修之弟；逵，彝之子也。〔刁彝见一百三卷简文帝咸安二年。〕
刘裕与何无忌同舟还京口，密谋兴复晋室。刘迈弟毅家于京口，亦与无忌谋讨玄。无忌曰：「桓氏强盛，其可图乎﹖」毅曰：「天下自有强弱；苟为失道，虽强易弱，〔易，以豉翻。〕正患事主难得耳。」〔谓举大事难得一人为主。〕无忌曰：「天下草泽之中非无英雄也。」毅曰：「所见唯有刘下邳。」〔裕先领下邳太守，故称之。〕无忌笑而不答，还以告裕，遂与毅定谋。
初，太原王元德及弟仲德为苻氏起兵攻燕主垂，不克，来奔，〔王叡，字符德；王懿，字仲德；名犯宣、元二帝讳，故以字行。仲德为燕所败，渡河依段辽，自辽所来奔。为，于伪翻。〕朝廷以元德为弘农太守。仲德见桓玄称帝，谓人曰：「自古革命诚非一族，然今之起者恐不足以成大事。」
平昌孟昶为青州主簿，〔平昌县，汉属城阳国，魏文帝分城阳立平昌郡，后省。晋惠帝又立平昌郡。其地今属密州安丘县界。昶，丑两翻。〕桓弘使昶至建康，玄见而悦之，谓刘迈曰：「素士中得一尚书郎，〔起于白屋者谓之素士。〕卿与其州里，宁相识否﹖」〔孟昶，平昌人。平昌郡属青州。刘迈，彭城沛人。彭城属徐州。盖二人并侨居京口，故谓之同州里。〕迈素与昶不善，对曰：「臣在京口，不闻昶有异能，唯闻父子纷纷更相赠诗耳。」〔更，工衡翻。〕玄笑而止。昶闻而恨之。既还京口，裕谓昶曰：「草间当有英雄起，卿颇闻乎﹖」昶曰：「今日英雄有谁，正当是卿耳！」
于是裕、毅、无忌、元德、昶及裕弟道规、任城魏咏之、〔任城县，前汉属东平国，后汉章帝元和元年分东平为任城国，而任城县属焉；晋氏南渡，省任城郡为任城县，属高平郡。任，音壬。〕高平檀凭之、琅邪诸葛长民、河内太守陇西辛扈兴、振威将军东莞童厚之，〔莞，音官。〕相与合谋起兵。道规为桓弘中兵参军，裕使毅就道规及昶于江北，共杀弘，据广陵；长民为刁逵参军，使长民杀逵，据历阳；元德、扈兴、厚之在建康，使之聚众攻玄为内应，刻期齐发。
孟昶妻周氏富于财，昶谓之曰：「刘迈毁我于桓公，使我一生沦陷，我决当作贼。卿幸早离绝，脱得富贵，相迎不晚也。」周氏曰：「君父母在堂，欲建非常之谋，岂妇人所能谋！事之不成，当于奚官中奉养大家，〔奚，如字，又胡礼翻。周礼注曰：古者从坐，男女没入县官为奴，其少才智以为奚。今之侍史、官婢，或曰奚官女。此言事若败，没为官婢，当于奚官中养姑。晋志，奚官令，属少府。晋宋间子妇称其姑曰「大家」，考南史孝义孙棘传可见。〕义无归志也。」昶帐然，久之而起。〔怅，丑亮翻。怅然，失志貌。〕周氏追昶坐，曰：「观君举措，非谋及妇人者，不过欲得财物耳。」因指怀中儿示之曰：「此而可卖，亦当不惜，」遂倾赀以给之。昶弟顗妻，周氏之从妹也，〔顗，鱼岂翻。从，才用翻。〕周氏绐之曰：「昨夜梦殊不祥，绐，待亥翻。〕门内绛色物宜悉取以为厌胜。」〔厌，于涉翻，又于捡翻。〕妹信而与之，遂尽缝以为军士袍。
何无忌夜于屏风里草檄文，其母，刘牢之姊也，登橙密窥之，〔橙，都邓翻，床属。〕泣曰：「吾不及东海吕明矣。〔吕母事见三十八卷王莽天凤四年。〕汝能如此，吾复何恨！」问所与同谋者。曰：「刘裕。」母尤喜，因为言玄必败、举事必成之理以劝之。〔复，扶又翻。为，于伪翻。〕
乙卯，裕托以游猎，与无忌收合徒众，得百余人。丙辰，诘旦，京口城开，无忌着传诏服，〔诘，去吉翻。着，侧略翻。着传诏之服，因自称敕使。〕称敕使，居前，〔使，疏吏翻。〕徒众随之齐入，即斩桓修以徇。修司马刁弘帅文武佐吏来赴，〔帅，读曰率。〕裕登城，谓之曰：〔城，谓京口之金城。〕「郭江州已奉乘舆返正于寻阳，〔郭江州已奉与返正于寻阳，〔郭江州，谓郭昶之也。时帝在寻阳，裕诡言以诳弘等。乘，绳证翻。〕我等并被密诏，诛除逆党，〔被，皮义翻。〕今日贼玄之首已当枭于大航矣。〔枭，坚尧翻。说文曰：日至，捕枭磔之，以头挂木上；今谓挂首为枭。〕诸君非大晋之臣乎，今来欲何为！」弘等信之，收众而退。
裕问无忌曰：「今急须一府主簿，何由得之﹖」无忌曰：「无过刘道民。」道民者，东莞刘穆之也。〔晋陵有南东莞郡，故穆之居京口。莞，音官。〕裕曰：「吾亦识之。」即驰信召焉。时穆之闻京口讙噪声，〔讙，许元翻。「噪」当作「噪」。〕晨起，出陌头，属与信会。〔信，使也。属，之欲翻。使，疏吏翻。〕穆之直视不言者久之，〔直视，注目直视不他属。〕即而返室，坏布裳为，〔，胫衣也。晋志曰：褶之制，未详所起，近世以为戎服。坏，音怪。〕往见裕。裕曰：「始举大义，方迼艰难，〔言造事之初，事事艰难也。〕须一军吏甚急，卿谓谁堪其选﹖」穆之曰：「贵府始建，军吏实须其才，仓猝之际，略当无见踰者。」裕笑曰：「卿能自屈，吾事济矣。」即于坐署主簿。〔坐，读曰座。〕
孟昶劝桓弘其日出猎，天未明，开门出猎人；昶与刘毅、刘道规帅壮士数十人直入，〔帅，读曰率；下同。〕弘方噉粥，即斩之，因收众济江。〔噉，徒滥翻。〕裕使毅诛刁弘。
先是，裕遣同谋周安穆入建康报刘迈，〔先，悉荐翻。〕迈虽酬许，意甚惶惧；安穆虑事泄，乃驰归。玄以迈为竟陵太守，迈欲亟之郡，是夜，玄与迈书曰：「北府人情云何﹖卿近见刘裕何所道﹖」迈谓玄已知其谋，晨起，白之。玄大惊，封迈为重安侯。〔重，直龙翻。既而嫌迈不执安穆，使得逃去，乃杀之，悉诛元德、扈兴、厚之等。
众推刘裕为盟主，总督徐州事，以孟昶为长史，守京口，檀凭之为司马。彭城人应募者，裕悉使郡主簿刘种统之。丁巳，裕帅二州之众千七百人，〔二州，兖、徐也。〕军于竹里，移檄远近，声言益州刺史毛璩已定荆楚，江州刺史郭昶之奉迎主上返正于寻阳，镇北参军王元德等并帅部曲保据石头，扬武将军诸葛长民已据历阳。
玄移还上宫，〔玄始迁东宫，今以裕起，移还上宫。〕召侍官皆入止省中；〔侍官，自侍中下至黄、散之属。〕加扬州刺史新野王桓谦征讨都督，以殷仲文代桓修为徐、兖二州刺史。谦等请亟遣兵击裕。玄曰：「彼兵锐甚，计出万死，若有蹉跌，〔蹉，七何翻。跌，徒结翻。〕则彼气成而吾事去矣，不如屯大众于覆舟山以待之。〔成帝咸康八年，于覆舟山南立北郊；山盖在建康城北也，形如覆舟，故名。〕彼空行二百里，无所得，锐气已挫，忽见大军，必惊愕；我按兵坚阵，勿与交锋，彼求战不得，自然散走，此策之上也。」谦等固请击之，乃遣顿丘太守吴甫之，右卫将军皇甫敷相继北上。〔自建康趣京口为北上。上，时掌翻。〕
玄忧惧特甚。或曰：「裕等乌合微弱，势必等成，陛下何虑之深﹖」玄曰：「刘裕足为一世之雄；刘毅家无檐石之储，〔檐，与儋同，下〔都〕滥翻，言一儋、一石也。储无儋石，家贫之至也。杨雄家无儋石之储，应劭注曰：齐人名小罂为儋石，受二斛。晋灼曰：石，斗石也。前书音义曰：儋，言一斗之储。方言曰：儋，罂也，齐东北海岱之间谓之儋。余据今江淮人谓一石为一担。〕樗蒲一掷百万；何无忌酷似其舅；共举大事，何谓无成！」
②南凉王傉檀畏秦乃强，乃去年号，〔専，奴沃翻。元兴元年，傉檀改元弘昌。去，羌吕翻。〕罢尚书丞郎官，遭参军关尚使于秦。〔使，疏吏翻。〕秦王兴曰：「车骑献款称藩，而擅兴兵造大城，岂为臣之道乎﹖」〔兴拜傉檀为车骑将军，故称之。尚称之。〕尚曰：「王公设险以守其国，〔易坎卦彖辞。〕先王之制也。车骑僻在遐藩，密迩勍寇，〔勍，渠京翻。〕盖为国家重门之防；〔重，直龙翻。〕不图陛下忽以为嫌。」兴善之。傉檀求领凉州，兴不许。
③初，袁真杀朱宪，〔见一百二卷海西公太和五年。〕宪弟绰逃奔桓温。温克寿阳，绰辄发真棺，戮其尸。温怒，将杀之，桓冲请而免之。绰事冲如父，冲薨，绰呕血而卒。〔卒，子恤翻。〕刘裕克京口，以绰子龄石为建武参军。〔裕本为建武将军，以龄石参军。〕三月，戊午朔，裕军与吴甫之遇于江乘。〔江乘，汉旧县，属丹杨郡。成帝咸康元年，桓温领琅邪太守，镇江乘之蒲州，奉割丹杨之江乘立南琅邪郡，江乘县属焉。〕将战，龄石言于裕曰：「龄石世受桓氏厚恩，不欲以兵刃相向□在军后。」裕义而许之。甫之，玄骁将也，〔骁，坚尧翻。将，即亮翻。〕其兵甚锐。裕手执长刀，大呼以冲之，众皆披靡，〔呼，火故翻。呼，音彼翻。〕即斩甫之，进至罗落桥。〔罗落桥在江乘县南，盖缘水设罗落，因以为名。〕皇甫敷帅数千人逆战，〔帅，读曰率。〕宁远将军檀凭之败死。裕进战弥厉，敷围之数重，裕倚大树挺战。〔重，直龙翻。挺战，挺身独战也。挺，他鼎翻，直也。〕敷曰：「汝欲作何死！」拔戟将刺之，裕瞋目叱之，敷辟易。〔刺，七亦翻。瞋，七人翻。辟，读曰辟。易，如字。〕裕党俄至，射敷中额而踣，〔射，而亦翻。中，竹仲翻。踣，蒲北翻。〕裕援刀直进。〔援，于元翻。〕敷曰：「君有天命，以子孙为托。」裕斩之，厚抚其孤。裕以檀凭之所领兵配参军檀祗。祗，凭之之从子也。〔从，才用翻。〕
玄闻二将死，大惧，召诸道术人推算及为厌胜。〔将，即亮翻。厌，于謟翻，又一琰翻。〕问群臣曰：「朕其败乎﹖」吏部郎曹靖之对曰：「民裕神怒，臣实惧焉。」玄曰：「民或可怨，神或可怨，神何为怒﹖」对曰：「晋氏宗庙，飘泊江滨，〔谓迁晋宗庙主于琅邪国，寻又随帝上寻阳也。〕大楚之祭，上不及祖，〔谓止祭桓温于太庙。〕此其所以怒也。玄曰：「卿何不谏﹖」对曰：「辇上君子皆以为尧、舜之世，臣何敢言！」玄默然。使桓谦及游击将军何澹之屯东陵，〔游击将军，汉杂号将军也，魏置为中军，及晋，以领、护、左右卫、骁骑、游击为六军。建康之西有西陵，其东有东陵，东陵在覆舟山东北。澹，徒览翻。〕侍中、后将军卞范之屯覆舟山西，众合二万。
己未，裕军食毕，悉弃其余粮，进至覆舟山东，使羸弱登山，张旗帜为疑兵，〔羸，伦为翻。帜，昌志翻。〕数道并前，布满山谷。玄侦候者还，云「裕军四塞，〔侦，丑郑翻。塞，悉则翻。〕不知多少。」玄益忧恐，遣武卫将军庾岭赜之帅精卒副援诸军。〔魏文帝践阼，置领军将军，主五校、中垒、武卫等三营，后遂各置将军。赜，士革翻。〕谦等士卒多北府人，素畏伏裕，莫有鬬志。裕与刘毅等分为数队，进突谦陈；裕以身先之，〔陈，读曰阵。先，悉荐翻。〕将士皆殊死战，无不一当百，呼声动天地。时东北风急，因纵火焚之，烟炎熛天，〔呼，火故翻。炎，读曰焰。熛，必遥翻。〕鼓噪之音震动京邑，谦等诸军大溃。
玄时虽遣军拒裕，而走意已决，潜使领军将军殷仲文具舟于石头；闻谦等败，帅亲信数千人，声言赴战，〔帅，读曰率；下同。〕遂将其子升、兄子浚出南掖门。遇前相国参军胡藩，执马鞚谏曰：「今羽林射手犹有八百，皆是义故，西人受累世之恩，〔鞚，音控，马勒也。桓氏世居荆楚，西人皆其义旧，此盖从玄东下，玄既篡，因以为羽林。〕不驱令一战，一旦舍此，欲安之乎！」玄不对，但举策指天；〔玄举策指天，亦项羽所谓天之亡我之意。〕因鞭马而走，西趋石头，与仲文等浮江南走。经日不食，左右进粗饭，〔趋，七喻翻。粗，与抱同。〕玄咽不能下，升抱其胸而抚之，玄悲不自胜。〔咽，于甸翻。胜，音升。〕
裕入建康，王仲德抱元德子方回出候裕，裕于马上抱方回与仲德对哭；追赠元德给事中，以仲德为中兵参军。裕止桓谦故营，遣刘锺据东府。庚申，裕屯石头城，立留台百官，焚桓温神主于宣阳门外，造晋新主，纳于太庙。〔桓玄初篡，迁七庙神主于琅邪国，既而迁帝于寻阳，宗庙主祏皆随帝西上，故权造新主。〕遣诸将追玄，尚书王嘏帅百官奉迎乘舆，〔乘，绳证翻。〕诛玄宗族在建康者。裕使臧熹入宫，收图书、器物，封闭府库；有金饰乐器，裕问熹：「卿得无欲此乎﹖」熹王色曰：「皇上幽逼，播越非所，将军首建大义，劬劳王家，虽复不肖，实无情于乐。」〔复，扶又翻。〕裕笑曰：「聊以戏卿耳。」熹，焘之弟也。〔刘裕坚于臧氏。〕
壬戌，玄司徒王谧与众议推裕领扬州，裕固辞。乃以谧为侍中、领司徒、扬州刺史、录尚书事，谧推裕为使持节、都督扬?徐?兖?豫?青?冀?幽?并八州诸军事、徐州刺史，〔使，疏吏翻。〕刘毅为青州刺史，何无忌为琅邪内史，孟昶为丹杨尹，刘道规为义昌太守。〔宋永初郡国志，安丰有义昌县。盖晋末尝立郡，宋初废为县也。裕取义昌美名，使道规领太守。〕
裕始至建康，诸大处分皆委于刘穆之，〔处，昌吕翻。分，扶问翻。〕仓猝立定，无不允惬。〔惬，苦謟翻。〕裕遂托以腹心，动止谘焉；穆之亦竭节尽诚，无所遗隐。时晋政宽弛，纲纪不立，豪族陵纵，小民穷蹙，重以司马元显政令违舛，〔重，直用翻。〕桓玄虽欲厘整，而科条繁密，众莫之从。穆之斟酌时宜，随方矫正；〔揉曲为矫。言随事矫揉使归于正。〕裕以身范物，先以威禁内外；百官皆肃然奉职，不盈旬日，风俗顿改。〔史言刘裕有拨乱反正之才。〕
初，诸葛长民至豫州，失期，不得发。刁逵执长民，槛车送桓玄。至当利而玄败，〔当利，浦名。〔送人共破槛出长民，还趣历阳。〔趣，七喻翻。〕逵弃城走，为其下所执，斩于石头，子侄无少长皆死，〔少，诗照翻。长，知两翻。〕唯赦其季弟给事中骋。逵故吏匿其弟子雍送洛阳，〔刁雍后自秦入魏。雍，于容翻。〕秦王兴以为太子中庶子。裕以魏咏之为豫州刺史，镇历阳，诸葛长民为宣城内史。
初，裕名微位薄，轻狡无行，盛流皆不与相知，〔行，下孟翻。谓当时贵盛之流。〕惟王谧独奇贵之，谓裕曰：「卿当为一代英雄。」裕尝与刁逵樗蒲，不时输直，〔樗蒲不胜而不即纳其所负之直，此亦博徒轻狡之常态。〕逵缚之马蓜。〔蓜，鱼浪翻，系马柱也，又五刚翻。〕谧见之，责逵而释之，代之还直。由是裕深憾逵而德谧。
萧方等曰：〔萧方等，梁元帝之嫡长子，撰三十国春秋。〕夫蛟龙潜伏，鱼虾亵之。是以汉高赦雍齿，魏武免梁鹄，〔雍齿事见十一卷汉高帝十一年。汉灵帝时，梁鹄为选部尚书，魏武欲为洛阳令，鹄以为北部尉。董卓之乱，鹄奔刘表。魏正破荆州，鹄惧而自缚诣门，使在秘书，以勤书自鹈。雍，于用翻。〕安可以布衣之嫌而成万乘之隙也！〔乘，绳证翻。〕今王谧为公，刁逵亡族，秄恩报怨，何其狭哉！
④尚书左仆射王愉及子荆州刺史绥谋袭裕，事泄，族诛；绥弟子慧龙为僧彬所匿，得免。〔慧龙后遂逃奔秦，又自秦奔魏。〕
⑤魏以中土萧条，诏县户不满百者罢之。
丁卯，刘裕还镇东府。
⑦桓玄至寻阳，郭昶之给其器用、兵力。辛未，玄逼帝西上，〔上，时掌翻。〕刘毅帅何无忌、刘道规等诸军追之。〔帅，读曰率。〕玄留龙骧将军何澹之、前将军郭铨与郭昶之守湓口。〔骧，思将翻。澹，徒览翻。昶，丑两翻。湓，蒲奔翻。〕玄于道自作起居注，〔杜佑通典曰：周官有左右史，盖今起居注之本。动则左史书之，言则右史书之；左史记言，右史记事。汉武帝有禁中起居注，后汉始置起居令史，每行幸宴会，则在御左右记录帝言；后又别置修起居注。〕叙讨刘裕事，自谓经略举无遗策，诸军违节度，以致奔败。专覃思著述，〔覃，深也，广也。思，相吏翻。〕不暇与群下议时事。起居注既成，宣示远近。
⑧丙戌，刘裕称受帝密诏，以武陵王遵承制总百官行事，加侍中、大将军，因大赦，惟桓玄一族不宥。
⑨刘敬宣、高雅之结青州大姓及鲜卑豪帅谋杀南燕王备德，〔帅，所类翻。〕推司马休之为主。备德以刘轨为司空，甚宠信之。雅之欲邀轨同谋，敬宣曰：「刘公衰老，有安齐之志，不可告也。」雅之卒告之，〔卒，子恤翻。〕轨不从。谋颇泄，敬宣等南走，南燕人收轨，杀之，追及雅之，又杀之。敬宣、休之至淮、泗间，闻桓玄败，遂来归，〔敬宣等奔南燕事见上卷元兴元年。〕刘裕以敬宣为晋陵太守。
⑩南燕主备德闻桓玄败，命北地王锺等将兵欲取江南，会备德有疾而止。〔昔鲁庄公伐齐，纳子纠，小白自莒先入，所以有干时之败。当此之时，建康已定，使慕容锺等之师果进，刘裕固有以待之矣。将，即亮翻。〕
夏，四月，己丑，武陵王遵入居东宫，内外毕敬；迁除百官称制书，教称令书。以司马休之监荆?益?梁?宁?秦?雍六州诸军事、领荆州刺史。〔刘毅等之兵既进，故预以休之镇南蕃。监，工衔翻。雍，于用翻。〕
庚寅，桓玄挟帝至江陵，桓石康纳之。玄更署置百官，以卞范之为尚书仆射。自以奔败之后，恐威令不行，乃更增峻刑罚，众益离怨。殷仲文谏，玄怒曰：「今以诸将失律，天文不利，故还都旧楚；而群小纷纷，妄兴异议，方当纠之以猛，未可施之以宽也。」荆、江诸郡闻玄播越，有上表奔问起居者，玄皆不受，更令所在贺迁新都。〔唐人所谓「难将一人手，掩尽天下目」，桓玄是也。〕
初，王谧为玄佐命元臣，玄之受禅，〔禅，时战翻。〕谧手解帝玺绶；〔玺，斯氏翻。绶，音受。〕及玄败，众谓谧宜诛，刘裕特保全之。刘毅尝因朝会，问谧玺绶所在。〔玺，斯氏翻。绶，音受。朝，直遥翻。〕谧内不自安，逃奔曲阿。〔刘昫曰：唐润州丹杨县，古曲阿县地。〕裕笺白武陵王，迎还复位。
桓玄兄子歆引氐帅杨秋寇历阳，〔帅，所类翻。〕魏咏之帅诸葛长民、刘敬宣、刘锺共击破之，〔帅，读曰率；下同。〕斩杨秋于练固。〔练固在历阳西北。〕
玄使武卫将军庾稚祖、江夏太守桓道恭帅数千人就何澹之等共守湓口。何无忌、刘道规至桑落洲，〔桑落洲在湓城东北大江中。杜佑曰：桑落洲在江州都昌县，汉之彭泽县也。〕庚戌，澹之等引舟师逆战。澹之常所乘舫，〔舫，甫妄翻，方舟也。〕羽仪旗帜甚盛。〔帜，昌志翻。〕无忌曰：「贼帅必不居此，〔帅，所类翻。〕欲诈我耳，宜亟攻之。」众曰：「澹之不在其中，得之无益。」无忌曰：「今众寡不敌，战无全胜，澹之既不居此舫，战士必弱，我以劲兵攻之，必得之，得之，则彼势沮而我气倍，因而薄之，破贼必矣。」〔沮，在吕翻。〕道规曰：「善！」遂往攻而得之，因传呼曰：「已得何澹之矣！」澹之军中惊扰，无忌之众亦以为然，乘胜进攻澹之等，大破之。无忌等克湓口，进据寻阳，遣使奉送宗庙主祏还京师。〔祏，音石；庙中臧木主石室也。既克寻阳，宗庙主祏乃得还。〕加刘裕督江州诸军事。
桑落之战，胡藩所乘舰为官军所烧，藩全铠入水，潜行二十许步，乃得登岸。〔舰，户黯翻。铠，苦亥翻。〕时江陵路已绝，〔官军既克寻阳，故江陵之路绝。〕乃还豫章，刘裕素闻藩为人忠直，引参领军军事。
桓玄收荆州兵，曾未三旬，有众二万，楼船、器械甚盛。甲寅，玄复帅诸军挟帝东下，以苻宏领梁州刺史，为前锋；又使散骑常侍徐放先行，说刘裕等曰：「若能旋军散甲，当与之更始，各授位任，令不失分。」〔复，扶又翻。说，输芮翻。更，工衡翻。分，扶问翻。〕
刘裕以诸葛长民都督淮北诸军事，镇山阳；以刘敬宣为江州刺史。
柔然可汗社仑从弟悦代大緽谋杀社仑，〔仑，卢昆翻。从，才用翻。緽，与那同；奴合翻。〕不克，奔魏。
燕王熙于龙腾苑起逍遥宫，连房数百，凿曲光海，盛夏，士卒不得休息，暍死者太半。〔去年熙起龙腾苑。暍，于歇翻。伤暑也。〕
西凉世子谭卒。
刘毅、何无忌、刘道规、下邳太守平昌孟怀玉帅众自寻西上，〔帅，读曰率。上，时掌翻。〕五月，癸酉，与桓玄遇于峥嵘洲。〔水经注：江水东过武口，又东，右得李姥蒲，北对峥嵘洲。刘毅破桓玄处，在今黄州、寿昌军之间。杜佑曰：峥嵘洲在鄂州武昌县。峥，仕耕翻。嵘，户萌翻。〕毅等兵不满万人，而玄战士数万，众惮之，欲退还寻阳。道规曰：「不可！彼众我寡，强弱异势，今若畏懦不进，必为所乘，虽至寻阳，岂能自固！玄虽窃雄豪，内实恇怯；〔恇，曲阳翻，亦怯也。〕加之已经奔败，众无固心。决机两阵，将雄者克，〔将，即亮翻。〕不在众也。」因麾众先进，毅等从之。玄常漾舸于舫侧以备败走，〔舸，古我翻。〕由是众莫有鬬心。毅等乘风纵火，尽锐争先，玄众大溃，烧辎重夜遁。〔重，直用翻。〕郭铨诣毅降。
玄故将刘统、冯稚等聚党四百人袭破寻阳城。〔降，户江翻。将，即亮翻。〕毅遣建威将军刘怀肃讨平之。怀肃，怀敬之弟也。〔刘怀敬见一百一十一卷隆安三年。〕
玄挟帝单舸西走，留永安何皇后及王皇后于巴陵。〔永安何皇后，穆帝章皇后也。王皇后，帝之后也。〕殷仲文时在玄舰，求出别船收集散卒，因叛玄，奉二后奔夏口，〔夏，户雅翻。〕遂还建康。
己卯，玄与帝入江陵。冯该劝使更下战，玄不从；欲奔汉中就桓希，〔桓希时为梁州刺史。〕而人情乘沮，号令不行。〔沮，在吕翻。〕庚辰，夜中，处分欲发，〔处，昌吕翻。分，扶问翻。〕城内已乱，乃与亲近腹心百余人乘马出城西走。至城门，左右于闇中斫玄，不中，〔不中，竹仲翻。〕其徒更相杀害，〔更，工衡翻。〕前后交横。玄仅得至船，左右分散，惟卞范之在侧。
辛巳，荆州别驾王康产奉帝入南郡府舍，太守王腾之帅文武为侍卫。〔帅，读曰率；下同。〕
玄将之汉中；屯骑校尉毛修之，璩之弟子也，诱玄入蜀，玄从之。〔诱，音酉。〕宁州刺史毛琇，〔璠，音繁。〕璩之弟也，卒于官。璩使其兄孙佑之及参军费恬帅数百人送璠丧归江陵，〔费，扶沸翻。〕壬午，遇玄于枚回洲。〔水经注：江水径江陵县南，有洲曰枚回洲。〕佑之、恬迎击玄，矢下如雨，玄嬖人丁仙期、万盖等以身蔽玄，皆死。〔嬖，卑义翻；又博计翻。〕益州督护汉嘉冯迁抽刀，前欲击玄，玄拔头上玉导与之，〔魏、晋以来，冠帻有簪，有导，至尊以玉为之。导，引也，所以引发入冠帻之内也。〕曰：「汝何人，敢杀天子！」迁曰：「我杀天子之贼耳！」遂斩之，又斩桓石康、桓浚、庾赜【章：甲十一行本「赜」作「颐」；乙十一行本同；退斋校同。】〔赜，士革翻。〕之，执桓升送江陵，斩于市。乘舆返正于江陵，以毛修之为骁骑将军。〔乘，绳证翻。骁，坚尧翻。骑，奇寄翻。〕甲申，大赦，诸以畏逼从逆者一无所问。戊寅，奉神主于太庙。〔纳寻阳所奉送宗庙主祏也。〕刘毅等传送玄首，枭于大桁。〔传，株恋翻。枭，坚尧翻。〕
毅等既战胜，以为大事已定，不急追蹑，又遇风，船未能进，玄死几一旬，〔几，居希翻，又音祈。〕诸军犹未至。时桓谦匿于沮中，〔沿沮水上下为沮中，临沮、上黄二县皆其地也。沮，子余翻。〕扬武将军桓振匿于华容浦，〔华容县自汉以来属南郡。水经注：江水左迤为中夏口，右则中郎浦出焉。华容县今在监利县界。晋书振传曰：匿于华容之涌中。左传：阎敖游涌而逸。杜预注云：涌水在南郡华容县。涌，音勇。〕玄故将王稚徽戍巴陵，遣人报振云：「桓歆已克京邑，冯稚复克寻阳，〔将，即亮翻。复，扶又翻；下复陷同。〕刘毅诸军并中路败退。」振大喜，聚党得二百人，袭江陵，桓谦亦聚众之。闰月，己丑，复陷江陵，杀王康产、王腾之。振见帝于行宫，跃马奋戈，直至阶下，问桓升所在。闻其已死，瞋目谓帝曰：〔瞋，七人翻。〕「臣门户何负国家，而屠灭若是！」琅邪王德文下床谓曰：「此岂我兄弟意邪！」振欲杀帝，谦苦禁之，乃下马，敛容致拜而出。壬辰，振为玄举哀，立丧庭，谥曰武悼皇帝。〔为，于伪翻。〕
癸巳，谦等帅群臣奉玺绶于帝曰：〔帅，读曰率。〕「主上法尧禅舜，今楚祚不终，百姓之心复归于晋矣。」以琅邪王德文领徐州刺史，振为都督八郡诸军事、荆州刺史，谦复为侍中、卫将军，加江、豫二州刺史，帝侍御左右，皆振之腹心。
振少薄行，玄不以子泡齿之。〔行，下孟翻。以年叙长幼为齿，又，齿，列也。言不使预子侄之列。〕至是，叹曰：「公昔不早用我，遂致此败。若使公在，我为前锋，天下不足定也。今独作此，安归乎﹖」遂纵意酒色，肆行诛杀。谦劝振引兵下战，己守江陵，振素轻谦，不从其言。
刘毅至巴陵，诛王稚徽。何无忌、刘道规进攻桓谦于马头，〔马头岸在大江南岸，北对江津口。〕桓蔚于龙泉，〔水经注：灵溪之东有龙陂，广员二百余步，水至渊深，有龙见于其中，故曰龙陂。〕皆破之。蔚，秘之子也。〔桓秘见一百三卷孝武宁康元年。〕
无忌欲乘胜直趣江陵，〔趣，七喻翻。〕道规曰：「兵法屈申有时，石可苟进。诸桓世居西楚，群小皆为竭力；振勇冠三军，〔为，于伪翻。冠，古玩翻。〕难与争锋。且可息兵养锐，徐以计策縻之，不忧不克。」无忌不从。振逆战于灵溪，〔水经注：江水自江陵县南，东径燕尾洲，北合灵溪水。江、溪之会有灵溪戍，背阿面江，西带灵溪。〕冯该以兵会之，无忌等大败，死者千余人。退还寻阳，与刘毅等上笺请罪。〔上，时掌翻。〕刘裕以毅节度诸军，免其青州刺史。桓振以桓蔚为雍州刺史，镇襄阳。〔雍，于用翻。〕
柳约之、罗述、甄季之闻桓玄死，自白帝进军至枝江，〔枝江县自汉以来属南郡，我朝省为镇，属松滋县。甄，之人翻。〕闻何无忌等败于灵溪，亦引兵退。俄而述、季之皆病，约之诣桓振伪降，欲谋袭振，事泄，振杀之。约之司马时延祖、〔时，姓也。〕涪陵太守文处茂收其余众，保涪陵。〔处，昌吕翻。涪，音浮。〕
六月，毛璩遣将攻汉中，斩桓希，璩自领梁州。
秋，七月，戊申，永安皇后何氏崩。
燕苻昭仪有疾，龙城人王荣自言能疗之。昭仪卒，〔卒，子恤翻。〕燕王熙立荣于公交车门，支解而焚之。
八月，癸酉，葬穆章皇后于永平陵。
魏置六谒宫，准古六卿。
九月，刁骋谋反，伏诛，刁氏遂亡。〔刁逵之诛，惟赦骋，而雍得逃走投北；骋又诛，则江南之刁氏亡矣。〕刁氏素富，奴客纵横，〔横，户孟翻。〕专固山泽，为京口之患。刘裕散其资蓄，令民称力而取之，〔称，尺证翻。〕弥日不尽；时州郡饥弊，民赖之以济。
乞伏干归及杨盛战于竹岭，〔上邽西南有南山、竹岭。〕为盛所败。〔败，补迈翻。〕
西凉公暠立子歆为世子。〔暠，古老翻。〕
魏主珪临昭阳殿改补百官，引朝臣文武，亲加铨择，随才授任。〔朝，直遥翻。〕列爵四等：王封大郡，公封小郡，侯封大县，伯封小县。其品等一至第四，旧臣有功无爵者追封之，宗室疏远及异姓袭封者降爵有差。又置散官五等，其品第五至第九；〔散，悉亶翻。〕文官造士才能秀异、武官堪为将帅者，其品亦比第五至第九；〔将，即亮翻。帅，所类翻。〕百官有阙，则取于其中以补之。其官名不用汉、魏之旧，仿上古龙官、鸟官，〔左传：郯子曰：昔太皞氏以龙纪，故为龙师而龙名。我高祖少皞挚之立也，凤鸟适至，故为鸟师而鸟名；凤鸟氏，历正也；玄鸟氏，司分者也；伯赵氏，司至者也；青鸟氏，司启者也；丹鸟氏，司闭者也；祝鸠氏，司徒也；鸤鸠氏，司马也；鸤鸠氏，司空也；爽鸠氏，司寇也；鹘鸠氏，司事也；五鸠，鸠民者也。五雉为五工正，九扈为九农正。杜预注曰：太皞氏有龙瑞，故以龙名官。应劭曰：以龙纪其官长：春官为青龙，夏官为赤龙，秋官为白龙，冬官为黑龙，中官为黄龙。张晏曰：庖牺将兴，神龙负图而至，因以名官与师也。〕谓诸曹之使为凫鸭，〔魏书官氏志作「诸曹走使」。〕取其飞之迅疾也；谓候官伺察者为白鹭，取其延颈远望也；余皆类此。
卢循寇南海，攻番禺。〔番，音潘。禺，音愚。〕广州刺史濮阳吴隐之拒守百余日，〔濮，博木翻。〕冬，十月，壬戌，循夜袭城而陷之，烧府舍、民室俱尽，执吴隐之。循自称平南将军，摄广州事，聚烧骨为共耱，葬于洲上，得髑髅三万余枚。〔髑，徒谷翻。髅，郎侯翻。说文曰：髑髅，顶也。〕又使徐道覆攻始兴，〔吴孙暼甘露元年，分桂阳南部都尉立始兴郡，唐为韶州。〕执始兴相阮腆之。〔相，息亮翻。腆，他典翻。〕
  </div>
  <div class="pagination">
   <a href="资治通鉴注_page113.html">
    上一页
   </a>
   <span>
    ...
   </span>
   <a href="资治通鉴注_page109.html">
    109
   </a>
   <a href="资治通鉴注_page110.html">
    110
   </a>
   <a href="资治通鉴注_page111.html">
    111
   </a>
   <a href="资治通鉴注_page112.html">
    112
   </a>
   <a href="资治通鉴注_page113.html">
    113
   </a>
   <span class="current-page">
    114
   </span>
   <a href="资治通鉴注_page115.html">
    115
   </a>
   <a href="资治通鉴注_page116.html">
    116
   </a>
   <a href="资治通鉴注_page117.html">
    117
   </a>
   <a href="资治通鉴注_page118.html">
    118
   </a>
   <a href="资治通鉴注_page119.html">
    119
   </a>
   <span>
    ...
   </span>
   <a href="资治通鉴注_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
