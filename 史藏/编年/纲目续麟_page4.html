<!DOCTYPE html>
<html>
<head>
    <meta charset="UTF-8">
    <title>纲目续麟 - 第 4 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 4 页/共 60 页</h1>
    <div class="content">　　考异【提要书曰赵主父及燕齐灭中山】
　　考证【归大赦下当补书境内○谨按凡例曰凡恩泽皆书非正统者必曰赦其境内后仿此】
　　书以书大赦所以甚主父之恶而着见弑之本也本乱末治自昔所戒主父不正其本而连兵以灭人国一旦祸起萧墙身毙沙丘【下书弑主父于沙丘】向之羣饮肆赦以鸣得意者果安在哉此纲目之意也提要稍略○境内二字可省此条凡例不必从当时列国各据其地虽不言境内寜能他及乎观正统赦天下纲目不书天下可见【汉书诸帝纪皆言赦天下纲目止书赦】考证説泥
　　赵故太子章作乱公子成李兑诛之遂弑主父子沙丘
　　考异【提要无于沙丘三字】
　　于沙丘明其非在国也主父力小谋大欲西略胡南袭秦而不知祸之在萧墙也故书以示戒提要不必从
　　【庚午】二十四年秦君封魏冉为穰侯公子市为宛侯公子悝为邓侯
　　考异【提要书曰秦封魏冉为穰侯芈戎为华阳君弟市为髙陵君悝为泾阳君】
　　据范雎谓秦有穰侯华阳髙陵泾阳不闻有王当以提要所书为正然秦本纪谓封公子市宛公子悝邓宛为泾阳君封邑【本纪云泾阳君封宛索隐谓泾阳名市于穰侯传又云泾阳名悝亦自矛盾】悝号髙陵君【索隠曰悝号髙陵君初封于彭昭襄王弟也】则泾阳乃公子市髙陵则公子悝也今提要书市为髙陵悝为泾阳既与本纪不合至芈戎为华阳复不见本纪何与【纲目不书华阳仅据本纪故与提要异然四十九年书逐魏冉市悝仍录芈戎则此又不可略】勲按穰侯与市悝等皆君母弟【穰侯华阳宣太后弟髙陵泾阳昭王同母弟也】并载一传【见穰侯传】宜得其实本纪杂他事容有抵牾者况当时唯称华阳髙陵泾阳不闻以宛邓为名则当从其常称以明四贵之擅秦者由秦君宠遇之厚也庶几春秋垂训之意
　　【癸酉】二十七年冬十月秦君称西帝遣使立齐君为东帝已而皆去之
　　考异【提要无遣使二字】
　　分注【齐王问于苏代秦使致帝何如对曰愿王受之而勿称以收天下之望所谓以卑为尊也齐王从之称帝二日而复归之秦亦去帝号】
　　据分注称帝者秦也去帝者齐也【齐不归帝号秦未必去】书法宜予齐而罪秦不书遣使则首从无别非所以罪秦也遣使二字不可少【书遣使専其责于秦也】提要略之非是
　　【乙亥】二十九年秦击魏魏献安邑以和秦出其人募民徙之
　　考异【提要无秦出其人募民徙之八字】
　　当作秦击魏获安邑募民徙之○按魏献安邑不得不献者获而已矣书募民徙之而秦出其人之恶自见此书法也提要不书徙民则无以着秦之恶纲目并书出人则又近于分注而非大书皆非也
　　齐灭宋【此与秦伐蜀条正相反彼宜重而轻此宜轻而重皆非权衡之平者】
　　分注【宋有雀生□史占之曰吉小而生巨必霸天下康王喜起兵灭滕败齐楚魏取地数百里乃愈自信其霸欲霸之亟成射天笞地斩社稷而焚灭之为长夜之饮于室中室中人呼万歳则堂上之人应之堂下之人应之门外之人又应之至于国中无敢不呼者天下谓之桀宋齐伐之民散城不守王走死温】
　　当书齐伐宋灭之○春秋之义凡书灭者其罪为重所以减见灭者之罪辞宋偃所为乃自取灭亡非独齐罪也虽不得如春秋书梁亡之例【梁假秦惧民非有伐之者故不得例书见鲁僖公十九年】亦当有以着其罪故书伐书灭之明宋有可伐之罪而齐一举灭之既以见宋人不守之故而齐人之暴亦着矣若直书灭宋则齐罪彰而宋罪隐非春秋反已自治未雨绸缪之意
　　【丙子】三十年齐杀狐咺陈举燕使亚卿乐毅如赵
　　考异【提要无亚卿二字】
　　分注【齐湣王灭宋而骄乃侵楚及三晋欲并二周为天子狐咺正议斮之檀衢陈举直言杀之东闾燕昭王日夜抚循其人益以富贵乃谋伐齐使乐毅约赵嚪秦连楚及魏诸侯害齐之骄暴皆许之】
　　咺举宜书官不书则与白起无异【五十八年秦杀白起书法云杀降不可不罪故不书□】纲目略之非是据聘问例非正统曰某使某如某注云燕乐毅则此条当从提要去亚卿二字
　　【丁丑】三十一年燕上将军乐毅以秦魏韩赵之师伐齐入临淄齐君地出走其相淖齿杀之毅下齐七十余城燕封毅为昌国君
　　考异【提要杀作弑今按簒贼例曰君出走而弑之曰某君出走某弑之注云淖齿之类据明年书齐人讨杀淖齿窃意当从提要为是葢书法杀其君长皆以弑书岂地非列国之君乎尹氏发明曲为之説非所以示戒也】
　　书法【名齐君何失国也故淖齿书其相而不书弑】
　　发明【纲目于乐毅书上将军者见其行兵有正大之意也四国之师书以者着燕之得众也淖齿实弑而书杀者正齐君自取灭亡之罪也】
　　毅下齐七十余城句可省既入其国出其君何城之可言哉杀当作弑虽无凡例亦当以提要为正况又有例可据乎书法发明会纲目不可从○毅书上将军特因事见官之义【凡例云僭国之臣不以贤否皆因事乃见】非与其有正大之意也谓书以为得众亦非按三十六年齐破燕军尽复齐地发明复云燕君臣伐齐未得其道无以服齐人之心又曰燕以弱小之国借助诸侯一旦兼并彊大之齐固非诸侯所乐可谓自相矛盾
　　【戊寅】三十二年【齐襄王法章元年】齐人讨杀淖齿而立其君之子法章保莒城
　　考异【按凡例治其臣子之叛乱者书讨讨而杀之曰诛则此当书齐人讨淖齿诛之】考证【杀当作诛○谨按凡例曰君出走而弑之曰某君出走某弑之注云淖齿之类纲目特正淖齿之罪而立此例可谓着明矣凡例又曰非正统而治其臣子之叛乱者曰讨讨而杀之曰诛今诸刋本于齐君书杀而不曰弑于淖齿书杀而不曰诛此因旧文未经更定非朱子之本意也若弑君者曰杀讨罪者亦曰杀则凡例不必立提要不必书矣尹氏发明曰淖齿实弑而书杀者正齐君自取灭亡之罪也又曰前不书弑者着齐湣骄暴之罪后书讨杀者正淖齿弑逆之谋岂尹氏不考凡例而曲为之説与抑不见凡例而傅会其説与是不可以不正也】
　　分注【淖齿之乱湣王从者王孙贾失王处而归其母曰汝朝出而晚来则吾倚门而望汝暮出而不还则吾倚闾而望汝今事王王走汝不知其处汝尚何归焉贾乃入市呼曰淖齿乱齐国弑湣王欲与我诛之者袒右市人从者四百人与攻淖齿杀之于是齐亡臣相与求湣王子立之】
　　当书齐人诛淖齿立其君之子法章保莒城讨字宜删而字羡○勲按书杀之误考异考证详矣然观分注王孙贾初无讨淖齿之意徒以母言激而出此【非母言贾亦无复此举所谓诛意之法也】安得以讨义予之今但书诛以正淖齿之罪而削不称讨又以见齐人之不知义也考异考证但知凡例宜遵不知贾之讨齿非可与治叛乱者同科惟易以鄙説庶几义昭而法安也
　　赵使蔺相如献璧于秦
　　分注【赵得楚和氏璧秦王请以十五城易之赵欲勿与畏秦彊欲与之恐见欺蔺相如曰臣愿奉璧徃城不入则臣请完璧而归相如至秦既献璧视秦王无意偿城乃绐取璧遣从者间行归赵而以身待命于秦秦王贤而归之赵以为大夫】
　　书法【书使献璧何非事也故相如不书官交讥之】
　　秦下宜书既而归之既明赵璧未尝入秦又以见两国兵争之始也盖秦自梗阳之后【二十七年秦攻赵防梗阳】中阳与穰凡再会矣【先年会中阳是年会穰】自是三年之内凡三见伐【明年拔两城又明年拔石城又明年取代光狼城】虽非専为一璧要亦滋之衅也今但曰献璧于秦则璧已献矣何以考其实邪○相如不书官非讥也按凡例献物曰某使某献某于某注云赵使蔺相如献璧于秦书法以为交讥岂不攷凡例与
　　【壬午】三十六年秦赵会于渑池
　　分注【秦王告赵王愿为好会于河外渑池亷颇蔺相如曰王不行示赵弱且怯也赵王乃行相如从颇送至境与王诀曰王行度道里会遇之礼毕不过三十日过此不还则请立太子以絶秦望王许之及会饮酒秦王请赵王鼔瑟赵王鼔之相如请秦王击缶秦王不肯相如曰五步之内臣得以颈血溅大王矣左右欲刃相如相如张目叱之左右皆靡秦王乃一击缶罢酒秦终不能有加于赵赵亦盛为之备秦不敢动○杨氏曰古之智者以小事大有以皮币犬马珠玉而不得免者至乃弃国而逃之况一璧乎虽与之可也相如计不出此而欲以身死可谓失义而伤勇矣及其完璧而归于赵亦何益哉至于渑池之会则其危又甚矣虽勿往可也相如为国卿相挟万乗之君以蹈危事其智勇又不足重赵使秦不敢惴焉乃欲以颈血溅之岂孔子所谓暴虎冯河死而无悔者与而或者谓相如非战国之士使居平世可谓大臣则吾不知其説也】
　　事有迹同而势异者攷诸其时则得矣赵之事秦非若太王之于狄也狄人所争者土地耳秦之图赵将并其君诛之赵虽与秦璧能保其不被兵邪且赵安得与太王比太王去邠犹有岐阳惠【赵惠文王】如弃赵将安所托足乎夫有逺谋者能忍近诟有大徳者能忘小怨君非太王臣非周召不思所以捍国御敌徒鳃鳃焉效古人之所为此宋襄之愚见讥于春秋顾可为长计哉乃若渑池之会相如固曰不行示赵弱且怯也是亦不获已耳杨氏乃谓不徃亦可夫秦于六国无故犹发大难况请防弗许能晏然已邪以颈血溅大王此相如所以重赵也盖折强主宜用戅相如固隂用不以语人杨氏何以知之且彼所为虽非中道然赵能侧足强大间不至于速亡者未必非相如诸人之力也【自是年会渑池至四十六年秦虽连伐赵皆未得志至五十五年孝王信秦间不用相如言而使赵括代颇将始有长平之祸阬卒至四十万回视亷蔺当国时何如】使当时列国诸臣皆能如廉蔺协谋同力先国后私秦虽欲并天下恶可得哉杨氏不攷其世至等之暴虎冯河则吾又不知其説矣【按山此论晦庵非之但晦庵以璧为赵氏相传之宝古人传国皆以宝玉为重谓相如宜不与秦亦非也使赵能嚪秦虽多与秦璧未为失策如晋荀息假道灭虢何有于璧相如所以不与秦者为秦欲无厌得寸思尺倘如其意与之则后之诛求无已故不与者示之难以絶其端若曰一璧且不可况其他乎此相如苦心为后儒淹没久矣惜哉】
　　薛公田文卒
　　考异【提要田文卒下有齐魏灭薛四字】
　　分注【初齐湣王既灭宋欲去孟尝君孟尝君奔魏魏以为相与诸侯共伐破齐襄王复国而孟尝君中立为诸侯无所属襄王畏之与连和至是卒诸子争立齐魏共灭之】
　　齐魏灭薛四字可省如提要是罪在齐魏而薛公之恶隐矣故文不当卒而特书卒欲使后世知文之为文如此耳【湣可伐非文所当伐也与伐齐不与立君薛之不祀宜哉】略齐魏者所以深罪文也提要不必从【按梅氏订补于文卒下详载冯驩事非是纲目凡卒下详载生时言行者惟嘉言善行足为后法耳驩虽有焚责立庙等事特侠客伎俩彼方自谓为文营窟顾可以示后乎虽不录可也】
　　【戊子】四十二年赵魏伐韩秦救之大破其军魏割南阳以和
　　考异【提要此句下有秦使楚使者黄歇归约亲于楚】
　　分注【秦王将使武安与韩魏伐楚楚使者黄歇至秦闻之恐其一举而灭楚也乃上书略曰楚国援也隣国敌也今王妬楚之不毁而忘毁楚之彊韩魏也臣为王虑莫若善楚秦楚合而为一则韩魏必为关内之侯注地于齐则齐右壤可拱手而取也然后危动燕赵直摇齐楚此四国者不待痛而服矣王从之使歇归约亲于楚楚复使歇侍太子完质于秦】
　　此条提要不必从○按黄歇之使非秦意也特歇恐秦一举灭楚姑为此以缓师期耳是歇之行为楚非为秦也纲目不书秦使楚使者归约亲于楚而特书楚太子完质于秦【见明年】明其非秦意也考异可删
　　【辛夘】四十五年秦以范雎为客卿
　　考异【提要书曰魏人范雎入秦秦以为客卿】
　　分注【初魏人范雎从中大夫须贾使于齐齐王闻其辩口私赐之金贾以为睢以国事隂告齐也归告其相魏齐齐怒笞击睢折胁折齿置厠中睢佯死得出魏人郑安平持睢亡匿更姓名曰张禄秦谒者王稽使魏载与俱归荐之王王以睢为客卿与谋兵事】
　　当从提要先书魏人范雎入秦见魏有人不能用弃以资秦而须贾魏齐诸人以小嫌而致重祸皆可罪也且系睢于魏又以见睢本羁旅之客秦一旦加之上位间亲弃旧长君之恶【四十九年秦君废其母逐冉戎市悝等纲目讥之】则秦用人之失也纲目略去魏人二字非是【睢本由魏入不系之魏若秦人然则分注所载魏齐辱睢一段皆属羡语】
　　【戊戌】五十二年楚太子完自秦逃归楚君横卒完立以黄歇为相封春申君
　　考异【提要书曰楚太子完自秦逃归君横卒嗣立】
　　分注【楚顷襄王疾病黄歇侍太子于秦闻之言于应侯曰楚王疾恐不起秦若归其太子则是亲与国而得储万乘也不归则咸阳布衣耳楚更立君必不事秦应侯以告王王曰令太子先徃问疾反而后图之歇与太子谋曰王疾病而阳文君之子二人在中王若卒大命阳文君之子必立为后太子不得奉宗庙矣乃敎太子变服为楚使者御以出关而自为守舍谢病度已逺乃自言请死王怒欲听之应侯曰歇出身以徇其主太子立必用歇不如归之以亲楚王从之歇至三月而楚王薨太子即位以歇为相封之淮北】
　　太子之立由黄歇也非歇则完且不得归况君楚哉以歇为相情理宜然故当特书以明歇之为完与完之报歇葢相当也且当时称四君者曰楚有春申今按孟尝平原信陵皆已特书【显王四十八年齐封田文为孟尝君赧王十七年赵封弟胜为平原君三十九年魏封公子无忌为信陵君】何独于歇而略之当以纲目所书为正提要疑漏
　　【辛丑】五十五年秦王龁攻赵上党防之白起代将大破赵军杀其将赵括阬降卒四十万
　　书法【上党书赵何予赵之得有上党也赵之祸自上党始则曷为予之予赵所以恶秦也】
　　上党书赵罪赵也圣人甚祸无故之利平阳君已言之矣【冯亭以上党归赵平阳君豹曰秦服其劳而赵受其利虽强大不能得之于弱小弱小顾能得之于强大乎不如勿受平原君请受之乃往受地】赵不量力轻纳其地至丧卒四十万祸可胜道哉书赵上党着祸本也何予之有乃若秦之贪暴书拔书阬其恶已着奚俟予赵而后见哉书法非是【一上党耳韩欲逃死而嫁祸于赵赵受其祸而韩卒不免本不强而末自仆六国至是已无可为矣惜哉】
　　【壬寅】五十六年魏以孔斌为相寻以病免
　　考异【提要书曰魏相孔斌免】
　　分注【初魏王闻子顺贤聘以为相子顺谓使者曰若王能信用吾道吾道固为治世也虽蔬食饮水吾犹安之若徒欲制服吾身委以重禄吾犹一夫耳魏王奚少于一夫使者固请子顺乃之魏改嬖宠之官以事贤才夺无位之禄以赐有功诸丧职秩者咸不悦陈大计又不用乃以病致仕人谓之曰子其行乎答曰行将安之山东之国将并于秦秦为不义我所不入遂寝于家喟然叹曰死病无良医不出二十年天下其尽为秦乎】
　　以病者斌也寻免者魏也书寻以病免惜斌而罪魏也斌固贤者使魏始终任之国犹可为陈计不用遂以病免魏用人若此能保其不为秦乎此纲目所深惜也故书之异于常辞【以寻连书具见知人不明随声进退之误】如提要所书与秦免范雎无异【秦昭襄五十二年书秦丞相范雎免】何以着斌之贤哉
　　【癸卯】五十七年秦伐赵围邯郸
　　考异【提要书曰秦王龁伐赵】
　　分注【秦武安君病使王陵伐赵攻邯郸少利乃使王龁代陵明年分注云王陵战不利应侯乃任郑安平使将击赵】
　　据分注伐赵者非一将【始王陵次王龁又次郑安平凡三易将】故不书主名提要不必从
　　【乙巳】五十九年秦伐韩赵王命诸侯讨之秦遂入冦王入秦尽献其地归而卒
　　考异【提要书曰秦伐韩取阳城负黍伐赵取二十县王命诸侯讨之秦遂入冦京师陷王卒】分注【秦伐韩取阳城负黍斩首四万伐赵取二十余城斩首九万赧王恐倍秦与诸侯约从欲伐秦秦使将军樛攻西周赧王入秦顿首受罪尽献其邑三十六口三万秦受其献而归赧王于周是歳卒】
　　当书秦伐韩及赵王命诸侯讨之秦遂入冦京师陷王卒○按京师可陷何有于列国韩赵所失之地虽不书可也【提要取阳城负黍二语可删】纲目既冦秦而周复书献则典刑紊矣【书献乃本国之辞纲目尊周不应以秦纪为据按凡例割地从小入大曰献书法亦云献者下奉上之辞周可谓小赧可谓下乎谬甚】勲故改从提要而于伐韩下补书及字明秦之贪暴无餍天子之师初非得已者又以恕王而深责秦也若曰王入秦尽献其地则罪専在王夫王之不王寜待今日且曰陷曰卒【凡例正统曰崩失尊曰卒】其罪已着奚俟书献然后见哉








　　纲目续麟巻一
　　钦定四库全书
　　纲目续麟巻二
　　宜春张自勲撰
　　资治通鉴纲目巻二
　　【起丙午尽戊戌西楚霸王四年汉王四年】
　　考异【提要丙午下有秦昭襄王五十二年戊戌下无西楚霸王四年】
　　据巻一起尽戊寅下先书周威烈王二十三年此当从考异补秦昭襄王五十二年西楚不当与汉并称提要无西楚四年良是目录亦书西楚而阙昭襄并非当据提要更定
　　【丙秦昭襄王五十二楚考烈王八燕孝王三魏安厘王午二十二赵孝成王十一韩桓惠王十八齐王建十年○凡七国】
　　考证【谨按司马光通鉴秦自是年继周汉自髙祖元年继秦晋自泰始元年继魏唐自武徳元年继隋纲目则秦起于始皇帝并六国之后汉起于灭楚之后晋起于平吴之后唐起于平羣盗之后是谓之正统古昔帝王之御天下也典礼命讨皆原于天尊卑有分内外有制立纲振纪人不敢紊是以六经不言正统统自正也周衰圣贤不作纲沦法斁礼废乐崩驯至强秦入冦王室七国均敌不相统一后若南北朝五代争攘之事甚于七国天下无主不得已而谓之无统大儒述作之义在于贵正统而贱无统故曰是书后之君子必有取焉】
　　书法【按通鉴自是歳揭秦纪而大书之葢周既亡而以秦继也周亡而秦继之则纲目大书其年可矣此其与列国分注何天下未一也天下未一秦亦列国耳必至于始皇二十六年秦并天下始以正统例大书之此纲目所以大一统也故曰统正于下而人道定矣】
　　谓述作之义贵正统而贱无统可也谓秦晋隋均为正统则非也葢谓之正统以理论非以势论也茍不顾其理徒以全有天下而称之仍是以势论而不以理论不几自矛盾乎故纲目于秦晋之始虽若可以救通鉴之失然与周汉例用大书亦非所以垂训也考证既指彊秦为冦至与僣伪簒夺并数而于秦之继周习而不察何与【欧阳永叔谓秦当继周苏子瞻以正统为虚名皆误】书法尤傅会纲目不可从按皇甫谧曰汉髙祖以秦昭王五十一年生此赧王入秦之年也周亡而代秦者生于丰沛天厌秦虐监观四方惟聪明神武而不杀俾作民主此天之所以为天也据此则继周者汉也秦焉得与汉齿哉独怪先儒已有正议而温公紫阳皆莫之省何也胡旦修汉书亦谓三代之后惟汉为正统论皆与鄙见合益信黜秦之义非妄
　　【庚秦五十六楚十二燕四魏二十戌六赵十五韩二十二齐十四年】赵公子胜卒
　　考异【提要无赵公子胜卒五字】
　　当从提要删赵公子胜卒五字○按纲目不皆卒诸侯况大夫乎四子之中惟平原最劣【赧王十七年赵封胜为平原君】既不知人又无以自固如定从之失毛生与见执于秦而不克庇一本国之臣【秦执胜以求魏齐齐怒自杀事见赧王五十六年它如受上党至覆军杀将阬卒四十万皆平原误之也】皆其无益人国之大者以视信陵若碔砆之比美玉何卒之有【丁巳书魏公子无忌卒】
　　【壬秦庄襄王楚元楚十四燕六魏二子十八赵十七韩二十四齐十六年】秦灭东周迁其君于阳人聚
　　考异【按昭襄王五十二年书迁西周公定宇陈氏曰纲目书东西周之七而不书二周之分疑漏】
　　二周之分在纲目之前【二周分于考王威烈考王子故纲目不书陈氏疑纲目漏者非或谓分于显王二年亦误】而赧王徙都西周史不言其年故纲目无从执笔详稽世表皆无明据【史记索隐曰西周葢武公之太子文公也武公卒而立为秦所迁而东周亦不知其名号战国防虽有周文君亦不知灭时定当何主葢周室衰防略无纪録故太史公虽考众书以卒其事然二国代系甚不分明】勲按周自平王迁居洛邑是为东都【平王以前号东都至敬王以后及战国为西周】春秋子朝之乱所称王城者是也【见鲁昭公二十二年】至考王封其弟于河南是为西周桓公【名揭】桓公再传而惠公代立乃封其少子于巩以奉王号东周惠公【名班居洛阳一本作考王所分】是考王之外又有二周周且分而三矣【周本纪云赧王时东西周分治索隐曰赧防弱西周与东周分王政理各居一都故曰东西周】及赧王徙居西周又合为二秦昭王五十一年攻西周赧王卒周虽云亡其东西二周尚在也故五十二年周民东亡秦迁西周公于【音惮】狐之聚及是年秦灭东周迁其君于阳人聚然后周尽为秦而周絶不祀是二周之分在威烈之前而二周之灭在赧王之后人徒知赧王五十九年卒为周亡而不知周之亡实在秦庄襄王之元年也虽不能定其分于何年灭于何主而东迁以后之分崩离析大畧可睹矣益信通鉴以秦继周大书于昭襄之世者诚弗察也
　　【甲秦三楚十六燕八魏三十赵寅十九韩二十六齐十八年】五月秦王薨子政立
　　考异【提要王下有楚字此亦刋本阙漏与孝文王同】
　　分注【政生十三年矣国事皆委于文信侯号仲父○胡氏曰孝文庄襄二王之死葢皆不韦之所为也】
　　书法【秦王楚也秦自书薨以来未有不名者其不名柱与楚何疑也何疑乎柱楚不韦欲政之王久矣而二王之享国皆不永以是为可疑故异其文异其文者异其事也然则赵王丹楚王悍亦不称名何也六国之事故多略之矣】
　　按秦未并天下犹列国也安得详秦而略六国邪楚赵之君有名不书奚以别于众侯之失名者如以不名柱楚为异其文何如大书其名不尤见二王之死之速为可异邪若曰孝文王元年秦王柱薨子楚立【是为庄襄王】庄襄王三年秦王楚薨子政立【是为始皇帝】秦之先世未有享国若斯之促者亦足以起问者见是非矣安在不名之为异邪必以不名为异则提要书名又何説焉史法信春秋之卒诸侯未有有名而不书者【春秋诸侯卒不名者九皆阙文也左氏以为未同盟先儒非之】当从提要补柱楚二字而赵丹楚悍悉从此例庶以信而别于失名者以为阙疑可耳若讳而不书则似有隐乎尔纲目何爱于不韦而为之隐邪书法傅会纲目不可从【凡例君名但云无则阙之初无讳名示异之説信如书法所云则赵丹楚悍宜悉书名然后有名不书者为可异耳今楚赵不名与秦正同书法于秦独以为异非傅会而何】
</div>
    <div class="pagination">
<a href="纲目续麟_page3.html">上一页</a><a href="纲目续麟.html">1</a><a href="纲目续麟_page2.html">2</a><a href="纲目续麟_page3.html">3</a><span class="current-page">4</span><a href="纲目续麟_page5.html">5</a><a href="纲目续麟_page6.html">6</a><a href="纲目续麟_page7.html">7</a><a href="纲目续麟_page8.html">8</a><a href="纲目续麟_page9.html">9</a><span>...</span><a href="纲目续麟_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
