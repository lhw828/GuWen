<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 26 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 26 页/共 115 页
  </h1>
  <div class="content">
   贝勒原书作孛堇误改见卷一 


●建炎以来系年要录卷八十四 
　　宋 李心传 撰 
　　绍兴五年岁次乙卯 金熙宗亶天会十三年伪齐刘豫阜昌六年春正月乙巳朔日有食之上在平江 是日金人去濠州初金右都监宗弼与伪齐之兵既退乃遣人报伪知濠州赵荣荣率北军及投拜官兵马都监魏进偕去出北门市人尚未知少顷提辖官丁怀等四人盗库兵欲作乱荣闻之而悔曰吾弃城而来无守臣以主州事安得不乱乃以衙兵复入城怀遁去执其余三人诛之以录事参军杨寿亨权知州事既而州人不便寿亨之政夺其印请兵马都监孙奕代之荣既归自是金人在江北者尽去矣 
丙午诏户部出钱四十万缗付江西漕臣增市军储 
丁未知枢密院事张浚奏金人潜师遁去今巳绝淮而北见行措置招集淮南官吏还任抚存归业人户等事上曰刘豫父子强诱金人拥众南侵窥伺江浙其志不浅今乃一夕遁去其所亡失多矣然敌马方却而浚巳能为朕措置如此可谓孜孜奉国知无不为也大臣和于内将相和于外故举措得宜而敌人知畏此其所以遁去也沈与求曰臣闻谍者言刘豫诱金人以我诸大将有不和者故拥众南来直欲渡江今陛下下诏亲征而中外协心共济国事则敌之初谋尽伐矣宜其遁去也师克在和诚见如此 侍御史张致远言敌骑巳退缘淮南之人多为敌所拘兼于山间水面结集保守又有中原被签军民意欲投归尚留敌寨及时暂逃避在村野者不速行措置深虑官军以袭畨伪民社以收复州县为名肆行剽掠妄有杀戮或执俘级侥幸赏典使吾民被害重于寇盗乞预降德音并戒饬黄榜以付张浚诏以章示浚如所请 诏诸路州县系官田舍委守令取见元数比仿邻近田亩所收租课及屋宇价直量度适中钱数出榜召人实封投状承买拘催价钱起发日历无此今以四月二日总制司状修入 
戊申中书舍人兼史馆修撰王居正兼权直学士院 资政殿学士知福州张守充资政殿大学士显谟阁直学士知泉州连南夫进职一等守奉诏变易度牒得钱百余万缗会有旨调海舟百艘守因请以其舟载钱三四十万应副朝廷使用南夫亦尽起本郡经制常平钱物赴平江中书门下省奏二人供亿调度曾不愆期诏以忧国爱君宜加褒宠故有是命 右朝请大夫知泰州赵康直直秘阁枢密院言敌犯淮甸庐州御敌有功泰州措置得宜淮西帅仇悆巳除待制乃命庐州守御官属各进一官 
己酉宰相赵鼎奏敌骑遁归皆自陛下圣画素定然善后之计当出群策愿诏前宰执各条具所见来上断自圣意择而用之上曰朝廷能采众论则虑无不尽虽刍荛之言傥有可采犹当用之况前宰执尝在朕左右必知朝廷事沈与求曰国有大议就问老臣乃祖宗故事于是赐吕颐浩朱胜非李纲范宗尹汪伯彦秦桧张守王绹叶梦得李邴卢益王孝迪宇文粹中韩肖胄张澂徐俯路允迪富直柔翟汝文等诏书访以攻战之利备御之宜措置之方绥怀之略令悉条上焉 诏淮南州县官吏擅离职任之人特与放罪令依旧还任其抛弃官物并与除破 左朝散郎何洋通判池州时滁州初经残破民未复业乃以洋知滁州洋抚循居民兴建学校民赖以安 张浚赴行在奏事命江东安抚使吕祉留行府收接江北文字 是日承州驰潭水寨首领仲谅引兵入楚州 
庚戌侍御史张致远乞省并淮南官吏沈与求曰官省则吏省吏省则事省事既省百姓自然安矣今州县胥吏未尝赋禄皆蚕食百姓而巳淮南凋残之后遗民无几岂堪其扰也赵鼎曰祖宗差役本是良法所差既是等第人户必自爱惜岂肯扰民王安石但见差衙一事州县奉行失当变祖宗旧法民始不胜其扰上曰安石行法大抵学商鞅耳自安石变法天下纷然但差役之法行之既久不可骤变耳诏百司从便官吏限三日赴临安府供职 是日淮西宣抚司统领官王进薄金人于淮降其将程师回张延寿而还初金人自六合北归命师回延寿殿后二人皆骁将也淮西宣抚使张俊谓进曰敌既无留心必径渡淮而去可速进兵及其未济击之进与统领官杨忠悯偕往敌且渡遂薄诸河敌众悉溃堕淮而死师回延寿势窘而降初师回以俊为浚既降乃悟曰吾以为张枢密乃关西也熊克小历载此事以为张宗颜追及之赵甡之遗史止称王进一人今从光世捷奏增入日历正月十二日丙辰刘光世等申敌马于正月一日渡淮尽绝与此捷奏不同当考 
辛亥上谓辅臣曰恢复之图所宜爱日讲究要湏先求人才则天下之事无患不举然用人才在于进君子去小人赵鼎曰臣待罪宰相为陛下分别君子小人而用舍之乃其职也敢不奉诏沈与求曰虽尧舜之世不能使天下无小人要在处之得宜而巳书曰君子在位小人在野此所谓得宜也 遣内侍趣张浚还行在 中书门下省检正诸房公事晏敦复言逮事曾祖母张氏乞以明堂封妻恩回授曾祖母加封从之 诏省试展用今年六月锁院以行在百司不备故也 淮东宣抚司统制官崔德明败敌于盱眙 
壬子诏募僧人收瘗淮南客死者每百人以度牒一道给之 集英殿修撰新知太平州刘岑改充右文殿修撰寻奉祠以侍御史张致远论其得罪名教也 中卫大夫扬州观察使淮西宣抚司摧锋军统制赵秉渊贬秩五等统领官武功郎杨贵除名勒停以宣抚使刘光世劾其纵掠和州水寨也言者复奏二人之罪且谓陛下亲总六师凡渡江击敌无问擒斩之多寡皆旌赉有加惟恐踰时二人之罪无所逃死尚稽诛弃是谓有赏无刑不惟朝廷负姑息之名光世自此亦何以令其下望令光世押送二人付之廷尉速正典刑乃诏贵处州编管秉渊更降二官此月庚申再行遣 
癸丑左迪功郎枢密行府书写机密文字张松兑为左承奉郎松兑浚从子上召对而命之拱卫大夫利州观察使兼合门宣赞舍人淮东宣抚司游奕军同统制张荣丁母忧诏起复 
　　甲寅诏诸路提刑司驱磨所属州县去年收支茶盐钱数如有违法支使责官吏陪还拘收赴榷货务仍命户部以驱磨最多处申朝廷推赏稍有隐庇灭裂亦许按劾用言者请也 
　　乙卯张浚自江上还入见 诏沿江诸路监司帅臣李谟等十人各进官一等以枢密院言应办大军宣力故也其诸司属官诸州通判州县当职官实有劳效者令逐司保奏等第推恩日历无此今以二月二日江东安抚司奏状所云修入 
丙辰上谓赵鼎曰大臣朕之股肱台谏朕之耳目职任不同而事体均一或有官非其人所当罢黜者卿等宜亟以告朕不必专待台谏中兴圣政臣留正等曰昔王魏善谏而房杜成其直宰相与台谏固同一体无二致也譬之一家其保家之子既为之区处众事训饬长幼而其呵护非常攘郤外御者则责之强勇子弟期至于家之宁辑而巳初岂较其功之厚薄多寡哉今夫进贤退不肖者宰相之职谨之于进退之初则败事隳功者必少虽台谏无所论列可也惟其孔跖杂售枭鸾不分是以台臣不无排击之纷纷而是非交攻至于上动睿听也其弊盖在宰相任恩而不任怨耳太上皇帝先责于宰相宜矣臣愚以为圣祖书成非独可为子孙方来之法凡为宰相者亦当敬书诸绅奉行周旋 
丁巳诏江北敌马巳退应行在及从便职事官各条具利害闻奏 武功大夫合门宣赞舍人寇宏依旧知濠州宏弃城至平江府匿民巷不敢出逻者以闻上召见问以淮南事宏战灼不能对乃命带旧职隶刘光世军事定别听旨至是光世请遣之寻又诏濠州官吏军民自宏出城之后权时从伪非其本心今既复归其日前罪犯一切不问后诏在是月壬申赵甡之遗史云朝廷以孙奕不当代杨寿亨黜监徽州酒务日历正月壬申勘会杨寿亨孙奕保全城壁忠义可嘉与此不同当考 诏榷货务每日入纳钱以其半支给见钱关子用权户部尚书章谊请也事祖见去年十二月丙申时州县以关子抑配民间充籴本榷货务又止以日纳钱三分之一偿之阻滞者多人皆嗟怨故谊以为请此以张绚所奏增入 
戊午辅臣进呈曲赦淮南事目上曰敌虽退遁然南北之民皆吾赤子当示兼爱并容之意中原未复二圣未还赦文不可夸大第使实惠加于两淮百姓乃朕指也上又曰敌巳退遁湏当渐图恢复若止循故辙为退避之计何以立国祖宗德泽在天下二百年民心不忘当乘此时大作规模措置朕亦安能郁郁久居此乎赵鼎曰时不可失诚如圣谕事所可为者谨当以次条画奏禀何俌龟鉴圣明天子立志英明每念复讐未尝不有比死一洗之意考之国史圣心可见初年与辅臣论恢复之由首论周宣复古之诗次论汉光武寻邑昆阳之胜又其次论唐肃宗兴复王室之盛可谓志于恢复矣又尝语宰执曰今当渐图恢复乘时大作规模朕安能郁郁久居此又谓宰执曰今已六月下旬便可讲防秋事朕当亲率诸军分头迎敌若依前远避何以立国不曰修车马备器械内修外攘之事更湏讲求则曰训卒缮甲极力措置今冬敌来似有可胜之理书车攻诗羊祜传造盾琴样以示武备作金银椀以旌射士教习舟师修复马政措置屯田精择间谍其志盖未尝不在钜鹿也 诏户部支金一千两付枢密院激赏库充激犒使用朱胜非秀水闲居录绍兴四年赵鼎以元枢为川狭荆襄都督湏钱七百万缗有旨半与之两浙运司临安府又取二十万缗行有日矣会鼎拜相使事即罢不复差官鼎为奸利效尤京黼因淮上用兵遂以三百万缗入三省激赏库自是得事进献因以侵渔内结诸宦外交诸将养交持禄首尾五年御史谢祖信论鼎过恶数章内一事云盗官钱八十七万缗盖此钱也按日历今年二月二十一日乙未左仆射赵鼎等奏蒙恩除都督诸路军马有合奏请事一川狭荆襄都督府事务在府官吏兵将官物等合并归本府有旨依奏据此与胜非所云差不同当是浚罢都督鼎再相而始并督府钱物入激赏库耳今附此更湏参考 命江东帅漕司缮治建康行宫修筑城壁湏管日近了毕其省部百司仓库等具图来上务从简省毋得取给于民时上将还临安故有是旨 诏行宫留守司放行常程事务既而都省请就用留守司印应合行事并依本省自来体例诸路申奏并合受理词状应得条法即一面行遣如法所不载合取得旨事即申奏行在应给降黄牒敕榜内宰执帮衔孟庾书押从之都省奏在是月乙丑 是日右从事郎知嘉州龙游县李孜将家往兴化寺观灯观者填壅寺门石梯高峻孜命从者抶之士女坠磴陷胸裂肠而死者百余人修职郎刘庠将仕郎邵降年皆死孜坐送狱抵罪五月二十三日丙申宣抚司奏其事得旨令趣具案不知后来如何行遣 
己未德音降淮南诸州杂犯死罪囚释流以下应投降女真汉儿除巳等第补官外仰诸军并行存恤应招捉到京东西狭西河东等路签军许令从便应见任官退避在山水寨保聚百姓之人令宣抚司开具推恩应山水寨团结人民并放兑税役十年其不系团结而尝经敌马蹂践去处与放五年应因陷敌操行不屈忠义显著众所共知之人令逐州长贰保实闻奏 
　　庚申行宫留守孟庾言别无职事乞先次结局诏留守司依旧其官属并罢 诏诸州禁卒日教射艺守臣旬按仍令宪臣躬亲按赏以备朝廷抽取拍试土兵射士亦令教习岁终比较粗精以闻用枢密院奏也 
辛酉敕令所删定官谢祖信试监察御史诏故殿中侍御史马伸顷因言事死于贬所忠直之操念之衋然可特赠左谏议大夫依所赐官与合得致仕遗表恩泽令诸路州军寻访家属以闻伸既以斥死会赵鼎入相上记其忠乃有是命制曰朕观自古奸臣恶人议巳必罪言者以肆志而作威至于身不免而国家受其祸此古今之大患也伸操守刚正论议凛然方朕纂服之初置相不善尔任御史力＜锍-釒＞其奸乃见贬于强敌方张必不可守之地尔之没也可谓重不幸亦岂独彼奸之罪也哉念之衋然悔不可追谏议大夫之秩时所贵重姑假此名旌尔忠直庶几少慰乎泉下尚其不昧体兹至意 
壬戌张浚奏臣顷者出使川狭横遭诬谤蒙陛下特降宸翰辩明之使臣一旦昭雪死无所畏上曰朕方属卿中原之事不可輙以曩日诬谤过自畏缩况毁誉之来当考其实齐桓公所以封即墨大夫烹阿大夫毁誉不公自古所患孔子曰如有所誉者其有所试矣况于毁乎浚曰陛下于毁誉之际曲留圣意如此群臣之幸上曰使其人诚非才则言者不可谓之毁也在于考其实而巳 武成感德军节度使开府仪同三司充镇江建康府淮南东路宣抚使韩世忠为少保充淮南东路宣抚使镇江府置司时世忠与刘光世张俊相继入觐世忠奏敌骑遁去陛下必喜上曰此不足喜若复中原还二圣乃可喜耳然有一事以卿等将士贾勇争先非复昔时惧敌之比所喜盖在此也后数日上以谕辅臣赵鼎等赞上诚得驭将之道上曰楚用子玉晋文公为之侧席而坐今敌骑虽退然尼玛哈等犹在朕敢忘此忧乎上语在是月丙寅 中兴圣政臣留正等曰汉高祖收天下豪杰颐指气使如驱群羊权略固高远矣韩信假王不因蹑足以止其怒几败乃事大抵以数术驭者其技有时而穷也太上皇帝驾驭诸将出于诚信虽辞色闲暇无不披靡震惊不敢桀黠者专以君臣折服其心故也刘光世不欲受杜充节制上怒曰岂容＜叐＞扈如此遣使谕旨即奉诏过江复以银合茶药赐之张俊入对论及刘光世解罢军政有登仙之叹上曰卿初见朕时何官曰修武郎上曰是时家赀何如曰贫甚尝从陛下求袍以御寒上曰今贵极富溢何所自耶曰皆陛下所赐上曰卿既如此宜思自效而有羡于刘光世何耶俊惶恐流涕誓以死报恩呜呼神机妙略动与事会与夫游云梦以缚信踞床洗以召布孰为得体乎权尚书工部侍郎苏迟充徽猷阁待制提举江州太平观迟引年告老故有是命 左宣教郎喻樗为秘书省正字熊克小历赵鼎深喜程颐之学朝士翕然向之时有言今托伊川门人者却皆进用如喻樗真其人也乃不见知是月鼎始荐樗改官除正字按樗改官在去年九月壬申又先巳从辟为江西大制司及都督府属官不应云乃不见知今不取 诏诸路常平司拘收耆户长雇钱计纲赴行在有擅用者依上供钱法初议者请并典吏雇钱不复支给户部言恐无以责其廉谨乃不行 
癸亥参知政事行宫留守孟庾上表请车驾还临安府驻跸许之 起复检校太傅宁武宁国军节度使开府仪同三司充江南东路淮南西路宣抚使刘光世为少保充淮南西路宣抚使置司太平州太尉定江昭庆军节度使两浙西路江南东路宣抚使神武右军都统制张俊开府仪同三司江南东路宣抚使置司建康府俊仍落都统制诏韩世忠刘光世张俊各赐银帛三千匹两异姓亲补承信郎者二人一子五品服有服亲封孺人者三人冠帔五道 右奉议郎张九成为太常博士赵鼎荐之也 命尚书仓部员外郎章杰检察福建广南东西路经费财用公事尚书省因奏委杰起发两路茶盐钱赴行在其擅用者皆责偿之此月甲子降旨 赐故保义郎楚州盐城县海道水军将领朱栾妹银五十两栾追击敌军伤重挟一敌人赴淮死栾无妻子知县事刘舜士言于朝故赐之 
甲子淮西宣抚司统制官郦琼拔光州执伪知州武翼郎许约金人之犯淮也光世遣琼自庐州统兵声言过淮至芍陂乃摘轻兵由间道径趋光州城下约乘城固守刘麟亦遣其统领官李知柔以众援之琼说约降不从即进兵急攻城欲破约势穷乃降遂复光州后六日奏至既而光世以约赴行在上谓大臣曰约为刘豫结连杨么及劫张昂山寨凶逆宜诛今来归朕不欲失信当贷之乃迁约一官监南剑州盐税熊克小历载此事以甲子为奏至之日误也日历正月二十六日庚午刘光世奏正月二十日晚收复光州甲子二十日盖克误以收复之日为奏至之日尔克又云琼统兵过淮由间道径趋光州亦误据光世所云乃是声言过淮若巳渡淮而北乃复还攻光州则太迂远矣约二月辛酉转官 
乙丑罢淮南茶盐提刑司置提点两路公事官一员兼领刑狱茶盐漕运市易等事应合行事如发运使例以直秘阁江南西路转运副使张澄提点淮南东西两路公事填创置阙仍命赴都堂禀议讫之任寻以澄应副岳飞军储之劳进职一等澄除职在二月丙子 诏户部进银万五千两赴内东门司为教阅三宣抚司官兵之费 直显谟阁曾纡升职一等尚书户部员外郎沈昭远再进一官岳飞之复襄邓也二人以馈饷愆期贬秩上手诏二人若应办足备飞成功当不次除擢如依前违慢有误军期邦有常刑朕不汝赦二人惶恐受命暨飞奏功乃复其秩又例进一官中书门下省言赏未酬劳故有是命 太府少卿马承家尚书吏部员外郎魏良臣罢时言者论警奏初闻承家阴怀苟免而良臣自知应对失词乃张大敌势恐动朝听谓敌有长平四十万之众劝朝廷有择祸莫若轻之说奋臂宣言无复忌惮非陛下明断不惧不疑则堕贼计中为害不细由是二人并罢既而侍御史张致远又论良臣与其副王绘所得恩数忝□太甚乃诏各予二资恩泽其非实过军前人皆裁削之是月丙寅己巳两次降旨裁削今联书之 显谟阁待制提举临安府洞霄宫曾开知广州开坐累久废至是起用之 诏江浙诸郡守臣铨量沿海沿江巡尉老病疲懦之人择见任官材武者两易仍令吏部今后审量差注 
丙寅诏淮南诸州荒闲田叚并令宣抚司经画耕种相兼应副军中支用仍置图册立界分将来人户归业验实给还 左宣教郎闾邱昕充御史台主簿用侍御史张致远荐也昕巳见三年四月 诏通太平江池州守贰各减磨勘三年以枢密院言通州措置料角及存恤亭户太平等州应办大军理宜量行推恩故也既而侍御史张致远言通州自闻警报守臣蒋璨未尝轻动又应副王进李贵二军宣力居多今例减磨勘一年恐无以示劝乃进璨一官为右朝奉大夫璨正月癸酉转官 
丁卯金国安州团练使知辽州程师回特补武功大夫忠州团练使金国解州剌史张延寿特补武翼大夫贵州剌史仍并充神武中军正将二人除将官在是月己巳 
戊辰上谓大臣曰刘光世韩世忠张俊相继入觐朕嘉其却敌之功锡赉甚厚朕服御物有可予者亦以予之皆拜赐涕泣愿身先士卒图复中原以报赵鼎曰此社稷之幸也 诏承州权废两县和庐濠黄滁楚州各废一县逐县各置监镇官一员以民事简少省其繇费也 枢密院奏狭西官吏军民昨缘金人逼胁遂陷伪邦盖非得巳诏川狭宣抚司务以恩信招来仍出榜晓谕此奏当是张浚再入枢府恐诸叛将反侧不敢归故有是请也 诏沿江诸军疾病者令所在州赐钱人一千扈卫及殿前司神武中军令户部支给 右朝散郎知滁州何洋言本州累经残破乞将上供及应合进贡之物并蠲免二年从之 诏权立诸路水陆纲运纲官酬赏格凡金纲八万缗或银五万缗他物直二万缗以上计程三千里无违欠者迁一官以下九分至一分其酬赏每分皆为九等此据庆元随敕申明后诏自行在部军需至外路者其酬赏皆比附而差损焉后诏在三月戊子 
　 己巳罢试教官法其诸州学官并从朝廷选差自元丰间始立是法及是言者以谓欲为人师而先纳所业求有司以幸中程度又校计格法以争得之甚非建学校立学官之本意故罢 
庚午都督府前军统制王进为福建路兵马都监时贼周十隆为神武右军将官赵祥所破遂犯汀循梅潮等州朝廷恐其滋蔓闽广故命进帅所部会江西广东诸将合击之仍权听福建帅臣节制 海贼朱聪以舟师自潮州入广东焚掠诸县 
壬申刘光世韩世忠张俊入辞尚书右仆射赵鼎知枢密院事张浚参知政事沈与求签书枢密院事胡松年侍上命光世等升殿谕曰敌人南侵诸名将皆在其中盖有侵噬江浙之意赖卿等戮力捍敌卒伐奸谋使其失利而去朕甚嘉之然中原未复二圣未还朕心慊然卿等其勉之光世曰臣等蒙国厚恩敢不效死鼎曰臣闻降人程师回言逆臣刘豫绐金人云光世世忠比失欢及至淮甸异所闻其气巳沮矣上曰有告朕光世世忠坐少嫌意不释然者烈士当以义气相许先国家之急而后私讐小嫌何足校昔寇恂戮贾复部将复以为耻深衔之光武曰天下未定两虎安得私斗今日朕分之于是并坐极欢共车同出结友而去光世世忠纵有睚眦今日朕为分之宜释前憾结欢如初光世世忠感泣再拜曰臣等顷过听尝有违言至于国事不敢分彼此今巳相好无他矣乃烦君父训饬丁宁臣等皇惧无所容敢不奉诏鼎等顿首贺上曰将帅和社稷之福也上命近侍出内金盘尊斝赐光世世忠俊酒一行光世等饮之釂并所饮器赐之陛辞而退与求曰将帅国之爪牙推毂授师则闻之矣天子御正衙赐之卮酒而亲劝之未之前闻其礼甚重臣闻英宗皇帝待遇司马光尝有是赐其后渊圣皇帝用李纲实踵行之光世等迺蒙恩宠如此必有以图报诏光世妻汉国夫人向氏俊妻华原郡夫人魏氏并特给内中俸如世忠妻例自建帅府以来俊常以其军从上行至是始军于外在上左右者独杨沂中而巳中兴圣政太祖皇帝命曹彬平江南潘美辅之奏事殿中以剑赐彬曰副将以下有犯卿当斩之美悚栗而退创业之初命令严肃不少假借而太上皇帝乃以光武故事解两虎私斗使耳余浑浚之徒忿忮自息不失为廉蔺郭李之贤与太祖威令事异而意同驭将之法当如此 何俌龟鉴曰以结友之事谕世忠而世忠即负荆以谢光世以灭怨之说勉光世而光世先致意以约张韩此得协和之道也 
癸酉尚书户部员外郎沈昭远试太府少卿右朝请郎川狭荆襄都督府详议官王纯为吏部员外郎左朝请郎董弅为度支员外郎左朝奉大夫直徽猷阁郭执中行兵部员外郎执中元符末以上书故入邪党籍张浚在川狭以执中知嘉州至是召用之 是日伪齐知亳州马秦引兵犯光州承信郎权主管州事王莘率众拒敌淮西宣抚使刘光世遣统制官郦琼靳赛以所部援之时刘麟既北归西北大恐麟乃率其伪官属上言中原制江表其为形势与强弱逆顺之理何啻得百二之利也故自古王者兴起必以河朔山东之地然后为帝王之真若乃崛起及遁居吴越之会计其强者能自保一隅遇有不振则中原之兵巳进而墟其国者一举也故史册所载如吴为晋所灭陈为隋所灭萧铣为唐所灭周世宗翦伐淮南诸州至宋之初以次就平是也乞下合属去处晓示豫以其言榜于伪境 中书门下省检正诸房公事兼权给事中晏敦复言比者陛下亲总六师遂讫却敌之功则天意固助顺矣乃今岁正月朔日有食之汉策宣帝有言曰今日蚀于三始诚可畏惧小民正月朔日尚恐毁滥器物何况于日亏乎是则正旦之食灾异尤甚然以今日之事言之臣知天之仁爱人君欲扶持而安全之也天意若曰敌兵远遁行朝粗安正宜儆戒之时陛下遇灾而惧侧身修行固无所不至矣臣愿益加圣心日慎一日虽休勿休凡可以仰答天戒俯慰民情者必力行之违于天咈于民者必力去之期于保固洪图绍隆丕绪以为万世无疆之福时淮西宣抚使刘光世乞以所置淮东田于淮西对换上许之敦复言淮西累经兵火正要安集存抚稍有骚扰则百姓不得奠居依前不得成藩篱矣光世为一路大帅未闻为朝廷措置毫发利便事先乞换易私土似为未便且淮西州县皆光世所部摽拨田土光世必遣人拣择州县必惟命是从岂复更问是空闲不是空闲也光世先在淮东置田之时其所遣干当使臣等惟择利便膏腴者取之致民间多失旧业此众所共知不审光世知与不知也今又欲易淮西田则其所遣干当之人及州县之吏夤缘为奸岂止取民三百顷而巳耶使两路疮痍之民皆重罹残害岂不失人心乎今光世以为私田即不复招诱人民归业也且敌兵方退遽有此请岂非谓朝廷不敢不从邪恐非光世自为之必其属官有误光世者比岳飞以其属官輙以私事干请于朝旋请加罪中外翕然称美谓有古贤将之风光世平日自处必不在岳飞下望以臣所言示光世且令为朝廷经理淮南收抚百姓以为定都建康之计中兴有期何患富贵之不足私计之未便邪今所降指挥于朝廷之纪纲大将之举措皆为未得恐非所以爱光世也刘光世乞换田事日历不见岳飞劾刘康年在此月八日故附月末 
是月金主晟卒于明德宫年六十一左副元帅宗维以晟命立安班贝勒都元帅亶为嗣谥晟曰文烈皇帝庙号太宗命诸郡邑皆立晟之灵抛盏烧饭吏民成服及禁音乐一月而罢葬豫陵张汇节要绍兴四年冬乌奇迈以病死时大兵相拒江上不敢发丧至军回于次年方普告诸路苗耀神麓记曰乌奇迈先患中风病手足无力半身不遂约及一年至天会十三年乙卯岁正旦近侍扶掖而行见佛自东方随日而出现从者皆观而瞻礼乌奇迈问汝等见甚皆云见佛像在日傍云间言未讫乌奇迈昏困再病中风僵仆殂于明德宫二书不同而耀所言颇悉今从之别书又云丙辰年乌奇迈死盖误今不取初太祖旻有约兄终弟及复归其子及晟病其长子宗磐自以人主之元子欲为储嗣旻之子宗干言巳乃武元长子当立宗维言巳于兄弟年长功高当继其位晟不能决者累日宗室完颜勖者受师于本朝主客员外郎范正图粗通文艺奏曰臣请筹之初太祖约称元谋弟兄轮足却令太祖子孙为君盟言犹在耳所有太祖正室慈惠皇后亲生男胜果早卒有孙称安班贝勒以为储嗣今年十有五矣宗维乃止监军希尹利其幼弱易制宗干亶伯父且妻其母如巳子也遂共赞成其事此据苗耀神麓记修入但耀以安班为按节盖误今正之亶已见建炎元年九月洪皓松漠记闻长子宗磐与固伦尼玛哈争立尼玛哈以今主为嫡遂立之今主胜果之子胜果早卒其妻为库堪所收及忌原本昏三字即宗干小名与耀所云皆合亶既立追谥其父宗浚曰景宣皇帝宗浚即胜果勖昌弟也初金太宗晟尝下诏改正官名而未毕至是置三省六部略彷中国之制以太师太傅太保为三师太尉司徒司空为三公尚书省置令次左右丞相皆平章事左右丞皆参知政事侍中中书令皆居丞相下仍为兼职元帅府置都元帅左右副元帅左右监军左右都监枢密院置使副签书院事大宗正府置判同判同签书事宣徽院置左右使同知签书事六部初止吏户礼三侍郎后置三尚书仍兼兵刑工既而六曹皆置尚书郎官左右司及诸曹皆备国史院置监修以宰相兼领次修史同修史御史台置大夫中丞侍御史以下而大夫不除中丞惟掌讼牒及断狱会法谏院置左右谏议大夫补阙拾遗并以他官兼之与台官皆充员而巳翰林学士院置承旨学士侍读侍讲学士待制修撰而承旨不除殿前司置都点检左右副点检左右卫军劝农司置使副记注院置修注太常寺置少卿秘书省置监少以下皆备国子监官不设外道置转运使而不剌举故官吏无所惮都事令史用登进士第者预其选人以为荣官无磨勘之法每一任则转一官此其大略也熊克小历初奉使宇文虚中留其国至是受官为之参定官制洪适撰其父皓行述云虚中为详定礼仪使云云亶又升所居故契丹西楼为上京号会宁府自上京至燕二千七百五十里自燕至汴千三百十五里自汴至泗千三百四里封左副元帅宗维为晋国王皇伯宗干为秦国王宗磐为宋国王皆领二省事封右监军希尹为陈王除尚书右丞相知燕京枢密院事韩企先为尚书右丞相山南西路兵马都部署高庆裔为尚书左丞河南东路兵马都部署萧庆为尚书右丞宗维希尹既罢兵亶以庆裔与 
庆本二人腹心故解其外任苗耀神麓记称宗磐除尚书令宗干录尚书事宗维除丞相完颜勖除右丞与诸书不同又封右副元帅宗辅为冀王迁左副元帅左监军昌为鲁王迁右副元帅右监军宗弼为沈王迁左监军狭西经略使萨里罕为右监军熊克小历称乌舍前自右副元帅除左丞相盖误希尹自丙午至甲寅止为监军未尝除元帅也杂书又称尼玛哈为都元帅及与秦宋二王争权恐误详见绍兴七年七月 
建炎以来系年要录卷八十四金人地名考证 
尼玛哈原书作黏罕误改见卷一 
　　乌奇迈原书作吴乞买误改见卷一 
　　胜果原书作圣果本卷后又作绳果并误改见卷九 
　　安班贝勒原书作谙板勃极烈误改见卷二 
　　固伦尼玛哈原书作固伦黏罕误今改正 
　　库堪原书作固刚误今改正 
　　萨里罕原书作撒离喝误改见卷十一 
乌舍原书作悟室误改见卷一 


●建炎以来系年要录卷八十五 
　　宋 李心传 撰 
　　绍兴五年二月乙亥朔秘书少监魏矼直龙图阁知泉州以矼引亲年有请也 殿中侍御史张绚言臣仰观陛下自临戎以来累降诏旨约束州县常恐一毫扰民今又申诏监司觉察州县至诚恻怛视民如伤虽三代明王之用心不过是矣然臣尝闻自昔国家所患者在人君之泽壅而不下达小民之情郁而不上通故君勤恤于上而民不怀民愁怨于下而君不知此最可虑也唐德宗畋于新店入民赵光奇家问百姓乐乎光奇对以不乐但圣主深居九重未之知也臣每读史至此未尝不叹息焉故耳目傥有闻见悉愿为陛下明言之臣契勘军兴之际诸路除预借坊场折帛钱米外未知有无科扰若浙西一路则既借坊场折帛钱矣又有贴纳关子盖造蓆屋两色钱此朝廷所不知也贴纳关子钱者当时户部之意止谓般运见钱脚重民间却有愿来临安府就请者乃以关子为公私两便之用今乃不然民间多有不愿兑便者州县不免以等第科俵及执关子赴临安府榷货务请领则官司却无见钱惟有等守留滞之患而所得十才六七盖造蓆屋钱者凡蓆屋一间所费数十千官司既无钱物不免取于百姓上户有认三十间者中户不下一二十间以一路计之民间所出之钱甚广然官中现用之屋不多未免有欺隐之毙此二者监司不敢輙发则阳为不知州县不敢申明则阴自计置所以浙西之民多有怨咨而陛下恤民之惠未得均被也欲望明降指挥令州县从实供具如委曾令民间分认关子盖造蓆屋限半月陈首特与免罪却委本路监司躬亲到州县分明逐一点检察其奸毙其关子钱民间有未请得者画时具姓令榷货务日下支给毋得要阻稽滞其蓆屋钱如贪赃之吏出纳不明乘时掊歛入已自用即具名闻奏重行窜黜如此则上泽下布下情上闻足以消百姓怨嗟之声副陛下爱民之意非小补也从之 
丙子清远军节度使神武后军统制充湖北路荆襄潭州制置使岳飞为镇宁崇信军节度使岳飞自池州入朝前一日御笔赐岳飞银帛二千匹两封其母荣国太夫人姚氏为福国太夫人亲属为承信郎者一人封孺人者二人赐冠帔三道赏淮西之功也既而飞言母见系太恭人乃诏福国告令吏部修洗改正荣国告拘收申省毁抹改正告身在此月癸巳 刑部尚书兼详定一司敕令章谊试户部尚书熊克小历将刑部尚书章谊移兵部寻改户部按谊绍兴二年九月自刑部侍郎改兵部侍郎遂迁都承刑书去年十二月兼权户部今始正除未尝为兵书也尚书吏部侍郎兼直学士院兼侍讲孙近为翰林学士中书舍人兼史馆修撰王居正试兵部侍郎徽猷阁直学士知湖州陈与义左朝请郎廖刚并试给事中刚既以母忧去言者论其匿丧求迁落职事见二年八月至是赵鼎为辨其实复召用之 中书门下省检正诸房公事兼权给事中晏敦复权尚书吏部侍郎祠部员外郎朱震试秘书少监直龙图阁知建康府吕祉为中书门下省检正诸房公事秘书郎林季仲为祠部员外郎秘书丞熊彦诗为秘书省著作郎 降授左奉议郎提举台州崇道观李光复宝文阁待制知湖州左朝请大夫提举亳州明道宫叶焕复右文殿修撰知扬州直龙图阁提举亳州明道宫叶宗谔知建康府 诏布衣陈得一就秘书省别造新历令少监朱震监视自行纪元历至是三十余年会日食正旦太史定食在辰其验在已定分以九其验以八得一为侍御史张致远言此盖造历者不能于消息盈虚之奥进退迟速之分致立朔有讹凡定朔小余七千五百以上者进一日去年十二月小余七千六百八十而不进今年五月小余七千一百八十而乃反进一日定腊失序腊日接也以故接新当在十二月近大寒前后定之若近大寒戌日在正月十一月者即用远大寒戌日定之如宣和五年十二月二十七日丙午大寒后四日庚戌虽近缘在六年正月一日故定十九日戊戌日为腊而太史建炎三年定十一月甲戌晦腊积差之甚将见日不食朔月有朏朒矣又尝为致远预言正旦日食时分不差厘刻致远奏得一少嗜历学老而弥笃年踰七十无甚侥觊且唐初起造历用道士傅仁均肃宗改历用山人韩頴苟善推步何必世官得一先被朝旨待命行在愿令得一先正见行之失别定中兴之历仍令取其所收历书参较太史有无用补遗阙择历筭子弟粗通了者授演撰之要庶几日官无旷历法不绝故有是命又诏川狭宣抚司寻访眉州精晓历数人将所降历日委官监视有无差错申尚书省得一常州人也 左朝请大夫新知英州沈调罢调归安人从韩世忠辟为宣抚司干办公事至是为州而权给事中晏敦复奏调顷知钱塘县为守臣毛友发其奸赃荷项禁勘狱已具会靖康大赦得免复令长溪贪赃如故不可使守远郡遂罢之 
丁丑上御舟发平江府晚泊吴江县 
　　戊寅命祠部员外郎兼权太常少卿张铢奉太庙神主自海道至临安府令本府雅饰同文馆安奉其景灵宫神御祭享事令温州通判权管 诏诸军拣选老疾不堪出战人送诸州赡养使臣送吏部先次注授仍限一月以知枢密院事张浚有请也 是夕御舟宿平望镇 
　　己卯宿秀州北门 
　　庚辰宿崇德县 
辛巳宿临平镇 
壬午御舟至临安府行宫留守孟庾率京官小使臣以上迎于五里外上乘辇还行宫赐百官休沐三日 
癸未诏扈从官吏并转一官资上以缓急之际休戚所同故有是命 是日枢密都承旨兼都督府参谋官折彦质至行在始赵鼎议遣彦质至川狭谕指西师而彦质奏折可求辜负国恩不能守节臣之儿女七人昨在京师为金人取去传闻亦在府州傥臣以督府上佐骤至川狭于职事岂能人人得其欢心万一因疑似之迹兴暗昧之谤则臣一身不可自保况为朝廷办事伏望追寝成命别赐使令诏不许遂罢入蜀之议 
乙酉尚书右司员外郎周纲兼权给事中 忠训郎合门祇候岳云为合门宣赞舍人忠训郎岳雷为合门祗候 侍御史张致远言自昔立国者兵不贵多贵于有用财不患乏患于无节聚财养兵皆出民力今之献计者孰不以储用不继为先务然莫有原其本者且东南土地不加广而日以荒芜租赋不加饶而日以朘耗盖缘民以力田为苦而游手者军伍收之避役者度牒假之强悍者盗贼死之一人耕百人食本先瘁矣民瘁而国富譬人有痿瘵之疾而忽肥何以能久昔汉用孔仅辈皆鬻冶大贾言利至析秋毫唐用裴延龄辈皆宿奸老吏其术多尚虚诈纳君掊克之名敝民流亡之苦至有请烹桑宏羊而恨不食皇甫镈肉者此歛怨之极也故臣以为善理财者宜常固邦本夷吾陶朱不世出得人如刘晏第五琦斯可矣今主计者初非因任复数更易利源不讲权柄下移酒税利源也而诸将侵之通都大邑沽肆成市巨艘成载旗帜纵横皆以军器回易为名商贩之人复请买牌历假其声势有司不能制也茶盐利源也而堂吏私之往往窥弄法意自为商贩往岁用李仲孺守法示信入纳渐广乃无故而罢去秋变法人人不以为便既辍而复变者皆吏之为也铜铁利源也而大贾擅之比屋鬻器取直十倍海舟贩运远出山东虽有提点两司何尝料理且如严州神泉监其所隶兵卒几百人所管铜铅等物亦数万计罢铸寖久监官坐享俸禄兵卒散充他役余路可知矣常平利源也而宪司忽之名存实亡乾没无限且如向卖蔡京朱＜面力＞田舍估值太贱刘光世请稍增钱凡合增纳者谅亦不少缘多势吏之家遂缓于追索又重叠请受复□军功或一人兼请数邑如三省枢密院人吏者冗费种种臣不暇悉数利源既湮废而用度复无节户部号称职者不过卖度牒官告借苗税净利士夫扼腕奋臂而言利者不过鬻命妇告身增添酒税额复置市易换给度牒甚者请榷福建盐耳若以户部为是则民未有舒息之期盖剑汀诸郡为上四州地险山僻民以私贩为业者十率五六盐产泉福泝流而运寸进于乱石奔涛之间又非广南平溪安流之比也祖宗以来独不榷此二路者良以郴虔之人资盐于广剑汀邵之人资盐于泉福顷年广东以钞法禁绝之严而郴虔盗起至今未熄福建前此群盗皆异时私贩之人也昨者陈麟条画卖钞麟两任海乡详练财计臣初见其说亦谓可行无疑比令下未几人竞般请乡村盐价翔贵铢两计较斤直千钱而篙工厮役仅输数十千有赢取数百千者狡悍恶少往往厉兵啸党将营贩鬻赖朝廷察其非便亟寝罢之臣窃以为言利之难苟不深计所入未毫芒所伤已山岳矣唐用刘晏兼领盐铁诸使凡二十年今欲理财宜三司精择使副罢坑冶提点并归诸路曹司以常平茶盐合为一官稍重其选或惮于改为则姑以户部官吏依仿三司任以职事全计经常量入为出先务省节次及经理傥能尽去愚臣所陈之毙则财用勃然将不可胜用矣诏户部限十日讲究条具申尚书省此书系国家大计故具载之但致远所云去冬变盐法事乃与赵鼎行实不同当考致远又奏戎辂所涉临安平江府秀州三郡迎驾父老乞各择其年最高者一人推恩又请罢崇德县烽火望楼戒诸守令毋得輙兴工役其平江府应办事务官吏及长安闸官兵皆乞量与推恩从之先是崇德县每乡三里置一望楼调民五人守视论者以为儿戏故致远及之 川狭宣抚副使卢法原言已选锐兵五千令右武大夫开州团练使刘锜统押俟审知驻跸之地倍道前去诏将兵不须起发令锜疾速赴行在 左修职郎朱倬为检察福建二广财用所干办公事用章杰奏也倬为广东茶盐司属官以宣谕明槖荐召未至为杰所辟杰言倬考第举主皆巳及格乞就任改官许之 
丙戌宰相率文武百官赴后殿候问圣体承务保义郎已上皆与焉 尚书右仆射同中书门下平章事赵鼎守左仆射知枢密院事张浚守右仆射并同中书门下平章事兼知枢密院事都督诸路军马始议浚以右揆出使湖外平杨么鼎升左揆方锁院之夕鼎密启曰宰相事无不统不必专以边事乃为得体暨两制出浚独以军功及专任边事为言上既以边事付浚而政事及进退人才专付于鼎矣喻樗语录曰时张赵二公相得人固知其并相樗独以为且作枢密使同心同德亦何不可赵退则张继之说一般话行一般事用一般人如此则泰道长若同相议论有不合或当去位则一番改更必有参商是贤者自相戾也已而其事亦果如此 观文殿学士提举临安府洞霄宫李纲复观文殿大学士资政殿大学士知温州范宗尹复观文殿学士左通奉大夫提举江州太平观秦桧复资政殿大学士端明殿学士提举西京嵩山崇福宫张澂龙图阁学士致仕路允迪并复资政殿学士始用明堂恩也 神武后军统制湖北路荆襄潭州制置使岳飞为荆湖南北襄阳府路制置使充神武后军都统制将所部平湖贼杨么赐钱十万缗帛五千匹为犒军之费以湖北转运判官刘延年充随军转运及令湖南江西漕臣薛弼范振应副随军钱粮 左宣教郎直秘阁添差通判湖州赵子偁令再任 江东宣抚司统制官张宗颜真除沂州防御使统制官杨宗闵王进各迁五官将官王再兴戚方卢师迪各迁三官以追袭敌马之功也 
丁亥赵鼎张浚告谢命坐赐茶浚因曲谢又以储贰为言上首肯曰宫中见养艺祖之后二人长者年九岁不久当令就学浚复奏王者以百姓为心修德立政惟务治其在我则大邦畏其力小邦怀其德天下舍我将安归哉固不侥幸于近绩也仰惟陛下躬不世之资当行王者之事以大有为正心以正朝廷正朝廷以正百官正百官以正万民国势既隆强敌自服天下自归因书王朴平边策以献又奏臣昨奉清光窃见陛下于君子小人之分圣意拳拳于此宗社生灵之福也昔唐李德裕言于武宗曰邪正二者势不相容正人指邪人为邪邪人亦指正人为邪人主辨之甚难臣以为正人如松柏特立不倚邪人如藤萝非附他物不能自起臣尝推类而言之君子小人见矣大抵不私其身慨然以天下百姓为心此君子也谋身之计甚密而天下百姓之利害我不顾焉此小人也志在于为道不求名而名自归之此君子也志在于为利掠虚美邀浮誉此小人也其言之刚正不挠无所阿狥此君子也词气柔佞切切焉伺候人主之意于眉目颜色之间此小人也乐道人之善恶称人之恶此君子也人之有善必攻其所未至而掩之人之有过则欣喜自得如获至宝旁引曲借必欲开陈于人主之前此小人也难进易退此君子也叨□爵禄蔑无廉耻此小人也臣尝以此而求之君子小人之分庶乎其可以概见矣小人在位则同于已誉之以为君子异于已排之以为小人不顾公议不恤治乱不畏天地鬼神是以自崇观以来以至今日有异于已者而称其为君子乎臣以为必无之也彼其专为进身自营之计故好恶不公以至于亡身亡家乱天下而莫之悔惟陛下亲学问节嗜欲清明其躬以照临百官则君子小人之情状又何隐焉 左朝散郎提举建昌军仙都观胡安国复徽猷阁待制知永州不许辞免制曰朕惟士君子读圣人之书学先王之道岂独善其身而已哉治人治巳成巳成物易地则皆然世俗之儒名师孔孟实蹈杨墨可与论中庸者鲜矣安国学优而仕行顾于言通经为儒者之宗论事识治道之体顷从时望召寘琐闱方喜便于咨询顾何嫌于封驳奉身而去亦既累年予力思共理之良尔安得独善于巳零陵虽小有社有民竹马欢迎相望数舍往读中兴之颂无忌平日之言亟怀印章祇我明命安国闻诏问旧宰执攻战等四事以书遗其子起居郎寅曰此诏问旧宰执即是国论未定正要博谋若赞得国是其绩不小汝勉思之吾有时政论二十篇虽未详大纲举矣诸葛复生不能易此也 左朝散郎王择仁知广德军择仁自蜀还行在上召对而命之 户部侍郎兼权知临安府梁汝嘉请仿祖宗故事置朝集院以待四方之士诏疾速措置其后侍御史张致远言陛下銮驭比还祗以建康营葺未就绪而平江素无官府暂回之语诏墨未乾然舆议尚有纷纷顷因迎奉神主只令雅饰同文馆权充太庙示以不作久计闻者方复窃喜意谓陛下将载而北征复我故都以慰祖宗在天之灵其企见中兴之功盖如此今乃过计于覊旅若将安焉实臣所未谕乃罢之是月庚寅前降指挥不行 是日定国军承宣使统制关外军马吴璘武泰军承宣使同统制关外军马杨政复秦州先是川狭宣抚副使吴玠闻敌犯淮南遣璘政乘机牵制璘等出奇兵自天水至秦谕伪守胡宣以逆顺宣不肯降遂攻之拔其城秦民大悦金右都监萨里罕闻秦被围集诸道兵来援政复击败之熊克小历载拔秦州事止书杨政而不及吴璘今以璘墓碑及日历宣抚司奏功状修入 
戊子诏都督府以诸路军马为名 命仓部员外郎章杰因便措置招抚湖广江西群盗 诏黄诚杨太等如率众出首当议与湖南北路知州差遣先是张浚以湖寇为腹心害欲招来之会诚之党周伦自称统管乡社水陆兵马以状抵岳州乞保奏且以钟相作乱事归罪于孔彦舟诏以黄榜放罪令诚等一行人船趁此春水顺流赴张浚行府或刘光世军前当议优与转官仍旧专充水军若有愿乞外任之人许乞本乡或邻近州军钤辖都监差遣愿归农人于鼎澧州支拨闲田养赡仍免五年税役伦又言刘豫遣来招诱使臣前后十人已行斩首乞下边界几察诏诚等忠节显著深可嘉尚制置使岳飞又乞以荆湖一郡授二人故有是命 是日诏诸路宣抚司偏裨将佐自今士卒有犯依条断遣问当有官人具情犯申枢密院量度事因重行编置毋得故为惨酷因至杀害如遇教阅行军即依自来条例施行按此指挥虽云为偏裨设然令径申密院则是大帅亦不得专杀也朝廷指挥不得不尔今具存之 
己丑上躬率百官遥拜二圣自亲征此礼权废至是复行之左中大夫致仕翟汝文复端明殿学士 尚书刑部侍郎兼侍读胡交修兼直学士院 尚书左司员外郎徐杞兼权给事中右司员外郎周纲改权中书舍人并俟正官到日罢 诏责授中大夫秘书少监分司南京黄潜厚落分司提举台州崇道观巳而殿中侍御史张绚奏其宿负且谓向者潜善误国奸谋多出此人忠义之士扼腕愤怒望永不收叙以为臣子之戒乃诏更俟一赦取旨 诏临安府修盖瓦屋十间权充太庙用守臣梁汝嘉奏也既而侍御史张致远言陛下顷自平江自进发间先降指挥暂回临安委江东帅漕缮治建康路逐省部百司仓库等具图来上驾方至临安又首议差官奉迎太庙神主令梁汝嘉雅饰同文馆权充太庙中外闻之靡不忭蹈咸谓陛下进都之意决矣窃闻建言者以同文馆隘陋不胜当别有营造夫奉迎神主至孝也宗庙事至重也虽罄帑藏竭民力宜无所吝臣下亦骏奔肃助之不暇宜无所言然臣闻汉高祖有言吾万世之后老思丰沛今中原虽隔绝而陵寝故在京都虽未复而庙社仅存顾泽国偏方正使九筵复栋极其严洁万一四方传播以为朝廷创建太庙兹焉定都人人解体难以家至户晓至失兴复大计臣恐祖宗在天之灵未必乐此采于外议谓同文馆若就加葺饰亦足崇奉必不获已惟有明庆寺耳伏望睿断以臣二说择一而用之所有别建太庙指挥乞改付建康先次计置营造以慰祖宗在天之灵以系将士军民之望以绝敌人窥伺之谋天下幸甚殿中侍御史张绚亦奏人言籍籍难以户晓祇谓陛下去岁建明堂今年立太庙是将以临安府为久居之地不复有意中原矣万一此疑不释至于蕃伪见窥将士解体有误社稷之计则祖宗在天之灵反以为忧矣谓宜只令雅饰同文馆权安神主庶使群情晓然知陛下止为孝思祖宗急于祠奉初无奠居此邦之意后二日有诏汝嘉随宜修盖不得过兴工役俟移跸日复充本府使用后诏在二月辛卯 是日奉安濮安懿王神主于绍兴府充孝寺之法堂 
庚寅赐侍御史张致远五品服以其数言事也 岭南编管人何大圭放逐便特复左承事郎大圭建炎末为三省枢密院干办官坐罪废斥及是宰相张浚为之保叙故遂复旧官 诏枢密院干办官除扈从赏外更转一官减二年磨勘尚书省户房更转一官以本院言机速房昼夜专一行遣边防军机文字利害至重户房应办大军钱粮激犒等并无旷阙故优赏之 
辛卯特进观文殿大学士提举临安府洞霄宫吕颐浩复镇南军节度使开府仪同三司以明堂恩也 徽猷阁待制都督府参议官程昌＜宀禹＞知江州昌＜宀禹＞守鼎州六年贼不能犯至是就用之后数月新守程千秋始至鼎州时湖北兵马都监杜湛亦改为都督府左军统制千秋因留湛所将蔡兵捍贼熊克小历载昌＜宀禹＞除参议官千秋知鼎州在今年六月按日历二人改除并在去年十月而昌＜宀禹＞以今年六月去官克遂误记也 左朝奉大夫新知建州郑强特迁左朝请大夫强前守汀州会宁化县按囚当死者十人知县事杨耆年以狱上强按得冤状悉破械纵去刑部侍郎胡交修言县令为民父母而杀无罪十人徼幸进秩不重寘典宪无以塞天下之怒诏重黜耆年进强二秩 左朝散郎尚书金部员外郎张成宪进官一等以淮东宣抚使韩世忠言本司驻劄江上近二年成宪应办钱粮并无阙误故也 福州言显谟阁直学士辛炳卒诏炳任中执法操行清修今其云亡贫无以葬特赐银帛二百匹两 
壬辰诏张浚暂往江上措置边防且赐诸路宣抚制置司手诏曰朕以敌人远遁边圉稍安临遣相臣往行师垒西连陇蜀北泊江淮既加督护之权悉在指挥之域既难从于中覆宜专制于事机咨尔多方若时统率钦承朕命咸使闻知诏下在是月庚子 右司谏赵霈言安危治乱之机相为倚伏今銮舆言还远迩宁乂臣愿陛下无忘亲征时臣亦无忘扈从时则治安可保恢复可期矣伏望益轸圣念载广远图知晏安不可怀则前日跋履之劳不可忘也知岂乐不可极则前日宵旰之忧不可忘也知前日仓卒之惊则凡所谓备御之策其可忘乎知前日馈饷之艰则凡所谓理财之道其可忘乎臣于此当念扈跸之劳殚报国之诚指陈得失献替可否庶几君臣上下共享治安之美如汉光武唐太宗时无愧冯异魏徵之所陈不胜至愿诏霈论奏深得谏臣之体可转一官赐紫章服仍令尚书省将所奏修写成图进入熊克小历载此事于五月辛卯盖误 何俌龟鉴善乎赵霈之言曰愿陛下无忘亲征时臣亦无忘扈卫时此与冯异之勉光武者何异时吴芾亦曰陛下勿以敌之进退为忧愉勿以事之缓急为作辍凡下诏必务责已引对必令尽言此与陆贽之告德宗者又何异君臣上下警戒如此敌其可谓中国无备乎 侍御史张致远言天下之势犹一人之身庶民处心腹之中外国在皮肤之外故外国侵侮是谓皮肤不仁傥善用药石其去甚易庶民稔乱是谓心腹蓄毒若养而不治其愈实难今之洞庭郴虔广东啸胁者仍在此心腹之疾也洞庭阻固累年于兹招安之人屡遣而大半不还水陆之师每进而无敢深入臣尝究访曲折盖其巢穴绵亘甚广军民啸聚甚众抄掠储积甚富伏闻庙筭已定臣不多言至如郴虔广东乍起乍息略无宁岁往者岳飞至所遣徐庆日破一寨群贼假息村落殄灭可期庆遽追还余党遂复炽矣吴锡至郴袭贼入韶州朱广邓晏等颇见穷促未几而锡亦径归长沙责任不专无益于事韶连南雄近为郴寇所扰虽韩京屡小捷而军威不振循梅潮惠又苦虔寇出没重以土豪残暴人不聊生广东州府十四惟西江四郡粗得安堵其他盖无日不闻贼报十百为群所至焚劫而惠州河源县凌竦曾衮二项人数最多衮尝就招安补官为归善巡检顷复归河源其徒居于水上自惠至广相属也帅守监司幸其不入州县各侥幸罢去无肯任其责者故惮于上闻一方闵闵无所告诉臣尝为陛下言之矣继以江淮有警度朝廷未有余力今适可为之时更缓而不图是养心腹之疾然帅守监司所以惮于任责者亦有一说诸郡素不储粮大兵难以持久以臣愚虑宜以此事付之诸帅仍令委江湖闽广诸漕使各应副粮草韩京一军并元通黄进之党各四千余人见驻韶州令湖南帅司遣任士安等入郴州宜章与京相应以经营郴与北江数州令江西帅司遣赵详等由虔州安远入循梅令福建帅司遣申世景由漳州入潮惠相为犄角以经营虔与东江数州视贼所向不以路分远近或分或合且招且捕招者剌其壮徤捕者释其老弱若委任得人信赏必罚不过岁月之间可以平定诏逐路提刑司体究有无上件贼火申尚书省又诏郴虔广东诸盗限两月出首内有材武之人愿赴都督府使唤令帅司津遣前来当议不次任使 
癸巳左迪功郎成都府府学教授雷观特改左承奉郎观成都人靖康初以上书赐第为太学博士俄罢去上闻其名故召对而有是命观又献蜀本资治通鉴乃以观通判潭州观进通鉴在三月甲戌除亻□辛在丁丑今联书之 赐荆襄制置司统制官李道崔邦弼金朿带各一录襄汉之功也飞承制以其将武功郎姚政于鹏并为武显大夫至是申命 
乙未宰相赵鼎张浚请铸都督府印应川狭荆襄都督府事务见管官吏兵将官物等并归本府行移依三省体式其与三省枢密院往来文字依从来体例互关合行事件待报不及者听一面施行浚又乞神武中军将官王存及本军一百人骑并昨江上措置日有支使不尽激犒金帛等并行取拨前去又于左藏库支拨空名文武官告三百道皆从之 封太常博士陈确寡＜女更＞杨氏为孺人确自言少养于杨氏乞以明堂封妻恩回授庶酬其平生抚养之恩特许之非常制也 和安大夫忠州剌史致仕樊彦端落致仕判太医局 诏临安府曾得解举人特免文解一次以诸生援绍兴明堂赦恩有请也 责授永州别驾潮州安置王以宁许自便 诏左朝奉大夫太常博士耿洵特与致仕恩泽一名洵在扬州为敌所执至是用其家请而命之仍诏更有似此之人依此 
丙申参知政事孟庾夫人徐氏薨于桐庐县诏赐庾告半月往视之 诏遣监察御史一员往江西闽广诸路体访捕盗时已用张致远言命神武中军将官赵详广东兵马钤辖韩京福建兵马都监申世景王进各率所部不拘路分会合招捕枢密院言尚虑详等迁延乃遣台臣体访如监司帅臣不切措置漕臣不为应副钱粮统兵官迁延玩寇并令按劾以闻当议重寘典宪仍令枢密院各降黄榜付详等军前招谕又令福建安抚使张守遣官密访进兵勤惰等事逐旋闻奏 伪齐成忠郎左恭特补秉义郎恭为刘豫部粮至淮阴县遂以所部舟十五艘米千五百斛来献故录之 赐荆襄制置使岳飞金字牌旗榜十副充招安使用从飞请也 右朝请郎提点江淮等路坑冶铸钱公事韩寅胄罢寅胄琦曾孙也金之入犯也寅胄自鄱阳挈家遁去寓建州之崇安至是为殿中侍御史张绚所劾故黜之 是日雷声初发 
丁酉诏参知政事孟庾沈与求签书枢密院事胡松年各进官一等以措置防秋之功也于是徽猷阁待制胡安国与其子起居郎胡寅书曰昔裴度平淮西功亦大矣制辞不过曰燕弧载櫜楚广旋轸锡阶旌德胙土执勤而已李继隆澶渊奇绩止进一阶比观二揆制词四将赏典颇未晓也又曰元镇非大手亦得一半恨佐之者弱元镇赵鼎字也 诏自今旬休日令宰执摘按神武中军事艺精熟人量行激赏令枢密院榜谕 吏部奏武臣升朝官已上赏立战功人遇大礼并加勋乞著为令用大理寺丞韩仲通奏也事见去年七月辛未后亦不果行 都督府奏改详议官为咨议军事又奏右朝议大夫知常州詹至主管机宜文字司农寺丞盖谅干办公事皆从之 
戊戌手诏监司守令劝农 左文林郎建昌军军学教授李弥正左迪功郎沿海制置司干办公事高闶并改合入官除秘书省正字闶尝从杨时学至是为赵鼎所荐皆召对而命之闶初见绍兴元年四月弥正初见三年六月 诏监司州县官吏公人毋得收买官田 右武大夫同管客省四方馆合门公事宋篯孙以扈从恩特转遥郡一官篯孙自陈系随龙人特有是命殿中侍御史张绚言篯孙特于遥郡上转行超躐众人数等彼身□锋镝万死一生者傥或闻之岂免别生侥觊况随龙请给同于军功若特转如此其禄廪合增两倍臣又谓朝廷纪纲由乎三省诏令所出当从中书审覆驳正当由门下受而行之当在尚书三省相成不可阙一今篯孙所得圣旨只云中书门下省合门状则是不经由尚书省也兼臣检照比年以来合门自取特旨作中书门下省合门状降出指挥者前后非一赏失于僭则启侥幸之门法失所守则成紊乱之毙二者之患渐不可长望速赐改正只令依常格施行仍乞今后不许合门以私事径自取旨并须经由三省及应干随龙人今后亦不得妄有侥求庶几大公至正之道可以克济中兴不为小补辅臣进呈上曰绚所论极当可即令改正然随龙人偶有一日攀附之旧輙侥求恩泽不巳朕每抑之今后有如此者可令台谏论列上语在闰月乙酉 诏神武中军见入队官兵每五百人为一指挥选将校置兵籍俟就绪日取旨赐军名渡江以来诸小将之兵及招安群盗往往拨隶中军然无排置之法至是始举行焉 
己亥手诏以中原未靖介处一隅令公卿百执事交修不逮仍榜朝堂 赐信安郡王孟忠厚两浙官田三十顷 尚书左司员外郎徐杞直徽猷阁提点江浙荆湖福建广南路坑冶铸钱右司员外郎王绾直徽猷阁知漳州 右朝散郎冯国泰知万州右朝请郎喻汝砺知普州 左朝奉大夫提举江州太平观张纲集英殿修撰提举临安府洞霄宫贾安宅右太中大夫提举台州崇道观汤东野并复徽猷阁待制秘阁修撰提举江州太平观王衣复集英殿修撰左朝请大夫提举江州太平观柳约左通议大夫提举南京鸿庆宫冯温舒并复秘阁修撰皆用刑部检举也既而言者论安宅明受间不从叶梦得勤王之议御史张绚论温舒借势于梁师成以得馆职并乞寝罢以俟后赦从之 诏吴国长公主二子并补武节郎赐名令中书舍人训选近岁公主子例补副使一迁即领遥郡孙曾皆京秩云 故武翼大夫赵士遒特赠武德大夫官其家二人士遒守官江州为马进所杀故录之 
庚子命翰林学士孙近直学士院胡交修编类职事官条具利害章疏进入初上既命群臣条具而宗正少卿直史馆范冲面对谓天下之事言之非难而听之为难听之非难而择之为难臣伏见神宗皇帝治平中诏内外官上封事者委翰林学士承旨张方平学士司马光详定利害以闻于是方平等言百官所上封事其间但陈箴谏之言及泛论治体者欲节略编写成册奏御若指陈时务利害有可行之事即具闻奏乞降付二府施行若大意可采而文辞鄙俗事理不尽者臣等逐节别立看详冀文理稍备其上封事人开陈国体时务文理详明才识出众者官员乞依诏书甄擢其次赐敕书奖谕布衣乞下有司召问令逐一条对委有可取量才录用从之臣窃惟中国无事之时采纳群议如此其至况今内修外攘建太平之基业复文武之境土时不可失实资群策之助伏望陛下明诏有司依仿治平故事编类进呈断自圣意择而行之故有是旨 左朝奉郎两浙转运副使王俣守尚书左司员外郎直徽猷阁湖南制置大使司参议官张宗元守右司员外郎后六日诏俣暂权给事中俟廖刚至日罢 左宣教郎何抡为秘书郎抡青城人张浚所引也 左朝请郎吴表臣提点两浙西路刑狱公事秘阁修撰主管台州崇道观刘宁止提点江淮等路坑冶铸钱 进士刘俨特补进勇副尉以俨自雄州归朝言利害也 淮西宣抚司统制官亲卫大夫康州防御使知丹州郦琼翊卫郎刘光辅来献光州之捷诏赐其军钱二万缗以琼领宣州观察使光辅迁拱卫大夫文州剌史而统领官武功大夫吉州团练使孙琦亦迁右武大夫琦即建炎初宝应县作乱者 
辛丑尚书左仆射赵鼎监修国史鼎奏范冲直史馆于臣为外姻愿以授浚上曰安可以冲故废祖宗故事况史馆非朝廷政令之地可无辞前二日冲以史事入对奏疏曰臣窃惟神宗皇帝实录既经删改议论不一复虑他日无所质证輙欲为考异一书明示去取之意设若不当稍涉私狥则罪有所归何所逃刑据史馆所用朱墨本出于臣僚之家私相传录书写之际悉从简便臣记绍圣重修实录本朱字系新修黄字系删去墨字系旧文今所传本其删去者止用朱抹又其上所题字盖当时签贴今考异依重修本书写每条即著臣所见于后庶几可考方神宗皇帝在藩邸及即位之初治平之际未有大议论也旧史成于元祐六年而王安石日录出于绍圣之后新史专用安石之说去取之际各有可议参照稽考必求其当此则见于熙宁之后也臣衰病不才误膺付委固不可避渎烦之诛然先朝大典设官置局上有监修次有修撰而臣妄愚进越乃敢专达止缘从便之日輙为此例上禀圣训恐可如此修定臣智识浅近学业荒芜遣辞非工敷叙不明此臣不能勉强者也其如议论之未精考核之未详前后有所抵牾本末或相乖违伏望陛下贷臣之罪容臣是正当稽于众论资于官长固非臣所得专也其考异五卷乞付史馆更凭众议刊定修立从之按宋史系己亥日 左中奉大夫潼川府路转运副使陆彦钦为川狭宣抚司参议官用卢法原奏也 诏淮西宣抚使刘光世妾许氏寗氏吴氏并封孺人用光世请也时吏部勘当自来特恩所得封号许陈乞亲属如遇赦封妻亦召保官委系礼婚正室封赠本部未曾行遣过似此体例合取朝旨诏特从所乞中兴后诸大将封妾自此始 
壬寅侍御史张致远言自古为官择人故人胜其任后世为人择官故官失其职比年以来不复因任号公选者犹不量其能否狥私意者岂复计其贤愚故天下之务日以委靡无所责成而百官有司亦寖失其职监司守倅皆按察官也乃不责以纠劾而分遣台属诸路漕臣正转饷官也乃不责以应副而别遣郎曹举此二端倒置已甚欲革其弊惟在于摭公议以因任耳臣愿陛下饬谕执政大臣自今中外有阙皆以公议能否而进拟除授仍令给舍台省察其选用未当亦以公议是非而缴驳论列如此则官惟其人人胜其任贤才汇进朋比不作中兴之业陛下垂拱仰成矣诏三省枢密院遵守 左中奉大夫黎确复徽猷阁待制右通议大夫提举江州太平观程唐左朝议大夫提举江州太平观方孟卿并复集英殿修撰既而言者论确尝劝张邦昌罢东南贡献以收人心论唐谄事童贯不当叙命遂寝确罢职在是月戊辰唐罢职在己巳 都督府奏改参谋参议官为参谋参议军事从之 
癸卯进呈殿中侍御史张绚言宰相用才虽不当以乡闾亲旧为嫌更宜广访寒畯上曰朕亦面谕绚苟如此则朋党之风自破矣张浚曰大臣以国家为心则所用人才必取公论安有朋党赵鼎曰用人才所以立国臣任宰相岂敢久居至于立国规模则不敢不为久远计 尚书户部侍郎兼权知临安府梁汝嘉充徽猷阁待制知临安府以汝嘉言心力有限不能当两处繁剧故也后三日升徽猷阁直学士 
甲辰申严吏部禁谒应在部人整会文字听于食前具事因见长贰郎官呈禀仍不接坐著为令 诏湖南上供钱物及进奉并免三年日历无此今于七月二十五日本路运司状修入 
是月端明殿学士川狭宣抚副使卢法原薨于阆州初宣抚副使吴玠言法原以憾不济师不馈粮不给钱币不应副器械功成又不铨量获功将士上以手诏诘法原法原辨数甚悉上不以为是法原又上疏开具自到任后来应副玠军马等事且言人微望轻无以塞责乞一宫观差遣诏不允时都督府主管机宜文字杨晨行至达州之通明而参议官范正已等白以法原久病乞致仕即日本司事无人与决乞速降指挥晨具以闻有诏法原委任非轻义当体国协济事功不可托疾引避仍仰晨宣谕至意令法原日下视事而不知法原已卒矣卢法原卒未见本日李焘撰赵开墓志系于闰二月按日历闰二月二十二日丙寅杨晨申法原久病乞致仕以地理计之自阆州申至通明又自通明申至行在非月余不能则法原之卒当在前二月矣日历宣抚司奏二月十五日秦州捍御事亦止是吴玠单衘无法原名今且附此当乞法原墓志增入 伪齐将商元率众千余袭信阳军成忠郎合门祗候知军事舒继明率麾下十三人转战登师阳门矢尽被擒贼诱以美官继明骂曰吾宁为大宋鬼岂污逆耶汝速杀我驱行至军北史陂竟不降遂遇害后赠修武郎官其家一人荆襄制置使岳飞闻敌退乃以忠训郎合门祗候权随州兵马都监李迪知军事就戍之舒继明事以信阳图经修入日历继明四月己巳赠官李迪三月乙未正差 淮西宣抚司将官陈琳叛琳者亲兵统制官张琦之裨将也勇力过人屯于芜湖县劫琦以众奔伪齐统制官王德追至襄安镇属无为军获琳而归失琦所在闰月甲子奏至明年五月琦复归 刘豫罢什一税法改行五等税法 
建炎以来系年要录卷八十五金人地名考证 
萨里罕原书作撒离曷误改见卷十一 


●建炎以来系年要录卷八十六 
　　宋 李心传 撰 
　　绍兴五年闰二月乙巳朔秘书省校书郎许抟守监察御史 宗正少卿直史馆范冲秘书少监朱震并兼侍讲 左朝请大夫提举亳州明道宫程瑀复徽猷阁待制 除名勒停人孙觌叙左奉议郎 是日雨雹 
　　丙午手诏卿大夫奉法守公克勤庶务令尚书省给黄榜于六部门晓谕 大理少卿张礿试大理卿 秘书省著作佐郎熊彦诗兼都督府主管机宜文字 
丁未张浚往江上视师诏百官出城饯送时浚既行边而赵鼎居中总政事表里相应鼎于是以政事之先后及人材所当召用者密条而置诸座右一一奏禀以次行之鼎谦冲待士犯颜敢谏权幸请谒内降差除一切格止鼎素重伊川程颐之学元祐党籍子孙多所擢用去赃吏进正人时号为贤相翕然有中兴之望鼎尝入见见自外移竹栽入内奏事毕亟往视之方兴工于隙地鼎问孰主其事曰入内高品黄彦节也鼎即呼彦节责之曰顷岁艮岳花石之扰皆出汝曹今将复蹈前辙耶勒军令状日下罢役翌日鼎入对上改容谢之自赵鼎谦冲待士已下并据林泉野记增入黄彦节事王明清挥麈录有之明清自云见彦节亲言则此事必不妄朱胜非秀水闲居录云赵鼎起于白屋有鄙朴之状一旦得志骤为骄侈以临安相府为不可居别建大堂环植花竹坐侧置四大炉日焚香数十千使香烟四合谓之香云按彦节所言则人主移一竹栽鼎尚以为不可岂有身建大堂环置花竹之理耶 端明殿学士签书枢密院事胡松年以旧职知宣州免谢辞以松年引疾有请也 参知政事沈与求兼权枢密院事 龙图阁直学士枢密都承旨折彦质试尚书工部侍郎仍兼都督府参谋军事 左朝奉大夫通判明州李文渊迁一官金之入犯也命文渊居许浦镇措置防扼海道故赏之 绍兴府牢城人刘相如特补承信郎相如初见建炎十年二月以相如自诉鄞上之功乞委以边政故也既而言者论相如前后诈称官资雕造伪印无所不至乃罢之 
戊申以雨雪放公私僦钱五日 宝文阁待制新知湖州李光言明越之境地滨江海水易泄而多旱故自汉唐以来皆有陂湖灌溉之利大抵湖高于田田又高于江每旱则放湖水溉田涝则决田水入海故无水旱之灾凶荒之岁也本朝庆历嘉祐间民始有盗湖为田者三司使切责漕臣其禁甚严图经石刻备载其事宣和以来创为应奉始废湖为田自是两州之民岁被水旱之患臣自壬子岁入朝首论兹害蒙朝旨先取会余姚上虞两邑废置利害县司供具自废湖以来所得租课每县不过数千斛而所失民田常赋动以万计遂蒙独罢两邑湖田其会稽之鉴湖鄞之广德湖萧山之湘湖等处其类尚多州县官往往利为圭田顽猾之民因而献计侵耕盗种上下相蒙未肯尽行废罢臣谓二浙每岁秋谷大数不下百五十万斛苏湖明越其数大半朝廷经费之源实本于此伏望圣慈专委漕臣乘此暇豫之时遍行郡邑延问父老考究汉唐之遗制检举祖宗之成法应明越湖田尽行废罢内有积生茭葑浅淀去处许于农隙量差食利户旋行开撩稍假岁月尽复为湖非徒实利有以及民亦以仰副陛下勤恤劝戒之意其诸路如江东西圩田苏秀围田各有未尽利害望因此东作之时遍下诸路监司守令条具以闻毋为文具诏诸路漕臣躬亲前去相度利害限半月申尚书省 
己酉诏户部措置撰集绍兴会计录用殿中侍御史张绚奏也绚言国朝有景德会计录又有皇祐会计录至治平熙宁间皆有此书其后苏辙又仿其法作元祐会计录虽书未及上其大略亦有可观皆所以总括巨细网罗出纳凡天下赋入之数官吏之数养兵之数条章各立支费有限谨视其书上下遵守此作会计录之本意也臣伏见朝廷数年以来财赋寖虚用度滋广庙堂责之户部户部责之漕臣漕臣责之州州责之县县责之民而止民力既困膏血将竭则如之何正宜尽括岁入之厚薄因计岁出之多寡分其品目列其名色总贯旁通载之图册揆考之间如运诸掌斯可以裁减浮费增益邦财官之冗者可罢则罢之吏之冗者可省则省之兵之冗者可汰则汰之然则会计之书在今日艰难之时尤为先务也伏望明诏大臣选委详练财赋之官俾仿景德皇祐等书撰集成录且自绍兴元年至四年为率以每岁所出入之数列之于前却以今岁计之除预借已支费外总计见今岁入实有之数合计若干复自日下至岁终凡官吏之费养兵之费及应干合用钱物通计若干名曰绍兴会计录量入为出既可以见有无之实绝长补短斯可以制裁损之宜上以备乙夜之览观下以吝有司之出纳庶几国用有制敛不及民故有是命其后户部第具去岁收支数以闻而已 川狭宣抚司奏四川上供银帛乞依旧留充赡军俟边事宁息如旧上曰祖宗储积内帑本以备边陲缓急之用今方隅多故军旅未息宜从所请此卢法原未卒前所奏也前月末已书法原卒故此削其名 武功大夫康州剌史江东宣抚司右军正将赵祥领贵州团练使始录建昌之功也将士皆第赏有差而江西制置司参谋官侯悫以搜掘民间窖藏及乾没良家子女之陷于军间者为侍御史张致远所按闰二月丁巳诏宪臣究实遂不预赏 诏赐扬州钱万缗为兴葺官府之用从浙西安抚使叶焕请也焕又请免本州商税一年且奏左迪功郎陈琦主管机宜文字皆许之既而言者论前后辟官皆先审量有无罪犯而琦尝以狂妄上书责不赴琦初见绍兴二年焕帅一路寄任不为不重中外亲知岂无贤者而首辟其表弟名隶丹书国事安在乞饬谕吏部自今外司辟举官属本司审量到事理皆湏子细勘当稍有违碍即行报罢许别选辟其吏部行遣卤莽并乞付有司根治庶几因此一事稍振纪纲诏罢琦令大理寺取索吏部公案看详申尚书省琦罢在闰月丙寅 
庚戌手诏戒饬诸路州县官以间者前临大敌奉命不虔偷盗自若自今式讹尔心务尽忠赤仍令监司守贰各榜治所 左通直郎李彝知涪州右司谏赵霈言彝靖康之末缘差括金银日与洪刍等同妇人饮燕王府投诸四裔诚不为过岂宜付之民社命乃寝 
辛亥诏权于濠州等处置市易务以通商货各行事令提点司条具申尚书省时淮南残破常赋无所入州县经费不充故有是旨其后岳州潭州亦如之岳州四月戊辰守臣张觷建请潭州八月庚午都督行府建请 徽猷阁待制新知江州程昌＜宀禹＞改兼管内安抚使自绍兴初置江西沿江安抚司命江州守臣兼领至是枢密副都承旨马扩巳为江西沿江制置使故改命焉 命三衙两浙江湖闽广诸路帅臣依条拣放厢禁军提刑觉察违者重行窜责以枢密院言其中多有疾病怯弱不堪征役之人坐费钱粮理宜措置故也 诏两浙东路州县昨因淮南军兴应副军湏事务见被取勘官吏并与免勘日历不及西路当求别本参考要见与张致远所论科蓆屋钱事有无相妨 
壬子辅臣奏遣中使往温州奉迎太庙神主事上曰朕以宗庙在远心常歉然今奉迎神主至行在当行朝谒之礼沈与求曰古者征伐载木主以行今虽戎辂在行九庙未复然因时草创一行朝谒之礼亦足以仰慰孝思上曰祖宗故事唯景灵宫则有荐献太庙则爇香而已大礼必简所以尚严也 直徽猷阁提点淮南两路公事张澄乞以特恩当迁一官回授出嫁母李氏加封从之 诏湖广福建路见任选人权不许展考以吏部言员多阙少待次者众故也 除名勒停人李德昭叙旧官德昭以朝奉郎知建州坐以上供钱馈遗本路宣抚副使韩世忠有司以盗所监临不入已当私罪徒故抵罪及是再遇赦而复之德昭未见元断月日据检举状在绍兴二年九月已前 
甲寅诏缴到诸处借补公据人已经朝廷看详不合收使者并令赏功房毁抹 
　　乙卯御笔参知政事孟庾沈与求并兼权枢密院事时庾自桐庐还行在与求乞交割密院职事与庾兼权上批所奏付出辅臣进呈上顾赵鼎曰已与卿议定令参知政事并兼权枢密院矣鼎曰枢密非古也自五代时以郭崇韬为使国朝因而不改故三省枢密院分为二途仁宗朝富弼作谏官时狭西用兵弼建议乞令宰相兼枢密院事宰相吕夷简辞之再三后卒从弼议宰相兼枢密院自夷简始也臣既以宰相兼治院事而参知政事之臣并令兼权则事归一体前人谓枢密院调发军马而三省不知三省财用已竭而枢密院用兵不止此诚至论上曰往时三省枢密院不同班进呈是以事多不相关白然朝廷论议岂有帷幄二三大臣不与闻者 手诏曰朕惟监司外台耳目郡守承流宣化惠养吾民其委任重矣间者朝廷輙轻以假人将何以使吏民耸然听服朕甚恧焉继自今其慎选择勿狃于故常勿牵于私昵重以累国其已除授人亦铨量而去留之或资序巳深屡更此选虽无显过而才非所宜当处之外祠稍优其禄庶几称朕求治责成之意而士亦无失职之叹仰三省常切遵守 侍御史张致远言今监司郡守即唐按察使剌史之职名存实亡稔习寖久县令有过守倅不容不知而监司发之守倅无预焉郡守有过监司不容不知而台谏论之监司无预焉各私其私初无忌惮民事之不理德泽之不流无足怪也臣愚欲以按发欺庇为有司殿最若一县被按于监司则罪一州一州被按于台谏则罪一路事无间于久近而并坐去官罚不求于甚重而断以必行其有激浊扬清无所顾避者亟褒宠之利害相关彼此相形自非庸暗之甚其肯忽于身谋而甘为欺庇之事愿陛下留意诏刑部立法申尚书省 诏武节大夫荣州剌史兼合门宣赞舍人新知洋州都督府提举亲兵柴斌已给料钱文历指挥勿行时有诏沿江诸帅及神武中军将佐因捍御金人尝立奇功者并给真俸既而中军以扈跸之久士罕战功请将佐至军满岁武艺精强人亦给历许之斌始自川狭从张浚出蜀暂隶中军故因以为请议者言神武中军未尝出战而輙依江上奇功之人公论不以为然今都督府使臣又援中军体例既开此端展转援比法令可废有功者解体不以为恩无功者侥幸以为得计臣窃为陛下惜之＜锍-釒＞奏故有是命 左奉议郎主管江州太平观张延寿直显谟阁亦以赦叙也既而言者论延寿顷为御史甘心媚灶每遇休沐即与辛永宗兄弟出妓燕饮乃罢之 诏诸路提刑司申行诸州禁囚病死人岁终计分断罪之法以尚书省言治狱之吏专事惨酷待其垂死皆托以病患杀之亦未尝依条视验医治理合申严故也今年六月乙巳所书可参考 除授左朝奉大夫许中特降三官勒停中前帅广西坐市买方物不如价被劾至是狱具刑寺当中公罪杖该赦原并去官勿论赵鼎进呈特有是命 
丙辰诏诸路提举常平并入茶盐司内无茶盐司去处仍令提刑兼领以户部举行张致远奏也 左朝散郎张焘左承议郎新两浙东路提点刑狱公事刘一止并直显谟阁焘等坐秦桧累斥去至是用赦而除之 诏吏部通判阙二十五处取作堂除时诸路郡守自四川淮南及分镇地分外堂阙九十八部阙二十七诸州通判自四川及分镇地分外凡武臣知州与北使经由之地并由堂选在部者四十八阙而已至是尚书省又以堂除无通判窠阙为言故有是旨焉 枢密院言已令江西赵详广东韩京福建申世景王进会合招捕虔寇缘逐项军马未有统辖切虑缓急各分彼此无所统一诏详等并权听所到路分帅司节制 诏襄汉州军先因盗贼并伪齐占据日劫掠残杀等罪一切不问元劫人见在者许其家经官识认验实给还即抚定后来再有违犯者令所属治罪用枢密院奏也 枢密院言近来进奏官輙擅报行朝廷边极差除事务诏除定本外擅报及录与诸处劄探人者并重作施行赏钱二百千许人告又诏主行崇政殿亲从堆垛子人漏泄见闻事亦如之 右朝奉大夫徽猷阁待制知江州程昌＜宀禹＞转一官以昌＜宀禹＞言建炎中知蔡州在任实及半年乞依元降指挥推到任赏也 尚书兵部侍郎兼史馆修撰王居正言四库书籍多阙乞下诸州县将已刊到书板不以经史子集小说异书各印三帙赴本省系民间者官给纸墨工赁之直从之 右武大夫廉州剌史张杞领建州观察使杞为淮东宣抚司壕寨官江北之役韩世忠假杞遥郡三官俾持书币往金国军前议事得其报而归至是申命而杞子敦武郎敷亦援奉使官亲属例特进四官敷进官在是月癸亥上又召杞对于禁中遣还戍 
丁巳皇叔眉州防御使知西外宗正事士樽为邓州观察使士樽领外宗正满三岁无遗阙以例迁也 诏诸路转运司将归业人户合纳租税并令依限输纳仍开具自贼退之后已增收租税数目申部以凭比较赏罚尚书省言比来盗贼屏息民皆安业逐年各有增添税数多为有力之家□佃乡司通同隐庇致不尽归公上故条约之 右承务郎钱日新言招安杨么利害诏赴都督府使唤 福建路转运判官郑士彦言坑冶尽废物料贵涌计用钱二千四百而铸千钱其本路旧额合发新钱二十八万四百千省本司与提点司岁认其数见今不住起发纵有拖月日不犹愈于鼓铸之折本欲望详酌伺边事息日施行从之 是日武功大夫川狭宣抚司后军中部将牛皓与金人遇于瓦吾谷死之时右都监萨里罕与伪熙河经略使慕容洧欲犯秦州宣抚副使吴玠遣诸校分道伺敌皓行至瓦吾谷与金将呼善遇皓所部步卒不满二百乃下马与战谓其众曰吾所以舍马者欲与若等同死也敌见皓异于他人欲招之皓骂而死承信郎高万旋骂旋战遂与武功大夫熙河路部将任安宣抚司队官忠翊郎秦元承节郎薛琪张亨皆死于阵敌顾万尸曰真健儿也后赠皓安皆翊卫大夫官其家五人赠万等皆三官录其子皓福津人也 
己未故迪功郎李东赠宣教郎官一子东监楚州军资库金人入犯被害故录之 
庚申诏进纳授官人愿贴纳金银钱米转行至承直从义郎者许径赴户部陈乞下所属仓库细纳申朝廷给降付身以尚书章谊言庶几快便人人愿纳也 诏应州县辟差官成考解罢不曾被受朝廷付身者许理为任 
辛酉都督行府奏招捕水贼杨太等约束时张浚以建康东南都会而洞庭实据上流今寇日滋壅遏漕运格塞形势为腹心害不先去之无以立国然寇阻重湖春夏则耕耘秋冬水落则收粮于湖寨载老小于泊中而尽驱其众四出为暴前日朝廷反谓夏多水潦屡以冬用师故寇得并力而我不得志今乘其怠盛夏讨之彼众既散一旦合之固已疲于奔命又不得守其田亩禾稼蹂践则有秋冬绝食之忧党与＜扌嶲＞离必可招来乃以便宜命荆潭鼎澧岳州将逐寨先出首人多方存恤首领申行府授官余人给以闲田贷之种子又命湖南安抚司统制官任士安以兵三千屯湘阴保护湘江粮道统制官郝晸屯桥口王俊屯益阳旧县吴锡屯公安崔邦弼屯南阳渡马津步谅留潭州其鼎州官兵令程千秋分拨紧要屯驻应诸校招收到人数比附出战获级例推赏其招收人报所属给种授田务令安业候黄诚杨太周伦公参了日当议蠲免租税补授官资仍给黄榜下任士安等军及岳潭鼎州抚谕 保义郎唐开特换右迪功郎开献国朝会要三百卷诏进一官自言本诸生故有是命 郴州编管人刘绛许自便绛正彦叔父坐累久窜至是自言正彦乃同堂弟之子故释之 
壬戌降授左朝请大夫耿自求为尚书左司员外郎右承务郎任申先守礼部员外郎左中奉大夫樊宾行屯田郎中自求初以赵鼎荐为都督府随军漕至是召用之朱胜非言自求结孟昌龄等事见今年七月壬辰免审量滥赏注宾尝抗＜锍-釒＞论营田利害以为荆湖江南与两浙上腴之田弥亘数千里无人以耕则地有遗利中原士民扶擕南渡不知其几千万人则人有余力今若使流寓失业之士民许佃荒闲不耕之田则地无遗利人无遗力可以资中兴之业宾初见绍兴元年五月 诏都督府签厅行移文字如都司体式用本府请也 进士王谅特补下州文学谅以客从仇悆为淮西安抚司书写申发机密文字用守御功补官是役也官吏军将转补官资者六百十三人而衙校进奏官皆预焉 
癸亥检校少保光山军节度使同知大宗正事士＜亻褭＞自会稽来朝留弥月再召对加检校少师遣还士＜亻褭＞加官在三月壬午朝辞在戊戌今并书之绍兴十二年三月辛亥万俟卨论士＜亻褭＞荐赵鼎作相事或可修掇附此 诏行宫留守司官吏各与减一年磨勘 降授龙神卫四厢都指挥使建武军承宣使神武前军统制王＜王燮＞权主管侍卫马军司公事初上在平江侍御史张致远手疏论＜王燮＞乖谬乞同诸将召归上纳其言命＜王燮＞全军驻镇江府而以亲兵赴行在既至数日乃有是命明州观察使权主管殿前司公事刘锡奏＜王燮＞臣之友壻虑于军政有嫌诏不许回避＜王燮＞请除在外宫观上命以不允答之然台谏方交章论其罪已有废之之意矣 秘书省正字李公懋乞依校书郎例遇恩封叙许之宣和间汪藻为校书郎以内殿宴食在通直郎之上乞封叙后来者皆援以为比公懋言校书郎正字共系一班故特许焉 录故邓州观察使钱若水元孙希一为将仕郎始用元年明堂赦恩也 废涟水军为县隶楚州以知县兼军使
  </div>
  <div class="pagination">
   <a href="建炎以来系年要录_page25.html">
    上一页
   </a>
   <span>
    ...
   </span>
   <a href="建炎以来系年要录_page21.html">
    21
   </a>
   <a href="建炎以来系年要录_page22.html">
    22
   </a>
   <a href="建炎以来系年要录_page23.html">
    23
   </a>
   <a href="建炎以来系年要录_page24.html">
    24
   </a>
   <a href="建炎以来系年要录_page25.html">
    25
   </a>
   <span class="current-page">
    26
   </span>
   <a href="建炎以来系年要录_page27.html">
    27
   </a>
   <a href="建炎以来系年要录_page28.html">
    28
   </a>
   <a href="建炎以来系年要录_page29.html">
    29
   </a>
   <a href="建炎以来系年要录_page30.html">
    30
   </a>
   <a href="建炎以来系年要录_page31.html">
    31
   </a>
   <span>
    ...
   </span>
   <a href="建炎以来系年要录_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
