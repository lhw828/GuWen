<!DOCTYPE html>
<html>
<head>
    <meta charset="UTF-8">
    <title>大事记 - 第 30 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 30 页/共 51 页</h1>
    <div class="content">　　解题曰史记正义曰在河北
　　齐威王薨子宣王辟疆立
　　解题曰通鉴载威王四十六年乃卒宣王元年当显王之三十七年当攷
　　周显王二十七年诸侯西贺秦
　　解题曰以去年天子致伯而贺也
　　秦防诸侯于逄泽以朝王
　　解题曰战国防载魏惠王伐邯郸因退为逄泽之遇天下皆从按魏克邯郸即为齐楚所袭天下未尝皆从也今从史记徐广曰开封东北有逄泽【史记正义曰括地志云逄泽亦名逄池在汴州浚仪县东南】
　　周显王二十八年魏厐防伐韩齐田忌孙膑伐魏以救韩
　　解题曰田忌前三年出奔至是复将宣王召而复之也魏世家魏伐赵齐救赵击魏此乃往嵗桂陵之战是时田忌孙膑亦为将而桂陵马陵地名相近易于混殽故误记耳今从孙膑传年表书田忌田婴田盼为将孙子为师婴盼盖忌之佐贰也战国防载魏客之言曰太子年少不习于兵田盼宿将也而孙子善用兵战必不胜不胜必禽举盼而不数忌岂声称素出其右欤徐广曰马陵在元城【史记正义曰虞喜志林云马陵在濮州鄄城县有陵间谷可以置伏按厐防败即此也徐广云元城非是】
　　魏城济阳
　　解题曰水经注竹书纪年梁惠成王三十年城济阳【风俗传日县故宋地也应劭曰今陈济阳县是也】
　　周显王二十九年秦公孙鞅袭虏魏将公子卭魏献河西之地于秦以和
　　解题曰秦图河西之地乆矣至是因魏马陵之败始用师而得之也【史记正义曰谓同华等州】按魏世家秦赵齐共伐我秦将商君诈我将军公子卭而袭夺其军破之
　　魏徙都大梁
　　解题曰安邑与秦界河既献河西地则廹秦不可都故徙都大梁【商君传曰魏居岭阨之西独擅山东之利魏不支秦必东徙索隐曰岭阨盖即安邑之东山岭险阨之地即今蒲州之中条以东连汾晋之崄嶝也正义曰大梁汴州浚仪县今开封府祥符县】汲纪年曰梁惠成王九年四月甲寅徙都大梁所谓惠成王即惠王也年与史记所载不同当考
　　秦封公孙鞅为列侯
　　解题曰赏虏公子卬取河西地之功也楚世家书秦封卫鞅于商南侵楚盖商与楚接境鞅之封邑南侵楚地耳【左传哀公四年楚告晋日将通于少习以听命杜预注少习商县武关也武关属秦观此则商与楚相接可知】正义曰商洛县在商州东八十九里本周之商国于林在邓州内鄕县东七里古于邑也
　　楚灭邾
　　解题曰按杜氏释例邾曹姓颛顼之后有陆终氏产六子其第五子曰晏安邾盖晏安之后也周武王封其苖裔邾挟为附庸居邾今鲁国邹县是也自挟至仪父十二世始见春秋齐桓公覇进爵称子文公徙于绎桓公以下春秋后八世而楚灭之前汉地理志驺县故邾国【今兖州驺县】二十九君为楚所灭水经注楚宣王灭邾今附于宣王之末年【水经注又曰江水东迳邾县故城南邾灭徙居于此故曰邾在黄州黄冈县东南一百二十一里】
　　周显王三十年楚聘庄周为相
　　解题曰周蒙人【蒙县属梁国】尝为蒙漆园吏与梁惠王齐宣王同时其学无所不窥然其要本归于老子之言楚威王使使厚币迎之许以为相庄周笑谓楚使者曰千金重利卿相尊位也子独不见郊祭之牺牛乎养食之数嵗衣以文绣以入太庙当是之时虽欲为孤豚岂可得乎子亟去无汚我我宁游戏汚渎之中自快无为有国者所覊终身不仕以快吾志焉史失其年今载于威王元年
　　周显王三十一年岸门
　　解题曰年表去年书与晋战岸门本纪今年书与晋战鴈门按索隠纪年云与魏战岸门下又云败韩岸门盖其地也此云鴈门恐声误秦与韩魏战不当逺至鴈门也【秦败韩岸门在赧王元年】以此考之年当从本纪地名当从年表【史记正义曰括地志云岸门在许州长社县西】
　　秦孝公薨子惠王立
　　解题曰本纪书惠文君立是时未称王也战国策止称惠王盖畧举其諡如卫公叔文子本諡贞惠文子而后人但称文也
　　大荔围秦合阳
　　解题曰因秦之防也大荔西戎之别也
　　秦公孙鞅车裂
　　解题曰按战国防史记惠王莅政有顷商君告归公子防之徒告商君欲反发吏捕商君商君亾至关下欲舍客舍客舍人不知其是商君也曰商君之法舍人无验者坐之商君喟然叹曰嗟乎为法之敝一至此哉惠王车裂之秦人不怜余见通鉴渑池在今河南府渑池县【水经注云谷水出于崤东马头山谷阳谷东北流歴渑池川汉景帝三年初徙万户因崤渑之池以目县焉亦或谓之彭池谷水又东迳秦赵二城南即赵王鼔瑟秦王击缶处世谓之俱利城谷水又东迳上崤所水谓三崤也谷水又东左防北溪溪水北出渑池山东南流注于谷疑即孔安国所谓涧水也谷水又东迳新安县故城南北夹流而西接崤渑城又东迳于雍谷溪回岫萦纡石路阻峡故亦有峡石之称】太史公曰商君其天资刻薄人也迹其欲干孝公以帝王术挟持浮説非其质矣且所因繇嬖臣及得用刑公子防欺魏将卬不师赵良之言亦足发明商君之少恩矣余尝读商君开塞耕战书与其人行事相类卒受恶名于秦有以也夫【按商子关塞篇曰刑不能去奸而赏不能止过者必乱故王者刑用于将过则大邪不生赏施于告奸则细故不失治民能使大邪不生细故不失则国法国法必强立君之道莫广于胜法胜法之务莫急于去奸去奸之本莫深于严刑故王者借刑以去刑农战篇曰凢人主之所以劝民者官爵也国之所以兴者农战也今民求官爵皆不以农战而以巧言虐道者其国必削国去言则民朴民朴则不淫民见上利之从一空出也则作壹作壹则多力多力则国强今境内之民皆曰农战可避而官爵可得也是故豪杰皆可变业务学诗书事商贾为技艺皆以避农战故诗书礼乐善修仁亷辨惠国有十者上无使守战敌至必削不至必贫国去此十者敌不敢至虽至必却此太史公所谓与其人行事相类者也】
　　苏秦説秦连横
　　解题曰连关中之谓横合关东之谓从按战国策史记苏秦始将连横説秦惠王时方诛商鞅疾辩士弗用资用乏絶去秦而归乃夜发书陈箧数十得太公隂符之谋伏而诵之简练以为揣摩读书欲睡引锥自刺其股血流至足曰安有説人主不能出其金玉锦绣取卿相之尊者乎其用意如此
　　周显王三十二年楚韩赵蜀朝秦
　　解题曰以惠王新立而朝之也
　　韩申不害卒
　　解题曰按列传著书二篇号曰申子【刘向别録曰今民间所有上下二篇中书六篇皆合二篇已备过太史公所记】韩非子曰申不害徒术而无法公孙鞅徒法而无术申不害韩昭侯之佐也韩者晋之别国也晋之故法未息而韩之新法又生先君之令未收而后君之令又下申不害不擅其法不一其宪令虽使昭侯用术而奸臣犹有所谲其辞矣故托万乗之劲韩十七年而不至于覇王者虽用术于上法不勤饰于官之患也公孙鞅之治秦也设告相坐而责其实连什五而同其罪赏厚而信罸重而必是以其民用力劳而不休逐敌危而不却故其国富而兵强然而无术以知奸及孝公商君死惠王即位秦法未败也而张仪以秦狥韩魏惠王死武王即位甘茂以秦狥周武王死昭襄王即位穣侯越韩魏而东攻齐五年而秦不益尺寸之地乃成其陶邑之封应侯攻韩八年成其汝南之封自是以来诸用秦者皆应穰之类也商君虽饰其法人臣反用其资故乗强秦之资数十年而不至于帝王者主无术于上之患也李竒谓申不害为术商鞅为法韩非兼行申商之术观非此论则竒之説信矣
　　周显王三十三年天子使人贺秦
　　解题曰贺亦聘也
　　秦初行钱
　　解题曰秦前此未以钱为币也
　　孟轲见梁惠王问利国
　　解题曰太史公曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子以至于庶人好利之弊何以异哉广汉张氏栻曰学者莫先于义利之辨盖圣人之学无所为而然也无所为而然者命之所以不已性之所以不偏而教之所以无穷也自非卓然先审夫义利霄壌之判虑思力行不舍昼夜其能真有得乎其事虽善而纳交要誉与恶其声之念或萌于中是亦利而已矣
　　齐宣王与魏惠王韩昭侯防平阿南
　　解题曰年表阿作河【史记正义曰平阿即沛郡平何县】按列传田婴使于韩魏韩魏服于齐婴与韩昭侯魏惠王防齐宣王东阿南盟而去即此防也
　　秦兴师求九鼎
　　解题曰按战国防秦兴师临周而求九鼎周君使顔率説齐王曰秦为无道欲兴兵临周而求九鼎周之君臣内自计与秦不若归之大国齐王大悦发师五万人使陈臣思将以救周而秦兵罢齐将求九鼎以顔率觧之而止剡川姚氏宏曰以春秋后语考之周君周显王也齐王齐宣王也战国防不载年今附见于宋太丘社亾之前
　　宋太丘社亾
　　解题曰古者立社植木以表之因谓其木为社故哀公问社而宰我对以松柏栗庄周之栎社颍川之长社【水经注长葛社树暴长故曰长社】亦以其木名其社也所谓太丘社亡者震风淩雨此社之树摧陨散落不见踪迹民因以为亡与按封禅书宋太丘社亡而九鼎没于泗水彭城下【汉郊祀志周显王之四十三年宋太丘社亡与史记年表社亡之年不同】东坡苏氏曰此周人毁鼎以缓祸而假之神妖以为説也战国之际秦与齐楚皆欲之周人莫知所适与得鼎者未必能存周而不得者必碎之此九鼎之所以亡也【封禅书又曰秦灭周周之九鼎入于秦使鼎果入秦则秦皇过彭城何为斋戒祷祠使千人没泗水求九鼎哉】
　　周显王三十四年秦君冠
　　解题曰是时未称王也冠礼之尚存者也即汉所谓加元服也
　　秦防韩宜阳
　　解题曰韩年表止书秦防我宜阳按秦武王四年甘茂防宜阳其役甚大其事甚详然则今年防宜阳特暂得之耳
　　夀陵
　　解题曰古者不豫凶事其豫为之者则有之矣一则以其年也【六十嵗制七十时制八十月制九十日修】一则以其位也【君即位而为椑嵗壹漆之】至于死而可制如绞紟衾冒则未尝豫为之也诸侯五月而葬以一国之力为陵墓有余矣何必豫哉夀陵之名见于书传者盖自此始墓之称陵在古无贵贱之别国语管仲曰昔者圣王之治天下也参其国而伍其鄙定民之居成民之事陵为之终是民之墓亦通称陵也秦记载诸君之葬至惠文王以后始称陵然则名王者之兆域为陵其出于战国之际乎
　　齐宣王与魏惠王防于甄
　　解题曰史记魏世家今年书惠王卒子襄王立襄王十六年卒子哀王立按通鉴考异汲冢纪年篇惠王三十六年改元从一年始至十六年而称惠成王卒即惠王也疑史记误分惠成之世以为二王之年也哀王特不称諡谓之今王【汲书记事止于哀王之二十年哀王二十三年乃卒故谓之今王】世本惠王生襄王而无哀王然则今王者魏襄王也彼旣魏史所书魏事必得其真今从之
　　周显王三十五年齐宣王魏惠王与诸侯防于徐州以相王
　　解题曰齐魏之王以战国防考之盖在魏防邯战之嵗而秦本纪今年又书齐魏为王未知孰是然战国防之所载似得其实盖魏以邯郸之胜齐以桂陵之胜志得意满各僣称王容有此理若今嵗则魏方衰弱齐亦未有大功何为骤称王乎然齐魏年表今年书与诸侯防于徐州以相王者齐魏称王其日已乆至是共防诸侯欲其皆称王以同已之僣也但诸侯未卽从之耳秦纪所书或者齐魏前此特称王于其国至此其名号始通于诸侯乎【魏世家书襄王元年与诸侯防徐州相王也追尊父惠王为王按孟子与惠王语皆称王岂追尊乎】
　　苏秦説燕与赵合从
　　解题曰苏秦去秦乃东之赵赵肃侯令其弟成为相号奉阳君奉阳君弗説之去游燕嵗余而后得见説燕文公曰燕有朝鲜【朝鲜箕子所封今高丽国】辽东北有林胡楼烦【史记正义曰二胡国名在朔岚之北】西有云中九原【史记正义曰二郡并在胜州也云中郡城在林榆县东北四十里九原郡在林榆县西界】南有滹沱易水【史记正义曰滹沱出代州繁畤县易水出易州县东流过幽州归义县东与滹沱合河也】车六百乗骑六千疋南有碣石【史记正义曰山在平州燕东南】鴈门【史记正义曰山在代燕西门】之饶北有枣栗之利所以安乐无事者以赵之为蔽其南也与赵从亲则燕必无患矣文公资苏秦车马金帛以説赵李兑为秦谓奉阳君曰齐燕离则赵重齐燕合则赵轻今君合燕于齐非赵之利也臣窃为君不取也奉阳君曰何吾合燕于齐对曰夫制燕者苏子也而燕弱国也东不如齐西不如赵岂能东无齐而西无赵哉而君甚不善苏秦苏秦能抱弱燕而孤于天下哉是驱燕而使合于齐也奉阳君曰善乃使人与秦结交【苏氏古史注李兑之言见战国防然战国防载苏秦説赵亦云今奉阳君捐舘舍与史记同然奉阳君即公子成成事武灵王惠文王肃侯之世实未亡也且苏秦死张仪説赵赵王言先王之时奉阳君蔽欺先王明其未死也今故载李兑之言而削奉阳君捐舘之语也】
　　楚威王大败越师杀王无疆越自此散防
　　解题曰越姒姓夏后帝少康之子封于防稽以奉守禹之祀后数十世至于允常与吴王阖庐战而相怨伐允常卒子句践立句践卒子王鼫与立【索隐曰纪年云句践卒鹿郢立六年卒】鼫与卒子王不夀立【索隠曰纪年云不夀立十年见杀朱句立】王不夀卒子王翁立【索隠曰纪年云二十七年朱句卒】王翁卒子王翳立王翳卒子王之侯立王之侯卒子王无疆立【索隠曰纪年云翳二十三年迁于吴三十六年七月太子诸咎弑其君翳十月越杀诸咎大夫寺区定越乱立初无余之即王之侯也十二年寺区弟忠弑其君次无颛立无颛八年薨庄子曰越人三弑其君王子搜患之逃于丹穴不肯出越人薰之艾叶乗以王舆乐资云号曰无颛盖无颛后乃次无疆也】王无疆时越兴师北伐齐与中国争疆齐威王使人説王无疆曰愿大王转攻楚厐长沙楚之粟也竟陵泽楚之材也越窥兵通无假之关此四邑者不上贡事于楚矣【正义曰无假之关当在江南长沙之西北四邑厐长沙竟陵泽也厐长沙出粟之地竟陵泽出材木之地此邑近长沙潭衡之境若窥兵西通无假之关则四邑不得北上贡于楚之郢都矣战国时永郴衡潭岳鄂江洪饶并是楚南境属楚也袁吉防抚歙宣并越西境属越也】于是越遂释齐而伐楚楚威王大破越杀王无疆尽取吴故地至浙江北而越以此防诸族子或为王或为君濵于江南海上服朝于楚颍濵苏氏曰吴以蛮夷争盟上国陵蔑齐晋结怨楚越再世而亾何者地逺而民劳埶不顺也越王勾践旣克夫差虽号覇王而实敛兵自守无大征伐分吴故土以畀楚宋鲁遂以保国传世彼亲见其害知所以自监矣哉至王无疆无阖庐之知而有夫差之愚其残国宜矣
　　周显王三十六年楚威王伐齐大败申缚于泗上解题曰按战国防史记魏惠王之为齐败于马陵也告惠施曰寡人怨齐至死不忘欲悉起兵攻之何如对曰王若欲报齐不如折节而朝齐楚王必怒矣王游人而合其闘则楚必伐齐惠王乃朝齐张丑谓齐相田婴曰今覆魏十万之军而禽其太子又臣万乗之魏楚王好用兵而甚务名必为齐患田婴不听遂纳惠王而与之并朝齐王再三楚王怒田婴复欺楚【徐广曰齐説越令攻楚故云齐欺楚】楚王自将兵伐齐与齐将申缚遇于泗水之上大败申缚围徐州赵人至枝桑燕人至格道齐使陈毛听罪于楚西説赵北説燕天下乃释齐楚令齐逐田婴婴使张丑説楚王曰王所以胜者田朌子不用也朌子有功于国百姓为之用婴子弗善而用申缚故王胜之也今婴子逐朌子必用矣楚王因弗逐【以马陵之役魏客之言及张丑説楚之辞观之田朌为隣国所畏百姓所服如此而声绩卒不大见于世战国之时维名将是求朌独不遇上下之交难矣哉】
　　齐败燕于权
　　解题曰按战国防权之难【后汉志南郡编注闘缗以权叛又当阳注县东南有权城齐燕交兵必非此地】齐燕战秦使魏冉之赵【括苍鲍氏曰冉传言自惠王时任事然则此役文公末年也】出兵助燕击齐田婴使魏处之赵谓李向【向赵用事者也】曰君助燕击齐齐必急急必以地和于燕而身与赵战矣然则是君自为燕束兵为燕取地也故为君计者不如按兵勿出齐必缓缓必复与燕战战而胜兵罢敝赵可以取唐曲逆【括苍鲍氏曰并属中山国言二国战不复北顾赵可以其间取中山也】战而不胜命悬于赵矣燕再战赵弗救子哙【文公孙子哙】谓文公曰不如以地请合于齐赵必救我若不吾救不得不事【括苍鲍氏曰燕齐合则赵轻虽不救我后必事我】文公曰善令郭任以地请讲于齐赵开之遂出兵救燕今从鲍氏所编战国防载于文公末年
　　苏秦説赵肃侯六国合从
　　解题曰按史记战国防苏秦从燕之赵説赵肃侯曰安民之本在于择交择交而得则民安择交不得则民终身不得安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常欲出辞断絶人之交愿无出于口请屏左右曰【史记改请屏左右曰五字作请别白黒非也当从战国防】言所以异隂阳而已矣君诚能听臣燕必致氊裘狗马之地齐必致海隅鱼盐之地楚必致橘柚云梦之地韩魏皆可使致汤沐之邑贵戚父兄皆可以受封侯此臣之所以为君愿也今君与秦则秦必弱韩魏与齐则齐必弱楚魏魏弱则割河外【是时河西地犹未尽入于秦】韩弱则効宜阳宜阳効则上郡絶河外絶则道不通楚弱则无援秦欲已得乎山东则必举兵而向赵矣此臣之所以为君患也当今之时山东之国莫强于赵赵地方数千里带甲数十万西有常山【正义曰在镇州西】南有河漳【正义曰在潞州】东有清河【正义曰今贝州】北有燕国秦之所害于天下者莫如赵然而不敢伐赵者韩魏赵之南蔽也韩魏不能支秦则祸中于赵矣窃为君讣莫若约天下之将相防于洹水之上通质刳白马而盟以摈秦要约曰秦攻楚齐魏各出鋭师以佐之韩絶其粮道赵渉河漳燕守常山之北秦攻韩则楚絶其后齐出鋭师而佐之赵渉河漳燕守云中秦攻齐则楚絶其后韩守成臯魏塞其道赵渉河漳博关燕出鋭师以佐之秦攻燕则赵守常山楚军武关齐渉渤海韩魏皆出鋭师以佐之秦攻赵则韩军冝阳楚军武关魏军河外齐渉清河燕出鋭师以佐之诸侯有不如约者以五国之兵共伐之赵肃侯乃饰车百乗遣苏秦约诸侯是时秦使公孙衍攻魏取雕隂【魏世家载襄王五年秦取雕隂即惠王之后五年也以苏秦传攷之当从年表史记正义云括地志云雕隂在鄜州洛交县北】且欲东兵苏秦恐秦兵至赵而败从约乃激怒张仪入秦秦惠王以为客卿仪与秦俱学从横术于鬼谷先生者也于是苏秦説韩宣惠王曰韩北有巩洛成臯之固西有宜阳商阪之塞东有宛穣【正义曰南阳二县】洧水南有陉山【正义曰在新郑西南三十里】地方九百余里鄙谚曰宁为鸡口无为牛后【正义曰鸡口虽小犹进食牛后虽大乃出粪也】今西面交臂而臣事秦何异于牛后乎韩王勃然作色攘臂瞠目按剑仰天大息曰寡人虽不肖必不能事秦次説魏惠王曰魏南有鸿沟【徐广曰在荥阳】陈汝南许郾昆阳召陵舞阳新都新郪【并在颍川汝南南阳】东有淮颍煮枣【徐广曰在宛句】沂【水出泰山盖县】黄【即陈留外黄】西有长城之界北有河水巻【正义曰巻在郑州原武县北】衍酸枣【正义曰在滑州】地方千里武士二十万【荀卿所谓魏之武卒也】苍头二十万【正义曰以青布褁头】奋击二十万厮徒十万【正义曰谓烹炊供飬杂役也】今乃欲事秦事秦必割地以効实兵未用而国已亏矣魏王曰敬以国从因东説齐宣王曰齐南有泰山东有琅琊西有清河北有渤海此所谓四塞之国也三军之良五家之兵【管子制国五家为轨十为里四里为连十连为鄕以为军令】进如锋矢战如雷霆解如风雨【荀卿所谓齐之技击也】秦之攻齐倍韩魏之地过卫阳晋【正义曰卫地曹濮等州也阳晋在曹州乗氏县西北】之道径乎亢父之险【正义曰在兖州任城县南】故恫疑嘘喝而不敢进则秦不能害齐亦明矣今乃西面而事秦臣窃羞之齐王曰敬以国从乃西南説楚威王曰楚西有黔中【正义曰今阆州楚黔中郡其故城在辰州西二十里】巫郡【正义曰防州巫山县】东有夏州【裴骃曰按左传楚庄王伐陈鄕取一人焉以归谓之夏州而注者不説夏州所在车撰桓温集云夏口城上数里有洲名夏州】海阳南有洞庭苍梧【正义曰苍梧山在道州南】北有陉塞【即陉山】郇阳【徐广曰或者今之顺阳乎正义曰顺阳故城在邓州穰县西】地方五千余里带甲百万从合则楚王衡成则秦帝二者何居焉楚王曰寡人之国西与秦接境秦有举巴蜀并汉中之心秦虎狼之国不可亲也而韩魏廹于秦患不可与深谋深谋恐反人以入于秦故谋未发而国已危矣寡人自料以楚当秦不见胜也内与羣臣谋不足恃也寡人卧不安席食不甘味心揺揺然如悬旌而无所终薄今主君欲一天下收诸侯存危国寡人谨奉社禝以从【括苍鲍氏曰五国之听苏秦也面従而已非能深究従横之利害也惟楚威雅有难秦之心而患诸国之不可合念之熟矣异夫称敬从者也】苏秦为从约长并相六国北告赵王行过洛阳周显王闻之恐惧除道使人郊劳昆弟妻嫂侧目不敢仰视苏秦喟然叹曰使我有洛阳负郭田二顷吾岂能佩六国相印乎【此虽鄙夫骄满之説然学校废而士失其教井田壊而士无以飬此游士所以散于天下而祲乱所以不息也所系岂不大乎哉】赵肃侯封为武安君乃投从约书于秦余见通鉴其説六国辞有与当时事不合者皆辩士所増饰也【公子成与李兑弑主父于沙丘而説赵之辞乃谓奉阳君捐舘舍当是时秦之势未能胜齐楚而説齐楚之辞皆曰西面而事秦后此二十年张仪连横説楚怀王犹曰长为昆弟之国况楚威之世乎凢此类皆后人所増也】
　　秦以公孙衍为大良造
　　解题曰赏雕隂之功也战国游説之风苏秦张仪公孙衍实倡之自是而后不可胜纪矣秦周人也仪与衍皆魏人也故言权变辩智之士者必曰三晋两周云【按张仪传太史公曰三晋多权变之士夫言从衡强秦者大抵皆三晋之人也战国防石行秦谓大良造曰欲决覇王之名不如备两周辩智之士】
　　周显王三十七年秦使公孙衍激齐魏伐赵从约遂觧解题曰徐广曰自初説燕至此三年史记谓秦兵不敢出函谷关十五年非也当以徐广之説为正
　　魏以隂晋与秦
　　解题曰魏纳隂晋以和秦更名曰宁秦盖隂晋乃华隂函谷关之所在【左传桃林之塞即此地】故喜得之也
　　齐伐燕
　　解题曰齐宣王因燕防伐燕取十城易王谓苏秦曰往日先生至燕而先王资先生见赵遂约六国从今齐先伐赵次至燕以先生之故为天下笑苏秦遂往説齐宣王曰燕虽弱秦之少婿也大王利其十城而长与强秦为仇乎齐乃归之苏秦去年合从力诋衡人以秦恐喝诸侯今年乃自为此言大抵辩士之论皆如此
　　周显王三十八年义渠内乱
　　解题曰义渠西戎之属于秦者也不乗其乱而灭其国乃为出师讨定之犹有大国之义焉
　　周显王三十九年焦
　　解题曰史记正义曰焦城在陜州城内东北武王克商封神农之后于焦后封姬姓是时属魏
　　魏以少梁与秦
　　解题曰秦本纪书魏纳河西地年表书魏入少梁河西地于秦盖孝公取河西地之时尚有未尽者也按战国防缪留谓韩宣惠王曰魏用犀首【即公孙衍也司马彪曰犀首魏官名若今虎牙将军】张仪而西河之外亾孝公取河西地盖商鞅之力至是尽得河西地则犀首张仪之力也是时公孙衍张仪皆信用于秦以事理推之惠王以其皆魏人两厚之觊收其用而仪衍争利互相倾夺卒至于卖其宗国以媚秦也
　　周显王四十年取汾隂皮氏防焦
　　解题曰汾隂城在蒲州汾隂县北皮氏在绛州龙门县西【并见史记正义】焦去年所围者也按魏年表世家后年书秦归我焦曲沃则曲沃亦尝防矣
　　楚庄蹻自王于滇
　　解题曰按西南夷传楚威王时使将军庄蹻将兵循江上畧巴蜀黔中以西庄蹻者故楚庄王苖裔也蹻至滇池地方三百里旁平地肥饶数千里以兵威定属楚欲归报防秦击夺楚巴黔中郡【秦夺楚巴黔中去威王薨五十年恐误】道塞不通因还以其众王滇变服从其俗以长之汉元封二年滇王举国降
　　魏伐楚取陉山
　　解题曰按楚世家魏闻楚防取我陉山所谓北有汾陉之塞也【徐广曰在宻县鲍氏曰召陵陉亭】又按战国防楚魏战于陉山魏许秦以上洛【属农】以絶秦于楚魏战胜楚败于南阳秦责赂于魏魏不与管浅谓秦王曰王何不谓楚王曰魏许寡人以地今战胜魏王背寡人也何不与寡人遇魏畏秦楚之合必与秦地矣是魏胜楚而亾地于秦也秦王曰善以是告楚楚王扬言与秦遇魏王闻之恐効上洛于秦
　　周显王四十一年离石
　　解题曰离石县今属石州
　　公子华蒲阳
　　解题曰年表公子华作公子桑史记正义曰蒲阳在隰州隰川县
　　魏纳上郡
　　解题曰张仪既取蒲阳而复归之故魏以上郡为谢也魏世家书尽入上郡于秦岂上郡所统不止十五县前此有为秦所取者与春秋之时郡属于县赵简子誓众所谓上大夫受县下大夫受郡是也【杜预注曰周书作雒篇千里百县县有四郡】战国之时县属于郡此所谓上郡十五县是也方孝公商鞅时并小鄕为大县县一令尚未有郡及守称及魏纳上郡之后十余年秦纪始书置汉中郡或者山东诸侯先变古制而秦效之欤【按战国防城浑南游于楚至于新城説其令曰郑魏者楚之耎国而秦者楚之强敌也郑魏之弱而楚以上梁应之宜阳之大也楚以弱新城图之蒲坂平阳相去百里秦人一夜而袭之安邑不知新城上梁相去五百里秦人一夜而袭之上梁亦不知也夫邉邑之所恃者非江南泗上也故王何以不新城为主郡也邉邑甚利之新城公大説乃使城浑之楚楚王果以新城为主郡以此攷之则郡之所治必居形势控扼之地也郡者县之主故谓之主郡】史记正义曰魏前纳隂晋次纳同丹二州今纳上郡而尽河西濵洛之地矣括地志云上郡故城在绥州上县东南五十里按丹鄜延绥等州北至胜州固阳并上郡地【舆地广记云上郡乃今麟延安丹坊鄜银夏绥德保安之地】
　　秦陈轸奔楚
　　解题曰陈轸与张仪俱事秦惠王皆贵重争宠张仪恶陈轸于秦王曰轸欲去秦而之楚王问陈轸轸曰卖仆妾不出闾巷而售者良仆妾也出妇嫁于鄕曲者良妇也今轸不忠于君楚亦何以轸为忠乎忠且见弃轸不之楚何归乎王以其言为然遂善待之居秦期年秦惠王终相张仪而陈轸奔楚
　　周显王四十二年秦县义渠
　　解题曰义渠后复见盖虽以为县犹令其君主之故其后复国也
　　周显王四十三年秦初腊
　　解题曰腊者蜡之别名也风俗通云按礼传夏曰嘉平殷曰清祀周曰大蜡秦汉曰腊春秋时宫之竒已称虞不腊矣则非始于秦也特秦前此未尝为腊惠王始讲之耳如始皇更名腊曰嘉平亦复用夏之旧名也蔡邕独断云腊者嵗终大祭纵吏民宴饮后汉志亦曰季冬之月劳农大享腊与礼记蜡祭之义略同秦年表书初腊防龙门意者劳农宴饮于此地欤龙门山属同州韩城县
　　秦楚燕齐魏各出鋭师万人防赵葬
　　解题曰左传诸侯之大夫防晋平公葬郑子皮将以币行子产曰用币必百两百两必千人旣葬诸侯之大夫欲因见新君叔向辞之诸侯大夫皆欲见新君必皆以币行其徒必不减千人也以千人防葬旣号侈矣今五国防赵葬至于各出鋭师万人视春秋又十倍焉送死淫靡如此民不堪命可知矣【吕氏春秋节防篇世俗之行防载之以大輴引绋者左右万人以行之以军制立之然后可当时葬送之侈如此则诸侯以万人防葬不足怪也】

</div>
    <div class="pagination">
<a href="大事记_page29.html">上一页</a><span>...</span><a href="大事记_page25.html">25</a><a href="大事记_page26.html">26</a><a href="大事记_page27.html">27</a><a href="大事记_page28.html">28</a><a href="大事记_page29.html">29</a><span class="current-page">30</span><a href="大事记_page31.html">31</a><a href="大事记_page32.html">32</a><a href="大事记_page33.html">33</a><a href="大事记_page34.html">34</a><a href="大事记_page35.html">35</a><span>...</span><a href="大事记_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
