<!DOCTYPE html>
<html>
<head>
    <meta charset="UTF-8">
    <title>资治通鉴外纪 - 第 48 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴外纪 - 第 48 页/共 64 页</h1>
    <div class="content">楚之利公子光曰子胥父兄僇于楚欲自报雠未见
其利员知光有佗志未可说以外事求勇士堂邑鱄
设诸见之光光喜乃客员员退而与胜耕于野以待

鱄设诸之事光者王诸樊子也曰以兄弟次邪季子
当立必以子乎则光真适嗣常阴纳谋臣贤士欲袭
王僚是岁郑子产卒蔡平公薨太子朱立景
王将铸无射问律于伶州鸠对曰古之神瞽考中声
量之以制度律均锺百官軏仪纪之以三平之以六
成于十二天之道也律吕不易无奸物也王又为之
大林单穆公曰先王之制锺也大不出钧重不过石
律度量衡于是乎生小大器用于是乎出故圣人慎
之三年之中而有离民之器二焉国其危哉王弗聴
问之伶州鸠对曰细过其主妨于正用物过度妨于

财正害财匮妨于乐细抑大陵不容于耳非和也聴
声越逺非平也非宗官之所司也无益于教而离民
怒神非臣之所闻也王卒铸大钟
二十四年春钟成伶人告和伶州鸠曰上作器民备
乐之则为和财亡民罢莫不怨恨臣不知其和也王
曰尔老耄矣何知及王崩钟不和夏晋士鞅聘于
鲁问具山敖山鲁人以其乡对曰先君献武之讳鞅
归戒其所知曰吾适鲁而名其二讳为笑焉唯不学
也木有枝叶犹庇荫人况君子之学乎宋少司马
华貙刼其父司马费遂而召亡人以南里叛秋七

月壬午朔日有食之冬十月华登以吴师救华氏
丙寅齐师宋师败吴于鸿口华登帅其余以败宋师
元公败华氏于新里十一月晋齐卫救宋大败华氏
围南里楚费无极取货于蔡侯朱叔父隠太子之
子东国而谓蔡人曰楚王将立东国若不先从必围
蔡蔡人惧出朱而立东国是为悼侯鼓叛晋
二十五年春二月甲子齐伐莒莒败齐于寿余景公
伐莒莒子行成楚使薳越吿于宋请出华氏宋人
从之己巳华貙华登等出奔楚景王长庶子朝有
宠于王欲立之夏四月乙丑王崩子猛立六月晋

袭鼓灭之以鼓子苑支来令鼓人各复其所非僚勿
从鼓子之臣夙沙厘以其孥行军吏执之辞曰我君
是事非事土也名曰君臣岂曰土臣今君实迁臣何
赖于鼓中行穆子召之曰鼓有君矣对曰臣委质于
狄之鼓未委质于晋之鼓委质为臣无有二心敢卽
私利以烦司宼穆子叹而谓左右曰吾何徳之务而
有是臣也乃使行言于顷公与鼓子田于河阴使夙
沙厘相之丁巳塟景王王子朝作乱败奔京冬
十一月乙酉王子猛卒周人谥曰悼王己丑猛母弟
敬王匄卽位


初编,史部,资治通鉴外纪,卷第八

资治通鉴外纪卷第八
宋京兆万年刘恕编集
周紀六作噩凡二十八年起黓敦䍧盡屠維
敬王上
元年夏六月壬午王子朝入于尹庚寅王如刘甲午
子朝入于王城莒共公虐国人逐之秋七月奔
鲁齐人纳郊公于莒吴伐楚州来戊辰晦及楚
胡沈陈许蔡顿战于鸡父楚师大奔获胡子髠沈子
逞胡姬姓八月丁酉周南宫极震冬十月甲申
吴入郥楚司马薳越追之不及缢于薳澨是岁蔡

悼侯薨弟昭侯申立
二年夏五月乙未朔日有食之秋八月鲁大雩
冬十月楚平王为舟师以略吴疆及圉阳而还初吴
之边邑卑梁与楚边邑锺离两女子争桑两家交怒
相攻屠卑梁人之家卑梁大夫怒发邑兵攻锺离杀
其老弱楚王发国兵灭卑梁吴王闻之亦发兵灭锺
离居巢是岁杞平公薨子悼公成立鲁孟僖子
病且死诫其子懿子曰孔丘圣人之后年少好礼其
达者欤吾没若必师之僖子卒懿子与南宫敬叔往
学礼焉孔子年三十五矣长九尺六寸而贫且贱尝

为季氏史料量平为司职吏畜蕃息
三年夏鲁有鸜鹆来巢秋鲁再雩九月戊戌鲁
昭公伐季孙意如季氏与叔孙氏孟氏三家共伐公
公出奔己亥逊于齐次于阳州十一月己亥宋元
公薨太子景公栾立十二月庚辰齐围鲁郓
四年春正月庚申齐取郓三月处鲁昭公于郓夏
齐围鲁成秋七月晋知跞赵鞅帅师纳王九月
楚平王薨太子昭王轸立伍子胥闻之曰吾志不悉
矣坐泣于室冬十一月辛酉克巩逐王子朝朝奔
楚癸酉敬王入于成周自是谓王城为西周成周为

东周十二月齐有彗星见景公坐栢寝叹曰堂堂
谁有此乎晏婴曰其陈氏乎陈氏虽无大徳公厚敛
焉陈氏厚施焉齐尝大饥饿者相牵而趋田氏不闻
不生周秦之民歌之曰讴乎其已乎苞乎往归田子
乎民歌舞之矣后世陈氏不亡国其国也公然出
涕曰为之奈何晏子曰君近贤而逺不肖治烦乱而
缓刑罚振贫穷而恤孤寡行恩恵而给不足虽十田
氏其如君何羣臣泣晏子笑公怒晏子曰臣笑羣臣
谀甚景公曰彗星出东北当齐寡人以为忧晏子曰
君髙台深池赋敛如撝夺诛戮如仇雠孛又将出彗

星何惧乎公使伯常骞禳之晏子曰使神可祝而来
亦何禳而去也是时景公缮治宫室好声色聚狗马
奢侈厚赋重刑故晏子以此誎之晏子事灵公庄
公景公以节俭力行重于齐既相齐食不重肉妾不
衣帛其在朝君语及之即危言语不及之即危行国
</div>
    <div class="pagination">
<a href="资治通鉴外纪_page47.html">上一页</a><span>...</span><a href="资治通鉴外纪_page43.html">43</a><a href="资治通鉴外纪_page44.html">44</a><a href="资治通鉴外纪_page45.html">45</a><a href="资治通鉴外纪_page46.html">46</a><a href="资治通鉴外纪_page47.html">47</a><span class="current-page">48</span><a href="资治通鉴外纪_page49.html">49</a><a href="资治通鉴外纪_page50.html">50</a><a href="资治通鉴外纪_page51.html">51</a><a href="资治通鉴外纪_page52.html">52</a><a href="资治通鉴外纪_page53.html">53</a><span>...</span><a href="资治通鉴外纪_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
