<!DOCTYPE html>
<html>
<head>
    <meta charset="UTF-8">
    <title>通鉴地理通释 - 第 15 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴地理通释 - 第 15 页/共 17 页</h1>
    <div class="content">　　淮阳
　　后魏尉元曰先定下邳平宿豫镇淮阳戍东安则青冀诸镇可不攻而克舆地广记淮阳县在汉陵县泗阳之间有淮阳城梁置淮阳郡【隋废】唐贞观元年省入下邳水经注淮阳城北临泗水今淮阳军
　　涟口
　　通典泗州涟水县【汉厹犹县】齐置冀州寄治于此以为边镇南齐志冀州领北东海郡治涟口郡县志沭水俗名涟水西南自海州沭阳县流入涟水县【今涟水军】
　　朐山
　　通典海州朐山县齐置青州于此东海县郁洲宋泰始以后青冀二州侨立于此【海泗东南之藩蔽泗可以取淮北海可以下山东吕氏曰呉徐承帅舟师将自海入齐此是海道自苏州到山东】
　　沔北
　　通典今邓州地【汉水一名沔水】
　　马圈
　　通典魏马圈镇城去襄阳三百里陈显达攻围四十余日不拔在今邓州穰县北【梁曹义宗取马圈】
　　夀阳
　　夀春
　　盱眙　淮阴
　　见前
　　梁重镇
　　通典梁武失汉川及淮西之地其后与魏交战于淮南淮北【唯合肥独存】虽得县瓠彭城俄而又失又克夀春【凡二十七年始复】复汉中【四十三年复】及侯景平后江北之地悉陷高齐汉川蜀川没于西魏大抵雍州下溠戍夏口白茍堆硖石城合州钟离淮阴朐山为重镇
　　悬瓠　彭城　夀春　汉中
　　见前
　　汉川　蜀川
　　梁益州
　　雍州
　　襄阳府东晋侨置雍州【后梁萧詧附庸西魏以荆州资之而取其雍州西魏改曰襄州】李忠定公【纲】曰天下形势关中为上襄邓次之建康又次之
　　下溠戍
　　通典在随州枣阳县【今枣阳军】东南百余里后魏正光初南伐破之置镇梁又破镇置郡【今枣阳军】隋志汉东郡唐城县西魏改防西为下溠隋改下溠曰唐城左传庄四年楚除道梁溠营军临随注溠水在义阳厥县西东南入郧水【水经注溠水出随县西北黄山南迳防西县西又南流注于涢郡县志随州唐城县梁于此置下溠戍魏改为镇隋改镇为唐城县溠水在随县西四十里职方氏豫州其浸波溠九域志唐城县有溠水】
　　夏口
　　见前
　　白茍堆
　　通典戍城在蔡州真阳县后魏遣尧雄为南境守将雄曰白茍堆梁之北面重镇请备之后魏志西淮州治豫州界白茍堆隋志真阳县又有白狗县梁置雄州【后齐志齐兴郡】唐李愬攻蔡入白狗汶港栅
　　硖石城
　　通典梁大同中于硖石山筑城拒东魏【天监十五年魏崔亮攻硖石】即今颍州下蔡县城也【周世宗克夀州徙州治此】郡县志硖石山在下蔡县西南六十里淮水经硖石中对岸山上筑二城以防津要今按淮水以中流分界在西岸者属下蔡在东岸者属夀阳硖石城魏诸葛诞反王昶据硖石以逼诞即此城又晋胡彬援夀春既陷退保硖石亦此城也【见前夹石】
　　合州
　　即合肥梁置汝阴郡及南豫州太清二年改为合州韦叡守合肥魏人畏之有韦虎之谣【今庐州】真氏曰有安丰之屏扞则敌始不得以犯合肥维合肥两淮之根本
　　钟离
　　郡县志濠州阻淮带山为淮南之险晋淮南郡钟离县安帝立钟离郡宋兼置徐州为重镇齐明帝时后魏攻围刺史萧惠休萧坦之守不下而退梁昌义之康绚镇守【隋唐为濠州】通典钟离县东四里有古钟离城即鲁昭四年楚城钟离又县东一里有小东城秦始皇二年筑之以镇濠口寰宇记古钟离城在州东六里【州有东西二城濠水界于其中】真氏曰有濠梁之遮蔽则敌始不得以走歴阳
　　淮阴　朐山
　　见前
　　荆山堰　浮山堰
　　郡县志荆山堰在濠州城西百十二里寰宇记在钟离县西八十三里【图经八十里二十步荆山城在县西八十里周回三百步高一丈堰城在县西八十三里周回二百十步高二丈】梁天监中魏降人王足求堰淮水以灌夀阳引北方童谣曰荆山为上格浮山为下格潼泡为激沟并灌钜野泽帝遂发徐扬人率二十戸取五丁以筑之令康绚昌义之防作战士十万人于钟离南起浮山堰北抵巉石堰成夀阳城戍移顿于八公山既而堰决杀数万人浮山堰在招义县【今招信县】西北六十里与荆山堰同时修筑水经注淮又东迳浮山山北对巉石山梁天监中立堰于二山之间寰宇记临淮山在濠州东九十五里【图经云钟离县东】俯临长淮山下有水穴淮水泛滥其穴即高水减还低有似山浮故亦号浮山胡氏曰水之有源者不可遏大河之北有鲧隄焉而无禹隄堙与导之异也梁武规取夀阳其人何罪而欲灌之于敌未有损而自残其民岂有数万千人由我而死漠然不以介意者乎吕氏曰齐垣崇祖守夀阳欲堰淝水以自固议者以自有淝水未尝堰难之崇祖不顾终以取胜梁武帝堰淮水以灌夀阳浮山之役功力视崇祖不啻百倍魏人谓终当自坏竟如所料在齐可堰在梁不可堰岂主客殊势而攻守异便耶【郡县志寒山堰在徐州彭城县东南十八里梁萧渊明伐魏堰清水以灌彭城】
　　陈重镇
　　通典陈西不得蜀汉北失淮肥以长江为境宣帝太建中北伐累捷尽复淮南之地更经略淮北大破齐军于吕梁周军来拒又大破之旋为周军所败自是江北之地尽没于周又以长江为界及隋军来伐遣将守狼尾滩荆门安蜀城公安巴陵已下并风靡退散隋军自采石京口渡江而平之
　　吕梁
　　郡县志吕梁故城在徐州彭城县东五十七里宋之吕邑汉为吕县城临泗水高百四十尺周回十七里城东二里有三城一在水南一在水中潬上一在水北并高齐所筑立镇以防陈寇吕梁在彭城县东南五十七里盖泗水至吕县积石为梁故号吕梁陈将呉明彻以舟师北破下邳进屯吕梁堰泗水以灌徐州周乌丸轨达奚长儒率兵救援轨取车轮数百连锁贯之横断水路募壮士夜决堰至明陈人始觉水经注吕宋邑也县对泗水泗水之上有石梁故曰吕梁宋景公弯弧东射矢集彭城之东饮羽于石梁即斯梁也悬涛漰渀实为泗险孔子谓悬水三千仞流沫九十里今则不能也晋太康地记水出磬石书谓泗滨浮磬晋太元九年谢于吕梁遣督防闻人奭用功九万拥水立七拖以利运漕【九域志彭城县有吕梁洪镇隋志彭城有吕梁城】
　　江北
　　淮南之地
　　狼尾滩　流头滩
　　通典陈后主遣将戚欣守狼尾滩今峡州宜都县界通鉴隋杨素引舟师下三峡军至流头滩戚欣守狼尾滩地势险峭素击败之郡县志硖州逺安县江有狼尾滩水经江水又东流头滩注云其水峻激奔暴袁崧曰自蜀至此五千余里下水五日上水百日宜都记曰渡流头滩百里得宜昌县【分夷道佷山所立也】江水又东迳狼尾滩【在峡州西北】而歴人滩【注云袁崧曰二滩相去二里人滩水至峻峭其石作人形因名人滩】又东迳黄牛山【下有滩曰黄牛滩】祝氏【镒】曰晋之伐呉王濬自梁益以践荆门杜预自襄阳以侵沅湘隋之取陈秦王由山南以掠汉口杨素由巴东以趋三峡
　　荆门　安蜀城
　　通典峡州陈为重镇荆门将仲肃据之宜都县界安蜀城将顾觉镇之夷陵县界【郡县志荆门山在峡州宜都县西北五十里陈章昭达传太建二年征萧岿于江陵周兵于峡下南岸筑垒名曰安蜀城昭达攻其城降之】倪氏曰桓温经理中原先平李势刘裕削平燕秦先取谯纵故蜀于天下形势最重孙氏以蜀先亡也王濬顺流而下而呉亡陈以蜀先为隋有也杨素顺流而下而陈亡本朝先平孟昶然后南唐不能以自立故蜀于东南形势尤重【唐许绍传江之南有安蜀城地直夷陵荆门城峙其东皆峭险处萧铣以兵戍守】
　　公安
　　陈置荆州隋属江陵总管府
　　巴陵
　　宋置巴陵郡梁兼置巴州隋改岳州
　　采石
　　九域志太平州当涂有采石镇牛渚山陈樊毅言于袁宪曰京口采石俱是要地各须鋭兵五千金翅三百縁江上下以为防备孔范曰长江天堑岂能飞度隋韩擒虎袭陷之【自横江宵济采石叶氏曰王濬自巴丘十四日至牛渚苏峻在歴阳其袭姑孰进慈湖盖由采石而渡曹彬下李氏亦循用其迹】绍兴三十一年金人率大军临西采石杨林渡【初奏言已犯采石而不言东西朝廷大惊次报已到杨林而不言杨林渡莫知其在江之南北益惧求当涂歴阳人问杨林所在言杨林西采石之渡口也于是忧疑稍定】虞允文督舟师拒敌于东采石却之胡氏曰天堑一也有人则险无人则夷王气未尝尽也有人则王无人则衰【又见前牛渚圻】陆务观曰采石一名牛渚与和州对岸江面比瓜洲为狭故隋韩擒虎平陈本朝曹彬下南唐皆自此渡林氏曰呉有淮故楚不敢深入孙氏陈氏失淮故晋隋得以亡之
　　京口
　　隋贺若弼攻拔京口南齐志京城因山为垒望海临江缘江为境呉置幽州牧屯兵在焉【宋髙祖以京口要地去建康宻迩非宗室近亲不得居之】郡县志润州呉朱方秦改丹徒建安十四年孙权自呉治丹徒号曰京城今州是也十六年迁都建业于此为京口镇按京者絶高丘也人力所为者公孙瓒易京是也非人力所及者荥阳京索是也今地名徐陵即此京非人力所为也京上郡城城前浦口即是京口呉志孙策使孙何领兵屯京地又云魏臧霸以轻船袭徐陵即呉时京城徐陵丹徒其实一也呉晋以后皆为重镇咸和中郗鉴自广陵镇于此为侨徐州所治升平二年徐州刺史北镇下邳京口常有留局【后徐州寄治建业又为南兖州后又为南徐州】隋置州【城东有润浦因名北固山在丹徒县北一里下临长江其势险固】
　　九江
　　隋蕲州总管王世积以舟师出九江隋志九江郡置江州曾氏曰禹贡过九江至于东陵东陵巴陵也则九江不在寻阳朱文公曰汉九江郡本在江北而今所谓江州者实武昌郡之柴桑县后以江北之浔阳并柴桑而立郡又自江北徙治江南以故江南得有浔阳之名后又因浔阳而改为江州实非古九江地也【胡氏晁氏皆以九江为洞庭水经九江在下隽县此正荆州之地与禹贡合汉志沅渐潕辰序酉澧湘资水皆合洞庭而北入于江】
　　湓城　峡口
　　唐志江州有湓城戍浔阳县本湓城郡县志陈大建二年征江陵周军于峡口岸筑垒名安蜀城以备陈又隋伐陈陈将顾觉戍此【元和郡县志下牢镇在夷陵县西二十八里隋于此置峡州杜甫峡口诗开辟多天险防虞一水关】
　　五湖
　　越语注今太湖也【虞翻云太湖有五道呉录云周行五百余里故名五湖郡县志太湖在苏州呉县西南五十里湖中有山一名洞庭山】水经注江南东注于具区谓之五湖口五湖谓长塘湖【洮湖一名长塘湖】太湖上湖射贵湖滆湖也书谓之震泽尔雅以为具区【山海经浮玉之山北望具区】史记正义五湖者菱湖游湖莫湖贡湖胥湖皆太湖东岸五湾太史公云登姑苏望五湖【河渠书于呉则通渠三江五湖】







　　通鉴地理通释巻十三
　　钦定四库全书
　　通鉴地理通释卷十四　　宋　王应麟　撰河南四镇攷
　　宋元嘉七年有恢复河南之志诏到彦之统王仲德竺灵秀舟师入河段宏将精骑直指虎牢先遣田竒告魏主曰河南旧是宋土今当修复旧境魏主曰当权敛戍相避冬寒冰合自更取之彦之泝河西上魏主以河南四镇兵少命悉众北渡于是司兖悉平【司州金墉虎牢兖州碻磝滑台】碻磝
　　郡县志济州治碻磝城本秦东郡之茌平县地其城西临黄河晋宋为河水所毁移治河北博州界宋元嘉十一年王谟前锋入河平碻磝立戍守之都督刘义恭以沙城不堪守召谟毁城而还后更城之后魏置镇守【天宝十三载州为河所陷废】碻磝津在济州【津有城故以为名】卢县北一里后魏于此置关名济州关【隋末废】舆地广记碻磝城临水西南圯于河今济州徙置钜野而卢县废久唯碻磝津在郓州阳谷县境则亦卢地通典后魏太常八年于此立济州中城其外城正光中刺史刁宣所筑后周武帝筑第二城即碻磝故城也【唐地理志卢县北有碻磝津故关左传齐郑盟于石门寻卢之盟也今济北卢县故城】
　　滑台
　　郡县志滑州城即古滑台城甚险固【慕容德自邺南徙滑台】城有三重又有都城周二十里相传云衞灵公所筑小城昔滑氏为垒后人増以为城高峻坚险临河亦有台水经河水又迳滑台城【有三重小城谓之滑台城城即郑廪延邑也下有延津　到彦之留朱修之守滑台修之坚守数月粮尽魏遂克滑台】
　　金墉
　　通典金墉城在河南府洛阳县故城西北角魏明帝筑郡县志洛阳县贞观六年自金墉城移入郭内毓德坊【故洛阳城在县东二十里】水经注魏文帝起层楼于东北隅【到彦之留杜骥守金墉后魏安颉自委粟津济河攻金墉骥南遁安颉拔洛阳】
　　虎牢
　　本东虢国郑为制邑有故虎牢城汉为成皋县属河南宋毛德祖戍虎牢后魏昼夜攻围二百日乃克【到彦之留尹冲守虎牢后魏安颉与陆俟进攻拔之】后魏置东中府隋改成皋县曰汜水大业初置虎牢都尉府属荥阳郡唐属郑州又属洛州后属孟州贾至虎牢关铭王侯设险虎牢拥其要振之以五岳维嵩崒焉迫之以四渎洪河突焉宜其咽喉九州阃域中夏汉祖守之以临山东坐清三齐彊楚踯躅而不进太宗据之以拒河朔克擒丑夏伪郑袒而请命维兹虎牢天设巨防攻在坤下拒在离旁昏恃以灭圣凭而王
　　东西魏周齐相攻地名攷
　　通典北齐神武东魏天平末大举西伐至蒲津窦泰自风陵济河至潼关高敖曹入武关陷上洛泰军败西魏乗胜攻陷陜州神武西至沙苑西军又袭陷洛阳又至于河阴时拒守河阳城西师败归其后神武攻围玉壁不克西师来伐至于邙山后又围玉壁不克文襄遣将围颍川陷之于是河南自洛阳之西河北自晋州之西悉入西魏文宣命将略地南济于江又过江得梁夏口武成清河中筑戍于轵关当神武之时与周文帝抗敌十三四年间凡四出师大举西伐周师东讨者三焉大抵西则姚襄城洪洞晋州武平关柏崖轵关河阳南则虎牢洛阳北荆州孔城防汝北郡鲁城置兵以防周寇周文帝西魏大统中东魏师至蒲津文帝东征克陜州兼得宜阳郡邵郡东师又至沙苑后东征至河阴先胜后败筑戍于玉壁文帝又至邙山先胜后败其河南自洛阳之东北河东自平阳之界属于高齐当全盛战争之际则玉壁邵郡齐子岭通洛防黄栌三城宜阳郡陜州土刬三荆三鵶重兵以备东军
　　宇文高氏魏之簒盗也争地争城若蛮触然通典录其事存之以备参攷
　　蒲津
　　通典同州朝邑县【古临晋县】西南有蒲津关汉伍被传淮南王曰先要成皋之口塞轘辕伊阙之道守武关然此北尚有临晋关【即蒲津关也在临晋县】张说蒲津桥赞河上有三桥蒲津是其一隔秦称塞临晋名关关西之要冲河东之辐凑唐六典造舟之梁四河三洛一河则蒲津大阳盟津洛则孝义唐志河中府河西县【折朝邑河东置】有蒲津关一名蒲坂关开元十一年铸八牛牛有一人策之牛下有山皆铁也夹岸以维浮梁郡县志在河东县西四里【魏太祖西征马超韩遂夜渡蒲津关今造舟为梁亦关河之巨防】
　　风陵
　　通典河中府河东县有风陵堆与潼关相对在潼关北岸唐志河东县南有风陵关圣厯元年置郡县志风陵堆山在河东县南五十五里与潼关相对风陵故关一名风陵津在县南五十里魏太祖西征韩遂自潼关北渡即其处也水经注关之直北隔河有层阜孤峙河阳世谓之风陵戴延之所谓风塠
　　潼关　武关
　　并见前
　　上洛
　　晋置郡西魏置洛州后周改为商州治上洛县竹书纪年晋烈公三年楚人伐我南鄙至于上洛是也商山在县西南
　　陜州
　　通典后魏置陜州后周又置崤郡置兵于此备齐
　　沙苑
　　郡县志一名沙阜在同州冯翊县南十二里东西八十里南北三十里周太祖与高欢战于沙苑大破之人栽一树以表其功今树往往犹存【今以其处宜六畜置沙苑监类要寰宇记沙苑古城在朝邑县南十七里顔氏正俗曰本草防风生沙苑川泽陶景注云郡县无名沙苑者按今同州沙苑之内犹有防风陶公生长江南竟不知处】
　　河阴
　　通典今洛阳县北舆地广记汉平阴县故城在洛阳县北五十里魏文帝改为河阴【周武帝攻拔河阴大城】
　　河阳城　三城　中潬城
　　通典河阳县北城后魏太和中筑齐使潘乐镇于此又使高永乐守南城以备西魏并今城也其中潬城本东魏所筑仍置河阳关郡县志南城在河阳县西四面临河即孟津之地亦谓之富平津中潬城东魏元象元年筑唐至德中史思明来寇李光弼率士马数万东守河阳三城贼惮光弼兵威南不出百里西不越畿内陜州得修戎备关隘无虞皆光弼保河阳之力自乾元后常置重兵贞元后置节度为都城之巨防【唐属河南府置河阳三城使防昌三年置孟州】齐傅伏自永桥夜入中潬城【方勺曰河阳三城其中城曰中潬黄河西派贯于三城之间秋水泛溢时南北二城皆有濡足之患唯中潬屹然如故潬音诞】
　　邙山
</div>
    <div class="pagination">
<a href="通鉴地理通释_page14.html">上一页</a><span>...</span><a href="通鉴地理通释_page10.html">10</a><a href="通鉴地理通释_page11.html">11</a><a href="通鉴地理通释_page12.html">12</a><a href="通鉴地理通释_page13.html">13</a><a href="通鉴地理通释_page14.html">14</a><span class="current-page">15</span><a href="通鉴地理通释_page16.html">16</a><a href="通鉴地理通释_page17.html">17</a><a href="通鉴地理通释_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
