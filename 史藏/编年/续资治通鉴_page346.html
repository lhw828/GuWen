<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 346 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 346 页/共 372 页</h1>
    <div class="content">　　大宁和众县何千妻殉夫，旌其门。
　　八月，甲辰朔，日有食之。
　　辛亥，帝至自上都。
　　甲寅，命宣课提举司毋收雅克特穆尔邸舍商贷税。
　　江浙水，坏田四十八万八千馀顷。
　　诏皇子古噜达喇出居雅克特穆尔家；九月，癸酉朔，市鄂尔根萨哩宅，命雅克特穆尔奉皇子古噜达喇居之。
　　乙亥，命留守司发军士，筑驻跸台于大承天护圣寺东。
　　御史台臣劾奏：“四川行省参政马镕，发粮六千石饷云南军，中道辄还，预借俸钞一十九锭以娶妾，又诟骂平章汪涛昌，罪虽蒙宥，难任宰辅。”帝曰：“纲常之理，尊卑之分，懵无所知，其何以居上而临下！亟罢之！”
　　丙子，海南贼王周，纠率十九洞蛮二万馀人作乱。命调广东、福建兵隶湖广左丞伊喇四努统领讨捕。
　　湖州安吉县久雨，太湖溢，漂没居民，赈之。
　　丁亥，御史台言：“江西行省参政李允中，乃故内侍李邦宁养子，器质庸下，误叨重选，宜黜罢。”从之。
　　云南禄余复叛，杀乌撒宣慰使伊噜、东川路总管府判官嘉珲迪等二十馀人，率兵击罗罗斯，寇顺元路。丁酉，云南行省遣都事诺海、镇抚栾智等奉诏往谕禄余及授以参政制命，至撒家关，禄余拒不受。俄而贼大至，诺海因与力战，贼乃退。及晚，乌撒兵入顺元境，左丞特穆尔布哈御贼，诺海复就阵宣诏招之，遂遇害，特穆尔布哈等敛兵还。
　　冬，十月，己酉，为皇子古噜达喇作佛事，释在京囚死罪者二人，杖罪者四十七人。
　　癸丑，蒙古都元帅齐喇引兵击阿哈贼党于靖江路海中山，为云梯登山，破其栅，杀贼五百馀人；图沁之弟必里克图库图齐，举家赴海死。
　　戊午，吴江州大风雨，太湖溢，漂没庐舍。辛酉，命江浙行省赈之。
　　丙寅，雅克特穆尔取牦牛五十于西域来献。
　　十一月，壬申朔，日有食之。
　　云南行省言：“伊奇布锡之地所牧国马，岁给盐，以每月上寅日啖之，则马健无病。比因布呼叛乱，云南盐不可到，马多病死。”诏四川行省以盐给之。
　　乙亥，李彦通、萧布兰奚等谋反，伏诛。
　　癸未，诏养雅克特穆尔之子塔喇哈为子，赐居弟。
　　隆祥司使晃忽尔布哈言：“海南所建大兴龙普时寺，工费浩穰，黎人不胜其扰，以故为乱。”诏湖广行省臣布哈及宣慰、宣抚二司领其役，仍命廉访司莅之。
　　十二月，戊申，陕西行台御史尼古巴、高坦等劾奏：“本台监察御史陈良，恃势肆毒，徇私破法，请罢职籍赃，还归田里。”诏：“虽会赦，其准风宪例，追夺敕命，馀如所奏。”
　　以黄金符镌文曰：“翊忠徇义、迪节同勋”，赐西域亲军副都指挥使奇彻，以旌其天历初红桥战功。
　　壬子，复命诸王呼喇春还镇云南。
　　癸丑，河南、河北道廉访副使僧嘉努言：“自古求忠臣必于孝子之门。今官于朝十年不省觐者有之，非无思亲之心，实由朝廷无给假省亲之制，而有擅离官次之禁。古律，诸职官父母在三百里，于三年听一给定省假二十日；无父母者，五年听一给拜墓假十日。以此推之，父母在三百里以至万里，宜计道里远近，定立假期。其应省觐而不省觐者坐以罪；若诈冒假期，规避以掩其罪，与诈奔丧者同科。”命中书省、礼部、刑部及翰林、集贤、奎章阁议之。
　　癸亥，雨木冰。
　　是岁，以集贤大学士岳柱为江西行省平章政事。时有诬告富民负永宁王官帑银八百馀锭者，中书遣使诸路征之。使至江西，岳柱曰：“事涉诬罔，不可奉命。”僚佐重违宰臣意，岳柱曰：“民为邦本，伤本以敛怨，亦非宰相福也。”令使者以此意复命。雅克特穆尔闻其言感悟，命刑部诘治，得诬罔状，坐告者罪，以其事闻，帝嘉之，特赐币帛及上尊酒。
　　桂阳州民张思进等，啸聚二千馀众，州县不能治，广东宣慰司请发兵捕之，岳柱曰：“有司不能抚绥边民，乃欲侥幸兴兵以为民害邪！遣千户王英往问状。英直抵贼巢，谕以祸福，贼曰：“致我为非者，两巡检司耳，我等何敢有异心哉！”谕其众使复业，一方以宁。岳柱，鄂尔根萨理之子也。
　　监察御史陈思谦言：“铨衡之弊有四：入仕之门太多，黜陟之法太简，州郡之任太淹，朝省之除太速。请设三策以救四弊：一曰至元三十年以后增设衙门，冗滥不急者，从实减并；其外有选法者，并入中书。二曰宜参酌古制，设辟举之科，令三品以下各举所知，得才则受赏，失实则受罚。三曰古者剌史入为三公，郎官出宰百里，盖使外职识朝廷治体，内官知民间利病。今后历县尹有能声善政者，授郎官、御史，历郡守有奇才异绩者，任宪使、书尚，其馀各验资品通迁。在内者不得三考连任京官，在外者须历两任乃迁内职；绩非出类，守不败官者，则循以年劳，处以常调。凡朝缺官员，须二十月之上，方许迁除。”帝命中书议行之。
　　时有官居丧者，往往夺情起复，思谦言：“三年之丧，谓之达礼，自非金革，不可从权。”遂著于令。有诏起报严寺，思廉曰：“兵荒之馀，当罢土木以舒民力。”帝嘉之曰：“此正得祖宗立台宪之意，继此事有当言者无隐。”赐缣绮旌之。思谦，祐之孙也。
　　帝幸奎章阁，命取国史阅之，左右舁匮以往，国史院长贰无敢言。编修吕思诚争曰：“国史纪当代人君善恶，自古天子无观阅之者。”乃止。
　　◎至顺三年
　　春，正月，癸酉，命前高丽国王王焘仍为高丽国王，赐金印。初，焘有疾，命其子桢袭王爵。至是焘疾愈，故复位。
　　己卯，罢诸建造工役，惟城郭、河渠、桥道、仓库勿禁。
　　广西罗韦里叛寇马武冲等攻陷那马违等寨，命广西宣慰司严军御之。
　　伊阙彻尔冒请卫士刍粟，当坐罪，雅克特穆尔请释之。
　　戊子，万安军黎贼王奴罗等寇临水县。
　　己丑，四川行省言：“去年九月，左丞特穆尔布哈与禄余贼兵战被创，贼遂侵境，请调重庆、叙州兵二千五百人往救之。”顺元宣抚司亦言：“贼列行营为十六所，请调兵分道备御。”
　　诏上都留守司为雅克特穆尔建居第。
　　御史台言：“选除云南廉访司官，多托故不行，今有如是者，风宪勿复用。”制可。
　　庚子，夔路忠信寨洞主阿具什用合洞蛮八百馀人寇施州。
　　二月，戊申，云南行省言：“会通州土官阿赛及河西阿勒等，与罗罗贼等千五百人，寇会川路之卜龙村；又，禄馀将引兵与茫部合寇罗罗斯，截大渡河、金沙江以攻东川、会通等州，请奉先所降诏书招谕之，不奉命则众宜进军。”制可。
　　己酉，禄余言于四川行省曰：“自父祖世为乌撒土官宣慰使，佩虎符，素无异心。曩为布呼诱胁。比闻朝廷招谕，而今限期已过，乞再降诏赦，即率四路土官出降。仍乞改属四川省，隶永宁路，冀得休息。”行省以闻。诏中书、枢密、御史诸大臣杂议之。
　　集贤大学士致仕王约卒。
　　辛酉，雅克特穆尔兼奎章阁大学士、领奎章阁学士院事。
　　己巳，诏修曲阜先圣庙。
　　邛州有二井，旧名金凤、茅地。天历初地震，盐水涌溢，州民侯坤愿作什器煮盐而输课于官，诏四川转运盐司主之。
　　三月，庚午朔，中书省言：“凡远戍军官死而归葬者，宜视民官例，给道里之费。又，四川驿户，比以军兴消乏，宜遣官同行省量济之。”制可。
　　雅克特穆尔言：“平江、松江淀山湖圩田方五百顷有奇，当入官粮七千七百石。其总田者死，颇为人占耕。今臣愿增粮为万石入官，令人佃种，以所得馀米赡臣弟萨敦。”从之。
　　洛水溢。
　　己丑，复立功德使司。
　　癸巳，皇子古噜达喇更名雅克特古斯。
　　夏，四月，戊申，大宁路地震。
　　戊午，国师必兰纳识里与故安西王子伊噜特穆尔等谋为不轨，伏诛。有司籍之，得其人畜、土田、金银、贷贝、钱币、邸舍、书画、器玩以及妇人七宝装具，价值巨万万。
　　命有司为巴延建生祠，立纪功碑于涿州；仍别建祠，立碑于汴梁。
　　戊辰，免云南行省田租三年。
　　前中书右丞相太傅巴达锡卒。巴达锡清慎宽厚，号称长者，其殁也，贫无以为敛。赠太师，追封威平王。
　　五月，甲戌，萨题请备录登极以来固让明宗往复奏言，其馀训敕、辞命及雅克特穆尔等宣力效忠之迹，命多来续为《蒙古托布齐延》一书，置之奎章阁，从之。
　　戊寅，京师地震有声。
　　庚寅，帝如上都。
　　壬辰，太常博士王瓚言：“各处请加封神庙，滥及淫祠。按《礼经》，以劳定国，以死勤事，能御大灾，能捍大患，则祀之。其非祀典之神，今后不许加封。”制可。
　　追封颜子父颜无繇为已国公，谥文裕，母齐姜氏已国夫人，谥端献；妻宋戴氏兗国夫人，谥贞素。
　　汴梁之瞧州、陈州、开封之兰阳、封丘诸县河水溢。滹沱河决。
　　六月，己酉，以御史中丞赵世安为中书左丞。
　　乙丑，禁诸卜筮、阴阳人毋出入诸王公大臣家。
　　江南行台监察御史苏天爵虑囚于湖北。
　　湖北地僻远，民獠所杂居，天爵冒瘴毒，遍历其地。囚有言冤状者，天爵曰：“宪司岁两至不言，何也？”皆曰：“前此虑囚者，应故事耳。今闻御史至，当受刑，故不得不言。”天爵为之太息，每事必究心，虽盛暑，犹夜篝灯治文书无倦。天爵，真定人也。
　　秋，七月，辛未朔，调军士修柳林海子桥道。
　　丁丑，湖广行省言：“黎贼势猖獗，请益兵三千以备调用。”命依前诏，促伊喇世努克日进兵。
　　八月，己酉，帝崩于上都。是日，陇西地震。癸丑，葬起辇谷。
　　初，帝大渐，召皇后及皇子雅克特古斯、丞相雅克特穆尔谓曰：“昔日鸿呼尼之事，为朕平生大错，悔之无及。雅克特古斯虽为朕子，然今日大位，乃明宗之大位也。汝辈如爱朕，立明宗之子，使绍兹大位，则朕见明宗于地下，亦可有辞以对。”鸿呼尼，明宗自北来饮毒而崩之地也。雅克特穆尔内惧，踌蹰者累日，念鸿呼尼之事，己实造谋，恐明宗之子立而治其罪，秘遣诏不发，因谓皇后曰：“阿婆且权守上位玉宝，我与宗戚诸王徐议之可也。”于是遣使征诸王会京师。中书百司政事，咸启中宫取进止。
　　乙卯，雅克特穆尔以中宫旨，赐驸马诸王大臣金银、币帛有差。
　　九月，辛巳，修皇太后仪仗。
　　是夜，地震有声来自北。
　　时大位犹虚，而雅克特穆尔礼绝百僚，威焰熏约，宗戚诸王无敢言者。又久之，尚不立君，中外颇以为言，雅克特穆尔乃请立皇子雅克特古斯，皇后命立明宗第二子鄜王伊勒哲伯，雅克特穆尔不得已乃奉命。十月，庚子，鄜王即皇帝位于大明殿。
　　辛丑，以知枢密院事萨敦为御史大夫，中书右丞萨题为中书平章政事，宣政使奇尔济苏为中书左丞，中书平章政事图尔哈特穆尔知枢密院事。
　　丙寅，楚丘县河堤坏，发民丁修之。
　　十一月，戊寅，尊皇后曰皇太后。
　　壬辰，帝崩，年七岁，在位四十三日。甲午，葬起辇谷，谥宁宗。
　　时燕有妄男子上变，言部使者谋为不轨，按问皆虚。法司谓《唐律》告叛者不反坐，参议中书省事张起岩奋谓同列曰：“方今嗣君未立，人情危疑，不急诛此人以杜奸谋，虑妨大计。”趣有司具狱，都人肃然。
　　皇太后临朝，雅克特穆尔复与群臣议立雅克特古斯。太后曰：“天位至重，吾儿方幼，岂能任耶！托欢特穆尔在广西，今年十三矣，且明宗之长子，礼当立之。”乃命中书左丞奇尔济苏迎托欢特穆尔于静江。
　　皇太后在兴圣宫，正旦，议循故事行朝贺礼，礼部尚书宋本，言宜上表兴圣宫，废大明殿朝贺，众是而从之。
续资治通鉴--●卷第二百十七
●卷第二百十七
　　　　【元纪二十五】　起昭阳作噩二月，尽著雍摄提格十二月，凡六年。
　　讳托欢特穆尔，明宗之长子，母南富鲁氏，延祐七年四月丙寅，生帝于北方。天历二年，明宗崩。至顺元年四月，徙帝于高丽；明年，移于广西之静江。
　　◎元统元年
　　春，二月，托欢特穆尔北行至良乡，京师具卤簿迎之。雅克特穆尔并马而行，于马上举鞭指画，告以国家多难，遣使奉迎之故，而托欢特穆尔一无酬答。雅克特穆尔疑其意不可测，且恐追理明宗暴崩之故，心志日以瞀乱。会太史亦言托欢特穆尔不可立，立则天下乱，以故议未决。迁延者数月，国事皆决于雅克特穆尔，奏皇太后而行之。
　　雅克特穆尔自文宗复辟，遂秉大权，挟震主之威，肆意无忌，一宴或宰十三马。取泰定帝后为夫人，前后尚宗室之女四十人，或有交礼三日遽遣归者。后房充斥，不能尽识，一日宴赵世延家，男女列坐，名为鸳鸯会，见坐隅一妇色甚丽，问曰：“此为谁？”意欲与俱归，左右曰：“此太师家人也。”至是荒淫日甚，体羸，溺血而死。
　　太后乃与大臣定议立托欢特穆尔，且曰：“万岁之后，其传位于雅克特古斯，若武宗、仁宗故事。”诸王、宗戚奉上玺绶劝进。六月，己巳，托欢特穆尔即皇帝位于上都。诏赦天下。
　　辛未，命巴延为太师、中书右丞相、监修国史，萨敦为太傅、左丞相。
　　时有阿鲁辉特穆尔者，明宗亲臣也，言于帝曰：“天下事重，宜委宰相决之，庶可责其成功。若躬自听断，则必负恶名。”帝信之，由是深居宫中，每事决于宰相，而己无所专焉。
　　是月，大霖雨，京畿水，平地丈馀。泾水溢，关中水灾。黄河大溢，河南水灾。两淮旱，民大饥。
　　帝初受佛戒时，见玛哈喇佛前有物为供，因问学士实喇卜曰：“此何物？”曰：“羊心。”帝曰：“曾闻用人心肝者，有诸？”曰：“闻之，而未尝目睹。请问赖嘛。”赖嘛者，帝师也。帝遂命实喇卜问之，答曰：“有之，凡人萌歹心害人者，事觉，则以其心肝作供耳。”曰：“此羊曾害人乎？”帝师不能答。
　　前翰林学士吴澄卒。澄答问亹亹，使人涣若冰释。四方之士，来学者不下千数百人，称为草庐先生。卒年八十五。赠江西行省左丞，追封监川郡公，谥文正。
　　秋，七月，霖雨。
　　八月，壬申，巩昌徽州山崩。
　　是月，立奇彻氏为皇后。后，雅克特穆尔之女也。
　　奎章阁侍书学士虞集谢病归。
　　初，御史中丞马祖常，求集荐引其客龚伯璲，集曰：“是子虽小有才，然非远器，恐不得令终。”祖常固请，集固拒之，祖常不悦。宁宗崩，大臣将立帝，用至大故事，召诸老臣赴上都议政，集在召列，祖常使人告之曰：“御史有言。”乃谢病归临川。初，文宗黜帝居江南，使集书诏播告中外。时省、台臣皆文宗素所信用，御史亦不敢斥言其事，意在讽集速去而已。伯璲后坐事见杀，世乃服集知人。
</div>
    <div class="pagination">
<a href="续资治通鉴_page345.html">上一页</a><span>...</span><a href="续资治通鉴_page341.html">341</a><a href="续资治通鉴_page342.html">342</a><a href="续资治通鉴_page343.html">343</a><a href="续资治通鉴_page344.html">344</a><a href="续资治通鉴_page345.html">345</a><span class="current-page">346</span><a href="续资治通鉴_page347.html">347</a><a href="续资治通鉴_page348.html">348</a><a href="续资治通鉴_page349.html">349</a><a href="续资治通鉴_page350.html">350</a><a href="续资治通鉴_page351.html">351</a><span>...</span><a href="续资治通鉴_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
