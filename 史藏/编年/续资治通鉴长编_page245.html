<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 245 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 245 页/共 607 页</h1>
    <div class="content">　　龙图阁直学士、兵部郎中郭劝为翰林侍读学士。劝前知成德军，盗起甘陵，徙郓州，以韩琦代之。已而琦言劝所遣将士张忠、刘遵功皆第一，特赐诏銟谕，于是召归。
　　戊戌，景福殿使、梓州观察使、入内都知王守忠领武信军留后。寻诏守忠如正任班，他无得援例。如正任班，乃十二月戊子，今并书。守忠遂移合门，欲缀本品坐宴，合门从之。御史何郯言：「臣伏闻合门近进四日紫宸殿宴人使坐图，入内都知王守忠亦列在杨景宗下预坐。臣访闻得合门仪制，内外臣僚带刺史至节度、观察留后，并系遥郡，不得正官班列，以至赐与进献颇甚殊绝。唯正刺史已上，凡遇宴会，坐次方许列在殿上。今若以守忠带两使留后，便依正官例升殿预宴，即是自今内外臣僚，凡带遥郡，皆合殿上预坐，启僭坏法，莫此之甚。且朝廷仪品，所以辨尊卑上下之分，不可轻弃旧章，以生紊乱。况祖宗典法，未尝有内臣殿上预宴之事，此弊一开，所损不细。伏望指挥下合门速行改正，一遵旧制。仍令今后遇有宴会，臣僚职位不合预坐之人，不得妄有升进坐次。所冀示朝廷纲纪之正，戒人臣僭差之望。」
　　初，西上合门使钱晦亦言天子大朝会，令宦官齿士大夫坐殿上，必为四方所笑。然竟为奏定坐图。及御史有言，守忠自知未允，宴日，辞而不赴。钱晦传云：守忠移合门，定朝列宴坐位，晦因对言，天子大朝会，令宦官齿士大夫坐殿上，必为四方所笑。守忠更欲以礼服进酒，晦又以为不可。礼官议与晦同，而言事官亦有言者。会守忠卒，其事遂寝。按何郯奏议，则合门竟为定坐图，晦但有此言尔。「守忠自知未允，辞而不赴」，此据江休复杂志。又守忠卒于至和元年正月癸巳，定坐图乃庆历八年冬，守忠不赴宴，非遽死也。晦传称「会守忠卒」，误矣。必以江休复杂志为正。又晦传所言「以礼服进酒」，及「礼官议与晦同」，于他书无所考证，今不取。「言事官有言者」，即何郯也。江休复杂志云：守忠延福宫使、遂州留后。干元节上寿，押正任观察使，合门不敢谁何。又云：乞缀本品坐宴，合门亦从之，自知未允，辞而不赴。按守忠如正任班，盖有诏旨，合门固不敢谁何也。岂江氏不知当日已有诏旨，或虽有诏旨，朝议终不以为允乎？今附见。所称干元节上寿，当是皇佑元年四月事，然则守忠虽辞宴不赴，犹以本班上寿，或即是钱晦传所称「以礼服进酒也。」当考。
　　己亥，作「皇帝钦崇国祀」之宝，真宗尝为「昭受干符」之宝，凡斋醮表章用焉。及大内火，宝焚，止用御前之宝。于是下学士院定其文，命宰相陈执中书付有司别刻之。
　　辛丑，诏判大名府贾昌朝兼计置河北一路粮草事，以本路水灾，军储不足故也。
　　癸丑，盐铁副使，吏部员外郎陈洎，供备库使、恩州刺史、入内都知张惟吉同相度商胡堤岸。
　　乙卯，起居舍人、直史馆、知谏院王贽为天章阁待制。张贵妃既得立，甚德贽，密赐贽金币以巨万计，尝谓人曰：「我家谏官也。」及将受册礼，欲得贽捧册，中书言摄侍中，故事必用待制以上。于是骤进贽职。
　　殿中待御史何郯为礼部员外郎、兼侍御史知杂事。初，台阙知杂，执政欲进其党，上特用郯，且谕郯曰：「卿不阿权势，故越次用卿。」
　　诏河北水灾，民流离道路，男女不能自存者，听人收养之，后毋得复取；其佣雇者自从私券。
　　丁巳，李用和兼侍中。
　　己未，命翰林学士钱明逸、翰林侍读学士张锡同详定一州一县编敕。
　　壬戌，以畿内物价翔贵，于新城外置十二场，官出米，裁其价以济贫民。
　　虞部郎中、知涟水军逢飻责授安化副使，不签书事。飻母老，不肯去乡里，而飻辄迎妻母之官，为御史所弹故也。
　　癸亥，赐王贻永、李用和笏头金带。故事，非二府大臣不赐，惟张耆在枢密院兼侍中尝赐之。
　　时雨潦害稼，坏堤防，两河间尤甚。
　　十二月乙丑朔，德音改明年元，降天下囚罪一等，徒以下释之。出内藏钱帛赐三司贸粟以赈河北，流民所过，官为舍止之，所赍物毋收算。
　　丁卯，贵妃张氏行册礼，髃臣表贺。初，礼官有议妃当受外命妇拜者。判太常寺张揆曰：「妃一品正，与外廷王公等，岂可当命妇拜耶！」或曰：「妃为修媛时，命妇已莫敢抗礼，况贵妃乎！」同知礼院邵必曰：「宫省事秘不可知，然今下有司议，唯有外一品南省上事仪尔，而百官班见，礼固无不答。」觽意乃定。
　　乙亥，起居舍人、天章阁待制、知谏院王贽言，谏院例不与臣僚过从，请除二府不听谒外，两制官并听往还，从之。
　　丙子，诏三司，河北沿边州军客人入中粮草，改行四税之法。每以一百贯为率，在京支钱三十贯，香药、象牙十五贯；在外支盐十贯【一五】，茶四十贯。案总四项不足一百贯之数【一六】，疑有脱字。
　　初，权发遣盐铁判官董沔言：「窃以今之天下，亦端拱、淳化之天下，今之赋税，不加耗于前。方端拱、淳化时，祖宗北伐燕、蓟，西讨灵、夏，以至真宗朝，二边未和，用兵数十年，然犹帑藏充实，人民富庶，何以至其然哉，行三税入中之法尔。自西人扰边，国用不足，民力大匮，得非废三税之法耶！语曰：『变而不如前，易而多所败者，不可不复也。』请依旧行三税以救财用困乏之弊。」乃下三司议，因言：「自见钱法行，京师之钱，入少出多。庆历七年，榷货务缗钱入百十九万，出二百七十六万。以此较之，恐无以赡给，请如沔议。」旧法，每一百贯支见钱三十贯，香药、象牙三十贯，茶引四十贯。至是加以南末盐为四税而行之【一七】。沔，平阴人也。按康定元年，河北入中已积用三税法。庆历二年，又复用康定元年法，而董沔乃建议如此，当考。皇佑二年正月并载庆历二年事，不复别书康定元年事，则具之年末矣，皇佑三年二月方书。
　　庚辰，判大名府贾昌朝又言：「按夏禹导河过覃怀，至大坯，酾为二渠，一即贝邱西南，河渠书称北过洚水至于大陆者是也。一即漯川，史说经东武阳【一八】，由千乘入海者是也。河自平原以北播为九道，齐桓公塞其八而并归徒骇。汉武帝时，决瓠子，久为梁、楚患，后卒塞之，筑宫其上，名曰宣房，复禹旧迹。至王莽时，贝邱西南渠遂竭，九河尽灭，独用漯川。而历代徙决不常，然不越郓、濮之北，魏、博之东。即今澶、滑大河，历北京朝城，由蒲台入海者，禹、汉千载之遗功也。国朝以来，开封、大名、怀、滑、澶、郓、濮、棣、齐之境，河屡决。天禧三年至四年夏连决，天台山傍尤甚。凡九载，乃塞之。天圣六年，又败王楚。景佑初，溃于横□，遂塞王楚。于是河独从横□出，至平原，分金、赤、游三河【一九】，经棣、滨之北入海。近岁海口壅阏，淖不可浚，是以去年河败德、博间者凡二十一。今夏溃于商胡，经北都之东，至于武城，遂贯御河，历冀、瀛二州之域，抵干宁军，南达于海。今横□故水，止存三分，金、赤、游河，皆已堙塞，惟出壅京口以东，大污民田【二○】，乃至于海。自古河决为害，莫甚于此。朝廷以朔方根本之地，御备契丹，取财用以馈军师者，惟沧、棣、滨、齐最厚。自横□决，财利耗半，商胡之败，十失其八九。况国家恃此大河，内固京都，外限敌马。祖宗以来，留意河防，条禁严切者以此。今乃旁流散出，甚有可涉之处，臣窃谓朝廷未之思也。如或思之，则不可不救其弊。臣愚窃谓救之之术，莫若东复故道，尽塞诸口。按横□以东至郓、濮间，堤埽具在，宜加完葺。其堙浅之处，可以时发近县夫，开导至郓州东界。其南悉沿邱麓，高不能决。此皆平原旷野无所□束，自古不为防岸以达于海，此历世之长利也。谨绘漯川、横□、商胡三河为一图上进，惟陛下留省。」诏翰林侍读学士郭劝，入内内侍省都知蓝元用与河北、京东转运使再行相度修复黄河故道利害以闻。
　　辛巳，夏国遣人来谢封册。
　　诏河北、京东西路安抚、转运、提点刑狱司籍诸州军所申盗贼数，严督官吏捕逐之，每半月据所获入，马递以闻。
　　壬午，滁州防御使刘从广为宣州观察使。从广凡十年不迁官，特除之。
　　戊子，礼部员外郎、兼侍御史知杂事何郯为利州路体量安抚使，供备库副使宋守约副之。郯先以亲在成都，屡请归，及是许过家宁省。不知体量何事，当考。
　　己丑，契丹国母遣保安军节度使萧侣、永州观察使马泳，契丹遣彰信军留后耶律庆、崇禄少卿王元基来贺正旦。
　　庚寅，命翰林学士钱明逸检阅浑仪制度以闻。
　　度支判官、司封郎中吕居简为太常少卿，以前提点京东刑狱，捕贼有劳也。
　　是岁，天下上户部户口，主户六百八十九万三千八百二十七，口一千五百二十四万一千七百二十三；客户三百八十二万九千八百六十八，口六百四十八万八千三百四十一。
　　注　　释
　　【一】欲妄认同姓产「妄」原作「望」，「姓」字原脱，据阁本及宋会要职官六五之五改补。
　　【二】书至而转运使已徙狱于他州「他」原作「化」，据阁本、活字本及宋史卷三一五韩综传、同上宋会要改。
　　【三】文昌母诬家婢置药羹中「母」原作「每」，据阁本、活字本及同上宋会要改。
　　【四】又数以言忤宰相陈执中「言」，宋史卷二九五杨察传作「言事」，疑是。
　　【五】举马棰击之流血「击」原作「系」，据阁本及宋史卷三○四仲简传改。
　　【六】吕昌龄曲事执中续通鉴卷五○重「执中」二字。
　　【七】实时罢准政事「即」、「时」二字原互倒，据宋本、宋撮要本、阁本乙正。
　　【八】兼风闻执中以旧识□减前京东转运使张铸不接告孔直温谋反人状罪犯「接」原作「按」，据宋本、宋撮要本改。
　　【九】及以私忿屈抑开封府界提点李肃之差遣「屈抑」，宋本、宋撮要本作「屈降却」。
　　【一○】都指挥使宋会要兵二四之一六作「副都指挥使」。
　　【一一】管军原作「营军」，据阁本及同上宋会要改。
　　【一二】贼即禽「即」原作「就」，据宋本、宋撮要本、阁本、活字本改。
　　【一三】交与制置司矣「司」原作「可」，据宋本、宋撮要本、阁本改。
　　【一四】亟封以进「亟」原作「函」，据宋本、宋撮要本及宋史卷二八四宋祁传改。宋会要职官六五之六作「遽封以进」，亦可证。
　　【一五】在外支盐十贯「盐」原作「钱」，据宋本、宋撮要本、阁本、活字本及治迹统类卷二九祖宗用度损益、宋史全文卷八下、续通鉴卷五○改。
　　【一六】案总四项不足一百贯之数「项」原作「顼」，据阁本、活字本改。
　　【一七】加以南末盐为四税而行之「加以」原作「以加」，据宋本、宋撮要本、阁本及编年纲目卷一三、宋史全文卷八下乙正。
　　【一八】史说经东武阳「说」原作「记」，据宋本、宋撮要本、阁本及宋会要方域一四之一七改。
　　【一九】分金赤游三河「游」原作「淤」，据长编纪事本末卷四七再修澶州决河、欧阳文忠公文集卷一○九论修河第二状、宋史卷九一河渠志、同上宋会要改。下文同改。
　　【二○】大污民田「污」原作「决」，据宋本、宋撮要本及同上宋会要改。
续资治通鉴长编
卷一百六十六
卷一百六十六
　　起讫时间 起仁宗皇佑元年正月尽是年六月
　　卷　　名 续资治通鉴长编卷一百六十六
　　帝　　号 宋仁宗
　　年　　号 皇佑元年（己丑，1049）
　　全　　文
　　春正月，甲午朔，日有食之。
　　戊戌，左司谏钱彦远言：「武臣自殿直以上皆当赴内朝，而日至殿中者无几。请以通事舍人一员察于殿门，三次不至者举劾以闻。」从之。
　　己亥，命度支副使、刑部员外郎□鼎臣，洛苑使、眉州防御使、入内副都知蓝元用往澶州经度治河工费。
　　庚子，徙河北都转运使施昌言知□州。昌言议塞商胡决河令复故道，与贾昌朝不合，故徙之。以□鼎臣为天章阁待制、河北都转运使。昌言寻又改江、淮、荆、浙发运使。
　　辛丑，命翰林学士赵燍权知贡举。
　　甲辰，复礼部侍郎、知瀛州王拱辰为翰林侍读学士、兼龙图阁学士，知蔡州柳植为翰林侍读学士，刑部郎中、知河中府程戡为枢密直学士，四方馆使荣州刺史王德基、卫州团练使引进副使知保州王中庸为西上合门使。御史中丞张观、知杂事何郯皆言拱辰及戡才略足为名臣，举张得一罪薄，故与植等俱脱谴籍。戡女嫁宰相文彦博之子，郯又乞不下中书商量，恐彦博避嫌也。
　　戊申，以河北水灾罢上元张灯、车驾朝谒，停作乐。
　　庚戌，太傅致仕邓国公张士逊卒，车驾临奠。翌日，谓宰臣曰：「昨有言庚戌是朕本命，不宜临丧。朕以师臣之旧，故不避。」文彦博曰：「唐太宗辰日哭张公谨，陛下过之远矣。」赠士逊太师、中书令，谥文懿，御篆其墓碑曰「旧德之碑」。士逊生七日丧母，育于姑，既长，事姑甚谨，姑亡，为之行服，徒跣扶柩以葬，特追封南阳县太君。
　　辛亥，龙图阁直学士、兵部郎中、权知开封府张尧佐为端明殿学士、给事中、提举在京诸司库务。
　　乙卯，两浙转运司请自今杭州专管勾一路兵马钤辖司事，如本路军人犯法，许钤辖司量轻重指挥，从之。宋选为两浙宪，奏请置杭州钤辖司比益州，得便宜从事。传在神录七十九，必与转运司所请相关，但此都不及宪司【一】。当考。
　　丁巳，诏凡边警盗发递角者斩。
　　戊午，定州路安抚使韩琦言：「边人严政者，尝使刺事契丹，今其家忽为契丹捕去，必尽遭屠害。乞补政为三班差使殿侍。」从之。
　　御史中丞张观言：「诸处起请文字，中书、枢密院批状下两制令与御史台同共详定。学士院告报议事月日，承例御史台官尽赴学士院连书闻奏。窃缘御史台官务在弹奏，朝廷班序坐立不同，盖古者使异其局，专其职，欲乞今后免同两制议事。」从之。
　　己未，诏河北流民贫无种食，赐缗钱二十万市谷种分给之，令佐能招辑劝课，考实以闻。
　　辛酉，诏曰：「自古为治，必戒苛察。近岁风俗，争事倾危，狱犴滋多，上下暌急，伤累和气，朕甚悼焉。自今言事者，非朝廷得失，民间利病，毋得以风闻弹奏，违者坐之。」殿中侍御史张祹【二】言不当禁谏官、御史风闻言事，不报。祹，余杭人也。王安石志祹墓，七月乙未，祹以侍御史出知安州。
　　癸亥，铸「皇佑元宝」钱。
　　二月丁卯，彗出虚，晨见东方，西南指，历紫微至娄，凡一百一十四日而没。此据本志，实录、会要及本纪并无之。当考。诏自今月五日不御正殿，其尚食所供常膳，亦宜减省，中外臣僚极言当世切务。皇佑元年二月四日丁卯，彗星出，惟天文志有之，本纪及实录、会要俱不载。而会要乃于皇佑二年十二月二十四日载此诏，其诏文云逾岁于兹，上天谪见，良由时事乖舛，政化堙郁，果恻天心，遽垂星变。按二年冬无星变，虽于十二月尝以愆亢减膳，十九日得雪即复常。细考之，此诏乃元年二月四日诏也，会要误以元年为二年，二月为十二月，初四日为二十四日耳。
　　前刑部员外郎张友直为史馆修撰，用其父士逊遗奏也。御史何郯言，史馆修撰，故事皆试知制诰，友直素无学术，不当得。乃改集英殿修撰。改集撰乃三年四月戊子，今并书之。
　　戊辰，以河北疫，遣使颁药。
　　权三司使叶清臣言：「三司总天下钱谷，赡军国大计，必藉十七路转运司公共应副，仍须有材干臣僚，方能集事。近年荆湖等路上供，斛斗亏欠，万数不少，皆是转运司无所礏畏【三】，致此弛慢。苟不振举，久远上下失职，号令不行，损失财用，有误支计。臣伏见提点刑狱，朝廷以庶狱之重，特置考课一司，专考提刑朝臣进退差遣。臣欲乞今后转运使副得替，亦差两制臣僚考较，分上中下六等。若考入上上，与转官升陟差遣；上下者，或改章服，或升差遣；及中上者，依旧与合入差遣；中下者，差知州；下上者与远小处知州；下下者与展磨勘及降差遣。仍每到任成考，并先供考帐，申省关送考课院。今具考课事目如后：一，户口之登耗；二，土田之荒辟；三，盐、茶、酒税统比增亏递年祖额【四】；四，上供和籴、和买物不亏年额抛数；五，报应朝省文字及帐案齐足。户口增，田土辟，茶盐等不亏，文案无违慢为上上考；户口等五条及三以上为中上考；若虽及三以上而应报文字帐案违慢者，为中下考；五条中亏四者，下上考；全亏及文帐报应不时者，为下下考。」诏从之，仍令磨勘、提点刑狱院一处施行。不见上下考，疑此或脱。此据会要皇佑元年二月五日事。独考提刑课，不及转运，未详。
　　己巳，龙图阁直学士、右谏议大夫刘夔为给事中、枢密直学士、知郓州兼京东西路安抚使【五】。时民流京东，盗贼多起，帝将益兵为备，问谁可守郓者，宰相以夔对，遂擢用之。夔至郓，发廪振饥民，赖全活者甚觽，盗贼衰止，赐书曪谕。
　　辛未，知青州、资政殿学士、给事中富弼为礼部侍郎。
　　初，河北大水，流民入京东者不可胜数。弼择所部丰稔者五州，劝民出粟，得十五万斛，益以官廪，随所在贮之。择公私庐舍十余万区，散处其人，以便薪水。官吏自前资待阙寄居者，皆给其禄，使即民所聚，选老弱病者廪之。山林河泊之利，有可取以为生者，听流民取之，其主不得禁。官吏皆书其劳，约为奏请，使他日得以次受赏于朝，率五日辄遣人以酒肉粮饭劳之，人人为尽力。流民死者，为大冢葬之，谓之丛冢，自为文祭之。及流民将复其业，又各以远近受粮。凡活五十余万人，募而为兵者又万余人。帝闻之，遣使慰劳，就迁其秩。弼曰：「救灾，守臣职也。」辞不受。前此，救灾者皆聚民城郭中，煮粥食之。饥民聚为疾疫，及相蹈藉死。或待次数日不食，得粥皆僵仆，名为救人，而实杀之。弼所立法，简便周至，天下传以为法。弼墓志、神道碑、朱墨史附传并云：弼先以救灾加礼侍，辞不受。又以捕齐兵再加礼侍，亦不受。考其事迹，盖颠倒也。先加礼侍在去年三月，乃捕齐兵；后加礼侍，则救灾之故。盖河北大水，实缘去年六月河决商胡，民流当夏秋间。若春时，河北固未尝有大水也。今悉正之。
　　诏发京师禁军十指挥赴京东、西路驻泊，以备盗贼，京东、西路钤辖并兼本路安抚都监。京东安抚使富弼言，本路遽增屯禁军，虑摇人心，欲量增一两指挥。诏兵已就道，俟将来岁丰，令还京师。
　　户部副使包拯言：拯言不得其时，因增京东、西禁军，附见。「臣闻京师者乃天下之本也。王畿之内，列营屯聚，此强本之兵也。而国家近年以来，边陲有警，乃一例调发，恐非固宗社、安疆圉之长策。臣以为畿兵虽有大故不可多调发。所谓京师者，天下之本也。强本者，畿兵尔。本固且强，兼济中外，天下何所患焉。若调发不已，则耗其财力而弱其根本，不惟隳祖宗之制，独不念唐天宝、建中之事乎！今河北、河东沿边，兵寡财匮，招置卒难，惟有民兵可用，往年尝籍之矣。籍之未甚得策，又从而释之。河朔之民，皆禀气劲悍，义勇奋发，生习边鄙之利害，素谙敌人之情伪，他路校之，不逮远矣。且向时点阅，舍客取主，又责以户下户上，以是籍之，所得几何？窃见唐李抱真民兵之制，事颇相近。故当时昭义一军，雄视山东。将适今之宜，可取抱真之制，约而行之，一则不费供馈，二则髃情乐为。其处置训练之法，即有祖宗旧制。民兵既壮，禁军留实京师，则内外安矣。今北敌声言西讨，修筑城栅，点集军马，乘此而制边防，宜密为缮完【六】。而议者但恃盟约，殊不设备。万一邀求不已，稍不如意，伺衅而发，曷以御之。况边任武将，未甚得人。将者人之司命，而邦国安危所系，可不审择，审择之道，不当限以名位高下，但辨其能之可否。苟得实材，则擢而用之，专而委之，必有成功。若不素为之具，缓急旋求之，必无所及矣。」
　　甲戌，河北转运司言黄、御二河决，并注干宁军，请迁其军于瀛州之属县。诏止徙屯兵马于瀛州。志云河合永济渠注干宁军。
　　宣徽北院使、武昌节度使、判延州程琳请代。己卯，加同平章事、再判延州。琳尝获戎酋不杀，戒遣之。诸戎部亦相告毋捕汉民。久之，夏人诈以五百户驱牛羊叩边请降，言契丹兵至衙头矣，国中乱，愿自归。琳曰：「契丹至彼帐下，当举国取之，岂容有来降者！吾闻夏人方捕叛者，此其是耶。不然，诱我也。」拒不受。已而贼果将骑三万临境上，以捕降者为辞。琳先谍知之，闭壁倒旗，戒诸将勿动。贼以为有备，遂引去。
　　郭劝等言：「与京西转运使徐起、河北转运使崔峄，自横□口以东至郓州铜城镇，度地高下使河复故道，为利甚明。凡浚二百六十三里一百八十步，役四千四百九十万四千九百六十工。」议虽上，未克行也。徐起，鄄城人。
　　庚辰，召近臣至谏官、御史，宗室自刺史而上赴迎阳门谒二圣御容。
　　河北沿边安抚司言，北界侵据银防城，数移文不报，请因北使来，谕以誓约之意，令毁去，从之。庆历五年十月己巳，诏刘湜谕北使令依誓约毁银防城。又五年八月，包拯使契丹，及还，又言银防城事。不知契丹竟肯毁此城否。当考。
　　梓夔路钤辖司言淯井监蛮万余人内寇【七】。初，监户负晏州夷人钱而殴伤斗落妹，其觽愤怒，欲报之。知泸州张昭信劝谕，既已听服，而淯井监复絷婆然村夷人细令等，杀长宁州落占等十人，故激成其乱。诏知益州田况发旁郡卒令梓夔路钤辖宋定亲捕讨之。
　　辛巳，诏见任臣僚如敢于边郡入中刍粮者，以除名之罪坐之，其以公使钱入中者，以违制论，若告者，三百贯以下全给之，监官知而容者与同罪。
　　契丹与夏人相攻，聚兵近塞，遣使来告，边候稍警。帝御便殿，访近臣以备御之策，权三司使叶清臣上对曰：契丹聚兵近塞，边郡稍警【八】，此据包拯传。清臣上对，不得其月。对有仲春之语，因附此月末。
　　陛下临御天下二十八年，未尝一日自暇逸，而叛羌狡诈，频岁为患。顾上无失德，朝无阙政而敢尔者，岂非将相大臣不得其人，不能为陛下张威德而安边陲者乎！昔王商在廷，单于不敢仰视；郅都临代，匈奴不敢犯边。今内则辅相寡谋，纲纪不振，号令不一，赏罚不均，处事依违，惟务迎合，猝有大事，其谁与谋？此敌人得以轻汉也。外则兵不素练，将不素蓄，士卒骄悍而不可用，帅领怯懦而事姑息。此外国得以内侮也。庆历初，刘六符来，执政无术略，不能折冲鞰俎，以破贼谋。六符初亦疑大国之有人，藏奸计而未发。既见表里，遂肆陆梁，只烦一介之使，坐致二十万物，永匮膏血以奉之。此有识之士所以为国长太息也。
　　今诏问北使诣阙，以西伐为名，即有邀求，何以答之？臣闻誓书所载，彼此无求。况元昊叛边，累年致讨，契丹坐观金鼓之出，岂有毫发之助。今彼国出师，辄求我助，奸盟违约，不亦甚乎。若使辩捷之人，判其曲直，要之一战，以破其谋，契丹自通好以来，久渐礼义，我直彼曲，岂不惮服！苟不知咎，敢肆侵凌，方河朔灾伤之余，野无庐舍，我坚壁自守，纵令深入，其能久居？既无所因粮，则亟当遁去。然后选择骁勇，遏绝归师，设伏出奇，邀击首尾，若不就禽，亦且大败矣。
　　诏问辅翊之能，方面之才，与夫帅领偏裨，当今孰可以任此者。臣以为不患无人，患有人而不能用尔。今辅翊之臣，抱忠义之深者，莫如富弼；为社稷之固者，莫如范仲淹；谙古今故事者【九】，莫如夏竦；议论之敏者，莫如郑戬，方面之才，严重有纪律者，莫如韩琦；临大事能断者，莫如田况；刚果无顾避者，莫如刘涣；宏远有方略者，莫如孙沔。至于帅领偏裨，贵能坐运筹策，不必亲当矢石。王德用素有威名，范仲淹深练军政，庞籍久经边任，皆其选也。狄青、范全颇能驭觽，蒋偕沈毅有术略，张亢倜傥有胆勇，刘贻孙材武刚断，王德基纯□劲勇，此可补偏裨者也。至若威御绥宁，则竦、戬尤其所长。
　　诏谓朔方灾伤，军储阙乏。此则三司失计置，转运使不举职，盖非一日。既往固已不咎，来者又复不追，臣未见其可也。且如施昌言承久敝之政，方欲竭思虑办职事【一○】，一与贾昌朝违戾，遂被移徙，军储何由不乏。自去年秋八月计度市籴，而昌朝执异，讫今仲春而尚未与夺，财赋何缘得丰？先朝置内帑，本备非常，今为主者之吝，自分彼我，缓急不以为备，则臣不知其所为也。至如粒食之重，转徙为难，莫若重立爵等，少均万数，豪民诖误，使得入粟，以免杖笞，必能速办。夫能啬以省费，渐致于从容，德音及此，天下之福也。比日多以卑官躐等请厚俸，或身为内供奉，有遥刺之给，或为观察使，占留后之封。侥幸之门日开，赐予之物无艺。若令有司执守，率循旧规，庶几物力亦获□弛。
　　诏问战马乏绝，何策可使足用？臣前在三司，尝陈监牧之弊，占良田九万余顷，须费钱百万缗，天闲之数才三四万，急有征调，一不可用。今欲不费而马立办，莫若赋马于河北、河东、陕西、京东西五路。上户一马，中户二户一马，养马者复其一丁【一一】。如此则坐致战马二十万，不为难矣。
　　三月甲午，东染院使、荆湖南路钤辖杨畋为屯田员外郎、直史馆、知随州。畋自陈在岭表捉杀蛮贼，因得瘴雾之疾，愿还文资，知近北一小郡，故有是命。
　　丁酉，诏许州知州、通判自今兼髃牧事。
　　知忻州郭谘献独辕冲阵无敌流星弩。谘有巧思，尝自为兵械，皆简要可用。此据谘本传删修。
　　己亥，邢州观察使李端愿夺一官，坐私其父婢，并尝杀驴以享客，为人所告也。
</div>
    <div class="pagination">
<a href="续资治通鉴长编_page244.html">上一页</a><span>...</span><a href="续资治通鉴长编_page240.html">240</a><a href="续资治通鉴长编_page241.html">241</a><a href="续资治通鉴长编_page242.html">242</a><a href="续资治通鉴长编_page243.html">243</a><a href="续资治通鉴长编_page244.html">244</a><span class="current-page">245</span><a href="续资治通鉴长编_page246.html">246</a><a href="续资治通鉴长编_page247.html">247</a><a href="续资治通鉴长编_page248.html">248</a><a href="续资治通鉴长编_page249.html">249</a><a href="续资治通鉴长编_page250.html">250</a><span>...</span><a href="续资治通鉴长编_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
