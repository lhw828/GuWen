<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 193 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 193 页/共 334 页</h1>
    <div class="content">6二月，戊辰，敕有司大陈金宝、器物、锦彩、车马，引杨素及诸将讨汉王谅有功者立于前，〔将，即亮翻。〕使奇章公牛弘宣诏，称扬功伐，〔隋志：巴州其章县，梁置。又符阳县，属置其章郡。「其」，一作「奇」。牛弘传：封奇章郡公。积功曰伐。左传：大夫称伐。汉纪：非有功伐。〕赐赉各有差。〔赉，来代翻。〕素等再拜舞蹈而出。己卯，以素为尚书令。〔唐六典：秦变周法，天下之事，皆决丞相府；置尚书于禁中，有令、丞，掌通章奏而已。汉初因之。武、宣之后，稍以委任。及光武亲总吏职，天下事皆尚书，与人主参决，乃下三府，尚书令为端揆之官；魏、晋已来，其任尤重。〕
7诏天下公除，惟帝服浅色黄衫、铁装带。
8三月，丁未，诏杨素与纳言杨达、将作大匠宇文恺营建东京，〔后周并齐，以洛阳为东京。〕每月役丁二百万人，徙洛州郭内居民及诸州富商大贾数万户以实之。废二崤道，开綗册道。〔左道：晋御秦师于殽。殽有二陵焉，南陵，夏后皋之墓也。北陵，文王所以避风雨也。郦道元曰：言山径委深，峰皋交阴，故可以避风雨。水经有盘殽、石殽、千殽之山。盘殽之山，殽水所出也。石殽之山，石殽水所出也。所谓殽有二陵，则石殽之山也。千殽之山，千殽之水出焉，其水北流瀍、洛二道。汉建安中，曹公西讨，恶南路之崄，更开北道，自后行旅率多从之。山侧附路，有石铭云：「晋太康三年，弘农太守梁柳修复故道。」太殽以东，东、西殽以西，明非一殽也。魏书地形志，恒农郡有殽县，太和十一年置，县有三殽山，志又有西恒农郡，治恒农县，有桃林。隋志：河南郡桃林县，开皇十六年置，有上阳宫。陕县，后魏置陕州恒农郡，后周又置殽郡，开皇初，郡废大业初，州废，置恒农宫。又熊耳县，后周置，有后魏殽县，大业初废，有二殽及峡石山。新唐志：陕州峡石县，本殽，移治峡山坞，有绣岭宫。陵宝县，本桃林；古函谷关在县西；有桃源宫。洛州永宁县，本熊耳，西五里有崎岫宫，南三十三里有兰峰宫。此皆东、西二京往来缘道离宫，杂出于隋、唐所置，不载所谓綗册道，不知此道起于何所，入于何所。山海经曰：夸父之山，在湖县西九里，其山多鈩祱，其北曰桃林，或者「鈩祱」字后讹为「綗册」，遂为綗册道欤﹖无微不信，又当博考。杜佑曰：隋大业七年，移潼关道于南北镇城间，﨔兽槛谷置，去旧关西里余。贾，音古。﨔音阙。﨔，子红翻。（按：「﨔」，今本杜佑通典作「坑」。）〕
9戊申，诏曰：「听采舆颂，谋及庶〔民，故能审刑政之得失；今将巡历淮、海，观省风俗。」〔省，悉景翻。〕
10敕宇文恺与内史舍人封德彝等营显仁宫，南接阜涧，北跨洛滨。隋志：河南郡寿安县有显仁宫。水经注：洛水径宜阳县故城南，又东与黑涧水合，水出陆浑西山，历黑涧西北入洛。阜，，才早翻。〕发大江之南、五岭以北奇材异石，输之洛阳；又求海内嘉木异草，珍禽奇兽，，以实园苑。辛亥，命尚书右丞甫议发河南、淮北诸郡民，前后百余万，开通济渠。〔杜佑曰：陈留郡城西有通济渠，炀帝开以通江、淮漕运，兼引汴水，即莨荡渠也。考异曰：杂记作「皇甫公仪」，又云，，「发兵夫五十余万。」今从略记。〕自西苑引谷、洛水达于河；〔是岁营建东京，东去故都十八里南直伊阙之口，北倚邙山之塞，东出瀍水之东，西出涧水之西；其城西面连苑，距上阳宫七里。苑墙周迥一百二十六里，北拒北邙，西至孝水，南带洛水支渠，谷、洛二水会于其间，故自苑引之为渠，以达于河。〕复自板渚引河历荥泽入汴；〔板渚在虎牢之东。水经：河水东合汜水，又东过板城，北有津谓之板城渚口。又东过荥阳县，莨荡渠出焉。是渠南出为汴水，汉之荥阳石门即其地也。隋志：荥阳郡荥泽县，开皇四年置，曰广武，仁寿元年改写。〕又自大梁之东引汴水入泗，达于淮；〔大梁，即浚仪也。引河入汴，汴入泗，盖皆故道。〕又发淮南民十余万开邗沟，自山阳至杨子入江。〔春秋吴城邗沟通江淮，此亦因故道也。邗沟，贯今扬州城中。山阳，今淮安州。杨子，今真州。邗，音寒。〕渠广四十步，〔广，古旷翻。〕渠旁皆筑御道，树以柳；自长安至江都，〔江都郡，扬州。〕置离宫四十余所。庚申，遣黄门侍郎王弘等往江南造龙舟及杂船数万艘。〔艘，苏遭翻。〕东京官吏督役严急，役丁死者什四五，所司以车载死丁，东至城皋，〔隋志：郑州荥阳县旧置成皋郡。〕北至河阳，相望于道。又作天经宫于东京，四时祭高祖。〔经曰：夫孝，天之经也。故以名宫。〕
11林邑王梵志〔梵，扶泛翻。〕遣兵守险，刘方击走之。师渡阇黎江，〔阇，视遮翻。〕林邑兵乘巨象四面而至。方战不利，乃多掘小坑，草覆其上，〔覆，敷又翻。〕以兵挑之，〔挑，徒了翻。〕既战，伪北；林邑逐之，象多陷地颠踬，〔踬，音致。〕转相惊骇，军遂乱。方以弩射象，象却了，蹂其陈，〔射，而亦翻。蹂，人九翻。陈，读曰阵。〕因以锐师继之，林邑大败，俘馘万计。方引兵追之，屡战皆捷，过马援铜柱南，〔新唐书：林邑奔浪陀州，其南大浦有五铜柱山，形若倚盖，西重岩，东涯海，汉马援所植也。杜佑曰：林邑南水步二千余里，有西屠夷，马援所树两铜柱表界处也。铜柱山周十里，形如倚盖，西跨重岩，东临大海。宋白曰：马援讨交趾，自日南南行四百余里至林邑，又南行二千余里，有西屠夷国，援至其国，铸二铜柱于象林南界，与西屠夷分境。计交州至铜柱五千里。宋、杜之说，铜柱在林邑南，今此所记，则林邑在铜柱南。〕八日至其国都。夏，四月，梵志弃城走入海。方入城，获其庙主十八，皆铸金为之；刻石纪功而还。士卒肿死，死者什四五，方亦得疾，卒于道。〔卒，子恤翻。〕
初，尚书右丞李纲以异议忤杨素及苏威，〔数，色角翻。忤，五故翻。〕素荐纲于高祖，以为方行军司马。方承素意，屈辱之，几死。〔几，居希翻。〕军还，久不得调，〔调，徒钓翻。〕威复遣纲诣南海应接林邑，久而不召。纲自归奏事，威劾奏纲擅离所职，下吏按问；〔劾，户概翻，又户得翻。离，力智翻。下，遐嫁翻。〕会赦，免官，屏居于鄠。〔鄠县，属京兆郡。为李纲为何潘仁所逼致张本。屏，必郢翻。鄠，音户。〕
12五月，筑西苑，周二百里；〔与六典所纪小异。〕其内为海，周十余里；为蓬莱、方丈、瀛洲诸山，〔象海中山神山。〕高出水百余尺，，台观殿阁，罗络山上，向背如神。〔观，古玩翻。背，蒲妹翻。〕北有龙鳞渠，萦纡注海内。缘渠作十六院，门皆临渠，每院以四品夫人主之，〔内命妇之品视之品视百官。〕堂殿楼观，穷极华丽。宫树秋冬雕落，则翦彩为华业，缀于枝条，色渝则易以新者，常如阳春。沼内亦翦彩为荷芰菱芡，乘舆游幸，则去冰而布之。〔芰，奇寄翻。芡，，巨险翻。乘，绳证翻。去，羌吕翻。〕十六院竞以殽羞精丽相高，求市恩宠。上好以月夜从宫女数千骑游西苑，作清夜游曲，于马上奏之。〔用曹植「清夜游西园」之诗以名曲。好，呼道翻。骑，奇计翻。〕
13帝待诸王恩薄，多所猜忌；滕王纶、卫王集内自忧惧，呼术者问吉凶及章醮求福。或告其怨望菷诅，〔菷，职救翻。诅，庄助翻。〕有司奏请诛之；秋，七月，，丙午，诏除名为民，徙边郡。纶，瓒之子；集，爽之子也。〔瓒，高祖之母弟；爽，异母弟。瓒，藏旱翻。〕
14八月，壬寅，上行幸江都，〔考异曰：杂记作九月，今从隋帝纪及略记。〕发显仁宫，王弘遣龙舟奉迎。乙巳，上御小朱航，自漕渠出洛口，〔洛水入河之口。〕御龙舟。〔考异曰：略记云，「甲子，进龙舟。」按长历，是月戊子朔，无甲子。〕龙舟四重，高四十五尺，〔重，直龙翻。高，工号翻。考异曰：略记云高五丈，杂记言其制度尤详，今从之。〕长二百丈。〔【章：十二行本「丈」作「尺」；乙十一行本同；孔本同。】长，尺亮翻，〕上重有正殿、内殿、东．西朝堂，中二重有百二十房，皆饰以金玉，下重内侍处之。〔朝，直遥翻。处，直吕翻。〕皇后乘翔螭舟，制度差小，而装饰无异。别有浮景九艘，三重，皆水殿也。〔螭，丑知翻。艘，苏遭翻；下同。〕又有漾彩、朱鸟、苍螭、白虎、飞羽、青凫、陵波、五楼、道场、玄坛、板〔【章：十二行本「板」上有「楼船」二字；乙十一行本同；孔本同；张校同。】〕﨓、黄篾等数千艘，〔﨓，托盍翻。大船曰﨓。篾，音蔑。〕后宫、诸王公主、百官、僧、尼、道士、蕃客乘之，〔尼，女夷翻。〕及载内外百司供奉之物，共享挽船士八万余人，其挽漾彩以上者九千余人，谓之殿脚，皆以锦彩为袍。又有平乘、青龙、艨艟、艚礼、八棹、艇舸等数千艘，〔艨，莫公翻。艟，尺庸翻。艚，昨遭翻。礼，字书阙。棹，读曰棹。艇，徒顶翻。舸，贾我翻。〕并十二卫兵乘之，并载兵器帐幕，兵士自引，不给夫。舳舻相接二百余里，照耀川陆，骑兵翊两岸而行，〔舳舻，音逐卢。骑，奇寄翻；下同。〕旌旗蔽野。所过州县，五百里内皆令献食，多者一州至百轝，〔轝，音余。〕极水陆珍奇；后宫厌饫，将发之际，多弃埋之。〔饫，于据翻。〕
15契丹寇营州，〔辽西郡，置营州。契，欺讫翻，又音吃。〕诏通事谒者韦云起〔隋志：帝即位，增置谒者台，改内史省通事舍人为谒者台职，通事谒者员二十人，从六品。〕护突厥兵讨之，启民可汗发骑二万，受其处分。〔厥，九勿翻。可，从刊入声。汗，音寒。处，昌吕翻。分，扶又翻。〕云起分为二十营，四道俱引，营相去一里，不得交杂，闻鼓声而行，闻角声而止，自非公使，勿得走马，〔公使，谓公事使之。〕三令五申，击鼓而发。有纥干犯约，斩之，〔纥干，突厥小官。纥，下没翻。〕持首以徇。于是突厥将帅入谒，皆膝行股粟，莫敢仰视。〔将，即亮翻。帅，所类翻。〕契丹本事突厥，情无猜忌。云起既入其境，使突厥诈云杨柳城〔此古柳城也。隋志，辽西郡、营州，并治柳城县，乃龙城县。龙城本和龙城。自后魏以来，营州治焉。开皇元年，改为龙山县，十八年，改为柳城。〕与高丽交易，敢漏泄事实者斩。契丹不为备，去其营五十里，驰进袭之，尽获其男女四万口，杀其男子，以女子及畜产之半赐突厥，余皆收之以归。帝大喜，集百官曰：「云起用突厥平契丹，才兼文武，朕今自举之。」擢为治书侍御史。〔治，直之翻。〕
16初，西突厥阿波可汗为业护可汗所虏，〔见一百七十六卷陈长公祯明元年。〕国人立鞅素特勒之子，是为泥利可汗。泥利卒，子达漫立，号处罗可汗。其母向氏，〔向，式亮翻。〕本中国人，更嫁泥利之弟婆实特勒。〔更，工衡翻。〕开皇末，婆实与向氏入朝，〔朝，直遥翻。〕遇达头之乱，遂留长安，舍于鸿胪寺。〔鸿胪寺，主审客。胪，音闾。〕处罗多居乌孙故地，抚御失道，国人多叛，复为铁勒所困。〔复，扶又翻。〕铁勒者，匈奴之遗种，〔种，章勇翻。〕族类最多，有仆骨、同罗、契宓、薛延陀等部，其酋长皆号俟斤。〔酋，才由翻。长，知两翻；下同。俟，渠之翻。〕族姓虽殊，通谓之铁勒，大抵与突厥同俗，以寇抄为生，无大君长，分属东、西两突厥。是岁，处罗引兵击铁勒诸部，厚税其物，又猜忌薛延陀，恐其为变，集其酋长数百人，尽杀之。于是铁勒皆叛，立俟利发俟斤契苾歌楞为莫何可汗，〔苾，毗必翻。楞，卢登翻。〕又立薛延陀俟斤字也咥为小可汗，〔咥，昌粟翻，又徒结翻。〕与处罗战，屡破之。莫何勇毅绝伦，甚得众心，为邻国所惮，伊吾、高昌、焉耆皆附之。
二年〔（丙寅、六〇六）〕
1春，正月，辛酉，东京成，进将作大匠宇文恺位开府仪同三司。
2丁卯，遣十使并省州县。〔使，疏吏翻。〕
3二月，丙戍，诏吏部尚书牛弘等议定舆服、仪卫制度。〔考异曰：帝纪云「尚书令牛弘、礼部侍郎许善心」。按弘未尝为尚书令，善心于帝即位之初巳左迁。盖纪误也。〕以开府仪同三司何稠为太府少卿，使之营造，送江都。稠智思精巧，〔思，相吏翻。〕博览图籍，参会古今，多所损益；衮冕画日、月星、辰、皮弁用漆纱为之。〔书：「日、月、星、辰、山、龙、华虫作会。」周升日月于旌旗而阙三辰，今复古制。五经通义：弁高五寸，前后玉饰。诗云：「璯弁如星，」董巴曰：以鹿皮为之。何稠用漆纱，施象牙簪导。弁加簪导，自稠始也。〕又作黄麾三万六千人仗，〔黄麾仗，汔唐遵而用之，大朝会大驾。〕及辂辇车舆，皇后卤簿，百官仪服，，务为华盛，以称上意。〔称，尺证翻。〕课州县送羽毛，民求捕之，网罗被水陆，〔被，皮义翻。〕禽兽有堪氅毦之用者，殆无遗类。〔氅，昌两翻。毦，乃吏翻，羽毛饰也。〕鸟程有高树，〔鸟程，属湖州。郡国志曰：古鸟氏、程氏居此，能酝酒，故以名县。〕踰百尺，旁无附枝，上有鹊巢，民欲取之，不可上，〔上，时掌翻。〕乃伐其根；鹊恐杀其子，自拔氅毛投于地，时人或称以为瑞，曰：「天子造羽仪，鸟兽自献羽毛。」所役工十万余人，用金银钱帛巨亿计。帝每出游幸，羽仪填街溢路，亘二十余里。三月，庚午，上发江都，夏，四月，庚戍，自伊阙陈法驾，，备千乘万骑入东京。〔隋志：伊阙县，旧曰新城，开皇十八年更名，属河南郡，北至东京二百余里。乘，绳证翻。骑，奇寄翻。〕辛亥，御端门，〔唐六典：东京皇城南面三门；中曰端门。〕大赦，，免天下今年租赋。制五品已上文官乘车，在朝弁服，佩玉；〔隋志，五品已上服紫，自公已下佩水苍至。朝，直遥翻。〕武官马加珂，戴帻，服褶。〔珂，螺属，生海中，洁白如雪色。通俗文曰：马勒饰曰珂。温公类篇曰：鵰入海为珂。尔雅翼曰：珂，黄黑色，其骨白，可以饰马。此等饰非特取其容，兼取其声。故说文広苏切，，贝声也。董巴曰：帻起于秦人，施于武将。初为绛袹以表贵贱。珂，音丘何翻。褶，音习。〕文物之盛，近世莫及也。
4六月，壬子，以杨素为司徒；进封豫章王暕为齐王。〔暕，古限翻。〕
5秋，七月，庚申，制百官不得计考增级，必有德行、功能灼然显著者进擢之。〔行，下孟翻。〕帝颇惜名位，群臣当进职者，多令兼假而已；虽有阙员，留而不补。时牛弘为吏部尚书，不得专行其职，别敕纳言苏威、左翊卫大将军宇文述、〔帝改左、右卫为左、右翊卫。〕右骁卫大将军张瑾、〔骁，坚尧翻。〕内史侍郎虞世基、御史大夫裴蕴、黄门侍裴矩参掌选事，时人谓之「选曹七贵」。〔选，宣恋翻。〕虽七人同在坐，〔坐，徂卧翻。〕然与夺之笔，虞世基独专之，受纳贿赂，多者超越等伦，无者注色而已。〔注色入仕所历之色也。宋末参选者具脚色状，今谓之跟脚。〕蕴，邃之从曾孙也。〔裴邃为梁将，着功名。从，才用翻。〕
6元德太子昭自长安来朝，〔帝令昭留守长安。朝，音直遥翻。〕数月，将还，欲乞少留；〔少，诗沼翻。〕帝不许。拜请无数，体素肥，因致劳疾，甲戍，薨。〔考异曰：杂记云：「初，太子之遘疾也，时与杨素同在侍宴，帝既深忌于素，并起二扈同至，传酒者不悟是药酒，错进太子，既饮三日而毒发，下血二斗余。宫人闻素平常，殆知毒酒误饮太子，秘不敢言。太子知之，叹曰：『岂意代杨素死乎﹖命也！』数日而薨。后素亦竟以毒毙。」按他书皆无此说，盖时人见太子与素相继薨，妄有此论耳。〕帝哭之，数声而止，寻奏声伎，无异平日。〔伎，渠绮翻。〕
7楚景武公杨素，虽有大功，特为帝所猜忌，外示殊礼，内情甚薄。太史言隋分野有大丧，乃徙素为楚公，意言楚与隋同分，欲以厌之。〔分，扶问翻。厌，于业翻。〕素寝疾，帝每令名医诊候，赐以上药，然密问医者，恒恐不死。〔诊，章忍翻。恒，户登翻。〕素亦自知名位已极，不肯饵药，亦不将慎，谓其弟约曰：「我岂须更活邪！」乙亥，素薨，赠太尉公、弘农等十郡太守，葬送甚盛。〔邪，音耶。守，式又翻。〕
8八月，辛卯，封皇孙倓为燕王，侗为越王，〔倓，徒甘翻。燕，因肩翻。侗，他红翻。〕侑为代王，皆昭之子也。
9九月，乙丑，立秦孝王子浩为秦王。〔帝弟秦王俊谥秦孝王。〕
10帝以高祖末年，法令峻刻，冬，十月，诏改修律令。
11置洛口仓于巩东南原上，〔巩县，属河南郡。洛水至巩县入河，谓之洛口。〕筑仓城，周回二十余里，穿三千窖，〔窖，工孝翻。〕窖容八千石以还，置监官并镇兵千人。〔监，古衔翻。〕十二月，置回洛仓于洛阳北七里，仓城周回十里，穿三百窖。
12初，齐温公之世，〔齐王纬，周封为温公。〕有鱼龙、山车等戏，谓之散药，〔散，悉亶翻。〕周宣帝时，郑译奏征之。〔见一百七十四卷陈高宗太建十一年。散，悉亶翻。〕高祖受禅，命牛弘定药，非正声清商及九部四舞之色，悉放遣之。〔正声，谓郑译等所定之药也。开皇九年，平陈，置清商署，管宋、齐旧乐，即清乐也。杜佑曰：清乐者，其始即清商三调是也，并汉氏以来旧典，乐器形制并歌章古调，与魏三祖所作者，皆备于史籍；属晋朝迁播，夷、羯窃据，其音分散。苻坚平张氏，于凉州得之，宋武平关中，因而入南。及隋平陈后，文帝听而善其节奏，曰：此华夏正声也。因置清商署，总谓之清乐。帝定清乐、西凉、龟兹、天竺、康国、疏勒、安国、高丽、礼毕为九部。又，开皇定令，牛弘请存鞞、铎巾、拂四舞，与诸伎并陈，因谓之四舞。〕帝以启民可汗将入朝，欲以富乐夸之。太常少卿裴蕴希旨，奏括天下周、齐、梁、陈乐家子弟皆为乐户；〔可，，从刊入声。汗，音寒。朝，直遥翻。富乐，音洛。少，始照翻。〕其六品以下至庶人，有善音乐者，皆直太常。帝从之。于是四方散乐，大集东京，阅之于芳华苑积翠池侧。〔芳华苑，盖即西苑。〕有舍利兽先来跳跃，激水满衢，鼋鼍龟虌水人虫鱼，徧覆于地。〔覆，敷又翻。〕又有鲸鱼喷雾翳日，，倏忽化成黄龙，长七八丈。〔长，直亮翻。〕又二人戴竿，上有舞者，欻然腾过，左右易处。〔欻，许勿翻。〕又有神虌负山，幻人吐火，千变万化。伎人皆衣锦绣缯彩，〔伎，渠绮翻。衣，于既翻。〕舞者鸣环佩，缀花毦；〔毦，乃吏翻。〕课京兆、河南制其衣，两京锦彩为之空竭。〔为，于伪翻。〕帝多制艳篇，令乐正明达造新声播之，音极哀怨。〔隋制，太乐署、清商署各有乐师员，帝改乐师为乐正，置员十人。〕帝甚悦，谓明达曰：「齐氏偏偶，乐工曹妙达犹封王；〔隋志：齐后主赏胡、戎乐，耽爱无已，于是繁手淫声，争新哀怨，故曹妙达、安马驹之徒，至有封王、开府。炀帝溺于淫声，以亡国自况，淫昏甚矣。〕我今天下大同，方且贵汝，宜自修谨！」
三年〔（丁卯、六〇七）〕
1春，正月，朔旦，大陈文物。时突厥启民可汗入朝，见而慕之，请袭冠带，帝不许。明日，又率其属上表固请，〔厥，九勿翻。可，从刊入声。汗，音寒。帅，读曰率。上，时掌翻。〕帝大悦，谓牛弘等曰：「今衣冠大备，致单于解辫，卿等功也！」〔单，音蝉。〕各赐帛甚厚。
2三月，辛亥，帝还长安。
3癸丑，帝使羽骑尉朱宽入海〔开皇六年，置武骑、屯骑、骁骑、游骑、飞骑、云骑、羽骑八尉。羽骑，从九品。骑，奇寄翻。〕求访异俗，，至流求国而还。〔隋书：流求国居海岛之中，当建安郡东，水行五日而至。是后陈棱自义安击流求，至高华屿，又东行二日至﨏鼊屿，又一日便至流水。还，从宣翻，又音如字。〕
4初，云定兴、阎毗坐媚事太子勇，与妻子皆没官为奴婢。〔容事上卷开皇二十年。〕上即位，多所营造，闻其有巧思，〔思，相吏翻。〕召之，使典其事，以毗为朝请郎。〔开皇置八郎，朝请，第三。朝，直遥翻。〕时宇文述用事，定兴以明珠络帐赂述，并以奇服新声求媚于述；述大喜，兄事之。上将有事四夷，大作兵器，述荐定兴可使监造，上从之。〔监，古衔翻。〕述谓定兴曰：「兄所作器仗，并合上心，而不得官者，为长宁兄弟犹未死耳。」定兴曰：「此无用物，何不劝上杀之。」述因奏：「房陵诸子〔废太子勇，追封房陵王。〕年并成立，今欲兴兵诛讨，若使之从驾，则守掌为难；若留于一处，又恐不可。进退无用，请早处分。」〔处，昌吕翻。分，扶问翻。〕帝然之，乃鸩杀长宁王俨，分徙其七弟于岭表，仍遣间使于路尽杀之。〔间，古苋翻。使，疏吏翻。〕襄城王恪之妃柳氏自杀以从恪。
5夏，四月，庚辰，下诏欲安辑河北，巡省赵、魏。〔省，悉景翻。〕
6牛弘等造新律成，凡十八篇，谓之大业律；始颁行之。民久厌严刻，喜于宽政。其后征役繁兴，民不堪命，有司临时迫胁以求济事，不复用律令矣。〔复，，扶又翻，又音如字。〕旅骑尉刘炫预修律令，弘尝从容问炫曰：〔骑，奇寄翻。炫，荧绢翻。从，千容翻。〕「周礼士多而府史少，〔少，诗沼翻。〕今令史百倍于前，减则不济，其故何也﹖」炫曰：「古人委任责成，岁终考其殿最，〔殿，丁旬翻。〕案不重校，〔重，直龙翻。〕文不繁悉，府史之任，掌要目而已。今之文簿，恒虑覆治，〔治，直之翻。〕若锻炼不密，则万里追证百年旧案。故谚云：『老吏抱案死。』事繁政弊，职此之由也。」弘曰：「魏、齐之时，令史从容而已，今则不遑宁处何故：」〔处，昌吕翻。〕炫曰：「往者州唯置纲纪，〔此纲纪，谓长史、司马。〕郡置守、丞，县置令而已。其余具僚则长官自辟，〔长，知两翻。〕受诏赴任，每州不过数千。今则不然，大小之官，悉由吏部，纤介之迹，皆属考功。〔考功侍郎，掌内外文武官吏之功课，皆具录当年功过行能而考校之。〕省官不如省事，官事不省而望从容，其可得乎！」弘善其言而不能用。
7壬辰，改州为郡；改度量权衡，并依古式。改上柱国以下官为大夫；〔旧上柱国下至都督凡十一等，今改为光录、左．右光禄、金紫．银青光禄、正议、通议、朝请、朝散九大夫。〕置殿内省，〔殿内省，掌诸供奉。〕与尚书、门下、内史、秘书为五省；增谒者、司隶台，〔谒者台，掌受诏劳问、出使慰抚、持节察按及受冤枉而申奏之。司隶台，掌诸巡察。〕与御史为三台；分太府寺置少府监，〔太府等，止掌左．右藏、黄藏，其尚方、司织、司染、铠甲、弓弩、掌冶皆属少府监。少，始照翻。〕与长秋、国子、将作、都水为水监；改内侍省为长秋监。〕又增改左、右翊卫等为十六府；〔改左、右卫为左、右翊卫，左、右备身为左、右骁卫，左、右武卫依旧名，改领军为左、右屯卫，加置左、右御卫，改左、右武候为左、右候卫：是为十二卫。改领左、右府为左、右备身府，左、右监门依旧名，凡十六府。〕废伯、子、男爵，唯留王、公、侯三等。
8丙寅，车驾北巡；己亥，顿赤岸泽。五月，丁巳，〔【章：十二行本「巳」作「酉」；乙十一行本同；孔本同。】〕突厥启民可汗遣其子拓特勒来朝。〔厥，九勿翻。可，从刊入声。汗，音寒。朝，直遥翻。〕戊午，发河北十余郡丁男凿太行山，达于并州，以通驰道。〔行，户刚翻。〕丙寅，启民遣其兄子毗黎伽特勒来朝。〔伽，求加翻。〕辛未，启民遣使请自入塞奉迎舆驾，〔使，疏吏翻。〕上不许。
9初，高祖受禅，唯立四亲庙，同殿异室而已〔四亲庙：一曰皇高祖太原府君庙，二曰皇曾祖康王庙，三曰皇祖献王庙，四曰皇考太祖武元皇帝庙。〕帝即位，命有司仪七庙之制。礼部尚书摄太常少卿许善心等〔时定制，尚书省六部各侍郎一人，以贰尚书之职；诸曹侍郎并改为郎。〕奏请为太祖、高祖各立一殿，〔为，于伪翻。〕准周文、武二祧，与始祖而三，〔祧，土雕翻。〕余并分室而祭，从迭毁之法。至是，有司请如前议，于东京建宗庙。帝谓秘书监柳﨟：〔﨟，，与辩同。〕「今始祖及二祧已具，后世子孙处朕何所﹖」〔处，昌吕翻。〕六月丁亥，诏为高祖建别庙，仍修月祭礼。既而方事巡幸，竟不果立。
10帝过鴈门〔帝改代州为鴈门郡。〕鴈门太守丘和〔守，手又翻。〕献食甚精；至马邑，〔帝改朔州为马邑郡。〕马邑太守杨廓无所献，帝不悦。以和为博陵太守，〔改定州为博陵郡。丘和自边郡迁内郡，以示赏也。〕仍使廓至博陵观和为式。由是所至献食，竞为丰侈。
戊子，车驾顿榆林郡。〔时改胜州为榆林郡。〕帝欲出塞耀兵；径突厥中，指于涿郡，〔厥，九勿翻。时改幽州为涿郡。〕恐启民惊惧，先遣武卫将军长孙晟谕旨。〔长，知两翻。晟，承正翻。〕启民奉诏，因召所部诸国悉、霫、室韦等酋长数十人咸集。〔霫，居鲜卑故地，保冷陉山南奥支水。室韦，契丹之类也；其南者为契丹，其北者为室韦。新唐书：室韦，盖丁零苗裔也，地据黄龙北，傍峱越河。霫，而立翻。酋，才用翻。长，知两翻。〕晟见牙帐中草秽，欲令启民亲除之，示诸部落，以明威重，乃指帐前草曰：「此根大香。」启民遽嗅之，〔嗅，许救翻。〕曰：「殊不香也。」晟曰：「天子行幸所在，诸侯躬自洒扫，耕除御路，以表至敬之心；今牙内芜秽，谓是留香草耳！」启民乃悟曰：「奴之罪也！奴之骨肉皆天子所赐，得效筋力，岂敢有辞。特以边人不知法耳，赖将军教之；将军之惠，奴之幸也。」遂拔所佩刀，自芟庭草。〔芟，所衔翻。〕其贵人及诸部争效之。于是发榆林北境，至其牙，东达于蓟，〔涿郡治蓟。〕长三千里，〔长，直亮翻。〕广百步，〔广，古旷翻。〕举国就役，开为御道。帝闻晟策，益嘉之。
丁酉，启民及义成公主来朝行宫。〔朝，直遥翻。〕己亥，吐谷浑、高昌并遣使入贡。〔吐，从暾入声。谷，音浴。使，疏吏翻。〕
甲辰，上御北楼观渔于河，以宴百僚。定襄太守周法尚朝于行宫〔改云州为定襄郡。守，式又翻。〕太府卿元寿言于帝曰：「汉武出关，旌旗千里。〔事见二十卷汉武帝元封元年。〕今御营之外，请分为二十四军，日别遣一军发，相去三十里，旗帜相望，钲鼓相闻，首尾相属，〔帜，昌志翻。钲，音征。属，之欲翻。〕千里不绝，此亦出师之盛者也。」法尚曰：「不然，兵亘千里，动间山川，〔间，古苋翻。〕猝有不虞，四分五裂；腹心有事，首尾未知，道路阻长，难以相救，虽有故事，乃取败之道也。」帝不怿，曰：「卿意如何﹖」法尚曰：「结为方陈，〔陈，读曰阵。〕四面外拒，六宫及百官家属并在其内；若有变起，所当之面，即令抗拒，内引奇兵，出外奋击，车为壁垒，重设钩陈，〔钩陈，曲陈如钩，象天之钩陈星。重，直龙翻。陈，如字。〕此与据城，理亦何异！若战而捷，抽骑追奔〔骑，奇计翻。〕万一不捷，屯营自守，臣谓此万全之策也。」帝曰：「善！」因拜法尚左武卫将军。
启民可汗复上表，，以为「先帝可汗怜臣，赐臣安义公主，种种无乏。〔可，从刊入声。汗，音寒。复，扶又翻。上，时掌翻。种，章勇翻。〕臣兄弟嫉妒，共欲杀臣。臣当是时，走无所适，仰视唯天，俯视唯地，奉身委命，依归先帝。先帝怜臣且死，养而生之，以臣为大可汗，还抚突厥之民。〔事见一百七十八卷开皇十九年。厥，九勿翻。〕至尊今御天下，还如先帝养生臣及突厥之民，种种无乏。臣荷戴圣恩，〔荷，下可翻。〕言不能尽。臣今非昔日突厥可汗，乃是至尊臣民，愿率部落变改衣服，一如华夏。」〔帅，读曰率。夏，户雅翻。〕帝以为不可。秋，七月，辛亥，赐启民玺书，谕以「碛北未静，犹须征战，〔玺，斯氏翻。碛，七亦翻。〕但存心恭顺，何必变服﹖」
帝欲夸示突厥，令宇文恺为大帐，其下可坐数千人；甲寅，帝于城东御大帐，备仪卫，宴启民及其部落，作散乐。〔散，昔亶翻。〕诸胡骇悦，争献牛羊驼马数千万头。帝赐启民帛二千〔【章：十二行本「千」作「十」；孔本同；张校同。】〕万段，其下各有差。又赐启民路车乘马，鼓吹幡旗，〔乘，，绳证翻。吹，昌瑞翻。〕赞拜不名，位在诸侯王上。
又诏发丁男百余万筑长城，西拒榆林，东至紫河。〔隋志：定襄郡大利县有阴山，有紫河。通典：紫河发源朔州善阳县。金河上承紫河。〕尚书左仆射苏威谏，上不听，筑之二旬而毕。帝之征散乐也，太常卿高颎谏，不听。颎退，谓太常丞李懿曰：「周天元以好乐而亡，殷鉴不远，安可复尔！」〔好，呼到翻。复，扶又翻；下同。〕颎又以帝遇启民过厚，谓太府卿何稠曰：「此虏颇知中国虚实，山川险易，〔易，以鼓翻。〕恐为后患。」又谓观王雄曰：〔雄自安德郡王改封观王。观，古玩翻。〕「近来朝廷殊无纲纪。」礼部尚书宇文鹱私谓颎曰：「天元之侈，以今方之，不亦甚乎﹖」又言：「长城之役，幸非急务。」光禄大夫贺若弼亦私议宴可汗太侈。并为人所奏。帝以为诽谤朝政，丙子，高颎、宇文鹱、贺若弼皆坐诛，〔鹱，古弼字。若人者翻。朝，直遥翻；下同。〕颎诸子徙边，弼妻子没官为奴婢。事连苏威，亦坐免官。颎有文武大略，明达世务，自蒙寄任，竭诚尽节，进引贞良，以天下为己任；苏威、杨素、贺若弼、韩擒虎皆颎所推荐，自余立功立事者不可胜数；〔胜，音升。〕当朝执政将二十年，朝野推服，物无异议，海内富庶，颎之力也。及死，，天下莫不伤之。先是，萧琮以皇后故，甚见亲重，〔先，昔荐翻。〕为内史令，改封梁公，宗族缌痲以上，皆随才擢用，诸萧昆弟，布列朝廷。琮性澹雅，不以职务为意，身虽羇旅，见北间豪贵，无所降下。〔澹，徒览翻。下，遐嫁翻。〕与贺若弼善，弼既诛，又有童谣曰：「萧萧亦见复起。」帝由是忌之，遂废于家，未几而卒。〔几，居岂翻。卒，子恤翻。〕
11八月，壬午，车驾发榆林，历云中，泝金河。〔隋志：榆林郡有金河县。杜佑曰：单于都护府，秦、汉云中郡地也，治金河县。县有金河，上承紫河。宋白曰：金河县即汉盛乐县地。〕时天下承平，百物丰实，甲士五十余万，马十万匹，旌旗辎重，千里不绝。〔重，直用翻。〕令宇文恺等造观风行殿，上容侍卫者数百人，离合为之，下施轮轴，倏忽推移。又作行城，周二千步，以板为干，衣之以布，〔衣，于既翻。〕饰以丹青，楼橹悉备。胡人惊以为神，每望御营，十里之外，屈膝稽颡，无敢乘马。〔稽，音启。〕启民奉庐帐以俟车驾；乙酉，帝幸其帐，启民奉觞上寿，跪伏恭甚，〔上，时掌翻；下同。〕王侯以下袒割于帐前，〔袒而割肉。〕莫敢仰视。帝大悦，赋诗曰：「呼韩顿颡至，屠耆接踵来；何如汉天子，空上单于台！」〔上，时掌翻。单，音蝉。〕皇后亦幸义成公主帐。帝赐启民及公主金瓮各一，并衣服被褥锦彩，特勒以下，受赐各有差。帝还，启民从入塞，己丑，遣归国。
癸巳入楼烦关；〔楼烦郡治静乐县，县有关官。〕壬寅，至太原，诏营晋阳宫。帝谓御史大夫张衡曰：「朕欲过公宅，可作朕作主人。」〔过，工禾翻。为，于伪翻。〕衡乃先驰至河内，具牛酒。〔张衡，河内人。帝改怀州为河内郡。〕帝上太行，开直道九十里，〔开直道抵张衡所居。行，户刚翻。〕九月，己未，至济源，〔开皇十六年置济源县，属河内郡。济，子礼翻。〕幸衡宅。帝悦其山泉，留宴三日，赐赉甚厚。衡复献食，〔赉，来代翻。复，扶又翻。〕帝令颁赐公卿，下至卫士，无不沾洽。己巳，至东都。
12壬申，以齐王暕为河南尹；癸酉以民部尚书杨文思为纳言。
13冬，十月，敕河南〔【章：十二行本「南」作「北」；乙十一行本同；孔本同。】〕诸郡送一艺户东部三千余家，置十二坊于洛水南以处之。〔艺户，谓其家以伎艺名者。陪，助也。处，昌吕翻。〕
14西域诸胡多至张掖交市，〔帝改甘州为张掖郡。交市，，为亘市也。〕帝使吏部侍郎裴矩掌之。矩知帝好远略，商胡至者，矩诱访诸国山川风俗，王及庶人仪形服饰，撰西域图记三卷，，合四十四国，入朝奏之。〔好，呼报翻。诱，音酉。撰，士免翻。朝，直遥翻；下同。〕仍别造地图，穷其要害，从酉倾以去，〔西倾山，在陇西临洮县西南，洮水之所出也。〕纵横所亘，将二万里，发自敦煌，〔帝改瓜州为敦煌郡。敦，徒门翻。〕至于西海，〔此西海在条之西。〕凡为三道，北道从伊吾，中道从高昌，南道从鄯善，〔伊吾，唐为伊州。高昌，唐为西州。鄯善，唐为纳缚波地。鄯，时战翻。〕总凑敦煌。且云：「以国家威德，将士骁雄，〔将，，即亮翻。骁，坚尧翻。〕泛蒙汜而越昆仑，易如反掌。〔蒙汜，蒙谷之水也，日所入处。史记禹本纪言河出昆仑。汜，祥里翻。昆，卢昆翻。〕今并因商人密送诚款，引领翘首，愿为臣妾。若服而抚之，务存安辑，皇华遣使，弗动兵车，诸蕃既从，浑、厥可灭，混壹戎、夏，其在兹乎！」〔浑、厥，谓吐谷浑、突厥也。使，疏吏翻。厥，九勿翻。夏，户雅翻。〕帝大悦，赐帛五百段，，日引矩至御至亲问西域事。矩盛言「胡中多诸珍宝，吐谷浑易可并吞。」〔谷，音浴。易，戈鼓翻。〕帝于是慨然慕秦皇、汉武之功，甘心将通西域；四夷经略，咸以委之。以矩为黄门侍郎，复使至张掖，引致诸胡，啖之以利，劝令入朝。〔复，扶又翻。啖，徒滥翻，又徒览翻。〕自是西域胡往来相继，所经郡县，疲于送迎，糜费以万万计，卒令中国疲弊以至于亡，〔卒，子恤翻。〕皆矩之唱导也。
铁勒寇边，帝遣将军冯孝慈出敦煌击之，不利。铁勒寻遣使谢罪，请降；〔降，户刚翻。〕帝使裴矩慰抚之。
资治通鉴卷第一百八十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
隋纪五〔起着雍执徐（戊辰），尽玄默涒难（壬申），凡五年。〕
炀皇帝上之下
大业四年〔（戊辰、六〇八）〕
1春，正月，乙巳，诏发河北诸军百余万穿永济渠，引沁水南达于河，北通涿郡。〔班志：沁水出上党谷远县羊头山世靡谷。师古曰：今至怀州武陟县界入河。谷远，隋为沁源县。沁，七鸩翻。考异曰：杂记：「三年六月，敕开永济渠，引汾水入河，于汾水东北开渠，合渠水至于涿郡二千余里，通龙舟。」按永济渠即今御河，未尝通汾水，杂记误也。〕丁男不供，始役妇人。
2壬申，以太府卿元寿为内史令。
3裴矩闻西突厥处罗可汗思其母，请遣使招怀之。二月，己卯，帝遣司朝谒者崔君肃赍诏书慰谕之。〔帝置谒者台夫人一人，置司朝谒者二人以贰之。处，昌吕翻。厥，九勿翻。可，从刊入声。汗，音寒。使，疏吏翻。朝，直遥翻。考异曰：隋帝纪作「崔毅」，今从西突厥传。〕处罗见君肃甚倨，受诏不肯起，君肃谓之曰：「突厥本一国，中分为二，每岁交兵，积数十岁而莫能相灭者，明知其势敌耳。然启民举其部落百万之众，卑躬折节，入臣天子者，其故何也﹖〔折，而列翻。〕正以切恨可汗，不能独制，欲欲借兵于大国，共灭可汗耳。群臣咸欲从启民之请，天子既许之，师出有日矣。顾可汗母向夫人〔可，从刊入声。汗，音寒。向，式亮翻。〕惧西国之灭，旦夕守阙，哭泣哀祈，匍匐谢罪，请发使召可汗，令入内属。天子怜之，故复遣使至此。〔匍，音蒲。匐，蒲北翻。使，疏吏翻；下同。令，力丁翻。复，扶又翻。〕令可汗乃倨慢如此，则向夫人为诳天子，〔诳，居况翻。〕必伏尸都市，传首虏庭。〔虏庭，谓启民庭。〕发大隋之兵，资东国之众，左提右挈以击可汗，亡无日矣！柰何爱两拜之礼，绝慈母之命，惜一语称臣，使社稷为墟乎！」处罗矍然而起，〔处，昌吕翻。矍，居缚翻。〕流涕再拜，跪受诏书，因遣使者随君肃贡汗血马。
4三月，壬戍，倭王多利思比孤〔隋书：倭国在百济、〔新罗东南，水陆三千里，于大海之中，依山岛而居；都于邪靡堆，则魏志所谓邪马台者也，在会稽之东，与儋耳相近。杜佑曰：倭在带方东南大海中，去辽东万二千里，大较在闽川、会稽之东，亦与朱崖、儋耳相近，自谓太伯之后。一名日本，自云国在日边，因以为称，倭，乌禾翻。〕入〔【章：十二行本「入」上有「遣使」二字；乙十一行本同；孔本同；张校同。】〕贡，遣帝书曰：〔遗，手季翻。〕「日出处天子致书日没处天子无恙。」〔恙，余亮翻。〕帝览之，不悦，谓鸿胪卿曰：〔胪，凌如翻。〕「蛮夷书无礼者，勿复以闻。」〔复，扶又翻。〕
5乙丑，车驾幸五原，〔帝改丰州为五原郡。〕因出塞巡长城。〔去年所筑者。〕行宫设六合板城，〔隋志：帝北巡出塞，行宫设六合城，方一百二十步，高四丈二尺。六合，以木为之，方一尺，外面一方有板，离合为之，涂以青色。垒六板为城，高三丈六尺，上加女墙，板高六尺，开南北门。又于城四角起楼敌二，门观、门楼槛皆丹青绮画。又造六合殿、千人帐，载以枪车，车载六合三板。其车軨解合交叉，即为马枪，皆车上张幕，幕下张平一弩传矢，五人更守。两车之间，施车軨马枪，皆外其辕，以为外围。次内布铁菱，次内施蛰鞬。中施弩床，长六尺，阔三尺；杅床陛插铁锥，皆长五寸，谓之虾须，皆施机关，张则锥皆外向。其床上施旋机弩，以绳连弩机，人从外来，触绳则弩机旋转，向触所而发。其外又以矰周围行宫二丈，一铃一柱，柱举矰，去地二尺五寸。当行宫南北门旋槌磬，连矰，以机发之，有人触矰，则众铃发响，槌击两磬，以知所警，名为击磬。考异曰：杂记云，「帝幸启民帐时造行城，周二千步，高二十余丈。」今从隋礼仪志。〕载以枪车。每顿舍，则外其辕以为外围，内布铁菱；〔尔雅翼曰：今军旅以铁作茨，以布敌路，谓之铁蒺蔾。或云：铁蒺蔾菱角，起于炀帝征辽为之。然六韬中已有此物，朝错传谓之渠答。〕次施弩床，皆插钢锥，〔钢，音刚；精铁也。〕外向；上施旋机弩，以绳连机，人来触绳，则弩机旋转，向所触而发。其外又以矰周围，施铃、槌盘以知所警。〔矰，作滕翻。槌，直追翻。〕
6帝募能通绝域者，屯田主事常骏等请使赤土，〔屯田曹，属工部尚书。尚书诸曹各有主事，流外吏职也。隋书：赤土国，扶南之别种，在南海中，水行百余日而达；所都土色多赤，因以为号。杜佑曰：崖州直南水行，便风十余日到赤土国。其国到五月日亭午，物影都在南。一日三食，饭皆旋炊；不然，逡巡过时，即便臭败，热气特甚。使，疏利翻。〕帝大悦，丙寅，命骏赍物五千段，以赐其主。赤土者，南海中远国也。
7帝无日不治宫室，〔治，直之翻。〕两京及江都，苑囿亭殿虽多，久而益厌，每游幸，左右顾瞩，〔瞩，之欲翻。〕无可意者，不知所适。乃备责天下山川之图，躬自历览，以求胜地可置宫苑者。夏，四月，诏于汾州之北汾水之源，营汾阳宫。〔隋志：楼烦郡汾源县，旧岢岚也，大业四年，改为静乐，有汾阳宫、管涔山、天水、汾水。十三州志：汾水出武州之燕京山，管涔之异石也。水经注，燕京山上有大池，世谓之天池。按炀帝起汾阳宫环天池，详见后五台注。〕
8初，元德太子薨，〔见上卷二年。〕河南隐齐王暕次当为嗣，元德吏兵二万余人，悉隶于暕，暕，古限翻。〕帝为之妙选辽属，〔为，于伪翻。〕以光禄少卿柳謇之为齐王长史，〔少，始照翻。謇，九辇翻。长，知两翻。〕旦戒之曰：「齐王德业修备，富贵自锺卿门；〔锺，聚也。〕若有不善，罪亦相反。」謇之，庆之从子也。〔柳庆事宇文泰。从，才用翻。〕暕宠遇日隆，百官趋谒，暕咽道路。暕以是骄恣，昵近小人，〔阗，田年翻。近，其靳翻。〕所为多不法。遣左右乔令则、库狄仲锜、〔库狄，复姓。锜，鱼岂翻。〕陈智伟求声色。令则等因此放纵，访人家有美女，辄矫暕命呼之，载入暕弟，淫而遣之。仲锜、智伟诣陇西，挝炙诸胡，责其名马，〔帝改渭州为陇西郡。挝，侧瓜翻。〕得数匹以进暕；暕令还主，仲锜等诈言王赐、取归其家，暕不知也。乐平公主尝奏帝，言柳氏女美，〔乐平公主，周天后也。乐，音洛。〕帝未有所答。久之，主复以柳氏进暕，〔复，扶又翻。〕暕纳之。其后，帝问主：「柳氏女安在﹖」主曰：「齐王所。」帝不悦。暕从帝幸汾阳宫，大猎，诏暕以千骑入围，〔骑，奇寄翻。〕暕大获麋鹿以献；而帝未有得也，乃怒从官，皆言为暕左右所遏，兽不得前。〔从，才用翻。〕帝于是发怒，求暕罪失。时制：县令无故不得出境；有伊阙令皇甫诩，得幸于暕，违禁，携之至汾阳宫。御史韦德裕希旨劾奏暕，〔劾，户概翻，又户得翻。〕帝令甲士千余人大索暕第，〔令力丁翻。索，山客翻。〕因穷治其事。〔治，直之翻。〕暕妃韦氏早卒，〔卒，子恤翻。〕暕与妃姊元氏妇通，产一女。暕召相工〔相，息亮翻。〕令徧视后庭，相工指妃姊曰：「此产子者当为皇后。」暕以元德太子有三子，〔三子：侑、倓、侗。〕恐不得立，阴挟左道为厌胜，〔厌，于业翻。〕至是皆发。帝大怒，斩令则等数人，赐妃姊死，暕府皆斥之边远。柳謇之坐不能匡正，除名。〔謇，九辇翻。〕时赵王杲尚幼，帝谓侍臣曰：「朕唯有暕一子，不然省，当肆诸市朝以明国宪。」暕自是恩宠日衰，虽为京尹，不复关预时政。帝恒令虎贲郎将一人监其府事，〔帝制十二卫，每卫置护军四人，掌副贰将军，无则一人摄，寻改护军为虎贲郎将，正四品。朝，直遥翻。复，扶又翻。恒，户登翻。令，力丁翻。贲，音奔。将，即亮翻。监，古衔翻。〕暕有微失，虎贲辄奏之。帝亦常虑暕生变，所给左右，皆以老弱，备员而已。太史令庾质，季才之子也，其子为齐王属，〔隋王府有掾有属。〕帝谓质曰：「汝不能一心事我，乃使儿事齐王，何向背如此！」〔背，蒲妹翻。〕对曰：「臣事陛下，子事齐王，实是一心，不敢有二。」帝犹怒，出为合水令。〔开皇十六年，置合水县，为庆州治所，帝改庆州为弘化郡，唐改合水县为安化。〕
9乙卯，诏以突厥启民可汗〔厥，九勿翻。可，从刊入声。汗，音寒。〕遵奉朝化，思改戎俗，宜于万寿戍置城造屋，其帷帐床褥以上，务从优厚。
10秋，七月，辛巳，发丁男二十余万筑长城，自榆谷而东。〔此榆谷当在榆林西。〕
11裴矩说铁勒，〔说，式芮翻。〕使击吐谷浑，大破之。吐谷浑可汗伏允东走，入西平境内，〔帝改鄯州为西平郡。吐，读暾入声。谷，音浴。可，从刊入声。汗，音寒。〕遣使请降求救；帝遣安德王雄出浇河，〔前已书观王雄，此复书安德王雄何也﹖按雄传，雄从帝征吐谷浑还，方徙封观王，高颎诛之时，雄尚书安德王，通鉴因旧史成文而书之耳。帝改廓州为浇河郡。使，疏吏翻。降，户江翻。浇，谷尧翻。〕许公宇文述出西平迎之。〔宇文述封许国公。〕述至临羌城，〔汉临羌县城也。〕吐谷浑胃述兵盛，不敢降，帅众西遁；〔帅，读曰率。〕述引兵追之，拔曼头、赤水二城，〔隋志：帝平吐谷浑，置河源郡于古赤水城，管下有曼头城。曼，音万。〕斩三千余级，获其王公以下二百人，虏男女四千口还。〔还，从宣翻，又如字；下同。〕伏允南奔雪山，〔此即蜀西山之西雪山也。〕其故地皆空，东西四千里，南北二千里，皆为隋有，置州、〔【章：十二行本「州」作「郡」；乙十一行本同；孔本同。】〕县、镇、戍，〔置鄯善、且末、西海、河源四郡，显武、济远、伏戎、宣德、威定、远化、赤水等县。志云，置于五年。〕天下轻罪徙居之。
12八月，辛酉，上亲祀恒岳，〔恒岳，北岳恒山。恒，户登翻。〕赦天下。河北道郡守毕集，〔守，式又翻。〕裴矩所致西域十余国皆来助祭。〔考异曰：裴矩传云「三年」，误也。今从帝纪。〕
13九月，辛未，征天下鹰师悉集东京。〔鹰师，善调习鹰集者也。〕至者万余人。
14冬，十月，乙卯，颁新式。〔去年四月壬辰，改度量权衡，并依古式，今颁于天下。〕
15常骏等至赤土境，赤土王利富遣使三十舶迎之，进金谫以缆骏船，〔使，疏吏翻；下同。舶，莫百翻。谫，苏果翻。〕凡泛海百余日，入境月余，乃至其都。〔赤土所都名僧祇城。〕其王居处〔处，昌吕翻。〕器用，穷极珍丽，待使者礼亦厚，遣其子那邪随骏入贡。〔迦，音加。〕
16帝以右翊卫将军河东薛世雄为玉门道行军大将，〔帝改蒲州为河东郡。隋志：玉门县属敦煌郡。改曰：世雄击伊吾，帝纪无之。本传前有从帝征吐谷浑，然云，「岁余，以世雄为玉门大将，与突厥启民可汗击伊吾。」然则似在大业六、七年也。按是时启民已卒，伐吐谷浑之岁，伊吾吐屯设献地数千里，恩宠甚厚，隋何故伐之！今移置献地之前。〕师出玉门，启民不至。世雄孤军度碛，伊吾初谓隋军不能至，皆不设备；闻世雄已度碛，大惧，请降。〔流沙亦谓之碛。碛，七迹翻。降，户江翻。〕世雄乃于汉故伊吾城东筑城，留银青光禄大夫王威以甲卒千余人戍之而还。〔还，从宣翻，又音如字。〕
五年〔（己巳、六〇九）〕
1春，正月，丙子．改东京为东都。
2突厥启民可汗来朝，礼赐益厚。〔厥，九勿翻。可，从刊入声。汗，音寒。朝，直遥翻。〕
3癸未，诏天下均田。
4戊子，上自东都西还。
5己丑，制民间铁叉、搭钩、蘒刃之类皆禁之。〔搭，多腊翻。蘒，作管翻。〕
6二月，戊申，车驾至西京。
7三月，己巳，西巡河右；乙亥，幸扶风旧宅。〔河右，河西武威诸郡地。帝改崎州为扶风郡。〕夏，四月，癸亥，出临津关，〔临津关当在枹罕界，临河津。水经注：河水自浇河东流，巡邯川城南，又东径临津城北，白土城南，为缘河济渡之地。〕渡黄河，至西平，陈兵讲武，将击吐谷浑。五月，乙亥，上大猎于拔延山，〔隋志：西平郡化隆县有拔延山。杜佑曰：拔延山在廓州广咸县，隋炀帝征吐谷浑经此山。吐，从暾入声。谷，音浴。〕长围亘二十里。〔考异曰：隋帝纪作「二千里」，疑二十里字误。〕庚辰，入长宁谷，〔长宁谷在古晋昌郡界。水经注：湟水径临羌县故县南，又东，长宁水东南流径晋昌川，又有长宁亭，亭北有养女岭，即浩亹西平之北山。〕度星岭；丙戍，至浩亹川。〔水经注：浩亹河出塞外，径西平之鲜谷塞，又东径养女北山东南。隋志：西平郡湟水县有旧浩亹县。浩亹，音告门。浩，又音合。〕以桥未成，斩都水使者黄杦及督役者九人，〔帝改都水监为都水使者。考异曰：隋帝纪云：「梁浩亹，御马度而桥坏。」今从略记。〕数日，桥成，乃行。
吐谷浑可汗伏允帅众保覆袁川，〔可，从刊入声。汗，音寒。帅，读曰率。〕帝分命内史元寿南屯金山，兵部尚书段文振北屯雪山，太仆卿杨义臣东屯琵琶峡，将军张寿西屯泥岭，四周围之。伏允以数十骑遁出，遣其名王诈称伏允，保车我真山。〔骑，奇寄翻。车，昌遮翻。〕壬辰，诏右屯卫大将军张定和往捕之。定和轻其众少，不被甲，挺身登山，吐谷浑伏兵射杀之；〔少，诗沼翻。被，皮义翻。射，而亦翻。〕其亚将柳武建击吐谷浑，破之。〔将，即亮翻。〕甲午，吐谷浑仙头王穷慂，〔慂，与蹙同。〕帅男女十余万口来降。〔帅，读曰率。降，户江翻。〕六月，丁酉，遣左光禄大夫梁默等追讨伏允，兵败，为伏允所杀。卫尉卿刘〔【章：十二行本「刘」上有「彭城」二字；乙十一行本同；孔本同；张校同。】〕权出伊吾道，击吐谷浑，至清海，〔隋志：西海郡有青海。吐谷浑传：青海在伏俟城东，周回千余里。〕虏获千余口，乘胜追奔，至伏俟城。〔吐谷浑都伏俟城，在青海四十五里。〕
辛丑，帝谓给事郎蔡征曰：「自古天子有巡狩之礼；而江东诸帝多傅脂粉，坐深宫，不与百姓相见，此何理也﹖」对曰：「此其所以不能长世。」丙午，至张掖。〔帝改甘州为张掖郡。〕帝之将西巡也，命裴矩说高昌王曲伯雅〔曲，姓也。汉末有西平曲演。说，输芮翻。〕及伊吾吐屯设等，〔吐屯设，意突厥所置，以守伊吾。〕啖以厚利，召使入朝。壬子，帝至燕支山，〔隋志：武咸郡番禾县有燕支山。啖，徒滥翻，又徒览翻。朝，直遥翻。燕，因肩翻。〕伯雅、吐屯设等及西域二十七国谒于道左，皆令佩金玉，被锦锦，〔令，力丁翻。被，皮义翻。罽，音计。〕焚香奏乐，歌舞諠噪。帝复令武威、张掖士女盛饰纵观，衣服车马不鲜者，郡县督不鲜者，郡乘嗔咽，〔骑，奇寄翻。乘，绳证翻。〕周亘数十里，以示中国之盛。吐屯设献西域数千里之地，上大悦。癸丑，置西海、河源、鄯善、旦末等郡，〔西海郡置于伏俟域，河源郡置于赤水城，鄯善郡置于古楼兰城，且末郡置于古且末城。郦道元曰：旦末城东至鄯善七百二十里。鄯，时战翻。且，子闾翻。〕?天下罪人为戍卒以守之。命刘权镇河源郡积石镇，〔志云：河源郡有积石山，河所出也。杜佑曰：积石山在西平郡龙支县南。〕大开屯田，扦御吐谷浑，以通西域之路。
是时天下凡有郡一百九十，县一千二百五十五，户八百九十万有奇。〔奇，居宜翻。〕东西九千三百里，南北万四千八百一十五里。隋氏之盛，极于北矣。
帝此谓裴矩有绥怀之略，进位银青光禄大夫。自西京诸县及西北诸郡，皆转输塞外，每岁巨亿万计；经途险远及遇寇钞，〔钞，楚交翻。〕人畜死亡不达者，郡县皆征破其家。由是百姓失业，西方先困矣。
初，吐谷浑伏允使其子顺来朝，〔吐，从暾入声。谷，音浴。朝，直遥翻。〕帝留不遣。伏允败走，无以自资，帅数千骑客于党项。〔隋书：党项羌者，三苗之后也，其种有宕昌、白郎，皆自称猕猴种。东接临洮、西平，西拒业护，南北数千里，处山谷间，每姓别为部落。帅，读曰率。党，他郎翻。〕帝立顺为可汗，〔可，从刊入声。汗，音寒。〕送至玉门，令统其余众；以其大宝王尼洛周为辅。〔统，他综翻。尼，女夷翻。〕至西平，其部下杀洛周，顺不果入而还。〔还，从宣翻，又音如字。〕
丙辰，上御观风殿，〔即观风行殿也。〕大备文物，引高昌王曲伯雅及伊吾吐屯设升殿宴饮，〔考异曰：略记在六月壬寅，今从隋帝纪。〕其余蛮夷使者陪皆庭者二十余国，奏九部乐〔杜佑曰：炀帝立清乐、龟兹、西凉、天竺、康国、疏勒、安国、高丽、礼毕为九郡。使，疏吏翻。〕及鱼龙戏以娱之，赐赉有差。戊午，赦天下。
吐谷浑有青海，俗传置牝马于马上，得龙种。〔吐谷浑传：青海中有小山，其俗至冬辄放牝马于其上，言得龙种。吐谷浑尝得波斯草马，放入青海，因生骢驹，能日行千里，时称青海骢。种，章勇翻。〕秋，七月，〔【章：十二行本「月」有「丁卯」二字；乙十一行本同，孔本同；张校同。】〕置马牧于青海，纵牝马二千匹于川谷以求龙种，无效而止。
车驾东还，经大斗拔谷，〔还，从宣翻，又如字。新唐志：凉州二百里有大斗军，本赤水守捉，开元十六年为军，因大斗拔谷为名。〕山路隘险，鱼贯而出，〔单行相次，若贯鱼然。〕风雪晦冥，文武饥馁沾湿，夜久不逮前营，〔逮，及也。〕士卒冻死者太半，〔考异曰：帝纪在六月癸卯。按西边地虽寒，不容六月大雪，冻死人畜，今从略记。略记作达十拔谷，今从帝纪。〕马驴什八九，后宫妃、主或狼狈相失，与军士杂宿山间。九月，乙〔【章：十二行本「乙」作「癸」；乙十一行本同；孔本同；张校同。】〕未，车驾入西京。冬，十一月，丙子，复幸东都。〔复，扶又翻。〕
8民部侍郎裴蕴以民间版籍，脱漏户口及诈注老小尚多，奏令貌阅，〔令，力丁翻。阅其貌以验老小。〕若一人不实，则官司解职。又许民纠得一丁者，令被纠之家代输赋役。〔被，皮义翻。〕是岁，诸郡计帐进丁二十〔【章：十二行本「十」下有「四」字；乙十一行本同；孔本同；张校同。】〕新附口六十四万一千五百。帝临朝览状，〔朝，直遥翻。〕谓百官曰：「前代无贤才，致此罔冒；今户口皆实，全由裴蕴。」由是渐见亲委，未几，擢授御史大夫，与裴矩、处世基参掌机密。蕴善候伺人主微意，〔几，居岂翻。伺，相吏翻。〕所欲罪者，则曲法锻成其罪；所欲宥者，则附从轻典，因而释之。是后大小之狱，皆以付蕴，刑部、大理莫敢与争，必禀承进止，然后决断。〔断，丁乱翻。〕蕴有机辩，言若悬河，或重或轻，皆由其口，颇析明敏，时人不能致诘。〔书曰：「知人则哲，能官人。」史言知人善任之难。〕
9突厥启民可汗卒，〔厥，九勿翻。可，从刊入声。汗，音寒。卒，子恤翻。〕上为之废朝三日，〔为，于伪翻。朝，直遥翻；下同。〕立其子咄吉，〔咄，当没翻。〕是为始毕可汗；表请尚公主，诏从其俗。
10初，内史侍郎薛道衡以才学有盛名，久当枢要，高祖末，出为襄州总管；〔帝改襄州为襄阳郡。〕帝即位，自番州刺史召之，〔隋志：广州，仁寿元年改番州，盖因番禺以名州，帝改为南海郡。番，依汉书音义音潘。〕欲用为秘书监。道衡既至，上高祖文皇帝颂，〔上，时掌翻。〕帝览之，不悦，顾谓苏威曰：「道衡致美先朝，〔致，极也。〕此鱼藻之义也。」〔诗小序曰：鱼藻，刺幽王也。言万物失其性，王居镐京，将不能以自乐，故君子思古之武王焉。〕拜司隶大夫，将置之罪。司隶刺史房彦谦劝道衡杜绝宾客，卑辞下气，〔帝置司隶大夫一人，为司隶台率。又置司隶刺史十四人，正六品，巡察畿外诸郡。〕道衡不能用。会议新令，久不决，道衡谓朝士曰：「向使高颎不死，令决当久行。」有人奏之，帝怒曰：「汝忆高颎邪！」〔朝，直遥翻。颎，居永翻。邪，音耶。〕付执法者推之。〔推，寻绎也，推考而寻绎其事也。〕裴蕴奏：「道衡负才恃旧，有无君之心，推恶于国，〔推，吐雷翻。〕妄造祸端。论其罪名，似如隐昧；原其情意，深为悖逆。」〔悖，蒲内翻，又蒲没翻。〕帝曰：「然，我少时与之行役，〔谓伐陈时。少，诗照翻。〕轻我童稚，〔稚，迟二翻。〕与高颎、贺若弼等外擅威权；〔若，人者翻。〕及我即位，怀不自安，赖天下无事，未得反耳。公论其逆，妙体本心。」道衡自以所坐非大过，促宪司早断，〔断，丁乱翻。冀奏日帝必赦之，敕家人具馔，以备宾客来候者。〔馔，雏恋翻，又雏皖翻。及奏，帝令自尽，道衡殊不意，，未能引决。宪司重奏，缢而杀之，妻子徒且末。〔令，力丁翻。重，直龙翻。缢，于赐翻。且，子闾翻。〕天下冤之。
11帝大阅军实，称器甲之美，宇文述因进言：「此皆云定兴之功。」帝即擢定兴为太府丞。
六年〔（庚午、六一〇）〕
1春，正月，癸亥朔，未明三刻，有盗数十人，素冠练衣，焚香持华，自称弥勒佛，入自建国门，〔释氏之说，以为释迦佛衰谢，弥勒佛出世，故盗称之以为奸。建国门盖东都皇城端门也。唐六典云：武德五年平王世充，恶其壮丽，焚干阳殿及建国门。华，读曰花。考异曰：杂记在五年正月，又云「三百人」。今从隋书。〕监门者皆稽首。〔监，古衔翻。稽，音启。〕既而夺卫士仗，将为乱；齐王暕遇而斩之。于是都下大索，〔暕，古限翻。索，山客翻。〕连坐者千余家。
2帝以诸蕃酋长毕集洛阳，〔酋，才由翻。长，知两翻。〕丁丑，于端门街〔洛阳皇城端门外之街。〕盛陈百戏，戏场周围五千步，执丝竹者万八千人，声闻数十里，〔闻，音问。〕自昏至旦，灯火光烛天地；终月而罢，所费巨万。自是岁以为常。〔丁丑，正月十五日。今人元宵行乐，盖始盛于此。〕
诸蕃请入丰都市交易，〔东都东市曰丰都，南市曰大同，北市曰通远。〕帝许之。先命整饰店肆，檐宇如一，盛设帷帐，珍货充积，人物华盛，卖菜者亦藉以龙须席。〔龙须席以龙须草织成，今淮上安庆府居人多能织龙须席。〕胡客或过酒食店，〔过，工禾翻。〕悉令邀延就坐，〔坐，徂卧翻。〕醉饱而散，不取其直，绐之曰：「中国丰饶，酒食例不取直。」胡客皆惊叹。其黠者颇觉之，〔绐，徒亥翻。黠，户八翻，慧也。〕见以缯帛缠树，曰：「中国亦有贫者，衣不盖形，何如以此物与之，缠树何为﹖」市人凓不能答。
帝称裴矩之能，谓矩臣曰：「裴矩大识朕意，凡所陈奏，皆朕之成算，未发之顷，矩辄以闻；自非奉国尽心，执能若是！」是时矩与右翊卫大将军宇文述、内史侍郎虞世基、御史大夫裴蕴、光禄大夫郭衍以谄谀有宠。述善于供奉，容止便辟，〔便，毗连翻。辟，读曰僻。〕侍郎者咸取则焉。郭衍尝劝帝五日一视朝，〔朝，直遥翻；下同。〕曰：「无效高祖，空自劝苦。」帝益以为忠，曰：「唯有郭衍心与朕同。」
帝临朝凝重，〔朝，直遥翻。〕发言降诏，辞义可观；而内存声色，其在两都及巡游，常以僧、尼、道士、女官自随，〔女官，即女道士。〕谓之四道场。梁公萧巨，琮之弟子；千牛左右宇文皛，庆之孙也；〔隋制：千牛备身左、右十二人，掌供御弓箭。宇文庆见一百七十三卷陈高宗太建十一年。皛，户了翻。〕皆有宠于帝。帝每日于苑中林亭间盛陈酒馔，〔馔，雏睆翻，又雏恋翻。〕敕燕王倓与巨、皛及高祖嫔御为一席，〔倓，徒甘翻。嫔，毗宾翻。〕僧、尼、道士、女官为一席，帝与诸宠姬为一席，略相连接，罢朝即从之。〔朝，直遥翻。〕宴饮更相劝侑，〔更，工衡翻。〕酒酣殽乱，靡所不至，以是为常。杨氏妇女之美者，往往进御。皛出入宫掖，不限门禁，至于妃嫔、公主皆有丑声，帝亦不之罪也。
3帝复遣朱宽招抚流求，〔复，扶又翻。〕流求不从，帝遣虎贲郎将庐江陈棱、朝请大夫同安张镇周发东阳兵万余人，自义安泛海击之。〔贲，音奔。将，即亮翻。帝改庐江郡，熙州为同安郡，婺州为东阳郡，潮州为义安郡。〕行月余，至其国，以镇周为先锋。流求王渴刺兜〔刺，卢达翻。〕遣兵逆战；屡破之，遂至其都。〔流求国王所居曰波罗檀洞，堑栅三重，环以流水，树棘为蕃。〕渴刺兜自将出战，〔将，即亮翻。〕又败，退入栅；棱等乘胜攻拔之，斩渴刺兜，虏其民万余口而还。〔还，从宣翻，又如字。〕二月，乙巳，棱等献流求俘，颁赐百官，进棱位右光禄大夫，镇周金紫光禄大夫。
4乙卯，诏以「近世茅土妄假，名实相乖，自今唯有功勋乃得赐封，仍令子孙承袭。」于是旧赐五等爵，非有功者除之。
5庚申，以所征周、齐、梁、陈散乐〔散，溪悉但翻。〕悉配太常，皆置博士弟子以相传授，乐工至三万余人。
</div>
    <div class="pagination">
<a href="资治通鉴注_page192.html">上一页</a><span>...</span><a href="资治通鉴注_page188.html">188</a><a href="资治通鉴注_page189.html">189</a><a href="资治通鉴注_page190.html">190</a><a href="资治通鉴注_page191.html">191</a><a href="资治通鉴注_page192.html">192</a><span class="current-page">193</span><a href="资治通鉴注_page194.html">194</a><a href="资治通鉴注_page195.html">195</a><a href="资治通鉴注_page196.html">196</a><a href="资治通鉴注_page197.html">197</a><a href="资治通鉴注_page198.html">198</a><span>...</span><a href="资治通鉴注_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
