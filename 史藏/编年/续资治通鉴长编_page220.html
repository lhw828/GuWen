<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 220 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 220 页/共 607 页</h1>
    <div class="content">　　【四三】防团州「州」字原脱，据同上诸本及同上书补。
　　【四四】孤寡宋本、宋撮要本及范文正公集奏议卷下答手诏条陈十事均作「孤贫」。
　　【四五】赦书「书」字原脱，据宋本、宋撮要本及同上书补。
　　【四六】徒二年断阁本及同上书同。宋本、宋撮要本「二」作「三」。
　　【四七】监临主司「监」字原脱，据宋本、宋撮要本、阁本及同上书补。
　　【四八】轻而弗礏「礏」原作「懔」，据同上诸本及同上书改。下同。
　　【四九】诏书「书」字原脱，据宋本、宋撮要本及同上书补。
　　【五○】如事干刑名者「事」字原脱，据同上诸本及同上书补。
　　【五一】科断二字原互倒，据宋本、宋撮要本、阁本及同上书乙正。
　　【五二】须至便宜而行者「者」字原脱，据同上诸本及同上书补。
　　【五三】仍便相度「便」原作「使」，据同上诸本及同上书改。
　　【五四】答手诏条上七事宋撮要本、阁本及长编纪事本末卷三八同。宋本「七」作「十」。
　　【五五】贡举新制「新」原作「所」，据宋本、宋撮要本、阁本及长编纪事本末卷三八富范条奏十事本末改。
　　【五六】斧锧「锧」原作「踬」，据长编纪事本末卷三七吕夷简事迹、欧阳文忠公文集卷一○○论吕夷简札子改。
　　【五七】病废「废」原作「发」，据宋本、宋撮要本、阁本及欧阳文忠公文集卷一○○论止绝吕夷简暗入文字札子改。
　　【五八】其子弟辈又不肖「辈」字原脱，据同上诸本及同上书补。
　　【五九】苟夷简奸谋邪说「苟」，同上书作「于」。
　　【六○】堪任巡检者「堪」字原无，据长编纪事本末卷四八外郡寇贼补。
　　【六一】盖其秽德丑不可当宋本、宋撮要本、阁本均作「盖其秽德恶丑不可当」，欧阳文忠公文集卷一○○论李淑奸邪札子无「德」字。
　　【六二】贼遂骇散「遂」原作「盗」，据宋本、宋撮要本、阁本及长编纪事本末卷四八外郡寇贼改。
　　【六三】选差「差」字原无，据同上书补。
　　【六四】执法之侧「侧」原作「前」，据宋本、宋撮要本、阁本及宋史全文卷八上改。
　　【六五】恩宠「宠」原作「荣」，据宋本、宋撮要本、阁本改。
　　【六六】置在两府「两」原作「西」，据宋本及宋史全文卷八上改。
　　【六七】警忧「忧」原作「扰」，据宋本、宋撮要本、阁本及范文正公集奏议卷下雪滕宗亮张亢改。
　　【六八】木冰寒苦「木」原作「水」，据宋本、宋撮要本及同上书改。
　　【六九】罪归宗谅「归」字原脱，据同上诸本及同上书补。
　　【七○】宗谅二字原脱，据同上诸本及长编纪事本末卷四○梁坚等劾滕宗谅、同上范文正公集补。
　　【七一】沮怯「怯」原作「法」，据宋本、宋撮要本、阁本及同上长编纪事本末改。
　　【七二】臣若是诳妄之人「是」字原脱，据同上诸本及同上长编纪事本末、范文正公集补。
　　【七三】止在任勾当各本及同上长编纪事本末同，同上范文正公集作「且在任勾当」。
　　【七四】内忧之祸阁本及同上长编纪事本末同，宋本、宋撮要本及同上范文正公集作「外忧之祸」，疑是。
　　【七五】亦听赎「亦」字原脱，据宋本、宋撮要本、阁本及范文正公集奏议卷上奏乞于陕西河东沿边行赎法补。
　　【七六】面奏「奏」原作「议」，据同上诸本及范文正公集奏议卷上奏赎法等三事改。
　　【七七】见议官员「见」原作「谏」，据同上诸本及同上书改。
　　【七八】且赎杖罪已下情理轻者「且」原作「具」，据宋本、宋撮要本及同上书改。
　　【七九】七月二日各本同。同上范文正公集「七」作「十」，旧唐书卷二、通鉴卷一九三均系此事于九月丁未。
　　【八○】采访无已「采」原作「探」，据宋本、宋撮要本、阁本及同上范文正公集改。
　　【八一】竭人财力「财」原作「才」，据宋本、宋撮要本、阁本及旧唐书卷二、同上范文正公集改。
　　【八二】供使有余「使」原作「事」，据同上诸本、范文正公集及宋史全文卷八上改。
　　【八三】汉户人口「汉」字原脱，据宋本、宋撮要本及宋史全文卷八上补。
　　【八四】安得闻之而不一陷于理「之」字原脱，据宋本、宋撮要本、阁本补。
　　【八五】浙原作「新」，据宋本、宋撮要本、阁本改。
　　【八六】又遭张海郭邈山等□掠焚烧「遭」原作「遣」、「邈」原作「茂」，据同上诸本及长编纪事本末卷四八外郡寇贼、欧阳文忠公文集卷一○一论御贼四事札子改。
　　【八七】十余火「火」原作「人」，据宋本及同上欧阳文忠公文集改。宋撮要本作「伙」，义与「火」同。
　　【八八】椹涧镇「涧」原作「间」，据宋本及同上长编纪事本末、欧阳文忠公文集改。
　　【八九】江淮伦贼之后「伦贼」原作「沦没」，据宋本、阁本及同上欧阳文忠公文集改。
　　【九○】是见在者未灭「者」字原脱，据宋本及同上书补。
　　【九一】于古占法多云「占」原作「古」，据宋本、宋撮要本、阁本及同上书改。
　　【九二】今兵端已动于下「已」字原脱、「下」原作「天下」，据宋本及同上书补、删。
　　【九三】以绳官吏「绳」原作「循」，据宋本、宋撮要本、阁本及同上书改。
　　【九四】舍此四事「四事」原作「四者之事」，据同上诸本及长编纪事本末卷四八外郡寇贼、欧阳文忠公文集卷一○一论御贼四事札子删。
　　【九五】别有何术可为「何术」二字原无，据同上欧阳文忠公文集补。
　　【九六】为利博「博」原作「多」，据宋本、宋撮要本、阁本及欧阳文忠公文集卷九七再论按察官吏状改。
　　【九七】因民告发者乃行之「告」原作「先」，据同上欧阳文忠公文集改。
　　【九八】号令之善者「之」字原无，据同上书补。
　　【九九】不如朝廷本意「如」原作「知」，据同上书改。
续资治通鉴长编
卷一百四十四
卷一百四十四
　　起讫时间 起仁宗庆历三年十月尽其月
　　卷　　名 续资治通鉴长编卷一百四十四
　　帝　　号 宋仁宗
　　年　　号 庆历三年（癸未，1043）
　　全　　文
　　冬十月乙未朔，右谏议大夫、知江宁府刘沆为龙图阁直学士、知潭州，经制蛮事也。沆兼安抚使，乃五年二月，此时未也，传即并言之，今不取。然会要亦云是年十月初置湖南安抚司，与传合，当更考详。
　　丙申，诏利州路转运司，如闻髃盗入金州劫居民，其令梁、洋二州出兵邀击之。
　　丁酉，步军副都指挥使、感德军留后李昭亮为真定府、定州路都部署。谏官欧阳修言：
　　伏见朝廷自河东移李昭亮为真定都部署。臣窃以敌人险诈，必与国家为患，北鄙之事，常须有备。此一事，陛下圣心久自忧之，执政大臣非不知而忧之天下之人共为朝廷忧之。李昭亮不材，不堪为将帅【一】，不可委兵柄。此一人，陛下圣心久自知之，执政大臣非不知之，天下之人亦共知之，不审因何遽有此命？大凡朝廷行事不当者，或为小事而忽略，容有不知，致误施行而至乖错者有矣，未有以天下大可忧患，而上下共知之事，公然乖谬，任以非人如此者。臣料两府之议，必因施昌言等近奏三路阙部署，而目下无人，以昭亮塞请，而欲徐别选择，不过如此而已。然臣窃见朝廷作事，常患因循，应急则草草且行，纔过便休，不复留意。只如差郭承佑于镇定，寻以非才罢之，以康德舆为钤辖，阙却部署一职，本待徐择其人。臣初喜朝廷必能自此精于选任，经今数月，何曾用意求人？一旦昌言奏来，又遣昭亮且去。今平时无事之际，尚如此不能选人任用，若一旦仓黄事动，更于何处求人？故臣谓朝议欲徐择人而代昭亮者，乃虚语尔。
　　方今天下至广，不可谓之无人，但朝廷无术以得之尔。宁用不材以败事，不肯劳心而择材。事至忧危，可为恸哭。臣思朝廷所以乏人任用之弊【二】，盖为依常守例，须用依资历级之人，不肯非次拔擢，所以无人可用。古人谓劳于择贤，逸于任使。今人既难得，而求之又不勤，待其自来，复何可得？臣累曾上言谏兵选将之法，未赐施行。又曾言乞于沿边十数州且选州将，亦不蒙听纳。宁可公选不材之人，委以大兵之柄，一旦误事，悔之何及！伏望圣慈出于睿断，其昭亮早令两府择人替换，及早讲求选将之法。若大将难卒然而得，即乞于沿边州军，选择州将近下资浅人中，庶乎易得。昨北使姓名，稍迟数日，中外之士，已共忧疑。今幸其未动之间，宜作先时之备。兵法曰：「无恃其不来，恃吾有以待之。」惟陛下为社稷之计，深思行之，则天下幸甚。修论军中选将札子，或可附此。
　　北作坊使、封州刺史康德舆为并代钤辖，兼知代州。
　　枢密院言：「诸路知州带提举兵甲盗贼处，若无才力及弛慢□耄者，请择两省以上或尝历转运使、提点刑狱官代之。仍令体量所属都监、巡检、县尉等不任事者，以名闻。」从之。
　　知光化军韩纲性苛急，不能拊循士卒。时髃盗张海等剽劫至境上，纲帅宣毅军三百人被甲乘城，凡十余日。在城中富民，具酒食犒军，纲辄收其半，质钱以市兵器。军士营远者，或不时得饮食，而纲所给饼饵，常至日旰，且干不可食。会其监捉使臣至，所部卒不以请给历自随【三】，富民又请输钱以资之，纲曰：「本军之士尚不给，何及于监捉乎？」军士因而传言民有献钱，以给乘城兵，而知军却之，觽益怨愤。纲又使军校王德者，作城内布阵图，久之不成，纲詈曰：「我不敢斩汝邪！」因召刽子执剑立庭下，觽益骇。
　　会有入粟得官者骆子中通刺谒纲【四】，纲语子中毋拜，军士误听，以为子中献缗钱而纲复拒不取。时方给食，员僚邵兴叱觽起曰：「汝辈勿食。」觽遂投饼饵于庭中。纲怒，命执数人，械系于狱。兴惧，翌日戊戌，兴率觽盗库兵，欲杀纲。纲踰城逃，载其家小舟，沿汉而下，官吏亦皆逃去。兴等遂焚掠居民，劫其指挥使李美及军士三百余人趣蜀道。李美老不能行，自缢死。纲，亿长子也。
　　诏后苑造作所，自今御戴花毋得以金镂之。
　　辛丑，赐传法院、寺务司钱岁五百千。
　　壬寅，以玉清昭应宫田二十二顷赐国子监。
　　癸卯，以权发遣度支判官、虞部员外郎杜□为京西转运按察使兼体量安抚，执政言其才可使督治盗贼也。
　　甲辰，徙通判镇戎军、太常博士范祥知汝州，仍赐五品服。初，西贼围本军，而祥拒守有劳，于是奖之。祥，三水人也。祥本传云，康定初通判镇戎军，知军高继嵩死，赵元昊围城甚急，祥帅厉将士拒退之。奏筑刘璠堡、定川寨【五】。历知庆、汝、华三州。今实录载祥即自镇戎倅移汝守，未曾知庆州，与传不同。又此时元昊已乞和，必不重寇镇戎，决是康定初事矣；及据祥子育作祥行状，载守镇戎事甚备，亦云康定初。然康定初事，及今乃行赏，则所未晓。行状称通判庆州，以张海寇京西，寻擢知汝州，与本传不同。或祥通判庆州未赴，遂改知汝州也，今但从实录。 
　　谏官欧阳修言：「臣伏闻范仲淹、富弼等自被手诏之后，已有条陈事件，必须裁择施行。臣闻自古帝王致治，须待同心协力之人【六】，相与维持，谓之千载一遇。今仲淹等遇陛下圣明，可谓难逢之会，陛下有仲淹等，亦可谓难得之臣。陛下既已倾心待之，仲淹等亦各尽心思报，上下如此，臣谓事无不济，但顾行之如何尔。况仲淹、弼是陛下特出圣意自选之人，初用之时，天下已皆相贺，然犹窃谓陛下既能选之，未知如何用之。及见近日特开天章，从容访问，亲写手诏，督责丁宁，然后中外喧然，既惊且喜。此二盛事，固已朝报京师，暮传四海，皆谓自来【七】未曾如此责任大臣。天下之人，延首拭目以看陛下用此二人果有何能，此二臣所报陛下欲作何事。是陛下得失，在此一举，生民休戚，系此一时。以此而言，则仲淹等不可不尽心展效，陛下不宜不力主张而行，使上不玷知人之明，下不失四海之望。臣非不知陛下专心锐志，不自懈怠，而中外大臣，忧国同心，必不相忌。然臣所虑者，仲淹等所言，必须先绝侥幸、因循、姑息之事，方能救今世之积弊。如此等事，皆外招小人之怨怒，不免浮议之纷纭，而奸邪未去之人，须时有谗沮，若稍听之，则事不成矣。臣谓当此事初，尤须上下协力。凡小人怨怒，仲淹等自以身当，浮议奸谗，陛下亦须力拒。待其久而渐定，自可日见成功。伏望圣慈留意，终始成之，则社稷之福，天下之幸也。」按范仲淹等条上十事，其四曰择官长。此月十二日丙午，张□之等被选为转运按察使，即择官长也，盖十事内最得先行者。欧阳修此疏不得其时，今附见。
　　丙午，盐铁副使、工部郎中张□之为天章阁待制、河北都转运按察使，兵部员外郎、知谏院【八】王素为天章阁待制、淮南都转运按察使，盐铁判官、兵部员外郎沈邈为直史馆、京东转运按察使，用富弼、范仲淹等之言也。
　　先是，仲淹、弼等言【九】：「古者内置公卿、士大夫，助天子司察天下之政；外置岳牧、刺史、方伯、观察使、采访使，统领诸侯、守宰，以分理之。内外皆得人，未有天下不大治者也。今转运、按察使，古之岳牧、方伯、刺史、观察使、采访使之职也；知州、知县，古者诸侯、守宰之任也。内外官虽多，然与陛下共理天下者，惟守宰最要尔。比年以来，不加选择，非才、贪浊、老懦者，一切以例除之。以一县观一州，一州观一路，一路观天下，则率皆如此。其间纵有良吏，百无一二，是使天下赋税不得均，狱讼不得平，水旱不得救，盗贼不得除。民既无所告诉，必生愁怨，而不思叛者，未之有也。民既怨叛，奸雄起而收揽之，则天下必将危矣。今民方怨，而未甚叛去，宜急救之。救之之术，莫若守宰得人。欲守宰得人，请诏二府通选转运使，如不足，许权擢知州人。既得人，即委逐路自择知州，不任事者奏罢之，令权擢通判人。既已得人，即委逐州自择知县、县令，不任事者奏罢之，令权擢幕职。如是行之，必举皆得人。凡权入者，必俟政绩有闻，一二年后方真授之。虽已精择，尚恐有不称职者，必行降黜，直俟人人称职而后已【一○】，仍令久其官守，勿复数易，其异政者，宜就与升擢之。若然，官修政举，则天下自无事矣，朝廷唯总其大纲而振举之可也。」上既纳其言，于是□之等首被兹选。素入辞，上谓曰：「卿今便去谏院，事有未言者，可尽言之。」此仲淹等所上十事，其四曰择官长也，已具九月丁卯，今复着之。凡十事皆准此如，不可知则阙【一一】。
　　太常博士、秘阁校理孙甫为右正言，谏院供职。
　　赐荆湖、襄邓等州捕贼军士缗钱。
　　徙知德州、右赞善大夫李肃之提点夔州路刑狱。肃之，迪从子，前通判澶州，以建议修城，擢知德州。时施、黔蛮田忠霸寇边，故选肃之。至部，径趋边砦，谕以威信，觽詟服。诏嘉奖。此据肃之本传。田忠霸事，又见四年十一月彭乘修注时，当考。
　　丁未，以右正言、集贤校理余靖为契丹国母正旦使，代张□之也。
　　诏天下税籍有伪书逃徙，或因推割，用幸走移，若请占公田而不输税，如此之类，县令佐能究其弊以增赋入者议赏。
　　初，洺州肥乡县田赋不平，久莫能治，转运使杨偕患之。大理寺丞郭谘曰：「是无难者，得一往，可立决也。」偕即以谘摄令，并遣秘书丞孙琳与共事。谘等用千步方田法四出量括，得其数，除无地之租者四百家，正无租之地者百家，收逋赋八十万，流民乃复。及王素为谏官，建议均天下田赋，欧阳修即言谘与琳方田法，简而易行，愿召二人者。三司亦以为然，且请于亳、寿、汝、蔡四州择尤不均者均之。于是遣谘与琳先往蔡州，首括上蔡一县，得田二万六千九百三十余顷，均其赋于民。既而谘言州县多逃田，未可尽括，朝廷亦重劳人，遂罢。琳，共城人也。记闻以为执政不然其议，沮罢之。谘本传以为遭母丧去，今从食货志。
　　又诏有盗杀掠人，其捕盗官吏并当日具所杀掠人数【一二】申本属州军，逐州军亦限当日上奏，如敢隐落，若辄稽违者，并以违制论。
　　戊申，诏中书、枢密院同选诸路提点刑狱官。殿中丞、知岳州杨畋【一三】提点荆湖南路刑狱。时方攻讨蛮猺，命畋督之。畋，重勋曾孙也。
　　庚戌，徙河北都转运按察使施昌言为河东都转运按察使。昌言至河东，或请于麟、府立十二寨以拓境，又诏昌言与明镐、张亢度可否，昌言独以：麟、府在河外，于国家无毫毛入，而至今馈守者，徒以畏蹙国之虚名，今不当又事无利之寨，以重困财力。从之。张亢增置堡寨事，当考四年六月以后事。
　　辛亥，环州军事判官姚嗣宗为著作郎、陕西四路部署司勾当公事。初，范仲淹荐嗣宗文章可备馆阁，其才乃不获骋，乞就迁其官，令佐陕西帅府。诏从其请【一四】。
　　增置邓州幕职官一员。初，本州岛言旧幕职官四员，后省其二，颇见废事，故复增置之。
　　癸丑，谏官余靖使契丹，辞日，书所当奏事于笏，各以一字为记，凡数十字。上顾见之，指其字令一一条奏，日几昃，乃罢。
　　甲寅，复置诸路转运判官，仍诏中书、枢密院同选用。天圣七年，初置益、梓、广东西运判，其后缺真除，故此云复置。天圣后缺不除，当考。二府同选，其日辛酉，今并书。
　　乙卯，诏修兵书，翰林学士承旨丁度提举，集贤校理曾公亮、朱寀为检阅官。朱寀九月丙寅以佐著作、直讲为集贤校理，寻卒，范仲淹集有奏状乞录其弟。
　　丁巳，史馆修撰王质，集贤校理、天章阁侍讲曾公亮同详定编敕。
　　己未，范仲淹言：「臣窃见京朝官、使臣选人等进状，或理会劳绩，或诉雪过犯，或陈乞差遣，其事理分明可行可罢者，则朝廷便有指挥。内有中书、枢密院未见根原文字，及恐审官、三班院、流内铨别有条例难便与夺者，多批送逐司。其逐司为见批送文字，别无与夺，便不施行，号为送煞。以此，官员、使臣三五度进状，不能结绝，转成住滞。臣欲乞特降圣旨【一五】，今后京朝官、使臣选人等进状，理会劳绩、诉雪过犯、陈乞差遣，朝廷未有与夺指挥，只批送审官、三班院、流内铨者，仰逐司主判子细看详。如内有合施行者，即与勘会，具条例情理定夺进呈，送中书、枢密院再行相度，别取进止。如不可施行，即仰逐司告谕本人知悉【一六】。所贵逐司主判各扬其职，事无漏落，亦免官员、使臣选人等重迭进状，紊烦圣听。」从之。实录但书诏中外有陈叙劳绩，或诉雪罪状，中书批送有司者，谓之送煞，更不施行。自今宜令主判官详其可行者，别奏听裁。按此乃范仲淹奏请，实录删取大略，今存仲淹元奏。
　　庚申，护国节度使、兼侍中、徐国公张耆为太子太师致仕，遇大朝会，许缀中书门下班。王称东都事略，诏韩琦等曰：「比以中外人望，故决意用卿等。今琦暂往陕西，仲淹、弼宜与宰相得象尽心国事，毋或有所顾避。其当世急务，有可建明者，悉为朕陈之。」
　　壬戌，诏曰：「唐、虞稽古，建官惟百，能哲而惠，克明峻德。然犹三载考绩，三考黜陟幽明。周制，太宰之职，岁受官府之会，以诏王废置，三载则大计髃吏之治而诛赏之。故考课之法旧矣。祥符之际，治致升平，凡下诏条，主于宽大，考最则有限年之制，入官则有循资之格。及比年事边，因缘多故，数披官簿，审阅朝行，思得应务之才，知亏素养之道。然非褒沮善恶，则不激砺，非甄别流品，则不愤发。特颁程序，以懋官成。自今两地臣僚，非有勋德善状，不得非时进秩；非次罢免者，毋以转官带职为例。两省以上，旧法四年一迁官，今具履历听旨。京朝官磨勘年限，有私罪及历任尝有赃罪，先以情重轻及勤绩与举者数奏听旨；若磨勘三年，赃私罪杖以下经取旨，徒以上再经取旨，其能自新无私犯而着最课及有举者，皆第迁之。自请厘物务于京师，五年一磨勘，因举及选差勿拘。凡有善政异绩，或劝农桑获美利，鞫刑狱雪冤枉，典物务能革大弊，省钱谷数多，准事大小迁官升任，选人视此。若朝官迁员外郎，须三年无私罪，而有监司若清望官五人为保引，乃磨勘。迁郎中、少卿监亦如之。举者数不足，增二年。迁大卿监、谏议大夫，弗为常例，悉听旨。又定制，监物务入亲民，次升通判，通判升知州，皆用举者。举数不足，毋辄关升。」此仲淹等所上十事，其一曰明黜陟也，已具九月丁卯。
</div>
    <div class="pagination">
<a href="续资治通鉴长编_page219.html">上一页</a><span>...</span><a href="续资治通鉴长编_page215.html">215</a><a href="续资治通鉴长编_page216.html">216</a><a href="续资治通鉴长编_page217.html">217</a><a href="续资治通鉴长编_page218.html">218</a><a href="续资治通鉴长编_page219.html">219</a><span class="current-page">220</span><a href="续资治通鉴长编_page221.html">221</a><a href="续资治通鉴长编_page222.html">222</a><a href="续资治通鉴长编_page223.html">223</a><a href="续资治通鉴长编_page224.html">224</a><a href="续资治通鉴长编_page225.html">225</a><span>...</span><a href="续资治通鉴长编_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
