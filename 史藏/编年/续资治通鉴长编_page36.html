<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 36 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 36 页/共 607 页</h1>
    <div class="content">　　初，内客省使丁德裕监吴越兵平江南，德裕恃势刚很，不恤士卒，黩货无厌。吴越王俶奏其事，乙卯，出德裕为房州刺史。
　　戊午，卢多逊加吏部侍郎，落起复。
　　己未，吴越王俶及其子镇海、镇东节度使惟浚等入见崇德殿，宴长春殿。先是，车驾幸礼贤宅，案视供帐之具【三】。及至，即诏俶居之。宠赉甚厚，俶所贡奉亦增倍于前也。庚申，大宴大明殿。后四日，召俶、惟浚宴射苑中。又三日，幸礼贤宅。
　　初，上即位，召供备库副使魏丕，谓曰：「作坊久积弊，尔为我修整之。」即授作坊副使。丕在职甚尽力，居八年，乃迁正使。上讨泽潞、维扬，下荆、广，收川、峡，征河东，平江南，皆先期谕旨，令治兵器，无不精办。旧黙子弩射止七百步，丕增造至千步。三月己巳，以丕领代州刺史，仍典作坊。时京师有作坊，诸州有作院，皆有常课。作坊所造兵器，每旬一进，上亲阅之，列五库以贮焉。寻又分作坊为南北，别置弓弩院。（分作坊为南北在九月。置弓弩院，据会要亦在此年，而无其月日，今并书之。）
　　庚午，命吴越王俶剑履上殿，诏书不名。辛未，以俶妻贤德顺穆夫人孙氏为吴越国王妃。宰相谓异姓诸侯王妻无封妃之典，上曰：「行自我朝，表异恩也。」即令其子惟浚持诏赐之。先是，上数召俶与惟浚宴射苑中，惟诸王预坐，俶拜，辄令内侍掖起，俶感泣。又尝令俶与晋王光义、京兆尹廷美叙兄弟之礼，俶伏地叩头固辞，得止。
　　上将西幸，俶恳请扈从，不许，乃留惟浚侍祠，遣俶归国。是日，宴讲武殿，谓俶曰：「南北风土异宜，渐及炎暑，卿可早发。」俶泣涕，愿三岁一朝。上曰：「川途迂远，埙有诏乃来也。」先是，髃臣皆有章疏，乞留俶而取其地，上不从。于是命取一黄袱以赐俶，封识甚固，戒俶曰：「途中宜密观。」及启之，则皆髃臣乞留俶章疏也，俶益感惧。既归，每视事功臣堂，一日，命徙坐于东偏，谓左右曰：「西北者，神京在焉，天威不违颜咫尺，俶岂敢宁居乎？」益以乘舆服玩为献，制作精巧。每修贡，必列于庭，焚香而后遣之。（俶在太祖朝止一入觐。记闻及东轩录等，或云江南未平俶来朝，太祖遣归，江南既平复来朝，皆谬也。五代史又云：俶还国，益以器服珍奇为献，不可胜数。太祖曰：「此吾帑中物，无用献为！」按太祖待俶甚宠，当无此语。此语盖出于魏王继岌破蜀时，或传者误节之。今不取。）
　　旧仪，将有事于南郊，必先告太庙。于是，将如西京，不欲载神主俱行。壬申，上亲告太庙，常服乘步辇，百官班于庙庭，不设乐悬，止一献，不行祼礼，不饮福酒，不祭七祀。及祀圜丘于西京，前二日，复命东京留守告宣祖庙焉。
　　癸酉，以皇子德芳为贵州防御使。
　　以宰相沈义伦为东京留守、兼大内都部署。左卫大将军（案宋史作右卫大将军。）王仁赡权判留司三司、兼知开封府。
　　丙子，车驾发京师。
　　己卯，次郑州。
　　庚辰，上谒安陵，奠献号恸，左右皆泣。既而登阙台【四】，西北向发鸣镝，指其所曰：「我后当葬此。」赐河南府民今年田租之半，复奉陵户一年。（谈苑载上自西京还，乃谒安陵，盖误也。今从实录、正史。）
　　辛巳，上至西京，见洛阳宫室壮丽，甚悦，召知河南府、右武卫上将军（案原本作右武上将军者，宋史职官志无此名号，应是右武卫上将军，此脱去「卫」字，谨增入。）焦继勋面銟之，加彰德节度使。继勋女为皇子德芳夫人，再授旄钺，亦以德芳故也。而继勋性吝啬，公府用度多所减削，时论非之。
　　丙戌，以王仁珪领义州刺史，李仁祚为八作副使。
　　丁亥，召沈义伦赴西京，命王仁赡兼大内都部署，开封推官、左赞善大夫真定贾琰权知府事。
　　庚寅，分命近臣篃祷城中祠庙，久雨故也。
　　辛卯，幸龙门广化寺，开无畏三藏塔。
　　是月，发卒千人，自洛城菜市桥凿渠抵漕口二十五里，以通馈运。
　　是春，权停贡举。
　　先是流民归业者，止输所佃之税，俟五岁乃复故额，以是及五岁辄逃。夏四月己亥，令再逃者勿得还本贯。
　　有司言：「准令，宗庙殿庭宫悬三十虡，郊社二十虡，殿庭加鼓吹十二案【五】。开宝四年郊祀【六】，误用宗庙之数，今岁亲郊，欲用旧礼。」有诏圜丘增十六虡，余如前制。
　　庚子，合祭天地于南郊。（国史改称雩祀，恐失其实，今从实录正言之。）还，御五凤门，大赦，有司将奉册上尊号，上卒不受。
　　初，雨弥月不止，上遣中使赍三木与岳神约，宿斋日雨不止，当施桎梏，又使祷无畏三藏塔，不如约则毁之。及期始晴霁，以讫成礼。都民垂白者相谓曰：「我辈少经乱离，不图今日复观太平天子仪卫。」有泣下者。
　　壬寅，大宴广寿殿。
　　癸卯，以崇义留后王全斌为武宁节度使，昭化留后崔彦进为彰信节度使。上谓全斌曰：「朕顷以江左未平，虑征南诸将，不持纪律，故抑卿数年，为朕立法。今已克金陵，还卿旄钺。」仍加厚赐。
　　上生于洛阳，乐其土风，尝有迁都之意。始议西幸，起居郎李符上书，陈八难曰：「京邑凋弊，一难也。宫阙不完，二难也。郊庙未修，三难也。百官不备，四难也。畿内民困，五难也。军食不充，六难也。壁垒未设，七难也。千乘万骑，盛暑从行，八难也。」上不从。既毕祀事，尚欲留居之，髃臣莫敢谏。铁骑左右厢都指挥使李怀忠乘间言曰：「东京有汴渠之漕，岁致江、淮米数百万斛，都下兵数十万人，咸仰给焉。陛下居此，将安取之？且府库重兵，皆在大梁，根本安固已久，不可动摇。若遽迁都，臣实未见其便。」上亦弗从。晋王又从容言曰：「迁都未便。」上曰：「迁河南未已，久当迁长安。」王叩头切谏。上曰：「吾将西迁者无它，欲据山河之胜而去□兵，循周、汉故事，以安天下也。」王又言：「在德不在险。」上不答。王出，上顾左右曰：「晋王之言固善，今姑从之。不出百年，天下民力殚矣。」（李怀忠为节度使，在太平兴国二年冬，此时但领富州团练使。三朝圣政录称节度使者，误也。晋王事据王禹偁建隆遗事，正史阙之。）
　　甲辰，始下诏东归。
　　乙巳，宴从臣于会节园，还经通利坊，以道狭，撤侵街民舍益之。
　　命太子太师王溥与百官先归京师。
　　尚书左丞吕余庆卒。余庆始罢政，上欲授以旄钺，会其疾，不果。于是赠镇南节度使，辍一日朝，遣中使护丧事。
　　丙午，车驾发洛阳宫。
　　己酉，次郑州。
　　辛亥，至东京。
　　初，李煜既降，曹彬令煜作书谕江南诸城守，皆相继归顺，独江州军校胡则与牙校宋德明杀刺史，据城不降，诏先锋都指挥使曹翰为招安巡检使【七】，率兵讨焉。江州城险固，翰攻之不克，自冬讫夏，死者甚觽。丁巳，始拔之，觽犹巷淢，则时病甚，卧床上，翰执缚，责其拒命，对曰：「犬吠非其主，公何怪也。」命腰斩之，并杀德明。
　　先是，上命右补阙张霁知江州，与翰俱入城。翰兵掠民家，民诉于霁，霁按诛翰兵。翰以江州民拒守，又忿民诉诛其兵，发怒屠城。死者数万人，取其尸投井坎，皆填溢，余悉弃江中。诬奏霁，徙知饶州。民家货赀巨万，皆为翰所得。（霁，未见。）上闻江州城垂破，遣使持诏赐翰，禁止杀戮。使者至独树浦，值大风不能渡，比至，城已屠矣。翰因请载庐山东林寺五百铁罗汉像归，至颍州新造佛舍。遂调发巨舰十余艘，尽载金帛，置铁像于其上，时号为「押纲罗汉」【八】。
　　己未，诏自今旬假不视事，赐百官休沐。
　　壬戌，以荆湖南路转运使、太子中允许仲宣为刑部郎中，京西转运使、起居郎李符为比部员外郎，左补阙、权知升州并江南转运使杨克让【九】为兵部员外郎，皆以调发军储有劳也。
　　江南之未平也，左赞善大夫、知汉阳军李恕，屡率兵渡江破贼。甲子，以恕为驾部员外郎。
　　是日，宴近臣及节度使于讲武殿。
　　丙寅，大食国遣使来贡方物。
　　五月己巳，幸东水硙，遂幸飞龙院，观渔金水河。
　　卢绛承诏赴阙，方引对，时龚慎仪之兄子颖为右赞善大夫遇绛于朝，诘之曰：「反贼，汝专杀我叔父，我伺尔久矣，今乃在此耶。」遂执绛诉冤。上以绛属吏，枢密使曹彬言绛骁勇，愿宥其死。上曰：「绛状貌酷类侯霸荣，安可留也？」乙亥，斩首西市。（卢绛被诛，旧无其事，此据新录，本纪乃云斩绛于西京，不知何故。按绛死于固子陂，葬于夷门山，似不在西京也，且车驾时已还大梁矣，何用于西京斩之，此必字误。江南野录载绛归朝，实曹翰部送之。太祖诘绛不即降，绛言李煜未受王爵，故不即降，太祖嘉其忠，因授冀州团练使。及龚颖诉噃，曹翰复言绛不可留，乃杀之。又言铁券、□褥等事，皆与国史异，今不取。然国史绛传盖与九国志同，当更考之。）
　　庚辰，幸讲武池，遂幸玉津园观稼。
　　宋州言大风坏官舍民居凡四千六百余间。
　　癸未，降申州为义阳军。
　　甲申，以东上合门副使田守奇贺契丹生辰，右赞善大夫房彦均副之。（彦均，未见。）
　　晋州以所获北汉岚、宪、石三州巡检使王洪武等二十九人来献。（洪武，未见。）
　　辛卯，左司员外郎、知制诰扈蒙权知荆南府，卢多逊恶之也。（此据本传，未知所恶何事也。）
　　遣司勋员外郎和岘江南道采访。
　　六月己亥，以颍州团练使曹翰为桂州观察使，仍判颍州，赏平江南之功也。
　　上以晋王光义所居地势高仰，水不能及，庚子，步自左掖门，至其第，遣工为大轮，激金水河注第中，且数临视，促成其役。王性仁孝，上雅钟爱，尹京十五年，庶务修举，上数幸其府，恩礼甚厚。尝疾病，殆不知人，上亟往问，亲为灼艾，王觉痛，上亦取艾自灸，自辰及酉，王汗洽苏息，上乃还。疾良愈，复往视之，赐以龙凤□褥。又尝宴宫中，王醉，不能乘马，上起送至殿蜯，亲掖之。王帐下士蒙城高琼左手执镫以出，上顾见，因赐琼等控鹤官衣带及器帛，勉令尽心。间谓近臣曰：「晋王龙行虎步，且生时有异，必为太平天子，福德非吾所及也。」（蔡惇夔州直笔云：太祖以晋王尹京，对罢，宣谕曰：「久不见汝所乘何马，牵来一观。」遂传呼至殿陛下御马台，敕令晋王对御上马。太宗惶惧辞逊，乃密谕曰：「他日汝自合常在此上下马，何辞焉？」太宗骇汗趋出。命近侍挽留，送上马。遂再拜，乘马驰走，回旋于殿庭而出。太祖示继及之意也。按太祖继及之意，盖先定于昭宪榻前矣，今不取。）
　　癸卯，吴越王俶遣使入贡，谢朝觐蒙殊礼及放令归国也。
　　武宁节度使、赠中书令王全斌卒。全斌轻财重士，不求显赫之誉，□而容觽，军旅乐为之用。其黜居外郡几十年【一○】，怡然自得，识者多之。
　　秋七月戊辰，幸晋王第，观水入新池。
　　初，永安留后折御勋以郊祀西洛来朝，道病后期。丙子，徙御勋为泰宁军留后，召御勋弟御卿为闲厩副使、知府州。
　　是日，幸京兆尹廷美第视疾，后两日复幸焉。
　　平海节度使陈洪进以江南、吴越入朝，不自安，戊寅，遣其子漳州刺史文颢来贡方物，且乞修觐礼，诏许之。洪进行至南剑州，闻国有丧，乃归镇发哀。
　　先是，令诸州卖盐，斤六十钱者减为五十，四十者为三十。至是，颗盐减至四十四。乙酉，令复减四钱。
　　命近臣祈晴于京城祠庙。
　　丁亥，诏新修历代帝王及岳渎祠庙与县镇相近者移治所就之。
　　旧制，天下刑狱大理寺详断，刑部详覆。去年秋，尝有诏令两司参议同奏。时右赞善大夫张佖判刑部，比部员外郎李符判大理。符性刚强，颇轻重其法，佖多驳正之，屡至忿竞，案牍转复稽滞。佖上疏请复旧制，不报，因求外任。八月戊戌，以佖权知荣州。初，伪朝官出领外任者，入辞，必戒饬再三。及佖辞，上谓曰：「惟汝不必朕言，方擢用汝。」佖在州，果有善政。（两司共断文案，据佖疏乃去年七月诏旨，而实录、本纪不着，今因佖出，附见。）
　　己亥，幸新龙兴寺。
　　乙巳，幸等觉院，遂幸东染院，赐工人钱。又幸控鹤营，观骑士射，赐帛有差。又幸开宝寺，观经藏。
　　丁未，命伐北汉，以侍卫马军都指挥使党进为河东道行营马步军都部署，宣徽北院使潘美为都监，虎捷右厢都指挥使杨光义为都虞候。己酉，进等入辞，各赐戎服、金带、鞍马、铠仗遣之。
　　初平江南，袁州刺史刘茂忠与吉州刺史屠令坚相约拒命，会令坚死，监军侍其祯权知吉州，其事遂寝，乃与祯俱入朝。茂忠常侵掠边邑，上诘之，茂忠曰：「臣事李煜惟力是视，虽陛下亲征，臣当殒身不顾。」上嘉其忠□。庚戌，以茂忠为登州刺史，祯为闲厩使。（祯，未见。）
　　晋州获北汉谍者赵训，械送阙下，上释不诛，给装服遣之。
　　废江南诸县伪署制置使【一一】。
　　辛亥，命镇州西山巡检、洺州防御使郭进为河东道忻、代等州行营马步军都监。
　　壬子，以枢密副使楚昭辅【一二】、右卫大将军判三司王仁赡分领宣徽南北院事，自后宣徽使阙，即命枢密副使兼领院事。（宣徽使除授，其后不备书，此其始事，故特出之。）
　　丙辰，诏分兵入北汉界，西上合门使郝崇信与解州刺史王政忠出汾州，内衣库副使阎彦进与泽州刺史齐超（超，未见。）出沁州，内衣库副使孙晏宣（晏宣，未见。）与濮州刺史安守忠出辽州，引进副使齐延琛（延琛，未见。）与晋、隰州巡检、汝州刺史穆彦璋（彦璋，未见。）出石州，洛苑副使侯美与郭进出忻、代。
　　九月甲子，幸绫锦院。
　　乙丑，开封府言京城诸官司狱皆空，无系囚。
　　丙寅，始令刺史、郎中、将军以上私忌给假。
　　丁卯，以库部员外郎范旻勾当淮南诸州并淮北徐、海、沂等州水陆计度转运公事。上谓旻曰：「朕委卿以方面，凡除去民隐，漕辇军储，悉许便宜从事，不用一一中覆也【一三】。且闻卿素贫，苟有所须，但那官钱用之。」旻岁运米百余万石给京师，当时称有心计。
　　高丽国王王昭卒。其子□权领国事。庚午，遣使赵尊礼入贡，且请命。
　　壬申，党进帅兵抵北汉城下，列寨于河汾之南，败其军数千人于太原之北，获马千余匹及兵仗六百余副。
　　癸酉，户部尚书致仕、赠左仆射刘熙古卒。
　　初平江南，命著作佐郎建阳杨澈通判虔州，就曹彬分兵之任。节度使郭载兴（载兴，未见。）方拥兵自固，澈单骑直趋其垒，谕以国威信，载兴即委符听命。辛巳，命载兴为海州刺史，澈悉料城中军士之勇壮者五百人为一纲，部送京师。土豪黎、罗二姓，依山聚党作乱，澈讨平之，擒二豪，械赴阙下。
　　辛巳，郭进言领兵出忻、代路，俘北汉山后诸州民三万七千余口。
　　庚寅，幸城南池亭，遂幸礼贤宅，又幸晋王第。
　　冬十月甲午朔，定难节度使李光叡率所部兵次于天朝、定朝两关，遣使言伺黄河冻合即入北汉界。
　　丁酉，安守忠言与洛罗寨兵马监押马继恩，（继恩，未见。）领兵出辽州路，焚北汉四十余寨，获牛羊人口数千。（按八月遣内衣库副使孙晏宣与濮州刺史安守忠取辽州路入河东界。守忠传亦载守忠时知辽州，与马继恩入界事，而旧录乃云：辽州知州齐超上言，盖误也。齐超实泽州刺史，别取沁州路入界，非辽州也。新录止称辽州，当是觉旧录误，故改之，今直书安守忠。）
　　齐超言领兵沁州路，败北汉军五百人，擒三十人。（此据本纪也。新、旧录无之，疑实录脱误，或与安守忠同日奏到耳。当考。）
　　己亥，幸西教场，观飞山军士发机石。
　　庚子，郭进言破北汉寿阳县，俘其民九十余口。
　　党进言又败北汉军千余人于太原城北。
　　初，泾州官岁市马，彰义节度使张铎厚增其直，而私取之，累积至十六万贯，及擅借公帑钱万余缗，侵用官曲六千四百余饼。事发，召归京师，本州岛械系其子保常及亲吏宋习。上以铎宿旧，诏释不问，但罢其旄钺而已，其所侵盗，皆蠲除之。保常洎习亦得免。庚戌，以铎为左屯卫上将军。铎，河朔人也。
　　初，有神降于盩厔县民张守真家，自言：「我天之尊神，号黑杀将军，玉帝之辅也。」守真每斋戒祈请，神必降室中，风肃然，声若婴儿，独守真能晓之，所言祸福多验。守真遂为道士。上不豫，驿召守真至阙下。壬子，命内侍王继恩就建隆观设黄箓醮，令守真降神，神言：「天上宫阙已成，玉□开。晋王有仁心。」言讫不复降。（此据国史符瑞志，稍增以杨亿谈苑。谈苑又云【一四】：「太祖闻守真言以为妖，将加诛，会宴驾。」恐不然也，今不取。）上闻其言，即夜召晋王，属以后事。左右皆不得闻，但遥见烛影下晋王时或离席，若有所逊避之状，既而上引柱斧翟□□地【一五】，大声谓晋王曰：「好为之。」（此据吴僧文莹所为湘山野录，正史、实录并无之。野录云：祖宗潜跃日，尝与一道士游于关河，无定姓名，自曰混沌，或又曰真无。每有乏则探囊，金愈探愈出。三人者每剧饮烂醉。生喜歌步虚为戏【一六】，能引其喉于杳冥间作清征之声。时或一二句，随天风飘下，惟祖宗闻之，曰：「金猴虎头四，真龙得真位。」至醒诘之，则曰：「醉梦间语，岂足凭耶？」至膺图受禅之日，乃庚申正月初四也。自御极不再见，下诏草泽篃访之。人或见于轘辕道中，或嵩、洛间，乃开宝乙亥岁也。上已祓禊，驾幸西沼，生醉坐于岸木阴下，笑揖太祖曰：「别来喜安。」上大喜，亟遣中人密引至后掖，恐其遁去，急回跸见之，一如平时，抵掌浩饮。上谓生曰：「我久欲见汝，决□一事，无他，我寿还得几多？」生曰：「但今年十月二十日夜晴，则可延一纪，不尔，则当速措置。」上酷留之，俾宿后苑。苑吏或见宿于木末鸟巢中，或数日不见。上常切切记其语，至所期之夕，御太清阁以望气。是夕果晴，星斗明灿，上心方喜。俄而阴霾四起，天地陡变，雪雹骤降【一七】，移仗下阁。急传宫钥开门，召开封尹，即太宗也。延入大寝，酌酒对饮。宦官宫妾悉屏之，但遥见烛影下，太宗时或避席，有不可胜之状。饮讫，禁漏三鼓，殿下雪已数寸。太祖引柱斧翟□□雪，顾太宗曰：「好做，好做。」遂解带就寝，鼻息如雷。是夕，太宗留宿禁内，将五鼓，伺庐者寂无所闻【一八】，太祖已崩矣。太宗受遗诏，于柩前即位。逮晓登明堂，宣遗诏罢，声恸，引近臣环玉衣以瞻圣体，玉色莹然如出汤沐。太祖英武，其达生知命，盖有如此者。文莹宜不妄，故特着于此。然文莹所言道士，不得姓名，岂即张守真耶？或复一道士也。恐文莹得之传闻，故不审，如云「于西沼木阴下笑揖太祖」，「止宿后苑鸟巢中」，言「十月二十日夜晴，则圣寿可延一纪」，疑皆好事者饰说，未必然也。又云「太宗留宿禁内」，此亦谬误。太祖既不豫，宁复自登阁，且至殿庭翟□□雪乎？今略加删润，更俟考详。顾命，大事也，而实录、正史皆不能记，可不惜哉。蔡惇直笔云：太祖召陈抟入朝，宣问寿数，对以丙子岁十月二十日夜或见雪，当办行计，若晴霁须展一纪。至期前夕，上不寝。初，夜遣宫人出视，回奏星象明灿。交更，再令出视，乃奏天阴，继言雪下，遂出禁钥，遣中使召太宗入对，命置酒，付宸翰属以继位，夜分乃退。上就寝，侍寝者闻鼻息声异，急视之，已崩。太宗于是入继。按惇所载，与文莹略同，但即以道士者为陈抟耳。抟本传及谈苑并称抟终太祖朝未尝入见，恐惇亦误矣，当是张守真也。王禹偁建隆遗事云：上将宴驾，前一日，遣中使急召宰相赵普、卢多逊入宫，见于寝合。上曰：「吾知此疾必不起，要见卿等者无它，为有数事未暇行之，卿等将笔砚来，依吾言写之，身后切须行之，吾瞑目无恨也。」遂授普等笔砚，上自陈述，普等依上言而写，数事皆济世安民之道，普等因呜咽流涕而言：「此则谨依谟训而行之。然有一大事，未见陛下处置。」上曰：「何事也？」普等曰：「储嗣未定，陛下傥有不讳，诸王中当立何人？」上曰：「可立晋王。」普等复曰：「陛下艰难创业，卒至升平，自有圣子当受命【一九】，未可议及昆弟也。臣等恐大事一去，卒不可还，陛下宜熟计之。」上曰：「吾上不忍违太后慈训，下为海内方小康，思得长君以抚之，吾意已决矣，愿公等善为我辅晋王。」遂出御府珠玉金器赐普等，令归第。翌日，上崩于长庆殿。由是晋王闻普等有此奏议，大衔之。嗣位后，坐多逊事连秦府，贬死于岭表。赵普以妇人取媚于禁中，遂获免。谨按世所传建隆遗事十三章，此其第十一章也，事尤悖谬不可信。盖开宝六年八月，赵普已罢相，出镇河阳，后三年太祖晏驾，此时赵普实在河阳，安得与卢多逊并居相位耶？又遗事第七章称「杜太后及太祖召晋王、秦王、南阳王等相约传位，陶谷为誓书，赵普告天地宗庙。」此固不然也。设如所言，则太祖传位晋王约已定于建隆初矣。开宝末，命宰相又何请耶？就使复请，则决非赵普也。且遗事乃一人所著，其首尾固当参同，今第七章既云尔，其第十一章又云尔，岂不自相矛盾耶？臣焘尝反复推究此章，盖普之怨家仇人多逊亲党所为【二○】，欲肆其诋毁，故托名禹偁窜寄遗事中，实非禹偁作也。禹偁事太宗坐直言屡黜，故髃小因之，然禹偁素识道理，忠义人也，决不敢凿空驾虚，污蔑君父，若此不顾。且禹偁集所载表章多代普作，禹偁传亦称普雅爱重禹偁，纵禹偁书恶不为普隐，亦须验实传信。方太祖宴驾时，普不在相位，士大夫孰不知之，而此章乃云与卢多逊同入宫，其非禹偁所著，盖明甚。必多逊亲党不习朝廷之故者所妄作也。且非独此章为不可信，其它章要不全是，盖禹偁用文章名天下，今所传遗事语多鄙俗，略不似禹偁平日心声。故臣焘窃有疑焉，特信其可信耳。学士大夫以书托名禹偁则遽信之，不复推究，此最害义者。故不可不辨，以晓来世云。）
　　癸丑，上崩于万岁殿。时夜已四鼓，宋皇后使王继恩出，召贵州防御使德芳。继恩以太祖传国晋王之志素定，乃不诣德芳，径趋开封府召晋王，见左押衙程德玄先坐于府门。德玄者，荥泽人，善为医。继恩诘之，德玄对曰：「我宿于信陵坊，乙夜有当关疾呼者曰：『晋王召。』出视则无人，如是者三。吾恐晋王有疾，故来。」继恩异之，乃告以故，扣门与俱入见王，且召之。王大惊，犹豫不行，曰：「吾当与家人议之。」入久不出，继恩促之曰：「事久，将为它人有矣。」时大雪，遂与王于雪中步至宫。继恩使王止于直庐，曰：「王且待于此，继恩当先入言之。」德玄曰：「便应直前，何待之有！」乃与王俱进至寝殿。后闻继恩至，问曰：「德芳来耶？」继恩曰：「晋王至矣。后见王，愕然，遽呼官家，曰：「吾母子之命，皆托于官家。」王泣曰：「共保富贵，勿忧也。」（此据司马光记闻，误以王继恩为继隆，程德玄为贾德玄，今依国史改定。按：开宝皇后以开宝元年二月入宫，德芳以开宝八年七月娶焦继勋女，出合时年十七岁，德芳传不载母为开宝皇后，后传亦不言有子德芳【二一】，疑德芳非宋出也。当考。国史方技传：马韶，平棘人，习天文三式之学。开宝中，太宗以晋王尹京邑，时朝廷申严私习天文之禁。韶素与太宗亲吏程德玄善，德玄每戒韶不令及门。九年十月十九日既夕，韶忽造德玄，德玄恐甚，且诘其所以来，韶曰：「明日乃晋王利见之辰也。」德玄惶骇，因止韶于一室中，遽入白太宗。太宗命德玄以人防守之，将闻于太祖。及诘旦，太宗入谒，果受遗践阼。数日，韶以赦免。按此与程德玄传所称宿信陵坊，夜有扣关疾呼，趋赴宫邸事不同，疑必有一误。今但从德玄传及司马光记闻。瓮牖闲评：尝观王禹偁所撰建隆遗事载立晋王之一节，皆太祖之心自欲如此，初非出于杜太后也。前一段云太祖欲立太宗，议已定，太后遂令赵普作誓书，留之禁中，既而太宗即位。后一段云太祖将晏驾，方召赵普于寝合间，及赵普欲立太祖之子，而太祖不允，遂立太宗，其后太宗闻之，故与普有隙。夫以书中前后所载一事，乃不同如此，何耶？）
　　甲寅，太宗即位，髃臣谒见万岁殿之东楹，帝号恸殒绝。
　　乙卯，大赦天下，常赦所不原者咸除之。令缘边禁戢戍卒，毋得侵挠外境。髃臣有所论列，并许实封表疏以闻，必须面奏者，合门使实时引对。风化之本，孝弟为先，或不顺父兄，异居别籍者，御史台及所在纠察之。先皇帝创业垂二十年，事为之防，曲为之制，纪律已定，物有其常，谨当遵承，不敢踰越，咨尔臣庶，宜体朕心。
　　丙辰，髃臣上表请听政，不允。丁巳，宰相薛居正等同见上，顿首固请，乃许之。即日移御长春殿，谓居正等曰：「边防事大，万机至重，当悉依先帝旧规，无得改易。」
　　以开封府判官、著作郎陆泽程羽为给事中，权知开封府，推官、右赞善大夫贾琰为左正谏大夫、枢密直学士，门人襄邑郭贽为著作佐郎。正谏即谏议也，避上名改之。
　　内出大行遗留物，赐近臣有差。
　　庚申，以皇弟永兴节度使、兼侍中廷美为开封尹、兼中书令，封齐王；皇子山南西道节度使、同平章事德昭为永兴节度使、兼侍中，封武功郡王；贵州防御使德芳为山南西道节度使同平章事。帝友爱尤笃，不欲德芳异其称呼，并诏王、石、魏氏三公主【二二】，皆依旧为皇子皇女焉。
　　宰相薛居正加左仆射，沈伦加右仆射。伦即义伦也。参知政事卢多逊为中书侍郎、平章事，枢密使曹彬加同平章事，枢密副使楚昭辅为枢密使。彬前以枢密使领忠武节度使，至是始罢。（彬加平章事罢节钺，此据会要，它书并不详，当考。）
　　命齐王廷美为山陵使。
　　壬戌，封昭庆公主为郑国，延庆公主为许国，永庆公主为虢国。
　　李光叡言率兵入北汉界，破□保寨【二三】，斩首七百级，擒寨主侯遇，获牛羊、铠甲数千计。光叡寻改名克叡。
　　有司言官阶、州县名与御名下字同者，皆改之。彰义军为彰化军，义成军为武成军，保义军为保平军，感义军为感德军，义武军为定武军，昭义军为昭德军，崇义军为崇信军，归义军为归化军，大义军为大顺军，义州为仪州，南义州为南仪州，义阳军为信阳军。镇宁节度使刘光义改名庭让，武定节度使祁廷义改名廷训。
</div>
    <div class="pagination">
<a href="续资治通鉴长编_page35.html">上一页</a><span>...</span><a href="续资治通鉴长编_page31.html">31</a><a href="续资治通鉴长编_page32.html">32</a><a href="续资治通鉴长编_page33.html">33</a><a href="续资治通鉴长编_page34.html">34</a><a href="续资治通鉴长编_page35.html">35</a><span class="current-page">36</span><a href="续资治通鉴长编_page37.html">37</a><a href="续资治通鉴长编_page38.html">38</a><a href="续资治通鉴长编_page39.html">39</a><a href="续资治通鉴长编_page40.html">40</a><a href="续资治通鉴长编_page41.html">41</a><span>...</span><a href="续资治通鉴长编_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
