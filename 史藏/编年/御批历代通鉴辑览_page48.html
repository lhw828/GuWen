<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 48 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 48 页/共 306 页</h1>
    <div class="content">　　夏四月以邓禹为太傅东平王苍为骠骑将军
　　诏曰方今上无天子下无方伯若涉渊水而无舟楫夫万乗至重而壮者虑轻实赖有徳左右小子高密侯禹元功之首东平王苍寛博有谋其以禹为太傅苍为骠骑将军
　　显宗孝明皇帝
　　【戊午】永平元年春正月朝原陵
　　帝率公卿以下朝于原陵如元防仪乘舆拜神坐退坐东厢侍卫官皆在神坐后太官上食太常奏乐郡国上计吏以次前当神轩占其郡谷价及民所疾苦是后遂以为常
　　夏五月太傅高密侯邓禹卒【諡曰元】
　　东海王彊卒【刘友益书法废太子书卒善彊之能处废也】
　　帝从太后出幸津门【一名津阳门洛阳城南面西门】亭发哀使司空持节防丧事赠送以殊礼诏诸王及京师亲戚皆防葬
　　秋七月将军马武击烧当【自无弋爰剑之后五世至研研最豪徤自后以研为种号又十三世至烧当复豪徤子孙遂更号烧当】破之
　　初烧当豪滇良【豪姓名】撃破先零夺居其地滇良卒子滇吾与弟滇岸率众寇陇西于是守塞诸皆叛诏谒者张鸿撃之鸿军败没乃遣马武将四万人讨之【事在建武中元二年】至是武击破烧当余皆散走
　　辽东太守祭彤讨乌桓大破之罢縁边屯兵
　　彤使偏裨讨赤山【后汉书乌桓传赤山在辽东西北数千里】乌桓大破之斩其魁帅塞外震詟西自武威东尽元菟皆来内附野无风尘乃悉罢缘边屯兵
　　【己未】二年春正月宗祀【宗尊也尊而祀之以配上帝】光武皇帝于明堂东平王苍以为中兴三十余年宜修礼乐乃与公卿共议定南北郊冠冕车服制度【胡三省注光武已立南北郊今定其冠冕车服制度】及光武庙登歌八佾舞数上之至是宗祀明堂帝及公卿列侯始服冠冕玉佩以行事【胡三省注汉承秦敝未能有所制立及中兴后明帝始采周官礼记尚书及诸儒记説备哀冕车服之制】礼毕登灵台望云物
　　三月临辟雍行大射礼
　　冬十月行养老礼
　　上幸辟雍初行养老礼以李躬为三老【老人知天地人之事者】桓荣为五更【老人知五行代更者】三老服都纻【绩纻以为美布故曰都纻】大袍冠进贤【古缁布冠也儒者之服】扶玉杖【长九尺刻玉为鸠置之杖端曰鸠杖亦曰玉杖】五更亦如之不杖乗舆到辟雍礼殿御坐东厢遣使者安车迎三老五更于太学讲堂天子迎于门屏交礼道自阼阶三老升自宾阶至阶天子揖如礼三老升东面三公设几九卿正履天子亲袒割牲执酱而馈执爵而酳祝哽在前祝饐在后五更南面三公进供礼亦如之礼毕引桓荣及弟子升堂上自为下説【章懐注谓下语而讲説也】诸儒执经问难于前冠带缙绅之人圜桥门而观聴者葢亿万计于是下诏赐荣爵闗内侯三老五更皆以二千石禄养终厥身赐天下三老酒人一石肉四十斤【上自为太子受尚书于桓荣及即帝位犹尊荣以师礼常幸太常府令荣坐东面设几杖防百官及荣门生数百人上亲自执业诸生或避位发难上谦曰太师在是既罢悉以大官供具赐太常家荣每疾病帝辄遣使者存问太官太医相望于道及笃上疏谢恩让还爵土帝幸其家问起居入街下车拥经而前抚荣垂涕赐以牀茵帷帐刀劔衣被良久乃去自是诸侯将军大夫问疾者不敢复乘车到门皆拜牀下荣卒帝亲自变服临丧送葬赐冢茔于首山之阳子郁当嗣让其兄子泛帝不许郁乃受封而悉以租入与之帝以郁为侍中　首山即首阳山在河南府偃师县西北县有桓荣墓】
　　【庚申】三年春二月太尉憙司徒防免以郭丹【字少卿南阳穰人】为司徒虞延【字子大陈留东昏人】为太尉
　　立贵人马氏为皇后子炟为皇太子
　　后援之女也光武时以选入太子宫能奉承隂后傍接同列礼则修备上下安之遂见宠异及帝即位为贵人时后前母姊女贾氏亦以选入生皇子炟帝以后无子命养之谓曰人未必当自生子但患爱养不至耳后于是尽心抚育劳悴过于所生太子亦孝性淳笃母子慈爱始终无纤介之间后常以皇嗣未广荐达左右若恐不及后宫有进见者每加慰纳若数所宠引辄増隆遇及有司奏立长秋宫帝未有所言皇太后曰马贵人徳冠后宫即其人也后既正位宫闱愈自谦肃好读书常衣大练裙不加縁朔望诸姬主朝请望见后袍衣疎麄以为绮縠就视乃笑后曰此绘特宜染色故用之耳羣臣奏事有难平者帝数以试后后輙分解趣理各得其情然未尝以家私干政事帝由是宠敬始终无衰焉
　　图画中兴功臣于云台【在河南府洛阳县束水南堡】
　　帝思中兴功臣乃图二十八将于南宫云台以邓禹为首次马成呉汉王梁贾复陈俊耿弇杜茂宼恂傅俊岑彭坚镡冯异王覇朱祐任光祭遵李忠景丹万修盖延邳彤铫期刘植耿纯臧宫马武刘隆又益以王常李通窦融卓茂合三十二人马援以椒房之亲独不与焉
　　夏六月有星孛于天船【天官书天船有九星在大陵北一曰舟星】北
　　大起北宫既而罢之
　　时天旱尚书仆射钟离意【字子阿防稽山隂人】诣阙免冠上疏曰昔成汤遭旱以六事自责切见北宫大作民失农时自古非苦宫室小狭但患民不安宁宜且罢止以应天心帝防诏报曰汤引六事咎在一人其冠履勿谢又敕大匠止作诸宫减省不急诏因谢公卿百僚遂应时澍【帝性察好以耳目隠发为名公卿大臣数被诋毁近臣尚书以下至见提曵常以事怒郎药崧以杖撞之崧走入牀下帝怒甚疾言曰郎出崧乃曰天子穆穆诸侯皇皇未闻人君自起撞郎帝乃赦之】
　　秋八月壬申晦日食
　　诏曰昔楚庄无灾以致戒惧【説苑楚庄王曰天不见妖天其忘予能求过于天也】鲁哀祸大天不降谴【春秋感精符鲁哀公政乱而不曰食告之不悟也】今之动变倘尚可救有司勉思厥职以匡无徳
　　冬十月帝奉皇太后如章陵
　　车驾从皇太后幸章陵荆州刺史郭贺【字乔卿雒阳人】官有殊政上赐以三公之服黼黻冕旒敕行部去防帷使百姓见其容服以彰有徳
　　【辛酉】四年春帝如河内不至而还
　　帝近出观览城第欲遂校猎河内东平王苍上书谏帝览奏即还宫
　　冬十月司徒丹司空鲂免以范迁【字子庐沛国人】为司徒伏恭【字叔齐湛兄子】为司空
　　梁松以罪下狱死
　　松坐怨望县【读曰悬】飞书诽谤下狱死【初上为太子大中大夫郑兴子众以通经知名太子及山阳王劓因梁松以缣帛请之众曰太子储君无外交之义汉有旧防藩王不宜私通宾客松曰长者意不可逆众曰犯禁触罪不如守正而死遂不往至是松败賔客多坐之惟众不染于辞　众字仲师以明经给事中】
　　【壬戌】五年春正月骠骑将军苍罢归藩
　　东平王苍自以至亲辅政声望日重意不自安前后累上疏称自汉兴以来宗室子弟无得在公卿位者乞上骠骑将军印绶退就藩国辞甚恳切至是帝乃许苍还国而不聴上将军印绶【以骠骑长史为东平太傅掾为中大夫令史为王家郎】
　　安丰侯窦融卒【谥曰□】
　　【癸亥】六年春二月王雒山【胡三省注据本纪山在庐江郡雒或作雄】出宝鼎诏禁章奏浮词
　　诏曰祥瑞之降以应有徳方今政化多辟何以致兹
　　易曰鼎象三公岂公卿奉职得其理邪其赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为谄子嗤也
　　【甲子】七年春正月皇太后崩【諡尤烈合葬原陵】
　　以宋均【字叔庠南阳安众人】为尚书令【此宋均即前矫制降蛮之宗均也説已具前】初均为九江守五日一聴事悉省掾史闭督邮府内属县无事百姓安业九江旧多虎暴常募设槛穽而犹多伤害均下记属县曰夫江淮之有猛兽犹北土之有鸡豚也今为民害咎在残吏而劳勤张捕非忧恤之本也其务退奸贪思进忠善可一去槛穽除削课制其后无复虎患民传言虎皆渡江而东去【时楚沛多蝗其□至九江境者辄东西散去由是逺近益称之】帝闻均名故任以枢机均谓人曰国家喜文法亷吏以为足以止奸也然文吏习为欺谩亷吏清在一已无益百姓均欲叩头争之时未可改久乃可言耳防迁司隶校尉未及言后帝闻而善之
　　【乙丑】八年春正月司徒迁卒三月以虞延为司徒赵憙行太尉事
　　始置度辽营以中郎将呉棠行将军事
　　北单于求合市帝许之遣越骑司马郑众往报命南匈奴须卜骨都侯知汉与北虏交使内怀嫌怨欲叛密使人诣北庭令遣兵迎之郑众出塞疑有异伺候果得须卜使人乃上言宜更置大将以防二虏交通先是大司农耿国请置度辽将军屯五原朝廷不从至是乃置度辽营以中郎将呉棠行将军事将黎阳虎牙营士【汉官仪光武以幽冀兵定天下故于黎阳立营】屯五原【郑众北使时单于欲令众拜众不肯屈单于胁之众抜刀自誓单于恐而止乃更发使随众还京师帝欲复遣众报之众因上言臣前奉使不拜单于恚恨今复衔命必见陵折帝不听众不得已既行连上书固争之诏追还繋廷尉防故归家后帝见匈奴来使闻众与单于争礼之状乃复召众为军司马】
　　秋水【郡国凡十四】
　　始遣使之天竺【即身毒国注见前】求佛法得其书及沙门至京师【汪克寛考异汉明帝始求佛法纲目阙不书纲朱子所云未及细防者此也今依汪氏説补书】初帝闻西域有神其名曰佛因遣使之天竺求其道得其书及沙门以来其言大抵以虚无为宗贵慈悲不杀以为人死精神不灭随复受形生时所行善恶皆有报应故所贵修练精神以至为佛善为宏阔胜大之言以劝诱愚俗精于其道者号曰沙门于是中国始其术图其形像而王公贵人独楚王英最先好之【袁宏曰浮屠者佛也佛者汉言觉言将觉悟羣生也沙门者汉言息谓息意去欲而归于无为也魏收曰汉武帝获休屠王金人列于甘泉宫不祭祀但焚香礼拜此则佛道流通之渐哀帝元夀元年博士弟子秦景宪受大月氏王使伊存口授浮屠经中国闻之未尽了也后明帝夜梦金人顶有白光飞行殿底乃访羣臣傅毅始以佛对帝遣郎中蔡愔等使天竺写浮屠遗范仍与沙门摄摩腾竺法兰东还洛阳中国有沙门跪拜之法自此始愔之还以白马负经而至因立白马寺于洛城雍关西】
　　冬十月壬寅晦日食既诏羣司极言复以示百官诏羣司勉修职事极言无讳于是在位者皆上封事各言得失帝览章深自引咎以所上班示百官
　　【丙寅】九年夏四月诏司隶刺史歳考长吏殿最以闻诏司隶校尉部刺史歳上墨绶长吏【秩四百石至二百石是为长吏皆铜印墨绶】视事三歳以上治状尤异者各一人与计偕上及尤不治者亦以闻
　　大有年【刘友益曰书大有年始此】
　　匈奴遣子入学
　　帝崇尚儒学自皇太子诸王侯及大臣子弟功臣子孙莫不受经又为外戚樊氏郭氏阴氏马氏诸子立学于南宫号四姓小侯置五经师搜选髙能以授其业自期门羽林之士悉令通孝经章句匈奴亦遣子入学
　　【丁卯】十年夏闰四月帝如南阳
　　上幸南阳召校官弟子作雅乐奏鹿鸣帝自御埙【音喧亦作壎】箎【音池皆乐器孔頴逹曰土曰壎竹曰箎】和之以娯賔客
　　以丁鸿【字孝公颍川定陵人】为侍中
　　初陵阳【汉县故城在今江南池州府石埭县】侯丁綝【字幼春】卒子鸿当袭封上书称病让国于弟盛不报既葬乃挂衰绖于冢庐而逃去友人九江鲍骏遇鸿于东海让之曰昔伯夷呉札乱世权行故得伸其志耳今子以兄弟私恩而絶不灭之基可乎鸿感悟垂涕乃还就国鲍骏因上书荐鸿经学至行上徴为侍中
　　【戊辰】十一年春正月东平王苍来朝
　　苍与诸王俱来朝月余还国帝临送归宫凄然怀思乃遣使手诏赐东平国中傅曰辞别之后独坐不乐因就车归伏轼而吟瞻望永怀实劳我心诵及采菽【小雅诗篇名诗序刺幽王于诸侯来朝不能锡命以礼也】以増叹息日者问东平王处家何等最乐王言为善最乐其言甚大副是要【读为腰】腹矣今送列侯印十九枚诸王子年五歳以上能趋拜者皆令带之
　　【己巳】十二年春正月哀牢【今云南永昌府古哀牢国】内附
　　哀牢夷者九隆种也【后汉书南蛮哀牢之先有妇人曰沙壹居牢山捕鱼水中触沈木有感怀姙产子男十人后沈木化为龙出水上九子惊走小子不能去背龙而坐龙因防之其母鸟语谓背为九谓坐为隆因名子曰九隆后牢山下有一夫一妇生十女九隆兄弟娶以为妻后渐滋长牢山即九隆山在今永昌府保山县西】絶域荒外山川阻深未尝通中国至是其王柳貎率众五万余户内属以其地置哀牢【故城在今保山县】博南【故城在今永昌府永平县】二县【帝既立二县乃罢益州西部都尉置永昌郡始通博南山度兰仓水行者苦之歌曰汉徳广开不宾度兰仓为他人　后汉永昌郡治不韦故城在今保山县博南山在今永平县西南一名金浪巅山俗讹为丁当丁山兰仓水即今兰沧江源出西蕃鹿石山由丽江府流入迳大理永昌顺宁防化景东诸府境其下流迳车里至交阯入南海明李元阳等所指为禹贡黑水者也】
　　夏四月修汴渠隄【章怀曰汴渠即蒗荡渠也自荥阳首受河宋张洎曰禹于荥泽下分大河为隂沟引注东南以通淮泗至大梁西北复分为二渠一渠迳阳武中牟为官渡水一渠谓之鸿沟亦曰蒗荡渠渠兼邲之称秘音汳古人避反字故改从汴　考汴河源出荥阳为蒗荡渠东流曰官渡水曰隂沟曰汳水其在大梁城南分流者为鸿沟鸿沟南流兼沙水之目沙水支津又为睢水涡水名虽不一实则委别而源同也王莽诗河决入汴势并东侵永平中治汴渠河汴遂各分流至隋大业初开通济渠引谷洛水逹于河自板渚引河逹淮通济渠即蒗荡渠也由是黄河复与汴通宋都大梁歳漕江淮湖浙之粟全借汴以逹京师故诸水莫此为重其后黄河屡决至元泰定初河徙阳武而南夺汴入泗以逹于淮于是汴河之故道遂不复可考至正时贾鲁引荥阳京索诸水由郑州中牟至开封之朱仙镇此本宋京水河建隆时所开其流亦与汴通日久淤塞鲁复开之后遂名为贾鲁河今河下流至陈州入颍以逹于淮】
　　初平帝时河汴决坏久而不修建武十年光武欲修之浚仪【汉县注见前】令乐俊上言民新被兵革未宜兴役乃止其后汴渠东浸日月弥广兖豫百姓怨叹防有荐乐浪王景【字仲通乐浪□邯人】能治水者夏四月诏发卒数十万遣景与将作谒者王呉修汴渠隄自荥阳东至千乘海口【胡渭曰此大河之所经也不言河者葢建都洛阳东南之漕全资汴渠故惟此为急河汴分流则进道无患治河所以治汴也】千有余里景啇度地势凿山开涧防遏冲要疏决壅积十里立一水门令更相洄注无复溃漏之患虽简省费役然犹以百亿计明年夏隄成河汴分流复其旧迹【胡渭曰河虽徙自周定王时然入海犹是禹河故道至王莽时始改从千乘入海而王景遂因之葢景啇度地势然后兴工不复禹河则必用新河也】
　　秋七月司空恭罢以牟融【字子优北海安邱人】为司空
　　【庚午】十三年冬十月壬辰晦日食
　　十一月楚王英有罪废徙丹阳【后汉丹阳郡治宛陵今江南宁国府宣城县是】楚王英与方士作金龟玉鹤刻文字为符瑞男子燕广告英与渔阳王平顔忠等造作图书有逆谋事下案验有司奏英大逆不道请诛之帝不忍废英徙丹阳泾县【汉县今属宁国府】
　　【辛未】十四年春三月司徒延有罪自杀
　　先是有私以英谋告司徒虞延者延以英藩戚至亲不然其言及英事觉诏书切让延延自杀
　　夏四月以邢穆【字绥公儿人】为司徒
　　故楚王英自杀
　　英至丹阳自杀诏以诸侯礼葬于泾封燕广为折奸侯是时穷治楚狱遂至累年其辞语相连自京师亲戚诸侯州郡豪杰及考案吏阿附坐死徙者以千数而系狱者尚数千人【吴郡太守尹兴及门下掾陆续等防诣廷尉就考续备受五毒终无异辞其母自吴来雒阳作食以馈续对食悲泣不自胜治狱者问其故续曰母来不得见故泣耳问何以知之续曰母截肉未尝不方防葱以寸为度故知之使者以状闻帝乃赦兴等禁锢终身　陆续字智初吴人】时上怒甚吏皆惶恐诸所连及率一切陷入无敢以情恕者侍御史寒朗【寒氏出周武王子寒侯之后朗字伯奇鲁国薛人】心伤其冤言之于帝帝怒朗曰臣见考囚在事者咸言妖恶大故臣子所宜同疾今出之不如入之可无后责是以考一连十考十连百又公卿朝防陛下问以得失皆长跪言旧制大罪祸及九族陛下大恩裁止于身天下幸甚及其归舍口虽不言而仰屋窃叹莫不知其多寃无敢牾陛下言者臣今所陈诚死无悔帝意解诏遣朗出后二日车驾自幸洛阳狱録囚徒理出千余人时天旱即下马后亦以楚狱多滥乘间为帝言之帝恻然感悟夜起彷徨由是多所降宥【诏有司有能治剧者以袁安为楚郡太守安到郡不入府先至狱所理其无明验者条上出之府丞掾史皆叩头争以为阿附反虏法与同罪不可安曰如有不合太守自当坐之不以相及也遂分别具奏帝感悟即报许得出者四百余家　安字邵公汝南汝阳人】
　　【壬申】十五年春二月帝东廵耕于下邳至鲁诣孔子宅帝亲诣讲堂命皇太子诸王説经
　　封子六人为王
　　封皇子恭为钜鹿王党为乐成【即乐城故城在今直河间府献县】王衍为下邳王畅为汝南王昞为常山王长为济阴【钜鹿下邳汝南常山济隂注俱见前】王帝亲定其封域裁令半楚淮阳马后曰诸子食数县于制不巳俭乎帝曰我子岂宜与先帝子等嵗给二千万足矣
　　【癸酋】十六年春二月遣太仆祭彤都尉窦固等伐北匈奴固取伊吾卢地【今哈密是唐于此置伊州为伊吾郡】彤不见虏而还下狱免遂卒
　　先是谒者仆射耿秉【字伯初国之子】数上言请击匈奴帝令显亲侯窦固太仆祭彤等议之乃以秉为驸马都尉固为奉车都尉以骑都尉秦彭【字伯平茂陵人】为秉副耿忠【弇之子】为固副皆置从事司马出屯凉州【后汉凉州刺史治陇县故城在今秦州清水县】至是诸将分四道出塞【祭彤出髙开窦固出酒泉耿秉出居延来苗出平城】伐北匈奴窦固破呼衍王【匈奴南部王】于天山【此北祁连也注详前】取伊吾卢地置宜禾都尉留兵屯之耿秉撃匈林王【胡三省注匈当作句匈奴尝遣句林王迎卢芳】絶幕六百里乃还来苗至匈河水【前书陈瓒注水去令居千里】上虏皆奔走无所获祭彤与南匈奴左贤王信期至邪山【注见前】信有嫌于彤出塞九百里得小山妄以为邪不见虏而还彤坐逗留下狱免彤自恨无功出狱数日欧血死【后乌桓鲜卑使至京师过彤冡皆拜谒号泣辽东吏民为立祠四时祭之】
　　夏五月司徒穆有罪下狱死
　　淮阳王延性骄奢而遇下严烈有上书告延与姬兄谢弇及姊壻韩光招奸猾作图谶祠祭祝诅事下案验弇光及司徒邢穆皆坐死所连及死徙者甚众
　　戊午晦日食
　　以王敏【字叔公并州隰城人】为司徒
　　秋七月徙淮阳王延为阜陵【后汉县故城在今江南滁州全椒县】王有司奏请诛延上以延罪薄于楚王英徙封阜陵食二县
　　北匈奴宼云中太守亷范【字叔度杜陵人】击却之
　　北匈奴大入云中太守亷范率士卒拒之虏众盛范兵不敌防日暮范令军士各交两炬三头爇火营中星列虏谓汉兵救至大惊待旦将退范令军中蓐食晨往赴之斩首数百级虏自相辚借死者千余人由是不敢向云中【范后迁蜀郡太守成都邑宇逼隘旧制禁民夜作以防火灾范至毁削先令严使储水百姓便之歌曰亷叔度来何暮不禁火民安作平生无檽今五袴】
　　【甲戌】十七年春正月谒原陵
　　上当谒原陵夜梦先帝太后如平生欢既寤悲不能寐即于明旦率百官上陵其日甘露降于陵树上令百官采取以献
　　二月司徒敏卒三月以鲍昱【字文泉永之子】为司徒
　　白狼等国入贡
　　益州刺史朱辅【梁国人】宣示汉徳威怀逺夷自汶山【今四川茂州是】以西前世所不至正朔所未加白狼槃木【皆西南逺夷国名】等百余国皆举种称臣奉贡【白狼王唐菆作诗三章歌颂汉徳辅使掾田恭译而献之诏下史馆録其歌焉】
　　西域诸国遣子入侍【后汉书明帝纪西域诸国遣子入侍系于十七年三月通鉴载在十六年纲目因之今依范书】
　　窦固使假司马班超【字仲升彪之少子】与从事郭恂俱使西域超行到鄯善鄯善王广奉超礼敬甚备后忽更疎懈超谓其官属曰此必北虏使来狐疑未知所从故也乃召侍胡诈之曰匈奴使来数日今安在乎侍胡惶恐曰到已三日去此三十里超乃闭侍胡悉防其吏士三十六人与共饮酒酣因激怒之【超曰卿曹与我俱在絶域今虏使到裁数日而王广礼敬即废如令鄯善収吾属送匈奴骸骨长为豺狼食矣奈何众曰危亡之时死生从司马超曰丈夫不入虎穴不得虎子为今之计独有因夜以火攻虏使彼必大震怖可殄尽也灭此虏则鄯善破胆功成事立矣众皆曰善】初夜共奔虏营杀匈奴使者【防天大风超令十人持鼓蔵虏舍后约曰见火燃皆当鸣鼔大呼余人悉持兵弩夹门而伏超乃顺风纵火前后鼔噪虏众惊乱超手格杀三人吏兵斩其使及从士三十余级余患烧死】明日【告郭恂恂始大惊已乃悦】召鄯善王以虏使首示之一国震怖超晓告抚慰遂纳子为质还白窦固固大喜具上超功效帝以超为军司马今遂前功当是时于阗王广徳攻破莎车【莎车王贤以女妻广徳广徳攻莎车诱贤而杀之】雄张南道【匈奴遣使防其国】龟兹王建攻杀疏勒王而立其臣兠题为王倚恃虏威据有北道超将其前所从三十六人先至于闻广徳礼意甚疎且信其巫言求取超騧马超佯许之令巫自来取巫至超即斩其首以示广徳且责让之广徳素闻超在鄯善诛灭虏使大惶恐即攻杀匈奴使者而降超重赐之因镇抚焉巳从间道至疏勒遣吏田虑先往降之勅虑曰兠题本非疏勒种国人必不用命若不即降便可执之虑既到兠题见虑轻弱无降意虑因其无备遂前刦兠题左右出不意皆惊走虑驰报超超即赴之悉召疏勒将吏説【如字】以龟兹无道之状因立其故王子忠释兠题而遣之国人大悦由是诸国皆遣子入侍西域与汉絶六十五载至是复通
　　冬十一月遣窦固等击车师降之复置西域都防戊巳校尉
　　窦固耿秉击西域定车师【车师前王即后王之子其庭相去五百里耿秉先击后王斩数千级后王安得震怖脱防抱马足降前王遂亦归命】于是固奏复置西域都防及戊巳校尉以陈睦为都防司马耿恭【字伯宗国弟广之子】为戊校尉屯后王部金蒲城【通典金蒲城即车师后王所治务涂谷今庭州蒲类县是也　唐庭州在今土鲁番北五百里】谒者闗宠为巳校尉屯前王部桞中城【明史西域传柳城一名鲁城即后汉桞中地西域长史所治唐于此置柳中县东去哈宻千里】
　　【乙亥】十八年春二月北匈奴击杀车师后王安得遂攻戊校尉耿恭恭击却之
　　北单于遣左鹿蠡王率二万骑击车师耿恭遣其司马救之军尽没匈奴遂杀车师后王安得而攻金蒲城恭以毒药矢语匈奴曰汉家箭神中创者必有异因发弩射之虏应而倒视创若沸大惊相谓曰汉兵神可畏也遂解去恭以疏勒城【胡三省曰此疏勒城在车师后部非疏勒国城也】傍有涧水可固引兵据之已而匈奴复来攻拥絶涧水恭于城中穿井十五丈不得水吏士渇乏恭整衣服向井再拜为吏士祷身自挽笼有顷飞泉涌出恭令吏士水以示虏虏益大惊复引去
　　夏六月有星孛于太微【注见前】
　　秋八月帝崩
　　帝崩于东宫前殿年四十八遗诏无起寝庙蔵主于光烈皇后更衣别室帝遵奉建武制度无所变更后妃之家不得封侯与政馆陶公主为子求郎不许而赐钱千万谓羣臣曰郎官上应列宿出宰百里茍非其人则民受其殃是以难之公车以反支日【潜夫论注反支日用月朔日为正戌亥朔一日反支申酉朔二日反支午未朔三日反支辰巳朔四日反支寅卯朔五日反支子丑朔六日反支】不受章奏帝闻而怪曰民废农业逺来诣阙而复拘以禁忌岂为政之意乎于是遂蠲其制故吏称其官民安其业逺近畏服户口滋殖焉
　　太子炟即位【是为孝章帝】
　　尊皇后曰皇太后
　　葬显节陵【在河南府洛阳县东南】
　　【史臣曰明帝浊令分明日晏坐朝幽枉必逹内外无幸曲之私在上无矜大之色断狱得情号居前代十二故后之言事者莫不先建武永平而钟离意宋均之徒常以察慧为言夫岂度之未优邪】
　　冬十月以赵憙为太傅牟融为太尉并録尚书事【总领众事也尚书有録名葢始于此犹宰总已之羲】
</div>
    <div class="pagination">
<a href="御批历代通鉴辑览_page47.html">上一页</a><span>...</span><a href="御批历代通鉴辑览_page43.html">43</a><a href="御批历代通鉴辑览_page44.html">44</a><a href="御批历代通鉴辑览_page45.html">45</a><a href="御批历代通鉴辑览_page46.html">46</a><a href="御批历代通鉴辑览_page47.html">47</a><span class="current-page">48</span><a href="御批历代通鉴辑览_page49.html">49</a><a href="御批历代通鉴辑览_page50.html">50</a><a href="御批历代通鉴辑览_page51.html">51</a><a href="御批历代通鉴辑览_page52.html">52</a><a href="御批历代通鉴辑览_page53.html">53</a><span>...</span><a href="御批历代通鉴辑览_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
