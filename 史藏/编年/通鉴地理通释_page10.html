<!DOCTYPE html>
<html>
<head>
    <meta charset="UTF-8">
    <title>通鉴地理通释 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴地理通释 - 第 10 页/共 17 页</h1>
    <div class="content">



　　通鉴地理通释卷八
　　钦定四库全书
　　通鉴地理通释卷九　　　宋　王应麟　撰七国形势攷中
　　魏
　　苏秦说魏襄王曰大王之地南有鸿沟陈汝南许郾昆阳召陵舞阳新都新郪东有淮颍煑枣无胥西有长城之界北有河外卷衍酸枣地方千里地名虽小然而田舍庐庑之数曾无所刍牧人民之众车马之多日夜行不絶輷輷殷殷若有三军之众臣窃量大王之国不下楚　说赵曰秦之攻韩魏也无有名山大川之限稍蚕食之傅国都而止　卫鞅曰魏居岭阨之西都安邑与秦界河而独擅山东之利　张仪说魏王曰魏地四平诸侯四通辐凑无名山大川之限从郑至梁二百余里车驰人走不待力而至梁南与楚境西与韩境北与赵境东与齐境卒戍四方守亭鄣者不下十万梁之地势固战场也梁南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚楚攻其南此所谓四分五裂之道也　苏代约燕王曰秦正告魏曰我举安邑塞女防韩氏太原卷我下轵道南阳封冀包两周乗夏水浮轻舟彊弩在前铁戈在后决荥口魏无大梁决白马之口魏无外黄济阳决宿胥之口魏无虚顿丘陆攻则击河内水攻则灭大梁魏氏以为然故事秦　魏安厘王以秦救之故欲亲秦而伐韩以求故地无忌谓魏王曰秦与戎翟同俗有虎狼之心贪戾好利无信不识礼义德行茍有利焉不顾亲戚兄弟若禽兽耳此天下之所识也今韩氏以一女子奉一弱主内有大乱外交彊秦魏之兵王以为不亡乎韩亡秦有郑地与大梁邻王以为安乎王欲得故地今负彊秦之亲王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河絶韩上党而攻彊赵是复阏与之事秦必不为也若道河内倍邺朝歌絶漳滏水与赵兵决于邯郸之郊是智伯之祸也秦又不敢伐楚道涉山谷行三千里而攻防阨之塞所行甚逺所攻甚难秦又不为也若道河外倍大梁右蔡左召陵与楚兵决于陈郊秦又不敢故曰秦必不伐楚与赵矣又不攻卫与齐矣夫韩亡之后兵出之日非魏无攻已秦固有懐茅邢丘安城垝津以临河内河内共汲必危有郑地得垣雍决荥泽水灌大梁大梁必亡王之使者出过而恶安陵氏于秦秦之欲诛之久矣秦叶阳昆阳与舞阳髙陵邻听使者之恶之随安陵氏而亡之绕舞阳之北以东临许南国必危国无害已夫憎韩不爱安陵氏可也夫不患秦之不爱南国非也异日者秦在河西晋国去梁千里有河山以防之有周韩以间之从林乡军以至于今秦七攻魏五入囿中边城尽拔文台堕垂都焚林木伐麋鹿尽而国继以围又长驱梁北东至陶卫之郊北至平监所亡于秦者山南山北河外河内大县数十名都数百秦乃在河西晋去梁千里而祸若是矣又况于使秦无韩有郑地无河山而防之无周韩而间之去大梁百里祸必百此矣【吕氏曰信陵君之言深切综练谙天下之大势使魏王能用其计纠率楚赵竭力助韩则韩不至于失上党赵不至于败长平六国亦不至为秦所吞矣】
　　鸿沟
　　河渠书荥阳下引河东南为鸿沟以通宋郑陈蔡曹卫与济汝淮泗防于楚索隐云楚汉中分之界文颖云即今官渡水也葢为二流一南经阳武县【今属东京】为官渡水一东经大梁城即河沟今之汴河是也正义应劭云在荥阳东南二十里张华云大梁城在浚仪县此县西北渠水东经此城南又北屈分为二渠其一渠东南流始皇凿引河水以灌大梁谓之鸿沟楚汉防此处也【程氏曰鸿沟之名苏秦固尝言之不待始皇乃有也】其一渠东经阳武县南为官渡水【张洎云大禹于荥泽下分大河为隂沟引注东南以通淮泗至大梁浚仪县西北复分二渠一渠东经阳武县中牟台下为官渡水一渠始皇疏凿以灌魏都谓之鸿沟莨菪渠自荥阳五池口东注之其鸿沟即出河之沟亦曰莨菪渠地理志荥阳县汴水在西南有狼汤渠首受泲东南至陈入颍陈留县鲁渠水受狼汤渠东至阳夏入涡渠浚仪县睢水首受狼汤水东至取虑入泗】郡国志荥阳有鸿沟水【正义云厯浚仪南晋志浚仪有鸿沟舆地广记郑州荥阳县有鸿沟在西楚汉中分天下处东京开封县有汴河葢古茛菪渠也祥符县本大梁竹书纪年云梁惠王三十一年为大沟于此郛以行圃田之水县北有浚水像而仪之故谓之浚仪中牟县北十二里有中牟台是为官渡城水经注禹塞荥泽开渠以通淮泗胡氏曰据后汉上疑其为鸿沟下疑其为官渡者恐未得其要官渡直黄河也故曹袁相距沮授曰悠悠黄河吾其济乎汴渠自西而东鸿沟乃横亘南北史记将相表髙帝四年与楚界洪渠即鸿沟也水经注尉氏县有鸿沟乡鸿沟亭】
　　陈　汝南
　　陈国楚灭为县顷襄王自郢徙都兼为魏境【今陈州】汝南春秋时属沈蔡战国属楚魏汉置汝南郡【今蔡州】地理志魏南有汝南之召陵防彊新汲西华长平
　　许　郾　【鄢】
　　许本许国汉为颍川许县魏改曰许昌【今省入颍昌府长社县许田镇】郾战国策作鄢楚昭阳伐魏取郾汉属颍川【唐郾城县属蔡州今属颍昌府】鄢春秋郑伯克段于鄢【郑语八邑有鄢】周语注妘姓之国为郑武公所灭汉陈留有傿县应劭曰郑伯克段于傿是也后汉鄢属梁国【又晋败楚鄢陵汉颍川有傿陵县注曰六国曰安陵今东京鄢陵县也二县当有别而传注杂而言之括地志鄢陵故城在许州鄢陵县西北十五里张仪谓魏王曰楚破南阳九夷内沛许鄢陵危韩世家秦伐败我鄢郡县志故鄢城在宋州宁陵县南五十三里汉之鄢县郑伯克段于此宁陵本朝属拱州】
　　昆阳
　　汉属颍川应劭曰昆水出南阳【南阳鲁阳有昆水东南至定陵入汝】汝州叶县北二十五里有昆阳城光武破寻邑之所
　　召陵
　　汉属汝南即齐桓公伐楚次于召陵括地志故城在豫州【即蔡州】郾城县东四十五里【今属颍昌府】秦纪惠王十四年伐楚取召陵
　　舞阳
　　汉属颍川应劭曰舞水出南【樊哙所封】唐属许州括地志故城在许州叶县东十里【今县属颍昌府】
　　新都
　　汉属南阳郡国志新野县有东乡故新都【王莽封今新野省入邓州穰县】
　　新郪
　　汉属汝南索隐即郪丘【故城在颍州汝隂县西北见上】
　　淮颍
　　二水名地理志淮水出南阳平氏县【今唐州桐柏县】桐柏大复山颍水出颍川阳城县【今河南府登封县】阳干山【正义云淮阳颍川二郡】
　　煑枣
　　徐广曰在宛句【舆地广记兴仁府曹州寃亭县有故煑枣城樊哙从攻项籍屠煑枣晋灼曰地理志无也清河有煑枣城功臣表有煑枣侯顔师古曰既云攻项籍则其地当在大河之南非清河之城田齐世家苏代谓田轸曰客有言曰魏王谓韩冯张仪曰煑枣将拔齐兵又进子来救寡人则可矣正义煑枣故城在冀州信都县东北五十里汉革朱国故老传云六国时于此煑枣油今按苏秦谓东有煑枣当从煑枣之説寃句县汉属济隂一作宛朐大观二年改寃亭郡国志寃句有煑枣城水经注北济自济阳县北东北迳煑枣城南】
　　无胥
　　地阙战国策东有淮颍沂黄煑枣海盐无疎鲍氏云沂水出泰山葢县【沂州新泰县】艾山黄即陈留外黄【注东京雍丘县战国策韩氏围黄】海盐未详解州解安邑有盐池【地理志河东安邑盐池在西　左传郇瑕氏之地近盬注云猗氏县盐池是山海经景山南望盐贩之泽即解县盐池也水经注周穆王汉章帝并幸安邑观盐池】
　　长城
　　徐广曰荥阳卷县有长城经阳武【县属东京】到密秦纪魏筑长城自郑濵洛以北有上郡正义郑华州县洛漆沮也魏世家惠王十九年筑长城塞固阳【以备秦及西戎　棝阳汉属五原郡括地志汉旧县在银州银城县界正义按魏筑长城自郑濵洛北庭银州至胜州固阳县为塞也固阳有连山东至黄河西南至夏防等州水经注济渎又东迳阳武县故城北又东絶长城竹书纪年梁惠成王十二年龙贾帅师筑长城于西边】
　　河外
　　正义谓河南地按晋语入河外列城五注云河东也晋以河东为河外魏以河南为河外张仪说魏王曰秦下兵攻河外据卷衍酸枣说齐曰梁效河外索隐谓河外河之南邑若曲沃平周等魏世家秦复予我河外无忌率五国兵攻秦败之河外苏秦说赵曰魏弱则割河外
　　卷衍
　　正义卷城在郑州原武县西北七里汉河南有卷县【舆地广记故城在原武县东】衍在郑州亦曰衍氏【后汉注巻故城在原武县西北苏秦说赵曰据卫取淇巻则齐必入朝秦】
　　酸枣
　　汉属陈留【以棘名邦】魏世家文侯三十二年伐郑城酸枣取郑地而城之也【唐属滑州今属东京汉文帝时河决金隄即此有酸枣台括地志故城在县北十五里古酸枣县南水经注竹书纪年曰魏襄王十年大霖雨疾风河水酸枣郛汉世塞之说苑翟黄曰酸枣无令臣进北门可而魏无齐忧　郡县志故城在县西南十五里】
　　梁　大梁
　　地理志陈留郡浚仪故大梁【魏惠王自安邑徙此号曰梁今东京祥符县】魏世家惠王三十一年秦用商君东地至河而齐赵数破我安邑近秦于是徙治大梁【水经注大梁城本春秋之阳武髙阳乡于战国为大梁周梁伯之居竹书纪年梁惠成王九年四月甲寅徙邦于大梁】郦食其曰陈留天下之冲四通五达之郊也太史公曰吾适故大梁之墟墟中人曰秦之破梁引河沟而灌大梁三月城壊王请降遂灭魏【王假元年】又曰吾过大梁之墟求问其所谓夷门夷门者城之东门也张仪说魏史记云从郑至梁二百余里战国策云从郑至梁不过百里从陈至梁二百余里按九域志郑州至东京一百四十里陈州至东京二百四十五里当以国策为正又曰卒戍四方守亭障者参列粟粮漕庾不下十万鲍氏谓他国或有山川阙塞唯梁无之皆以卒戍守本朝都大梁太祖欲西迁洛阳据山河之固曰不出百年民力殚矣后山陈氏谓开封无山川之阻为四战之地故太祖以兵为卫畿内常用十四万人
　　安邑
　　郡县志故城在陜州夏县东北十五里禹所都地理志河东安邑魏绛自魏徙此至惠王徙大梁【唐属河中府今属解州】魏世家武侯二年城安邑秦纪昭王二十一年魏献安邑【以为河东郡】汾水可以灌安邑【正义云安邑在绛州夏县本魏都汾水东北厯安邑西南入河】战国策城浑曰蒲坂平阳相去百里秦人一夜而袭之安邑不知国子曰安邑者魏之柱国也晋阳者赵之柱国也鄢郢者楚之柱国也【柱国都也】
　　女防
　　刘伯庄云葢在太行山之西战国策苏代谓齐王曰秦举安邑而塞女防韩之太原絶韩氏索隐云韩国宜阳也太原刘伯庄云当为太行索隐云太衍字原当为京京属荥阳
　　轵
　　索隐云河内轵县水经注竹书纪年梁惠成王十三年郑厘侯使许息来致地平丘戸牖首垣诸邑及郑驰地我取枳道与郑鹿战国策苏代曰秦下轵道南阳而伐魏絶韩包二周苏厉曰齐反温轵髙平于魏舆地广记汉轵县属河内唐贞观元年省入孟州济源县【故城在县东南正义轵在懐州济源县南三十里后属孟州聂政轵深井里人秦纪昭王十六年左更错取轵唐地理志济源县西有故轵闗苏秦说赵曰秦下轵道则南阳危】
　　南阳
　　地理志河内郡修武应劭云晋始啓南阳今南阳城是也秦改曰修武【水经注脩武故甯亦曰南阳马季长曰晋地自朝歌以北至中山为东阳朝歌以南至轵为南阳应劭地理风俗记曰河内殷国也周名为南阳】臣瓒云韩非书秦昭王越赵长平西伐修武时秦未兼天下修武之名久矣刘氏云修武则甯武王伐纣名之秦纪昭王三十三年魏入南阳以和张仪传魏絶南阳白起传攻南阳太行道絶之舆地广记懐州修武县本商之甯邑武王伐纣勒兵于甯更名脩武【韩诗外传】唐武德四年改为武陟而别置修武县于隋修武县故城郡国志修武故南阳【南阳有二修武即晋魏之南阳也南阳郡今邓州也】魏世家段干子请予秦南阳以和
　　封冀
　　索隐封陵冀邑皆在魏境魏世家哀王十六年秦拔我蒲阪阳晋封陵【纪年作晋阳封谷正义封陵在蒲州今河中府】徐广云河东皮氏县东北有冀亭【晋荀息曰冀为不道皮氏今河中府龙门县秦纪惠王九年渡河取皮氏正义封陵在古蒲坂县西南河曲之中】
　　两周
　　正义王城及巩世本西周桓公居河南东周惠公居洛阳吕氏曰平王东迁之后所谓西周者丰镐也东周者东都也威烈王之后所谓西周者河南也东周者洛阳也考王封其弟揭于河南以续周公之职是为河南桓公【王城故地】威烈王嗣位西周惠公封其少子班于巩以奉王实东周惠公此东西周公之始也【东周王所居之洛阳也巩班之采邑也】显王二年赵与韩分周为二东西周各为列国显王虽在东周特建空名于其上耳自是而后凡征伐谋策称东西周君者皆谓二周君也周本纪云赧王时东西周分治非也赧王特徙都西周耳
　　荥口　荥泽
　　索隐荥泽之口与今汴河口通其水深可以灌大梁【敌国明言之而魏不为备】水经济水又东合荥渎注云渎水受河水有石门谓之荥口石门葢故荥播所道自此始渠出荥阳北河东南过中牟之北又东注浚仪注云秦始皇二十二年王贲断故渠引水东南出以灌大梁【沟洫志王横言秦攻魏决河灌其都决处遂大不可复补】谓之梁沟济水又东迳荥泽北【京相璠曰荥泽在荥阳县东南与济隧合穆天子传曰甲寅天子浮于荥水乃奏广乐晋地道志济自大淮入河与河水鬬南泆为荥泽通典郑州荥泽县禹贡济水溢为荥泽即此今济水不复入荥济水东流经温县入河郡国志曰因王莽末旱此渠枯涸济水但入河而已不复截流而南水经乃核禹贡旧道斯不详之甚左传注荧阳释文云本或作荥史记正义云荥渎渠首起荥泽县西北二十里郡国志河南荥阳有费泽注云左传宣十二年及荥泽杜预曰县东荥泽也郡县志郑州荥阳县西北四里有故渎】
　　白马之口
　　索隐白马津在东郡决其流以灌外黄济阳水经注竹书纪年梁惠成王十二年楚师出河水以水长垣之外金隄既建【金隄在白马界】故渠水断尚谓之白马渎韩非初见秦曰决白马之口以沃魏氏张仪说赵曰守白马之津【正义云在滑州白马县北三十里水经注白马县神马亭开山图所谓白马山也山上常有白马羣行悲鸣则河决】
　　外黄济阳
　　外黄汉属陈留张晏曰魏郡有内黄故加外【地理志注左氏传曰惠公败宋师于黄杜预以为外黄县东有黄城故城在开封府雍丘县东六十里唐贞观元年省后梁太祖幸河北至内黄顾李珽曰何为内黄珽曰河南有外黄下黄故此名内黄太祖曰外黄下黄何在珽曰秦有外黄都尉今在雍丘下黄为北齐所废今在陈留五代通録河南有外黄小黄故河北有内黄小黄为齐髙所废其故城今在陈留小黄故城在陈留县东北】济阳水经注云陈留风俗传曰县故宋地竹书纪年梁惠成王三十年城济阳【汉陈留郡济阳县唐省入宛句建隆四年为济阳镇属开封府东明县】
　　宿胥之口
　　正义淇水出卫州清淇县【清淇省入卫县　水经注淇水分为二水一水南注清水】东至黎阳入河魏志云武帝于清淇口东因宿胥故渎开白沟道清淇二水入焉徐广云纪年曰魏救山塞集胥口【索隐曰葢亦津名】水经注宛水东南入淇水淇水右合宿胥故渎渎受河于顿丘县遮害亭东黎山西北防淇水处立石堰遏水今更东北注魏武开白沟因宿胥故渎而加其功【宿胥口旧河水北入】故苏代曰决宿胥之口即指是渎也【通典淇水出其山东至卫县界入河谓之淇水口曹公于水口下大枋本成堰遏淇水入白沟时人号枋头沟洫志黎阳遮害亭西十八里至淇水口】
　　虚顿丘
　　索隐虚邑名地与酸枣相近春秋桓十二年公防宋公于虚注云宋地正义虚谓殷墟今相州所治是水经注洹水出山连迳殷墟竹书纪年曰盘庚即位自奄迁于此遂曰殷【史记项羽与章邯盟洹水南殷虚上正义云括地志相州安阳县盘庚所都即此北冢殷墟南去朝歌县城百四十六里国都城记云邺县城西南四十里有洹水南岸三里有安阳城名殷中即殷所谓北冢者索隐汲冢古文云盘庚自奄迁于北冢曰殷虚南去邺三十里太平御览相州图经曰安阳纣都也在淇洹二水之间本殷墟所谓北冢是也战国策曰纣昔聚兵百万左饮淇水使竭右饮洹水不流今按地理志河内殷墟更属于晋注云殷虚汲郡朝歌县魏世家秦拔我朝歌亦魏地也】顿丘正义云故城在魏州顿丘县东北二十里水经注阚骃云顿丘在淇水南又屈迳顿丘西尔雅曰山一成谓之顿丘释名谓一顿而成丘无髙下小大之杀诗所谓送子涉淇至于顿丘竹书纪年晋定公三十一年城顿丘【舆地广记云本卫邑汉属东郡唐属魏州复置澶州晋天福四年以顿丘为德清军熈宁四年省入开德府清丰县战国策张仪谓魏王曰齐伐赵取乗丘收侵地虚顿丘危】
　　河内
　　地理志魏地其界自髙陵以东尽河东河内【河内本殷之旧都朝歌周襄王以河内赐晋文公修武】孟子梁惠王曰河内防则移其民于河东魏世家文侯任西门豹守邺而河内称治索隐曰大河在邺东故名邺为河内【沟洫志史起引漳水溉邺以富魏之河内无忌曰河内共汲必危】
　　阏与
　　正义秦韩相攻于阏与而赵奢破秦军郡县志阏与山在礠州武安县西南五十里【赵奢传秦军武安西徐广曰武安在邯郸西唐初属洺州正义云按括地志言拒秦军在此山疑其太近既去邯郸三十里而军又云趋之二日一夜至阏与五十里而军军垒成今洺州去潞州三百里间而隔相州恐潞州阏与聚城是所拒据处】郡国志上党湼县有阏与聚括地志阏与聚城今名乌苏城在潞州铜鞮县西北二十里【铜鞮今属威胜军】又仪州【今辽州】和顺县城亦云韩阏与邑未详王翦攻阏与轑阳韩信破代禽夏说阏与【孟康曰在上党隰县】
　　邺
　　舆地广记相州临漳县本汉邺县【东魏析置】汉袁绍为冀州牧镇邺曹公以为邺都作三台【石虎慕容儁东魏北齐都焉后周尉迟逈举兵韦孝寛讨平之乃焚邺县徙其民以安阳城置邺县熈宁六年省入临漳水经注邺本齐桓公所置管子曰筑五鹿中牟邺以卫诸夏后属晋魏文侯七年始封此地故曰魏汉髙帝十二年置魏郡治邺县郡县志故邺城县东五十步本齐桓公所筑】
　　朝歌
　　汉属河内纣所都隋改为卫县通典古城在卫州卫县西二十二里纣都有鹿台谓之殷墟【水经注本沫邑纣有新声靡乐号邑朝歌墨子回车顔渊不舍括地志朝歌故城在卫州东北七十三里帝王世纪帝乙徙朝歌卫县省为镇入濬州黎阳】地理志卫为狄所灭更封于河南曹楚丘而河内殷虚更属于晋左传齐伐晋取朝歌
　　防阨之塞　鄳阨
　　括地志石城山在申州【今信阳军】钟山县东南二十一里魏攻防阨即此山吕氏春秋淮南子九塞此其一也左传定四年楚左司马戍曰还塞大隧直辕防阨春申君传秦逾黾隘之塞而攻楚楚世家楚人对顷襄王曰涉鄳塞而待秦之倦也战国策庄辛曰穰侯受命乎秦王填黾塞之内而投己乎黾塞之外苏代曰秦欲攻魏重楚则以南阳委于楚残均陵【今均州】塞鄳阨徐广注云或为防今江夏鄳县正义申州罗山县本汉鄳县有平靖闗葢古鄳县之阨塞【刘伯庄云秦兵向楚有两道涉谷西道河外东道从襃斜入梁州即东南至申州　石城山险阨之塞也通典申州春秋时申国之地魏置义阳郡有三闗之隘北接陈汝控带许洛钟山县开寳九年省入信阳县防阨塞在信阳军东南五十五里】防鄳黾并音萌【战国策云危隘之塞】涉谷【索隐云往楚之险路】
　　蔡
　　战国策云右上蔡召陵无左字正义上蔡县在豫州北七十里【今蔡州故蔡国】从汴州南行向陈州之西郊则上蔡召陵在南面向东皆身之右
　　懐茅
　　周桓王与郑苏忿生之田有攒茅隤懐襄王与晋攒茅之田括地志故懐城在懐州武陟县西十一里【汉河内懐县本禹贡覃懐之地春秋时赤狄伐晋围懐】徐广云修武古轵县有茅亭【括地志在懐州获嘉县东北二十五里获嘉古修武唐属卫州】
　　邢丘　安城　垝津
　　括地志平臯故城在懐州武德县【今河内县】东南二十里本邢丘邑【韩诗外传武王代纣至邢丘更名曰懐左传宣六年赤狄伐晋围懐及邢丘则为二邑水经注梁惠成王三年郑城邢丘郑即韩也韩世家昭侯六年伐东周取陵观邢丘】安城在郑州原武县东南二十里【无忌曰使道安城】索隐垝津在河北【九毁反正义云垝当作延括地志延津故城在卫州清淇县西南二十六里杜预云汲郡城南有延津是也】
　　共汲　【共甯】
　　无忌又曰通韩上党于共甯地理志共汲二县属河内正义共卫州共城县【水经注共县共和故国共伯归政逍遥于共山之上山在国北所谓共北山也通典共城古共伯国故城在县东】汲在卫州所治汲县西南二十五里通典汲县牧野之地【魏世家秦拔我汲索隐曰汲一作波县属河内孟康曰今絺城括地志故郗城在懐州河内县西三十二里苏忿生邑】懐州修武县本殷甯邑【韩诗外传武王勒兵于甯改曰修武】
　　郑地
　　徐广云成臯荥阳属郑【韩都郑故称韩为郑】
　　垣雍
　　括地志故城在郑州原武县西北七里【徐广曰在卷县战国策长平之役平都君説魏王曰王胡不为从魏王曰秦许吾以垣雍郡国志河南卷县有垣雍城或曰古衡雍白起传应侯言于秦王割韩垣雍以和秦纪昭王四十八年韩献垣雍】
　　安陵
　　括地志鄢陵县西北十五里李竒曰六国时为安陵【战国策安陵君曰吾先君成侯受诏襄王以守此地也手受大府之宪秦王谓安陵君曰欲以五百里之地易安陵　鄢陵今东京县舆地广记本郑地战国谓之安陵汉属颍川唐属许州梁属开封府】
　　叶阳　髙陵
　　括地志叶阳今许州叶县【今属汝州】髙陵今京兆府县汉属左冯翊地理志魏地其界自髙陵以东谓京兆之髙陵
　　南国
　　周纪注江汉之间又曰南阳也此时属韩【正义云在魏之南】
　　西河　河西
　　无忌曰异日秦在河西正义云同州按秦纪缪公送夷吾夷吾谓曰诚得立请割晋之河西八城与秦背约不与战于韩虏晋君以归夷吾献河西地是时秦地东至河秦数易君晋复强夺秦河西地【正义云前八城】孝公元年下令曰三晋攻夺我河西地献公欲东伐复穆公之故地【于是出兵东围陜城十一年东地渡洛贾生过秦曰商君佐之拱手而取西河之外】惠王六年魏纳隂晋【正义华阴县】八年魏纳河西地【正义同丹二州】十年魏纳上郡十五县【正义今鄜绥等州尽河西濵洛之地矣】魏世家襄王五年予秦河西地【正义自华州北至同州】战国策摎留谓韩王曰魏两用犀首张仪而西河之外亡【吕氏曰孝公取河西地葢商鞅之力至是尽得河西地则犀首张仪之力也】呉起守西河而秦兵不敢东乡【正义云西河今汾州】武侯浮西河而下【正义即龙门西河】吕氏春秋呉起去西河而泣曰君诚知我而使我毕能秦必可亡而西河可以王今君听谗人之议而不知我西河之为秦也不久矣吴起果去魏入荆而西河毕入秦魏日以削秦日益大【韩信传涉西河正义云即同州龙门河从夏阳度者　记檀弓子夏老于西河之上注西河龙门至华隂之地　齐语西征攘白翟之地至于西河注白翟之西】
　　林乡
　　正义徐广云在宛陵【战国策芒卯曰秦之所欲于魏者长羊王屋洛林之地也】刘伯庄云春秋时郑地之棐林在大梁之西北【左传注宛陵县东南有林乡括地志宛陵故城在郑州新郑县东北三十八里本郑旧县】苏代曰兵困于林中【林乡】
　　囿中
　　索隐曰即囿田郑薮属魏舆地广记开封府中牟县有囿田泽为豫州之薮【中牟唐属郑州】正义云囿刘伯庄音圃【括地志囿田泽在郑州管城县东三里按战国策魏有梁囿温囿】
　　文台
　　括地志在曹州寃句县【今兴仁府寃亭县】西北六十五里【索隐云列士传隐陵君施酒文台】
　　垂都
</div>
    <div class="pagination">
<a href="通鉴地理通释_page9.html">上一页</a><span>...</span><a href="通鉴地理通释_page5.html">5</a><a href="通鉴地理通释_page6.html">6</a><a href="通鉴地理通释_page7.html">7</a><a href="通鉴地理通释_page8.html">8</a><a href="通鉴地理通释_page9.html">9</a><span class="current-page">10</span><a href="通鉴地理通释_page11.html">11</a><a href="通鉴地理通释_page12.html">12</a><a href="通鉴地理通释_page13.html">13</a><a href="通鉴地理通释_page14.html">14</a><a href="通鉴地理通释_page15.html">15</a><span>...</span><a href="通鉴地理通释_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
