<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 533 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 533 页/共 607 页</h1>
    <div class="content">　　丁丑，辽国遣使保静军节度使萧寅，副使朝议大夫、太常少卿、充干文阁待制牛温仁，来贺坤成节。
　　殿中侍御史孙升言：「臣窃以前殿三帅之任，所以侍卫禁严，统率士旅，维威名足以弹压髃觽，维勇健足以慑伏悍强，苟非其人，难受兹寄。伏见殿前副都指挥使苗授久艰步履，屡废朝参，乃即家居，以治军政。且侍卫禁严，岂宜安坐燕私而统率士旅？不当自负至此，况明堂日近，伏望圣慈早赐处分，以安中外。」（苗授，三年七月十二日，为殿副。）
　　己卯，殿前副都指挥使、武泰军节度使苗授为保康军节度使、知潞州，步军副都指挥使、冀州观察使刘昌祚为武康军节度使，充殿前副都指挥使。
　　诏诸司应奉明堂，限八月中旬以前申请毕，从大礼使之请也。
　　范祖禹言：「臣窃闻韩嘉彦已选尚公主，此先帝遗意，而陛下成之。韩琦勋在王室，其子尚主，天下之人，谁曰不宜？此于太皇太后陛下为至慈，在皇帝陛下为至孝。然臣伏见国朝以来，祖宗诸公主婚姻之家，皆无预政事者。今嘉彦已选定宣系，而忠彦执政，此非祖宗故事，不可为子孙法，使后世姻戚预政，自陛下始，臣窃惜之。陛下一言一动，当以祖宗为法，况执政系安危治乱，最为大事，一开此例，后不可止。陛下自听政以来，于亲戚无毫发之私，天下之人，无不服陛下之至公。今独于韩琦家如此，非所以报功也【二】。陛下念琦之功，富贵其家可也，至于执政，必选天下之望，不可止以勋旧。如赵普、曹彬之孙，何尝执政？岂是祖宗不念功乎？自用忠彦以来，外议藉藉，至今未已。今国家既与之为婚，罢之有名，陛下欲富贵之，但使曾历执政，与之前执政官，无所不可。若必待其有过，然后黜之，则已伤恩，是欲厚韩琦之家，反薄之也，不若保全忠彦，无使致于满盈颠覆。臣今已蒙除新职，罢言职，不当更论执政，然臣前上殿，已尝面论，今又变祖宗故事，所系甚大，虽已去职，不敢不为陛下一言。臣与忠彦是亲，素无嫌隙，但不忍上负陛下任使，不欲陛下有所不知耳。今在朝廷之人，多出于韩琦之门，虽知忠彦不协人望，以琦之故，皆莫肯言，亦乞陛下知察。祖宗以来，无强族根据朝廷，今忠彦执政，弟尚公主，恐权威太盛，宜防其渐。」（此据祖禹家所藏奏稿，盖七月十一日所上。）
　　御史中丞傅尧俞言：「伏见近除韩忠彦为尚书左丞，继又以其弟嘉彦尚主，物议藉藉，以为未当。臣不敏，不敢臆度其是非。臣窃谓李德裕实唐之名相，建言：『旧制，驸马都尉与要官禁不往来，开元中，诃督尤切。今乃公至宰相及大臣私第是等无他，直泄漏禁密交通中外耳。请白事宰相者，听至中书，无辄诣第。』当时防禁如此，今乃萃于一门，议者之言，良可取也。况君举必书，而书事必谨其始。陛下自临御以来，励精政事，未有过举，而首开此涂，异日援以为比，其弊将深，且书于史册云始于陛下，使后世指为讥议，顾不惜哉，愿陛下深思之。陛下用臣辈为聪明，臣苟知而不言，负陛下之罪，不容诛矣。」（尧俞言附祖禹后。八月一日，忠彦乞罢，不许。）
　　庚辰，夏国遣使贺坤成节。
　　门下侍郎孙固为明堂礼仪使，中书侍郎刘挚为仪仗使，同知枢密院事赵瞻为卤簿使，尚书左丞韩忠彦为桥道顿递使。以礼仪使、知枢密院事【三】安焘丁母忧故也。后十日，诏安焘候卒哭起复，特给宣借兵士十二人。
　　左司谏刘安世言：「臣窃谓国朝以来，初革五代之弊，用宰相以主文事，参知政事以为之贰；命枢密使掌武备，则设副使、签书以为之佐。虽员数、名品时或不同，而文武二柄，未尝专付于一人也。今安焘以母忧去职，本兵之地，惟有赵瞻，窃闻又以私故，见在式假。方西戎纳款，南蛮入寇，边防兵略，正务讲求，差之毫厘，遂失机会，所系甚重，恐不可全然阙官。伏睹英庙亦尝命宰相韩琦兼枢密院事，国史具载，最为近例。若陛下谨择人才，未欲轻授，伏乞且依故事，命大臣兼领，所贵缓急不误大计。」
　　左谏议大夫梁焘言：「臣窃以枢密院朝廷机要之地，兵政边事，所系尤重。今但以独员领之，于国体诚未为安。伏望圣慈特出中旨，委一执政兼权。事干大计，愿留宸念。」贴黄：「若以目前浅近言之，则偶阙一大臣，未必便有阙政，似不足议论；若为国家深远计虑，则事体至大，不可不言。盖密院之政，动干机要，祖宗以来，多用三二员执政，谋谟详博，处置精审。仰惟聪明，洞照至理，伏望深加省察，早赐指挥。宰相以下至右丞，同是执政，皆可兼枢，只在圣意所命，不须全用故事。但得密院常有两员执政，便是朝廷法制。枢机之地，直须谨重，伏乞圣明俯加采纳。此事合自清衷处置，不须更有访问外臣，或致牵制难行，有损国计。」
　　右谏议大夫范祖禹荐冯京、赵□可任枢密，曰：「臣伏见冯京在神宗朝为参知政事，与王安石论议不合，其后与吕惠卿同执政，为惠卿所倾，因郑侠狱罢政事。及安石与惠卿为仇，惠卿缴进安石私书，其一纸云：『勿令齐年知。』京与安石同岁，故安石谓之齐年。神宗因此知京不欺，故安石再相之日，即召京于成都，知枢密院。赵□守边，素有威略，神宗一见□，委以西边之事，讨伐安南，虽无大功，然处置南事，多□之力。今□久在延州，于国实有勤劳，若置在枢密，则西北二边及蛮夷之事，皆可访问。臣僚中，熟知边事，实未有如□者。京虽有女嫁蔡确，然趋向各异，如文彦博亦与蔡确为婚姻，吴充亦与王安石为亲家，何尝相党？若趋向皆同，纵不为亲，自是党也。」
　　祖禹又言：
　　臣伏见陛下罢免范纯仁，独任一相。古者三公官不必备，盖充此位者，未易得人。陛下重惜如此，古圣帝明王之意也。然窃恐自此天下之事，未免益劳圣虑，太平之期，未可望也。何以言之？臣观今日大臣，未有可副陛下任使，倚信而不疑，如司马光、吕公著者也。
　　吕大防未为执政以前，人望不及纯仁，自居大位，纯仁顿失人望，是以大防比之差少过失。然其为人，粗簄果敢，好立崖岸，简于接物，士大夫多不亲附。夫自六曹尚书、侍郎、两省、侍从，皆朝廷所与共为治者也。天子所赖者大臣，大臣所赖者贤士大夫、百官。昔司马光为相，欲知选事，问吏部；欲知财利，问户部。凡事皆于觽人讲求，便者存之，不便者去之，此天下受其惠也。比年以来，未闻宰相召一人，问一本职事，亦未闻召一贤士大夫，问以政事得失、人民疾苦。其监司、知州自外来者，亦未闻召一人，问以州县利害。文书成于吏手，官曹不敢争执，物情不接，上下相蒙，但闻专任吏人而已，若有差失，为害必甚。臣望陛下特出圣断，以儆饬辅臣，无使大防得专制朝权，无使臣下得乘间窥圣意。陛下深居帷幄，皇帝未亲庶政，尤不可使宰相权重，宜防其渐。
　　刘挚本以鲠直敢言，陛下所自拔擢。自居中书，人多言其有窥伺相位之心，与同列议论，多泄其语，与言事官相表里。范纯仁好用亲戚，挚不与之争，泄其语于言事官，使攻之。吕公着尝与臣言：「挚若进德修业，何患不为宰相，何须如此？」挚之此心，同列亦多觉之。夫宰相者，不得已而为之，当以为忧，若以此心得之，必无善政矣。然则朝廷何所赖，天下何所望哉？又鉴别人物，更不及纯仁。纯仁上则为大防所制，下则数为挚所中，懦而不立，以至于罢。夫陛下极天下之选，取于千万人之中，得此数人，而犹如此，臣以此知人才之难也。
　　昔神宗以陈升之有才智，既用为相，问于司马光。光言：「升之才智，诚如圣旨，但恐不能临大节而不可夺尔。」昔汉高祖论相，以陈平智有余，然难独任。真宗用王钦若、丁谓，亦以马知节参之。凡才智之人，必得忠直之人从傍制之，此明主用人之法也。今陛下专任大防，而刘挚有欲相之心，必与大防协同，此非相参之人也。
　　近用左右丞二人，又皆人望素轻，风节不立。陛下临御以来，所用执政，惟韩缜作相不合公论，余皆大惬天下之望。其间虽非全德，亦皆有可称。近所用二人，殊不类前后差除。以臣料之，自此庙堂议论，必无异同，朝廷政事，一决于大防与挚，无有敢违之者。如此，则公道何由得立？臣权安得不盛？恐非国家至计，此臣之所深忧也。惟陛下稍自揽权纲，无使威福之柄渐移于下。
　　臣非敢离间君臣，陛下以谏官为耳目，若有所闻见，不以告陛下，则上负任使。若朝廷政事，自此日胜一日，岂独大防有贤相之名，乃祖宗生灵之幸。万一如臣所虑，岂不可使陛下预知之哉？臣不胜忧国惓惓之心。又言：「蔡确罪恶初达朝廷，大臣自不以为意，及谏臣论奏，陛下已怒，然后大防奉而行之。纯仁与王存则固执，议论立异，此所以不同耳。夫大臣乘人主喜怒，以起势立威，则皆畏之，人主惟见其顺己，而不自觉权移于下。古之强臣，皆成于此。惟陛下深戒喜怒，无使臣下得乘其便而作威福也。」（祖禹本章如此。或为刘挚隐，辄有删削，祖禹家传又从而增饰，央釭禹意甚矣。今具载本章，仍以家传所录附见。此后刘挚终为贤相，虽具载此，瑜瑕固不相掩云。时吕大防独当国，眷注甚重，祖禹因言：「吕大防未为执政以前，人望不及范纯仁，自居大位，纯仁顿失人望，是以大防比之差少过失。然其为人，粗簄果敢，好立崖岸，简于接纳，士大夫多不亲附。夫自六曹尚书、侍郎、两省、侍从，皆朝廷所与共为治者也。天子所赖者宰相，宰相所赖者士大夫。比年以来，未闻宰相召一人，问以本职事。陛下深居帷幄，皇帝未亲庶政，尤不可使宰相权重，宜防其渐。夫以陛下极天下之选，取于千万人之中，得此数人，而犹如此，知人才之难也。昔神宗以陈升之有才智，既用为相，问于司马光。光言：『升之才智，诚如圣旨，但恐不能临大节而不可夺耳。』昔汉高祖论相，以为王陵少戆，陈平可以辅之；平智有余，然难独任。真宗用王钦若、丁谓，亦以马知节参之。凡才智之人，必得忠直之人从傍制之，此明主用人之法也。今陛下专任大防，而刘挚与大防协同，此非相参之人也。近用左右丞二人，又皆人望素轻。陛下临御以来，所用执政，惟韩缜作相不协公论，余皆大惬天下之望。其间虽非全德，亦皆有可称。近所用二人，殊不类前后差除。以臣料之，自此庙堂议论，必无异同，朝廷政事，一决于大防与挚，无有敢违之者。如此，则公道何以得立？臣权安得不盛？恐非国家至计。惟陛下稍自揽权纲，无使威福之柄渐移于下。陛下以谏官为耳目，臣有所闻见，何可不以实告？若朝廷政事，自此日胜一日，岂独大防有贤相之名，乃宗社生灵之福。万一如臣所虑，岂可不使陛下预知之哉？」左右丞，乃韩忠彦、许将也。范祖禹子冲作家传云：「谨按：晋赵孟问秦医和曰：『谁当良臣？』和曰：『子相晋国，于今八年，晋国无乱，诸侯无阙，可谓良矣。』汲郡吕公在元佑为相八年，四夷无事，中国晏然，年谷丰登，家给人足，可谓有功社稷矣。至于减任子，省吏额，严资格，抑侥幸，身当天下之怨而无私焉，亦已难矣。忠宣范公，熙宁、元丰间，数与王荆公争新法，流落在外。逮元佑初，以公议人望，爰立作相。蔡确之贬，忠宣以谓不宜长告讦之风。及绍圣中，大贬元佑诸公，忠宣独以救确得免，乃上表乞放还大防等，其言哀切，闻者无不感动，坐是谪置永州。呜呼！仁人之用心也。先公之于二公，非故相戾也，而当时数论列其过失者，不唯责备，以谓宰相所为，人主不可不尽知之，要当察其不善，而成就其贤宰相之业，盖为朝廷计也。后之人当知先公之意，盖出于此。」）
　　左谏议大夫梁焘、左司谏刘安世、右司谏吴安诗言：「臣等伏见章惇在苏州日，强以贱价买朱迎等抵当田产。自去年十二月后来，右正言刘安世累次论列，蒙朝廷下江、淮发运司体量，皆有实状。近日窃见敕断罚铜十斤，臣等按：惇尝备执政，固宜奉法循理，尊君爱民，而气焰凶悖，劫持州县，贪利无厌，使人失职，原其不畏国法之意，盖有陵蔑朝廷之心，而所责太轻，未厌公议。况惇与蔡确、黄履、邢恕素相交结，自谓社稷之臣，天下之人指为四凶。若不因其自致人言，遂正典刑，异日却欲窜逐，深恐无名。伏望圣慈深赐详察，明降指挥，候惇服阕，特行废置，所贵奸豪屏息，永绝后患。」不报。（新录因旧录，以此章系之七月十二日，且□加删润，所云「无恤反汗之嫌，自遗养虎之患」，按刘安世集此章具存，初无此二句也，其意则固然矣，今仍用安世本章。实录云「诏留候」，然安世等后数上章，云「累月未蒙施行」，则留候之诏元不降出也，今但云不报。六月二日，已尝辨之。八月二十二日，候惇服阕与宫观。）
　　诏：「内外文武官及宗室、内侍官，应支赐赙赠绢、布、米、麦、钱、羊，并四分减一；应官员丁忧、亡殁，式令无赙赠者，不得引旧例陈乞，所属亦不得奏请。」从户部请也。
　　辛巳，宣义郎韩嘉彦以选尚温国长公主，为左卫将军、驸马都尉。
　　秘书少监、直龙图阁叶均提举洞霄宫，以疾自请也。右司郎中林旦为秘书少监。吏部郎中晁端彦为左司郎中，考功郎中孙路为吏部郎中。（三年十月十八日，路为考功；六年十月二日，改徐讲也【四】。）承议郎、秘阁校理、提点秦凤路刑狱张舜民为考功员外郎。中散大夫、集贤校理、蔡河拨发王哲为直秘阁、提举崇福宫。
　　壬午，中书省言：「三班奉职陈永和状，亲妹美人出殡开圣院，永和与弟、侄等系期亲，乞挂服守灵。」诏不允。
　　癸未，左谏议大夫梁焘言：「臣风闻刘舜卿知熙州，威信行于羌虏，边部赖之以安，盖今日之良帅也。伏见除授步军副都指挥使、知渭州。渭城帅府，然未若熙河之冲要，用材所先。蕃汉素服舜卿之名，况今黠羌款寨，变诈不易窥测，舜卿思虑深密，皆得贼人虚实，必有擒纵谋画，以夺其奸心。当此之际，未可移易。虽朝廷加意抡选，得人代之，后来者初至，未练情伪，不如久居之安习其事也。伏望圣慈详酌指挥，加以新恩，且仍旧治，以重国体，以固边计，上□清衷西顾之忧。」贴黄：「舜卿治边，诚为有劳，然历岁未久，累有恩除，朝廷待之固已厚矣。且令控守冲要，更责后效，俟羌人纳款，三二年间，贡奉如礼，西略安静，即别加任使，亦未为晚。」
　　甲申，坤成节，髃臣及辽使上寿于崇政殿。
　　诏：「除三省、枢密院外，其六曹等处，不得押贴子勾唤人吏；如有合会问事，许押贴子取索，仍令实封赍还。御史台合要人吏指说，即依原条。」
　　丁亥，枢密院言：「湖南安抚钤辖司奏，邵州城步寨蛮人劫掠人户，乞添差兵甲。」诏逐司体度，如蛮人尚敢潜伏结连，令多方捕杀；若结集数多，攻围城寨，即选兵将分头掩杀，勿令深入。
　　己丑，枢密院言，湖南蛮贼攻围邵州关硖城步寨。诏安抚钤辖司体度，差兵将官救援，仍措置以闻。
　　庚寅，权吏部侍郎王岩叟为天章阁待制、枢密都承旨，朝散大夫、权江、淮、荆、浙等路制置发运使范纯礼为光禄卿，将作监赵令铄兼权太仆卿，新两浙转运使、朝散郎、直龙图阁孙觉为发运副使，朝散大夫、度支郎中叶温叟权两浙路转运副使，朝奉郎、知大宗正丞事燕若古为度支员外郎。权给事中梁焘言：「臣窃闻□居厚为京东都转运使，以聚敛刻急害民，至今疮痍未补。若古实附其事，得罪清议。方朝廷判白善恶，清明政体，斥远居厚，奸吏济恶之党，不当甄用。况今吉士盈庭，流滞者觽，郎闱高选，宜任端良，轻以授人，未协舆论。所有录黄，谨具封还，其录黄内有范纯礼等差除，乞依例先次行下。」诏若古别取旨。寻改权发遣开封府推官。（改府推在二十八日，今并书。别取旨，据政目增入，乃二十四日事。）
　　诏京城五龙庙以「会应」为额。
　　辛卯，吏部言：「选人任知县、县令，事务繁重。旧法，令监司、知州、通判每岁限定人数举充，已是暗升一资；若到任有改官举主二员，又得循资；及比常调，复减举主一人改官。近有不由县道，仍带奏举资序，如诸州教授之类，显属侥幸。欲今后教授并特许奏辟差遣，如系奏举职官知县、县令资序，候得替合该磨勘，并依常调本资、考第、举主升改官资。如愿罢，只就奏举知县、县令者听。其吏部选注奏举职官知县、县令人所充差遣条，更不施行。」诏：「除县丞及开、祥两县尉系县官外，其帐司官及江宁府等处八十九员录事参军，非元举职事，并依格注常调令、录，其应差奏举职官知县、县令条贯并罢。」（县令到任有改官举主二人，又得循资，比常调复减举主一人改官【五】，要见此指挥自何月日始。）
　　壬辰，诏：「监司、帅守今后荐举官，并于状内具在任事迹及素来行业，方与上簿记录；或有任用，更加详察。」从太师文彦博请也。
　　改新除国子监丞王谠为少府监丞。谠，宰臣吕大防子貋，谏官言其不协公论，而大防亦自请改除故也。（据五年六月末苏辙奏，则论谠不当进用者，谏官□安诗也。安诗甲子罢谏官。按：是年十月十四日，为直集贤院兼侍讲，犹带右司谏，或自此遂罢。）
　　枢密院言：「阿里骨妻溪尊勇丹已封安化郡君，男邦彪籛、弟南纳支并为银青光禄大夫、检校国子祭酒、兼监察御史、武骑尉，充本部都军主；鬼章男结□龊为银青光禄大夫、检校工部尚书、镇州刺史，月给茶彩有差。今以进奉人未到，请给宣告下经略司，差人持入蕃，令阿里骨给付，仍别写蕃字告谕结□龊已有恩命之意。」从之。（五年六月末，范育奏可考。）
　　甲午，修实录院检讨官、朝奉郎、行著作郎黄庭坚为集贤校理。
　　丙申，龙图阁直学士、工部侍郎蔡延庆为吏部侍郎。龙图阁待制、知扬州蔡卞知广州。新江、淮、荆、浙等路制置发运使、龙图阁待制蔡京知扬州。宝文阁待制、提举崇福宫何正臣知洪州。言者论正臣为吏酷虐，罢之。（罢洪州在八月二日，今并书。八月二十四日，又除饶州。）
　　左司谏刘安世言：「臣昨以王子韶、路昌衡差除不当，前后十三次论列，日近虽蒙朝廷以子韶出守沧州，而昌衡新命犹未追改。臣既有言责，实畏公议，累烦天听，盖非获已。窃谓二广之地，控制百蛮，祖宗以来，选委尤重。然岭外瘴毒，人所惮行，故凡命帅，恩例特厚，或贴以职，或进以官，悉有旧章，可以推考。今昌衡为子不孝，为吏酷虐，附会王珪、蔡确，屡兴大狱，违经乱法，天下怨疾，得免废弃，已为厚幸。比叨擢任，寻致人言，既罢五羊之行，犹冒直阁之宠，舍烟瘴之远，得湘潭之便，使昌衡自为之计，不过如此，况因弹劾，而所授反优于前日，轻重倒置，何所惩劝？臣闻惟名与器不可以假人，今馆职、帅权，世谓高选，若容邪党辄尔滥处，臣恐邪党髃小以苟得相矜，而正人端士以同受为耻，陛下励世磨钝之具，遂为虚名，此尤不可以不谨也。伏望圣慈检会臣累奏事理，追寝昌衡过岭贴职，处之散地，非惟使不孝酷虐之类，无以觊幸误恩，亦足以示朝廷好恶，风化天下。」诏朝散郎路昌衡依旧江、淮、荆、浙等路发运使，其新除直秘阁、知潭州告缴纳。朝议大夫、新除直龙图阁、知广州谢麟再任知潭州。
　　都水监言：「黄河为中国患久矣。自小□决口后来，泛滥未着河槽，朝廷前后遣官相度非一，终未有定论。盖新河堤防与故道金堤殊绝，若以为北流无患，则前二年河决南宫下埽去，三年决上埽，今四年决宗城中埽，岂是北流可保无虞？以为大河卧东，则南宫、宗城皆在西岸；以为卧西，则冀州信都，恩州清河、武邑，或危或决，皆在东岸，显是大河千里未见归纳经久之计。所以昨来相度第三、第四铺分决涨水，少纾目前之急，而继又宗城决溢向下，包蓄不定，虽欲不为东流之计，不可得也。河势未可全夺，故为二股之策。今监勾当公事李伟状，相视新开得第一口水势湍猛，发泄不及，已不候功毕，更拨沙河堤第二口，减泄大河涨水，因而二股分行，以纾下流之患。虽未保冬夏常流，已见有可为之势，在国家为无穷之利。必欲经久遂作二股，仍须增添役夫，乃为长利，然未下监司、州郡、外使者、北外丞司看详，即今所修【六】较之利害孰为轻重。」诏令河北路安抚司、监司、外使者，北外丞司，限十日具析保明以闻。（八月九日，苏辙言李伟张皇申报。二十八日，置修河司。）
　　著作佐郎兼侍讲司马康言：「王者以民为天，民以食为天。自古祸乱之兴，皆由饥馑，为国必有九年之蓄，乃可以备水旱。比年以来，旱暵为虐，民多艰食，若今秋不稔，则公私困竭，盗贼可虞。昔魏李悝为平籴之法，国以富强。东汉永平初以后，水旱十年，和熹邓太后临朝，用征和故事，徙置饥民于丰熟诸郡，躬自减省，以救灾厄，故天下复平。唐太宗贞观初，天下连岁灾害，太宗勤而抚之，民虽东西就食，未尝嗟怨；至四年，天下大稔，流散者咸归田里，米斗不过三四钱。自古圣贤之君，非无水旱之灾，惟有以待之，则不为甚害。如汉、唐之策，已非处处皆有蓄积，故令东西就食，此策之下者也；魏文侯举国四境悉令平籴，所以有储，此策之中者也；三代而上，国有九年之蓄，此策之上者也。今臣愿陛下先为汉、唐之下策，以济目前之艰；俟及丰穰，乃为魏文侯之中策；积以岁月，渐及三代之上策。乘今秋熟，令州县广籴民食所余，悉归于官，今冬来春，令饥民就食，俟乡土丰穰，乃还本土。夫国家积财，惟以安国，民安则国安。故凡为国者，一丝一毫，皆当爱惜，惟于济民，则不当吝。陛下诚能捐数十万金帛，以为天下大本，则四海幸甚！夫实仓廪，使百姓足，非独可以消患，太平之化，由是而兴，措刑之本，无先于此矣。」
　　左司谏刘安世等言：「臣闻国无九年之畜曰不足，无六年之畜曰急，无三年之畜曰国非其国。盖先王之制，三年耕，必有一年之食。以三十年之通，则可以有十年之备，故尧、汤水旱至于累年，而无捐瘠之民者，用此道也。三代以下，井田废缺，利民之法，无善于常平，由汉迄今，莫能变易。惟自近世，有名无实，凡所以养民之具，日计不足，何暇议一年之畜哉？是以岁或不登，民辄菜色，强者转而为贼盗，弱者不免于饿莩。保民之术如此，亦已簄矣！臣等窃谓自罢青苗钱，后来天下州县皆有积镪，朝廷虽更立常平之制，条目甚详，而上下因循，未尝留意。既无统属，以纠其乖缪；又无赏罚，以为之劝沮。加之转运司苟纾目前之急，多端借贷，日朘月削，殊无偿足之期。非有惩革，将不胜弊。伏望圣慈特降睿旨，取今日已前应干常平敕令。严责近限，专委户部删为一书，付之有司，悉俾遵守。仍先行指挥，将天下见在常平钱，乘今秋丰稔之时，令五路籴粟一色，其余路分，并相度逐处可以久留斛斗，广行收籴，仍以本司钱修盖合用仓廪，将一路所有钱滚同应副。一路之中，不得偏聚一州；一州之境，不得偏聚一县。各随户口之多寡，以制籴之大数。每遇凶歉，依法出粜。籴粜之法，常比市价增减。如此，则官本常存，物价不能翔踊，或遇旱干水溢之灾，则民有所济，不至流散，朝廷之惠泽可继，而无乏绝之患，相因日久，渐至九年之蓄，太平之策，莫大于此。惟陛下推至诚恻怛之意，明诏执政，协力施行。所有官吏殿最，亦乞参酌修定。将来颁降之后，或有违犯，州县委监司，监司令户部、御史台觉察奏劾，庶使二圣恤民之仁，不为徒善之政，传之万世，天下幸甚！」（刘安世尽言集此章注云：「与右谏议大夫朱光庭同上。」按：安世以四年六月自右正言迁左司谏，十月，自左司谏为谏议大夫；朱光庭以四年九月自侍御史为右谏议大夫。若如集注，则此章当在九月后，然七月二十八日，诏令诸路提刑司下丰熟州县，依条量添钱，广行收籴，及觉察违慢；又令诸路封桩斛斗，若转司要用，先封桩钱，方许兑发；并阙少本钱处，令提刑司于木路那移，及以头子修盖仓牔；大□与此章陈请一般。然则此诏必因此章也。集注恐误，今不取，若云御史朱光庭则可。）
　　右谏议大夫范祖禹亦言：「今岁秋成可望，收熟之处必多。年谷稍丰，则公私逋负督迫，民间速欲得钱，必至甚贱，此农民所以丰凶皆困也。今诸路提刑司积常平钱犹多，窃恐自罢散青苗钱以来，常平之法尚未修复如旧，欲乞速降指挥诸路提刑司，尽以所有之钱，增价收籴，使不至于甚贱伤农，来春谷贵，则减价出粜，使不至于甚贵伤民。若止以常平钱收籴，亦恐未广，陛下诚能出内库金帛数万，以为籴本，以专备水旱凶荒，发敛以时，则官本常存，而民被惠泽无穷。祖宗置内藏库，本以备军旅非常之用，仁宗常出钱一百万，以助常平籴本。夫财出于民，复以济民，但使民存，不至流亡，今年散之，明年复有，何患乎无财也？」
　　诏：「户部指挥诸路提刑司下丰熟州县，依条量添钱，广行收籴，仍觉察违慢。」又诏：「永兴军、秦凤、河北、河东、京东、京西、淮南、两浙提刑司，据见管封桩钱，除已系计置籴粮草，并合起发上京，及朝旨指定窠名指使钱数外，将的实见在钱支拨一半，于本路趁此秋成，及今后遇丰熟去处，广谋计置米、麦、谷、豆，内淮南、两浙路只于沿流，其余路于沿流及要便，并屯聚军马去处，别项封桩，以封桩斛斗为名。若内有收籴得处缺少本钱，许逐司于本路有钱去处那移。于转运司要用，许依元籴价先桩钱讫，据数兑拨提刑司，候到，具见在合籴买钱数，计置次第申尚书省。其头子等钱亦于帐内别收，如有仓牔损处，即以头子钱修，仍令户部立法。」（政目云：「三路，京东西、淮、浙七路封桩钱，以一半籴谷，为封桩斛斗，为永法。」）
　　枢密院言：「邵州蛮人作过，已令湖南安抚钤辖司处置，应去邵州遥远。」诏：「谢麟体度蛮事，如尚未宁息，即交割潭州公事与次官，量带兵甲前去邵州，专一措置，候事平日归任。」
　　诏：「刑部今后有覆大辟不当，并先次下本处分析，候到，开具以闻。」
　　丁酉，以故知溪峒顺州彭儒福男仕诚为银青光禄大夫、检校国子祭酒、知顺州、兼监察御史。
　　武骑尉曹佾子谕言：「佾于亲孙女貋、太学内舍生黄持，欲乞于遗表骨肉恩泽十人内与文资，依都承旨张山甫奏女夫陶临例，授持假承务郎。」诏持于佾系异姓无服，兼所引并难行。（御集七月二十九日。）
　　是月，诏令保安军牒宥州，应立界处，恐山斜不等，仰所委官随宜分画。（政目有此，当考详。）
　　殿中侍御史孙升言：「臣闻法待人而后行，此古今不易之理也。先帝患百司职事不举，故建三省、六曹，以治庶政。然人乐因循，觽习苟且，弊随事生，苟无按核钩考之术，则必至于颓坏，又置六察，考察六曹行遣稽违，及轮委御史，点检三省簿书差失，可谓详且尽矣。盖六曹、寺、监二百四十余案，胥吏一千七百余人，其它官司二百七十余处，内外之事填垒纷委，而旧以察官六员、书吏十有四人钩考按核，虽使人人心力强明，智术精敏，安能周见其故？而六曹百司之事不至于颓弊者，赖有六察以为之警察尔。兹所以见先帝规模宏远，追迹三代也。朝廷近年察官既不补足，而比因浮费所建言，更不自本台立法，直行减罢书吏六人，止存八人，分治六察。吏员既少，则所择尤须精审，且以八人按察二百余案、千有余人胥吏、二百余处官司，而又更不精所择，若止欲名存实亡则可矣，必欲救六曹之弊，成先帝之志，则臣虽甚愚，知其无益也。近准七月十六日朝旨，改修到本台令，乃止因一察案贴司陈述，务欲自便，遂为改法。书吏旧法满六年，通入仕及十五年出借职，试贴司及四通者方收补。今来改法，贴司试及二通，便补察书吏；吏满十年，通入仕及二十五年，方得出职。出职既艰，则内外已有名目、晓法令、廉勤谨畏之人，不乐就此，别图进身。所试贴司既易，则见在钞写无能无过之人，例皆应选，适所以为六曹百司人吏废弛兼容之地，非所以为朝廷补救颓弊之术也。伏望圣慈详察，深惜六察乃先帝补救六曹颓弊之志，特降指挥下中书省重行立法，中外幸甚！所有新旧令文，谨录白连粘在后。」贴黄：「六察官吏，系点检三省、六曹文书稽迟差失，觽所嫌怨，惟务废坏其法，伏望陛下详察，早赐施行。」（升奏称七月十六日朝旨，因附月末，其从违当考。）
　　升又言：「臣闻法行自贵近始者，先王之政也。伏见朝廷患入官之□，则上自至尊外戚，减损恩例；惩吏禄之浮，则下至库务胥吏，裁去□占，可谓至公矣。独三省、枢密院添溢吏员，暗增恩例，多带请给，人人知其侥幸，莫敢谁何。执政官姑息而莫问，言事者畏避而不论，中外愤郁，为之不平。安有盛明之时，至尊以身率天下，躬自减损，乃容此曹挟朝廷之势，自肆如此！臣诚孤微，忝耳目之寄，遭遇圣明在上，窃不自量，为陛下言之。且旧中书提点堂后官、主事共十七人，今三省录事、都事、主事共三十人；旧录事、主书、守当官二十九人，今三省令史、书令史、守当官共一百四十三人；旧守阙守当官四十二人、私名八十五人，今三省守阙守当官二百六十四人，破食贴房近五百人，不在其数。入流之滥，近世所未有也。其间多带请给，暗增恩例，根源深密，在外官司不可得而知。近者在京诸司推究违法带请给过两处者，皆行根治，独三省人吏【七】多带请给，有至数处。既知物议不平，中外汹汹，近于今月十六日降指挥下户部申明：比诸司事体稍异，其新旧请给不得过三处，其见破添给三处以上者，依旧支破。既言稍异，则三处已上者合裁减，岂有诸司过两处则行勘治，三省人吏三处以上，却依支破？则是朝廷命令与夺，皆徇此曹私意而出，何以示至公于中外？臣深为陛下惜之。伏望圣慈少加省察，出自睿断，差委谏官、御史之长各一人，专一取索裁定。或有藏隐漏落事件，厚立赏钱，许知次第人陈告；仍与犯人名额内便行收填，候裁定人吏请给恩例编修成册进呈，禁中留一本，三省、枢密院各付一本，户部、吏部、御史台各一本。今后应有增损，并须相关，朱书批凿，着为永式，昭示至公，以绝侥幸，以慰中外人心。」又言：「臣近曾论列三省人吏多带请给等事，以谓朝廷命令与夺，皆徇此曹私意而出，窃恐天听高邈，未赐省察，今录白到今月十六日申明行下户部白札子签贴在前，可见三省人吏挟情自肆之意。伏望圣慈详察，出自睿断，早赐指挥施行。」（孙升言不得其时，今附七月末。傅尧俞云云，在八月十六日。）
　　升又言：「臣闻书曰：『威克厥爱允济，爱克厥威允罔功。』此先王治军之法也。盖军令严肃，则恩信易感，而事可济；军政姑息，则骄惰无厌，而功罔成。恭惟祖宗深得治军之法，设三卫管军之官，付以流配之权，自非死刑，不付有司按覆。故朝廷抚养此曹，易于怀悦，绝骄惰无厌之心，是以威行于下，而恩归于上。如郝质辈治军严肃，作过军人一经徒流，鲜有生者。质所坐卧，寂不闻人喘息声，其严惮如此。臣访闻管军自苗授相承习为姑息以收恩，而和斌、刘斌缪懦为甚，诸军骄惰自肆，无所忌惮，其渐不可不戒也。伏望圣慈详察，密谕大臣：其管军之官，相承姑息者，则戒饬之；缪懦纵弛者，则更易之。使威行于下，而恩归于上，以绝骄惰无厌之患，则中外幸甚！」贴黄：「日近虎翼军人退嫌小麦，敢尔轻率，良由军政不肃、统辖不严所致，其弊不可滋长也。」（四年七月八日，和斌为步虞，刘斌为龙神厢主。升言不得其时，今附于七月末。）
　　注　　释
　　【一】马军都虞候「军」原作「步」，据阁本及宋史卷三五○李浩传改。
　　【二】非所以报功也「功」原作「公」，据阁本、活字本改。
　　【三】知枢密院事「事」原作「言」，据阁本改。
　　【四】改徐讲也「徐」原作「除」，据阁本改。按本书卷四六七元佑六年十月丁巳条，孙路为徐王府侍讲。
　　【五】减举主一人改官「主」字原脱，据正文补。
　　【六】即今所修「今」原作「令」，据阁本改。
　　【七】三省人吏「省」原作「司」，据阁本改。
续资治通鉴长编
卷四百三十一
卷四百三十一
　　起讫时间 起哲宗元佑四年八月戊戌尽是月癸丑
　　卷　　名 续资治通鉴长编卷四百三十一
　　帝　　号 宋哲宗
　　年　　号 元佑四年（己巳，1089）
　　全　　文
　　八月戊戌朔，尚书左丞韩忠彦以弟嘉彦授驸马都尉，乞罢。诏引唐王珪故事谕忠彦。（范祖禹及傅尧俞已见前月十一日。）
　　己亥，改熙河兰会路为熙河兰岷路；兰州知州见兼管勾兰会路缘边安抚司，改为兰州缘边安抚司。（元丰五年二月乙丑，加「兰会」二字；元符元年八月丙子，仍复兰会。）
　　辛丑，降授皇城使、监滁州酒税宋用臣管勾舒州灵仙观，本处居住。（政目有此。元丰八年十一月十四，元佑元年正月十四，又四月十八，元佑三年六月四日，元佑六年闰八月二十四，可考。）
　　壬寅。（旧录、新录于四年八月五日壬寅并载吏部言考课「四善、三最」等法，又于七年四月二十二日甲戌皆重载云，但详略□稍不同。今就七年四月二十二日甲戌具书，削四年八月五日壬寅所载不入。）
　　癸卯，诏：「自今应修条，除法意小有不足当修补外，其更易增损，并须类聚申尚书省，候得指挥，方得编修。其尚书省所修条，先经左右司看详，执政官笔削，方许更改。」
　　诏：「战阵立功人，犯罪应追降及准例入重者，品官并转三官，文臣与换武臣，选人与改官，未受品官人得奉职、知令录，将校并转三资，军人得正、副指挥使，为第一等；并转两官及循两资，白身人得判、司、簿、尉，借差以下得借职，殿侍、大将以下得差使，将校并转两资，军人转军使、都头，为第二等；转一官，循一资，殿侍、大将转借差【一】，借差转差使，白身得未入官名目，文臣减三年、武臣减四年磨勘，将校转一资，军人转副都头、兵马使，为第三等；第一等人三次，第二等人两次，第三等人一次，有犯各取旨；其逐等人，即犯公罪徒以下、私罪杖笞情轻者，不以次数，并准此。」
　　权知开封府、龙图阁直学士吕公孺【二】为户部尚书，刑部侍郎、天章阁待制顾临权知开封府，给事中赵君锡为刑部侍郎。
　　先是，司马康奏其父光遗□，其一，乞合中书、门下两省为一，盖光与吕公着、韩维、张璪同具奏，曰：
　　臣等闻三王不相袭礼，五帝不相沿乐。况国家设官分职，张立治具，上下相维，修饬明备，何所愧于汉、唐，何必事事循其陈迹，而失当今之宜也？
　　谨按：西汉以丞相总百官，而九卿分治天下之事。光武中兴，身亲庶务，事归台阁，尚书始重，而西汉公卿稍已失职矣。及魏佐汉，初建魏国，置秘书令，典尚书奏事。文帝受禅，改秘书为中书，有令、有监，而亦不废尚书，然中书亲近，而尚书簄外矣。东晋以后，天子以侍中常在左右，多与之议政事，不专任中书，于是又有门下，而中书权始分矣。降及南北朝，大抵皆循此制。唐初，始合中书、门下之职，故有同中书门下三品、同中书门下平章事，其后又置政事堂，盖以中书出诏令，门下掌封驳，日有争论，纷纭不决，故使两省先于政事堂议定，然后奏闻。开元中，张说奏改政事堂为中书门下，自是相承，至于国朝，莫之能改。非不欲分也，理势不可复分也。故乡日所谓中书者，乃中书门下政事堂也。唐末，诸司使皆内臣领之，枢密使参预朝政，始与宰相分权矣。降及五代，改用士人，枢密使皆天子腹心之臣，与议军国大事，其权重于宰相。
　　太祖受命，以宰相专掌文事，参知政事佐之；枢密使专掌武事，副使佐之。自是以来，百有余年，官师相承，中外安帖。百司长官及诸路监司、诸州长吏【三】，皆得专达，或申奏朝廷，或止申中书、枢密院。事大则中书、枢密院进呈取旨，降敕札宣命指挥，事小则批状直下本司、本路、本州岛、本人。故文书简径，事无留滞。
　　神宗皇帝以唐自中叶以后，官职繁□，名器紊乱，欲革而正之，诚为允当。然但当据今日之事实，考前世之讹谬，删其重复，去其□长，必有此事，乃置此官，不必一依唐之六典，分中书为三省，令中书取旨，门下复奏，尚书施行。凡内降文书及诸处所上奏状、申状至门下、中书省者，大率皆送尚书省，尚书省下六曹，付诸案勘会，检寻文书，会问事目，近则寺、监，远则州、县，一切齐足，然后相度事理，定夺归着，申尚书省，送中书取旨。中书既得旨，送门下省覆奏画可，然后翻录下尚书省，尚书省复下六曹，方得符下诸处。以此文字太□。行遣迂回，近者数月，远者踰年，未能结绝。或四方急奏待报，或吏民词讼求决，皆困于留滞。又本置门下省，欲以封驳中书省录黄、枢密院录白，恐有未当。若令举职，则须日有驳正，争论纷纭，执政大臣，遂成不协，故自置门下省以来，驳议甚少。又门下不得直取旨行下，虽有驳议，必须却送中书取旨，中书或不舍前见，复行改易；又内批文字及诸处奏请，多降付三省同共进呈，则门下之官，已经商量奏决，若复有驳正，则为反复。又近日中书文字有急速者，往往更不送门下省。然则门下一官，殆为虚设，徒使吏员倍多，文字太□，无益于事。
　　臣等今觽共商量，欲乞依旧令中书、门下通同职业，以都堂为政事堂，每有政事差除及台谏官章奏，已有圣旨三省同进呈外，其余并令中书、门下官同商议签书施行。事大则进呈取旨降敕札，事小则直批状指挥，一如旧日中书门下故事。并两省十二房吏人为六房，同共点检钞状，行遣文书。若有溢员，除拣选留任外，并特与减三年出职；不及三年应出职者，与减磨勘年限。若政事有差失，委给事中封驳；差除有不当，委中书舍人封还词头；又两省谏官皆得论列，则号令之出亦不为不审矣。如此，则政事归一，吏员不□，文书不繁，行遣径直，于先帝所建之官并无所变更，但于职业微有修改，欲令于事务时宜差为简便。其委曲条目，并候得旨允许，续议修立。其二，乞令六曹长官专议，盖光与吕公着、李清臣、吕大防同具奏，曰：
　　臣等闻王者设官分职，居上者所总多，故治其大要；居下者所分少，故治其详细。此理势之自然，即纪纲所由立也。是以周官小宰官府之六属举邦治，大事则从其长，小事则专达。凡宰相，上则启沃人主，论道经邦；中则选用百官，赏功罚罪；下则阜安百姓，兴利除害，乃其职也。至于簿领之差失，期会之稽违，狱讼之曲直，胥吏之迁补，皆郎吏之任，非宰相所宜亲也。古人有言：「察目睫者不能见百步，察百步者亦不能见目睫。」言详于近者必略于远，谨于细者必遗于大也。
　　今尚书省事无大小，皆决于仆射，自早至暮，省览文书，受接辞状，未尝暂息。精力疲敝于米盐细故，其于经国之大体、安民之远猷，不暇复精思而熟虑，非朝廷所以责宰相之事业也。
　　窃以六曹长官，古之六卿，事之小者，岂不可令专达？臣等商量，欲乞今后凡有诏令降付尚书省者，仆射、左右丞签讫，官告、黄牒之类已签讫者，更不签，分付六曹誊印，符下诸司及诸路、诸州施行。其臣民所上文字，降付尚书省，仆射、左右丞签讫，亦分付六曹，本曹尚书、侍郎及本厅郎官次第签讫，委本厅郎官讨寻公案，会问事节，相度理道，检详条贯，下笔判云「今欲如何施行次第」，通呈侍郎、尚书。若郎官所判已得允当，则侍郎签过，尚书判准，应奏上者直奏上，应行下者直行下，即未得允当者，委侍郎、尚书改判。事之可否皆决于本曹长官，其文字分付本厅郎官之时，委本曹长官随事大小凿限，若有稽违，即行纠劾，即委的有事故结绝未得者，申长官展。吏部尚书如旧日判东、西审官院，左选侍郎如旧日判流内铨，右选侍郎如旧日判三班院，户部长官如旧日判三司使，刑部如旧日判审刑院。旧日本司文字并直奏直下，今欲令六曹长官准此，更不经由仆射、左右丞。即改更条法，或奏乞特旨，谓如刑部刑名疑虑，或情理可悯，或情重法轻，乞特停替、编配之类；或事体稍大，或理有可疑，非六曹所能专决者，听诸仆射、左右丞咨白，或具状申都省，委仆射、左右丞商议，或上殿取旨，或头签札子奏闻，或入熟状，或直批判指挥。其诸色人辞状，并只令经本曹长官呈过尚书、侍郎，本厅郎官次第签押判决，一如朝廷降下臣民所上文字，次第施行。若六曹不为收接，及久不结绝，或判断不当者，即令经登闻鼓院进状，降下尚书省，委仆射、左右丞判付本省不干碍官看详定夺；若本曹显有不当，即行纠劾。所贵上下相承，各有职分，行遣简径，事务办集。（元年七月二十四日，已有六曹长官专达札子与上官均札子同进呈，不知何故复出此奏，姑存之。或此奏当删去。）诏以二奏付三省。乙巳进呈，且言今三省皆同奏事【四】，与光时不同，及其所言多已施行。太皇太后宣谕曰：「今已无事，不必改更也。」（范祖禹志司马康墓云：「康上光旧稿，降付三省，而朝廷未遑有行。」不知此所谓「多已施行」者何也？当考。建炎间，始合中书、门下为一，盖用光遗奏。新、旧录载光奏甚略，今具录之。祖禹亦尝有建白，并附。九月十八日，三省进呈司马康奏其父光遗稿二，其一言：「请仍旧令中书、门下通同职业，以都堂为政事堂，每有政令差除及台谏官章奏，已有朝旨三省同进呈外，其余并令中书、门下商议签书施行。事大则进呈取旨降敕札，事小则直批状指挥，一如旧日中书门下故事。并两省十二房吏人为六房，同共点检钞状，行遣文书。若有溢员，除选留外，并特与减三年出职；不及三年应出职者，与减磨勘年限。若政事有差失，委给事中封驳，差除有不当，委中书舍人封还词头；及两省谏官皆得论列，则号令之出，不为不审。政事归一，吏员不□，文书不繁，行遣径直，于先帝所建之官并无所变更，但于职业微有修改，于事务时宜差为简便。」其二言：「自今凡有诏令降付尚书省者，仆射、左右丞签讫，官告、黄牒之类已签讫者，更不签，分付六曹誊印，符下诸司及诸路、诸州施行。其臣民所上文字降付尚书省者，仆射、左右丞签讫，亦分付六曹，本曹尚书、侍郎及本厅郎官次第签讫，委本厅郎官下笔判云『今欲如何施行次第』，通呈侍郎、尚书。若郎官所判允当，则侍郎签过，尚书判准，应奏上者直奏上，应行下者直行下，即未得允当者，委侍郎、尚书改判。事之可否，当决于本曹长官。」三省言：「今三省皆同奏事，与光时不同，及其所言事多已施行。」太皇太后宣谕曰：「今已无事，不必改更也。」旧本载司马光二奏止如此，新本因之，今别详载于前。）
　　左谏议大夫梁焘言：「臣恭以先帝圣明烛理，考古立政，作新官制，出于圣度，而作法之臣不能少望清光，徒为纷更祖宗之旧，本末失次，不当圣意，施行旬月之余，上下患其迂滞繁复，诏旨丁宁，委大臣参议，重别立法，求合至当，训词具在，明于日星。臣伏见元丰六年六月二十四日圣旨指挥，以法制未备，文移繁复，令详定官制所考究建置本末，重别立法，务令稽合体理，不致胶固迂滞，仍委三省参议可否，进呈取旨。臣恭谓法制未备，即是有司所上未为全书；文移繁复，即是有司所行已见其弊。使考究建置本末者，是于考求未当也；稽合体理者，是于立政有害也；委三省参议者，此又丁宁戒饬之词。盖当日大臣朋奸不忠，废格诏旨，蒙蔽欺罔，护过自全，重改已行之议，不恤后日之患，苟且偷安窃禄，使圣谟远略暗蔽未明，不忠之罪，义不容诛。伏望圣慈检会先帝前后诏旨，付大臣讲究遵依施行。」贴黄：「能述志扬名，正是陛下今日之事，若但因循习弊而不去，玩常而不讲，岂不负先帝求治之本意哉？伏望明诏大臣，商量裁制，以适当今之宜，恭奉先帝诏旨为万世法，臣不胜纳忠之至。臣闻故宰相司马光与吕公着等建议，乞诏修官制，议草未及上而光薨，近其子康缴进，未闻朝廷施行。伏乞检会光议，审酌其当而施行。如旧日中书、门下通治政事，省十二房为六房，事可归一，吏无□员，文书不繁，行遣径直，于官制无所变易，但稍修职业，使就简便，此正合先帝诏旨。」（焘言不得其时，因司马康所上光二奏，以四年八月八日三省进呈，故附见八月八日。元丰元年六月二十四日圣旨，检未见，或恐年月日有误，更详之。）
　　诏河中、凤翔、邠、泾自今并选差守臣，从文彦博请也。
　　诏郡县考课优等人，令三省考察任使，从左谏议大夫梁焘请也。焘言：「臣闻赏罚无章，何以沮劝？夫欲吏称其职，民安其业，由此道也。国家着为优劣之等，以考课郡县，所以进退能否，激厉搢绅，期之政平讼理，闾巷无愁叹之声而已，诚圣意之所宜加也。朝廷已尝治其劣等，示之天下，人知沮矣。未闻褒其优等者，顾何以使士夫知劝而乐于赴功哉？有司因循不言，甚未副陛下班叙髃材、统明法制之意也。欲望圣慈特赐指挥吏部，第其知州已下等以闻，乞自朝廷详择推恩，以平赏罚，用伸公议。」
　　诏：「于阗国进奉使李养星、阿点魏哥进贡御马已回赐，内黎撒啰、瞎征等依此，后毋为例。」
　　丁未，翰林学士苏辙言：
　　臣去岁领户部右曹，以财赋不足，而开河之议不决，河北费用不赀，曾上三章论河流西行，已成河道，而孙村以东，故道高仰，势决难行。是时，大臣之议多谓故道可开，西流可塞，朝廷因遣范百禄、赵君锡亲行相度。以人情论之，符合大臣则易为言，违背大臣则难为说，而百禄等既还，皆谓故道不可开而西流不可塞。何者？地形高下，可指而知；水性避高趋下，可以一言而决。故百禄等不敢蒙昧朝廷，希合权要，效其成说，而致之陛下。陛下亦知其言明白，信而行之，中外公议，皆以为当。
　　今自夏秋之交，暑雨频并，河流暴涨出崖，由孙村东行，以理言之，盖河上每岁常事耳。而都水监勾当公事李伟与河埽使臣，因此张皇申报，以分水为名，欲因发回河之议，都水监从而和之，亦以侥幸欲成回河之役。臣窃以为此辈类多小人，不知远虑，河若安流，则无以兴起功役，功役不起，则此辈差遣请受不可侥求，惟有河事一兴，则求无不可，而况大臣以其符合己说，乐闻其事乎？
　　臣窃见今河道西行孙村侧左，大约入地二丈以来，而见今申报，涨水出崖，由新开口地东入孙村，不过六七尺。欲因六七尺涨水而夺之入地二丈河身，虽三尺童子，知其难矣。然朝廷遂为之遣都水使者，兴兵夫，开河道，进锯牙，欲约之使东。今方河水盛涨，其西行河道若不断流，则遏之东行，实同儿戏。昔鲧湮洪水，汩陈五行，逆天地高下之性，九载而功不成，鲧以殛死。今一河虽小，而河朔百万生灵安危所系，奈何不计利害而轻动之哉？
　　臣愿陛下急命有司，且徐观水势所向，依累年涨水旧例，因其东溢，引入故道，以舒北京朝夕之忧。其故道堤防坏决之处，略加修葺，免其决溢而已。至于开河进约等事，一切不得兴功，仍不许奏辟官吏，调发夫役。候河势稍定，然后议之。不过一月之后，涨水既落，则西流之势决无移理，而髃小妄说，不攻自破矣。若不待水势稍定，仓猝之间，即行应副，大役一起，小人既得差遣请受，因缘生事，势难禁止，则河北之患，有不可知者矣。
　　臣兄轼前在经筵，因论黄河等事，为觽人所疾，迹不自安，遂求引避。臣今出位而言，正与兄轼无异，然不忍朝廷之害，而举朝臣僚，惩创前事，无有一人为陛下言者，是以不能自已，狂愚率意，伏俟诛谴。贴黄称：「访闻孙村出崖涨水今已断流，河上官吏未肯奏知。」（辙集自注云：「八月初十日上。」）
　　戊申，右谏议大夫范祖禹言：「臣窃闻昨来谪降蔡确之时，太皇太后宣谕三省、枢密院大臣，令具知先帝寝疾，太皇太后勉从听政、皇帝登极事理之实。大臣既亲闻圣语，合详书于时政记，以传示万世。臣风闻枢密院所记圣语，安焘却不签书，至今收藏不出。若不书载，则他日无所信，此事体大，实系久远。伏望圣慈特遣使人于安焘处取索元记圣语文字，降付枢密院，令书入时政记，并乞付实录院，令书于元丰八年实录。」（此据祖禹家所藏奏稿，八月十一日奏也。）
　　己酉，河北路转运使兼都水使者谢卿材为河东路转运使，直龙图阁范子奇为集贤殿修撰、充河北路都转运使兼外都水使者。时复议回河，故徙卿材，然子奇寻复以直龙图阁归故官。（子奇复为直龙图阁、权河东都转运使，乃十月二十三日。卿材六月二十四日再任，七月八日兼领外使者。二十八日，都水复议回河；八月十二日【五】，徙卿材河东。卿材附传在绍圣九年【六】十月十四日。卿材为河北转运使兼外都水使者，议者欲复东流，卿材建言近岁河流稍行地中，无可回之理，于是上河议一编。召赴政事堂会议，卿材争论不屈，用是忤大臣意，徙河东转运使。）
　　太常少卿、集贤校理韩川言：「按令，初遇大礼，荫补儿男。今臣虽有男子，缘臣幼孤，禄不逮亲，止有亲弟巛，欲以此恩及纳臣合迁朝散郎一官先补巛一命。」从之，内转官回授勿行。
　　诏陕西解盐司于熙河路每年合得年额盐铁数内，拨二十万贯付陕西转运使应副秦、延等九州岛军，仍自元佑五年为始。
　　庚戌，枢密院言：「赴任、替移官，经过无接送人者，遇道路艰阻，量差军人护送。其不应差而差，并受差者，各以违制论。即虽合差，而辄将带过，及官司令带过者，亦准此。」从之。
　　中书省言：「参立太皇太后坤成节、皇太后生辰辇官、车子官健等，与转一资。职名已高而无资可转者，赐钱三十贯，副指挥以上五十贯。若特与管勾文字、掌表奏等人，白身充三班借职，或有官人转一官，并一名当二人。皇后生辰、皇太妃生辰，翰林司工匠、辇官等与转一资，无资可转准上法。若特与掌笺奏、书表司或本宅勾当人，白身充大将，已系大将，与三班借职，并一名当二人。」从之。先是，上批：「太皇太后、皇太后殿有特恩与管勾文字、掌笺表人者，以诸色人二人充当一名，使轻重适当。」至是，中书立法。
　　辛亥，诏刘淑特罢祠部郎中；莫君陈罢两浙提刑，与知州差遣。言者论淑先知苏州日，与君陈不受理章惇强买昆山民田事，故有是诏。（十一月二十四日，惇降官。）
　　癸丑，三省、枢密院言，继日霖雨，河上之役，恐烦圣念。太皇太后宣谕曰：「访之外议，河水已东复故道矣。」又进呈延州奏，夏国宥州除道治馆，以待朝廷岁赐。宰臣吕大防因奏曰：「西事之兴，十有余年，由此且少息矣。」太皇太后曰：「乃得久不与之力也。此二者，诚国家之大事。」
</div>
    <div class="pagination">
<a href="续资治通鉴长编_page532.html">上一页</a><span>...</span><a href="续资治通鉴长编_page528.html">528</a><a href="续资治通鉴长编_page529.html">529</a><a href="续资治通鉴长编_page530.html">530</a><a href="续资治通鉴长编_page531.html">531</a><a href="续资治通鉴长编_page532.html">532</a><span class="current-page">533</span><a href="续资治通鉴长编_page534.html">534</a><a href="续资治通鉴长编_page535.html">535</a><a href="续资治通鉴长编_page536.html">536</a><a href="续资治通鉴长编_page537.html">537</a><a href="续资治通鉴长编_page538.html">538</a><span>...</span><a href="续资治通鉴长编_page534.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
