<!DOCTYPE html>
<html>
<head>
    <meta charset="UTF-8">
    <title>大事记 - 第 15 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 15 页/共 51 页</h1>
    <div class="content">　　六月赦天下【以夲纪修】
　　秋七月燕王臧荼反陷代地帝自将征之【以史记汉书夲纪修】赵景王耳长沙文王芮皆薨【以史记月表通鉴修】
　　八月立赵太子敖为赵王长沙太子臣为长沙王【以史记月表修】
　　九月灭燕虏臧荼封太尉卢绾为燕王罢太尉官【以夲纪史记年年修】
　　使樊哙以丞相将兵攻代【以史记夲纪修】
　　项籍故将利几反帝自击破之【以夲纪修】
　　后九月治长乐宫于长安【以史记前汉夲纪修】
　　汉太祖髙皇帝六年冬十月令天下县邑城【夲纪修】十二月帝逰云梦会诸侯于陈执楚王韩信是日赦天下【以皇极经世史记夲纪修】
　　帝还至雒阳赦韩信封为淮隂侯【以夲纪修】
　　甲申始剖符封大功臣二十余人为彻侯【以通鉴修】
　　春正月丙午分楚地为二国以淮东东阳鄣吴三郡五十三县封从兄将军贾为荆王以淮西砀薛郯三郡三十六县封弟文信君交为楚王【以史记汉书夲纪通鉴修】
　　壬子以云中鴈门代三郡封兄宜信侯喜为代王以胶东胶西临淄济北博阳城阳六郡七十三县封子肥为齐王【以夲纪修】
　　以曹参为齐相国【以列传修】
　　诸侯得自除御史大夫羣卿以下众官如汉朝【髙五王传】徙韩王信国于太原【以夲纪修】
　　三月封雍齿为什方侯【以夲纪通鉴修】
　　定功行封又作元功十八人位次【以史记夲纪通鉴年表修】
　　帝归栎阳【以夲纪修】
　　张良杜门不出【以列传修】
　　夏五月丙午尊太公为太上皇【以通鉴修】
　　立大市于长安【以史记年表修】
　　以张苍为主计【以列传修】
　　秋匈奴冐顿围韩王信于马邑九月信以马邑降匈奴与匈奴南攻太原至晋阳【以夲纪列传修】
　　命叔孙通征鲁诸生起朝仪有两生不肯行【以列传修】汉太祖高皇帝七年冬十月长乐宫成诸侯羣臣朝正于长乐宫始用新仪以叔孙通为奉常【以列传年表修】
　　命萧何次律令韩信申军法张苍定章程【以夲纪修】
　　帝北征韩王信于铜鞮信走匈奴遂征匈奴至平城白登为匈奴所围七日用陈平计得出【以皇极经世夲纪修】
　　十二月帝还过赵不礼赵王张敖【以夲纪修】
　　匈奴攻代代王弃国自归雒阳赦为合阳侯【以夲纪修】辛夘封子如意为代王【以夲纪修】
　　春令郎中有罪耐以上请之民产子复勿事二歳【本纪】二月帝至长安遂定都丞相以下自栎阳徙治长安【以史记汉书本纪修】
　　治未央宫立东阙北阙前殿武库太仓【以夲纪修】
　　置宗正官以序九族【以夲纪修】
　　夏四月帝如洛阳【以夲纪修】
　　以陈豨为赵相国监赵代邉兵【以夲纪卢绾传修】
　　徙丰民于骊邑更命曰新丰【以地理志修】
　　汉太祖髙皇帝八年冬帝东击故韩王信余寇于东垣还过赵相贯髙谋为逆不果【以稽古録修】
　　以建武侯靳歙为车骑将军【以列传荀悦汉纪修】
　　十二月帝至自东垣【以夲纪修】
　　春三月帝如洛阳【以夲纪修】
　　复吏卒至平城者终身【以夲纪修】
　　令贾人毋得衣锦绣绮縠絺纻操兵乗骑【以夲纪修】秋八月吏有罪未发觉者赦之【夲纪】
　　九月帝至自雒阳【以夲纪修】
　　汉太祖髙皇帝九年冬十月未央宫成淮南王英布梁王彭越赵王张敖楚王交及羣臣朝于未央宫置酒前殿帝奉玊巵为太上皇夀【以史记汉书夲纪修】
　　遣刘敬奉宗室女翁主名为长公主以妻匈奴单于【以史记汉书列传修】
　　十一月徙楚昭氏屈氏景氏怀氏齐田氏及燕赵韩魏彊族于闗中【以史记汉书夲纪列传修】
　　十二月帝如洛阳【以夲纪修】
　　春正月废赵王张敖为宣平侯徙代王如意为赵王【以夲纪修】
　　诏丙寅前殊死以下皆赦之【通鉴】
　　二月帝至自洛阳【以夲纪修】
　　以张敖故臣田叔孟舒等十人为郡守诸侯相【以本纪修】夏六月晦日有食之既【以本纪五行志修】
　　以丞相萧何为相国【以年表修】
　　罢渭南河上中地郡复内史【以地理志修】
　　以御史大夫周昌为赵丞相【以史记年表修】
　　甲辰汉太祖髙皇帝十年冬十月淮南王英布燕王卢绾荆王贾梁王彭越楚王交齐王肥长沙王吴臣朝于长乐宫【以史记夲纪修】
　　以符玺御史赵尧为御史大夫【以史记汉书年表周昌传修】
　　夏五月太上皇崩于栎阳宫【以汉纪通鉴修】
　　秋七月癸夘太上皇于万年楚王梁王皆来送赦栎阳囚【汉纪通鉴史记】
　　八月令诸侯王立太上皇庙于国都【夲纪】
　　九月赵相国陈豨反于代帝北征次于邯郸【以汉书史记夲纪皇极经世修】
　　诏县道官狱疑者各谳所属不能决者移廷尉廷尉不能决者以闻【以荀悦汉纪刑法志修】
　　汉太祖髙皇帝十一年冬十月帝在邯郸大破陈豨军以周勃为太尉定代地【以夲纪年表修】
　　春正月淮隂侯韩信谋反长安夷三族【夲纪】
　　故韩王信与匈奴据参合樊哙柴武击斩之【以夲纪列传修】帝还雒阳【以夲纪修】
　　封子恒为代王颇取山南太原之地益属代代之云中以西为云中郡【以夲纪修】
　　赦天下【夲纪】
　　二月立郡国朝献口赋法【以通鉴纲目修】
　　诏郡国求贤【通鉴纲目】
　　三月废梁王彭越为庶人徙蜀寻夷三族【以夲纪列传修】分梁地为二国立子恢为梁王子友为淮阳王【以夲纪列传修】夏四月帝至自雒阳【以夲纪修】
　　五月遣陆贾立秦南海尉赵佗为南粤王【以夲纪修】
　　帝有疾樊哙排闼问疾【以通鉴列传修】
　　秋七月淮南王英布反击杀荆王刘贾并其地北渡淮击楚楚王交走入薛【以史记汉书夲纪修】
　　帝自征英布发关中巴蜀兵为皇太子卫军霸上赦天下死罪以下皆从军【以夲纪修】
　　立子长为淮南王【以史记夲纪修】
　　汉太祖髙皇帝十二年冬十月帝大破英布军于蕲西布走渡淮数止战不利与百余人走江南长沙王吴臣诱杀之于番阳【以夲纪列传修】
　　帝还过沛置酒沛宫复其民世世无所与【以夲纪修】
　　周勃樊哙定代郡鴈门云中地斩陈豨于当城【以通鉴史记夲纪修】
　　省太尉官【以年表修】
　　更以荆为吴国立兄喜之子沛侯濞为吴王【以通鉴夲纪列传修】十一月帝过鲁以太牢祠孔子【以夲纪修】
　　十二月帝至自淮南【以荀氏汉纪修】
　　帝欲以赵王如意易太子张良叔孙通諌不听太子侍燕东园公甪里先生绮里季夏黄公皆从帝见之大惊遂止【以列传修】
　　下相国萧何廷尉即赦出之【以列传通鉴修】
　　帝召燕王卢绾不至春二月使樊哙击之【以夲纪列传修】立子建为燕王【夲纪】
　　立南武侯织为南海王不克就国【以夲纪及注修】
　　三月诏不义擅起兵者天下共诛之【以夲纪修】
　　刑白马与羣臣盟非刘氏不得王非有功不得侯不如约者天下共诛之是时同姓王者九国唯长沙王吴臣以异姓特王天子所有者凡十五郡【以史记年表汉书王陵周亚夫吴芮传修】
　　诏陈平诛樊哙以周勃代将平防哙传诣长安【以列传修】夏四月诏陈平灌婴将兵十万屯荥阳【以夲纪列传修】
　　甲辰帝崩于长乐宫丁未发防赦天下【以夲纪修】
　　以陈平为郎中令复樊哙爵邑【以夲纪修】
　　卢绾亡入匈奴【以夲纪修】
　　五月丙寅长陵皇太子羣臣反至太上皇庙上谥曰髙皇帝是日太子嗣位是为孝惠皇帝【以夲纪修】
　　尊皇后曰皇太后【夲纪】
　　诏髙爵宗室外戚民老者幼者有罪寛其刑【以夲纪及注修】田租复十五税一【夲纪】
　　诏吏六百石以上其家唯给军赋故吏尝佩二千石官印者亦如之【以夲纪及注修】
　　令郡国立髙皇帝庙【以夲纪修】
　　汉孝惠皇帝元年冬改诸侯王相国为丞相【荀氏汉纪】召赵丞相周昌诣长安【以列传修】
　　太后杀赵王如意及其母戚氏【以皇极经世修】
　　令民买爵以赎罪【以夲纪修】
　　赐民爵户一级【夲纪】
　　徙淮阳王友为赵王【史记夲纪修】
　　赐郦侯吕台父周吕侯泽谥曰令武【以史记夲纪修】
　　始作长安城西北方【以史记大事记修】
　　汉孝惠皇帝二年冬十月楚王交齐王肥来朝【以史记夲纪修】齐王献城阳郡为长公主汤沐邑尊公主为太后【以夲纪列传修】
</div>
    <div class="pagination">
<a href="大事记_page14.html">上一页</a><span>...</span><a href="大事记_page10.html">10</a><a href="大事记_page11.html">11</a><a href="大事记_page12.html">12</a><a href="大事记_page13.html">13</a><a href="大事记_page14.html">14</a><span class="current-page">15</span><a href="大事记_page16.html">16</a><a href="大事记_page17.html">17</a><a href="大事记_page18.html">18</a><a href="大事记_page19.html">19</a><a href="大事记_page20.html">20</a><span>...</span><a href="大事记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
