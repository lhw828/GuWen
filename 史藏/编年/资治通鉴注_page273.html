<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 273 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 273 页/共 334 页
  </h1>
  <div class="content">
   8冬，十月，乙卯，上就起居舍人魏﨣取记注观之，〔记注，即起居注。贞观初，以给事中、谏议大夫兼知起居注，或知起居事。每仗下议记事，起居郎一人执笔记录于前，史官随之。其后复置起居舍人，分侍左右秉笔，随宰相入殿。若仗在紫宸内合，则夹香案，分立殿下，直第二螭首。和墨濡笔，皆即坳处，时号「螭头」。高宗临朝不决事，有所奏，惟辞见而已。许敬宗、李义府为相，奏请多畏人之知也，命起居郎、舍人对仗承旨，仗下与百官皆出，不敢闻机务矣。长寿中，宰相姚暃建议：仗下后，宰相一人录军国政要，为时政记，月送史馆。然率推美让善，事非其实，未几亦罢。而起居郎因制敕稍稍笔削，以广国史之阙。起居舍人本记言之职，惟编诏书，不及他事。开元初，复诏修史官非供奉者，皆随仗而入，位于起居郎、舍人之次。及李林甫专权，又废。太和九年，诏起居郎舍人，凡入合日，具纸笔，立螭头下，复贞观故事。〕﨣不可，曰：「记注兼书善恶，所以儆戒人君。陛下但力为善，不必观史！」上曰：「朕向尝观之。」对曰：「此向日史官之罪也，若陛下自观史，则史官必有所讳避，何以取信于后！」上乃止。
9杨妃请立皇弟安王溶为嗣，上谋于宰相，李珏非之。丙寅，立敬宗少子陈王成美为皇太子。〔为杨妃及成美见杀张本。〕
丁卯，上幸会宁殿作乐，有童子缘橦，〔橦，职容翻。字样曰：本音同，今借为木橦字。汉有都卢缘橦，即此伎也。〕一夫来往走其下如狂。上怪之，左右曰：其父也。」上泫然流涕曰：「朕贵为天子，不能全一子！」〔泫，胡犬翻。以太子永死于非命也。〕召教坊刘楚材等四人，宫人张十十等十人责之曰：「构会太子，皆尔曹也，今更立太子，〔更，工衡翻。〕复欲尔邪﹖」〔复，扶又翻。〕执以付吏，己巳，皆杀之。上因是感伤，旧疾遂增。
10十一月，三司按萧本、萧弘皆非真太后弟。本除名，流爱州，弘流儋州。〔爱州，汉九真郡，梁置爱州，至京师八千八百里。〕而太后真弟在闽中，终不能自达。
11乙亥，上疾少间，〔间，读如字。〕坐思政殿，召当直学士周墀，赐之酒，因问曰：「朕可方前代何主﹖」对曰：「陛下尧、舜之主也。」上曰：「朕岂敢比尧、舜！所以问卿者，何如周赧、汉献耳﹖」〔赧，奴版翻。〕墀惊曰：「彼亡国之主，岂可比圣德！」上曰：「赧、献受制于强诸侯今朕受制于家奴，以此言之，朕殆不如！」因泣下沾襟，墀伏地流涕，自是不复视朝。〔考异曰：高彦休唐阙史曰：「文宗开成后常郁郁不乐。五年，春，风痹稍间，坐思政殿，问周墀云云。既而龙姿掩抑，泪落衣襟。汝南公俯伏呜咽，再拜而退。自是不复视朝，以至厌代。」按实录，明年，正月，朔，上不康，不受朝贺。四日，帝崩。恐非五年春。今从新传，仍置于此。〕
12是岁，天下户口四百九十九万六千七百五十二。
13回鹘相安允合、特勒迤革谋作乱，彰信可汗杀之。相掘罗勿将兵在外，以马三百赂沙陀朱邪赤心，借其兵共攻可汗。可汗兵败，自杀，国人立簓馺特勒为可汗。〔簓，安盍翻。馺，先合翻。考异曰：后唐献祖纪年录曰：「开成四年，回鹘大饥，族帐离散，复为黠戛斯所逼，渐过碛口，至于榆林。天德军使温德彝请帝为援，遂帅骑赴之。时胡特勒可汗牙帐在近，帝遣使说回鹘相嗢没斯，为陈利害云云。嗢没斯然之，决有归国之约。俄而回鹘宰相勿笃公叛可汗，将图归义，遣人献良马三百，以求应接。帝自天德引军至碛口援之，为回鹘所薄，帝一战败之，进击可汗牙帐。胡特勒可汗势穷自杀，国昌因奏勿笃公为署飒可汗，是岁开成五年也。文宗崩，武宗即位，遣嗣择王溶告哀于回鹘。使还，始知特勒可汗易代。」按朱邪赤心若奏勿笃公为可汗，安得因溶告哀始知易代乎！此则自相违矣。旧传：「开成初，其相有安允合者，与特勒柴革欲篡萨特勒可汗，可汗觉，杀柴革及安允合。又有回鹘相掘罗勿者，拥兵在外，怨诛柴革、安允合，又杀萨特勒可汗，以卢级特勒为可汗。」新传云：「开成四年，其相掘罗勿作难，引沙陀共攻可汗。可汗自杀，国人立簓馺特勒为可汗。」今从之。〕会岁疫，大雪，羊马多死，回鹘遂衰。赤心，执宜之子也。
五年〔（庚申、八四○）〕
1春，正月，己卯，诏立颖王瀍为皇太弟，〔瀍，直连翻。〕应军国事权令句当。〔句，古候翻。当，丁浪翻。〕且言太子成美年尚冲幼，未渐师资，〔渐，子廉翻。老子曰：善人者，不善人之师；不善人者，善人之资。〕可复封陈王。时上疾甚，命知枢密刘弘逸、薛季棱引杨嗣复、李珏至禁中，欲春太子监国。中尉仇士良、鱼弘志以太子之立，功不在己，乃言太子幼，且有疾，更议所立。〔更，工衡翻。〕李珏曰：「太子位已定，岂得中变！」士良、弘志遂矫诏立瀍为太弟。〔考异曰：唐阙史曰：「武宗帝王夫人者，燕赵倡女也，武宗为颍为，获爱亄。文宗于十六宅西别建安王溶、颍王瀍院，上数幸其中，纵酒如家人礼。及文宗晏驾，后宫无子，所立敬宗男陈王，年幼且病，未任军国事。中贵主禁掖者，以安王大行亲弟，既贤且长，遂起左、右神策军及飞龙、羽林、骁骑数千众，即藩邸奉迎安王。中贵遥呼曰：『迎大者！迎大者！』如是者数四，意以安王为兄，即大者也。及兵仗至二王宅首，兵士相语曰：『奉命迎大者，不知安、颍孰为大者﹖』王夫人窃闻之，拥髻褰裙走出，矫言曰：『大者颍王也。大家左右以王魁梧颀长，，皆呼为大王，且与中尉有死生之契，汝曹或误，必赤族矣！』时安王心云其次第合立，志少疑懦，惧未敢出。颍王神气抑扬，隐于屏间，夫人自后耸出之。众惑其语，遂扶上马，戈甲霜拥，前至少阳院。诸中贵知已误，无敢出言者，遂罗拜马前，连呼万岁。寻下诏，以颍王瀍立为皇太弟，权句当军国事。」新后妃传曰：「武宗贤妃王氏，开成末，王嗣帝位，妃阴为助画，故进号才人。」盖亦取于阙史也。按立嗣大事，岂容缪误！阙史难信，今不取从文宗、武宗实录。〕是日，士良、弘志将兵诣十六宅，迎颍王至少阳院，百官谒见于思贤殿。瀍沈毅有断，喜愠不形于色。〔见，贤遍翻。沈，持林翻。断，丁乱翻。愠，于问翻。〕与安王溶皆素为上所厚，异于诸王。
辛巳，上崩于太和殿。〔年三十三。〕以杨嗣复摄耱宰。
癸未，仇士良说太弟赐杨贤妃、安王溶、陈王成美死。〔说，式芮翻。考异曰：旧传曰：「安王溶，穆宗第八子，母杨贤妃。武宗即位，李德裕秉政。或告文宗崩时，杨嗣复以与贤妃宗家，欲立安王为嗣，故王受祸，复贬官。」按是时德裕未入相。今从武宗实录。〕敕大行以十四日殥，成服。〔考异曰：武宗实录：裴夷直上言，「伏见二日敕，今有司以今月十四日攒敛成服。」按文宗以四日崩，岂得二日遽有此敕！必误也。〕谏议大夫裴夷直上言期日太远，不听。时仇士良等追怨文宗，〔以甘露之事也。〕凡乐工及内侍得幸于文宗者，诛贬相继。夷直复上言：「陛下自藩维继统，是宜俨然在疚，〔记檀弓：秦穆公吊公子重耳曰：「俨然在忧服之中。」诗：闵予小子，嬛嬛在疚。注：疚，病也；在忧病之中。复，扶又翻。〕以哀慕为心，速行丧礼，早议大政，以慰天下。而未及数日，屡诛戮先帝近臣，惊率土之视听，伤先帝之神灵，人情何瞻！国体至重，若使此辈无罪，固不可刑；若其有罪，彼已在天网之内，无所逃伏，旬日之外行之何晚！」不听。
辛卯，文宗始大敛。〔大行十一日而始大敛，非礼也。敛，力赡翻。〕武宗即位。甲午追尊上母韦妃为皇太后。
二月，乙卯，赦天下。
丙寅，谥韦太后曰宣懿。
2夏，五月，己卯，门下侍郎、同平章事杨嗣复罢为吏部尚书，以刑部尚书崔珙同平章事兼盐铁转运使。〔珙，居竦翻。〕
3秋，八月，壬戍，葬元圣昭献孝皇帝于章陵，〔章陵在京兆富平县西北二十里。〕庙号文宗。
4庚午，门下侍郎、同平章事李珏坐为山陵使龙輴陷，〔輴，敕伦翻。记：天子龙輴。輴，载柩车也，画龙于辕。〕罢为太常卿。贬京兆尹敬昕为郴州司马。〔郴，丑林翻。〕
5义武军乱，逐节度使陈君赏。君赏募勇士数百人，复入军城，诛乱者。
6初，上之立非宰相意，故杨嗣复、李珏相继罢去，召淮南节度使李德裕入朝；九月，甲戍朔，至京师，丁丑，以德裕为门下侍郎、同平章事。
庚辰，德裕入谢，言于上曰：「致理之要，〔致理，犹言致治也。〕在于辩群臣之邪正。夫邪正二者，劫不相容，正人指邪人为邪，邪人亦指正人为邪，人主辩之甚难。臣以为正人如松柏，特立不倚；邪人如藤萝，非附他物不能自起。故正人一心事君而邪人竞为朋党。先帝深知受党之患，然所用卒皆朋党之人，〔卒，子恤翻。〕良由执心不定，故奸人得乘间而入也。〔间，古苋翻；下疑间同。〕夫宰相不能人人忠良，或为欺罔，主心始疑；于是旁询小臣以察执政。如德宗末年，所听任者惟裴延龄辈，宰相署敕而已，此政事所以日乱也。陛下诚能慎择贤才以为宰相，有奸罔者立黜去，〔去，羌吕翻。〕常令政事皆出中书，推心委任，坚定不移，则天下何忧不理哉！」又曰：「先帝于大臣好为形迹，〔好，呼到翻。〕小过皆含容不言，日累月积，〔累，鲁水翻。〕以至祸败。兹事大误，愿陛下以为戒！臣等有罪，陛下当面诘之。〔诘，起吉翻。〕事苟无实，得以辩明；若其有实，辞理自穷。小过则容其悛改，〔悛，丑缘翻。〕大罪则加之诛谴，如此，君臣之际无疑间矣。」上嘉纳之。
初，德裕在淮南，敕召监军杨钦义，人皆言必知枢密，德裕待之无加礼，钦义心衡之。一旦，独延钦义，置酒中堂，情礼极厚；陈珍玩数床，罢酒，皆以赠之，钦义大喜过望。行至汴州，敕复还淮南，〔复，扶又翻。〕钦义尽以所饷归之。德裕曰：「此何直！」〔言此物所直能几何也。〕卒以与之。〔卒，子恤翻。〕其后钦义竟知枢密；德裕柄用，钦义颇有力焉。〔史言李德裕亦不免由宦官以入相。〕
7初，伊吾之西，焉耆之北，有黠戛斯部落，〔黠，下八翻。戛，讫黠翻。〕即古之坚昆，唐初结骨也，后更号黠戛斯，〔结骨入贡，见二百九十八卷太宗贞观二十二年。考异曰：李德裕会昌一品集安抚回鹘制作「纥吃斯」，又作「纥于斯」。今从德裕会昌伐叛记、杜牧集、新、旧传、实录。〕干元中为回鹘所破，自是隔阂不通中国。〔阂，牛代翻。〕其君长曰阿热，建牙青山，去回鹘牙，橐驼行四十日。〔青山在剑河西。〕其人悍勇，〔悍，户罕翻，又侯旰翻。〕呈蕃、回鹘常赂遗之，〔遗，唯季翻。〕假以官号。回鹘既衰，阿热始自称可汗。回鹘遗相国将兵击之，连兵二十余年，数为黠戛斯所败，〔数，所角翻。败，补迈翻。〕詈回鹘曰：〔詈，力智翻。〕「汝运尽矣，我必取汝金帐！」金帐者，回鹘可汗所居帐也。
及掘罗勿杀彰信，立簓馺，〔事见上年。〕回鹘别将句录莫贺引黠戛斯十万骑攻回鹘，大破之，杀簓馺及掘罗勿，〔考异曰：旧传作「句录未贺」。今从新传。〕焚其牙帐荡尽，回鹘诸部逃散。其相馺职、特勒厖等十五部西奔葛逻禄，一支奔吐蕃，一支奔安西。〔逻，郎佐翻。〕可汗兄弟嗢没斯等〔嗢，乌没翻。〕及其相赤心、仆固、特勒那颉啜〔啜，枢悦翻。〕各帅其众抵天德塞下，就杂虏贸易谷食，〔帅，读曰率。贸，音茂。〕且求内附。冬，十月，丙辰，天德军使温德彝奏：「回鹘溃兵侵逼西城，〔西城，朔方西受降城也。〕亘六十里，不见其后。〔亘，横亘也。〕边人以回鹘猥至，恐惧不安。」诏振武节度使刘沔屯云迦关以备之。〔新志：单于府有云伽关。振武节度治单于府。迦，古牙翻，又居伽翻。考异曰：新传、实录作「云伽关」。今从一品集。〕
8魏博节度使何进薨，军中推其子都知兵马使重顺知留后。
9萧太后徙居兴庆宫积庆殿，号积庆太后。〔萧太后，文宗之母。〕
10十一月，癸酉朔，上幸云阳校猎。
11故事，新天子即位，两省官同署名。上之即位也，谏议大夫裴夷直漏名，由是出为杭州刺史。〔考异曰：新传曰：「武宗立，夷直视册牒不肯署。」今从武宗实录。〕
12开府仪同三司、左卫上将军兼内谒者监仇士良请以开府荫其子为千牛，〔唐制：千牛备身掌执御刀，服花钿绣，衣绿，执象笏，宿卫侍从。宋白曰：唐制：千牛、进马，并系资荫。〕给事中李中敏判曰：「开府阶诚宜荫子，〔唐制：从五品以上皆得荫子。开府从一品，宜得荫子。〕谒者监何由有儿﹖」士良惭恚。〔恚，于避翻。〕李德裕亦以中敏为杨嗣复之党，恶之，〔恶，乌路翻。〕出为婺州刺史。〔婺州，春秋越之西界，汉为会稽郡乌伤县地。吴置东阳郡，陈置缙州。隋平陈为吴州，以其地于天文为婺女之分，改婺州。京师东南四千七百里。婺，亡遇翻。〕
13十二月，庚申，以何重顺知魏博留后事。
14立皇子峻为杞王。
会昌元年〔（辛酉、八四一）〕
1春，正月，辛巳，上祀圜丘，赦天下，改元。
2刘沔奏回鹘已退，诏沔还镇。〔自云迦关还镇。〕
3二月，，回鹘十三近牙帐者立乌希特勒为乌介可汗，南保错子山。〔新志：鷿鹈泉北十里入碛，经麚鹿山、鹿耳山至错甲山。据李德裕言，错子山东距释迦泊三百里。考异曰：据伐叛记，乌介立在二月，今从之。后唐献祖系年录曰：王子乌希特勒者，曷萨之弟，胡特勒之叔，为黠戛斯所迫，帅众来归，至错子山，乃自立为可汗。二年七月，册为乌介可汗。〕
4三月，甲戍，以御史大夫陈夷行为门下侍郎、同平章事。
5初，知枢密刘弘逸、薛季棱有宠于文宗，仇士良恶之。〔恶，乌路翻。〕上之立，非二人及宰相意，故杨嗣复出为湖南观察使，李珏出为桂管观察使。士良屡谮弘逸等于上，劝上除之，乙未，赐弘逸、季棱死，遣中使就潭、桂州诛嗣复及珏。〔湖南观察使治潭州。桂管观察使治桂州。潭州，古长沙郡，京师南二千四百四十五里。秦取陆梁地为桂林郡，吴于桂林置始安郡，梁置桂州，至京师水陆路四千七百六十里。〕户部尚书杜悰奔马见李德裕曰：「天子年少，〔少，诗照翻。〕新即位，兹事不宜手滑！」丙申，德裕与崔珙、崔郸、陈夷行三上奏，又邀枢密使至中书，使入奏。以为：「德宗疑刘晏动摇东宫而杀之，中外咸以为冤，两河不臣者由兹恐惧，得以为辞；德宗后悔，录其子孙。〔刘晏之死见二百二十六卷德宗建中元年，李正己等请晏罪见二年。兴元初，帝寤，许晏归葬。贞元五年，擢晏子执经太常博士，宗经秘书郎。〕文宗疑宋申锡交通藩邸，窜谪至死；既而追悔，为之出涕。〔宋申锡窜事见二百四十四卷大和五年。追悔事见上卷开成元年。为，于伪翻。〕嗣复、珏等若有罪恶，乞更加重贬；必不可容，亦当先行讯鞫，俟罪状着白，诛之未晚。今不谋于臣等，遽遣使诛之，人情莫不震骇。愿开延英赐对！」至晡时，开延英，召德裕等入。
德裕等泣涕极言：「陛下宜重慎此举，毋致后悔！」上曰：「朕不悔。」三命之坐，德裕等曰：「臣等愿陛下免二人于死，勿使既死而众以为冤。今未奉圣旨，臣等不敢坐。」久之，上乃曰：「特为卿等释之。」〔特为，于伪翻。〕德裕等跃下阶舞蹈。上召升坐，〔坐，徂卧翻。〕叹曰：「朕嗣位之际，宰相何尝比数！李珏、季棱志在陈王，〔陈王，成美也。〕嗣复、弘逸志在安王。〔安王，溶也。〕陈王犹是文宗遗意，安王则专附杨妃。〔杨妃请立安王，故云然。〕嗣复仍与妃书云：『姑何不效则天临朝！』向使安王得志，朕那复有今日﹖」〔复，扶又翻。〕德裕等曰：「兹事暧昧，虚实难知。」上曰：「「杨妃尝有疾，文宗听其弟玄思入侍月余，以此得通指意。朕细询内人，情状皎然，非虚也。」遂追还二使，〔二使一往潭，一往桂。〕更贬嗣复为潮州刺史，李珏为昭州刺史，〔昭州至京师四千四百三十六里。〕裴夷直为驩州司户。〔考异曰：旧纪：「开成五年八月十七日，葬文宗于章陵。知枢密刘弘逸、薛季棱率禁军护灵驾。二人素为文宗状奖遇，仇士良恶之，心不自安，因是欲倒戈诛士良、弘志。卤簿使王起、山陵使崔郸觉其谋，先谕卤簿诸军。是日弘逸、季棱伏诛，以杨嗣复为湖南观察使，李珏为桂管观察使，中丞裴夷直为杭州刺史，皆坐弘逸、季棱也。」贾纬唐年补录曰：「五年八月，云是月诛枢密使刘弘逸、薛季棱。帝即位，尤忌宦官，季棱、弘逸深惧之。及将葬文宗于章陵，聚禁兵，欲议废立。赖山陵使崔郸、卤簿使王起等拒而获济，遂擒弘逸，季棱杀之。」旧王起传：「八月，充山陵卤簿使。枢密使刘弘逸、薛季棱惧诛，欲因山陵兵士谋废立。起与山陵使知其谋，密奏，皆伏诛。」旧嗣复传：「五年九月，贬湖南。明年，诛季棱、弘逸。中人言：『二人顷附嗣复、李珏，不利于陛下。』武宗性急，立命中使往湖南、桂管杀嗣复与珏。」按去年八月若已诛弘逸、季棱，不当至此月始再贬嗣复等。旧纪王起传与嗣复传自相违，今从实录。实录又曰：「时有再以其事动帝意者，帝赫怒，欲杀之。中使既发，虽宰相亦不知之。户部尚书、判度支杜悰奔马见德裕」云云。旧嗣复传曰：「宰相崔郸、崔珙等亟请开延英，极言」云云。献替记曰：会昌元年三月二十四日，偶假在宅，向晚闻有中使一人向东，一人向南，处置二故相及裴夷直。余遣人问盐铁崔相、度支杜尚书、京兆卢尹，皆言闻有使去，不知其故。余遂草约奏状。二十五日早入中书，崔相珙续至，崔郸次至，陈相最后至，已巳时矣。余令三相会食，自归厅写状，请开延英赐对。进状后更无报答。至午又自写第二状封进，兼请得枢密使至中书问有此事无。枢密使对曰：『向者不敢言。相公既知，只是二人：嗣复、李珏。』德裕言：『此事至重，陛下都不访问，便遣使去，物情无不惊惧。请附德裕奏。圣旨若疑德裕情故，请先自远贬，惟此一事不可更行！德裕等至夜不敢离中书，请早开延英赐对。』至申时，报开延英。余邀得丞相、两省官谓曰：『上性刚，若有一人进状伏问，必不舍矣。容德裕极力救解，继以叩头流血，德裕救不得，他人固不可矣。』及召入延英殿，德裕率三相公立当御榻奏事，呜咽流涕云云。上既舍之，又令德裕召丞郎、两省官宣示。」今从实录，亦采献替记。宋白曰：天福六年，修撰起居注。贾纬奏：「伏史馆唐高祖至代宗已有纪传，德宗亦存实录，武宗至济阴废帝凡六代，惟有武宗实录一卷，余皆阙落。臣今采访遗文及耆旧传说，编六十五卷，目为唐年补遗录，以备将来史馆修述。」诏褒美，付史馆。〕
6夏，六月，乙巳，诏：「自今臣下论人罪恶，并应请付御史台按问，毋得乞留中，以杜谗邪。」
7以魏博留后何重顺为节度使。
8上命道士赵归真等于三殿建九天道场，亲授法箓。〔道家符箓起于张道陵，盛于寇谦之，崇而信之则后魏世祖、唐武宗也。「授」，当作「受」。〕右拾遗王哲上疏切谏，坐贬河南府士曹。〔考异曰：实录：「道士赵归真等八十一人于三殿建九天道场，帝亲传法箓。右拾遗王哲上疏，请不度进士、明经为道士，不从。又上书谏求仙事，词甚切直，贬河南府士曹参军。」旧纪：「以衡山道士刘畜静为崇玄馆学士，令与道士赵归真于禁中修法箓。左补阙刘彦谟切谏，贬彦谟河南府户曹。」实录，去年九月已命归真建道场，亲受法箓。哲疏言，「王业之始，不宜崇信过笃。」至此又有此事，与旧纪刘彦谟事相类。今从实录。〕
9秋，八月，加仇士良观军容使。
10天德军使田牟、监军韦仲平欲击回鹘以求功，奏称：「回鹘叛将嗢没斯等侵逼〔嗢，乌没翻。〕塞下，吐谷浑、沙陀、党项皆世与为仇，请自出兵驱逐。」〔党，底朗翻。〕上命朝臣议之，议者皆以为嗢没斯叛可汗而来，不可受，宜如牟等所请，击之便。上以问宰相，李德裕以为：「穷鸟入怀，犹当活之。况回鹘屡建大功，〔谓助收两京，平案、史之乱也。〕今为邻国所破，部落离散，穷无所归，远依天子，无秋毫犯塞，柰何乘其困而击之！宜遣使者镇抚，运粮食以赐之，此汉宣帝所以服呼韩邪也。」〔呼韩邪事见二十七卷汉宣帝之甘露三年。〕陈夷行曰：「此所谓借寇兵资盗粮也，〔史记秦李斯之言。〕不如击之。」德裕曰：「彼吐谷浑等各有部落，见利则锐敏争进，不利则鸟惊鱼散，各走巢穴，〔走，音奏。〕安肯守死为国家用！今天德城兵纔千余，若战不利，城陷必矣。不若以恩义抚而安之，必不为患。纵使侵暴边境，亦须征诸道大兵讨之，岂可独使天德击之乎！」
时诏以鸿胪卿张贾为巡边使，使察回鹘情伪，〔胪，陵如翻。边使，疏吏翻。考异曰：一品集赐嗢没斯等诏曰：「天德军递至，览所奉表。」又曰：「方图镇抚，已命使臣。今又知坚昆等五族深入陵虐，可汗被害，公主及新可汗播越他所，特勒等相率遁逃，万里归命。」又曰：「岂非欲讨除外寇，匡复本蕃﹖」又曰：「但缘未知指的，难便听从。」又曰：「又虑边境守臣或怀疑沮。」又曰：「故遣张贾往安抚。」又曰：「秋热。」然则诏下必在此际也。〕未还。上问德裕曰：「嗢没斯等请降，可保信乎﹖」对曰：「朝中之人，臣不敢保，况敢保数千里外戎狄之心乎！然谓之叛将，则恐不可。若可汗在国，嗢没斯等帅众而来，则于体固不可受。今闻其国败乱无主，将相逃散，或奔吐蕃，或奔葛逻禄，惟此一支远依大国。观其表辞，危迫恳切，岂可谓之叛将乎！〔降，户江翻。朝，直遥翻。将，即亮翻。〕况嗢没斯等自去年九月至天德，今年二月始立乌介，自无君臣之分。〔分，扶问翻。〕愿目诏河东、振武严兵保境以备之，俟其攻犯城镇，然后以武力驱除。或于吐谷浑等部中少有抄掠，听自雠报，亦未可助以官军。〔先鬬之以离其交，此在兵法，习者不察耳。抄，楚交翻。〕仍诏田牟。仲平毋得邀功生事，常令不失大信，怀柔得宜，彼虽戎狄，必知感恩。」章酉，诏田牟约勒将士及杂虏，〔杂虏即吐谷浑、沙陀、党项等部落。〕毋得先犯回鹘。〔考异曰：旧纪：「八月，乌介遣使告故可汗死，部人推为可汗。今奉公主南投大国。时乌介至塞上，嗢没斯与赤心相攻杀，赤心率数千帐近西城，田牟以闻。乌介又令其相颉干迦斯表借天德城，仍乞粮储牛羊。诏王会、李师偃往宣慰，令放公主入朝，赈粟二万石。」旧德裕传曰：「开成末，回鹘为黠戛斯所破，部族离散，乌介奉太和公主南来。会昌二年二月，牙于塞上，遣使求助兵粮，收复本国，权借天德军。田牟请以沙陀、退浑诸部击之；下百寮议，议者多云如牟之奏。德裕云云。帝以为然，许借米三万石。」伐叛记曰：「会昌元年二月，回鹘远涉沙漠，饥饿尤甚，将金宝于塞上部落博籴粮食。边人贪其财宝，生攘夺之心。至其年秋，城使田牟、监军韦仲平上表称退浑、党项与回鹘宿有嫌怨，愿出本部兵马驱逐。其时天德城内只有将士一千人，职事又居其半，上令宰臣商量，德裕面奏云云。八月二十四日，请赐田牟、仲平诏，汉兵及蕃、浑不得先犯回鹘，语在会昌集奏状中。」按旧纪、实录皆采集众书为之，事前后多差互。今从伐叛记、一品集。〕九月，戊辰朔，诏河东、振武严兵以备之。牟，布之弟也。〔田布，弘正之子，死于史宪诚之乱。〕
11癸巳，卢龙军乱，杀节度使史元忠，推陈〔【章：十二行本「陈」上有「牙将」二字；乙十一行本同；退斋校同。】〕行泰主留务。
12李德裕请遣使慰抚回鹘，且运粮三万斛以赐之，上以为疑；闰月，己亥；开延英，召宰相议之。陈夷行于候对之所，〔唐自德宗以后，群臣乞对延英，率于延英门请对。会要曰：元和十五年，诏于西上合门西廊内开便门，以通宰臣自合中赴延英路。宋申锡之得罪也，召诸宰相自中书入对延英。〕屡言资盗粮不可。德裕曰；「今征兵未集，天德孤危。傥不以此粮噉饥虏，〔噉，徒滥翻。〕且使安静，万一天德陷没，咎将谁归！」〔李德裕之本计是也；至于此言，特以笄陈夷行之喙耳。若以用兵大势言之，固将不计一城得失也。此弊自唐及宋皆然，呜呼，可易言哉！〕夷行至上前，遂不敢言。上乃许以谷二万斛赈之。〔赈，止忍翻。考异曰：伐叛记云：「降使赐米二万石，寻又乌介至天德。」按实录，十一月初犹未知公主所在，遣苗缜至嗢没斯处访问。月末始云公主遣使言乌介可汗乞册命，及降使宣慰。十二月，庚辰，制曰：「公立遣使入朝，已知新立可汗寓居塞下，宜令王会慰问，仍赈米二万斛。」然则闰九月中乌介未至天德，德裕但欲赈嗢没斯等耳。上虽许赐米而未遣使，会闻乌介在塞下，因遣王会，并赐之二万斛耳，非再赐也。伐叛记终言其事，非以开九月中即降使赐米也。〕
13以前山南东道节度使、同平章事牛僧孺为太子太师。先是汉水溢，坏襄州民居。〔先，悉荐翻。坏，音怪。〕故李德裕以为僧孺罪而废之。〔废之者，使居散地也。史言李德裕以私怨而废牛僧孺。〕
14卢龙军复乱，〔复，扶又翻；下同。〕杀陈行泰，立牙将张绛。〔考异曰：旧纪：「十月，幽州雄武军使张绛遣军吏吴仲舒入朝，言行泰惨虐，请以镇军加讨，许之。是月，诛行泰，遂以绛知兵马事。二年，正月，以绛知留后，仍赐名仲武。」以两人为一人，误也。今从旧仲武传、伐叛记、实录。〕
初，陈行泰逐史元忠，遣监军傔〔傔，苦念翻。监军傔，监军之傔从也。〕以军中大将表来求节钺。李德裕曰：「河朔事势，臣所熟谙。比来朝廷遣使赐诏常太速，〔谙，乌含翻。比，毗至翻。〕故军情遂固。若置之数月不问，必自生变。今请留监军傔，勿遣仗以观之。既而军中果杀行泰，立张绛，复求节钺，朝廷亦不问。会雄武军使张仲武起兵击绛，〔雄武军，在蓟州广汉川。〕且遣军吏吴仲舒奉表诣京师，称绛惨虐，请以本军讨之。
冬，十月，仲舒至京师。诏宰相问状，仲舒言：「行泰、绛皆游客，故人心不附。仲武幽州旧将，〔仲武，范阳旧将张光朝之子。〕性忠义，通书，习戎事，人心向之。向者张绛初杀行泰，召仲武，欲以留务让之，牙中一二百人不可；仲武行至昌平，绛复却之。今计仲武纔发雄武，军中已逐绛矣。」李德裕问：「雄武士卒几何﹖」对曰：「军士八百，外有土团五百人。」〔团结土人为兵，故谓之土团。〕德裕曰：「兵少，何以立功﹖」对曰：「在得人心。苟人心不从，兵三万何益﹖」德裕又问：「万一不克，如何﹖」对曰：「幽州粮食皆在妫州及北边七镇〔妫州南至幽州二百九十里，东至檀州二百五十里。檀州有大王、北来、保要、鹿固、赤城、邀虏、石子簗七镇。妫，居为翻。〕万一未能入，则据居庸关，〔幽州昌平县军都陉西北三十五里有纳款关，即居庸故关，亦谓之军都关。按今居庸关在燕京之北一百一十里。〕绝其粮道，幽州自困矣！」〔李德裕因吴仲舒之言，固心服张仲武之方略矣，命掌燕留务，岂徒然哉！〕
德裕奏：「行泰、绛皆使大将上表，胁朝廷，邀节钺，故不可与。今仲武先自〔【章：十二行本「自」下有「表请」二字；乙十一行本同；张校同；退斋校同。】〕发兵为朝廷讨乱，〔为，于伪翻。〕与之则似有名。」〔德裕既未敢保张仲武，又恐与其初论河朔事势者相违，故然。〕乃以仲武知卢龙留后。仲武寻克幽州。
15上校猎咸阳。
16十一月，李德裕上言：「今回鹘破亡，太和公主未知所在。若不遣使访问，则戎狄必谓国家降主虏庭，本非爱惜，既负公主，又伤虏情。请遣通事舍人苗缜赍诏诣嗢没斯，〔缜，止忍翻。〕令转达公主，兼可卜嗢没斯逆顺之情。」从之。
17上颇好田猎及武戏，〔武戏，谓球鞠、骑射、手搏等。好，呼到翻。〕五坊小儿得出入禁中，赏赐甚厚。尝谒郭太后，〔郭太后妃宪宗，于上为祖母，时居兴庆宫以养。〕从容问为天子之道，〔从，千容翻。〕太后劝以纳谏。上退，悉取谏疏阅之，多谏游猎。自是上出畋稍稀，五坊无复横赐。〔横，下孟翻。〕
18癸亥，以中书侍郎、同平章事崔郸同平章事，充西川节度使。
19初，黠戛斯既破回鹘，得太和公主；自谓李陵之后，〔唐书曰：黠戛斯人皆长大，赤发，簒面，绿瞳，以黑发者为不庠，黑瞳者必曰李陵苗裔也。〕与唐同姓，遣达干十人奉公主归之于唐。回鹘乌介可汗引兵邀击达干，尽杀之，质公主，南度碛，〔质，音致。碛，七迹翻。〕屯天德军境上。〔天德军境，北至碛口三百里。〕公主遣使上表，言可汗已立，求册命。乌介又使其相颉干伽斯等上表，借振武一城以居公主、可汗。〔考异曰：新传曰：「达干奉主来归，乌介怒，击达干杀之，南度碛，进攻天德城，刘沔屯云伽关拒却之。」按乌介方倚唐为援，岂敢攻天德！今从旧纪、传、实录。〕十二月，庚辰，制遣右金吾大将军王会等慰问回鹘，仍赈米二万斛。又赐乌介可汗敕书，谕以「宜帅部众渐复旧疆，〔帅，读曰率。〕漂寓塞垣，殊非良计，」又云：「欲借振武一城，前代未有此比。〔比，毗至翻，例也。〕或欲别迁善地，求大国声援，亦须于漠南驻止。朕当许公主入觐，亲问事宜。傥须应接，必无所吝。」
二年〔（任戍，八四二）〕
1春，正月，以张仲武为卢龙节度使。
2朝廷以回鹘屯天德、振武北境，以兵部郎?之鶣?为巡边使，察将帅能否。拭，墉之子也。〔李墉见二百四十卷元和十二年。〕
3二月，淮南节度使李绅入朝。丁丑，以绅为中书侍郎、同平章事、判度支。
4河东节度使苻澈修杷头烽旧戍以备回鹘。〔杷头烽北临大碛，东望云、朔，西望振武。杷，蒲巴翻。〕李德裕奏请增兵镇守，及修东、中二受降城以壮天德形势，从之。
5右散骑常侍柳公权素与李德裕善，崔珙奏为集贤学士、判院事。〔玄宗开元十三年，改丽正修书院为集贤殿书院，五品以上为学士，宰相一人为学士知院事，常侍一人为副知院事，又置判院一人，押院中使一人。元和四年，集贤御书院学士、直学士皆用五品，如开元故事，以学士一人年高者判院事。〕德裕以恩非己出，因事左迁公权为太子詹事。〔此德裕所以不能免朋党之祸也。
6回鹘复奏求粮，〔复，扶又翻。〕及寻勘吐谷浑、党项所掠，又借振武城；诏遣内使杨观赐可汗书，谕以城不可借，余当应接处置。〔处，昌吕翻。〕
三月，〔【章：十二行本「月」下有「戊申」二字；乙十一行本同；孔本同；退斋校同。】〕李拭巡边还，称振武节度使刘沔有威略，可任大事。时河东节度使苻澈疾病，〔疾甚曰病。〕庚申，以沔代之；以金吾上将军李忠顺为振武节度使。遣将作少监苗缜册命乌介可汗，使徐行，驻于河东，俟可汗位定，然后进。既而可汗屡侵扰边境，缜竟不行。
7回鹘嗢没斯以赤心桀黠难知，〔黠，下八翻。〕先告田牟云，赤心谋犯塞；乃诱赤心并仆固杀之，那颉啜收赤心之众七千帐东走。〔考异曰：伐叛记曰：「赤心宰相欲谋犯塞，嗢没斯先布诚于田牟，然后诱赤心同谒可汗，戮于可汗帐下。赤心所领兵马遂溃散东去，归投幽州。」一品集幽州纪圣功碑曰：「赤心怙力负气，潜图厉阶；为嗢没斯所绐，诱以俱谒可汗，戮于帐下。其众大溃，东逼渔阳。」旧传曰：「回鹘相赤心者与连位相姓仆固者与特勒那颉啜拥部众不宾乌介。赤心欲犯塞，乌介遣其属嗢没斯先布诚于田牟，然后诱赤心同谒乌介，戮赤心于可汗帐下，并仆固二人。那颉战胜，全占赤心下七千帐，东瞰振武、大同，据室韦、黑沙、榆林，东南入幽州雄武军西北界。」新传曰：「嗢没斯以赤心奸桀，难得要领，即密约田牟，诱赤心斩帐下。」按一品集赐可汗敕书虽云「去岁嗢没斯已至近界，今可汗既立，彼又降附。」然赐可汗书意又云：「嗢没斯自本国破亡之初，奔迸先至塞上，不隋可汗、公主已是二年。」是则嗢没斯自有部众，虽遥降乌介，身未尝往也，安得斩赤心、仆固于可汗帐下乎！且赤心若不宾乌介，又安肯隋嗢没斯同谒乌介乎！盖嗢没斯自恶赤心桀黠，诱至己之帐下而杀之耳。今从新传。又，伐叛记嗢没斯杀赤心，于乌介至天德下连言之，旧传亦然。新传在召诸道兵讨乌介下。按一品集，据回鹘到横水栅，未知是那颉特下，为复是可汗遣来。盖「那颉特」下脱「勒」字，即那颉啜也。然则虏犯横水在赤心死后，故置于此。〕河东奏：「回鹘兵至横水，〔考异曰：实录：苻澈奏回鹘掠横水，事在正月李拭巡边前。按一品集此状云「宜密诏刘沔、忠顺，」则状必在李忠顺镇振武之后也。盖澈在太原时奏之，沔除河东后德裕方有此奏，故置于此。〕杀掠兵民，今退屯释迦泊东。」李德裕上言：「释迦泊西距可汗帐三百里，〔乌介时移帐保错子山。〕未知此兵为那颉所部，为可汗遣来。宜且指此兵云不受可汗指挥，擅掠边鄙。密诏刘沔、仲武〔仲武，张仲武也。〕先经略此兵，如可以讨逐，事亦有名。摧此一支，可汗必自知惧。」
夏，四月，庚辰，天德都防御使田牟奏：「回鹘侵扰不已，不俟朝旨，已出兵三千拒之。」壬午，李德裕奏：「田牟殊不知兵。戎狄长于野战，短于攻城。牟但应坚守以待诸道兵集，今全军出战，万一失利，城中空虚，何以自固！望亟遣中使止之。如已交锋，即诏云、朔、天德以来羌、浑各出兵奋击回鹘，凡所虏获，并令自取。回鹘羇旅二年，粮食乏绝，人心易动。〔易，以豉翻。〕宜诏田牟招诱降者，给粮转致太原，不可留于天德。嗢没斯情伪虽未可知，然要早加官赏。〔考异曰：一品集异域归忠传序云：「二年，四月，甲申，回鹘大特勒嗢没斯率其国特勒、宰相等内附。」而此四月十八日状已言嗢没斯送款者，盖嗢没斯自欲诛赤心之时已送款于田牟，至二十日乃帅众至天德耳。故其授左金吾大将军制云：「屡献款诚，布于边将；寻执反虏，不遗君亲。戢其馁殍之徒，曾靡秋毫之犯。旋观所履，大节甚明。」盖回鹘乱亡，嗢没斯本与赤心等来归唐，而边吏疑阻，故赤心等怒欲犯塞。而嗢没斯先告边吏，诱赤心之众东走，而嗢没斯帅其众降唐句。〕纵使不诚，亦足为反间。〔间，古苋翻。〕且欲奖其忠义，为讨伐之名，令远近诸蕃知但责可汗犯顺，非欲尽灭回鹘。石雄善战无敌，请以为天德都团练副使，佐田牟用兵。」上皆从其言。
初，太和中，河西党项扰边，文宗召石雄于白州，〔雄流白州见二百四十四卷太和三年。〕隶振武军为裨将，屡立战功，以王智兴故，未甚进擢。至是，德裕举用之。
甲申，嗢没斯帅其国特勒、宰相等二千二百余人来降。〔考异曰：一品集，嗢没斯特勒等状五月四日上，实录在五月丙申，盖据奏到之日也。今从归忠传序。〕
8上信任李德裕，观军容使仇士良恶之。〔恶，乌路翻。〕会将受尊号，御丹凤楼宣赦。或告士良，宰相与度支议草制减禁军衣粮及马刍粟，士良扬言于众曰：「如此，至日，军士必于楼前諠哗！」德裕闻之，乙酉，乞开延英自诉。上怒，遽遣中使宣谕两军：「赦书初无此事。且赦书皆出朕意，非由宰相，尔安得此言！」士良乃惶愧称谢。丁亥，群臣上尊号曰仁圣文武至神大孝皇帝；赦天下。
9五月，戊申，遣鸿胪卿张贾安抚嗢没斯等，以嗢没斯为左金吾大将军、怀化郡王；其次酋长官赏有差。〔酋，慈由翻。长，知丈翻。〕赐其部众米五千斛，绢三千匹。
那颉啜帅其众自振武、大同，东因室韦、黑沙，南趣雄武军，窥幽州。〔趣，七喻翻。〕卢龙节度使张仲武遣其弟仲至将兵三万迎击，大破之，斩首捕虏不可胜计，〔胜，音升。〕悉收降其七千帐，分配诸道。那颉啜走，乌介可汗获而杀之。〔考异曰：伐叛记曰：「仲武招降赤心下溃兵及可汗下部落前后三万余人，分配诸道，回鹘种族遂至寡弱。」新、旧纪皆无仲武破回鹘事。旧回纥传曰：「仲武大破那颉之众，全收七千帐，杀戮收擒老小共九万人。那颉中箭，透驼群潜脱，乌介获而杀之。」一品集幽州纪圣功碑曰：「公前后受降三万人、特勒二人、可汗姊一人、大都督外宰相四人，其它裨王、骑将不可备载。」诸书皆不言仲武破那颉啜月日，故附于此。〕
时乌介众虽衰减，尚号十万，驻牙于大同军北闾门山。杨观自回鹘还，〔还，音旋。〕可汗表求粮食、牛羊，〔因杨观之还而上表。〕且请执送嗢没斯等。诏报以「粮食听自以马价于振武籴三千石；〔回鹘自肃、代以来，以马与中国互市，隋其直而偿其价。〕牛，稼穑之资，中国禁人屠宰；羊，中国所鲜，〔鲜，息浅翻。〕出于北边杂虏，国家未尝科调。〔调，徒吊翻。〕嗢没斯自本国初破，先投塞下，不随可汗已及二年，虑彼猜嫌，〔彼谓乌介。〕穷迫归命。前可汗正以猜虐无亲，致内离外叛。今可汗失地远客，尤宜深矫前非。若复骨肉相残，〔复，扶又翻；下同。〕则可汗左右信臣谁敢自保！朕务在兼爱，已受其降。〔谓受嗢没斯降也。〕于可汗不失恩慈，于朝廷免亏信义，岂不两全事体，深謟良图！」
10嗢没斯入朝。六月，甲申，以嗢没斯所部为归义军，以嗢没斯为左金吾大将军，充军使。
11门下侍郎、同平章事陈夷行罢为丘仆射。秋，七月，以尚书右丞李让夷为中书侍郎、同平章事。
12岚州人田满川据州城作乱，刘沔讨诛之。
乌介可汗复遣其相上表，借兵助复国，又借天德城，诏不许。
初，可汗往来天德、振武之间，剽掠羌、浑，〔剽，正妙翻。〕又屯杷头烽北。〔宋白曰：杷头烽在朔川。〕朝廷屡遣使谕之，使还漠南，可汗不奉诏。李德裕以为「那颉啜屯于山北，乌介恐其与奚、契丹连谋邀遮，故不敢远离塞下。〔离，扐智翻。〕望敕张仲武谕奚、契丹与回鹘共灭那颉啜，使得北还。」及那颉啜死，可汗犹不去。议者又以为回鹘待马价；诏尽以马价给之，又不去。八月，可汗帅众过杷头烽南，突入大同川，驱掠河东杂虏牛马数万，转鬬至云州城门。〔宋白曰：云州，古平城之地，北至长城三百里即蕃界，今大元大同府治大同县，领云中、白登二县；又有云内州，领柔服、蛮川二县。〕刺史张献节闭城自守，吐谷浑、党项皆挈家入山避之。庚午，诏发陈、许、徐、汝、襄阳等兵屯太原及振武、天德，俟来春驱逐回鹘。〔考异曰：实录：「六月，回鹘寇云州，刘沔出太原兵御之。」又云：刘沔救云州，为回鹘所败。」七月又云：「乌介过天德，至杷头烽，突入大同川，驱太原部落牛马数万，转战至云州。」新纪：「正月，回鹘寇横水栅，略天德、振武军。三月，回鹘寇云、朔。六月，刘沔及回鹘战于云州，败绩。」按一品集奏回鹘事宜状：臣等见杨观说，缘回鹘赤心下兵马多散在山北，恐与奚、契丹、室韦同邀截可汗，所以未敢远去。今因赐仲武诏，今谕以朝旨。缘回鹘曾有忠效，又因残破，归附国家，朝廷事体须有存恤。今奚、契丹等与其同力，讨除赤心下散卒，遣可汗渐出汉界，免有滞留。」此状虽无月日，约须在杨观自回鹘还、赤心死、那颉啜未败前也。又赐可汗书云：「一昨数使却回，皆言可汗只待马优。及令交付之次，又闻所止屡迁。」则是可汗邀求马价，而朝廷于此尽给之也。又七月十九日状云：「望赐可汗书：『得嗢没斯表，称在本国之时各有本分马，其马价绢并合落下，请充进奉。以可汗本国残破，久在边陲，此已量与嗢没斯优当，其嗢没斯以下本分马价绢，便赐可汗。』」然则给其马价必在七月十九日前。当是时，回鹘必未寇云州，败刘沔，突入大同川，掠太原牛马，故朝廷曲徇其所求，欲其早离塞下北去，尚未有攻讨之意也。又实录：「八月，壬戍朔，李德裕奏请遣石雄斫营取公主，擒可汗。戊辰，又奏斫营事令且住。辛未，诏发陈、许、徐、汝、襄阳兵屯太原、振武、天德救援。」按一品集，德裕论讨袭回鹘状云：「臣频奉圣旨，缘回鹘渐逼杷头烽，早须讨袭。臣比闻戎虏不解攻城，只知马上驰突。臣料必无游弈伏道，又不会斫营。傥令石雄以义武马军兼退浑马骑，精选步卒以为羽翼，衔枚夜袭，必易成功。」状无月日。实录据七日状元，今月一日所商量石雄斫营事，望且令住，故置之朔日耳。此时犹云渐逼杷头烽，则是尚未知过杷头烽南也。又八月七日论回鹘事宜状云：「回鹘自至杷头烽北，已是数旬，奏报寂然，更无侵轶。察其情状，只与在天德、振武界首不殊。臣等今月一日所商量石雄斫营事，望且令住，更审候事势。」据此状意，则是殊未知可汗深入犯云州也。又八月十日请发陈许等兵状云：「臣等昨日已于延英面奏，请太原、振武、天德各加兵备，请更征发陈、许、徐、汝、襄阳等兵。至河冰合时，深虑可汗突出过河，兼与吐蕃连结，则为患不细，深要防虞。其所征诸道兵恐不可停，须令及冰未合前，各到所在。」然则回鹘突入大同顺犯云州必在八月之初，一日、七日犹未知，九日始奏到，故议发兵守备驱逐。实录、新纪皆误。今从旧纪。〕
丁丑，赐嗢没斯与其弟阿历支、习勿啜、乌罗思皆姓李氏，名思忠、思贞、思义﹖思礼。〔嗢没斯曰思忠，阿历支曰思贞，习勿啜曰思义，乌罗思日思礼。考异曰：旧纪：六月，嗢没斯等至京师，制以嗢没斯充归义军使，赐姓名李思忠。以回鹘宰相受邪勿为归义军副使，赐姓名李弘顺。」旧回鹘传曰：「二年冬，三年春，回鹘七部共三万众相次降于幽州，诏配诸道。有嗢没斯、受邪勿等诸部降振武，皆赐姓李氏，及名思忠、思贞、思义。」今从实录。〕国相爱邪勿姓爱，名弘顺；仍以弘顺为归义军副使。
上遣回鹘石戒直还其国，赐可汗书，〔考异曰：旧纪此诏在刘沔、张仲武为招讨使下。按一品集八月十八日状：「两日来臣等窃闻外呓云，石诫直久在京城，事无巨细，靡不谙悉。昨缘收入鸿胪，惧朝廷处置，因求泰使，意在脱身。」又云：「石诫直先有两男逃走，必是已入回鹘，料其此去岂肯尽心！伏望速诏刘沔，所在勒回。」然则遣石诫直赐可汗书必在此状之前，未知后来果曾勒回否也。〕谕以「自彼国为纥吃斯所破，〔黠戛斯一名纥吃斯，盖语音相近。〕来投边境，抚纳无所不至。今可汗尚此近塞，〔近，其靳翻。〕未议还蕃，或侵掠云、朔等州，或钞击羌、浑诸部。〔钞，楚交翻。〕遥揣深意，似恃姻好之情；〔谓质太和公主以邀中国。揣，初委翻。好，呼到翻。〕每观踪由，实怀驰突之计。中外将相咸请诛翦，朕情深屈己，未忍幸灾。可汗宜速择良图，无贻后悔！」
上又命李德裕代刘沔答回鹘相颉干迦斯书，以为：「回鹘远来依投，当效呼韩邪遣子入侍，身自入朝。〔呼韩邪事见汉宣帝纪。〕及令太和公主入谒太皇太后，求哀乞怜，则我之救恤，无所愧怀。〔言无所愧于怀也。〕而乃睥睨边城，桀骜自若，〔睥，匹诣翻。睨，研计翻。骜，五到翻。〕邀求过望，如在本蕃，又深入边境，侵暴不已，求援继好，〔好，呼到翻。〕岂宜如是！来书又云胡人易动难安，若令忿怒，不可复制。〔复，夫又翻；下同。〕回鹘为纥吃斯所破，举国将相遣骸弃于草莽，累代可汗坟墓，隔在天涯，回鹘忿怒之心，不施于彼，〔彼，谓纥吃斯。〕而蔑弃仁义，逞志中华，天地神祇岂容如此！昔郅支不事大汉，竟自夷灭，〔事见汉宣帝、元帝纪。〕往事之戒，得不在怀！」
戊子，李德裕等上言，「若如前诏，河东等三道严兵守备，〔三道，河东、卢龙、振武也。〕俟来春驱逐，乘回鹘人困马羸之时，〔羸，伦为翻。〕又官军免盛寒之苦，则幽州兵宜令本道以俟诏命。若虑河冰既合，回鹘复有驰突，须早驱逐，则当及天时未寒，决策于数月〔【章：十二行本「月」作「日」；乙十一行本同；孔本同。】〕之间。以河朔兵益河东兵，必令收功于两月之内。今闻外议纷纭，互有异同，傥不一询群情，终为浮辞所挠。〔挠，奴教翻，又奴巧翻。〕望令公卿集议！」诏从之。时议者多以为宜俟来春。
九月，以刘沔兼招抚回鹘使，如须驱逐，其诸道行营兵权令指挥；以张仲武为东面招抚回鹘使，其当道行营兵及奚、契丹、室韦等并自指挥。以李思忠为河西党项都将回鹘西南面招讨使；〔此河西，谓北河之西。〕皆会军于太原。令沔屯鴈门关。〔鴈门关在代州鴈门县，即陉岭关。〕
初，奚、契丹羁属回鹘，各有监使，岁督其贡赋，且诇唐事。〔监，古衔翻。使，疏吏翻。诇，火迥翻，又翾正翻。〕张仲武遣牙将石公绪统二部，尽杀回鹘监使等八百余人。仲武破那颉啜，得室韦酋长妻子。〔酋，慈由翻。长，知丈翻。〕室韦以金帛羊马赎之，仲武不受，曰：「但杀〔【章：十二行本「杀」下有「回鹘」二字；乙十一行本同；孔本同；张校同；退斋校同。】〕监使则归之！」
癸卯，李德裕等奏：「河东奏事官孙俦适至，云回鹘移营近南四十里。〔近，其靳翻。〕刘沔以为此必契丹不与之同，恐为其掩袭故也。据此事势，正堪驱除。臣等问孙俦，若与幽州合势，迫逐回鹘，更须益几兵。俦言不须多益兵，唯大同兵少，得易定千人助之足矣。」上皆从之。诏河东、幽州、振武、天德各出大兵，移营稍前，以迫回鹘。
14上闻太子少傅白居易名，欲相之，〔易，以豉翻。相，息亮翻。〕以问李德裕。德裕素恶居易，〔恶，乌路翻。〕乃言居易衰病，不任朝谒。〔任，音壬。〕其从父弟左司员外郎敏中，辞学不减居易，且有器识。甲辰，以敏中为翰林学士。〔为敏中排德裕张本。〕
15李思忠请与契苾、沙陀、吐谷浑六千骑合势击回鹘。乙巳，以银州刺史何清朝、蔚州刺史契苾通分将河东蕃兵诣振武，受李思忠指挥。通，何力之五世孙。〔契苾种帐，太和中附于振武；契苾何力，太宗时来朝，遂留宿卫。蔚，纡勿翻。契，欺讫翻。〕
16冬，十月，丁卯，立皇子岘为益王，岐为兖王。
17黠戛斯遣将军踏布合祖等至天德军，言「先遣都吕施合等奉公主归之大唐，至今无声问，不知得达，或为奸人所隔。今出兵求索，〔索，山客翻。〕上天入地，期于必得。」〔索，山客翻。上，时掌翻。〕又言「将徙就合罗川，居回鹘故国，〔回鹘旧居薛延陀北娑陵水上，去长安七千里。开元中破突厥，徙牙乌德鞬山混河之间，南距汉高阙塞一千七百里。〕兼已得安西、北庭达靼等五部落。」〔李心传曰：达靼之先与女真同种，靺鞨之后也。靺鞨本臣高丽，唐灭高丽，其遗人迸入勃海，惟黑水完疆。及勃海盛，靺鞨皆役属。后为奚、契丹所攻，部族分散。其居混同江之上者曰女真，乃黑水遗种也。其居阴山者，自号为鞑靼。鞑靼之人皆勇悍善战，其近汉地者谓之熟鞑靼，尚能种秫穄，以平式瓦釜煮而食之。其远者谓之生鞑靼，以射猎为生，无器甲，矢贯骨镞而已。余谓李心传蜀人也，安能知直北事，特以所传闻书之。〕
18十一月，辛卯朔，昭义节度使刘从谏上言，请出部兵五千讨回鹘，诏不许。
19上遣使赐太和公主冬衣，命李德裕为书赐公主，略曰：「先朝割爱降婚，义宁家国，谓回鹘必能御侮，安静塞垣。今回鹘所为，甚不循理，每马首南向，姑得不畏高祖、太宗之威灵！欲侵扰边疆，岂不思太皇太后之慈爱！为其国母，足得指挥；若回鹘不能禀命，则是弃绝姻好，今日已后，不得以姑为词！」〔太和公主，宪宗女也，于上为姑。〕
20上幸泾阳校猎。乙卯，谏议大夫高少逸、郑朗于合中谏曰：「陛下比来游猎稍频，〔比，毗志翻。〕出城太远，侵星夜归，万机旷废。」上改容谢之。少逸等出，上谓宰相曰：「本置谏官使之论事，朕欲时时闻之。」宰相皆贺。己未，以少逸为给事中，朗为左谏议大夫。
21刘沔、张仲武固称盛寒未可进兵，请待岁首，〔唐以建寅之月为岁首，欲待来春进兵。〕李忠顺独请与李思忠俱进。十二月，丙寅，李德裕奏请遣思忠进屯保大栅，从之。
22丁卯，吐蕃遣其臣论昔热来告达磨赞普之丧，〔会要：会昌二年赞普卒，至十二月遣论赞等来告丧。考异曰：实录：「丁卯，吐蕃赞普卒，遣使告丧，废朝三日。赞普立仅三十余年，有心疾，不知国事，委政大臣焉。命将作少监李璟为吊祭使。」据补国史，彝泰卒后又有达磨赞普，此年卒者达磨也。文宗实录不书彝泰赞普卒，旧传及续会要亦皆无达磨。新书据补国史，疑文宗实录阙略，故他书皆因而误。彝泰以元和十一年立，至此二十七年，然开成三年已卒。达磨立至此五年，而实录云仅三十年，亦是误以达磨为彝泰也。〕命将作少监李璟为吊祭使。
23刘沔奏移军云州。
24李忠顺奏击回鹘，破之。
25丙戍，立皇子峄为德王，嵯为昌王。〔峄，音亦。嵯，才何翻。〕
26初，吐蕃达磨赞普有佞幸之臣，以为相；达磨卒，无子，佞相立其妃綝氏兄尚延力之子乞离胡为赞普，〔綝，丑林翻。〕纔三岁，佞相与妃共制国事，吐蕃老臣数十人皆不得预政事。首相结都那见乞离胡不拜，曰：「赞普宗族甚多，而立綝氏子，国人谁服其令，鬼神谁飨其祀！国必亡矣；比年灾异之多，乃为此也。〔比，毗至翻。为，于伪翻。〕老夫无权，不得正其乱以报先赞普之德，有死而已！」拔刀剺面，恸器而出。佞相杀之，灭其族。国人愤怒；又不遣使诣唐求册立。
洛门川讨击使论恐热，〔洛门川在渭州陇西县东南，汉来歙破隗纯于落门，即此。考异曰：补国史曰：恐热姓末，名农力。吐蕃国法不呼本姓，但王族则曰论，官族则曰尚，其中字即蕃号也。热者，例皆言之，如中华呼郎。〕性悍忍，多诈谋，乃属其徒告之曰：〔属，之欲翻，聚会其徒也。〕「贼舍国族立綝氏，专害忠良以胁众臣，且无大唐册命何名赞普！吾当与汝属举义兵，入诛綝妃及用事者以正国家。天道助顺，功无不成。」遂说三部落，得万骑。〔三部落，吐蕃种落之分居河、陇者；或云，吐浑、党项、嗢末。说，式芮翻。〕是岁，与青海节度使同盟举兵，自称国相。
至渭州，遇国相尚思罗屯薄寒山，恐热击之，思罗弃辎重西奔松州。〔王涯曰：从龙州青川镇入吐蕃界直抵故松州之城，是吐蕃旧置节度之所。〕恐热遂屠渭州。思罗发苏毗、吐谷浑、羊同等兵，合八万，保洮水，焚桥拒之。〔洮，土刀翻。〕恐热至，隔水语苏毗等曰：〔语，牛倨翻。〕「贼臣乱国，天遣我来诛之，汝曹柰何助逆！我今已为宰相，国内兵我皆得制之，汝不从不将灭汝部落！」苏毗等疑不战，恐热引骁骑涉水，苏毗等皆降。思罗西走，追获，杀之。恐热尽并其众，合十余万。自渭川〔【章：十二行本「川」作「州」；乙十一行本同；张校同，云无注本作「川」。】〕至松州，所过残灭，尸相枕藉。〔枕，职任翻。藉，慈夜翻。〕
唐纪六十三〔纪昭阳大渊献（癸亥），尽阏逢困敦（甲子）七月，凡一年有奇。〕
武宗至道昭肃孝皇帝中
  </div>
  <div class="pagination">
   <a href="资治通鉴注_page272.html">
    上一页
   </a>
   <span>
    ...
   </span>
   <a href="资治通鉴注_page268.html">
    268
   </a>
   <a href="资治通鉴注_page269.html">
    269
   </a>
   <a href="资治通鉴注_page270.html">
    270
   </a>
   <a href="资治通鉴注_page271.html">
    271
   </a>
   <a href="资治通鉴注_page272.html">
    272
   </a>
   <span class="current-page">
    273
   </span>
   <a href="资治通鉴注_page274.html">
    274
   </a>
   <a href="资治通鉴注_page275.html">
    275
   </a>
   <a href="资治通鉴注_page276.html">
    276
   </a>
   <a href="资治通鉴注_page277.html">
    277
   </a>
   <a href="资治通鉴注_page278.html">
    278
   </a>
   <span>
    ...
   </span>
   <a href="资治通鉴注_page274.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
