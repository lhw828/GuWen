<!DOCTYPE html>
<html>
<head>
    <meta charset="UTF-8">
    <title>大事记续编 - 第 26 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 26 页/共 65 页</h1>
    <div class="content">　　十二月乙邜朔日有食之【以宋志修】并州降石勒己未刘琨奔段匹防【以本纪修】琅邪王睿刻日北征以漕运稽期诛督运令史淳于伯而还【以吕祖谦标目修】
　　解题曰按列传及宋书五行志后将军禇裒镇广陵丞相扬声北伐淳于伯以督运稽留及役使赃罪依征军法戮之其息忠诉称伯督运事讫无所稽乏受赇役使罪不及死军是戍军非为征军自四年以来运漕租调皆有稽停不以军兴论至于伯也何独明之司直刘隗弹劾众官右将军王导引咎请解职元帝无所问于是频旱三年干寳以为寃气之应余见通鉴朱熹曰元帝无意于复中原托以督运稽期归罪令史血逆柱流至二丈余天理真不隔毫分
　　琅琊王睿以邵续为冀州刺史【以通鉴修】
　　晋孝愍皇帝建兴五年【汉昭武皇帝麟嘉二年成武皇帝玉衡七年】
　　【凉张寔建兴五年】春正月帝防尘于平阳【以本纪修】庚子三日并照【以天文志修】张寔遣兵击汉不能进而还【以列传修】二月汉刘畅攻荥阳太子李矩大败之【以列传修】三月辛夘琅邪王睿即晋王位改元
　　解题曰按本纪石图有牛继马后故宣帝深忌牛氏遂为二榼共一口以贮酒焉帝先饮佳者以毒酒鸩其将牛金而恭王妃夏侯氏竟通小吏牛氏而生元帝亦有符云余见通鉴胡寅曰魏明帝青龙三年寳石负图有石马七及牺牛之象司马懿始封晋王至愍帝七世此石马之数也前史载元帝之父牛其姓与夏侯妃通而生帝帝实姓牛而冒晋姓晋之君臣所以安之而不革者正以胡羯交侵江左防弱倘不慿依旧业无以系属人心是以不得已而为之尔宋庠纪年通谱建武汉光武晋恵帝年号帝虽草创江左而再用恵元可谓亡其典矣
　　立世子绍为太子以征南大将军王敦为大将军扬州刺史王导为骠骑将军领中书监録尚书事刁恊为左仆射刘隗为御史中丞【以纪传修】刘琨等遣司马温峤奉表劝进于晋王睿【以通鉴修】
　　解题曰事见通鉴张栻曰温峤孝友笃至一旦奉刘琨之檄将命江左毋崔固止之不可至于絶裾而行太真有母此身固不得以许琨矣若既已委质为臣当危难而无避可也将命之举岂无他人独不得辞乎投富贵之机赴功名之防而其所丧若此惜哉
　　夏四月汉杀太弟义【吕祖谦标目】五月壬午日有食之【以天文志修】荀组等上表劝进于晋王睿【以列传通鉴修】
　　解题曰按刘琨传元帝称制江左琨乃令温峤劝进于是河朔征镇夷夏一百八十人连名上表荀组传西都不守组乃遣使移檄天下共劝进事见通鉴【琨之上表既列邵续曹嶷崔毖而通鉴于六月始书荀组邵续曹嶷崔毖等上表劝进者盖续等始承琨檄已自列名至是又上表亦犹慕容廆始既连名又自专遣王济也但通鉴于琨初劝进之时欠列三人名耳】
　　祖逖入谯城六月汉石虎围之己巳晋王睿传檄遣琅琊王裒等讨虎寻还【以纪传修】
　　解题曰张栻曰为国有大几大几一失则其弊随起而不可禁大几者三纲之所存是也元帝初以懐帝之命来临江左当时以时事艰难分建屏翰其责盖不轻矣而其规模盖有自为封殖之意而无慷慨谋国之诚懐帝防尘不闻勤王之举愍帝之立増重寄委制诏深切而亦自若也愍再尘惧天下之议已则阳为出师之势迁延顾望终归辜于运饷令史以塞责受君父之委托而坐视其祸变因时事之艰难而觊幸以自利三纲沦矣故其规摹亦复不竞王敦辈不旋踵而起也事见通鉴【西海太守张肃寔叔父也以京师危逼请为先锋击刘曜寔以肃年老弗许肃曰狐死首邱心不忘本肃受晋宠剖符列位羯逆滔天朝廷倾覆宴安方裔难至不奋何以为人臣既而闻京师陷没悲愤而卒元帝闻此能无愧乎】
　　秋七月大旱蝗河汾溢【以通鉴修】
　　解题曰按水经汾水出太原汾阳北管涔山【注十三州志曰出武州之燕京山亦管涔之异名也】东南过晋阳县又南过大陵县东【注水于县左迤为邬泽广雅曰水自汾出为汾陂陂南接邬吕氏春秋谓之大理又名之曰沤夷之泽迳祈县连延西接邬泽是谓祈薮即尔雅所谓昭余祈矣】又南入河东界过永安县西又南过平阳县又屈从临汾县西流至汾隂县北西注于河
　　荀组为司徒【以本纪修】八月汉荆州刺史赵固以洛阳降李矩【以吕祖谦标目修】九月戊寅武昌太守赵诱等攻杜曽败死豫章太守周访击曽破之【以纪传修】冬十一月己酉朔日有食之【以天文志修】丁夘刘琨为太尉【以本纪修】十二月戊戌汉主聪弑帝【以本纪修】
　　解题曰西晋四帝共五十二年
　　汉太子粲遣将攻洛阳赵固走【以列传修】是嵗置史官立太学【以本纪修】
　　解题曰此晋之所以即安于江左也【按列传时方脩学校简省博士置周易王氏尚书郑氏古文尚书孔氏毛诗郑氏周官礼记郑氏春秋左传杜氏服氏论语孝经郑氏博士各一人其仪礼公羊谷梁及郑易皆省不置太常荀崧上疏武皇应运太学有石经古文先儒典训贾马郑杜伏孔王何顔尹之徒置士十九人今五经合九人犹冝増四郑易郑仪礼春秋公羊谷梁士各一人】
　　命课农功诸军佃作即以为禀【以吕祖谦标目修】
　　大事记续编卷二十七
　　钦定四库全书
　　大事记续编卷二十八　　　明　王祎　撰
　　晋中宗孝元皇帝大兴元年【赵帝刘矅光初元年成武皇帝玉衡八年凉张寔建兴六年】春三月丙辰晋王睿即皇帝位改元解题曰周嵩上疏曰古之王者应天顺时义全而后取让成而后得是以享世长久重光万载今议者以殿下化流江汉泽被六州欲推崇尊号臣谓今梓宫未反旧京未清义夫泣血士女震动冝先雪社稷大耻尽忠言嘉谋之助以时济仁之功推后已之诚谁敢不从由是忤旨出为新安太守余见通鉴程逈曰鲁昭公三十二年十二月己未薨于干侯次年夏六月癸亥公之丧至自干侯戊辰定公即位不于闻丧之日即位必俟丧至五日之后如始薨既敛之时然后即位此成周之典礼也周嵩之言必有依据乃以忤防而出之尸是责者非王导乎必谓愍帝之丧不可卒至姑从嵩言少俟祥除岂不可也以蜀先主之贤犹不容费诗之论自古辅佐之臣抚事机之防知问学者少此君子所以抚卷而屡叹也
　　庚午立太子绍为皇太子【以本纪修】李矩使郭黙等救洛阳大破汉兵【以列传修】
　　解题曰汉太子粲遣刘稚生攻赵固于洛固奔阳城山矩遣郭诵屯洛口以救之诵使将张皮【载记云遣耿稚张皮】简精卒千人夜渡河粲候者告有兵至粲恃其众不以为虞既而诵等掩至十道俱攻粲众奔溃杀伤大半【载记云粲奔据阳乡】因据其营获其器械军资不可胜数及旦粲见皮等人少更与稚生悉余众攻之聪闻粲败使太尉范隆率骑赴之苦战二十余日不能下矩进救之使壮士三千泛舟迎皮贼临河列阵数日不得渡皮选精骑千余杀所获牛马焚烧器械突围奔虎牢【载记云稚等惧率众五千突围趋北山而南】追之不及聪因愤恚发病而死帝嘉其功除矩都督河南三郡军事封修武县侯余见通鉴
　　汉螽斯则百堂灾烧杀汉主聪子二十一人【以载记通鉴目録修】夏四月丁丑朔日有食之【以本纪修】荀组来归【以通鉴目録修】汉曹嶷来降五月叛归石勒【以通鉴修】癸丑广武愍侯刘琨为段匹防所害【以本纪修】
　　解题曰琨为匹防所拘自知必死神色怡如也为五言诗赠其别驾卢湛曰幄中有悬璧本自荆山球惟彼太公望昔是渭濵叟邓生何感激千里来相求白登幸曲逆鸿门赖留侯重耳凭五贤小白相射钩能隆二伯主安问党与雠中夜抚枕叹想与数子逰吾衰久矣夫何其不夣周谁云圣达节知命故无忧宣尼悲获麟西狩涕孔丘功业未及见夕阳忽西流时哉不与我去矣如云浮朱实陨劲风繁英落素秋狭路倾华盖骇驷摧双辀何意百链刚化为绕指柔琨诗托意非常摅畅幽愤用以激湛湛素无竒略以常词酬和殊乖琨心重以诗赠之乃谓琨曰前篇帝王大志非人臣所言矣然琨既忠于晋室素有重望被拘经月逺近愤叹匹防所署代郡太守辟闾嵩与琨所署雁门太守王据后将军韩据连谋袭匹防韩据女为匹殚儿妾闻其谋而告之匹防于是执王据辟闾嵩及其徒党悉诛之余见通鉴【列传桓温自以雄姿风气是宣帝刘琨之俦有以比王敦者意甚不平于北方得琨伎女一见温便潸然而泣温问其故答曰公甚似刘司空温大悦整理衣冠又呼婢问婢云面甚似恨薄眼甚似恨小须甚似恨赤形甚似恨短声甚似恨雌温裭冠解昏然而睡不怿者数日苏轼曰桓温之所成殆过于越石而区区慕之者英雄必自有以相伏初不以成败言耶以此论之光武之度本不如德唐文皇之英气未必过寄奴也】
　　六月旱【以本纪修】甲申刁恊为尚书令【以本纪脩】庚寅李矩都督司州诸军事司州刺史【以本纪修】秋七月汉主聪寝疾召秦王曜石勒辅政不至癸亥聪卒甲子太子粲即位改元八月大将军靳凖弑之发渊陵斩聪尸刘氏男女无少长皆斩之【以载记举要歴补遗修】
　　解题曰胡寅曰五胡之魁其才亦有过人者而不能辅之以学矫揉成就故其所为虽有幸中于善而暴戻之气禀于所赋者终不可得而掩刘聪弑主而力蹀血神州擒二帝而杀之腥羶淫汚薫染河华斩戮忠谏矫诬上天专以无道而行未十年乃为昏防之徒变易耳目而不知也至于杀其子屠其族戮其尸祸及父陵火逮宗庙天之报也亦称其施圣人所为谨华夷之辨不使入居中土禁其猾夏之渐岂非为后世深思而逺计哉事见通鉴
　　凖称汉天王遣使来降曜勒讨之冬十月曜称帝改元以勒为大将军赵公加九锡【以载记举要歴补遗修】十一月乙夘日夜出高三丈【本纪】加江州牧王敦为荆州牧【以纪传修】御史中丞熊逺上疏论时政【以列传修】复州郡秀孝试经策之法【以通鉴修】十二月汉将乔泰等杀靳凖降汉【以本纪载记修】彭城内史周抚叛降石勒诏下邳内史刘遐等讨之【以本纪修】石勒克平阳【以载记修】
　　晋中宗元皇帝大兴二年【汉帝刘曜光初二年成武皇帝玉衡九年】
　　【后赵明皇帝石勒元年凉张寔建兴七年】春二月泰山太守徐龛斩周抚【以本纪修】立郊丘三月辛夘合祭天地【以通鉴修】
　　解题曰胡寅曰周礼大司乐凡乐以圜钟为宫黄钟为角太簇为徴姑洗为羽冬日至于地上之圜丘奏之六变以祀天神以函钟为宫太簇为角姑洗为徴南吕为羽夏日至于泽中之方丘奏之八变以祭地又大宗伯以禋祀实柴槱燎祀其在天者而以苍璧礼之以血祭貍沈疈羣祭其在地者而以黄琮礼之皆所以顺其隂阳辨其时位设其形色而以气类求之此礼之不得不异者也汉元始中奸臣附防周官大合乐之説谓宜合祭故天地共犊礼之失自此始晋元帝乘乱离之余因陋就简遂行合祭之说而不自以为渎也由汉歴唐千有余年之间而以五月亲祀北郊者惟魏文之太和周武之建德隋高祖之开皇唐睿宗之先天皆希阔一时之举然而随得随失卒无所定典礼废坠可胜叹哉
　　夏四月将军陈川以浚仪叛徐龛亦叛降石勒【以本纪修】汉主曜斩石勒使者勒与之絶【以通鉴目録修】汉主曜都长安立妃羊氏为后【以载记修】南阳王保称晋王改元建康【以列传修】解题曰宋庠纪年通谱建康本汉顺帝年号
　　徐扬蝗吴郡大饥诏百官言事益州刺史应詹论虚【以本纪吕祖谦标目脩】祖逖攻陈川于蓬关石勒遣石虎救之逖退屯淮南【以通鉴目録脩】
　　解题曰今汴梁尉氏县俱有蓬池陈川为蓬陂坞主疑即此地
　　石勒陷幽州段匹防犇邵续【以列传通鉴目録脩】曹嶷赂石勒以河为境【以吕祖谦标目修】梁州刺史周访击杜曽斩之加安南将军【以本纪脩】六月汉改号赵【以吕祖谦标目修】秋八月遣将军羊鉴讨徐龛【以本纪脩】冬十一月戍寅石勒自称赵王【以本纪修】十二月慕容廆防辽东平州刺史崔毖奔髙句骊【以本纪修】是嵗蒲洪降赵【以吕祖谦标目修】
　　晋中宗元皇帝大兴三年【赵帝刘矅光初三年成武皇帝玉衡十年】
　　【后赵明皇帝二年凉张茂建兴八年】春正月赵中山公虎围厌次二月执邵续诏以续子缉为冀州刺史【以本纪脩】赵将尹安等以洛阳降李矩【以通鉴脩】三月以慕容廆为安北将军平州刺史【以通鉴脩】夏五月庚寅地震【以本纪脩】晋王保为其将张春所杀【以吕祖谦标目脩】徐龛请降不受除羊鉴名以徐州刺史蔡豹领其兵【以列传脩】六月丁酉盗杀凉州刺史西平元公张寔其弟茂立【以本纪脩】氐羌巴羯叛赵赵以光禄大夫游子逺为征讨都督破降之【以吕祖谦标目脩】祖逖屯雍邱秋七月加逖镇西将军河以南多来归【以纪传脩】
　　解题曰【雍邱开封府县本杞国】苏辙曰敌国相图必审于彼已将彊敌弱则利于进取将弱敌彊则利于自守东晋渡江中原虽屡有变而南兵不出出亦无功皆夷狄自相屠灭而已石勒之死庾亮为北伐之计石虎之老庾翼为徙镇之役皆无成而死及符坚之败谢安父子有席卷之意终以兵将奔溃无尺寸之得其后宋文自谓富强以兵挑元魏梁武志于并吞失信于高氏陈宣乘高氏之衰攘取淮南皆继之以亡败者何东南地薄兵脆将非命世之雄其世固如此也自江南建国惟桓温西征符健东讨慕容兵锋所及敌人震动及宋武破广固防长安所至荡定有吊伐之风此二人者诚非常将也然桓温终以败衂宋武未能定秦狼狈而反况其下者乎晋元帝初定江南以祖逖为豫州刺史进据谯城然未尝为深入计也石勒遣兵攻逖逖辄破其众自河以南尽为晋土方将经畧河北而帝使戴若思拥节直据其上逖怏怏不得志死盖敌强将弱能知自守之为利者惟逖一人夫惟知自守之为进取而后可以言进取也哉事见通鉴
　　八月周访卒以湘州刺史甘卓为梁州刺史【以本纪脩】解题曰访卒而王敦之难迫矣
　　徐龛降后赵败蔡豹冬十月丙辰杀豹【本纪】
　　解题曰豹在徐土内抚将士外懐诸众甚得近逺情闻其死多悼惜之余见通鉴
　　十二月以左将军谯王丞为湘州刺史【以列传脩】
　　晋中宗元皇帝大兴四年【赵帝刘曜光初四年成武皇帝玉衡十一年后赵明皇帝三年凉张茂建兴九年】春二月徐龛复降【以本纪脩】夏四月后赵中山公虎防厌次执邵续叚匹防寻杀之【以本纪脩】五月庚申免中州良民为扬州僮客者以备征役【以本纪脩】
　　解题曰薛季宣曰自用刁恊议后皆以奴为兵庾翼发所部六州奴征伐何充悉发二州编户奴防稽王道子发诸郡奴号曰乐属移置京师往往百姓怨嗟遇敌奔败是时虽尝从贺循之议欲严分界多亭候时畨休以备冦然竟无成绩也
　　终南山崩【以通鉴脩】秋七月甲戌尚书仆射戴渊都督司兖豫并冀雍六州军事司州刺史镇合肥丹阳尹刘隗都督青徐幽平四州军事青州刺史镇淮隂
　　解题曰按世说新语戴渊少游侠不治行检常在江淮间攻掠商旅陆机还洛辎重甚盛渊使少年掠刼渊处鄙事神气犹异机遥谓之曰卿才如此亦复作刼邪渊便泣涕投劒归机机重之作笔荐焉晋阳秋祖逖性通济不拘小节又宾从多是桀黠勇士逖待之如子弟永嘉中流民万数扬土大饥宾客攻剽逖辄拥护全卫谈者以此少之然则渊逖皆所谓不羁之士特逖才气又差高尔
　　壬午开府仪同三司王导为司空録尚书领中书监【以本纪修】九月祖逖卒冬十月以其弟侍中约为豫州刺史【以本纪修】解题曰逖卒而王敦之难愈迫矣叶梦得曰潘佑得辜于逖以其将归石勒勒斩之以归逖自是得勒降亦拒不纳阻晋民归心使坚事虏以一时之感而失天下之望勒斩一亡将而换河北之民以为逖堕勒计中而不悟古之为国者必视民之所向背其向不可遏其背不可挽虽汤武亦不过东征西怨西征东怨曰徯我后后来其苏而已宁有人归我反不纳而可以得之者乎佑又谓勒自知其危故修逖先茔而还其叛将以求媚诚得之矣羊陆之事盖彼此相图而各知其谋故文虽为好而实伺其间两境并猎获其禽即归之此殆儿戏耳胡为歩阐降而晋不辞乎世常恨逖有志不遂以是观之纵逖不死亦未见其能得勒也事见通鉴
　　十一月后赵禁民酿酒【以通鉴目録脩】十二月以慕容廆为都督幽平二州东夷军事辽东公【以本纪脩】
　　晋中宗元皇帝永昌元年【赵帝刘曜光初五年成武皇帝玉衡十二年后赵明皇帝四年凉张茂建兴十年】春正月乙夘改元【以本纪脩】戊辰王敦举兵武昌将军沈充起兵于吴以应之【以本纪通鉴脩】
　　解题曰敦构逆太子中庶子温峤谓周顗曰大将军此举似有所在当无滥耶顗曰君少年未更事人主自非尧舜何能无失人臣岂可得举兵以胁主共相推戴未能数年一旦如此岂云非乱乎处仲刚愎强忍狼抗无上其言宁有恨耶余见通鉴【叶适曰王氏威势所胁人不知有君峤设此语以观人情尔顗虽踈然此语足以定当年是非之实矣】
　　谯王承甘卓移檄讨王敦【以吕祖谦标目修】
　　解题曰甘卓遣防军罗英至广州与陶侃克期侃得信即遣防军高寳率兵下余见通鉴【王敦苏峻发难一也卓约陶侃侃为之发兵不敢留难温峤要侃侃乃以不敢越局为辞暨遣龚登而又追回前后异情者一则侃于王敦有宿怨二则侃以不预顾命为恨故也】
　　二月赵以仇池公杨难敌为武都王【以通鉴修】秦州刺史陈安叛赵氐羗皆附之【以通鉴修】征戴渊刘隗还三月以王导为前锋大都督
　　解题曰元帅三军之司命也而王导之言一则曰如导之徒心思外济二则曰徃年之事臣等有识皆所未悟然则功何由而成乎此周札所以开门而延冦也事见通鉴
　　王敦防石头渊隗等攻之败绩隗奔后赵刁恊出奔见杀
　　解题曰李遘曰鲁昭不忍季氏薨于干侯晋元不忍王敦忧愤告谢子家驹谏而刘隗劝焉隗之罪着矣帝终不悟雪涕而遣之闇矣事见通鉴
　　敦自为丞相都督中外诸军録尚书事复不受杀骠骑将军戴渊左仆射周顗沈充防吴国内史张茂死之甘卓至猪口而还
　　解题曰陈敏之叛卓为之表里及周玘倡义顾荣邀卓卓闻陈昶死惧而从荣王敦发难卓初依违顾望迫于邓骞乐道融之正义既出师攻讨矣及王敦使王卭求和又适王师败绩遂还襄阳始之懐惧则自逆而之顺终之懐惧即自顺而之逆亦终于不能保其身而已矣事见通鉴【按水经沔水迳江夏云杜县东夏水从西来注之注云即猪口也】
　　夏四月敦还武昌南蛮校尉魏又防湘州谯王承死之解题曰按水经注公安县有油水东有澋口即武陵郡界东有沦口沦水南与澋水合又南通澧水及诸陂渊湖池相接悉是南蛮府屯故侧江有大城相承云仓渚城即邸阁也
　　五月敦使襄阳太守周虑袭杀卓【以纪传吕祖谦标目修】秋七月后赵中山公虎防泰山执徐龛寻杀之【以本传脩】兖州刺史郗鉴退屯合肥【以吕祖谦标目修】冬十月后赵围谯祖约退屯夀春【以吕祖谦标目脩】新昌太守梁硕反【以本纪脩】十一月罢司徒并丞相府【以通鉴脩】闰月己丑帝崩于内殿王导受遗辅政庚寅皇太子绍即皇帝位尊所生母荀氏为建安郡君【以本纪脩】
　　解题曰胡寅曰汉文尊薄氏与太后比自是帝王妾母按例推崇以为常典其能矫制私情祈合正义者十无一二若明帝之与荀氏可谓事亲以道者矣
　　十二月后赵濮阳景侯张宾卒【以通鉴脩】张茂取赵陇西南安之地【以通鉴脩】是嵗大旱【以宋五行志脩】
　　晋肃宗明皇帝太宁元年【赵帝刘曜光初六年成武皇帝玉衡十三年后赵明皇帝五年　凉张茂建兴十一年】春正月成冦台登降越嶲汉嘉二郡【以本纪脩】
　　解题曰按韦斋休云南行记黎州至台登城五百余里至嶲州百余里【孙水出台登山】
　　二月庚戌葬孝元皇帝于建平陵庙号世宗【以本纪脩】三月戊寅朔改元【本纪】后赵陷下邳徐州刺史卞敦退保盱眙【以本纪脩】诏征王敦夏四月加敦殊礼敦屯于湖自领扬州牧以王导为司徒【以本纪修】五月成冦宁州刺史王逊大破之【以纪传脩】梁硕防交州刺史王谅死之【以本纪脩】六月壬子立妃庾氏为皇后以后兄中领军亮为中书监【以本纪脩】陶侃平梁硕加征南大将军开府【以本纪脩】秋七月赵平陈安以姚弋仲为平西将军【以本纪脩】
　　解题曰按萧方三十国春秋姚弋仲烧当羌也
　　以尚书郗鉴都督扬州江西军事扬州刺史八月为尚书令【以纪传修】
　　解题曰淮南庐江二郡属扬州三国以来谓之江西者以其在大江之西也刘裕欲拓河南义熈九年始割扬州大江以西大靁以北悉属豫州
　　后赵石虎击青州曹嶷降杀之【以吕祖谦标目脩】赵主曜击张茂降之封为凉王【以通鉴修】冬十一月王敦以其兄荆州刺史含为征东将军都督扬州江西军事【以本纪脩】
　　大事记续编卷二十八
<史部,编年类,大事记续编>
　　钦定四库全书
　　大事记续编卷二十九　　明　王祎　撰
　　甲申晋肃宗明皇帝太宁二年【赵帝刘曜光初七年成武皇帝玉衡十四年后赵明皇帝六年　凉张骏建兴十二年】春正月王敦杀其従事周嵩周筵及会稽内史周扎一门【以列传修】后赵陷东莞东海兖州刺史刘遐退保泗口【以列传修】
　　解题曰杜佑曰临淮郡宿迁县界宋属淮阳军【舆地广记秦卞相县晋元帝督运军储以为邸阁置宿豫郡县刘遐自彭城退屯即此郑樵通志泗水出卞县故城东桃虚西北卞县今兖州泗水也水经济水至济隂乘氏县分为三东北流一南流今泗与济不通出泗水县西南流洙水入焉又西南至方与县荷水入焉又云有漷水至高平湖陆入泗又南至彭城名曰沛水睢水入焉又西南至下邳沂水入焉又南至山阳入淮或云泗出东平府梁山泊】
　　后赵攻赵河南【以通鉴修】夏五月甲申张茂卒兄子骏立【以吕祖谦标目修】王敦以其子应为武衞将军以自副
　　解题曰按本纪敦将举兵内向帝密知之乃乘巴滇骏马微行至于湖察敦营垒而出有军士疑帝非常人又敦正昼寝梦日环其城惊起曰此必黄须鲜卑奴来也帝母荀氏燕代人帝状类外氏须黄敦故谓帝云于是使五骑物色追帝帝亦驰去马有遗粪辄以水灌之见逆旅卖食妪以七宝鞭与之曰后有骑来可以此示也俄而追者至问妪妪曰去已逺矣因以鞕示之五骑传玩稽留久又见马粪冷以为信逺而止帝仅而获免司马光疑无是事通鉴删去然帝实英鋭其为太子也尝欲与敦决战明年王含至江宁帝又欲亲将撃之故知有于湖之行也
　　六月丁卯诏加王导大都督讨敦
　　解题曰按王敦以温峤为丹阳尹欲使觇伺朝廷峤犹惧钱凤为之奸谋因敦饯别峤起行酒至凤前未及饮峤伪醉以手版撃凤帻堕作色曰钱凤何人温太真行酒而敢不饮敦以为醉两释之临去言别涕泗横流出阁复入如是再三然后即路及发后凤説敦曰峤于朝廷甚密而与度亮深交未必可信敦曰太真昨醉小加声色岂得以此便相谗贰由是凤谋不行峤得还都乃具奏敦之逆谋请先为之备余见通鉴【魏六镇反尔朱兆问谁可使者贺防允请使高欢领之欢拳殴其口折一齿曰平生天柱将奴辈伏处分如鹰犬今日敢僭妄言请杀之兆以欢为诚遂以其众委焉其事与峤正类然峤君子之智也欢小人之术也】
　　秋七月壬申骠骑大将军王含及参军钱凤等奄至建康帝出屯南皇堂癸酉诸将大破之敦死沈充举兵举含军合乙未北中郎将刘遐临淮内史苏峻等大破之丙申含等遁帝还宫分遣诸将悉平其党发敦瘗斩之冬十月以遐监淮北军事徐州刺史峻为历阳内史【以纪传修】后赵司州刺史石生屯洛阳祖约退保夀春【以本纪修】解题曰按本纪永昌元年十月书石勒攻陷襄城城父遂围谯破祖约别军约退据夀春今年十月又书石勒将石生屯洛阳豫州刺史祖约退保夀阳约前既退据矣今又奚退耶盖约往年虽自谯退据犹未委谯于贼也故戴洋説约还守谯城约既不従所以今年遂保夀阳洋又谓平西在夀春可得五年自今年至约奔历阳正系五年今従本纪再书保夀春庶不没事实
　　晋肃宗明皇帝太宁三年　【赵帝刘曜光初八年成武皇帝玉衡十五年后赵明皇帝七年　凉张骏建兴十三年】春复三族刑【以本纪修】二月张骏收赵河南地【以通鉴修】三月戊辰立子衍为皇太子【以本纪修】夏四月诏太宰司徒以下诣都坐议政道又诏求直言【以纪传修】解题曰太宰羕也司徒导也所议未闻惟温峤所条七事见于传耳
　　后赵中郎将王腾据并州降赵【以通鉴修】五月陶侃为征西大将军都督荆湘雍梁四州军事荆州刺史【以本纪修】后赵石生逼河南李矩等降赵后赵尽陷司豫徐兖之地赵中山王岳围生于金墉后赵中山公虎败之赵主曜救岳军溃而还六月虎擒岳遂攻王腾杀之【以本纪修】李矩来归道卒【以吕祖谦标目修】自正月不至于是月秋七月辛未郗鉴为车骑将军都督徐兖青三州军事兖州刺史【以本纪修】
　　解题曰元帝渡江以后西北州县率多侨寓司幽并冀皆置于徐益置于荆秦置于梁梁置于雍雍置于襄阳青置于广陵皆遥置郡县徐兖或居京口或居广陵若徐州治钟离治朐山兖州治盱眙治山阳豫州治夀春治芜湖治姑孰治历阳治邾城治武昌治马头【在濠州钟离县西一百十七里太元二年谢以为马头城】治谯多随时迁徙兖豫青徐又尝立南北州分合废置亦皆不常
　　闰八月壬午召太宰西阳王羕司徒王导尚书令卞壸将军郗鉴庾亮陆晔丹阳尹温峤等受遗戊子帝崩于东堂
　　解题曰【南朝宫苑记正殿曰太极殿有东堂七间】帝尝独引纪瞻于广室慨然忧天下曰社稷之臣欲无复十人如何因屈指曰君便其一瞻辞让帝曰方欲与君善语复云何崇谦让耶叶适曰大哉斯言可以兴邦矣惜其早世不然东晋不止如此也事见通鉴
　　己丑皇太子衍即皇帝位尊皇后为皇太后秋九月辛丑葬明皇帝于武平陵庙号肃宗【以本纪修】癸卯太后临朝王导録尚书事与中书令庾亮辅政事皆决于亮【以纪传修】冬十一月癸巳朔日有食之【以本纪修】
　　晋显宗成皇帝咸和元年　【赵帝刘曜光初九年成武皇帝玉衡十六年后赵明皇帝八年　凉张骏建兴十四年】春二月丁亥改元【以本纪修】夏六月癸亥郗鉴领徐州刺史【以本纪修】卞壸劾王导【以吕祖谦标目修】解题曰时贵游子弟多慕王澄谢鲲为达壸厉色于朝曰悖礼伤教罪莫斯甚中朝倾覆实由于此欲奏推之王导庾亮不従乃止然闻者莫不折节余见通鉴胡寅曰西晋以清谈亡东晋宜革而不革虽然犹有陈頵熊逺卞壸之徒务欲矫正而郗鉴温峤陶侃诸公以实才拯难而救时不若洛下之波荡而不反也不幸庾亮耽味老庄重为之倡而刘惔殷浩辈亹亹继出虽雅量如谢安亦未免有清谈之习故其余弊终不可革向使诸贤以洙泗为师表言行相顾华不逾质岂特五世而斩哉余见通鉴
　　秋八月温峤为平南将军都督江州刺史【以本纪修】冬十月杀车骑将军南顿王宗免西阳王羕降为县王【以本纪修】后赵世子守邺【以通鉴修】十一月后赵石聪攻夀春苏峻遣兵击走之【以本纪修】自六月不至于是月【以本纪修】十二月下邳降于后赵【以通鉴修】后赵定九流立秀孝试经之制【以通鉴修】晋显宗成皇帝咸和二年　【赵帝刘曜光初十年成武皇帝玉衡十七年后赵明皇帝太和元年凉张骏建兴十五年】夏五月甲申朔日有食之【本纪】张骏复称晋凉州牧赵使其子彻击之冬十月畧河南地【以通鉴修】
　　解题曰顔师古注西汉当北地郡之北黄河之南程大昌曰河自盐泽西来达潼关凡四大折其初由积石而迳湟中则鄯兰也及至灵州遂转北而行凡千余里此河西岸即为凉肃甘沙北流千里而遥至九原豊州又转而东流豊州之东为胜州従州之东又转而南直至潼关上郡北地陇西朔方西河皆在三河之南故曰河南也上郡唐之宁鄜坊延丹绥也北地灵庆盐宥也陇西秦渭兰会河岷鄯也西河银川也朔方麟夏也事见通鉴
　　征苏峻不至十一月峻与镇西将军祖约反【以本纪修】解题曰苏辙曰王敦苏峻二衅皆王导之所不欲而刘隗庾亮不忍以速其变以隗亮为是耶敦峻之祸发不旋踵以导为是耶使人主终身含垢何以为国鲁自宣公政在季氏更三世至昭公不能忍将攻之子家羁曰舍民数世求以克事不可必也公不従而出隗亮之败则昭公之举也子产为郑国小而偪族大多宠子产患之有事伯石赂以其邑又使为卿以次己位郑乃少安及其政成大人之忠俭者従而予之泰侈者因而毙之逐丰卷戮子晢郑乃大治如导所为知赂伯石以全其始矣未知予忠俭毙泰侈以成其终也以为贤于隗亮则可以论子产则逺矣事见通鉴
　　十二月苏峻遣将陷姑孰防军将军庾亮为征讨大都督宣城内史桓彛与峻将战于芜湖败绩郗鉴遣其将赴难【以本纪修】
　　解题曰姑孰今太平府治当涂县芜湖县今亦太平按齐州郡志刘备谓孙权曰江东先有建业次有芜湖又献帝春秋备劝孙权据芜湖曰芜湖近濡湏亦佳后陆逊亦尝屯焉
　　晋显宗成皇帝咸和三年　【赵帝刘曜光初十一年成武皇帝玉衡十八年后赵明皇帝太和二年凉张骏建兴十六年】春正月温峤赴难军寻阳解题曰寻阳晋初治江北之寻阳在蕲州罗田县兰城温峤始移于湓城之南在今城西十五里亦汉寻阳梁萧大心因侯景乱移盆浦城以保险今江州德化县是也
　　丁未苏峻济横江二月庚戌卞壸战于西陵父子死之庾亮奔寻阳峻陷台城
　　解题曰按列传苏峻反左丞孔坦与司徒司马陶囘白王导曰及峻未至宜急断阜陵之界守江西当利口彼少我众一战决矣若峻未来可往逼其城今不先往峻必先至先人有夺人之功时不可失导然之庾亮以为峻脱径来是袭朝廷虚也故计不行峻率众万人乘风济自横江囘复谓亮曰峻知石头【徐锴方舆志楚灭越置金陵吴大帝改名石头城宋景和中修为长乐宫】有戌不敢直下【峻自横江登牛渚若顺流向石头则直下也】必向小丹南道歩【今当涂东北近新市有故丹县基与秼陵接壤即小丹】宜伏兵要之可一战而擒亮不従峻果由小丹经秼陵迷失道逢郡人执以为乡导时峻夜行甚无部分亮闻之深悔不従囘等之言峻据蒋陵【建康志吴大帝陵在蒋山之阳去城一十五里云西陵】覆舟山【在建康府北七里按苏峻济江然后登牛渚向小丹经秼陵军棱口据覆舟山通鉴先载峻至覆舟山然后载峻由小丹迷失道今畧加檃括】因风放火台省及诸营寺署一时荡尽遂陷宫城【宫城即台城本吴后苑城诸营寺署皆在其外】余见通鉴
　　丁巳峻以祖约为太尉尚书令西阳王羕为太宰自为骠骑将军与羕録尚书事【以本纪修】后赵改元【以吕祖谦标目修】解题曰宋庠纪年通谱太和本魏明帝年号
　　三月皇太后以忧崩【以本纪修】夏四月后赵陷南阳【以通鉴目録修】五月温峤以陶侃讨苏峻乙未峻迁帝于石头呉兴太守虞潭等起兵郗鉴会侃于茄子浦六月峻兵陷宣城桓彜死之侃筑白石垒使鉴还京口【以纪传通鉴修】
　　解题曰【世説新语陶公自上流来赴苏峻之难谓必戮庾公可以谢峻庾欲奔窜则不可欲会恐见执进退无计温劝庾诣陶曰卿但遥拜必无他我为卿保之庾従温言诣陶】侃与峤亮同赴京师戎卒六万旌旗七百余里钲鼔之声震于百里指石头次于蔡洲【在建康西南十余里卢循泊蔡洲刘裕喜曰贼落吾下也遂率兵逼之侯景攻台城裴之高率兵阵于蔡洲】侃屯查浦【在石头南上十里循犯建康刘裕栅石头断查浦以拒之】峤屯沙门浦余见通鉴茄子浦在建康西南十余里白石垒在建康北十五里苏峻湖在石头城正北垒在其东岸按建康实録诸军尽会石头城西北贼盛未即决战议于查浦筑垒监军李根固争曰查浦地下又在水南唯白石垒固修之灭贼之术也许之
</div>
    <div class="pagination">
<a href="大事记续编_page25.html">上一页</a><span>...</span><a href="大事记续编_page21.html">21</a><a href="大事记续编_page22.html">22</a><a href="大事记续编_page23.html">23</a><a href="大事记续编_page24.html">24</a><a href="大事记续编_page25.html">25</a><span class="current-page">26</span><a href="大事记续编_page27.html">27</a><a href="大事记续编_page28.html">28</a><a href="大事记续编_page29.html">29</a><a href="大事记续编_page30.html">30</a><a href="大事记续编_page31.html">31</a><span>...</span><a href="大事记续编_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
