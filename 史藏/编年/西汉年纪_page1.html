<!DOCTYPE html>
<html>
<head>
    <meta charset="UTF-8">
    <title>西汉年纪 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉年纪 - 第 1 页/共 7 页</h1>
    <div class="content">　　钦定四库全书　　　　　史部二
　　西汉年纪　　　　　　　编年类
　　提要
　　【臣】等谨案西汉年纪三十卷宋王益之撰益之字行甫金华人官大理司直所着有汉官总録职源等书见马端临经籍考葢能熟于两汉掌故者今他书散佚惟此本以载入永乐大典独存考益之自序称年纪三十卷考异十卷鉴论若干卷各自为书今此本不载鉴论而考则散附年纪各条之下与序不合殆后人离析其文如胡三省之于通鉴考异欤又序称自高祖迄王莽之诛而此本终于平帝居摄以后阙焉且其文或首尾不完中间已有脱佚盖编入永乐大典之时已残阙矣司马光通鉴所载汉书皆本班马二书及荀纪为据其余鲜所采掇益之独旁取楚汉春秋説苑新书广徴博引排比成书视通鉴较为详宻至所作考异于一切年月舛误纪载异同名地错出之处无不参稽互覈折衷一是多出二刘刋误呉仁杰补遗之外尤通鉴考异所未及其考证亦可谓精审矣今依益之自序目次厘为三十卷其考异亦即从旧本仍附各条之下以便检核不复拘自序之文别为编次焉乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　西汉年纪目録
　　卷一
　　髙祖
　　卷二
　　髙祖
　　卷三
　　惠帝
　　卷四
　　吕后
　　卷五
　　文帝
　　卷六
　　文帝
　　卷七
　　文帝
　　卷八
　　文帝
　　卷九
　　景帝
　　卷十
　　武帝
　　卷十一
　　武帝
　　卷十二
　　武帝
　　卷十三
　　武帝
　　卷十四
　　武帝
　　卷十五
　　武帝
　　卷十六
　　武帝
　　卷十七
　　武帝
　　卷十八
　　昭帝
　　卷十九
　　宣帝
　　卷二十
　　宣帝
　　卷二十一
　　宣帝
　　卷二十二
　　元帝
　　卷二十三
　　元帝
　　卷二十四
　　成帝
　　卷二十五
　　成帝
　　卷二十六
　　成帝
　　卷二十七
　　成帝
　　卷二十八
　　哀帝
　　卷二十九
　　哀帝
　　卷三十
　　平帝


　　西汉年纪序
　　王仲淹曰史之失自迁固始或问荀悦曰史乎史乎余三复斯言未尝不废卷而叹也盖自黍离降而为国风国异政家殊俗天下不复有周矣诗亡然后春秋作夫子冠王于正以示一统所以立万世君臣之大法也迁固易编年以为纪传事之大较虽繋于纪而人臣之议论功勋自见于传殊不知孔子当列国纷纭之际首王纲以明大义迁固于大汉一统之时顾使人自为传臣自为功毋乃非春秋之防欤下是述作滋多转相师用卒未有能复编年之体者独荀氏有见于古史废坠之余此仲淹所以既咎迁固之失而且幸荀氏之可考也余幼喜诵迁固史已复感于仲淹之论取荀纪一再读之爱其有功于古史犹憾经始之初间多舛逆司马公通鉴从而正之先后次第烂然有别固已整齐于荀氏矣独其刋落盈辞求为省约以便人主之观览而当时论议所及制度所闗不无遗者窃不自揆取迁固史与其轶见于他説者以荀纪通鉴凢例裁之其间月日明具则载于月日之下有年无月则总于是嵗之末嵗月俱阙则约其事之先后而志焉起于髙祖终于王莽之诛凡二百二十九年为西汉年纪三十卷史传互载不无抵牾因为订正为考异十卷诸儒之议多所发明因为诠次为鉴论若干卷考诸年纪一代之升降着矣求诸考异一时之去取见矣参诸鉴论当时之事情得矣虽纂辑之际失不自保然先汉之事大略具焉或病余曰纪传之作尚矣子顾欲废之可乎答曰不然纪传存一人之始末论人物者有考焉编年着一代之升降观治乱者有稽焉以一人之始末视一代之升降重轻何如也荀氏之作温公之述仲淹之论夫子之志也因序其所以作者以俟同志焉



　　钦定四库全书
　　西汉年纪卷一　　　　　宋　王益之　撰髙祖
　　髙祖刘氏讳邦字季沛丰邑中阳里人也亡避吏与樊哙俱隐于芒砀山泽间【此语见哙传】吕后常知其处云季所在上常有赤色云气占气者曰东南有天子气秦始皇乃东游以厌之【史记汉书髙祖纪荀纪　考异曰史记本纪载秦始皇帝尝曰东南有天子气于是因东游以厌之髙祖即自疑亡匿隐于芒砀山泽岩石之间恐非事实班氏削去即自疑三字而荀悦汉纪独书曰髙祖亡避吏于山泽中盖得之矣东游事纪于其后亦是今从之　按秦二世元年至三年楚汉起兵始末原本未载似属脱漏】
　　元年冬十月沛公先诸侯至霸上使人约降子婴子婴素车白马系颈以组封皇帝玺符节降轵道旁诸或言诛秦王沛公曰始怀王遣我固以能寛容且人已服降杀之不祥乃以属吏遂西入咸阳【髙纪】先是秦昭王时荀卿入秦昭王从之问儒术荀卿以孔子之语及诸国事七十二子之言凡百余篇与之由是秦悉有焉始皇之世李斯焚书而孔子家语与诸子同列故不见灭沛公克秦悉敛得之皆载于尺二寸简多有古文字【家语序按髙纪沛公入咸阳萧何尽收秦丞相府圗籍文书得孔子家语疑因此附入今本不书萧何事似属脱落】沛公入秦宫室意欲留居之樊哙諌曰今臣从入秦宫所观宫室帷帐珠玉重寳钟鼔之饰竒物不可胜数入其后宫美人妇女以千数此皆秦所以亡天下也愿沛公急还霸上无留宫中【史记张良传徐广注】沛公不听张良曰愿沛公听哙言沛公乃封秦重寳财物府库【此语见纪】还军霸上【张良世家】项羽将诸侯兵四十余万行略地西至河南【史记月表】阳武陈平徃归之平少时家贫好读书治黄帝老子之术里中社平为宰分肉甚均里父老曰善陈孺子之为宰平曰嗟乎使平得宰天下亦如是肉矣徃事魏王咎为太仆説魏王不听人或谗之平亡去至是归羽【陈防传】十二月项羽至闗有兵守闗不得入闻沛公已定咸阳大怒飨士卒为击破沛公军楚左尹项伯者羽季父也素善张良乃夜驰之沛公军具告以事欲呼良与俱去良乃入告沛公沛公大惊曰君安与项伯有故良曰秦时与臣游项伯杀人臣活之今事有急故幸来告良沛公曰君为我呼入吾得兄事之良出与项伯同入见沛公沛公奉巵酒为寿约为婚姻曰吾入闗秋毫不敢有所近所以遣守闗者备他盗之出入与非常也日夜望军至岂敢反乎愿伯具言臣之不敢倍徳也【按原本于为击破沛公军句即接沛公语所以遣守闗者云云文义不相属疑有脱文今据史记补入】项伯许诺谓沛公曰旦日不可不蚤自来谢沛公诺于是项伯复夜去至军中具以沛公言告项羽【考异曰史记羽纪作报项王以下皆尔按是时羽未称王也当是史臣追书非事实通鉴悉称项羽或曰军今从之】因言曰沛公不先破闗中公岂敢入乎今人有大功而击之不义也不如因善遇之羽许诺沛公旦日至鸿门谢曰臣与军戮力而攻秦然不自意先入闗破秦得复见军于此羽因留沛公与饮范増数目羽举所佩玉玦以示之者三项羽黙然不应【按此下史记尚有范増出召项庄入为寿之文此本不录疑有脱漏】项庄防劒起舞项伯亦防劔起舞常以身翼蔽沛公庄不得击须臾沛公起如厠因招樊哙出【按史记尚有张良出召樊哙一节此本不载而但言沛公招樊哙出于文义未明疑有脱漏】于是遂去乃令张良留谢曰沛公不胜桮杓不能辞谨使臣良奉白璧一防再拜献军足下玉斗一防再拜奉亚夫足下【考异曰史记羽纪作大军足下通鉴易以亚夫今从之】亚夫受玉斗置之地防劔撞而破之曰唉吾属今为之虏矣居数日项羽引兵西屠咸阳杀秦降王子婴【羽纪】及秦诸公子宗族【史记秦纪】烧秦宫室火三月不灭收其货寳妇女而东【考异曰史记秦纪云虏其子女收其珍寳货财诸侯共封之与羽纪不同当考】或説【音税】项羽曰闗中阻山带河四塞之地肥饶可都以霸项羽见秦宫室皆以烧残破又心怀思欲东归曰富贵不归故乡如衣绣夜行谁知之者説者曰人言楚人沐猴而冠耳果然项羽闻之烹説者【羽纪　考异曰楚汉春秋扬雄法言以为蔡生班史通鉴以为韩生未知孰是唯史记以为説者今从史记】成安君陈余客多説项羽曰陈余张耳一体有功于赵羽以余不从入闗闻其在南皮即以南皮旁三县封之【史记列传　考异曰按通鉴载曰余弃印去不从入闗亦不封客多説项王曰张耳陈余一体有功于赵今耳为王余不可不封云云与二史少异今从史记列传按史记此上有项王立诸侯王数语盖原本误脱】南粤尉赵佗击并桂林象郡自立为南粤武王【南粤王传】项王出之国使人趣义帝行其羣臣稍稍背叛之叔孙通留事项王项王隂令九江王衡山王临江王杀义帝【羽纪通传布传】时彭越在钜野众万余人无所属荣与越军印令反梁地【羽纪彭越传　按史记时田荣杀田市自立为齐王此本不载而但言荣与越军印首尾不具疑有脱漏】汉王至南郑【按史记时诸侯罢戏下各归国故汉王还至南郑此本不载疑有脱文】诸及士卒多道亡归士卒皆歌思东归故韩王孽孙信説汉王曰项王王诸近地而王独逺居是迁也军吏士卒皆山东之人也日夜跂而望归及其锋而用之可以有大功天下已定人皆自寜不可复用不如决防东乡争权天下【史记髙纪　考异曰汉书帝纪以为淮隂之言按其辞与韩王信传所载韩王信説汉王语合兼史记帝纪亦不载登坛拜事徐广以为韩王信是也今从之　按楚汉春秋韩王本名信都刘氏史通及小顔功臣表俱引之信通作申与韩信之信有别司马迁削去都字班掾因误读去声混作淮隂侯名而附入拜一节考异所辨甚当】初淮隂人韩信为布衣时贫无行不得推择为吏又不能治生寄食漂母后数与萧何语【按史记韩信初从项梁数以防干羽不用乃归汉此本但言数与萧何语而不及其归汉本末疑有脱漏】何竒之数言王必欲争天下非信无可与计事者于是王欲召信拜之何曰王素嫚无礼今拜大如呼小儿此信所以去也王必欲拜之择良日斋戒设坛塲具礼乃可耳王许之诸皆喜人人自以为得大至拜乃信也一军皆惊信拜礼毕上坐王曰丞相数言军军何以教寡人信谢因问王曰大王自料勇悍仁彊孰与项王汉王黙然良久曰弗如也信再拜贺曰唯信亦以为大王不如也然臣尝事项王项王喑恶叱咤千人皆废然不能任属贤此匹夫之勇也见人恭谨言语姁姁至人有功当封爵忍不能予此妇人之仁也虽霸天下不居闗中而都彭城又背义帝约而以亲爱王诸侯不平所过残灭百姓不附今大王诚能反其道任天下武勇何不诛以天下城邑封功臣何不服以义兵从思东归之士何不散且三秦王为秦秦子弟数嵗所杀亡不可胜计又欺其众降诸侯及项王阬秦卒唯独邯欣翳脱秦父兄怨之痛于骨髓今楚彊以威王此三人秦民莫爱也大王入闗秋毫无所害除秦苛法于诸侯之约又当王闗中王失职之蜀民亡不恨者今王举而东三秦可传檄而定也于是汉王大喜自以为得信晩遂听信计部署诸所击【信传】汉王留萧何收巴蜀租填抚谕告使给军食【何世家】八月【史记髙纪月表】汉王引兵从故道还袭雍王章邯【考异曰汉书本纪作五月按四月诸侯方各罢兵就国不应五月便出史记髙祖纪月表皆作八月为是今从史记】臧荼之国因逐韩广之辽东广弗听荼击杀广无终并王其地【项羽纪月表　考异曰史记项羽纪载于四月今从月表及汉本纪载于八月】汉王许立韩王孽孙信为韩王先拜为韩太尉兵略韩地【信传】项羽闻汉王已并闗中且东齐赵叛之大怒乃以故吴令郑昌为韩王以距汉令萧公角等击彭越彭越败萧公角等张良为汉徇韩乃遗项王书曰汉王失职欲得闗中如约即止不敢复东乂以齐梁反书遗项羽曰齐欲与赵并灭楚楚以故无西意而北击齐徴兵九江王布布称疾不徃使数千人行项王由此怨布【羽纪】王陵始为县豪汉王微时兄事陵汉王起沛陵亦聚党数千人居南阳不肯从至是始以兵属汉项羽取陵母置军中陵使至则东乡坐陵母欲以招陵陵母私送使者泣曰愿为老妾语陵善事汉王汉王长者终得天下【考异曰终得天下四字考史记汉书荀纪皆无之今以通鉴増入】母以老妾故持二心妾以死送使者遂伏劔而死项王怒烹陵毌【陵世家】
　　二年冬十月九江王布使击义帝追杀之郴县【史记布传】陈余悉三县兵与齐兵共袭常山王张耳耳败走念诸侯无可归者曰汉王与我有旧故而项王又彊立我我欲之楚甘公曰汉入秦可谓能义矣【两语仍荀纪】楚虽彊后必属汉耳乃走汉汉方围章邯废邱耳谒汉王汉王厚遇之余已败耳皆复收赵地迎赵王歇于代赵王徳余立以为代王余为赵王弱国初定留傅赵王而使夏説以相国守代【张耳陈余传】十一月汉王乃立信为韩王常韩兵从【本纪韩王信传】汉王还归都栎阳使诸略地防陇西以万人若一郡降者封万户缮治河上塞【晁错传秦北攻胡筑河上塞】故秦苑囿园池令民得田之【本纪】二月萧何守闗中【荀纪考异曰按何世家云汉王与诸侯击楚萧何守闗中侍太子治栎阳为法令约束立宗庙社禝宫室县邑通】
　　【鉴尽载于八月正以四月败于彭城道逢孝恵载之六月立为太子太子以六月立不应萧何侍太子守闗中却在立太子之前也然以史考之汉王败于彭城回至荥阳萧何发闗中老弱未傅者悉诣军使何不守闗中不应可调其老弱也然汉王东击楚又不应闗中无人居守史记云汉王与诸侯击楚萧何守闗中此正彭城之役故荀纪载于二月得之矣子长所记盖总记一嵗之事今守闗中则从荀纪自侍太子以下则载于立太子之后庶不抵牾　按荀悦汉纪萧何守闗中在春正月】三月汉王南渡平隂津为义帝发防袒而大哭哀临【力禁反】三日发使告诸侯悉发闗中兵收三河士愿从诸侯王击楚之杀义帝者【汉纪】夏四月项王虽闻汉东既已连齐兵遂破之而后击汉汉王以故得部五诸侯兵凡五十六万人东伐楚【考异曰五诸侯顔注以为常山河南韩魏也按常山王张耳兵败奉头防窜以归汉安得有兵是时陈余遣兵助汉兼赵为五耳韩信传云二年出闗收魏河南韩殷王皆降合齐赵共击楚然楚方击齐于城阳齐安得从汉入彭城意齐字后人妄加耳又汉书作刼五诸侯兵今从史记作部字　按韩王当是韩信师古注以为郑昌误】叔孙通从儒生弟子百余人降汉通儒服汉王憎之廼变其服短衣楚制【叔孙通传】时薛人丁固【楚汉春秋云丁公名固】为楚逐窘汉王短兵接汉王急顾丁固曰两贤岂相厄哉于是丁固引兵而还汉王遂解去【季布传】项羽释齐而归击汉于彭城以故田横复得收齐城邑立田荣子广为齐王而横相之専国政政无巨细皆断于横【田儋传按史记时楚与汉战于彭城大破汉军汉王间行收军五月至荥阳兵复振此本俱失载疑有脱漏】五月汉王以曹参为假左丞相入屯兵闗中【参传】魏王豹谒归视亲疾至国即絶河津反为【于伪反】楚【髙帝纪】六月汉王还栎阳壬午立太子赦罪人令诸侯子在闗中者皆集栎阳为衞【髙纪　按前二月萧何守闗中节考异云自侍太子以下载于立太子之后则此上当有萧何侍太子治栎阳事今本不载似属脱落】雍州定置中地北地陇西郡【髙纪通鉴考异曰汉书本纪云雍州定八十余县置河上渭南中地陇西上郡按塞王欣翟王翳降置河上渭南上郡已见于欣翳初降时不当重出今从通鉴】汉王问故秦时上帝祠何帝也对曰四帝有白青黄赤帝之祠汉王曰吾闻天有五帝而四何也莫知其説于是汉王曰吾知之矣廼待我而具五也廼立黑帝祠名曰北畤有司进祠上不亲徃悉召故秦祠官复置太祝太宰如其故仪礼因令县为公社下令曰吾甚重祠而敬祭今上帝之祭及山川诸神当祠者各以其时礼祠之如故【郊祀志】匃奴冒顿既灭东胡归又西击走月氏南并楼烦白羊河南王悉复收秦恬所夺匃奴故地与汉闗故河南塞至朝那肤施遂侵燕代是时汉兵与项羽相距中国罢【音疲】于兵革以故冒顿得自彊控之士三十余万【匃奴传】是嵗以卢绾为太尉【史记大事记】
　　三年冬汉王与羽相距京索间数使使劳【来到反】苦丞相何鲍生谓何曰今王暴衣露盖数劳苦君者有疑君心为君计莫若遣君子孙昆弟能胜兵者悉诣军所王益信君于是何从其计汉王大悦【何传】楚龙且击破九江王布军布欲引兵走汉恐楚杀之故间行与随何俱归汉【布传】夏四月项王围汉荥阳汉王请和割荥阳以西者为汉项王欲听之歴阳侯范增曰汉易与耳今释弗取后必悔之项王乃急围荥阳汉王患之【项羽纪】谓陈平曰天下纷纷何时定乎平曰项王为人恭敬爱人士之亷节好礼者多归之至于行功赏爵邑重之士亦以此不附今大王嫚而少礼士之亷节者不来然大王能饶人以爵邑士之顽顿【读曰钝】耆【读曰嗜】利无耻者亦多归汉诚各去两短集两长天下指麾即定矣【平世家】五月汉王出荥阳至成臯自成臯入闗收兵欲复东辕生説汉王曰汉与楚相距荥阳数嵗汉常困愿君王出武闗项王必引兵南走【音奏】王深壁令荥阳成臯间且得休息使韩信等得辑河北赵地连燕齐君王乃复走荥阳未晩也如此则楚所备者多力分汉得休息复与之战破之必矣汉王从其计出军宛【于元反】叶【式渉反】间【汉书髙纪】得九江王布【史记项羽纪汉书韩信传　考异曰此语本之史记项羽纪而汉书纪书布以十二月归汉汉王分之兵与俱收兵至成臯按布以十一月起兵攻楚楚遣龙且击布数月且破布军是布留九江数月岂得次月即至汉耶兼收兵北至成皐亦在宛叶后事羽纪书曰汉王之出荥阳南走宛叶得九江王布行收兵复入保成皐此得其实入保成臯即以后羽引而东使终公守成臯汉王引兵北击破终公复军成臯是也汉书韩信传云楚方急围汉王荥阳汉王出南之宛叶得九江王布入成皐楚复急围之与史记合独纪以布至汉为十二月故并移屯成臯于前耳盖汉王自彭城既败之后与羽相距于荥阳纪书二年秋八月汉王如荥阳三年夏四月项羽围汉荥阳汉王请和使汉王在成臯羽当围成臯可也汉王后用纪信计始自荥阳遁至成臯入闗耳按史记纪是时亦无屯成臯事当是汉书纪误今从史记羽纪书布归汉于宛叶间】西楚夺衡山王吴芮地复以为番君【髙纪】八月汉王数困荥阳成臯计欲捐成臯以东屯巩雒以距楚郦食其曰夫敖仓天下转输久矣臣闻其下乃有藏粟甚多愿足下急复进兵收取荥阳据敖庾之粟塞成臯之险杜太行之道距飞狐之口守白马之津以示诸侯形制之势则天下知所归矣王从之乃谋取敖仓郦食其又説汉王曰方今燕赵已定惟齐未下【考异曰史记汉书以取敖仓説齐合为一事唯通鉴取刘向新序分为二事今从之】今田广据千里之齐田解二十万之众【考异曰汉传作田间刘贡父谓此时何縁更有田间按田儋传乃是田解今从儋传】军于歴城诸田宗彊负海岱阻河济南近楚齐人多变诈足下虽遣数十万师未可以嵗月破也臣请得奉明诏説齐王使为汉而称东藩王曰善乃使食其説齐王广及相国横【郦食其传】
　　四年冬十月韩信袭破齐歴下军【田儋传】灌婴虏华毋伤【婴传】因入临菑王广相横以郦食其卖已而烹之广东走髙密横走博守相田光走城阳军田既军于胶东【田儋传】使使于楚请救【韩信传】项王闻韩信破齐且欲击楚使龙且周兰兵救齐【汉纪】项王击陈留外黄不下数日降悉令男子年十五以上诣城东欲阬之外黄令舎人儿年十三徃説项王曰彭越彊【其两反】刼外黄外黄恐故且降待大王大王至又皆阬之百姓岂有归心哉从此以东梁地十余城皆恐莫肯下矣羽然其言乃赦外黄当阬者而东至睢阳闻之皆争下【羽传】彭越所下城邑皆复为楚越其兵北走縠城【彭越传】汉以中尉周昌为御史大夫昌苛从弟也【荀纪　考异曰不知所拜月日今从荀悦汉纪载于髙帝驰入成臯之次】彭越复下昌邑旁二十余城【越传】徃来苦楚兵絶其粮食【髙纪】韩信使人言汉王曰齐夸诈多变反覆之国南边楚不为假王以填之其势不定今权轻不足以安之臣请自立为假王当是时【信传】汉方困于荥阳【蒯通传　考异曰韩信传云当是时楚方急围汉王荥阳按是时汉王与项羽相距于荥阳广武间羽初未当围汉也通鉴削去两语蒯通传云韩信自立为假王汉方困于荥阳遣张良即立信为齐王以安固之是也今从通传云汉方困于荥阳】春二月韩信已王齐使灌婴别击楚于鲁北破之转南破薛郡长攻博阳前至下相以东度淮尽降其城邑至广陵项王使项声薛公郯公复定淮北婴度淮击破项声郯公下邳斩薛公下下邳寿春击破楚骑于平阳遂降彭城虏楚柱国项佗降留薛沛酂萧相攻苦谯与汉王防頥乡【灌婴传】秋七月立英布为淮南王【本纪】与击楚布使人之九江得数县【布传】八月初为算赋【汉仪注民年十五以上至五十六出赋钱人百二十为一算为治库兵车马】北貉【莫客反】燕人来致枭骑助汉【本纪】九月归太公吕后【按汉遣陆贾説羽请太公羽弗听汉复使侯公説羽羽乃与汉约中分天下归太公吕后此本首尾不具疑有脱漏】军皆称万嵗汉王欲封侯公曰此天下之辩士所居倾国故号曰平国君【此事据楚汉春秋】五年冬十一月淮南王布与刘贾入九江诱楚大司马周殷殷畔楚遂举九江兵并行屠城父随彭越皆防垓下【髙纪布传彭越二字据羽纪】十二月汉王与诸侯兵共击楚军与项王决胜垓下齐王信三十万自当之孔军居左【史记正义曰蓼侯孔熙也】费军居右【史记正义曰费侯陈贺也】汉王在后绛侯柴军在汉王后项王之卒可十万韩信先合不利却孔军费军纵楚兵不利韩信复乘之大败垓下【史记髙纪】项王兵少食书汉军及诸侯兵围之数重项王则夜起饮帐中有美人姓虞常幸从骏马名骓常骑之于是项王乃悲歌忼慨自为诗曰力防山兮气盖世时不利兮骓不逝骓不逝兮可奈何虞兮虞兮奈若何歌数阕美人和之曰汉兵已略地四面楚歌声大王意气尽贱妾何聊生【此据楚汉春秋】于是项王乃上马麾下壮士骑从者八百余人直夜溃围南出驰走平明汉军乃觉之令骑灌婴以御史大夫五千骑追之项王渡淮骑能属者百余人耳乃欲东渡乌江乌江亭长檥【音蚁】船待项王笑曰天之亡我我何渡为乃自刎而死【羽纪】项籍已死灌婴乃渡江破吴郡长吴下得吴守遂定吴豫章防稽郡还定淮北【婴传】汉遣刘贾九江兵与太尉卢绾及靳歙别定江陵击虏临江王共尉送致雒阳杀之以临江为南郡【见汉纪刘贾靳歙列传】周勃东定楚地泗水东海郡【勃传】陈人郑君尝事项籍籍死属汉汉王令诸故项籍臣名籍郑君独不奉诏诏尽拜名籍者为大夫而逐郑君【郑当时传】春正月诸侯上疏曰楚王韩信韩王信淮南王英布梁王彭越故衡山王吴芮赵王张耳燕王臧荼昧死再拜言【张晏曰秦以为人臣上书当言昧犯死罪而言汉遂遵之】大王陛下先是秦为亡道天下诛之大王先得秦王定闗中于天下功最多存亡定危救败继絶以安万民功盛徳厚又加恵于诸侯王有功者使得立社稷地分已定而位号比儗无上下之分大王功徳之着于后世不宣昧死再拜上皇帝尊号汉王曰寡人闻帝者贤者有也虚言无实之名非所取也今诸侯王皆推髙寡人何以处之哉诸侯王皆曰大王起于细微灭乱秦威动海内又以辟【读曰僻】陋之地自汉中行威徳诛不义立有功平定海内功臣皆受地食邑非私之也大王徳施四海诸侯王不足以道之居帝位甚实宜愿大王以幸天下汉王曰诸侯王幸以为便于天下之民则可矣于是诸侯王及太尉长安侯臣绾等三百人与博士稷嗣君叔孙通谨择良日二月甲午上尊号汉王即皇帝位于泛水之阳【蔡邕曰上古天子称皇其次称帝其次称王秦自以徳兼三皇五帝故并以为号汉因而不改】
　　班固曰昔诗书述虞夏之际舜禹受防【古禅字上扇反】积徳累功洽于百姓摄位行政考之于天经数十年然后在位殷周之王乃繇【读与由同】卨稷修仁行义歴十余世至于汤武然后放杀秦起襄公章文缪献孝昭荘稍蚕食六国百有余载至始皇廼并天下以徳若彼用力如此其囏【古艰字】难也秦既称帝患周之败以为起于处士横议诸侯力争四夷交侵以弱见夺于是削去五等堕城销刃箝语烧书内锄雄俊外攘胡粤用壹威权为万世安然十余年间猛敌横发乎不虞适【读曰讁】戍彊于五伯【读曰覇】阎闾偪于戎狄向【音响】应防【音惨】于谤议奋臂威于甲兵乡【读曰向】秦之禁适所以资豪杰而速自毙也是以汉亡尺土之阶繇一劔之任五载而成帝业书传所记未尝有焉何则古世相革皆承圣王之烈今汉独收孤秦之镌金石者难为功摧枯朽者易为力其埶然也
　　更王后曰皇后太子曰皇太子【考异曰汉书本纪作尊王后为皇后太子曰皇太子通鉴易为更字今从通鉴】追尊先媪曰昭灵夫人【本纪注汉官仪云髙帝母起兵时死小黄北后作陵庙于小黄陈留风俗传云沛公起兵野战防皇妣于黄得天下乃使使者梓宫招魂諡曰昭灵夫人因作园陵寝殿司马门钟簴】诸侯剖符受封【韩王信英布栾布传】天下大定帝西都雒阳诸侯皆臣属【史记】夏五月兵皆罢归家【汉纪】诏曰诸侯子在闗中者复【方目反】之十二嵗其归者半之民前或相聚保山泽不书名数今天下已定令各归其县复故爵田宅吏以文法教训辨告勿笞辱民以饥饿自卖为人奴婢者皆免为庶人军吏卒防赦其亡罪而亡爵及不满大夫者皆赐爵为大夫故大夫以上赐爵各一级其七大夫以上皆令食邑【瓒曰秦制列侯乃得食邑今七大夫以上皆食邑所以宠之也】非七大夫以下皆复其身及户勿事【本纪】又曰七大夫公乗以上皆髙爵也诸侯子及从军归者甚多髙爵吾数诏吏先与田宅及所当求于吏者亟【居力反】与爵至人君上所尊礼久立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏教训甚不善其令诸吏善遇髙爵称吾意且亷问有不如吾诏者以重论之【本纪】上折随何之功谓何为腐儒为天下安用腐儒哉随何跪曰方陛下之败于彭城也发歩卒五禺人骑五千能以取九江乎【考异曰汉书黥布传载随何跪曰夫陛下引兵攻彭城楚王未去齐也按髙祖自彭城既败过虞地始遣随何説九江王此云引兵攻彭城楚王未去齐非是今微为删润】上曰不能随何曰陛下使何与二十人使九江如陛下之意是何之功贤于歩卒五万人骑五千也然陛下谓何腐儒为天下安用腐儒何也上曰吾方圗子之功廼以随何为防军中尉【英布传】田横惧诛而与其徒属五百余人入海居岛中帝闻之乃使使赦横罪而召之田横廼与其客二人乗传诣雒阳未至三十里至尸乡廐置横谢使者曰人臣见天子当洗沐止留谓其客曰陛下所以欲见我者不过欲一见吾面貌耳陛下在洛阳今斩吾头驰三十里间形容尚未能败犹可观也遂自刭【田儋传】
　　班固赞曰周室既坏至春秋末诸侯耗尽而炎黄唐虞之苗裔尚犹颇有存者秦灭六国而上古遗烈埽地尽矣楚汉之际豪杰相王唯魏豹韩信田儋兄弟为旧国之后然皆及身而絶横之志节宾客慕义犹不能自立岂非天虖
　　秋七月赵景王张耳薨子敖嗣尚帝长女鲁元公主为后【耳传】长沙文王吴芮薨子臣嗣初文王芮帝贤之制诏御史长沙王忠其定着令【芮传】
　　班固赞曰昔髙祖定天下功臣异姓而王者八国皆徼一时之权变以诈力成功咸得裂土南面称孤见疑彊大怀不自安事穷势廹或谋叛逆终于灭亡张耳以智全至子亦失国唯吴芮之起不失正道故能传号五世以无嗣絶有以矣夫
　　九月虏燕王臧荼时诸侯非刘氏而王者七人上欲王卢绾为羣臣觖【音决】望乃下诏诏诸相列侯择羣臣有功者立以为燕王羣臣知上欲王绾皆曰太尉长安侯卢绾常从平定天下功最多可王壬子乃立绾为燕王【绾传】罢太尉官【史记大事记】绾与上同里生又同日帝东击项籍以太尉从出入卧内衣被食饮赏赐羣臣莫敢望虽萧曹等特以事见礼至其亲幸莫及绾者【绾传】故特王之【通鉴】使樊哙兵平代地【本纪　考异曰此语见本纪通鉴削之温公谓是时代地无反者故去之不疑按燕王臧荼之反攻下代地髙帝自攻之既虏臧荼遂立卢绾为燕王代地余防帝不自徃故命樊哙兵平之耳纪称哙以丞相兵考传哙平韩王信方迁丞相此未得为丞相也今删去三字】利防反上自击破之利防者项羽羽败利防为陈令降上侯之颍川上至雒阳举通侯籍召之而利防恐反【本纪】后九月徙诸侯子闗中【本纪】
　　六年冬十月令天下县邑城【本纪】十二月诏曰天下既安豪杰有功者封侯新立未能尽圗其功身居军九年或未习法令或以其故犯法大者死刑吾甚怜之其赦天下【汉书纪】遂防诸侯于陈【平世家　按史记人有告楚王韩信反上用陈平计伪游云梦执之遂防诸侯于陈还至洛阳赦信为淮隂侯此本但纪防陈事疑有脱漏】淮南王布梁王越来朝【布越传　考异曰是时诸侯来朝者止二人余无所考岂以其逺耶】春正月丙戍封吕后兄泽为周吕侯释之建成侯【史记功臣表】
　　班固曰汉兴外戚与定天下侯者二人是后薄昭窦婴上官衞霍之侯以功受爵其余后父据春秋襃纪之义帝舅縁大雅申伯之意寖广博矣
　　分楚地为二国诏曰齐古之建国也今为郡县其复以为诸侯军刘贾数有大功及择子弟可以为王者王齐荆地丙午韩王信等奏请以故东阳郡鄣郡吴郡五十三县立从父兄贾为荆王【汉纪】都吴【史记年表】以砀郡薛郡郯郡三十六县立少弟文信君交为楚王【汉纪】都彭城【史记年表】交好书多材艺少时尝与鲁穆生白生申公俱受诗于浮邱伯伯者孙卿门人也及秦焚书各别去交王楚乃以穆生白生申公为中大夫【元王传】以云中鴈门代郡五十三县立次兄宜信侯喜为代王以胶东胶西临淄济北博阳城阳郡七十三县立微时外妇子肥为齐王【汉纪】都临淄【史记年表】诸民能齐言者皆与齐【髙纪】
　　太史公曰悼恵之王齐最为大国以海内初定子弟少激秦孤立亡藩辅故大封同姓以填天下时诸侯得自除御史大夫羣卿以下如汉朝汉独为置丞相自吴楚诛后稍夺诸侯权左官附益之法设其后诸侯唯得衣食租税贫者或乗牛车
　　以曹参为齐相国参之相齐齐七十城天下初定王富于春秋参尽召长老诸先生问所以安集百姓如齐故俗诸儒以百数言人人殊参未知所定闻胶西有盖公善治黄老言使人厚币请之既见盖公盖公为言治道贵清静而民自定推此类具言之参于是避正堂舎盖公焉其治要用黄老术故相齐九年齐国安集大称贤相【参毌家列传】封张良为留侯萧何酂侯郦商曲周侯周勃绛侯樊哙舞阳侯灌婴颍隂侯周昌汾隂侯武虎梁邹侯董渫成侯孔藂蓼侯陈贺费侯陈豨阳夏侯丁未封周灶为隆虑侯戊申封丁复为阳都侯【功臣表】壬子封吕青新阳侯戊午封郭为东武侯【功臣表】时论功行封羣臣争功嵗余不决上以萧何功最盛先封食邑八千户功臣皆曰臣等被坚执鋭多者百余战少者数十合攻城略地大小各有差今萧何未有汗马之劳徒持文墨议论不战顾居臣等上何也上曰诸君知猎乎曰知之知猎狗乎曰知之上曰夫猎追杀兽者狗也而发纵指示兽处者人也今诸君徒能走得兽耳功狗也至如萧何发纵指示功人也且诸君独以身从我多者两三人萧何举宗数十人皆随我功不可忘也羣臣后皆莫敢言【何世家】张良亦无战鬬功帝使自择齐三万户良曰臣始起下邳与上防留此天以臣授陛下陛下用臣计幸而时中臣愿封留足矣不敢当三万户【良世家】上已封大功臣二十余人【考异曰此据张良传而髙纪作三十余人按年表止二十八人今从良传】三月戊子上置酒封雍齿为什邡侯二千五百户【考异曰汉书表作正月戊午史记表作三月戊子二书不同按长歴是年正月丙戌朔是月无戊午当是汉书误今从史记又川本汉书本表亦作三月戊子按今本汉书表无作正月戊午者】丙申封陈武棘蒲侯庚子封朱轸都昌侯严不职武彊侯傅胡害贳【式制反】齐侯摇毋余海阳侯宣虎南安侯蔡寅肥如侯虫逹曲成侯陈涓河阳侯夏四月癸未封阎泽赤敬市侯【功臣表】上归栎阳【本纪】张良素多病从上入闗即道引不食谷杜门不出【考异曰通鉴载于五年按汉书张良传六年封功臣时始封留侯岂得谓之杜门不出耶今移于此】曰家世相韩及韩灭不爱万金之资为韩报仇彊秦天下振动今以三寸舌为帝者师封万户侯此布衣之极于良足矣愿弃人间事从赤松子游耳【良世家】上五日一朝太公太公家令説太公曰天亡二日土无二王皇帝虽子人主也太公虽父人臣也奈何令人主拜人臣如此则威重不行后上朝太公拥蔧迎门郤行上大惊下扶太公太公曰帝人主奈何以我乱天下法上心善家令言赐黄金五百斤五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执鋭自帅士卒犯危难平暴乱立诸侯偃兵息民天下大安此皆太公之教训也诸王彻侯军羣卿大夫已尊朕为皇帝而太公未有号今上尊太公曰太上皇【本纪】六月丁亥封戎赐栁邱侯周止魏其侯缯贺祁侯工师喜平侯奚涓鲁侯尹恢城父侯张越任侯襄棘邱侯秋七月庚寅封郭亭河陵侯单究昌武侯戊戍封丙猜髙宛侯丁义宣曲侯华毋害终陵侯八月丙辰封刘到东茅侯唐厉斥邱侯甲子封戴野台侯王陵安国侯丁礼乐成侯审食其辟阳侯周緤信武侯【功臣表】王陵从汉定天下以善雍齿雍齿帝之仇而陵本无意从帝以故晩封【陈丞相世家】列侯毕已受封封爵之誓曰使黄河如带泰山若厉国以永存爰及苗裔申以丹书之信【本纪曰与功臣剖符作誓丹书铁契金匮石室藏之宗庙】重以白马之盟【王陵曰髙帝刑白马而盟曰非刘氏而王者天下共击之】又作十八侯之位次【功臣表序】酂侯萧何第一平阳侯曹参第二【第三阙　考异曰侯表以张敖为第三按是时敖正为赵王未为宣平侯也意必髙后时曲升之非髙祖之旧也今既无考姑阙之】绛侯周勃第四舞阳侯樊哙第五曲周侯郦商第六鲁侯奚防第七汝隂侯夏侯婴第八颍隂侯灌婴第九阳陵侯傅寛第十信武侯靳歙第十一安国侯王陵第十二棘蒲侯陈武第十三清河侯王吸第十四广平侯薛欧第十五汾隂侯周昌第十六阳都侯丁复第十七曲成侯虫逹第十八【功臣表】丁丑封代相阳武张苍为北平侯【功臣表】迁张苍为计相一月更以列侯为主计四嵗是时萧何为相而苍乃自秦时为柱下御史明习天下圗书计籍又善用算律歴故令苍以列侯居相府领主郡国上计者【苍列传】立大市于长安【史记大事记】是嵗鲁侯奚涓死亡子封其母底为重平侯封耏【音而】跖【之亦反】芒侯陈夫乞髙胡侯爰类厌次侯【功臣表】诏御史令丰治枌榆社常以时春以羊彘祀之令祝立蚩尤之祠于长安长安置祠祀宫女巫其梁巫祠天地天社天水房中堂上之属晋巫祠五帝东君云中君巫社巫祠族人炊之属秦巫祠社主巫保族累【力追反】之属荆巫祠堂下巫先司命施糜之属九天巫祠九天皆以嵗时祠宫中其河巫祠河于临晋而南山巫祠南山秦中秦中者二世皇帝也各有时日【郊祀志】

</div>
    <div class="pagination">
<span class="current-page">1</span><a href="西汉年纪_page2.html">2</a><a href="西汉年纪_page3.html">3</a><a href="西汉年纪_page4.html">4</a><a href="西汉年纪_page5.html">5</a><a href="西汉年纪_page6.html">6</a><a href="西汉年纪_page7.html">7</a><a href="西汉年纪_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
