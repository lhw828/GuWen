<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 244 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 244 页/共 334 页
  </h1>
  <div class="content">
   26八月，壬寅，以青、登等五州节度使许叔冀为滑、濮等六州节度使。〔考异曰：实录云「青、徐等五州节度使季广琛，青、登等五州节度使许叔冀。」按青州岂可属两节度！又广琛先为荆州长史，今年五月为右常侍，九月讨安庆绪时，实录称郑蔡节度使。汾阳家传称淮西、荆、沣，旧纪称荆州，未尝镇青、徐。实录于此称青、徐，恐误也。余按新书方镇表，至德元载置青密节度使，领北海、高密、东牟、东莱四郡。干元元年，青密节度增领滑、濮二州。青密节度，即前所云北海节度也，领青、密、登、莱四州，增领滑、濮，是为六州节度使。若以青、登五州增滑、濮二州，则七州矣，其数不合。〕
27庚戌，李光弼入朝。丙辰，以郭子仪为中书令，光弼为侍中。丁巳，子仪诣行营。
28回纥遣其臣骨啜特勒及帝德将骁骑三千助讨安庆绪，上命朔方左武锋使仆固怀恩领之。
29九月，庚午朔，以右羽林大将军赵泚为蒲、同、虢三州节度使。〔去年置河中节度使，领蒲、绛等七州。今赵玼节度蒲、同、虢三州而已。盖兵兴之际，分命节帅以扼险要，其所统之增减离合，随时制宜耳。〕
30丙子，招讨党项使王仲升斩党项酋长拓跋戎德，传首。〔贞观以后，吐蕃浸盛，党项、拓跋诸部畏逼，请内徙，诏庆州置静边军州处之。又置芳池都督府于庆州怀安县界，管小州十，以处党项野利氏部落。至德以来，中国乱，党项因冠邠、宁二州。〕
31安庆绪之初至邺也，虽枝党离析，犹据七郡六十余城，〔汲、邺、赵、魏、平原、清河、博平，凡七郡。〕甲兵资粮丰备。庆绪不亲政事，专以缮台沼楼船、酣饮为事。其大臣高尚、张通儒等争权不謟，无复纲纪。蔡希德有才略，部兵精锐，而性刚，好直言，通儒谮而杀之；〔复，扶又翻。好，呼到翻；下好杀同。考异曰：河洛春秋：「十月，蔡希德有密款归国，将袭杀庆绪以为内应。左右泄之，庆绪斩希德于邺中。」又曰：「庆绪既杀布德，始有土崩之兆矣。」蓟门纪乱：「史思明常畏希德，自知谋策、果断、英武皆不及之。时希德在相州，为庆绪竭节展鹈，思明未敢显背。无何，希德为庆绪所杀，思明初闻，惊疑不信，及知其实，大喜见于颜色焉。」今从实录。〕麾下数千人皆逃散，诸将怨怒不为用。以崔干佑为天下兵马使，总中外兵。干佑愎戾好杀，〔将，即亮翻。愎，弼力翻，很也。〕士卒不附。
庚寅，命朔方郭子仪、淮西鲁炅、兴平李奂、滑濮许叔冀、镇西．北庭李嗣业、郑蔡季广琛、河南崔光远七节度使及平卢兵马使董秦将步骑二十万讨庆绪；〔炅，古迥翻。濮，博木翻。嗣，祥吏翻。琛，丑林翻。将，即亮翻，又音如字。骑，奇寄翻。〕又命河东李光弼、关内．泽潞王思礼〔王思礼先为关内节度使，时兼领泽潞节度使，镇潞州。〕二节度使将所部兵助之。〔考异曰：实录有李奂，无崔光远，而云凡九节度。汾阳家传有光远，无奂，又有河东兵马使薛兼训。盖实录脱光远，汾阳传脱奂名耳。兼训盖光弼裨将，光弼未至间，先遣赴邺城也。汾阳传又以炅为襄邓，广琛为淮西、荆澧。旧本纪，「广琛为荆州。」今从实录。汾阳传又云，「公九月十二日出洛，师涉河而东。」今从实录，涉庚，二十一日也。余按「涉庚」当作「庚寅」。〕上以子仪、光弼皆元勋，难相统属，故不置元帅，〔诸军并行，步骑数十万，而不置元帅，号令不一，所以有安阳之败。〕但以宦开府仪同三司鱼朝恩为观军容宣慰处置使。〔处，昌吕翻。〕观军容之名自此始。
33冬，十月，甲辰，册太子，〔考异曰：实录云：「可大赦天下。顷者频兴大典，累洽殊私，率土之间，屡经荡涤。犹虑近者或滞狴牢，其天下见禁囚徒巳下罪，一切放免。」按既云大赦，则死罪皆免，岂有但免徒以下罪邪！恐「可大赦天下」是衍字耳。今不书赦。〕更名曰豫。〔初，太子生之岁，豫州献嘉禾，于是以为祥，更名豫。更，工衡翻。〕自中兴以来，群下无复赐物，〔复，扶又翻。〕至是，始有新铸大钱，〔干元重宝钱也。〕百官、六军沾赉有差。
34郭子仪引兵自杏园济河，东至获嘉，〔九域志：卫州汲县有杏园镇。获嘉县，本汲县之新中乡，汉武帝行幸至此，闻获吕嘉，因置获嘉县；唐县怀州。九域志：获嘉县，在卫州西九十里。〕破安太清，斩首四千级，捕虏五百人。太清走保卫州，子仪进围之；丙午，遣使告捷。鲁炅自阳武济，季广琛、崔光远自酸枣济，〔阳武县，武德四年置于故原武城，属郑州。〕与李嗣业兵皆会子仪于卫州。庆绪悉举邺中之众七万救卫州，分三军，以崔干佑将上军，田承嗣将下军，庆绪自将中军。子仪使善射者三千人伏于垒垣之内，令曰：「我退，贼必逐我，汝乃登垒，鼓噪而射之。」既而与庆绪战，伪退，贼逐之，至垒下，伏兵起射之，〔射，而亦翻。〕矢如雨注，贼还走，子仪复引兵逐之，〔复，扶又翻。〕庆绪大败。获其弟庆和，杀之。逐拔卫州。庆绪走，子仪等追之至邺，许叔冀、董秦、王思礼及河东兵马使薛兼训皆引兵继至。庆绪收余兵拒战于愁思冈，〔愁思冈，在邺城西。据欧史，在相州汤阴县。薛居正曰：汤阴县界有一冈，土人谓之愁死冈。考异曰：汾阳家传：「十月五日，战愁冈。」据实录，「癸丑，子仪破贼，擒安庆和。」癸丑，十四日也，盖捷奏始到。〕又败。前后斩首三万级，捕虏千人。庆绪乃入城固守，子仪等围之。【章：十二行本「之」下有「李光弼引兵继至」七字；乙十一行本同；孔本同；张校同。】庆绪窘急，遣薛嵩求救于史思明，且请以位让之。思明发范阳兵十三万欲救邺，观望未敢进，先遣李归仁将步骑一万军于滏阳，〔磁州治滏阳，南至邺城六十里。〕遥为庆绪声势。
35甲寅，上皇幸华清宫；十一月，于丑，还京师。
36崔光远拔魏州；〔魏州，治汉元城县郭下。又置贵乡，与元城为二县。〕丙戌，以前兵部侍郎萧华为魏州防御使。会史思明分军为三，一出邢、洺，一出冀、贝，一自洹水趣魏州。〔洹水县，汉长乐县地。魏郡国志曰：周建德六年，分临漳县东北置洹水县，在魏州西。趣，七喻翻。〕郭子仪奏以崔光远代华，十二月，癸卯，敕以光远领魏州刺史。
37甲辰，置浙江西道节度使，领苏、润等十州，以升州刺史韦黄裳为之。〔浙西道节度使兼江宁军使，领升、润、宣、歙、饶、江、苏、常、杭、湖十州，治升州。〕庚戌，置浙江东道节度使，领越、睦等八州，以户部尚书李峘为之，〔浙东道节度使领越、睦、衢、婺、台、明、处、温八州，治越州。〕兼淮南节度使。〔此宜参考下卷上元年都统李峘注。〕
38己未，群臣请上尊号曰干元大圣光天文武孝感皇帝，许之。
39史思明乘崔光远初至，引兵大下，光远使将军李处崟拒之。〔崟，鱼今翻。〕贼势盛，处崟连战不利，还趣城。〔趣，七喻翻。〕贼追至城下，扬言曰：「处崟召我来，何为不出！」光远信之，腰斩处崟。处崟，骁将，众所恃，既死，众无鬬志，〔姚耸夫若在，未必能为宋保守河南，而耸夫之死，宋人惜之。李处崟若在，未必能为唐保守魏州，而处崟之死，唐人惜之。以两敌相持而自戮鬬将，乃自翦其手足也。〕光远脱身走还汴州。丁卯，思明陷魏州，所杀三万人。
40平卢节度使王玄志薨，上遣中使往抚将士，且就察军中所欲立者，授以旌节。高丽人李怀玉为裨将，杀玄志之子，推侯希逸为平卢军使。希逸之母，怀玉姑也，故怀玉立之。〔立侯希逸者李怀玉，而逐候希逸者亦李怀玉也。怀玉后赐名正己。〕朝廷因以希逸为节度副使。节度使由军士废立自此始。
臣光曰：夫民生有欲，无主则乱。〔书仲虺之诰之言。〕是故圣人制礼以治之。〔治，直之翻。〕自天子、诸侯至于卿、大夫、士、庶人，尊卑有分，〔分，扶问翻。〕大小有伦，若纲条之相维，〔书说命曰：「若网在纲，有条而不紊」。〕臂指之相使，〔贾谊曰：「如身之使臂，臂之使指，莫不制从。」〕是以民服事其上，而下无觊觎。〔觊，音冀。觎，音俞。〕其在周易，「上天、下泽，履。」象曰：「君子以辨上下，定民志。」此之谓也。凡人君所以能有其臣民者，以八柄存乎己也。〔周礼：「王以八柄驭群臣：一曰爵，以驭其贵；二曰禄，以驭其富；三曰予，以驭其幸；四月置，以驭其行；五曰生，以驭其福；六曰夺，以驭其贫；七日废，以驭其罪；八曰诛，以驭其过。」〕苟或舍之，则彼此之势均，何以使其下哉！
肃宗遭唐中衰，幸而复国，是宜正上下之礼以纲纪四方；而偷取一时之安，不思永久之患。彼命将帅，统藩维，国之大事也，乃委一介之使，徇行伍之倩，〔行，户刚翻。〕无问贤不肖，惟其所欲与者则授之。自是之后，积习为常，君臣循守，以为得策，谓之姑息。〔姑，且也；息，安也；且求目前之安也。〕乃至偏裨士卒，杀逐主帅，亦不治其罪，因以其位任拔之。然则爵禄、废置、杀生、予夺，〔此即周礼所谓八柄也。治，直之翻。予，读曰与。〕皆不出于上而出于下，乱之生也，庸有极乎！
且夫有国家者，赏善而诛恶，故为善者劝，为恶者惩。彼为人下而杀逐其上，恶孰大焉！乃使之拥旄秉钺，师长一方，〔长，知两翻。〕是赏之也。赏以劝恶，恶其何所不至乎！书云：「远乃猷。」〔书康诰之言。猷，谋也。〕诗云：「猷之未远，是用大谏。」〔诗大雅板之辞。〕孔子曰：「人无远虑，必有近忧。」〔见论语。〕为天下之政而专事姑息，其忧患可胜校乎！〔胜，音升。〕由是为下者常眄眄焉伺其上，〔眄，眠见翻，目偏合而灏视也。〕苟得间则攻而族之；为上者常惴惴焉畏其下，苟得间则掩而屠之；〔二言曲尽唐末藩镇、将卒之情状。间，古苋翻。惴，之睡翻，忧惧貌。〕争务先发以逞其志，非有相保养为俱利久存之计也。如是而求天下之安，其可得乎！迹其厉阶，肇于此矣。〔言其祸肇于命候希逸帅平卢也。毛苌曰：厉，恶也。郑氏曰：犯政为恶曰厉。〕
盖古者治军必本于礼，故晋文公城濮之战，见其师少长有礼，知其可用。〔左传：晋楚战于城濮。晋候登有莘之虚以观师，曰：「少长有礼，其可用也。」遂战，楚师败绩。治，直之翻；下同。少，诗照翻。长，知两翻。〕今唐治军而不顾礼，使士卒得以陵偏裨，偏裨得以陵将帅，则将帅之陵天子，自然之势也。〔贾谊廉陛之论，正此意。〕
由是祸乱继起，兵革不息，民坠涂炭，无所控诉，凡二百余年，然后大宋受命。太祖始制军法，使以阶级相承，小有违犯，咸伏斧质。是以上下有叙，令行禁止，四征大庭，〔庭，直也。不庭，诸侯之不直者，近世儒者以不朝为不庭，谓其不来庭也。〕无思不服，宇内乂安，兆民允殖，以迄于今，皆由治军以礼故也。岂非诒谋之远哉！
41是岁，置振武节度使，领镇北大都护府、麟．胜二州；〔镇北大都护府，领大同、长宁二县。振武节度使，治单于都护府，因旧振武军而建节镇，兼押蕃落使。宋白曰：振武军，旧为单于都护府，即汉定襄郡之盛乐县也，在阴山之阳，黄河之北，后魏所都盛乐是也。唐平突厥，于此置云中都督府，麟德三年，改为单于大都护府；至德后，振武节度治焉。〕又置陕、虢、华及豫、许、汝二节度使；安南经略使为节度使，领交、陆等十一州。〔安南节度使，领交、陆、峰、爱、驩、长、福禄、芝、武莪、演、武安十一州，治交州。宋白曰：陆州玉山郡，本玉州，上元二年改为陆州，以州界有陆水为名。〕
42吐蕃限河源军。
唐纪三十七〔起屠维大渊献（己亥），尽上章困敦（庚子），凡二年。〕
《肃宗文明武德大圣大宣孝皇帝下之上》
干元二年〔（己亥、七五九）〕
1春，正月，己巳朔，史思明筑坛于魏州城北，自称大圣燕王；以周挚为行军司马。〔考异曰：河洛春秋作「周万至」，邠志作「周至」，旧传作「周贽」。今从实录。〕李光弼曰：「思明得魏州而按兵不进，此欲使我懈惰，而以精锐掩吾不备也。请与朔方军同逼魏城，求与之战，彼惩嘉山之败，〔嘉山之败，事见二百十八卷至德元载。〕必不敢轻出。得旷日引久，则邺城必拔矣。庆绪已死，彼则无辞以用其众也。」鱼朝恩以为不可，乃止。〔使用光弼之计，安有滏水之溃乎！朝，直遥翻。〕
2戊寅，上祀九宫贵神，〔李心传曰：九宫贵神者，太一、摄提、权主、招摇、天符、青龙、咸池、太阴、天一。宋白曰：九宫贵神，其说本之黄帝九宫经、萧吉五行大义。〕用王玙之言也。乙卯，耕藉田。〔「乙卯」，当作「乙酉」。〕
3镇西节度使李嗣业攻邺城，为流矢所中，〔中，竹仲翻。〕丙申，薨；兵马使荔非元礼代将其众。〔将，即亮翻。〕初，嗣业表段秀实为怀州长史，知留后事。〔李嗣业以镇西、北庭兵屯怀州，会师攻邺，以段秀实知留后事。〕时诸军屯戍日久，财竭粮尽，秀实独运刍粟，募兵市马以奉镇西行营，相继于道。
4二月，壬子，月食，既。〔春秋之法：书日食，不书月食。日，君象也。此因张后之专横而书月食。记曰：男教不修，阳事不得，谪见于天，日为之食；妇顺不修，阴事不得，谪见于天，月为之食。是故日食，则天子素服而修六官之职，荡天下之阳事；月食，则后素服而修六宫之职，荡天下之阴事。故天子之与后，犹日之与月，阴之与阳，相须而成者也。是后月食皆书于目录上方。〕先是百官请加皇后尊号曰「辅圣」，〔先，悉荐翻。考异曰：旧纪作「翊圣」，今从实录。〕上以问中书舍人李揆，对曰：「自古皇后无尊号，惟韦后有之，〔韦后事见二百八卷中宗景龙元年。〕岂足为法！」上惊曰：「庸人几误我！」会月食，事遂寝。后与李辅国相表里，横于禁中，〔几，居依翻。横，户孟翻。〕干豫政事，请托无穷，上颇不悦，而无如之何。
5郭子仪等九节度使围邺城，筑垒再重，穿堑三重，〔重，直龙翻。〕壅漳水灌之。城中井泉皆溢，构栈而居，自冬涉春，安庆绪坚守以待史思明，食尽，一鼠直钱四千，淘墙佲及马矢以食马。〔佲，与职翻。先以麦佲杂土筑墙，今围急乏刍，故淘佲以饲马。食，祥吏翻。〕人皆以为克在朝夕，而诸军既无统帅，〔帅，所类翻。〕进退无所禀；〔禀，禀令也。禀，必锦翻。行军进退，必禀令于主帅，今诸军无所禀也。〕城中人欲降者，碍水深，不得出。〔降，户江翻。〕城久不下，上下解体。〔师老势屈，故解体。〕
思明乃自魏州引兵趣邺，〔果如李光弼之言。趋，七喻翻。〕使诸将去城各五十里为营，每营击鼓三百面，遥胁之。又每营选精骑五百，日于城下抄掠，〔骑，奇寄翻。抄，楚交翻。〕官军出，辄散归其营；诸军人马牛车日有所失，樵采甚艰，昼备之则夜至，夜备之则昼至。时天下饥馑，转饷者南自江、淮，西自并、汾，舟车相继。思明多遣壮士窃官军装号，督趣运者，〔趣，读曰促。〕责其稽缓，妄杀戮人，运者骇惧；舟车所聚，则则密縰火焚之；往复聚散，自相辨识，而官军逻捕不能察也。〔逻，郎佐翻。〕由是诸军乏食，人思自溃。思明乃引大军直抵城下，〔观史思明用兵，所谓盗亦有道焉。〕官军与之刻日决战。
三月，壬申，官军步骑六十万陈于安阳河北，〔陈，读曰阵；下布陈同。滏水径安阳县而东流，谓之安阳河。〕思明自将精兵五万敌之，〔将，即亮翻。〕诸军望之，以为游军，未介意。思明直前奋击，李光弼、王思礼、许叔冀、鲁炅先与之战，杀伤相半；鲁炅中流矢。〔中，竹仲翻。〕郭子仪承其后，未及布陈，大风忽起，吹沙拔木，天地昼晦，咫尺不相辨，两军大惊，官军溃而南，贼溃而北，弃甲仗辎重委积于路。〔史言滏水之战，天未悔祸，非战之罪。使皆如李光弼、王思礼，在乱能整，则其失亡，不至于其。重，直用翻。〕子仪以朔方军断河阳桥保东京。〔断，音短。〕战马万匹，惟存三千；甲仗十万，遗弃殆尽。东京士民惊骇，散奔山谷；留守崔圆、河南尹苏震等官吏南奔襄、邓；〔守，式又翻。襄、邓二州，属山南东道。〕诸节度各溃归本镇。士卒所过剽掠，〔剽，匹妙翻。〕吏不能止，旬日方定。惟李光弼、王思礼整勒部伍，全军以归。〔考异曰：邠志曰：「史思明自称燕王。牙前兵马使吴思礼曰：『思明果反。盖蕃将也，安肯尽节于国家！』因目左武锋使仆固怀恩。怀恩色变，阴恨之。三月六日，史思明轻兵抵相州，郭公率诸军御之，战于万金驿。贼分马军并滏而西，郭公使仆固怀恩以蕃、浑马军邀击，破之。还遇吴思礼于阵，射杀之，呼曰：『吴思礼阵没。』其夕，收军，郭公疑怀恩为变，逐脱身先去。诸军相继溃于城下。」今从实录。〕
子仪至河阳，将谋城守，师人相惊，又奔缺门。〔水经注：谷水出弘农渑池县南，又东径新安县故城南，又东径千秋亭南，又东径缺门山，山阜之不接者里余，故得是名。〕诸将继至，众及数万，议捐东京，退保蒲陕。〔将，即亮翻。捐，于专翻。陕，矢冉翻。蒲、陕二州夹河，潼关控其险，可以御敌，故议退保之。〕都虞候张用济曰：「蒲、陕荐饥，不如守河阳，贼至，并力拒之。」子仪从之。使都游奕使灵武韩游緕将五百骑前趣河阳，〔使，疏吏翻。緕，古回翻。骑，奇寄翻。趣，七喻翻。〕用济以步卒五千继之。周挚引兵争河阳，后至，不得入而去。用济役所部兵筑南、北两城而守之。〔是后李光弼虽斩张用济而守河阳，则实张用济定计于其先也。〕段秀实帅将士妻子及公辎重自野戍渡河，待命于河清之南岸，〔野戍，即水渡，置戍守之，因谓之野戍。河清县，本属河南尹，本大基县，武德二年置，八年省，咸亨四年复分河南洛阳、新安、王屋、济源、河阳置大基，先天元年更名河清。帅，读曰率。将，即亮翻。辎，庄持翻。重，直用翻。〕荔非元礼至而军焉。诸将各上表谢罪，〔上，时掌翻〕。上皆不问，惟削崔圆阶封，〔崔圆先封赵国公，实封户五百。国公，从一品，阶比开府仪同三司。〕贬苏震为济王府长史，削银青阶。〔济王环，上弟也。济，子礼翻。长，知两翻。〕
史思明审知佑官军溃去，自沙河收整士众，还屯邺城南。〔史思明之兵溃而北去，至沙河，知官军的去，乃收整其众而南。使官军于滏水惊溃之后，各能收兵还营，坚壁而围守邺城，思明未敢南也。沙河县，隋分龙冈县置，唐属邢州，在邺城西北二百余里。还，音旋，又音如字。〕安庆绪收子仪营中粮，得六七万石，与孙孝哲、崔干佑谋闭门更拒思明。诸将曰：「今日岂可复背史王乎！」〔复，扶又翻。背，蒲妹翻。〕思明不与庆绪相闻，又不南追官军，但日于军中飨士。张通儒、高尚等言于庆绪曰：「史王远来，臣等皆应迎谢。」〔应，乙陵翻。〕庆绪曰：「任公蹔往。」思明见之涕泣，厚礼而归之。经三日，庆绪不至。思明密召安太清令诱之，〔蹔，与暂同。令，力丁翻。诱，音酉。〕庆绪窘蹙，不知所为，乃遣太清上表称臣于思明，请待解甲入城，奉上玺绶。〔窘，巨陨翻。上，时掌翻。玺，斯氏翻。绶，音受。〕思明省表，曰：「何至如此！」因出表徧示将士，咸称万岁。〔省，昔景翻。思明出庆绪表徧示将士，以观其情向背。〕乃手疏唁庆绪〔疏，所据翻。唁，鱼战翻，吊生曰唁。〕而不称臣，且曰：「愿为兄弟之国，更作藩篱之援。鼎足而立，犹或庶几；北面之礼，固不敢受。」并封表还之。庆绪大悦，因请歃血同盟，思明许之。庆绪以三百骑诣思明营，思明令军士擐甲执兵以待之，〔几，居希翻。歃，色甲翻。骑，奇寄翻。擐，音宦。〕引庆绪及诸弟入至庭下。庆绪再拜稽首曰：「臣不克荷负，〔稽，音启。荷，下可翻，又如字。」弃失两都，久陷重围，〔重，直龙翻。〕不意大王以太上皇之故，〔庆绪尊禄山为太上皇，见二百十九卷至德元载。〕远垂救援，使臣应死复生，〔复，扶又翻，又如字。〕摩顶至踵，无以报德。」思明忽震怒曰：「弃失两都，亦何足言。尔为人子，杀父夺其位，天地所不容。吾为太上皇讨贼，〔吾为，音于伪翻。〕岂受尔佞媚乎！」即命士右牵出，并其四弟及高尚、孙孝哲、崔干恉佑皆杀之；张通儒、李庭望等悉授以官。思明勒兵八入邺城，收其士马，以府库赏将士，庆绪先所有州、县及兵皆归于思明。遣安太清将兵五千取怀州，因留镇之。思明欲逐西略，虑根本未固，乃留其子朝义守相州，〔朝，直遥翻。〕引兵衰范阳。
6甲申，回纥骨啜特勒、帝德等十五人自相州奔衰西京，上宴之于紫宸殿，〔宋敏求长安志：宣政殿北曰紫宸，门内有紫宸殿，即内衙之正殿。〕赏赐有差。庚寅，骨啜特勒等辞还行营。
7辛卯，以荔非元礼为怀州刺史，权知镇西、北庭行营节度使。元礼复以段秀实为节度判官〔复，扶又翻。〕
8甲午，以兵部侍郎吕諲同平章事。乙未，以中书侍郎、同平章事苗晋卿为太子太傅，王玙为刑部尚书，皆罢政事。以京兆尹李岘行吏部尚书，中书舍人兼礼部侍郎李揆为中书侍郎，及户部侍郎第五琦并同平章事。上于岘恩意尤厚，岘亦以经济为己任，军国大事多独决于岘。〔为李辅国忌岘，不得久于相位张本。〕于是京师多盗，李辅国请选羽林骑士五百以备巡逻。〔罗，郎佐翻。〕李揆上疏曰：「昔西汉以南北军相制，故周勃因南军入北军，遂安刘氏。〔周勃安刘，事见汉高后纪。李揆谓勃因南军入北军，考其本末，恐不如此。〕皇朝置南、北牙，文武区分，以相伺察。今以羽林代金吾警夜，忽有非常之变将何以制之！」乃止。〔金吾卫，属南牙；羽林卫，属北牙。金吾掌巡徼，李辅国欲以羽林军夺其职，故李揆以为言。朝，直遥翻。〕
9丙申，以郭子仪为东畿、山东、河东诸道元帅，权知东京留守。〔东畿，谓东京畿。山东，谓河南、河北。河东，自蒲、绛北至并、代。〕以河西节度使来瑱行陕、虢、华州节度使。〔来瑱徙河西，未行，而相州师溃，因使之镇陕以守关。然瑱寻徙襄阳。华，户化翻。〕
10夏，四月，庚子，泽潞节度使王思礼破史思明将杨旻于潞城东。〔潞城县，属潞州，隋开皇十六年置，春秋潞子所邑也。九域志：潞城，在潞州东北四十里。〕
11太子詹事李辅国，自上在灵武，判元帅行军司马事，侍直帷幄，宣传诏命，四方文奏，宝印符契，晨夕军号，一以委之。及还京师，专掌禁兵，常居内宅，〔内宅，盖在禁中，辅国止宿之署舍也。〕制敕必经辅国押署，然后施行，宰相百司非时奏事，皆因辅国关白、承旨。常于银台门决天下事，〔雍录：按六典大明宫图，有左、右银台门。左银台门直紫宸殿之东，右银台门直紫宸殿之西。又考阁本大明宫图，右银台门内即翰林院、麟德殿，又东历内侍别省、延英殿、光顺门而后至紫宸殿。自左银台门西入，历温室、浴堂殿、绫绮殿而后至紫宸殿。紫宸殿在宣政殿后，当大明宫正中。右银台门在宫城西面，左银台门在宫城东面，以地望准之，正直紫宸东、西耳。〕事无大小，辅国口为制敕，写付外施行，事毕闻奏。又置察事数十人，潜令于人间听察细事，即行推按；有所追索，诸司无敢拒者。御史台、大理寺重囚，或推断未毕，辅国追诣银台，一时纵之。〔索，山客翻。断，丁乱翻。〕三司、府、县鞫狱，皆先诣辅国咨禀，轻重随意，称制敕行之，莫敢违者。宦官不敢斥其官，皆谓之五郎。李揆山东甲族，见辅国执子弟礼，谓之五父。〔李揆裔出陇西，其先客居荥阳，遂为山东甲族。李辅国，第五。〕
及李岘为相，于上前叩头，论敕皆应由中书出，具陈辅国专权乱政之状，上感寤，赏其正直；〔岘，户典翻。相，息亮翻。〕辅国行事，多所变更，〔更，工衡翻。〕罢其察事。辅国由是让行军司马，请归本官，〔本官，太子詹事。〕上不许。〔章：甲十六行本「许」下有「壬寅」二字；乙十一行本同；张校同，云无注本亦无。〕制：「比缘军国务殷，或宣口敕处分。〔比，毗至翻。处，昌吕翻。分，扶问翻。〕诸色取索及杖配囚徒，自今一切并停。如非正宣，并不得行。〔索，山客翻。正宣，宣命。凡出宣命，有底在中书，可以检覆，谓之正宣。〕中外诸务，各归有司。英武军虞候及六军诸使、诸司等，比来或因论竞，悬自追摄，〔英武军，殿前射生手也，置虞候以统之。六军，北门六军也。诸使，内诸使也。诸司，内诸司也。使，疏吏翻。论，卢毘翻。〕自今须一切经台、府。〔台，御史台。府，京兆府。〕如所由处断不平，〔处，昌吕翻。断，丁乱翻。〕听具状奏闻。诸律令除十恶、杀人、奸、盗、造伪外，余烦冗一切删除，仍委中书、门下与法官详定闻奏。」辅国由是忌岘。〔考异曰：实录李岘传曰：「时李辅国专典禁中兵权，诏旨或不由中书而出，岘切陈其状，肃宗甚嘉之，即日下诏，如岘奏。由是挫辅国威权，辅国颇忌之。」盖即此诏也。〕
12甲辰，置陈、郑、亳节度使，以邓州刺史鲁炅为之；以徐州刺史尚衡为青、密七州节度使；〔七州，青、密、登、莱、淄、沂、海。炅，古迥翻。〕以兴平军节度使李奂兼豫、许、汝三州节度使；仍各于境上守捉防御。〔陈、郑、亳前此未尝置节镇，鲁炅自南阳为之。青、密等七州，尚衡自彭城升统之。兴平军本置于雍州始平县，李奂时在行营，统豫、许、汝三州。此皆临时分镇，非有一定规模也。〕
九节度之溃于相州也，鲁炅所部兵剽掠尤甚，〔剽，匹妙翻。〕闻郭子仪退屯河上，李光弼衰太原，炅惭惧，饮药而死。〔衰，从宣翻，又音如字。〕
13史思明自称大燕皇帝，改元顺天，〔燕，因肩翻。考作「应天皇帝」，注曰：河洛春秋曰：「上元三年春三月，思明怀西侵之谋，虑北地之变，乃令男朝义留守相城，自颂士马归范阳，因僭号后燕，改元顺天元年。」晏实录，此年正月一日，思明称燕王，立年号。实录、旧传皆不载所改年名。纪年通谱，此年即思明顺天元年。柳璨正闰位历，思明有顺天、应天二号。按蓟门纪乱：「思明既杀乌承恩，不称国家正朔，亦不受庆绪指麾，境内但称某月已。干元二年四月癸酉，思明僭位于范阳，建元顺天，国号大燕，立妻辛氏为皇后，次子朝兴为皇太子，长子朝义为怀王。六月，于开元寺造塔，改寺名为顺天。上元二年正月癸卯，思明大赦，改元应天。」实录云：「正月，立年号。」河洛春秋云：「上元三年僭号。」蓟门纪乱云：「立朝兴为太子。」按思明欲立少子为太子，左右泄其谋故朝义弒之。纪乱云于时已立为太子，误也。按长历，四月丁酉朔，无癸酉。〕立其妻辛氏为皇后，子朝义为怀王，以周挚为相，李归仁为将，〔朝，直遥翻。相，息亮翻。将，即亮翻。〕改范阳为燕京，诸州为郡。
14戊申，以鸿胪卿李抱玉为郑、陈、颖、亳节度使。〔胪，凌如翻。使，疏吏翻。〕抱玉，安兴贵之后也，〔安兴贵，见一百八十七卷高祖武德二年。〕为李光弼裨将，屡有战功；自陈耻与安禄山同姓，故赐姓李氏。
15回纥毗伽阙可汗卒，长子叶护先遇杀，国人立其少子，是为登里可汗。〔纥，下没翻。伽，求迦翻。长，知两翻。少，始照翻。可，从刊入声。汗，音寒。卒，子恤翻。〕回纥欲以宁国公主为殉。公主曰：「回纥慕中国之俗，故娶中国女为妇。若欲从其本俗，何必结婚万里之外邪！」〔邪，音耶。〕然亦为之剺面而哭。〔漠北之俗，死者停尸于帐，子孙及亲属男女各杀牛马，陈于帐前祭之，遶帐走马七匝，诣帐门，以刀剺面，且哭，血泪俱流，如此者七度，乃止。为，于伪翻。剺，里之翻。〕
16凤翔马坊押官为劫，〔押官者，管押马坊之官。〕天兴尉谢夷甫捕杀之。〔天兴县，本古雍县，至德二载，改曰凤翔，仍分置天兴县，带凤翔府。〕其妻讼冤。李辅国素出飞龙厩，〔李辅国本飞龙小儿。〕敕监察御史孙蓥鞫之，无冤。〔监，古衔翻。蓥，余倾翻，又乌定翻。又使御史中丞崔伯阳、刑部侍郎李晔、大理卿权献鞫之，〔此唐制所谓小三司也。〕与蓥同。犹〔章：甲十六行本「犹」上有「妻」字；乙十一行本同；张校同；退斋校同。〕不服。又使侍御史太平毛若虚鞫之，〔太平县，属绛州，魏太武帝置泰平县，周改为太平，因太平关城为名。〕若虚倾巧士，希辅国意，归罪夷甫。伯阳怒，召若虚诘责，欲劾奏之。〔诘，去吉翻。劾，户概翻，又户得翻。〕若虚先自归于上，上匿若虚于帘下。伯阳寻至，言若虚附会中人，鞫狱不直。上怒，叱出之。伯阳贬高要尉，献贬桂阳尉，〔桂阳，渶县，隋、唐带连州。〕晔与凤翔尹严向皆贬岭下尉，〔岭下，谓度岭南下诸县，史失晔、向所贬县名，故云皆贬岭下尉。〕蓥除名，长流播州。吏部尚书、同平章事李岘奏伯阳无罪，责之太重，上以为朋党，五月，辛巳，贬岘蜀州刺史。〔尚，辰羊翻。岘，户典翻。考异曰：代宗实录云：「属有盗发凤翔、管在北军者，诏遣御史讯鞫，盗已伏罪。李辅国执奏重复。殿中侍御史毛若虚奏覆与辅国协。肃宗大怒，下三司推鞫之。岘以若虚不直，陈于上前。及三司覆奏，与岘理协，肃宗以为朋党。会同列李揆希旨，遂贬岘为通州刺史，三司大臣皆贬官。」今从肃宗实录、旧纪、传。〕右散骑常侍韩择木入对，〔散，悉亶翻。骑，奇寄翻。〕上谓之曰：「李岘欲专权，今贬蜀州，朕自觉用法太宽。」对曰：「李岘言直，非专权。陛下宽之，祗益圣德耳。」若虚寻除御史中丞，威振朝廷。〔朝，直遥翻。〕
17壬午，以滑、濮节度使许叔冀为汴州刺史，充滑、汴等七州节度使；〔新书方镇表：汴、滑节度使治滑州，领州五：滑、濮、汴、曹、宋。〕以试汝州刺史刘展为滑州刺史，充副使。
18六月，丁巳，分朔方置邠、宁等九州岛节度使。〔方镇表：开元九年置朔方节度使，领单于大都护府，夏、盐、绥、银、丰、胜六州，定远、丰安二军，三受降城。十年，增领鲁、丽、契三州。二十二年，兼关内道采访处置使，增泾、原、宁、庆、陇、鄜、坊、丹、延、会、宥、麟十二州。以匡、长二州隶庆州，安乐、长乐二州隶原州。天宝元年，增领邠州。干元元年，分镇北大都护府，麟、胜二州，置振武节度使。是年，废关内节度使，罢领单于大都护，以泾、原、宁、庆、坊、鄜、?、延隶邠宁节度。邠州本豳州，开元十三年以「豳」字类「幽」，改曰邠。〕
19观军容使鱼朝恩恶郭子仪，〔恶，乌路翻。〕因其败，短之于上。秋，七月，上召子仪还京师，以李光弼代为朔方节度使、兵马元帅。〔考异曰：邠志曰：「四月，肃宗使丞相公镐东都，慰勉诸军。郭公陈鐉于军，张公不坐而去。军中不悦，朋肆流议。居十日，有中使追郭公。」汾阳家传曰：「六月，公朝于京师，三让元帅，上许之。乃诏李光弼代公为副。」段公别传曰：「五月，李光弼代子仪为副元帅，守东都。」今因实录七月除赵王系为元帅，并言之。〕士卒涕泣，遮中使请留子仪绐之日：「我饯中使耳，未行也。」因跃马而去。
光弼愿得亲王为之副，辛巳，以赵王系为天下兵马元帅，光弼副之，〔考异曰：旧传：「思明纵兵河南，加光弼太尉谦兼中书令，代郭子仪为朔方节度使。未几，为天下兵马副元帅。」按实录，光弼加太尉、中书令在上元元年破史思明后，为幽州都督在此年八月。其代子仪竹节制朔方，实录无月日。制辞云：「宜副出车之命，仍践分麾之宠。」盖只在此时耳。〕仍以光弼知诸节度行营。光弼以河东骑五百驰赴东都，夜，入其军。光弼治军严整，始至，号令一施，士卒、壁垒、旌旗、精采皆变。〔史言光弼入朔方军，部分皆因子仪之旧，但号令加严整耳。治，直之翻。〕是时朔方将士乐子仪之宽，惮光弼之严。〔乐，音洛。〕
左厢兵马使张用济屯河阳，光弼以檄召。用济日：「朔方，非叛军也，乘夜而入，何见疑之甚邪！」与诸将谋以精以精锐突入东京，逐光弼，请子仪；命其士皆被甲上马，衔枚以待。〔被，皮义翻。都知兵马使仆固怀恩日：「邺城之溃，郭公先去，〔观懹恩此言，则邠志所云亦可以传信。朝廷摃帅，故罢其兵柄。今逐李公而强请之，〔章：甲十六行本「之」下有「违拒朝命」四字；乙十一行本同；退齐校同。〕是反也，其可乎！」〔帅，所类翻。强，其两翻，又音如字。〕右武锋使康元宝曰：「君以兵请郭公，朝廷必疑郭公讽君为之，是破其家也。郭公百口何负于君乎！」用济乃止。〔怀恩此言，与康元宝之言皆是也。使诸将从张用济于恶，史思明之兵复至，唐事殆矣。〕光弼以数千骑东出汜水，用济单骑来谒。光弼责用济召不时至，斩之，命部将辛京杲代领其众。〔考异曰：旧传曰：「用济承子仪之宽，惧光弼之令，与诸将颇有异议，欲逗留其众。光弼以数千骑出次汜水县，用济单骑迎谒，即斩于辕门，诸将慑伏，以辛京杲代之。复追都兵马使仆固怀恩。怀恩惧，先期而至。」邠志曰：「五月二十三日，诏河东节度使李公代子仪兼统诸军。李公既受命，以河东马军百骑至东都，夜，入其军。张用济在河阳，闻之曰：『朔方军，非叛人也，何见疑之甚！』欲率精骑突入东都，逐李公，请郭公。李公知之，遂留东都，表请济师于河阳。冬十月，思明引众渡河。李公曰：『思明渡河，必图洛城，我当守武牢关，扬兵于广武原以待之。』遂引军东出师汜水县。檄追河阳诸将，用济后至，李公数其罪而戮之，以辛京杲代领其职。明日，引军引河阳。」按实录，此月光弼为副元帅，九月始移军河阳耳。〕
20仆固怀恩继至，光弼引坐，与语。〔史言李光弼待仆固怀恩有加诸将。〕须臾，阍者曰：「蕃、浑五百骑至矣。」〔潘、浑，谓诸蕃种及浑种。〕光弼变色。怀恩走出，召麾下将，阳责之曰：「语汝勿来，何得固违！」〔将，即亮翻。语，牛倨翻。〕光弼曰：「士卒随将，亦复何罪！」命给牛酒。〔史言怀恩成备而后见光弼，光弼虽知其情而容忍不发。复，音扶又翻。〕
21以〔章：甲十六行本「以」上有「丁亥」二字；乙十一行本同；退斋校同。〕潞沁节度使王思礼〔王思礼节度泽、路、沁三州，史或称泽潞，或称潞沁。沁，七鸩翻。〕兼太原尹，充北京留守、河东节度使。〔代李光弼也。〕
初，潼关之败，〔事见一百十八卷至德元载。〕思礼马中矢而毙，有骑卒盩厔张光晟下马授之，〔中，竹仲翻。盩，音辀、厔，音窒。晟，丞正翻。〕问其姓名，不告而去。思礼阴识其状貌，〔识，音志。〕求之不获。及至河东，或谮代州刺史河西辛云京，〔云京，兰州金城人，属河西路。〕思礼怒之，云京惧，不知所出。光晟时在云京麾下，曰：「光晟尝有德于王公，从来不敢言者，耻以此取赏耳。今使居有急，光晟请往见王公，必为使君解之。」〔为，于伪翻；下特为同。〕云京喜而遣之。光晟谒思礼，未及言，思礼识之曰：「噫！子非吾故人乎﹖何相见之晚邪！」光晟以实告。思礼大喜，执其手，流涕曰：「吾之有今日，皆子力也。〔思礼言，光晟授己以马，脱己于兵，得有今日。〕吾求子久矣。」引与同榻坐，约为兄弟。光晟因从容言云京之冤。〔从，千容翻。〕思礼曰：「云京过亦不细，今日特为故人舍之。」即日擢光晟为兵马使，赠金帛田宅甚厚。〔张光晟于王思礼，可谓君子矣。其后事德宗，以失职怨望，遂委身于朱泚，何前后之相违也！〕
22辛卯，以朔方节度副使、殿中监仆固怀恩兼太常卿，进爵大宁郡王。怀恩从郭子仪为前锋，勇冠三军，〔冠，古玩翻。〕前后战功居多，故赏之。
23八月，乙巳，襄州将康楚元、张嘉延据州作乱，刺史王政奔荆州。楚元自称南楚霸王。
24回纥以宁国公主无子，听归；丙辰，至京师。〔公主嫁回纥见上卷上年。〕
25戊午，上使将军曹日升往襄州慰谕康楚元，贬王政为饶州长史，以司农少卿张光奇为襄州刺史；楚元不从。
26壬戍．以李光弼为幽州长史、河北节度等使。〔使之收复河北及幽、燕也。〕
27九月，甲午，张嘉延袭破荆州，荆南节度使杜鸿渐弃城走，澧、朗、郢、峡、归等州官吏闻之，争潜窜山谷。〔时荆南节度使领荆、澧、朗、郢、复、夔、峡、忠、万、归十州。〕
28戊辰，更令绛州铸干元重宝大钱，〔唐世铸钱，大凡天下诸炉九十九，而绛州之炉三十。其余诸炉，或隔江岭，或没寇虏，故当时铸钱率倚绛州。〕加以重轮，一当五十；〔大钱径一寸二分，文亦曰「干元重宝」，背之外郭为重轮。每缗重十二斤，号重棱钱。重，直龙翻。〕在京百官，先以军旅皆无俸禄，宜以新钱给其冬料。〔冬料，各官冬季所当得俸料钱也。〕
29丁亥，以太子少保崔光远为荆、襄招讨使，充山南东道处置兵马都使；〔处，昌吕翻。〕以陈、颍、亳、申节度使王仲升为申、沔等五州节度使，知淮南西道行营兵马。〔时淮西节度使领申、光、寿、安、沔五州。〕
30史思明使其子朝清守范阳，命诸郡太守各将兵三千从己向河南，分为四道，使其将令狐彰将兵五千自黎阳济河取滑州，思明自濮阳，史朝义自白皋，周挚自胡良济河，〔白皋、胡良皆河津济渡之要，在滑州西北岸。「良」，或作「梁」。濮，音卜。〕会于汴州。
李光弼方巡河上诸营，闻之，还入汴州，谓汴滑节度使许叔冀曰：「大夫能守汴州十五日，我则将兵来救。」叔冀许诺。光弼还东京。思明至汴州，叔冀与战，不胜，遂与濮州刺史董秦及其将梁浦、刘从谏、田神功等降之。〔许叔冀卒如张镐之言。〕思明以叔冀为中书令，与其将李详守汴州；厚待董秦，收其妻子，置长芦为质；〔长芦，汉参户县地，后周更名长芦县，时属沧州。质音致。〕使其将南德信与梁浦、刘从谏、田神功等数十人徇江、淮。神功，南宫人也，〔南宫，汉古县，属冀州。〕思明以为平卢兵马使。顷之，神功袭德信，斩之。从谏脱身走。神将其众来降。
思明乘胜西攻郑州，〔郑州荥阳郡。〕光弼整众徐行，至洛阳，谓留守韦陟曰：「贼乘胜而来，利在按兵，不利速战。洛城不可守，于公计何如﹖」陟请留兵于陕，退守潼关，据险以挫其锐。〔守，式又翻。陕，失冉翻。潼，音同。〕光弼曰：「两敌相当，贵进忌退，今无故弃五百里地，则贼势益张矣。〔张，知亮翻，又如字。〕不若移军河阳，北连泽潞，利则进取，不利则退守，表里相应，仗贼不敢西侵，此猿臂之势也。〔猿臂可伸而长，可缩而短，故以为喻。〕夫辨朝廷之礼，光弼不如公；〔夫，音扶。朝，直遥翻。〕论军旅之事，公不如光弼。」陟无以应。判官韦损曰：「东京帝宅，侍中柰何不守﹖」〔按李光弼至德之初已为司空，干元元年为侍中，故韦损以此呼之。〕光弼曰：「守之，则汜水、崿岭、龙门皆应置兵，〔汜水有成皋之险。崿岭在登封县。龙门则伊阙。汜，音祀。崿，逆各翻。〕子为兵马判官，能守之乎﹖」遂移牒留守韦陟使帅东京官属西入关，牒河南尹李若幽使帅吏民出城避贼，空其城。光弼帅军士运油、铁诸物诣河阳为守备，光弼以五百骑殿。〔帅，读曰率。殿，丁练翻。〕时思明游兵已至石桥，诸将请曰：「今自洛城而北乎，当石桥而进乎﹖」光弼曰：「当石桥而进。」〔水经注：谷水东径洛阳广莫门北，汉之谷门也，东径建春门石桥下，即上东门也。此言汉、晋洛城诸门，非隋、唐所徙洛城也。上东门之地，唐为镇。〕及日暮，光弼秉炬筡行，部曲坚重，贼引兵蹑之，不敢逼。〔蹑之者，欲其凶惧而自溃。不敢逼者，以其严整而难犯。〕光弼夜至河阳，有兵二万，〔郭子仪自滏水退守河阳，众及数万。及李光弼至河阳，有兵二万。何众寡之相悬乎！盖张用济之死，朔方士卒畏威而逃散者多也。〕粮纔支十日。光弼按阅守备，部分士卒，无不严办。〔分，扶问翻。考异曰：实录，光弼谓韦陟曰：「洛城无粮，不可守。」按河阳粮纔支十日，亦非粮多也。今不取。〕庚寅，思明入洛阳，城空，无所得，畏光弼掎其后，〔掎，居绮翻。〕不敢入宫，退屯白马寺南，筑月城于河阳南以拒光弼。〔史思明乘锐胜以政河阳，乃先筑月城者，恐战有邂逅也。〕于是郑、滑等州相继陷没，〔思明既至洛阳，则郑、滑等州已陷没矣。通鉴因史家成文，失于删修也。〕韦陟、李若幽皆寓治于陕。
31冬，十月，丁酉，下制亲征史思明；群臣上表谏，乃止。
32史思明引兵攻河阳，使骁将刘龙仙诣城下挑战。〔骁，坚尧翻。〕龙仙恃勇，举右足加马鬣上，慢骂光弼。光弼顾诸将曰：「谁能取彼者﹖」仆固怀恩请行。光弼曰：「此非大将所为。」〔光弼之言得体，怀恩固心服矣。〕左右言「裨将白孝德可往。」光弼召问之。孝德请行。光弼问：「须几何兵﹖」对曰：「请挺身取之。」光弼壮其志，然固问所须。对曰：「愿选五十骑出垒门为后继，兼请大军助鼓噪以增气。」光弼抚其背而遣之。〔既赏其勇，而尤赏其有取敌之方略。〕孝德挟二矛，策马乱流而进。〔横絻流曰乱。〕半涉，怀恩贺曰：「克矣。」光弼曰：「锋未交，何以知之﹖」怀恩曰：「观其揽辔安闲，知其万全。」龙仙见其独来，甚易之；〔易，以豉翻。〕稍近，将动，孝德摇手示之，若非来为敌者，龙仙不测而止。去之十步，乃与之言，龙仙慢骂如初。孝德息马良久，〔息马者，使马力完复而后战。〕因瞋目谓曰：「贼识我乎﹖」龙仙曰：「谁也﹖」曰：「我，白孝德也。」龙仙曰：「是何狗彘！」孝德大呼，〔呼，火故翻。瞋，昌真翻。〕运矛跃马搏之。城上鼓噪，五十骑继进。龙仙矢不及发，环走堤上。孝德追及，斩首，携之以归。〔龙仙恃勇轻敌，而孝德出其不意搏之，故胜。〕贼众大骇。孝德，本安西胡人也。
思明有良马千余匹，每日出于河南渚浴之，循环不休以示多。光弼命索军中牝马，得五百匹，〔索，山客翻。〕絷其驹于城内。俟思明马至水际，尽出之，马嘶不已，思明马悉浮渡河，一时驱之入城。〔牡马慕牝，一时渡河，此小术耳。思明不能制，阻河水也。〕思明怒，列战船数百艘，泛火船于前而随之，欲乘流烧浮桥。光弼先贮百尺长竿数百枚，〔艘，苏遭翻。贮，丁吕翻。〕以巨木承其根，毡里铁叉置其首，以迎火船而叉之。船不得进，须臾自焚尽。又以叉拒战船，于桥上发禄石击之，中者皆沉没，贼不胜而去。
思明见兵于河清，〔禄，匹貌翻。中，竹仲翻。见，贤遍翻。杜佑曰：河清县，南临黄河。〕欲绝光弼粮道，光弼军于野水渡以备之。既夕，还河阳，留兵千人，使部将雍希颢守其栅，〔雍，于用翻。〕曰：「贼将高庭晖、李日越、喻文景，皆万人敌也，〔喻，姓也。姓谱：东晋有喻归，撰河西记。〕思明必使一人来劫我。我且去之，汝待于此。若贼至，勿与之战。降，则与之俱来。」诸将莫谕其意，皆窃笑之。既而思明果谓李日越曰：「李光弼长于凭城，今出在野，此成擒矣。汝以铁骑宵济，为我取之，〔为，于伪翻。〕不得，则勿返。」日越将五百骑晨至栅下，希颢阻壕休卒，吟啸相视。日越怪之，〔怪其无战意也。〕问曰：「司空在乎﹖」〔李光弼加司空、侍中，故称之。〕曰：「夜去矣。」「兵几何﹖」曰：「千人。」「将谁﹖」曰：「雍希颢。」日越默计久之，谓其下曰：「今失李光弼，得希颢而归，吾死必矣，不如降也。」遂请降。希颢与之俱见光弼，光弼厚待之，任以心腹。高庭晖闻之，亦降。或问光弼﹖「降二将，何易也﹖」〔易，弋豉翻。〕光弼曰：「此人情耳。思明常恨不得野战，闻我在外，以为必可取。日越不获我，势不敢归。庭晖才勇过于日越，闻日越被宠任，必思夺之矣。」〔此谓之善用其所短。孙膑有言，善战者因其势而利导之。〕庭晖时为五台府果毅，〔代州有五台府。〕己亥，以庭晖为右武卫大将军。〔唐诸府果毅，品秩犹卑，诸卫大将军，则三品矣。考异曰：新传曰：「上元元年，光弼降贼将高晖、李日越。」按此月己亥，高庭晖授特进，疑即高晖也。丁巳，李日越又授特进。是此月皆已降。新传误。邠志曰：「二年三月，思明引众南去，使其子朝义围河阳。四月一日，思明陷洛城。上元元年五月，思明耀兵于河清，宣言曰：『我且渡河，绝彼饷道，三城食尽，不攻自下。』李公闻之，师于野水渡。既夕，还军。」与实录亦相违。今从实录。〕
思明复攻河阳，〔复，扶又翻；下日复同。〕光弼谓郑陈节度使李抱玉曰：〔方镇表：干元二年，置郑陈节度使，领郑、陈、亳、颍四州。然此时郑州已没于史思明矣。〕「将军能为我守南城二日乎﹖」〔为，于伪翻。〕抱玉曰：「过期何如﹖」光弼曰：「过期救不至，任弃之。」抱玉许诺，勒兵拒守。城且陷，抱玉绐之曰：「吾粮尽，明旦当降。」贼喜，敛军以待之。抱玉缮完成备，明日，复请战。贼怒，急攻之。抱玉出奇兵，表里夹击，杀伤甚众。
董秦从思明寇河阳，夜，帅其众五百，拔栅突围，降于光弼。〔帅，读曰率；下同。〕时光弼自将屯中潬，城外置栅，栅外穿堑，深广二丈。〔中河起石潬，筑城，以卫河桥。潬，荡旱翻。尔雅：潬，沙出。深，式禁翻。广，古旷翻。〕乙巳，贼将周挚舍南城，并力攻中潬。光弼命荔非元礼出劲卒于羊马城以拒贼。〔城外别筑短垣，高纔及肩，谓之羊马城。〕光弼自于城东北隅建小朱旗以望贼。贼恃其罪，直进逼城，以车载攻具自随，督众填堑，三面各八道以过兵，又开栅为门。光弼望贼逼城，使问元礼曰：「中丞视贼填堑开栅过兵，晏然不动，何也﹖」元礼曰：「司空欲守乎，战乎﹖」光弼曰：「欲战。」元礼曰：「欲战，则贼为吾填堑，〔为，于伪翻；下保为同。〕何为禁之﹖」光弼曰：「善，吾所不及，勉之！」〔虽赏其敢战，而战危事也，故曰勉之。〕元礼俟栅开，帅敢死士突出击贼，却走数百步。元礼度贼陈坚，未易摧陷，〔度，徒洛翻。易，弋豉翻。〕乃复引退，〔复，扶又翻；下挚复同。〕须其怠而击之。光弼望元礼退，怒，遣左右召，欲斩之。元礼曰：「战正急，召何为﹖」乃退入栅中。贼亦不敢逼。良久，鼓噪出棚门，奋击，破之。
周挚复收兵趣北城。〔趣，七喻翻。〕光弼遽帅众入北城，登城望贼曰：「贼兵虽多，嚣而不整，不足畏也。不过日中，保为诸君破之。」乃命诸将出战。及期，不决，召诸将问曰：「向来贼陈，〔陈，读曰阵。〕何方最坚﹖」曰：「西北隅。」光弼命其将郝廷玉当之。〔廷玉，光弼之爱将也。〕廷玉请骑兵五百，与之三百。又问其次坚者。曰：「东南隅。」光弼命其将论惟贞当之。〔论，姓也。诸论自吐蕃来降。〕惟贞请铁骑三百，与之二百。光弼令诸将曰：「尔曹望吾旗而战，吾飐旗缓，任尔择利而战；吾急飐旗三至地，〔飐，占琰翻。〕则万众齐入，死生以之，少退者斩！」又以短刀置跋中，〔跋，与靴同。释名曰：跋本胡服，赵武灵王所作。实录曰：古履也。赵武灵王好胡服，常短靿，以黄皮为之，后渐以长靿，军戎通服。唐马周杀其靿，加以靴毡。开元中，裴叔通以羊为之，隐檩，加以带子装束。故事，胡虏之服不许唂入殿省，至马周加饰，乃许之。〕曰：战，危事，吾国之三公，不可死贼手，万一战不利，诸君前死于敌，我自刭于此，不令诸君独死也。」诸将出战，顷之，廷玉奔还。光弼望之，惊曰：「廷玉退，吾事危矣。」命左右取廷玉首。廷玉曰：「马中箭，非敢退也。」使者驰报。光弼令易马，遣之。仆固怀恩及其子开府仪同三司玚战小却，〔玚，音畅，又雉杏翻。〕光弼又命取其首。怀恩父子顾见使者提刀驰来，更前决战。光弼连飐其旗，诸将齐进致死，呼声动天地，〔呼，火故翻。〕贼众大溃，〔史言河阳之战，真为确鬬，非李光弼督诸将致死，不足以决胜。〕斩首千余级，捕虏五百人，溺死者千余人，周挚以数骑遁去，擒其大将徐璜玉、李秦授。其河南节度使安太清走保怀州。〔考异曰：旧传：「斩万余级，生擒八千余人，擒其大将徐璜玉、李秦授、周挚。」按李秦授上元元年四月乃见擒。周挚二年三月为史朝义所杀。今从实录。实录云：「擒伪怀州节度使安太清并男朝俊，伪贝州刺史璜玉。」按太清，上元元年九月拔怀州始擒之。今从旧传。余按通鉴书擒玉徐璜玉、李秦授，盖从旧传，而以旧传擒周挚为误。实录所云擒安太清、朝俊，通鉴皆不取，而考异谓之「今从实录」，此四字不可晓。若参取二书，又考本末，则此时只当书擒徐璜玉。如李秦授亦未当书擒。〕思明不知挚败，尚攻南城，光弼驱俘囚临河示之，乃遁。
丁巳，以李日越为右金吾大将军。
33邛、简、嘉、眉、泸、戎等州蛮反。〔简州，汉牛鞞、广都之地，后魏于牛鞞置阳安县及武康郡，隋废郡，以县属蜀郡，仁寿初，分置简州。余注见前。邛，渠容翻。泸，龙都翻。〕
34十一月，甲子，以殿中监董秦为陕西、神策两军兵马使，〔此殿中监，所谓带职以寄禄也。〕赐姓李、名忠臣。
35康楚元等众至万余人，商州刺史充荆、襄等道租庸使韦仑发兵讨之，驻于邓之境，招谕降者，厚抚之；〔降，户江翻。〕伺其稍怠，进军击之，生擒楚元，其众遂溃；得其所掠租庸二百万缗，荆、襄皆平。伦，见素之从弟也。〔韦见素相天宝以迨至德。从，才用翻。〕
36发安西、北庭兵屯陕，以备史思明。
37第五琦作干元钱、重轮钱，与开元钱三品并行，〔重，直龙翻。〕民争盗铸，货轻物重谷价腾踊，饿殍相望。上言者皆归咎于琦，庚午，贬琦忠州长史。〔忠州，汉临江、垫江、枳县地，梁置临江郡，后周置临山〔州〕，隋废郡及州，以县属巴东郡，唐初分置忠州，地边巴徼，心怀忠信为名。殍，皮表翻。上，时两翻。长，知两翻。忠州南宾郡，唐置忠州，以地边巴徼，心怀忠信为名。〕御史大夫贺兰进明贬溱州员外司马，坐琦党也。
38十二月甲午，吕諲领度支使。
39乙巳，韦伦送康楚元诣阙，斩之。
40史思明遣其将李归仁将铁骑五千寇陕州，神策兵马使卫伯玉以数百骑击破之于礓子阪，得马六百疋，归仁走。以伯玉为顉西、四镇行营节度使。李忠臣与归仁等战于永宁、莎栅之间，屡破之。〔礓子阪，在河南永宁县西。永宁，汉宜阳县西界之地，后周置同轨郡及熊耳县、崤县，隋废郡及崤县，义宁元年改为永宁县。礓，居良翻。宋白曰：永宁县，本汉渑池县之西境，后魏大统十年，于今县东黄芦城置北宜阳县，废帝二年，改为熊耳，后周移于刘坞，隋开皇三年，移于同轨城，义宁三年，移于永固，因苻坚旧城置县，以永宁为名。武德三年，移理同轨，贞观十四年移理莎栅，十七年又移理鹿桥。〕
上元元年〔（庚子、七六〇）是年闰四月始改元。〕
1春，正月，辛巳，以李光弼为太尉兼中书令，余如故。
2丙戍，以于阗王胜之弟曜同四镇节度副使，权知本国事。〔于阗王与四镇节度使皆在行营，故令其弟与节度副使同权国事。〕
3党项等羌吞噬边鄙，将逼京畿，乃分邠、宁等州节度为鄜坊、丹延节度，亦谓之渭北节度。〔邠宁节度领州九，分四州为渭北节度。鄜，音肤。〕以邠州刺史桑如珪领邠宁，鄜州刺史杜冕领鄜坊节度副使，分道招讨。戊子，以郭子仪领两道节度使，〔两道，邠宁、鄜坊也。〕留京师，假其威名以镇之。
4上祀九宫贵神。
5二月，李光弼攻怀州，史思明救之。癸卯，光弼逆战于沁水之上，破之，斩首三千余级。〔沁，七鸩翻。〕
6忠州长史第五琦既行，或告琦受人金二百两，遣御史刘期光追按之。琦曰：「琦备位宰相，二百两金不可手挈；若付受有凭，请准律科罪。」期光即奏琦已服罪。〔史言刘期光不能审克阅实而妄奏。〕庚戍，琦坐除名，长流夷州。〔宋白曰：夷州之地，历代恃险，不闻臣附。隋大业七年，始招慰，置绥阳县，唐武德四年，置夷州。旧志：京师南四千三百八十七里，至洛阳三千八百八十里。〕
7三月，甲申，改蒲州为河中府。
8庚寅，李光弼破安太清于怀州城下；夏，四月，壬辰，破史思明于河阳西渚，斩首千五百余级。
9襄州将张维瑾、曹玠杀节度使史翙，据州反。〔翙，呼外翻。〕制以陇州刺史韦伦为山南东道节度使。时李辅国用事，节度使皆出其门。伦既朝廷所除，又不谒辅国，寻改秦州防御使。己未，以陕西节度使来瑱为山南东道节度使。〔至德二载，废南阳节度使，升襄阳防御使为山南东道节度使，领襄、邓、随、唐、安、均、房、金、商九州岛，治襄州。〕瑱至襄州，长维瑾等皆降。〔降，户江翻。〕
10闰月，丁卯，加河东节度使王思礼为司空。自武德以来，思礼始不为宰相而拜三公。
11甲戍，徙赵王系为越王。
12己卯，赦天下，改元。〔改元上元。〕
13追谥太公望为武成王，选历代名将为亚圣、十哲。〔开元十九年，始置太公尚父庙，以留侯张良配；中春、中秋上戊祭之，牲乐之制如文宣王。出师命将，发日，引辞于庙。仍以古名将十人为十哲，配享。是年，尊为武成王，以历代良将为十哲像，坐侍：秦武安侯白起、汉淮阴侯韩信、蜀丞相诸葛亮、唐尚书右仆射卫国公李靖、司空英国公李绩列于左；汉太子少傅张良、齐大司马田穰苴、吴将军孙武、魏西河守吴起、燕昌国君乐毅列于右。〕其中祀、下祀并杂祀一切并停。〔旱故也。唐六典：昊天上帝、五方帝、皇地祇、神州宗庙为大祀。日月、星辰、社稷、先代帝王、岳镇、海渎、帝社、先蚕、孔宣父、齐太公、诸太子庙为中祀。司中、司命、风师、雨师、众星、山林、川泽、五龙祠等及州、县社稷、释奠为小祀。杂祀，盖小鬼之神，若汉志所谓杜将军、宝鸡之类。〕
14是日，史思明入东京。〔考异曰：按去年九月，思明已入东京。实录至此复云尔者，盖当时城空，李光弼在河阳，思明还屯白马寺，不入宫阙，今始移军入其城耳。〕
15五月，丙午，以太子太傅苗晋卿行侍中。晋卿练达吏事，而谨身固位，时人比之胡广。
16宦者马上言受赂，为人求官于兵部侍郎、同中书门下三品吕諲，諲为之补官。〔为，于伪翻。〕事觉，上言杖死。壬子，諲罢为太子宾客。
17癸丑，以京兆尹南华刘晏为户部侍郎，充度支、铸钱、盐铁等使。〔南华，本汉离狐县，历代不更名；天宝元年，更名南华县，属曹州。盐铁使，干元元年以命第五琦。会要：开元二十五年，监察御史罗文信充诸道铸钱使，其后杨慎矜、杨国忠相继为之。〕晏善治财利，故用之。〔治，直之翻。〕
  </div>
  <div class="pagination">
   <a href="资治通鉴注_page243.html">
    上一页
   </a>
   <span>
    ...
   </span>
   <a href="资治通鉴注_page239.html">
    239
   </a>
   <a href="资治通鉴注_page240.html">
    240
   </a>
   <a href="资治通鉴注_page241.html">
    241
   </a>
   <a href="资治通鉴注_page242.html">
    242
   </a>
   <a href="资治通鉴注_page243.html">
    243
   </a>
   <span class="current-page">
    244
   </span>
   <a href="资治通鉴注_page245.html">
    245
   </a>
   <a href="资治通鉴注_page246.html">
    246
   </a>
   <a href="资治通鉴注_page247.html">
    247
   </a>
   <a href="资治通鉴注_page248.html">
    248
   </a>
   <a href="资治通鉴注_page249.html">
    249
   </a>
   <span>
    ...
   </span>
   <a href="资治通鉴注_page245.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
