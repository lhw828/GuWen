<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 576 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 576 页/共 607 页
  </h1>
  <div class="content">
   己未，诏应在京诸宫寺院，今月十日后，特开五日，并建为民祈福道场，仍以其间一日为休务。
　　彗犯天市垣宦者。
　　庚申，彗犯天市垣帝座。（玉牒云庚申彗灭，误也。灭在戊辰。）
　　辛酉，诏以今年府界诸县秋田不熟民户，体量草不易纳，其愿就本县依例送纳见钱者听。户部岁计草，如支用有阙，许兑封桩草支遣。
　　新知扬州程嗣恭言乞今后吏部差遣县令，遇有以资考入而无主簿处，不许流外人充尉。诏都司立法。（法见元符元年正月辛未。）
　　壬戌，诏诸路帅臣，敢于非万全及道路难险处辄进筑，以军法从事。
　　先是，曾布奏事，上以星变多主兵革，深虞吕惠卿轻动败事。又言章惇多以私书与将佐，卓克索娄之役，安可为朝廷无指挥，可信私书，当以军法戒之。布遂拟诏进呈，惇始视诏草，欲更增即不得为见有此指挥，却于万全处亦观望不进筑，如违，亦当重行典宪。上一见，即曰：「此必是所增也。」布自夏秋以来，数陈「进筑城寨，虽为困敌之计，然搬运财植、刍粮，不免差保甲，雇龏乘，即吾民已先困矣。当且休息、爱养公私事力，如卓克索娄在河外，水陆辇运，皆未可保其必通快，悬师深入，真可险也。」上每以为然。比以星变，益恻怛，欲必行。然惇殊不以天变为可惧云。（十一日辛酉，先降诏，二十一日壬申，又降诏。卓克索娄之役，当考。六月甲辰，曾布云：章惇锐意经营卓克索娄，三年八月十八日，戒熙河城汝遮，须万全乃得举。指挥内有云：「议者又欲因子路之兵，讨定癿罗和浅井一带，建置堡寨，通泾原、熙河两路边面。」不知癿罗即卓克索娄否？又元符元年三月十一日，所称浅井、癿罗斯伯勒，俱合参照。）
　　癸亥，诏：「当职官吏辄费用架阁库文书及专管官吏散失架阁文书者，并依元丰法断罪。其元佑敕勿行。」从尚书省请也。
　　是日，曾布独奏事，因言：「自星变以来，臣累曾喋喋以人材、政事为言，冒□圣听多矣，盖以陛下寅畏恻怛，冀有以裨补万一。然臣度章惇、蔡下必不能为陛下更修政事，进退人材，以称圣念。」上曰：「人言莫止是在内者为急？」布曰：「从官台省多不称人望，最所急者言路，今谏官、殿中皆止一人，恐须增置。」上深然之。
　　布又言臣昧死，更有一事，欲上干圣听。上曰：「何事？」布曰：「吕大防、刘挚初贬淮南、湖北，至昨来明堂赦，方逾年，故有不得迁□指挥。今皆在岭表恶地，与前日不同，今以天变肆赦，谓宜稍徙近地，足以感召和气。」上笑曰：「刘挚等安可徙！」布曰：「臣所见如此，更在陛下裁择。编刺配隶罪人，亦分广南与远恶处为两等，若稍徙之于端、康、英、连之界，亦是岭表，似亦未为过。」上极难之。又云盖自今春以来，三省数陈司马光等有倾摇之意。又言范祖禹、刘安世欲加恶于上，皆有奸心，浸润日久。上询之禁中，亦以为有此迹，故皆痛贬。既而又贬王珪、高士英，三省之言，寖及宣仁矣。
　　又蔡渭缴文及甫书，言挚有司马昭之心，乃及甫得之于父，其事愈可信。而邢恕尝为布言：「方王珪含糊之时，确、惇因恕以通语言，力主定策之议。及惇将去，韩缜亦已不安位，恐光等遂有倾摇之意，恕遂共谋说吕公着，引文彦博辈以保佑主上【四】。既而彦博来，挚及王岩叟等力攻之，虽不能夺，然终以平章重事处之，实夺其权也。彦博既去，及甫以书抵恕云云。」及甫既就究问，所言皆与恕言同，盖恕等欲假此以明保佑之功，而多方引及甫等以为质证。及甫又以彦博不为元佑之人所与，欲以此解纷，故其言不得不同尔。上尝宣谕西府，以及甫等所言为可信。又云惇亦曾以书招彦博，殆与恕所言检合，然则挚等何可有望于□贷也！布又曰：「惇又尝语布以王岩叟曾白太母：『上有过恶，当宣谕大臣。』」布曰：「诚有此，则怀废立之意明矣，然不知此语何从得之？」惇但曰：「人皆知之。」（布尔日录先称吕大防等，后乃云刘挚等，按四月十六日，大防卒，七月二日已有诏大防归葬，此犹言大防等，误也。若指刘挚等则可，挚以十二月三日卒，今改作刘挚。谏官、殿中，皆止一人，谏官郭知章，绍圣三年六月为左司谏，四年十二月改工侍；殿中陈次升，绍圣二年十一月为殿中，四年十二月迁司谏。）
　　乙丑，广南东路转运副使傅燮为司农少卿。西上合门副使苗履为鄜延路都监。
　　权殿中侍御史蔡蹈言：「臣伏见近降除命，以朝请大夫朱彦博为江淮、荆浙、福建、广南路提点坑冶铸钱事。臣谨按，彦博天资倾邪，习尚狡诈，喜争好讼，中伤善良，莅官所至，遗害民吏。元丰年曾任江西监司，苏辙在其部内，辙尝以事被朝廷廉按，彦博力为掩护，竟以幸免。辙既得志，彦博倚以为助，故其知虔州日，欲以巧计中伤提刑李阅，因阅至虔州，彦博令属县差水手等牵挽其船，既而奏阅违法差水手，并令弓手勾集耆壮土兵等。及置狱推劾，觽证其妄，三问不承，理当追摄，而彦博拒抗不赴，致干照人枉在刑禁，淹延半年。狱官具奏，而朝廷指挥亦止取干证人为定，便行断放，终不能屈致彦博。而提刑李阅乃按发之官，曾无片言未实，而一切罢任。若非彦博倚辙以为助，而辙务报私恩，则朝廷议法不公，未应如此其甚也，天下士大夫闻之，靡不扼腕。
　　臣再详彦博承诏守土，尚敢陵蔑监司，今使之自列监司，则所属官吏将不胜其害也。臣今所论，一事而已，若其在官贪污，奸诈无耻，不可悉数。在廷之臣无不知之。提点之职，实关诸路，况今坑冶多事，必得向公奉法、洁廉详敏之人乃能举职，付之彦博，未协觽论，臣愚欲望断自严衷，追寝已行之命，别求吉士，天下幸甚！」诏以彦博知虢州。蹈又再列彦博罪状，乞送吏部与合入差遣，不听。（旧录删取蹈章，今合载其第一奏，仍附注旧录于后：权殿中侍御史蔡蹈言：「新除江淮等路提点坑冶铸钱事朱彦博，天资倾邪，习尚狡诈，喜争好讼，中伤善良，騳官所至，遗害民吏。提点之职，实关诸路，付之彦博，未协觽论。」诏以彦博知虢州。蹈又再言之，乞送吏部与合入差遣，不报。十月五日，吕公雅之以新提钱改齐州，或彦博寻别与差遣，但实录不详耳。）
　　丙寅，权工部侍郎王宗望为集贤殿修撰、权知郓州。
　　翰林学士承旨蔡京等奉诏究文及甫事，已见次第，缘事涉不顺，及甫止闻其父言，别无他人证验，欲望别差官赴所同行审问。诏蹇序辰审问，仍差入内内侍省近上使臣一员同往。（八月十六日，元符元年二月三日。四月十七日。三月四日。七月九日。）
　　诏自今强盗并持仗厢军、禁军逃亡捕获之人，亦依地里配行。（新削。）
　　丁卯，三省言：「兵部侍郎黄裳言，今九域志所载甚略，愿诏职方取四方州郡山川、风俗、民事、地物、古迹之类，讲求其详，集为一书，以备九域志之阙。」诏秘书省录山海经等，送职方收藏，以备检阅。
　　戊辰，监察御史邓裴【五】言：「大理寺勘到大学士苏天民受财代高茂补说，窃以代笔传义，货赂公行，败坏士风，世所憎恶【六】，朝廷严刑重赏，必期禁绝。而天民等乃敢干宪典，无所畏惮。若缘恩霈原免，恐后来无以惩戒，乞重加编管【七】，会赦不免，则庶几此风可以变革。」诏大理寺体察结勘，具案闻奏。
　　是日，彗消散不见。
　　吏部尚书兼侍读邢恕进读五朝宝训，至仁宗尝谕辅臣，其大旨以谓人君当修举政事，至于日月薄蚀，星辰变见，为不足虑。恕因白上：「此仁宗一时之言，不知圣意以为何如？」上曰：「莫也不得。」恕即曰：「陛下圣训及此，乃宗社苍生之福。若谓政事修，则星辰变见不足虑，则自古及今，人主孰肯自谓不修政事者？如此，则天变遂废矣。」上曰：「会得。」恕退，又上疏，推言「人主所以事天，犹子之事父，则天亦佑助之。正如父之视子。」凡数千言，上嘉纳焉。（恕言不得其时，附见彗灭后。）
　　己巳，观文殿大学士、左光禄大夫、中太一宫使苏颂上表乞致仕，诏颂为太子少师，依旧观文殿大学士致仕。（蔡兴宗云：前宰相致仕，官至仆射者，进位三师、三公。官至尚书者，除太子太傅。丞郎除太子太保，优恩例除太子太师。章惇用事，遂以私意废旧典。颂前宰相致仕，仍除东宫三少，近时尚遵用之。）
　　庚午，大理寺言：「京城内外，诈称官遣追捕人而殴缚取财物，以不持仗强盗论至死者减一等，流罪皆配千里，徒罪皆配五百里。即所辖地分若合干人受计会而知情者与同罪【八】。」从之。
　　辛未，诏供备库副使刘永安令吏部添差扬州都监。永安以先朝随龙人有请，故有是命。
　　壬申，髃臣上表请御正殿，复常膳。诏答不允，表三上，乃允之。（丁丑，乃御殿、复膳。）
　　鄜延路经略使吕惠卿言杏子河新寨修筑毕工，诏以平戎寨为名，遣内臣押赐惠卿以下银合茶药。仍诏诸路「妄动当从军法」。唯泾原后石门、九羊谷及熙河颠耳关以通接泾原边面如有利可乘，即听进筑。
　　初，辅臣同呈：「鄜延走马利珣奏吕惠卿遣王愍等出塞，于杏子河进筑，取九月二十日下手【九】。」上深讶之。曾布曰：「果然，乃永乐事也！」章惇曰：「或但扬虚声，果然，则败矣。」布曰：「珣奏甚详。」上亦曰：「必是已作。」布曰：「如此则天夺其魄。」遂降诏诘问，是月甲寅也。
　　后四日，利珣又奏：「杏子河已进筑，闻更欲于第五第六将地分进筑新寨。自今春以来，士卒劳苦，及贼方点集，乞候来春兴工。」上深讶之。曰：「如此必败事。」布因极陈：「边事未可轻动，今来已开拓疆境，如平夏、灵平一带，篱落未周，则后石门、九羊谷理须进筑，今冬或来春，必须为之。其它于利害无所系，须且休息。其次则通熙河、泾原两路边防，利害不细，亦可渐次经营，为收敛计。如卓啰去金城百二十里，欲泝黄河运粮至斫龙，然后度河讨定卓啰及盖朱城一带部族，中间有黄河，两岸皆石崖无车路处。苗履云不可开凿，而锺传遣张照踏逐，云可以簇钉桩橛牵舟，又云有车路可行。昨平夏城去边界三十余里，用太平车数千，小车万两及驼马牛驴般运一日，才能足一日之费。今道路险远如此，水路既不可行，陆运还有尔许车乘否？兼卓啰、盖朱，锺传自未知可攻可守，如此是行险以冀幸万一，恐未可为。」上曰：「谁令如此为之？但降指挥，主帅妄动败事，当行军法，则必不敢。」再对，上又及卓啰事，曰：「此乃章惇以私书令锺传如此经营，朝廷元无此指挥，岂得稳便？但戒以必行军法，朕亦当以御前指挥戒之。」
　　先是，杏子河之役，上已问：「莫是章惇令吕惠卿为之否？」布曰：「惇有简与臣，云『此必是惠卿失心。』又与惠卿书云：『永乐之事，可为寒心！前鉴不远，不知何以如此仓猝也。』并以示臣，封讫入密院递，以此观之，恐非惇意。」上颔之。于是，惠卿奏进筑毕，上既赐名，即降是诏。已而惠卿（此下有缺。）自是杏子河进筑，无违戾朝旨。曾布曰：「惠卿于防秋之际进筑，幸而不败，遂自以为得计。觽皆言此举诚可忧，若素计知其无虞，何不先奏？」上亦以为然。唯章惇颇为之挥解。（曾布尔日录在九月甲申，今附见。六月十六日戊戌、七月二十八日戊寅可参考。）
　　始，惠卿进筑杏子河，工方兴，而枢密院谓当西贼点集，未知所向之际，五寨兴役，深虑败事。朝旨下惠卿，决保万全无虞，方得举动。惠卿乃言：「臣详方秋月戎马肥壮，点集未知所向之际，不可以进筑，尤不可以深入讨虏。然本路所以有宥州努孔密垒、杏子河之投首，盖诸路探报，多言虏人并兵欲寇泾原，及本路会到缘边将兵，缓急精锐可以会合者，步骑一万一千七百七十三人，散屯险阻，则深入奔冲，有勾呼不至之忧；聚扼要冲，则分兵抄掠，有策应不及之患。而城寨守兵，少者乃至二三百人，已尝条列上闻。与诸将会议，万一为其并兵所先，未有全计可为者。兵法虚而示之实，实而示之虚，弱而示之强，强而示之弱。本路战守之兵如此，不可谓之强实，则难为藏形匿声，示以弱虚，而致其来。所以乘其秋月恃人马方壮，集点未知所向，谓我不敢举动之时，深入其屯守之间，而破其州郡、族帐，又筑其要害之地，以示我有强实，庶几以伐其并兵之谋。皆自率狂瞽，谓宜如此，即非诸将贪功，敢有擅为者。兼泾原虽有聚兵，而西贼非有数倍之觽，必不敢出。然以寡敌觽，亦兵家之所难，万一彼或得志，则本路之忧，犹未艾也。臣所以当其方集之时，而为宥州努孔密垒、杏子河之举，非特为本路谋，亦以分泾原之敌。分泾原之敌，乃所以为本路谋也。又杏子河正与乌延口等处密迩，若似此进筑一两处，则夏宥之人俱无所耕牧，当自来归。」杏子城围一千七百余步，为工十二万有奇，十二日而城。惠卿自谓兴举神速，未有如此。
　　癸酉，诣中太一宫，为民祈福烧香。
　　户部言：「诸军时暂差出，特给口食米豆，不得以别色斛斗充折。如愿请见钱者，据在市新米实价支给，其家粮更不许分擘。」从之。（新削。）
　　丙子，彰信军节度使、济隐郡王宗景复开府仪同三司。
　　丁丑，御殿、复膳。
　　四方馆使、成州团练使王湛为引进使、诚州团练使【一○】；东上合门使、威州团练使王文振领雄州防御使；皇城使、昌州刺史秦贵领果州团练使；皇城使、知德顺军姚雄为东上合门使、领秦州刺史；文思使、权知原州姚古为西上合门使、领威州刺史。以泾原路进筑平夏城、灵平寨，斗敌得功也。（平夏城、灵平寨赐名，在四月二十日。）
　　侍御史董敦逸言：「考功郎中方泽新除大理寺少卿，议论如沸。盖泽向由常调滥入省曹，近迁考功才数十日，今又有此命，不惟资浅望轻，非厚德之士，不称其任，兼先帝时，常提举差役事，以其不职【一一】，送审官东院。乞追新命，以协公议。」诏泽仍旧为考功郎中。曾布谓章惇曰：「罢泽甚善【一二】。」惇曰：「泽反复，何可保也。」（泽除大理少卿在二十一日，今并书。）
　　刑部言：「原州勘到，皇城使、诚州防御使折可适，泾原路进筑，充同统制官，听王文振节制，可适擅遣文思副使曲充作先锋，继领人马追贼，失一百三十三人，获一百六十级。勘官通判、朝请郎李之仪根勘卤莽。都总领通远军蕃兵辛叔献照应折可适等，轻易出寨，致亡失士马。熙河路同统制官苗履增差人骑，致伤折数多。」诏以两经赦宥，可适、叔献特追诸司副使已上官，勒停，候合□日□见存官外，更不用□法。曲充特降两官。李之仪特差替。苗履，依赦合□四方馆使、吉州防御使，以功补过，通□，转四方馆使、遥郡团练使，升本路钤辖经略使。章楶为失点检，结勘折可适不当，特罚金二十斤。（可适兵败事，在四月十一日甲午。）
　　初，折可适兵败，包诚等皆未知存亡，上深讶之。章惇白上：「可适便当行法。」曾布曰：「须且□贷。」上曰：「此岂可□？」惇曰：「当编配。」布曰：「臣所谓□，正谓贷其死尔。」惇曰：「与配牢城，却令本路效用。」布曰：「朝廷自当行法，若本路乞留，即可听。」上深然之。曰：「卿等当以书谕帅臣尔。」（布录四月壬辰事。）后两日，上知包诚等皆没，深惜之。即曰：「可适可斩。」惇曰：「欲且置之□上。」上曰：「体问得亦未是大段得力将官。」布曰：「虽如此，然死者不可复生，且置之□上，勿留效用可也。」上未甚然之。布曰：「俟案到取旨。」前此，布以简白惇，云：「存宝之事可鉴，勿使后悔。」惇许以□上，故有是语。
　　已而苗履言：「弓箭手指挥云成赍权将官战殁王道两箭，称可适误熙河人马入西界，却自遁归。」惇及黄履皆曰：「可适情重可斩。」布曰：「可适得功先归，王道等自深入取败，恐未足以重可适之罪。」上曰：「斩之亦不足惜。」布曰：「却不问足与不足惜，行法不可不当，一死不可复生。兼祖宗以来重惜人命，恐未可必诛。」上曰：「只为丧失人命。」布曰：「臣自闻包诚等陷没，累日寝食不安。然论可适之罪，不敢草草。」惇曰：「不须问其它，只违节制自可斩。」布曰：「若如此，即昨日便当以为可斩。若因云成一言，加重其罪，则未见其可。」上又顾同列云：「斩之不害。」觽皆唯唯。惇执论如初，而履以为情重，布曰：「云成之言，未可轻信，俟勘到取旨。」上曰：「章楶不即斩可适，而令取勘，便欲平反，想必不肯如此勘。」布再对，又与林希陈可适情有可疑，未可必诛，反复甚久，上颇释然。（此见布录甲午、乙未，四月。）
　　及泾原勘到可适案，乃王文振遣行，无违节制罪。惇恶其轻，欲再置狱重勘。（此见六月布录戊戌。）布争以为不可。惇甚忿曰：「如此，即师行更无纪律矣。」布曰：「祖宗以来，凡所起诏狱，未尝得情，盖以在上者意有所偏，故狱多不直。今再劾可适无他，但嫌轻尔。如此，则勘官务一切加重而已。」及三省对，惇白上：「泾原勘可适太轻，未欲别置狱。」上曰：「置狱不妨。」布再对，因及此事。上曰：「再勘莫不妨，此乃章楶庇之。」布曰：「事或有此，然再勘但嫌轻尔，再勘必加重，还可信否？可适不违节制，有证左甚明，如此却恐失实。臣适与惇言，不须再勘。可适为统制官，见熙河兵将深入，身自退而不追还，以致彼覆没，自可重行，胜于变狱词以就法。」上曰：「不勘如何坐罪？」布曰：「此罪状甚明，不须再勘。」上颔之。布退，又致简晓惇，曰：「今日之事，保全新疆最为急务，乃于防秋之际起狱，将佐皆追逮，则丧气解体，边事殆矣。」惇亦从之，（布录六月己亥。）遂同呈可适案欲酌情断罪。而惇终以为轻，乃曰：「密院疏案中不圆事故明白，然终恐可适不伏，兼朝廷舍案而用看详断罪，恐不可以为法。」觽皆曰：「事状甚明，只如此断亦简便。」上与惇意素欲重可适罪，颇难之。布曰：「如章惇之论极好，朝廷舍狱案不用，而以政府看详轻重，出入人罪，诚不可启此风。然方防秋之际，岂可起狱？兼密院看详说如此，即再勘官不过依此结案而已，恐无补于事。」惇欲且送陇州知在，候过防秋再勘。布曰：「如此愈淹延之不便，若恐可适不伏，即差官取问可适，结伏罪状。如不伏，即再勘未晚也。」遂差大理正许公孙、开封府司录曹调，就原州取问可适，圆结公案闻奏，而有此命。（结案闻奏，布录在七月己未、庚申。）寻从章楶请，留可适泾原效用，准备使唤。（留为暛用，准备使唤，在十月二十一日辛丑。今并书，不别出。章綡编其父楶奏议，其营救篇□楶救可适事，今附此。楶奏太繁，更不录。「章楶初会泾原、熙河、秦凤师，往葫芦河川，约束诸将曰：「贼兵在环庆四路之近，相度前去掩击，不得辄过百里。」诸将意皆欲远追穷讨，谓先公曰：『自元丰以来，问罪西夏，曷曾萃四路士马于一道，今乃得之，兵力盛大如此，何向不挠？何为不成？愿先攻取而后版筑。』先公不以为是，及此约束之行，熙河主将苗履进曰：『掩击贼寇而拘以百里，不大蹙乎？愿更令曰百里内外。』先公笑谓之曰：『如所言，即远走兴、灵，亦在百里外矣。』臱忸而去。然诸君远讨之意犹在也。军行五六日后，可适使人白统制官，云慕化逢贼，乞以兵援。报未至，与曲充出师。统制官徐又调发熙河千骑，亦云照应慕化，而苗履辄发二千骑。其往也，与泾原之师行不相遇，战不相须。可适、充逢贼鏖斗，杀获相当而还，熙河遂大耱。履等惧擅兴千骑之罪，乃移祸可适，令战士云成，伪言所陷将王道遣诣幕府，持四矢为信，曰：『道逢可适，趣熙河人马接战，比贼兵觽至【一三】，而可适军则遁归，因是败北。』其实熙河兵元不与相接，贪功直前，又昧于道路，风尘蔽日，自坠没烟后峡崖谷而死。先公料知诸将之情，他路将士不欲穷治，但罪可适首事，罢其兵柄，押赴原州，委官鞫治，意其词所连逮，事当自正。朝廷以熙河将士陷没，方深悼惜，无所归罪，而丞相申公闻云成语，则大怒先公不即军中斩可适，以为无将帅略，有老姥态。书四五反，又教以杀所爱将，当垂涕泣以示恩，杀之以行法。屡言于后堂，必斩可适然后可以督励将士。秋，遂制遣官结正其事。先公知必深文，微为辨白。既久，又乞不再行鞫治，以私书历抵政府，明其诬、荐其才。此论决也，幸得保全其首领，止于削夺而已。复剡奏愿留泾原用之。明年，遂俘二酋，立大功。言近世名将者稽焉。」）
　　章楶奏：昨进筑平夏城、灵平寨，所有首先与臣议论并应副粮草等官，逐路主将、两将、两城寨提举官，并系功效显著，宣力尤多，乞优赐推恩。诏：「等第转官，循资减年，升擢差遣，进士特与假承务郎，不理选限。内皇城使已上转官减年人，回授与有官儿男。如未有人食禄，候有官日施行。减年人令所属出给公据，年限不同者，依条比折。」（布录云：平夏、灵平赏功，受赏者八十余人，而熙河将佐未与焉。）
　　戊寅，吏部侍郎叶祖洽等言：「伏见侍郎左选，准元丰朝旨，类姓置簿。左右选理宜一体，而右选独无，亦乞置簿拘辖功过。」从之。
　　己卯，婉仪刘氏进位贤妃。
　　枢密院言：「禁军将校、军头、十将应转补者，委当职官体量，依监禁军法。如无病及弓弩及等、枪牌习熟者，并特与转补。有病或精神销□若年及，或转补后曾犯罪赃情重者，并隔下。禁军长行犯杖罪若徒配，或升军分而无过者，并听排连。」从之。（旧本特详，今从新本。）
　　是月，上以星变，屡戒大臣以修政事，又下诏求直言。曾布因奏事白上：「狂狷之人，虽不求言，无所不道，其间狂妄者固多，今诏求直言，则有识之士或有所陈，望陛下省览。然则间有奸言，亦不可不察。闻林希言方天若者，登舟欲行，闻诏复留上书。其所陈不过更欲诛戮元佑之人，且欲埽除邪党异论者。既而闻林自果有此论，而御史邓棐遂以此应诏，以埽除异意之人，足以应除旧布新之象。棐乃卞党，京所荐焉，其言多类此。」林希因进曰：「陛下寅畏如此，未知大臣能奉行圣意否？」上遽曰：「不畏天变，岂非章惇？」比来上每以惇论边事为不然，且病其多大言，无谨戒之意。惇尝奏：「公孙路有书来言，区区志在灭贼。」上深不然之，谓布等曰：「贼何可灭也？」布曰：「臣素曾开陈【一四】，以谓敌未可轻。今秋或未举动，亦未可便以为困弱，或有深谋未可测。兼朝廷所开拓进筑之地，不过近边数十里，未有以得其要领，何可保能得贼也！如鄜延进筑四城寨，但与绥德寨开东西相直尔，于羌人未见有所深害。兼民力已疲，士卒劳敝，圣意每以为戒，真当如此。」上亦深以为然。（林自时为正字，十一月十一日着佐。）
　　奉议郎、权通判通远军李深上书曰：
　　臣近准诏书，以仲秋之夕，彗出西方，推原经典，并为大异。应中外臣僚，并许直言朝廷阙失。诏下之日，匹夫匹妇，莫不相庆，皆谓太平之业，指日可见也。臣天资朴拙，学术浅陋，虽奔走数千里之外，而寤寐不忘魏阙之下，爱君之义，不敢嘿嘿，谨献愚忠，上冒斧钺，伏惟陛下赦其万死。臣伏观陛下亲政以来，于今五年，夙夜翼翼，惟欲寡过，而上天犹以变异警告陛下，臣于此见天爱陛下之德，欲保定安乐之，无所不至也。变异之见，今未累日，陛下发德音，下明诏，戒边臣勿许妄作，申饬中外不讳直言，损膳辍燕，避殿肆赦，臣于此见陛下畏天之威，而恐惧修省，无所不至也。天人相与如此，则灾异之来，将一变而为祥理矣。六事克己，比迹成汤，反风起木，继美成王。天下幸甚！天下幸甚！纵观自古贤智之君下诏求言，而小大之臣能自献其直者，不为不多，然人君能虚以受之者为难耳。虚以受之虽难，而果以行之，为尤难也。陛下圣诏曰：「朕将亲览，虚心以改。」则远过百王之上，臣岂敢自爱其身，顾其子孙，而不为陛下尽言之耶？
　　臣闻干为君，坤为臣，君为阳，臣为阴，日者，太阳也，故为人君之象。星则丽乎阴者也，故为人臣之象。今妖星示变，为阴盛之灾，臣恐天所以警陛下者，不在四海万里之远，而在陛下左右前后也。臣窃揆当今之阙失，莫大于主道太柔，而臣道太盛，陛下柄用大臣，委信仰成，未尝疑贰，爱臣之仁，至矣尽矣。驭臣之义，似未施也。今天下人材不乏，皆愿自效犬马，以佐圣时，然或闻陛下欲进一二人，而近臣所不喜而忌之者，必再三沮抑，使不得进而后已。陛下欲退一二人，而近臣所喜而私之者，必左右卫护，使无所损而后已。人有好谄佞，善诡随，朝夕奔走于近臣之门者，虽迂下，必进之。士有特立独行，正直不回，簄于请谒者，虽觽所推服，必退之。陛下视诸臣无有簄戚，不作好恶，而近臣亲党布满要路，快意于恩仇，私用其喜怒，如入无人之境，天下愤闷扼腕，噤不敢言。臣请薄陈事实之一二，愿陛下择之。
　　臣窃谓陛下广览兼听，欲闻所未闻者，惟用台谏，立风宪之地，为耳目之官尔。祖宗故事，凡进退言事官，虽执政不得与闻，盖以杜绝台谏私于宰执也。比年蔡卞已执政，乃使其兄蔡京得荐台官，既被其兄之荐者，能不私其弟乎？况尝闻陛下命黄履、蔡京各荐可充御史者三人，而履所荐者二人，不召一人，虽召亦为监司而已。（正月十七日，命履、京荐各一人及林希。）京之所荐三人皆召对，而二为御史，一为监司，四方瞻望，愿登蔡氏之门者，惟恐不及。然则执政过恶，陛下安得闻之乎？陛下遣监司按察诸路，欲知下民之疾苦，官吏之美恶，虽远方万里，如在目前，无不知者，故着令，应职相统摄，及事之相干者，必使避亲，盖欲监司与所部无蔽欺也。今章楶为泾原帅，乃用其貋刘何摄事，又使之专应副泾原军须，前日进筑平夏城，为贼所抄，而奏报不到朝廷，则他可知矣。然则帅臣之乖谬，或军须之乏绝，陛下安得闻之乎？
　　陛下赏功罚罪，进退髃臣，以劝沮天下，宜无毫厘失实也，然今之边帅，如鄜延以一路兵势，一路民力，准筑三城，而每赏不过于进官一等而已。泾原章楶以四路兵势，三路民力，亡失甚觽，纔筑安西城一寨，而所与赏典，则官自朝散而迁朝议，职自修撰而加密直，陛下于鄜延何薄？于泾原何厚？无乃以章楶为宰相章惇之兄而固优之乎？陛下分命监司应副诸路刍粟，如邵龠□虒于鄜延，则亲临飞挽，至其功成，赏不过一官而已。（五月十八日。）张询于熙河，泰然安枕，未尝一至沿边，而金城之赏【一五】，乃自权发遣运副，一进而为都转运使，又加秘阁之直，（四月十一日。）陛下于鄜延何疏？而于熙河何亲？无乃以张询为宰相章惇之妹夫而特异之乎！此陛下赏功之失也。陛下鼓舞人物，厉之以名，引之以美，是谓日新之政也。故文臣之美名，以两制为荣，武臣之美名，以横行为荣。冠儒冠者，必有大学术，或大才能，尝为侍从之官，或边帅发运使副累年者，乃可得两制。列武弁者，必有大功劳，或大资望，为朝廷所亲信者，乃可谓横行。臣比见吕嘉问移发运，（正月十九日。）未数月，不缘奏计登对，不缘六曹贰卿，遂除待制。（五月十五日。）天下皆谓，嘉问之子娶王雱之女，蔡卞娶王雱之妹，又嘉问、蔡卞结为死党久矣，去年无故出户部郎何婉者，蔡卞为嘉问报仇也。臣不知嘉问之骤为两制，果出陛下圣意乎？臣又见张赴近自左藏库副使不因赏功，又无他长，遂以合门副使为雄州帅，天下皆谓张赴乃章惇之妻弟，元丰末，以章惇执政，因得稍进，比自章惇入相，未三载间，差遣屡易，莫非要郡与兵权也。臣不知张赴之超为横行边帅，果出陛下圣意乎？（八月十九日。）章惇为小官，有李参者，尝荐惇，今参之子孙李冲、李延嗣悉为监司。李冲先以不职罢，今遽除河北运判，李延嗣方在监当中，遂除淮东提举官，此人人知章惇之报私恩也。蔡卞为安石貋，有邓绾者，荐卞于先帝，欲以媚安石，先帝察其邪慝，怒而逐之，德音指为奸回，天下至今传诵。今绾之子洵仁、洵武同时召对，一为校书郎，一为提举官，洵武又兼为修史检讨，此人人知蔡卞之报私恩也。
　　臣恭惟陛下騳政之始，内修政事，外攘远城，天下之幸，莫大于此。陛下复行免役，本以□民，而取于民者不轻。陛下留神安边，本以养民，而害于民者先至。原其所以然者，以用蔡京为详定，用章楶为帅臣，为不得不然也。何哉？蔡京于帘帏听政之初，实知开封府事，方朝廷更改雇役，蔡京即奉行差法，为天下倡。是时，章惇札子所谓祥符县役人一千一百余人，不数日间，申差拨了当者，实蔡京主其事也。然则如京者，其可使之详定乎？故役书未下之际，京乃独入札子，乞人额雇直，并依元丰，庶以掩昔日之故。又阴造诬言，谓同列兼行差法，议论纷纭，稽期迁令，语言失当，为天下笑。及役书颁行，陛下虽诏诸路，许条析利害，上于朝廷，而蔡京之力能进退监司，孰敢犯彼之怒乎？此所以役法未全，而上违陛下本意也。章楶于元佑中为陕西转运使，当鄜延弃米脂、浮图二寨之时，楶于绥德城召诸将佐，置酒高会，作乐相庆。又上表称贺，以弃地为盛事，进为庆州帅，遇贼兵侵犯而措置乖方，杀掠人民，不可胜计，朝廷遣使按验，事迹甚明。然则今如楶者，其可使之为帅乎？故楶比赴渭州方半月间，遽请进筑，庶以赎前日之罪，又奏辟赵□之子为干当公事官，欲以钳其口。仓卒无备，上烦朝廷起环庆、秦凤、熙河、泾原四路军马以为防托【一六】，又驱熙河、秦凤、泾原三路车乘、人夫以充漕运，辇置百物，劳费万端，而中道复止，本路园林坟墓，斩伐无算，而终亦不用。老幼嗟怨，篃满道路，兵夫死亡，将佐陷没，妇子哭泣，其声相闻。今岁雍、华一不丰而农民流离未易安集者，特以泾原进筑，劳民动觽，邻路畏其追骚之相及，未敢复业耳！此所以边事未息，而上贻陛下深忧也。蔡京为役法之罪人，章楶为边防之罪人，天下共知，朝野共怒，而人不敢言者，特以京为蔡卞之兄，楶为章惇之兄，孰肯言之以取祸乎？谏诤之臣，自上官均、孙谔以言事补外之后，敢论近臣者，必亦鲜矣。
　　臣闻觽贤和于朝，则万物和于野，九官济济，为尧、舜之盛，今大臣论事于黼座之前，有至喧辩不已，时于政事堂中，或以恶语相侵，陛下未加诛责，固为大度包函，然朝廷纪纲不肃，为之柰何？宰执各有心，则岂能同寅协恭，以图国事，天下瞻仰，谓如何耶？孔子曰：「天下有道，则礼乐征伐自天子出。」比年边陲举事，乃征伐之大事也，陛下不自专可乎？论边臣之要、兵权之要，则河北莫如雄州，陕西莫如泾原、熙河，今雄州用宰臣之妻弟，泾原用宰相之兄，熙河用宰相之妹夫，熙河虽曰权摄，而实领帅事踰年矣。三帅皆宰执之亲，凡有指挥边事，但用私书而已。陛下能不为万世虑乎？祖宗故事有此者乎？一岁之内，春则熙河地震，秋则禁中大灾，又彗出西方，皆阴极之异，陛下不可不虑也。
　　臣前件所陈，特举一二实事，以质于圣听而已。若夫王雱心疾而为馆职，（三年十月三日。）邵材病忘而出知越州，梁之美提点刑狱，（三年四月六日。）周之道为刑部侍郎，（七月十七日。）似此之类，莫非宰相私意，不可以计数，不敢缕述，上□圣览。此皆陛下待遇近臣过于仁柔为所制也。书曰：「惟辟作福，惟辟作威。」孔子曰：「惟名与器，不可以假人。」伏愿陛下上念祖宗积累之艰难，亲收人主威福之大柄，选择正直之贤士，以备谏诤，委任公忠之贤佐，以为赞襄，驾驭英雄，使之乐尽其力，屏斥奸佞，使之无所施其巧。如此，则天地应和，灾害不作，符瑞沓至，年谷屡丰，天文之变，不足患矣。臣又观彗星示变，未踰浃旬，而太阳掩之，遂不复见。陛下如日，人臣如星，陛下自收威福，而损屈大臣之权，使主道日益隆，臣道日益微，则太阳掩妖星之应也。伏惟陛下留意！（刘何，五月六日，以永兴提刑转一官。邵龠□鹿，闰二月十七日，自河北副除陕副，五月六日，以陕副转一官。张询【一七】，二年十月八日，以发运除陕副，四年十一日，除直秘合、陕西都运。吕嘉问，正月十九日，自郓州除发运，五月十五日，除宝制、青州。张赴，八月十九日，除合使、雄州。李仲，闰二月二十一日，以承议除提举开修御河，三月二十四日，改河北运判。李延嗣，四年十二月二十六日，以淮南东路提举常平为成都府路转运判官。邓洵仁，元符元年三月八日，以河东提举改荆南运判。邓洵武，三年五月十四日，以右史为秘少。王雱，二年十月三日，为正字。邵材，八月六日，为刑外。梁子美【一八】，三年四月六日，以湖南提举除广西提刑。周之道，七月十六日，除刑侍。）
　　注　　释
　　【一】提举常平司相度应平合举行事件按宋会要食货六八之四九载此诏，但于「提举常平司」下作「应荒政并举行」。
　　【二】乞比附行饼□代纲法「饼□代」阁本作「馄□代」。
　　【三】臣度无与言者交通之术「术」阁本作「迹」。
　　【四】引文彦博辈以保佑主上「辈」，阁本作「董」，长编纪事本末卷一○七刘文书狱作「冀」。
　　【五】监察御史邓裴按「邓裴」下文作「邓斐」。
　　【六】世所憎恶「憎」原作「增」，据阁本及文义改。
　　【七】乞重加编管「重加」，阁本作「特行」。
　　【八】即所辖地分若合干人受计会而知情者与同罪「分若」原互倒、「干」原作「千」，据阁本改正。
　　【九】取九月二十日下手「二十日」阁本作「二日」。
　　【一○】诚州团练使「诚州」，阁本作「威州」。
　　【一一】以其不职「职」原作「识」，据阁本及宋会要职官六七之二○「坐不知职守」改。
　　【一二】罢泽甚善「善」原作「喜」，据阁本改。
　　【一三】比贼兵觽至「比」原作「此」，据阁本改。
　　【一四】臣素曾开陈「曾」原作「鲁」，据阁本改。
　　【一五】而金城之赏「赏」原作「费」，据阁本及上下文义改。
　　【一六】泾原四路军马以为防托「军马」原互倒，据阁本及参考宋史三二八章楶传改。
　　【一七】张询原作「张珣」，据上文、宋史卷三五○王瞻传及宋会要兵一四之六改。
　　【一八】梁子美上文正文作「梁之美」。
续资治通鉴长编
卷四百九十二
卷四百九十二
　　起讫时间 起哲宗绍圣四年十月尽其月
　　卷　　名 续资治通鉴长编卷四百九十二
　　帝　　号 宋哲宗
　　年　　号 绍圣四年（丁丑，1997）
　　全　　文
　　冬十月辛巳朔，三省言贤妃刘氏乞罢册命，从之。
　　壬午，三省言：「吏部状，元佑中，创拨军大将员阙三百处【一】，赴本部差人，尽系久来败坏纲运，致所差使臣抛失差替，以此无愿就者。乞复元丰旧额，归都官差人。」从之。
　　癸未，诏吏部侍郎安惇、刑部侍郎周之道，同勘开封府见勘御史台知班李奇擅收敕牓，及取合千官吏，具案以闻。蔡卞恶侍御史董敦逸，欲斥逐之，擅收敕牓事连敦逸故也。（十二月五日，敦逸出；收敕牓事，史不了了，曾布尔日录略有之，今附见。布录：十月辛巳朔，许将谓曾布曰：「章惇于敦逸事无所可否，初便欲贬，黄履力解之，故令取问。敦逸遂请对，辨析甚详。蔡卞云，正与时彦欺罔事等，欲遂与监当；黄履又以为未明，遂差安惇、周之道置狱复治。盖比大赦，死罪皆原，独此治之不已，必欲贬敦逸而后已。府官虽锻炼，但云台吏认敦逸意而收之，敦逸未尝有语也，觽莫不扼腕。蔡卞挟去岁不胜之余忿，又妄意纳谄，兼数攻疵三省事，故欲力挤之。九月二十九日己卯，惇与布言及收敕牓事，云千里过当，谓昌衡也。布曰：「能平之甚善，人但以执政恶言者，欲罗织斥逐之尔。」十月二十六日丙午，闻敦逸隔朝参，壬寅，诏狱官对，要知其所陈何如，然三省有用意挤之者，恐终不免，公论惜之，然莫可解也。十一月二十壬子，曾布再对，遂及敦逸事。上云：「折兑公案，欺罔不一。」布云：「敦逸山野，不识忌讳，陛下函容已久，今日干典宪，奈何！然已经大赦，死罪皆原免，若赦后行遣过当，恐中外以为不平，若圣度函容，但薄责可矣。敦逸久在言路，知无不言，忤犯大臣非一，此人在元佑中击二苏，乃觽之所难，今日又忤执政如此，诚不易得。愿陛下更赐裁察，但不至重贬足矣。」是日，二狱官又对，上云：「未知已了否？敦逸生疏，每进呈札子亦草草。」布云：「只为山野，然用心可怜耳。臣于陛下前无所不道，敦逸尤不为蔡卞所悦，陈次升则惇所不喜。敦逸既逐，次升愈孤，愿更赐保庇。」上云：「好！」退以告林希。）
　　监察御史、权殿中侍御史蔡蹈言：「臣等窃见侍御史董敦逸昨缘敕牓事，开封府傅会胥史疑似之辞，欲成诬执，故敦逸愤懑，激切上书自辨。继蒙朝旨制勘，而收藏敕牓之因，于敦逸果无所预。独辨理之辞，出于仓猝，不复追记一时语言，遂成不实，以此得罪，情或可矜。且敦逸官居台贰，而为胥吏诬执，于人情实为难处。引辞自直，及陷乎罪，原其所因，胥吏致之尔。若朝廷以不觉察，加罪敦逸，则虽重行黜责，乃陛下废置髃吏之命也，夫复何辞！如其由胥史致之，则陛下纲纪之地，耳目之官，可不惜哉！臣等窃闻朝夕具狱，议罪之际，伏望圣意原心酌情，稍从□宥。」
　　熙河兰岷路经略司言：「昨泾原防修筑陷殁蕃官宫苑使张绍志，有男索诺木卜凌斡等七人，骐骥使包忠有男萨纳坦等八人，诏索诺卜凌斡赐名续，为右班殿直，余并为三班借职。萨纳坦赐名遵，为三班奉职，余并为三班借职，皆赐以名。
　　御迩英阁，召讲、读官讲诗，读宝训，侍读蔡京，经筵奏事，上曰：「早来卿所读宝训，朕于宫中已详阅两朝实录，其宝训内事，多系实录已载，宝训可不须进读。」京言：「窃见王安石有日录一集，其间皆先帝与安石反复论天下事及熙宁改更法度之意，本末备具，欲乞略行修纂，进读。」上曰：「宫中自有本，朕已详阅数次矣。」（陈瓘尊尧录言，大观末，上封事云：「臣闻绍圣四年，蔡卞荐太学博士薛昂上殿，昂乞罢讲筵读史官书，而专读王安石日录、字说，哲宗怒曰：『朕方稽考前代，以鉴得失，薛昂俗儒妄言，可不黜乎？』尧、舜稽古，高宗多闻，缉熙圣学，可为后法，绍圣大美，此其一也。其一贬常立。」薛昂以何时上殿，当细检。或只附此亦可。元符元年九月十三日，当考。）
　　熙河奏：西蕃来认喀罗谷为己地，又遣人沿河上纸钱，意恐朝廷有经营啅罗之意，故与夏人为唇齿，且意其逼近邈川也。
　　甲申，太府寺言：「除放民户欠负，先将户下欠市易钱除放。如已及五百贯，即其它欠负更不合除放。如无市易欠钱，或除放不及五百贯，即据户下其余欠负，合于五百贯除放。仍先令欠户供通应系本户少欠官钱名数，依此除放。内系别司钱，令所属互相关报、照会，与免会问。如隐匿，致多放官钱者，准盗论。许人告，赏钱一百贯。告所数多，即于三分中理一分充赏，三百贯止。」
　　乙酉，三省言：礼部状，外任宗室应举者，欲乞所属给假赴京取应。从之。如愿从本路取应，亦听。其引试、考校、解额，即依□应条制【二】。
　　诏新江淮等路提点坑冶铸钱吕公雅与知齐州王奎对易其任。
　　公雅初除江淮等路提点坑冶铸钱。（八月十五日，公雅自左朝议知常州，除少府少监，其改提钱，当检月日。又九月十五日朱彦博提钱，可考。）殿中侍御史陈次升言：「臣窃惟先帝立保马之法，以寓兵政，以张国威，法意甚良，年限不迫。京东限十年，又以京西民贫，特限十五年。公雅提举京西路保马公事，急于功赏，督迫烦扰。先帝闻之，急降御前札子云：『访闻本路见欠买马，极苦难得，兼觽既争买，价遂倍贵，至驽之格，亦不减百缗，深恐本司所责之数过多，民间未悉朝廷取效在远之意，遂致如此。』公雅又诬奏，以谓民间易为收买，令每都保先选二十户充主养户，逐都各买马二十疋。韩绛寻具奏陈，保马司催督太急，若逐都各买二十疋，是将十五年之数，作二年半买足，显是违越敕条。朝廷令依元条限，本司犹且督责不已，公雅当时若依元立年限及御前札子指挥，其保马之法，岂为民害乎？以是知先帝缘保马事，负天下之谤者，公雅所致也。今有此进用，则公雅之过不显，何以彰先帝爱民之深，御前札子丁宁如此其切耶？伏愿圣慈追寝公雅新命，以明先帝之德，使四方闻之，不胜幸甚！」不听。次升又言：「公雅敢肆诞谩，使先帝负天下之谤，其罪不容诛。在陛下义不戴天，岂可复用？」卒不听。于是公雅自言母老，有请于朝，因使与奎易任，寻改江南东路刑狱。（改江东提刑在明年正月十一日。）
　　丙戌，三省、枢密院同呈【三】：吕惠卿言「平羌赏薄于安西」，觽皆言安西为诸路进筑之首，故赏差厚，平羌自当差降也。（平羌寨赐名，在三月二十二日。三年十月十七日，赐汝遮城名安西。）惠卿以枢密院废格朝旨，裁抑恩赏，务欲败己事而后止，故具奏本末曰：
　　臣元准朝旨，令相度米脂、细浮图、声塔平、石堡、黑水、塞门之间大里河长城已来，从长择利进筑。虽有指定上件去处，然臣与本路兵将官商议，除石堡在敌境未可进筑外，若择工料稍小者，则莫若已弃城寨有旧趾可因，易为了当。然米脂孤出，僻在一隅，田土沙瘠，未为边戍之要。唯故安远、细浮图、声塔平并据横山，而横山兵马最为强劲，西人所恃以为先锋殿后者。若不修筑，使其住坐如旧，一则奸细易为出入，二则耕牧资贼糇粮。而三寨之中，安远去府城至近，控扼背水，则大川为所当先者。然徐图其次，即非为米脂等寨在生界为难而不敢筑，安远已包汉界为易而先之也。
　　本路人粮马料素号阙乏，椽子材植，元不出产，皆是逐旋计置。而用八九千人保甲，从本府及诸寨般运以入生界，往返数转，极为劳苦，仅能足备，即无熙河、泾原饱足之粮草，素具之材植，与其驼畜车乘，可以一起随军般运而去也。所用东土兵才三万以来，而工役防拓，皆出于此，即无熙河、泾原团结招置专备工役之厢军，与会合三四路步骑之战兵也。而安远北有油平、塞门，川东有黑牛，川西有张都衙、波罗谷，三面皆是贼来大路，可以出安远之南。若兴举不神速，先为彼所觉，只会合侧近左厢石、宥、韦州防拓人马三五万人出吾前，与我工役防拓之兵相持，而选轻骑由两防出吾后，遂散般运之保甲，我粮道不通，非徒进筑不成，虽欲旋归，必至狼狈矣。
　　臣所以会集将士，首谕以主上忧边，当与诸路协力进筑，夺其耕牧，以困西人之意。又诱之以已得指挥，比类安西推恩之赏；威之以功役未了，闻敌畏怯，辄议班师之刑令。其身先士卒，多方劝激，使人忘劳而速成就。故将吏人人自效，至于出私银彩以劝士卒，而本司又继以赏劳，故士卒自鸡鸣入役，至暮而止，其不及者，往往补之以夜。一日之役，几及两工，而不以为劳。虽防拓马军更番助役，而候望之人入生界百里，日夜往来探伺伏截，所筑工料虽号十五余万，然比之平时工役，其实不啻也。朝廷但见本路不先米脂、浮图，而先安远，必谓择其易者而为之，故枢密院札子有「安远在汉界内，而安疆在生界」之说。盖未知本路所以进筑先后之意，与其控扼险要当如此也。既以安远为易筑，又见其速成，所以未知将吏之劳苦也。今但乞以本路之粮草、木植、人夫、脚乘，比诸路之粮草、木植、人夫、脚乘，则计置应副催促般运者之劳可知也。以本路之正兵、厢军，比诸路之正兵、厢军，则工役防拓者之劳可知也。以本路所筑之城围大小、高下，入生界地里远近，比诸路新筑之城围大小、高下，入生界地里远近，则其利害难易又可知也。奈何推赏乃薄于安西耶？
　　然本路所筑一城，止成于两月之间，而往来休息在内，似乎太速，此朝廷不得不议，而枢密院札子见浮图工料，虑其不可御敌，而令本司保明，又令复进筑，奏听朝廷，是疑其贪功，欲速成就灭裂也。缘进筑机便得失，只在旬日之间，虽安远已成，然去大里河尚五十余里，若不筑浮图、声塔，山界耕牧之人，犹未肯远遁。方当敌人东西奔命之时，实为难得之机会，臣所以不惮将士之劳苦，而使之继筑。而将士亦喻臣之意，不敢辞其劳，而为朝廷成之。若稍迁延，则已不可兴举矣。以安远之劳观之，则浮图、声塔百物未备，其劳又可知也。而此三寨皆据其险要、膏腴之地，乃敌人之所必争，则虽务神速，而所以待敌者，惟有过虑，岂敢灭裂哉？
　　今城围之高广，地利之险易，疆封之远近，皆可遣官按而知之，固不待于臣言也。窃惟朝廷令臣待罪于此，今亲见将吏劳苦如前，而所酬赏，止于减一年二年三年磨勘，支绢止于十匹五匹三匹，而又更减半，不复依先降比类安西城推恩指挥，不惟一方之人谓朝廷赏罚不信，抑恐将吏谓在于本路有所厚薄，无功则罚独重，有功则赏不行，观望解体，缓急不肯为用。万一因此败事，在臣一身固不足惜，而边境安危，实系于此。臣是以不敢不言。
　　因上疏请除内地一郡，以免怒敌致寇。复七上札子求领宫观，皆不许。（此据惠卿家传，不得其时，附见惠卿言平羌赏薄于安西后，更徐考之。正月二十六日，二月二十三日，三月二十七日可考。）
　　丁亥，户部言：乞今后官员分辖衣赐在京请领者【四】，除三路许全留，余路分并不过半。从之。
　　枢密院言：宗室诸司副使以上，该选将副人资任稍深者，许差非节度州钤辖及双员处都阙；无双员处，即与添差。从之。（布录云：宗子既不得为将官，资任虽深而无进擢，故有是命。）
  </div>
  <div class="pagination">
   <a href="续资治通鉴长编_page575.html">
    上一页
   </a>
   <span>
    ...
   </span>
   <a href="续资治通鉴长编_page571.html">
    571
   </a>
   <a href="续资治通鉴长编_page572.html">
    572
   </a>
   <a href="续资治通鉴长编_page573.html">
    573
   </a>
   <a href="续资治通鉴长编_page574.html">
    574
   </a>
   <a href="续资治通鉴长编_page575.html">
    575
   </a>
   <span class="current-page">
    576
   </span>
   <a href="续资治通鉴长编_page577.html">
    577
   </a>
   <a href="续资治通鉴长编_page578.html">
    578
   </a>
   <a href="续资治通鉴长编_page579.html">
    579
   </a>
   <a href="续资治通鉴长编_page580.html">
    580
   </a>
   <a href="续资治通鉴长编_page581.html">
    581
   </a>
   <span>
    ...
   </span>
   <a href="续资治通鉴长编_page577.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
