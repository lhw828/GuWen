<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 35 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 35 页/共 59 页
  </h1>
  <div class="content">
   又：建徽猷阁，藏《哲宗御集》。案：岳珂《愧郯录》卷十四，二月十三日，《宋史·本纪》甲午日，因置学士、直学士，待制官。李攸《宋朝事实》：大观二年二月十三日，诏曰：“朕惟哲宗皇帝英文睿武，神机独运，道与时俱，沈潜无方。然事天治人，彰善瘅恶，训迪有位，攘却四夷，则号令指挥，若揭日月。盖自亲揽庶政，始大有为，一话一言，罔不仪式。刑於神考之典，故缉熙绍复，著在简编，与熙宁、元丰之所行，相为终始。比命有司，广加裒辑，成书来上，本末粲然，诚可传无穷，施罔极矣。然昔祖宗述作，皆有宝藏之所，参列广内，揭为嘉名，择儒臣以资访纳。今将祇率成宪，匹休前烈，则夫名出于信，不可无所考也，在《诗》有之，“君子有徽猷”，喻德之美，而观道之成，于是乎在。其哲宗皇帝《御集》建阁，以徽猷为名，仍置学士、直学士，待制。”政和六年增置直阁。

　　１、三月案：钱大昕《朔闰考》：是月辛亥朔。庚申，诏：“以《金赞阝灵宝道场仪范》四百二十六部降天下，有道观处，令守令选道士，依法奉行。”《纪事本末》卷百二十七。

　　２、戊辰，门下中书后省左右司言：“检会今年正月一日赦书，‘元祐之初，奸臣乘间得罪放废，言念岁月之久，屡更赦宥，怀奸睥睨，报怨不已，公肆诋诬，罪在宗庙者，朕不敢贷。其尚及贬所，或情轻法重，例被放弃；或非身自犯，因人得罪，止缘贪冒，附会朋比；或志匪诬谤，言有近似；或缘辨理，语涉讥讪；或止因职事，偶涉更改，凡此之类，可据原贬责罪犯，审量其情，分轻重等第，取情理轻者，与落罪籍，特予甄叙差遣。’今将原编类册内依详赦文，先次看详到孙固、陆佃、王存、蒋之奇、赵瞻、安焘、顾临、张问、朱师服、钱勰、王钦臣、杨畏、李之纯、王汾、马默、周鼎、向级、李昭玘欧阳棐、陈察、梁士能、杨彦章、李贲、锺正甫、许端卿、赵彦若、贾易、姚勔、吕希绩、欧阳中立、叶伸、陈郛、朱光裔、苏嘉、吴俦、常立、李茂直、司马康、都贶、邓忠臣、廖正一、吕希哲、秦希甫、张耒、杜纯四十五人。”诏除孙固、安焘、贾易外，馀并出籍。寻又看详到叶祖洽、郭知章、上官均、朱绂、种师极、钱景祥等六人，诏并出籍。（《纪事本末》卷百二十四。原注：诏旨六月十九日可考。初草王珪、孙固出籍在四月十三日，今不取。《实录》并不载党人出籍事，甚无谓也。） 

　　３、辛未，诏：“不行使当十、当五、当三钱路分，将朝廷封椿及提举司当十、当五、当三钱，并限一月起发赴大观库，据数拨还。”《纪事本末》卷百三十六。

　　《续宋编年资治通鉴》：三月，遣内侍谭稹使舒、江、滁、扬等州。案：《十朝纲要》：癸卯，遣内侍符宝谭稹使舒、江、滁、扬等州。

　　１、四月辛巳朔，（案：据钱大昕《朔闰考》，增“朔”字。） 御笔：“追述先王寓马於农之意，募人给地，免租牧马，行之期年，熙河类见就绪。凡县、镇、寨、关、堡、官衙内，并带兼管勾给地牧马事，佐官同管勾，庶使人人各知任责。”（《纪事本末》卷百三十八。） 

　　２、甲辰，童贯遣统制官辛叔献、冯瓘等复洮州。（《纪事本末》卷百四十。） 

　　１、五月庚戌朔，（案：据钱大昕《朔闰考》，增“朔”字。） 提举京西南路学事路瑗言：“臣所领八州三十馀县，比诸路最为褊小，管学舍乃至三千三百馀区，教养生徒三千三百馀人，赡学田业等岁收钱斛六万三千馀贯石。窃计诸路学舍、生徒、田业等钱斛之数，何翅数百万，此旷古所未有也。乞诏有司总会诸路州、军、县文武大小学生并学费所入所用实数，具图册上之御府，副在辟廱，仍宣付史馆。”从之。（《纪事本末》卷百二十六。案：原附庚戌，毕《鉴》作辛亥日。） 

　　２、御笔：“给地养马之法虽已推行，而地之顷亩尚多，访闻多是土豪侵冒，百不得一。今遣官括地，限一日起发，亲诣地所。如违及不实不尽，杖一百，故隐落，以违制论。”（《纪事本末》卷百三十八。） 

　　３、辛亥，御笔：“道门近添试经，拨放年额，女冠旧止三十人，可增作七十人，内京畿三十人，诸路四十人。”（《纪事本末》卷百二十七。原注：蔡绦《国史补道家者流篇》：政和初，上有疾，逾百日稍康复，一夕，梦有人召。上方其梦中，谓：“若昔在藩邸时，如赴哲庙。”宣召者及至，乃一宫观尔，即有道士二人为傧相焉。遂至一坛上，谕上曰：“汝以宿命，当兴吾教。”上再拜受命而还。二傧相者复导上而去。及寤，作记良悉，尝遣使示鲁公。鲁公时犹责居於杭也，始大修宫观於禁中，即旧奉天神所在玉清阳和宫玉虚殿，羽人以岁时入内讲斋醮事。亲制步虚乐章，调其音声焉。而道家遂谓上为赤明和阳天帝。然上肃祗神祇，所崇者祀事而已，亦未有如少君栾大者。） 

　　４、壬子，（案：《宋史·本纪》误作壬戌，《东都事略》作乙丑，然行赏在丁巳日，诸书恐有误。） 谿哥城王子臧征扑哥降，复积石军。（《纪事本末》卷百四十。原注：《青唐录》：自收复浪黎厮江诸族之后，有结毯尨篯者，帅羌兵万馀逼峰贴峡寨而屯，官军即攘却之，继而围大通城、宣威城、顺宁寨，连彫山一带叛羌出没新边者数年不已。大观二年正月，以受八宝恩，改封赵怀德为顺义郡王、昭化军节度使、河南蕃部总领，河南蕃将缅什罗蒙为节度观察留后，赐名赵怀忠。五月，童贯奏：“四月二十三日，臣遣统制官辛叔献、冯瓘等统大军自岷州入洮州南境，逼鲁黎诸族。其首领结毯迎拒官军，以蕃字与臣，其辞倨甚。及谿哥城伪王子臧征扑哥欲与官军斗，亦无意出降。叔献等益整军逼之，诸羌骇散，遂具版筑城洮州，招纳洮州一带蕃部。命裨将潜率轻骑，破斫其城，前锋奄及，臧征扑哥不服鞍而骑奔丹寅岭，尽获其号、箭、旗、鼓、胡床、儹伪之物。臣因抚其部族，又遣统制官刘法、张诚、王亨自循化城，焦用诚、陈迪自廓州，分兵两路。刘法等盛兵威於前，焦用诚等捣其巢穴。及令陇右都护刘仲武於谿哥城对岸撒逋谷结桥过师，以顺义郡王赵怀德随军谕臧征扑哥以恩信，缘谿哥城皆怀德部族也。以兼篯党征立臧征扑哥，故啸聚纷然。臧征扑哥既东失鲁黎、结毯之援，穷迫不知所为，乃以银饰鞭遗怀德为投降之信，留谿哥城以候官军之来。五月三日，遣其弟筌厮波领河南首领撒厮金等来纳款。臣以其日遣诸将至谿哥城受臧征扑哥降，复谿哥为积石军。”蔡京率百官称贺。诏俘臧征扑哥献京师，辅臣各进官一等，仍赐蔡京。诏曰：“昔我神考，肇开武胜，疆理西陲，惟时临洮。虽未克复，分置一道，以总其名，显丕圣谟，盖示必取。朕克笃前烈，告厥成功，远彻河源，奄有积石。名王系颈，版筑一新，壶浆载途，民罔告病。眷兹硕画，实赖相臣，若非斥去，群疑曷由。发挥先志，威驰塞外，虏在目中，差次畴庸，宜居第一。蔡京可特许奏补一子一孙官，馀依转官恩数。”初，臧征扑哥以咒咀扇蕃俗居谿哥宗城，边吏既谓能动众心，必为边患。童贯欲实其事，遂会诸路进兵，仍遣刘仲武出奇兵取谿哥宗城，臧征扑哥迎降，并女弱才二十八人而已。初未尝有兵也，泊就禽，边吏张大其功，过为缘饰，以金纸糊桶为头冠，木椅为胡床，浅红绢为伞，种种皆非羌物。臧征扑哥至京师，援正任团练使、邓州钤辖，寻死於邓州。诏旨五月十二日童贯劄子奏：奉敕宣抚熙、秦两路，措置收复积石军、洮州，并招诱谿哥伪王子臧征扑哥及河南一带部族等。臣至熙州，遵依御前处分及朝旨指挥，差本路经略使姚雄随臣赴河州，及差刘法充都统制，张诚、王亨充统制，总率将兵，分道前进，收复积石军，招纳部族。并遣顺义郡王赵怀德前去开导恩信，招纳伪王子臧征扑哥及谿哥一带未顺部族。及遣辛叔献、冯瓘统制将兵前去收复洮州，及招纳洮州一带蕃部。又遣陇右都护刘仲武领人马於谿哥对岸照应大军，并於撒逋谷口修桥。及臣密授方略，令相度乘机招纳。凭仗圣德。节次据刘法、赵怀德、辛叔献、刘仲武等申到已收复积石、洮州及招降到谿哥伪王子臧征扑哥出汉，并招纳谿哥、洮州一带部族，并各安帖住坐，见行兴工修筑。契勘先奉圣旨，今后立功之人，限三日保明奏闻。今来下项官等悉能上体圣意，究心宣力，克济事功，宜被赏典。伏望圣慈特赐详酌，先次一等优异推恩，所贵有以激劝。《刘仲武传》：仲武知西宁州，童贯宣抚陕西，议欲招诱王子臧征扑哥，收积石军。积石与西宁接境，仲武诣贯计事曰：“大兵入境，贼穷走夏国，路由西宁，可掩捕欲降，或招纳，或深入巢穴，可乘其便。河桥功力未易办，可不预具。若秉命待报，则失机会，柰何？”许以便宜。臧征扑哥固欲降，丐一子为质。仲武即遣子锡往，而河桥亦成。仲武以兵渡河，挈伪降王以归，献捷宣武司。贯掩其功，止录河桥之劳，仲武终不自言。后上遣使持金醆赐先得积石军招纳降王者，使者访其实，以醆授仲武。召对，上慰劳久之，曰：“高永年失律，以不用卿言。招纳降王，抚定河南，皆卿力也。”仲武谢。问几子，曰：“九子。”以锡为右班殿直、邠门祗候，馀悉备三班借职；复知西宁州。政和元年十一月九日自西宁改秦州。叶梦得云云，附注三年二月二十二日。案：三年二月二十二日附注已逸无考。岳珂《桯史》载叶梦得事，附丁巳贯加检校下。） 

　　５、乙卯，葆真观冲和先生刘混康特赠大中大夫。（《纪事本末》卷百二十七。） 

　　６、丁巳，中太一宫使、武康军节度使、提举龙德宫、熙州兰湟秦凤路宣抚司童贯为检校司空、奉宁军节度使，赏收复积石军、洮州，降王子臧征扑哥之功也。（《纪事本末》卷百四十。原注：正月二十五日初建武康节，三年二月二十二日加检校，复镇洮军节度使，不受。《实录》削此不载，合依诏旨增修。累历在十六日更详之，或移见於十六日。案：岳珂《桯史》卷四云：童贯以左珰幸大观间，缘开边功，建武康节钺，公言弗与，而莫敢撄也。其三年二月，将行复洮州赏，石林叶少蕴在北门，微闻当遂为使相，惧当视草，不能自免，出语沮之。蔡元长颇愧於众论，丁酉锁院，迺自检校司空、奉宁节度，进司徒，易锁镇、洮而已。少蕴黾勉奉诏，制出告廷，郑华原素不乐少蕴，摘诏语贯曰：“叶内翰欺公，至讬王言以寓微讽。”贯问其故，华原曰“首词有云：‘眷言将命之臣，宜懋旌劳之赏。’凡今内侍省差一小中官降香，则当曰将命；修一处寺观，造数件物用，转官则用旌劳。公以两府故事为宣威麻词乃尔，是以黄门辈待公也。又其末云：‘若古有训，位事惟能，德因敌以为威怀，於以制四夷之命，赏眡功而轻重，是将明八柄之权。’《尚书》周官分明上面有‘建官惟贤’一句不使，却使下一句谓‘公非贤尔，眂功轻重’之语，亦以公之功止於如此，不足直醲赏也。”贯初垂涎仪同，已大失望，闻之赪面；径揖起归，质诸馆宾，俾字字解释而已。听之，其言颇符，则大怒，泣诉於祐陵，纳告榻上，竟不受之。其年五月戊午，遂以龙学出少蕴汝州，继又落职，领洞霄祠。少蕴时得君甚，中以阴事，始克去之；华原意以轧异己，不知适以张阉宦之威也。少蕴自志其事。窃据钱氏《四史朔闰考》，推之大观三年二月丙子朔，《桯史》云丁酉，乃二月二十二日也。二年加检校司空、奉宁节度，三年二月进司徒，易锁镇、洮，盖第二次行复洮州赏。《纪事本末》佚三年二月二十二日丁酉事，今姑附此。） 

　　７、壬戌，诏临洮城依旧为洮州。（《纪事本末》卷百四十。案：《编年备要》云：寻升湟州为蔊应军，西宁州为宾德州，廓州为防奭州，洮州为团练州。《文献通考》：洮州领县一：临潭。唐末，陷吐蕃，号临洮城。元符二年得之，寻弃不守。是年复仍为州，三年升团练。） 

　　８、丙寅。（《长编》卷三百二十二、卷三百二十五、卷四百五十，详载元丰五年正月辛亥、四月戊寅，元祐五年十一月壬申，诏定佩系金鱼制度。原注均云大观二年五月十七日可考。原注又云绍圣元年十一月十二日，以崇宁二年七月二十五日，四年二月十二日可考。今已俱佚。案：岳珂《愧郯录》卷十二云：大观二年五月十七日，诏中书舍人、谏议大夫、待制、殿中、少监许系红鞓犀带，更不佩鱼。蔡绦《铁围山丛谈》卷二：大观初，鲁公进师臣，及后又弟边功赏，无官可迁。时当宁意蔊有鱼水之欢，遂以玉带赐之，其锡乃排方玉也。排方玉带，近乘舆所御，于是鲁公惶惧，力辞不能得，因诵韩退之诗：“不知官高卑，玉带县金鱼。”谓唐人有此，遂请改制，为方围带而佩金鱼焉。又见下甲午日。） 

　　９、戊辰，左正议大夫、知枢密院事张康国为右光禄大夫，左银青光禄大夫、门下侍郎何执中为金紫光禄大夫，左正议大夫、中书侍郎梁子美，尚书左丞林摅，（案：《本纪》三年戊寅罢。同知枢密院事郑居中，并为右光禄大夫，以收复洮州谿哥城推赏也。《纪事本末》卷百四十。） 

　　１０、己卯，以收复洮州及谿哥城伪王子臧征扑哥降，命户部侍郎洪中孚奏告天地、宗庙、社稷。（《纪事本末》卷百四十。） 

　　《续宋编年资治通鉴》：夏五月庚戌朔，日有食之。案：《宋史》及《本纪》月日同，《辽史》不书。

　　１、六月（案：钱大昕《朔闰考》：是月庚辰朔。甲午，案：薛氏、毕氏《通鉴》均作五月庚戌赏复洮州功，未及谿哥城事也。赐蔡京玉带、金鱼。《纪事本末》卷百三十一。原注：云：累历五月十五日事。朱胜非云：“唐裴晋公平淮西，宪宗赐以玉带。公进表云，御府之珍，先朝所赐，既不合将归地下，又不合留在人间。先朝熙宁中，取熙、河、兰、湟、会、洮、岷数郡，神宗用唐故事，以玉带赐王安石，只系三日。附表云，赐更厚於解衣，报敢忘於结草。大观中，蔡京赐玉带，遂为常服。其后，童贯、宗正仲忽、宣元后父郑绅皆赐；既得燕地，王黼亦赐，并为常服。案：《玉海》卷八十六：大观二年五月乙丑，赐宰臣京排方玉带。或诵韩愈诗有“玉带垂金鱼”之句，京请佩金鱼，遂为故事。殆京请在乙丑，而赐佩金鱼在甲午也。《续宋编年资治通鉴》：童贯复洮州、谿哥城，奏至，百官称贺，以玉带赐京，京请佩金鱼。据赵与时《宾退录》卷一云：熙宁间，赐岐王颢、嘉王頵玉带各一，二王固辞，不听，请加佩金鱼以别嫌。诏并以玉鱼赐之。王明清《挥麈录》谓玉带为朝仪始此，其后尝赐王安石，安石力辞不从，不得已受诏。次日，即释去。至徽宗朝，以赐蔡京，京自请佩金鱼，以之自别於诸王。） 

　　２、戊戌，门下中书后省左右司除节次看详中纳孙固等六十人外，今依赦看详到韩维、杨康国、赵禼、鲜于儹、龚原、董敦逸、吕希纯、岑象求、孔武仲、叶涛、唐义问、余卞、宋保国、李深、陈祐、商倚、李之仪、范正平、李祉、韩治、曾纡、黄隐、马谂、王履、任濬、赵希德、郭子诉、刘延肇、钱盛、吴休复、崔昌符、李遇、李玩、吉师雄、赵希夷、王庭臣、高士权、李永、王献可、（案：毕《鉴》作“猷可”。） 李嘉亮、姚雄、潘滋、高茂华、滕友、张溥、梅君俞、杨环宝、林肤、彭醇、吕彦祖、陈唐盥、王守、曹兴宗、高公应、黄才、江公望、黄安期、梁俊民、王贯、张集、鹿敏求、李贲、高士育、逄纯熙、赵令畸、倪直孺、沈千、宋寿岳、侯显道、赵越、周锷、萧刓、高遵裕、刘渭、杨琳、邓允中、董祥、王交、杨朏、于肇、刘勃、许尧辅、谢潜、张夙、何大正、张裕、洪刍、鲜于绰、李积中、冯百药、衮公适、李新、许安修等九十五人。诏并出籍。（《纪事本末》卷百二十四。原注：诏旨故事三月二十八日可考。《实录》无党籍事。案：毕氏《通鉴考异》谓九十四人，其一人盖长编逸去。云据党碑三百九人，於侯显道下脱去周遵道，疑此亦脱周遵道，未敢臆增。） 

　　３、丙午。（《长编》卷四百零八：元祐三年二月癸未，诏：“自今朝议、中散、正议、光禄银青、光禄金紫、光禄大夫，并置左、右，进士出身及带职，转至左朝议、中散大夫，散为二资；馀人转至朝议、中散，分左、右字，为四资以上，各理七年磨勘。其正议至金紫，并分左、右，应令官已及此者，悉加之。原注：《实录》云：非先帝官制也，大观二年六月二十七日丙午又改此制。又《长编》卷四百三十五：元祐三年十一月庚午，三省言寄禄官。原注：云：绍圣二年四月三日戊辰，除银青光禄、正议、朝散、中散大夫，存左、右字。大观二年六月二十七日丙午又改此制。案：原文已佚。据《编年备要》云六月增文官六资，当即此事，而制未详述。程大昌《续演繁露》卷一：大观二年，以元丰改制有未尽者，如寄禄官不分左、右，则叙爵制禄，等级希少，人易以及，遂自朝议大夫至金紫光禄大夫增创新名。于是以光禄大夫代旧银青光禄大夫，以宣奉大夫代左光禄大夫，正奉大夫代右光禄大夫，通奉大夫代右正议大夫，中奉大夫代左中散大夫，奉直大夫代右朝议大夫。而又别立武选郎新名。洪迈《容斋三笔》亦载此事。《编年备要》於元祐三年二月下附注云：崇宁四年，诏中散、正议、光禄银青、光禄大夫分左、右，两资应转者，先右而后左。叶梦得《石林燕语》卷四云：官制，寄禄官银青光禄大夫与光禄、正议、中散、朝议皆分左、右，朝议、中散有出身人皆超右，其馀并以序迁。大观中，余为中书舍人，奉诏，以为非元丰本意，下拟定釐正，乃参取旧名，以奉直易右朝议，中奉易左中散，通奉易右正言，正奉易右光禄，宣奉易左光禄，而右银青光禄大夫、正奉光禄大夫遂为定制。岳珂《愧郯录》卷十云：大观二年，除去中散大夫左、右字，特赠中奉，以代左中散大夫。李《十朝纲要》：丙午，增置光禄、宣奉、正奉、正议、通奉、通议六阶。） 

　　４、戊申，三省检会大观二年正月一日赦书内一项：“应元祐党人不以存亡及在籍，可特与叙官。”勘会前任宰臣执政官见存人韩忠彦、苏辙、安焘，原注：云：安焘此月十四日已卒，三省检会，盖在此前。身亡人文彦博、吕公著、吕大防、刘挚、曾布、章惇、梁焘、王岩叟、李清臣、范纯礼、黄履。诏见存人与复一官，太中大夫、提举崇福宫韩忠彦可特授通直大夫，降授朝散大夫；苏辙可特授朝散大夫、中奉大夫、提举鸿庆宫；安焘可特授中大夫。故降授太子太保、潞国公文彦博可追复太子太保；故追复左光禄大夫吕公著可追复右银青光禄大夫；故追复太中大夫吕大防可追复通议大夫；故追复朝请大夫刘挚可追复朝议大夫；故太中大夫曾布可追复通议大夫；故追复左中大夫章惇可追复通议大夫；故追复朝散大夫梁焘可追复朝请大夫；故追复宣义郎王岩叟可追复宣德郎；故追复左中散大夫李清臣可追复中大夫；故追复左朝议大夫范纯礼可追复左中散大夫；故追复中大夫黄履可追复太中大夫。（《纪事本末》卷百二十四。原注：初草六月二十九日敕。） 

　　５、诏付议礼局：“承平百五十年，功成治定，礼可以兴，而弥年讨论，尚或未就。稽古之制，适今之宜，而不失先王之意斯可矣。防民范俗，在於《五礼》，可先次检讨来上。朕将裁成损益，亲制法令，施之天下，以成一代之典。”（《纪事本末》卷百三十三。） 

　　《续宋编年资治通鉴》：六月，泸南夷纳土，诏以为珍州。九月，黔南安化上三州，及南思州诸峒并湖北辰、靖州诸蛮及涪州、夔州、南平军夷人并纳土，幅员二万九千馀里。蔡京表贺。案：《宋史·本纪》事在六月乙酉。《宋朝事实》卷十九：大观二年，大骆解上下族帅骆世华、骆文贵等献地东西四百五里，南北三百五十一里，以其地为珍州，亦曰乐源郡。复立乐源县，为州治。珍州本唐珍州，后属高州，，乐源县本唐珍州属县。又云：蕨平帅任汉崇献地东西三百五十九里，南北六百六十五里，改为承州。领绥阳、都上、洋川、宁夷等县。都上近黔州，宁夷近思州。南平蕃帅杨文贵献地东西百二十里，南北六百十二里，以其地为遵义寨。据《宋史·本纪》，以涪夷地为承州在三年正月丁卯。

　　又：任氏为昌州卢氏妇。夫死十年，夫之别居亲兄强通之，任不能制，自破其阴以死。狱上，封旌德县君。

　　１、八月（案：钱大昕《朔闰考》：是月戊寅朔。） 庚辰，河北西路提点刑狱许良肱张叔元、转运判官张翚各降一官，坐失於禁戢本路小民以药染擦夹锡钱如铜色，与当十钱混淆故也。（《纪事本末》卷百三十六。） 

　　《续宋编年资治通鉴》：置保州敦宗院，以处翼祖后宗室也。案：《宋史·本纪》八月己亥置。《续编年通鉴》脱书“八月”字，今依《宋史》编次。保州在河北西路，崇宁四年升为庆源军节度。据李《十朝纲要》作“崇宗院”。《宋朝事实》卷八云：尚书右仆射蔡京等言：“熙宁诏书，宗室袒免以下，许随处置产，其出官即置田宅，一如外官之法。盖以宗支浸广，其疏属理当听其外居。勘会宗室，旧来在宫有出入之限，有不许外交之禁，宫门有稽察之令，疏属外居，仅遍都下，出入无禁，交游不节，往往冒犯法禁。伏请非袒免亲以下两世，欲分于西京、南京、近辅，或沿流便近居止。各随州郡大小，创制屋宇。仍先自西京为始。每处置敦宗院，差文臣一员，武臣一员管幹，参酌在京院法禁可施行者颁下。应无父母兄弟、见任将军副使以上官者，许令前去。若有父母兄弟而愿去，或无而不愿者，听从便。依外官赴任法，量给舟船接人。”从之。考《纪事本末》卷三十一，京为尚书右仆射在崇宁元年，至大观二年为尚书左仆射。《宋朝事实》载此疏为右仆射蔡京，或此疏为崇宁元年时所上也。大观二年京已为太尉、左仆射。又《玉海》卷百十二：大观二年八月三十日，诏曰：“大司徒以六德六行教万民，而师氏之教国子，则三德三行而已。详於训士，略於治亲。崇宁教养宗子法，放辟雍太学，宜参酌轻重，降於内外之法，使易以跂及。”

　　１、九月（案：钱大昕《朔闰考》：是月戊申朔。乙丑，诏：“诸路州学有阁藏书，皆以经史为名。方今崇八行以造多士，尊《六经》以黜百家，史何足言！应置阁处赐名曰稽古。”《纪事本末》卷百二十六。案：《宋史·本纪》作己未日赐名。据《能改斋漫录》卷十三，作三年九月乙丑。“二”字误“三”字。《文献通考》卷三十一马氏论曰：按尊经书，抑史学，废诗、赋，此崇观以后立科造士之大旨，其论似正矣。然经之所以获尊者，以有荆、舒之《三经》也，史与诗之所以斥者，以有涑水之《通鉴》，苏、黄之酬唱也。群恁借正论以成其奸，其意岂真以为六籍优於迁、固、李、杜哉？） 

　　《续宋编年资治通鉴》：冬十月，以石公弼为御史中丞。案：《编年备要》云：公弼自左史迁，蔡京曰：“国朝未有以左史除中丞者。”上曰“公弼尝为御史矣。”盖是时有旨斥卖元丰库物帛，有司以朽坏贱估，许百官分买。公弼得分券论罢之，宰相已取万匹，即日缴纳，故京于公弼除命，非所欲也。

　　１、十一月丁未朔，（案：据《朔闰考》，补“朔”字。） 诏：“措置解州所种盐数过旧额，除已推恩外，提举夫役并应办官等六十人转两官，减磨勘三年、二年、一年有差。”（《纪事本末》卷百三十七。） 

　　２、辛酉，兵部尚书、议礼局详议官薛昂奏：“有司所用礼器，如尊、爵、簠、簋之类，与士大夫家所藏古器不同。盖古器多出於墟墓之间，无虑千数百年，其制作必有所受，非伪为也。《传》曰：‘礼失则求之野。’今朝廷欲计正礼文，则苟可以备稽考者，宜博访而取质焉。欲乞下州县委守令访问士大夫，或民间有蓄藏古礼器者，遣人即其家，图其形，制送议礼局。”从之。（《纪事本末》卷一百三十三。） 

　　３、丙寅，吕惠卿复宣奉大夫，提举明道宫，任便居住。《纪事本末》卷百三十。

　　４、戊辰，诏受命宝增“镇国”二字。《纪事本末》卷一百二十八。案：《十朝纲要》作戊寅，与此异日。

　　１、十二月（案：钱大昕《朔闰考》：是月丙子朔。） 己卯，责授安化军节度使、峡州居住张商英任便居住。（《纪事本末》卷百三十一。原注：商英责峡州，恳蔡京乞归宜都县，商英故有别业在宜都也。京从都省批状，依所申。商英又以书谢京，其略曰：“久在山林，少与土人过从，惟见里巷道途、市肆间，所张大榜，所写版壁，一一多是乙酉年太师当国时行下诏旨，惟圜土、方田一二事，乃太师去位后印本颁下。以此类聚前后朝旨，著之表章，称述圣德，私心实欲朝廷知在外州县监司不能奉行德意，过为搔扰尔。不谓言者乃以商英作表，以播四方，全不照会，自有朝旨，再三戒励，敢有隐庇奏劾以闻。况今偏州陋邑晓示往往存在，而刻石於知州厅者，方且护以采棂，填以金字，岂待商英之传播也？商英累年老病，无望生全，荷太师恩德，自齐骸骨，获归敝庐，敢布一言於左右，尚觊台慈察而怜之。”又以状谢京，其略曰：“远投荒徼，殆从鱼腹之游；内徙便州，获遂狐邱之志。恩私所激，涕泪兼流。伏念商英遭遇累朝，夤缘近辅。蛟负山而力竭，蠡测海而器盈。自蹈悔尤，稍知循省。杜门补过，初无伯氏之怨言；下石趋时，安得山中之谤箧？赖公明之洞照，究心迹之靡他，夺于众口之唾涎，假以一枝而安翼，阖门感荷，百口欢欣。”） 

　　２、戊戌，朝议大夫叶祖洽知洪州。（《纪事本末》卷二十四。原注：云：大观二年十二月二十三日，祖洽知洪州。） 

　　《续宋编年资治通鉴》：十二月，葬靖和皇后。案：《十朝纲要》、《宋史·本纪》作壬寅日，《东都事略》作壬辰日。《宋史·本纪》：九月癸酉，皇后王氏崩。冬十一月乙丑，上大行皇后谥曰靖和。十二月壬寅，陪葬靖和皇后於永裕陵。三年正月，附靖和皇后主於别庙。四年十二月庚戌，改谥靖和皇后为惠恭。《编年备要》云：绍兴七年，改谥显恭

　　大观三年（己丑，一一九） 

　　１、二月（案：钱大昕《朔闰考》：是月丙子朔。） 庚子，臣僚上言：“伏见降授朝请大夫、知和州胡师文昨为发运使，独御案：毕作“衔”。建议将当二铜钱改铸当十铜钱。自古积山之利，以铜铸钱，不闻以钱铸钱。当二钱法与小平钱轻重相等，故私铸不禁而自止，民间便之，此神宗皇帝之良法也。师文谄奉大臣，妄乱变更，将已行当二钱毁而改铸，识者痛心。”诏胡师文提举万寿观。（《纪事本末》卷百三十六。） 

　　１、三月（案：钱大昕《朔闰考》：是月乙巳朔。） 壬戌，张邦昌定制算学。文宣王庙从祀人合封爵，自风后封上谷公，至隋卢太翼封成平男，合六十六人。从之。《纪事本末》卷百三十五。原注：按吴时溥时为员外郎，方兴算学，欲以黄帝为先师。时言春秋释奠，孔子止中祀。数学乃六艺之一，若以黄帝为先师，则当用大祀。十一月七日丁未，竟以黄帝为先师。又奏七十人，但拟从祀，初未加封爵，却恐十一月七日所奏合附在三月十八日以前，须细考之。（案：洪迈《容斋三笔》卷十三：大观中，置算学如庠序之制，三年三月，诏以文宣王为先师，兖、邹、荆三国公配飨，十哲从祀，而列自昔著名算数之人绘像於两廊，加五等之爵。中书舍人张邦昌定其名，风后、大挠、隶首、容成、箕子、商高、常仪、鬼臾区、巫咸九人封公，史苏、卜徒父、卜偃、梓慎、卜楚邱、史赵、史墨、裨灶、周荣方、甘德、石申、鲜于妄人、耿寿昌、夏侯胜、京房、翼奉、李寻、张衡、周兴、单鉴、樊英、郭璞、何承天、宋景业、萧吉、临孝恭、张胄玄、王朴二十八人封伯，邓平、刘洪、管辂、赵达、祖冲之、殷绍、信都芳、许遵、耿询、刘焯、刘炫、傅仁均、王孝通、瞿昙罗、李淳风、王希明、李鼎祚、边冈、郎凯、襄楷二十人封子，司马季主、洛下闳、严君平、刘徽、姜岌、张邱建、夏侯阳、甄鸾、卢太翼九人封男。考其所条具，固有传记无闻，而高下等差，殊为乖谬。如司马季主、严君平止于男爵，鲜于妄人、洛下闳同定《太初惓》，而妄人封伯，下闳封男，尤可笑也。十一月又改以黄帝为先师。《宋史礼志》：中书舍人张邦昌定算学：封风后上谷公，箕子辽东公，周大夫商高郁夷公，大挠涿鹿公，隶首阳周公，容成平都公，常仪原都公，鬼俞区宜都公，商巫咸河东公，晋史苏晋阳伯，秦卜徒父颍阳伯，晋卜偃平阳伯，鲁梓慎汝阳伯，晋史赵高都伯，鲁卜楚邱昌衍伯，郑禆灶荥阳伯，赵史墨易阳伯，周荣方美阳伯，齐甘德菑川伯，魏石申隆虑伯，汉鲜于妄人清泉伯，耿寿昌安定伯，夏侯胜任城伯，京房乐平伯，翼奉良成伯，李寻平陵伯，张衡西鄂伯，周兴慎阳伯，单鉴湖陆伯，樊英鲁阳伯，晋郭璞闻喜伯，宋何承天昌卢伯，北齐宋景业广宗伯，隋萧吉临湘伯，临孝恭新丰伯，张胄玄东光伯，周王朴东平伯，汉邓平新野子，刘洪蒙阴子，魏管辂平原子，吴赵逵穀城子，宋祖冲之范阳子，后魏殷绍长乐子，北齐信都芳乐城子，北齐许遵高阳子，隋耿询湖熟子，刘焯昌亭子，刘炫景城子，唐傅仁均博平子，王孝通介休子，瞿昙罗居延子，李淳风昌乐子，王希明琅邪子，李鼎祚赞皇子，边冈成安子，汉郎觊观阳子，襄楷隰阴子，司马季主夏阳男，洛下闳阆中男，严君平广都男，魏刘徽淄乡男，晋姜岌成纪男，张邱建信成男，夏侯阳平陆男，后周甄鸾无极男，隋卢太翼成平男。） 

　　《续宋编年资治通鉴》：三月，上亲试举人，赐贾安宅等七百馀人及第、出身有差。案：《十朝纲要》、《宋史·本纪》：乙丑，赐礼部奏名进士及第、出身六百八十五人。《文献通考》卷三十一亦作六百八十五人，宗室上舍四十二人。《编年备要》与此同。又云：上制七言八句诗赐安宅等。先是，小珰梁师成慧黠稍知书，得为睿思殿文字外库，专主传上旨於外，至是亦窜名进士籍中在第一甲第十一名。中书侍郎林摅唱进士第，有姓甄而呼“坚”，名盎而呼“快”。于是言者论其不学，传笑中外。

　　又：孟翊为学官，有古学而精于《易》，尝与京言：“本朝火德，应微，有再受命之象，宜更变庶事以厌之。不然，期将至矣。”未几，於文德殿进一轴卦象，如平日所言。上大不乐，乃窜翊》远方。案：《续宋编年资治通鉴》上脱书“五月”，今据《九朝编年备要、陈氏毕氏《通鉴》编次。毕《通鉴》作乙巳朔日。蔡绦《铁围山丛谈》三：孟翊有古学而精于《易》。鲁公重之，用为学官。常谓公言：“本朝火德，应中微，有再受命之象。宜更年号、官名，一变世事，以厌当之。不然，期将近，不可忽。”鲁公闻而不乐，屡止勿狂言。大观三年夏五月，天子视朔於文德殿，百僚班欲退，翊於班中出一轴，所画卦象亦白，解释如平言，以笏张图内，唐突以献。上亦不乐，编管远方，而翊死。明年，改元政和，时事稍稍更易。当是时，人疑孟翊之言颇验。其后十七年金人始寒盟，十八年乃有中兴事。

　　又：诏中外官司辄敢申明訩改御笔处分者，以大不恭论。案：《编年备要》云：政和三年，诏应承受御笔处分无故违限一时者，徒二年，一日加一等，三日以大不恭论。旧制，凡诏令皆中书门下诏而后命学士为之。至熙宁间，有内降手诏作御书手诏，违御笔以违制坐之，事无巨细，皆讬而行焉。有不类上札者，而群下皆不敢言也。曾敏行《独醒杂志》卷八云：崇宁四年，中书奉行御笔，时蔡京欲行其私意，恐三省、台谏多有驳难，故请直以御笔付有司，有或阻格，则以违制罪之。今考崇宁四年、政和三年，《纪事本末》未载，岂三次申明与抑事或有误；故存此俟考。《宋史吴敏传》云：京荐之充馆职。中书侍郎刘正夫以敏未尝过省，不可。京乃请御笔特召上殿，除右正司郎官。御笔自此始，违者以大不恭论，繇是权幸争请御笔，而缴驳之任是此废矣。

　　１、六月（案：钱大昕《朔闰考》：是月甲戌朔。） 丁丑，蔡京为太师、中太一宫使。内降劄子：“大观钱法令旧文，诸当十钱在京、京畿、四辅、京东、京西、河北、河东、陕西路并许行使，河北缘边、登莱濰密州缘海镇城寨堡及四榷场不在行使之限。今增入下项诸当十钱在京、京畿、四辅、京东、京西、河北、河东、陕西路并许行使；河北缘边州军县镇城寨堡及四榷场等，并登、莱、濰、密等州缘海县镇城寨堡等，并不在行使之限。”（《纪事本末》卷百三十六。案：《续宋编年资治通鉴》：六月，蔡京罢。京专国日久，公弼等交论其奸，上亦厌京，遂罢为太一宫使。初，上为端王时，太史局有郭天信者，言王当有天下。及得位，言验得宠，每奏天文，必指陈以撼京，密白日中有黑子。上为之恐，乃疑京，故罢。至冬，京致仕，仍朔望大朝会，许立宰相班。） 

　　２、太师、尚书左仆射兼门下侍郎、魏国公蔡京为太师、中太一宫使，请给恩并依现任宰相例。制略曰：“明哲保身，虽弗居於宠利；忠嘉告后，当无废于燕閒。尚懋远图，以膺多福。”（《纪事本末》卷百三十一。） 

　　３、辛巳，太学生陈朝老上书曰：“蔡京奸雄悍戾，诡诈不情，徒以高才大器自处，务以镇压天下，以为自古人臣惟一切因循苟简以为治，无敢横身为国建议立制者，於是出而锐意更张，以为天下后世无以复加。陛下倾心俯纳，所用之人惟京为听，所行之事惟京为从，故蔡京得以恣其奸佞玩弄，无所畏忌，直欲败坏而后已。”（《纪事本末》卷百三十一。案：《宋史蔡京传》云：台谏交论其恶，遂致仕。犹提举修《哲宗实录》，改封楚国，朝朔望。太学生陈朝老追疏京恶十四事，曰：“渎上帝，罔君父，结奥援，轻爵禄，广费用，变法度，妄制作，喜导谀，箝台谏，炽亲党，长奔竞，崇释老，穷土木，矜远略。乞投异远方，以奭魑魅。”其书出，士人争相传写，以为实录。） 

　　４、泸南安抚司奏请遂州钤辖司随移泸州。（《长编》卷三百二十五载：元丰五年四月庚午，诏徙钤辖于泸州事。原注：云：大观三年六月八日可考。《长编》卷三百二十八载：元丰五年七月戊申，诏置泸南安抚事。原注：云：大观三年六月八日，泸南安抚司奏请乃四月十九日指挥，此时奏请，或诏下而未移欤？今姑辑以存此。） 

　　５、壬午，臣僚上言：“伏以方田之制，即《周官》土均之法也。辨五物九等，制天下之地征，盖所以均之，非所以增之也。访闻京西南路将方田十等并作五等，又欲以河南府比附轻重。地有肥瘠，田有等差，则赋有轻重，岂可一概比附而增之也？况诏书方田之意，止欲均其税赋。今乃於额外增添，多至数倍，至今民间词诉不绝，渐至逃移，非经久之策。所有今来张徽言建议，乞不施行。”诏依，（案：《宋史石公弼传》：公弼谓：“徽言掊克重敛，民何以堪？”诏罢之。） 仍以徽言送吏部与合入差遣。（《纪事本末》卷百三十八。案：《文献通考》卷五载：河北西路提举常平司奏：“所在地色极多，不下百数，乃至均税，不过十等。第一等虽出十分之税，地土肥壤，尚以为轻；第十等只均一分，多是瘠卤，出税虽少，犹以为重。若不入等而依条只收柴蒿钱，每顷不过百钱至五百。既收人等，但可耕之地便有一分之税，其间下色之地与柴蒿之地不相远，乃一例每亩均税一分，上轻下重，故人户不无词诉。欲乞依条据土色分外，只将第十等之地再分上、中、下三等，折亩均数，谓如第十等地每十亩合折第一等一亩，即第十等内上等依元数，中等以十五亩，下等以二十亩折地亩之类是也。”诏诸路行其法。） 

　　《续宋编年资治通鉴》：以何执中为左仆射。太学生陈朝老上书言：“陛下即位以来，五命相矣：有若韩忠彦之庸懦，曾布之污赃，赵挺之之蠢愚，蔡京之跋扈。今复相执中，何为者耶？是犹以蚊负山也。”案：《宋史·本纪》：辛巳，以何执中为特进、尚书左仆射兼门下侍郎。毕《通鉴》朝老上书在庚寅日。《通鉴续编》云：执中一意谨事蔡京，遂代为首相。陈朝老诣阙上书曰：“陛下知蔡京之奸，解其相印，天下之人鼓舞，有若更生。及相执中，中外黯然失望。执中虽不敢肆为非法，若蔡京之蠹国害民，然碌碌常质，初无过人。天下败坏至此，如人一身脏腑受沴已深，岂庸庸之医所能起乎！执中夤缘攀附，致位二府，亦以大幸。遽俾经体赞元，是犹以蚊负山，多见其不胜任也。”疏奏，不报。《宋史何执中传》：赐第信陵坊，以为浅隘，更徙金顺坊甲第。建嘉会成功阁，帝亲书钜额以示宠。执中与蔡京并相，凡营立皆豫议，略无所建明。及张商英为相，恶其出己上，与郑居中合挤之。

　　１、七月（案：钱大昕《朔闰考》：是月甲辰朔。甲寅，复安化军节度副使张商英为通议大夫，提举玉局观。《纪事本末》卷百三十一。） 

　　１、八月（案：钱大昕《朔闰考》：是月癸酉朔。） 丁亥，诏：“马政近经分拨所降指挥不相照应，今后应缘马事，可依崇宁二年正月二十四日指挥，并隶枢密院。”（《纪事本末》卷百三十八。案：《宋史兵志》十二云：元丰六年，手诏枢密院：“牧马重事，宜得左右近臣以总其政。令枢密院都承旨张诚一、副承旨张山甫经度制置，权不隶尚书驾部及太仆寺。有当自朝廷处分者，枢密院主之。”又云：熙宁中，诏旧属群牧司者，专隶太仆寺，直达枢密院，不由尚书省及驾部。至崇宁中，始诏如元丰旧制。）
  </div>
  <div class="pagination">
   <a href="续资治通鉴长编拾补_page34.html">
    上一页
   </a>
   <span>
    ...
   </span>
   <a href="续资治通鉴长编拾补_page30.html">
    30
   </a>
   <a href="续资治通鉴长编拾补_page31.html">
    31
   </a>
   <a href="续资治通鉴长编拾补_page32.html">
    32
   </a>
   <a href="续资治通鉴长编拾补_page33.html">
    33
   </a>
   <a href="续资治通鉴长编拾补_page34.html">
    34
   </a>
   <span class="current-page">
    35
   </span>
   <a href="续资治通鉴长编拾补_page36.html">
    36
   </a>
   <a href="续资治通鉴长编拾补_page37.html">
    37
   </a>
   <a href="续资治通鉴长编拾补_page38.html">
    38
   </a>
   <a href="续资治通鉴长编拾补_page39.html">
    39
   </a>
   <a href="续资治通鉴长编拾补_page40.html">
    40
   </a>
   <span>
    ...
   </span>
   <a href="续资治通鉴长编拾补_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
