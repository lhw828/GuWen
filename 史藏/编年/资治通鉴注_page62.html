<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 62 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 62 页/共 334 页
  </h1>
  <div class="content">
   袁术畏吕布为己害，乃为子求婚，布复许之。〔乃为，于伪翻。复，扶又翻。〕术遣将纪灵等步骑三万攻刘备，备求救于布。诸将谓布曰：「将军常欲杀刘备，今可假手于术。」布曰：「不然。术若破备，则北连泰山诸将，〔泰山诸将谓臧霸、孙观、吴敦、尹礼辈。〕吾为在术围中，不得不救也。」便率步骑千余驰往赴之。灵等闻布至，皆敛兵而止。布屯沛城西南，遣铃下请灵等，〔铃下，卒也，在铃阁之下，有警至则掣铃以呼之，因以为名。续汉志曰：五百、铃下，侍阁、门阑部署、街里走卒，皆有程品，多少随所典领。程大昌续演繁露曰：铃下威仪，殆今典客之吏。〕灵等亦请布，布往就之，与备共饮食。布谓灵等曰：「玄德，布弟也，〔刘备，字玄德。〕为诸君所困，故来救之。布性不喜合鬬，喜解鬬耳。」〔言不喜合人之鬬，喜解人之鬬也。喜，许记翻。〕乃令军候植戟于营门，布弯弓顾曰：「诸君观布射戟小支，〔贤曰：周礼考工记曰：为戟，博二寸，内倍之，胡参之，援四之。郑注云：援直刃，胡其孑也。小支，谓胡也，即今之戟旁曲支。植，直吏翻，立也。射，而亦翻。〕中者当各解兵，不中可留决鬬。」布即一发，正中戟支。〔中，竹仲翻；下同。〕灵等皆惊，言：「将军天威也！」明日复欢会，然后各罢。
备合兵得万余人，布恶之，〔复，扶又翻。恶，乌路翻。〕自出兵攻备；备败走，归曹操，操厚遇之，以为豫州牧。或谓操曰：「备有英雄之志，今不早图，后必为患。」操以问郭嘉，嘉曰：「有是。然公起义兵，为百姓除暴，〔为，于伪翻。〕推诚杖信以招俊杰，犹惧其未也。今备有英雄名，以穷归己而害之是以害贤为名也。如此，则智士将自疑，回心择主，公谁与定天下乎！夫除一人之患以沮四海之望，安危之机也，不可不察。」〔沮，在吕翻。考异曰：傅子以为程昱、郭嘉劝操杀备。今从魏书。〕操笑曰：「君得之矣！」遂益其兵，给粮食，使东至沛，收散兵以图吕布。
初，备在豫州，举陈郡袁涣为茂才。〔武帝元封六年，诏州郡举茂才。茂才，即秀才也，避光武讳，史遂书为茂才。〕涣为吕布所留，布欲使涣作书骂辱备，涣不可，再三强之，不许。〔强，其两翻。〕布大怒，以兵胁涣曰：「为之则生，不为则死！」涣颜色不变，笑而应之曰：「涣闻唯德可以辱人，不闻以骂！使彼固君子邪，且不耻将军之言；彼诚小人邪，将复将军之意，〔言布以书骂备，备君子邪，固不以骂为耻；其小人邪，将复以书骂布也。〕则辱在此不在于彼。且涣他日之事刘将军，犹今日之事将军也，如一日去此，，复骂将军，可乎﹖」〔复，扶又翻。〕布惭而止。
张济自关中引兵入荆州界，攻穰城，〔穰县，属南阳郡。〕为流矢所中死。〔中，竹仲翻。〕荆州官属皆贺，刘表曰：「济以穷来，主人无礼，〔言无郊劳授馆之礼也。〕至于交锋，此非牧意，牧受吊，不受贺也。」使人纳其众；众闻之喜，皆归心焉。济族子建忠将军绣代领其众，屯宛。〔宛，于元翻。〕
初，帝既出长安，宣威将军贾诩上还印绶，〔上，时掌翻。〕往依段煨于华阴。〔华，户化翻。〕诩素知名，为煨军所望，煨礼奉甚备。诩潜谋归张绣，或曰：「煨待君厚矣，君去安之！」诩曰：「愄性多疑，有忌诩意，礼虽厚，不可恃久，将为所图。〔诩既为煨军所望，则必为煨所忌矣。久留则煨惧诩夺其军，必将图杀之。〕我去必喜，又望吾结大援于外，必厚吾妻子；绣无谋主，亦愿得诩：则家与身必俱全矣。」诩遂往，绣执子孙礼，煨果善视其家。诩说绣附于刘表，〔说，输芮翻。〕绣从之。诩往见表，表以客礼待之。诩曰：「表，平世三公才也，不见事变，多疑无决，无能为也！」
刘表爱民养士，从容自保，〔从，千容翻。〕境内无事，关西、兖、豫学士归之者以千数。表乃起立学校，讲明经术，〔校，户教翻。〕命故雅乐郎河南杜夔作雅乐。〔蔡邕曰：汉乐四品：一曰太予乐，典郊庙上陵殿举之乐；二曰周颂雅乐，典辟雍飨射六宗社稷之乐；三曰黄门鼓吹，天子所以宴乐群臣；四曰短箫铙歌，军乐也。〕乐备，表欲庭观之。夔曰：「今将军号不为天子，合乐而庭作之，无乃不可乎！」表乃止。
平原祢衡，少有才辩，而尚气刚傲，〔祢，乃礼翻，姓也。少，诗照翻。〕孔融荐之于曹操。衡骂辱操，〔操召衡为鼓吏，故为衡所骂辱。〕操怒，谓融曰：「祢衡竖子，孤杀之，犹雀鼠耳！顾此人素有虚名，远近将谓孤不能容之。」乃送与刘表，表延礼以为上宾。衡称表之美盈口，而好讥贬其左右，〔好，呼到翻。〕于是左右因形而谮之曰：「衡称将军戈久仁，西伯不过也，唯以为不能断，〔断，丁乱翻。〕终不济者，必由此也。」其言实指表短，而非衡所言也。表由是怒，以江夏太守黄祖性急，送衡与之，祖亦善待焉。后衡众辱祖，祖杀之。〔操怒衡而送与表，犹以表为宽和爱士，观其能容与否也。表怒衡而送与祖，知祖性急，必不能容衡，是直欲寘之死地耳。二人皆挟数用术，表则浅矣。
二年〔（丁丑、一九七）〕
①春，正月，曹操讨张绣，军于淯水，〔水经注：淯水出弘农卢氏县攻离山，东径宛县南，操军败处也。淯，音育。〕绣举众降。操纳张济之妻，绣恨之；又以金与绣骁将胡车儿，绣闻而疑惧，袭击操军，杀操长子昂。操中流矢，败走，〔降，户江翻。骁，坚尧翻。车，尺遮翻。长，知两翻。中，竹仲翻。〕校尉典韦与绣力战，左右死伤略尽，违被数十创。〔被，皮义翻。创，初良翻。〕绣兵前搏之，韦双挟两人击杀之，瞋目大骂而死。〔瞋，七人翻。〕操收散兵，还住舞阴。〔舞阴县，属南阳郡。〕绣率骑来追，操击破之，绣走还穰，复与刘表合。〔复，扶又翻。〕
是时，诸军大乱，平虏校尉泰山于禁独整众而还，道逢青州兵劫掠人，禁数其罪而击之；〔数，所具翻。〕青州兵走，诣操。禁既至，先立营垒，不时谒操。或谓禁：「青州兵已诉君矣，宜促诣公辨之。」禁曰：「今贼在后，追至无时，不先为备，何以待敌！且公聪明，谮诉何缘得行！」徐凿堑安营讫，〔堑，七艳翻。〕乃入谒，具陈其状。操悦，谓禁曰：「淯水之难，〔难，乃旦翻。〕吾犹狼狈，将军在乱能整，讨暴坚垒，〔讨暴，谓击劫掠者。坚垒，谓先凿堑安营也。〕有一可动之节，虽古名将，何以加之！」于是录禁前后功，封益寿亭侯。操引军还许。
②袁绍与操书，辞语骄慢。操谓荀彧、郭嘉曰：「今将讨不义而力不敌，何如﹖」对曰：「刘、项之不敌，公所知也。汉祖惟智胜项羽，故羽虽强，终为所禽。今绍有十败，公有十胜，绍虽强，无能为也。绍繁礼多仪，公体任自然，此道胜也。绍以逆动，公奉顺以率天下，〔谓奉天子以率天下，于理为顺。〕此义胜也。桓、灵以来，政失于宽，绍以宽济宽，故不摄，〔摄，整也。左传曰：书于伐秦，摄也。杜预注曰：能自摄整。〕公纠之猛，〔章：甲十一行本「猛」下有「以」字；乙十一行本「猛」下有「而」字。〕上下知制，此治胜也。〔治，直吏翻。〕绍外宽内忌，用人而疑之，所任唯亲戚子弟，公外易简而内机明，〔易，以豉翻。〕用人无疑，唯才所宜，不间远近，此度胜也。〔间，古苋翻。〕绍多谋少决，失在后事，公得策辄行，应变无穷，此谋胜也。绍高议揖让以收名誉，士之好言饰外者多归之，〔好，呼到翻；下同。〕公以至心待人，不为虚美，士之忠正远见而有实者皆愿为抈，此德胜也。绍见人饥寒，恤念之，形于颜色，其所不见，虑无不周，此仁胜也。绍大臣争权，谗言惑乱，公御下以道，浸润不行此明胜也。〔论语：浸润之谮不行焉，可谓明也已矣。言谮人者如水之浸润以渐而入也。〕绍是非不可知，公所是进之以礼，所不是正之以法，此文胜也。绍好为虚势，不知兵要，〔荀子与临武君议兵于赵孝成王前，王曰：「请问兵要。」〕公以少克众，〔少，诗沼翻。〕用兵如神，军人恃之，敌人畏之，此武胜也。」操笑曰：「如卿所言，孤何德以堪之！」嘉又曰：「绍方北击公孙瓒，〔瓒，藏旱翻。〕可因其远征，东取吕布；若绍为寇，布为之援，此深害也。」彧曰：「不先取吕布，河北未易图也。」〔绍攻公孙瓒，而操乘间东取吕布。操击刘备，而绍不能袭许，此其所以败也。易，以豉翻。〕操曰：「然，吾所惑者，又恐绍侵扰关中，西乱羌、胡，南诱蜀汉，〔诱，音酉。〕是我独以兖、豫抗天下六分之五也，为将禁何﹖」彧曰：「关中将帅以十数，〔将，即亮翻。帅，所类翻。〕莫能相一，唯韩遂、马腾最强，彼见山东方争，必各拥众自保，今若抚以恩德，遣使连和，唯不能久安，比公安定山东足，以不动。〔遂，腾之叛服，卒如荀彧所料。比，必寐翻。〕侍中、尚书仆射锺繇有智谋，若属以西事，〔属，之欲翻。〕公无忧矣。」操乃表繇以侍中守司隶校尉，持节督关中诸军，特使不拘科制。繇至长安，移书腾、遂等，〔移，犹遗也。〕为陈祸福，〔为，于伪翻。〕腾、遂各遣子入侍。
③袁术称帝于寿春，自称仲家，以九江太守为淮南尹，置公卿百官，郊祀天地。沛相陈珪，球弟子也，少与术游；术以书召珪，又劫质其子，〔少，诗照翻。质，音致。〕期必致珪。珪答书曰：「曹将军兴复典刑，将拨平凶慝，以为足下当戮力同心，匡翼汉室；而阴谋不轨，以身试祸，欲吾营私阿附，有死不能也。」术欲以故兖州刺史金尚为太尉，尚不许而逃去，术杀之。〔金尚奔术见斗卷初平三年。〕
④三月，诏将作大匠孔融持节拜袁绍大将军，兼督冀、青、幽、并四州。
⑤夏，五月，蝗。
⑥袁术遣使者韩胤以称帝事告吕布，因求迎妇，布遣女随之。陈珪恐徐、扬合从，为难未已，〔术领扬州，布领徐州。从，子容翻。难，乃旦翻。〕往说布曰：〔说，输芮翻。〕「曹公奉迎天子，辅赞国政，将军宜与协同策谋，共存大计。今与袁术结昏，必受不义之名，将有累卵之危矣！」布亦怨术初不己受也，〔事见六十卷初平三年。〕女已在涂，乃追还绝昏，械送韩胤，枭首许布。〔枭，坚尧翻。〕
陈珪欲使子登诣曹操，布固不肯。会诏以布为左将军，操复遗布手书，深加尉纳。〔复，扶又翻。遗，于季翻。尉，与尉同，安之也。汉书车千秋传：尉安黎庶。颜师古曰：尉安之字本无「心」〕布大喜，即遣登奉章谢恩，并答操书。登见操，因陈布勇而无谋，轻于去就，宜早图之。操曰：「布狼子野心，诚难久养，非卿莫究其情伪。」即增珪秩中二千石，〔汉制：王国相秩二千石。增秩中二千石，则秩视九卿。〕拜登广陵太守。临别，操执登手曰：「东方之事，便以相付。」令阴合部众以为内应。
始，布因登求徐州牧不得，登还，布怒，拔戟斫几曰：「卿父劝吾协同曹操，绝婚公路；今吾所求无获，而卿父子并显重，但为卿所卖耳！」登不为动容，〔为，于伪翻。〕徐对之曰：「登见曹公言：『养将军譬如养虎，当饱其肉，不饱则将噬人。』公曰：『不如卿言。譬如养鹰，饥即为用，饱则扬去。』其言如此。」布意乃解。
袁术遣其大将张勋、桥蕤等与韩暹、杨奉连势，步骑数万趣下邳，〔趣，七喻翻。〕七道攻布。布时有兵三千，马四百匹，惧其不敌，谓陈珪曰：「今致术军，卿之由也，为之柰何﹖」珪曰：「暹、奉与术，卒合之师耳，〔卒，读曰猝。〕谋无素定，不能相维，子登策之，比于连鸡，势不俱栖，〔战国策：秦惠王曰：「诸侯之不可一，犹连鸡之不能俱上于栖。」〕立可离也。」布用珪策，与暹、奉书曰：「二将军亲拔大驾，而布手杀董卓，俱立功名，今柰何与袁术同为贼乎！不如相与并力破术，为国除害。」〔为，于伪翻。〕且许悉以术军资与之。暹、奉大喜，即回计从布。布进军，去勋营百步，暹、奉兵同时叫呼，〔呼，火故翻。〕并到勋营，勋等散走，布兵追击，斩其将十人首，所杀伤堕水死者殆尽。布因与暹、奉合军向寿春，水陆并进，到锺离，〔锺离县，属九江郡，距寿春二百余里。〕所过虏掠，还渡淮北，留书辱术。术自将步骑五千扬兵淮上，布骑皆于水北大咍笑之而还。〔咍，呼来翻。楚人谓相啁笑曰咍。〕
泰山贼帅臧霸袭琅邪相萧建于莒，〔前汉莒县，属城阳国，后汉属琅邪国。帅，所类翻。〕破之。霸得建资实，许以赂布而未送，布自往求之。其督将高顺谏曰：〔将，即亮翻；下所将、顺将同。〕「将军威名宣播，远近所畏，何求不得，而自行求赂！万一不克，岂不损邪！」布不从。既至莒，霸等不测往意，固守拒之，无获而还。
顺为人清白有威严，少言辞，所将七百余兵，号令整齐，每战必克，名「陷陈营」。〔少，诗沼翻。陈，读曰阵。〕布后疏顺，以魏续有内外之亲，夺其兵以与续，及当攻战，则复令顺将，顺亦终无恨意。〔布疏顺而亲续，其后执顺以收布者续也。将，即亮翻。〕布性决易，〔易，以豉翻。〕所为无常，顺每谏曰：「将军举动，不肯详思，忽有失得，动辄言误，误岂可数乎！」〔数，所角翻。〕布知其忠而不能从。
⑦曹操遗议郎王誧〔誧，滂古翻，又匹布翻。〕以诏书拜孙策为骑都尉，袭爵乌程侯，〔策父坚，以讨贼功封乌程侯。乌程县，属吴郡，今安吉州县。考异曰：江表传曰：「建安二年夏，王誧奉戊辰诏书赐策。」不知其何月也。〕领会稽太守，〔会，工外翻。〕使与吕布及吴郡太守陈瑀共讨袁术。策欲得将军号以自重，誧便承制假策明汉将军。〔明汉将军，亦权宜置此号，言明于逆顺，知尊汉室也。下辅汉同。〕
策治严，〔严，装也。〕行到钱唐。〔钱唐县，前汉属会稽郡，后汉省其地，当属吴郡界。钱唐记曰：昔郡议曹华信议立此塘以防海，募有能致一斛土者，与钱一千，旬月之间，来者云集。塘未成而不复取，于是载土石者，皆委之而去，塘以之成，故名钱塘。〕瑀阴图袭策，潜结祖郎、严白虎等，使为内应。策觉之，遣其将吕范、徐逸攻瑀于海西；瑀败，单骑奔袁绍。
⑧初，陈王宠有勇，善弩射。〔宠，明帝子陈敬王羡之曾孙也。〕黄巾贼起，宠治兵自守，〔治，直之翻。〕国人畏之，不敢离叛。国相会稽骆俊素有维恩，是时王侯无复租禄，而数见虏夺，〔数，所角翻。〕或并日而食，转死沟壑，而陈独富强，邻郡人多归之，有众十余万。及州郡兵起，宠率众屯阳夏，〔贤曰：阳夏县，属淮阳国。夏，音工雅翻。〕自称辅汉大将军。袁术求粮于陈，骆俊拒绝之，术忿恚，〔恚，于避翻。〕遣客诈杀俊及宠，陈由是破败。
⑨秋，九月，司空曹操东征袁术。术闻操来，弃军走，留其将桥蕤等于蕲阳以拒操；〔贤曰：蕲水出江夏蕲春县北山。水经注云：即蕲山也，西南流径蕲山，又南对蕲阳，注于大江，亦谓之蕲阳口。余据三国志，术时侵陈，操东征之，术留蕤等拒操，蕤等败死，术乃走渡淮。则盖战于淮外也，安得至江夏之蕲阳哉！此盖沛国之蕲县，范史衍阳字，而通鉴因之耳。〕操击破蕤等，皆斩之。〔考异曰：范书吕布传云：「布破张勋于下邳，生擒桥蕤。」此又一桥蕤，将蕤被获又还也﹖然魏志吕布传无桥蕤事，当是范书误。〕术走渡淮，时天旱岁荒，士民冻馁，术由是遂衰。
操辟陈国何夔为掾，〔掾，俞绢翻。〕问以袁术何如，对曰：「天之所助者顺，人之所助者信。术无信顺之实而望天人之助，其可得乎！」操曰：「为国失贤则亡，君不为术所用，亡，不亦宜乎！」操性严，掾属公事往往加杖；夔常蓄毒药，誓死无辱，是以终不见及。
沛国许褚，勇力绝人，聚少年及宗族数千家，坚壁以御外寇，淮、汝、陈、梁间皆畏惮之，操徇淮、汝，褚以众归操，操曰：「此吾樊哙也！」即日拜都尉，引入宿卫，诸从褚侠客，皆以为虎士焉。〔侠，户颊翻。〕
⑩故太尉杨彪与袁术昏姻，〔据彪传，彪子修，袁术之甥。彪盖娶于袁氏也。〕曹操恶之，〔恶，乌路翻。〕诬云欲图废立，奏收下狱，劾以大逆。〔下，遐稼翻。劾，户概翻，又户得翻。〕将作大匠孔融闻之，不及朝服，〔朝，直遥翻。〕往见操曰：「杨公四世清德，〔震、秉、赐、彪，四世以清白称。〕海内所瞻。周书，父子兄弟，罪不相及，况以袁氏归罪杨公乎！」操曰：「此国家之意。」〔国家，谓家也。〕融曰：「假使成王杀召公，周公可得言不知邪！」操使许令满宠按彪狱，融与尚书令荀彧皆属宠曰：「但当受辞，必加考掠。」〔属，之欲翻。掠，音亮。〕宠一无所报，考讯如法。数日，求见操，言之曰：「杨彪考讯，无他辞语。此人有名海内，若罪不明白，必大失民望；窃为明公惜之。」〔为，于伪翻。〕操即日赦出彪。初，彧、融闻宠考掠彪，皆怒；及因此得出，乃更善宠。彪见汉室衰微，政在曹氏，遂称脚挛，〔挛，闾缘翻，牵缩也。〕积十余年不行，由是得免于祸。
马日磾丧至京师，〔日磾死，见六十一卷兴平元年。磾，丁奚翻。〕朝廷议欲加礼，孔融曰：「日磾以上公之尊，秉髦节之使，〔使，疏吏翻。〕而曲媚奸臣，为所牵率，王室大臣，岂得以见胁为辞！圣上哀矜旧臣，未忍追按，不宜加礼。」朝廷从之。金尚丧至京师，诏百官吊祭，拜其子玮为郎中。
冬，十一月，曹操复攻张绣，〔复，扶又翻，又如字。〕拔湖阳，〔湖阳县，属南阳郡。〕禽刘表将邓济；又攻舞阴下之。
韩暹、杨奉在下邳，寇掠徐、扬间，军饥饿，辞吕布，欲诣荆州；布不听。奉知刘备与布有宿憾，私与备相闻，欲共击布；备阳许之。奉引军诣沛，备请奉入城，饮食未半，于座上缚奉，斩之。暹失奉，孤特，与十余骑归并州，为杼秋令张宣所杀。〔杼秋县，前汉属梁国，后汉属沛国。师古曰：杼，音食汝翻。〕胡才、李乐留河东，才为怨家所杀，〔怨，于元翻。〕乐自病死。郭汜为其将伍习所杀。
颍川杜袭、赵俨、繁钦避乱荆州，〔繁，音婆。左传：殷民七族，有繁氏。西汉有御史大夫繁延寿。〕刘表俱待以宾礼。钦数见奇于表，〔数，所角翻。见，贤遍翻；下见能同。〕袭喻之曰：「吾所以与子俱来者，徒欲全身以待时耳，岂谓刘牧当为拨乱之主而规长者委身哉！〔长，知两翻。〕子若见能不已，非吾徒也，吾与子绝矣！」钦慨然曰：「请敬受命！」及曹操迎天子都许，俨谓钦曰：「曹镇东必能匡济华夏，〔夏，户雅翻；下同。〕吾知归矣！」遂还诣操，操以俨为朗陵长。〔朗陵县，属汝南郡。长，知两翻。〕
阳安都尉江夏李通妻伯父犯法，〔操分汝南二县置阳安都尉。〕俨收治，致之大辟。〔治，直之翻。辟，毗亦翻。〕时杀生之柄，决于牧守，〔守，式又翻。〕通妻子号泣以请其命。〔号，户刀翻。〕通曰：「方与曹公戮力，义不以私废公！」嘉俨执宪不阿，与为亲交。
三年〔（戊寅、一九八）〕
①春，正月，曹操还许。〔攻张绣而还也。〕三月，将复击张绣。〔复，扶又翻。〕荀攸曰：「绣与刘表相恃为强；然绣以游军仰食于，〔仰，牛向翻。〕表不能供也，势必乖离。不如缓军以待之，可诱而致也；〔诱，音酉。〕若急之，其势必相救。」操不从，围绣于穰。
②夏，四月，仗谒者仆射裴茂，〔姓谱：伯益之后，封属乡，因以为氏，后徙封解吧，乃去「邑」从「衣」。〕诏关中诸将段煨等讨李傕，夷其三族。〔董卓之党，于是尽矣。煨，乌回翻。煨，古岳翻。〕以煨为安南将军，封闅乡侯。〔阒，音旻。〕
③初，袁绍每得诏书，患其有不便于己者，欲移天子自近，使说曹操以许下埤洷，〔近，其靳翻。说，输芮翻；下同。埤，皮弭翻，又读与卑同。〕雒阳残破，宜徙都鄄城以就全实；〔鄄，音绢。〕操拒之。田丰说绍曰：「徙都之计，既不克从，宜早图许，奉迎天子，动托诏书，号令海内，此算之上者。不尔，终为人所禽，虽惟无益也。」绍不从。
会绍亡卒诣操，云田丰劝绍袭许，操解穰围而还，〔还，从宣翻，又如字。〕张绣率众追之。五月，刘表遣兵救绣，屯于安众，守险以绝军后。〔水经注：梅溪水出南阳宛县北紫山，南径杜衍县东，土地垫下，湍溪是注，古人于安众堨之，令游水是潴，谓之安众港。郡国志，南阳郡有众侯国。〕操与荀彧书曰：「吾到安众，破绣必矣。」及到安众，操军前后受敌，操乃夜凿险伪遁。表、绣悉军来追，操纵奇兵步骑夹攻，大破之。他日，彧问操：「前策贼必破，何也﹖」操曰：「虏遏吾归师，而与吾死地，〔兵法曰：归师勿遏。又曰：置之死地而后生。〕吾是以知胜矣。」
绣之追操也，贾诩止之曰：「不可追也，追必败。」绣不听，进兵交战，大败而还。诩登城谓绣曰：「促更追之，更战必胜。」绣谢曰：「不用公言，以至于此，今已败，柰何复追﹖」〔复，扶又翻；下同。〕诩曰：「兵势有变，促追之！」〔言兵势无常，审知其变，则因败而为胜。〕绣素信诩言，遂收散卒更追，合战，果以胜还。〔此亦小胜耳。〕乃问诩曰：「绣以精兵追退军而公曰必败，以败卒击胜兵而公曰必克，悉如公言，何也﹖」诩曰：「此易知耳。〔易，以豉翻。〕将军虽善用兵，非曹公敌也。曹公军新退，必自断后，〔断，丁管翻；下同。〕故知必败。曹公攻将军，既无失策，力未尽而一朝引退，必国内有故也。〔有故，谓有变也。〕已破将军，必轻军速进，留诸将断后，诸将虽勇，非将军敌，故虽用败兵而战必胜也。」绣乃服。
吕布复与袁术通，遣其中郎将高顺及北地太守鴈门张辽攻刘备；〔布以辽遥领北地太守耳。〕曹操遣将军夏侯惇救之，为顺等所败。〔败，补迈翻。〕秋，九月，顺等破沛城，虏备妻子，备单身走。
曹操欲自击布，诸将皆曰：「刘表、张绣在后，而远袭吕布，其危必也。」荀攸曰：「表、绣新破，势不敢动。布骁猛，又恃袁术，若从横淮、泗间，〔骁，坚尧翻。从，子容翻。〕豪杰必应之。今乘其初叛，众必未一，往可破也。」操曰：「善！」比行，泰山屯帅臧霸、孙观、吴敦、尹礼、昌豨等皆附于布。〔比，未寐翻。帅，所类翻。豨，许岂翻，又音希。史言攸料敌之审。姓谱：昌姓，昌意之后。〕操与刘备遇于梁，进至彭城。陈宫谓布：「宜逆击之，以逸待劳，无不克也。」布曰：「不如待其来，蹙着泗水中。」〔着，直略翻。〕冬，十月，操屠彭城。广陵太守陈登率郡兵为操先驱，进至下邳。布自将屡与操战，皆大败，〔将，即亮翻。〕还保城，不敢出。
操遗布书，为陈祸福；〔遗，于季翻。为，于伪翻。〕布惧，欲降。〔降，户江翻。〕陈宫曰：「曹操远来，势不能久。将军若以步骑出屯于外，宫将余众闭守内，若向将军，宫引兵而攻其背；若但攻城，则将军救于外。不过旬月，操军食尽，击之，可破也。」布然之，欲使宫与高顺守城，自将骑断操粮道。〔断，丁管翻。〕布妻谓布曰：「宫、顺素不和，将军一出，宫、顺必不同心共城守也，如有蹉跌，〔蹉，昌何翻。跌，徒结翻。〕将军当于何自立乎！且曹氏待公台如赤子，犹舍而归我。〔陈宫字公台；归布事，见上卷兴平元年。舍，读曰舍。〕今将军厚公台不过曹氏，而欲委全城，捐妻子，孤军远出，若一日有变，妾岂得复为将军妻哉！」〔复，扶又翻；下同。〕布乃止；潜遣其官属许汜、王楷求救于袁术。〔汜，音祀。〕术曰：「布不与我女，理自当败，何为复来﹖」汜、楷曰：「明上今不救布，为自败耳；布破，明上亦破也。」〔术时僭号，故称之为明上。〕术乃严兵为布作声援。布恐术为女不至，故不遣救兵，以鼦缠女身缚着马上，夜自送女出，与操守兵相触，格射不得过，复还城。〔为，于伪翻。着，直略翻。射，而亦翻。〕
河内太守张杨素与布善，欲救之，不能，乃出兵东市，〔野王县东市也。〕遥为之势。十一月杨将杨丑杀杨以应操，别将眭固复杀丑，〔眭，息随翻。〕将其众北合袁绍。杨性仁和，无威刑，下人谋反发见，对之涕泣，辄原不问，故及于难。〔难，乃旦翻。〕
操掘堑围下邳，积久，士卒疲敝，欲还。荀攸、郭嘉曰：「吕布勇而无谋，今屡战皆北，锐气衰矣。三军以将为主，〔将，即亮翻。〕主衰则军无奋意。陈宫有智而迟，今及布气之未复，宫谋之未定，急攻之，布可拔也。」乃引沂、泗灌城，〔泗水东南流，过下邳县西，沂水南流，亦至下邳县西，而南入于泗，故并引二水以灌城。水经注：沂水于下邳县北，西流分为二水：一水于城北西南入泗，一水径城东屈从县南，亦注泗，谓之小沂水，水上有桥，张良遇黄石公处也。操于此处引沂、泗灌城。〕月余，布益困迫，〔考异曰：范书布传云「灌其城三月」，魏志传亦曰「围之三月」。按操以十月至下邳，及杀布，共在一季，不可言三月。今从魏志武纪。〕临城谓操军士曰：「卿曹无相困我，我当自首于明公。」〔首，式救翻。〕陈宫曰：「逆贼曹操，何等明公！今日降之，〔降，户江翻；下同。〕若卵投石，岂可得全也！」
布将侯成亡其名马，已而复得之，诸将合礼以贺成，成分酒肉先入献布。布怒曰：「布禁酒而卿等酝酿，为欲因酒共谋布邪！」成忿惧，十二月，癸酉，成与诸将宋宪、魏续等共执陈宫、高顺，率其众降。布与麾下登白门楼。〔水经注：下邳城南门名白门。宋武北征记曰：下邳城有三重，大城周四里，吕布所守也。魏武禽布于白门，大城之门也。宋白曰：下邳中城，南临白楼门。〕兵围之急，布令左右取其首诣操，左右不忍，乃不降。
布见操曰：「今日已往，天下定矣。」操曰：「何以言之﹖」布曰：「明公之所患不过于布，今已服矣。若令布将骑，明公将步，天下不足定也。」〔将，即亮翻。骑，奇寄翻。〕顾谓刘备曰：「玄德，卿为坐上客，〔坐，徂卧翻。〕我为降虏，绳缚我急，独不可一言邪﹖」操笑曰：「缚虎不得不急。」乃命缓布缚，刘备曰：「不可。〔考异曰：献帝春秋曰：「太祖意欲活布，命使宽缚，主簿王必趋进曰：『布，勍虏也，其众近在外，不可宽也。』太祖曰：『本欲相缓，主簿复不听，如之何﹖』今从范书、陈志。〕明公不见吕布事丁建阳、董太师乎！」〔丁原，字建阳，董卓，官至太师，布皆杀之，事见五十九卷灵帝中平六年及六十卷初平三年。〕操颔之。〔颔之者，微动颐颔以应之。〕布见备曰：「大耳儿，最叵信！」〔备顾自见其耳，故云然。叵，普火翻，不可也。洪迈曰：叵为不可，此以切脚称也。〕
操谓陈宫曰：「公台平生自谓智有余，今竟何如！」宫指布曰：「是子不用宫言，以至于此。若其见从，亦未必为禽也。操曰：「柰卿老母何﹖」宫曰：「宫闻以孝治天下者不害人之亲，〔治，直之翻。〕老母存否，在明公，不在宫也。」操曰：「柰卿妻子何﹖」宫曰：「宫闻施仁政于天下者不绝人之祀，妻子存否，在明公，不在宫也。」操未复言。宫请就刑，遂出，不顾，操为之泣涕，〔复，扶又翻。为，于伪翻。〕并布、顺皆缢杀之，传首许市。操召陈宫之母，养之终其身，嫁宫女，抚视其家，皆厚于初。〔操厚陈宫之家而不肯存孔融之嗣，必陈宫之妻子，可保其无能为也。〕
前尚书令陈纪、纪子群在布军中，操皆礼用之。张辽将其众降，拜中郎将。臧霸自亡匿，操募索得之，〔索，山客翻。〕使霸招吴敦、尹礼、孙观等，皆诣操降。操乃分琅邪、东海为城阳、利城、昌虑郡，〔城阳，西汉王国，光武省，并入琅邪。利城、昌虑二县，皆属东海。此盖因诸屯帅所居，而分为郡也。虑，师古意庐。〕悉以霸等为守相。
初，操在兖州，以徐翕、毛晖为将。及兖州乱，翕、晖皆叛。兖州既定，翕、晖亡命投霸。操语刘备，〔语，牛倨翻。〕令霸送二首，霸谓备曰：「霸所以能自立者，以不为此也。霸受主公生全之恩，不敢违命；然王霸之君，可以义告，愿将军为之辞。」备以霸言白操，操叹息谓霸曰：「此古人之事，而君能行之，孤之愿也。」皆以翕、晖为郡守。〔守，式又翻。〕陈登以功加伏波将军。
⑤刘表与袁绍深相结约。治中邓羲谏表，表曰：「内不失贡职，外不背盟主，〔背，蒲妹翻。〕此天下之达义也。治中独何怪乎﹖」羲乃辞疾而退。
长沙太守张羡，性屈强，〔屈，渠勿翻。强，巨两翻。屈强，梗戾不顺从貌。〕表不礼焉。郡人桓阶说羡举长沙、零陵、桂阳三郡以拒表，遣使附于曹操，羡从之。〔说，输芮翻。考异曰：魏志桓阶传，袁、曹相拒官渡而阶说羡。按范书刘表传，建安三年，羡拒表，在官渡前也。〕
⑥孙策遣其正议校尉张纮献方物，〔正议校尉，亦孙策私所署置。〕曹操欲抚纳之，表策为讨逆将军，〔讨逆将军，亦创置也。〕封吴侯；〔由乌程徙封吴，进其封也。考异曰：江表传曰：「倍于元年所献。其年，制书拜讨逆，封吴侯。」按策贡献在二年，非元年也。又陈志纮传曰：「建安四年，遣纮奉章诣许。」按吴书纮述策材略、忠款，曹公乃优文褒崇，改号加封。然则纮来在策封吴侯前，本传误也。〕以弟女配策弟匡，又为子彰取孙贲女；〔为，于伪翻。取，读日娶。〕礼辟策弟权、翊；〔操礼辟权、翊，欲其至以为质耳。〕以张纮为侍御史。
袁术以周瑜为居巢长，以临淮鲁肃为东城长。〔居巢县，属庐江郡。东城县，前汉属九江郡，后汉省，当是术复置也。长，知两翻。〕瑜、肃知术终无所成，皆弃官渡江从孙策，策以瑜为建威中郎将。肃因家于曲阿。
刘表与袁绍深相结约。治中邓羲谏表，表曰：“内不失贡职，外不背盟主，〔备，蒲妹翻。〕此天下之达义也。治中独何怪乎？”羲乃辞疾而退。
长沙太守张羡，性屈强，〔屈，渠勿翻。强，巨雨翻。屈强，梗戾不顺从貌。〕表不礼焉。郡人桓阶说羡举长沙、零陵、桂阳三郡以拒表，遣使附于曹操，羡从之。〔说，输芮翻。考异曰：魏志桓阶传，袁、曹相拒官渡而阶说羡。按汉书刘表传，建安三年，羡拒表，在官渡前也。〕
孙策遣其正议校尉张纮献方物，〔正议校尉，亦孙策私所署置。〕曹操欲抚纳之，表策为讨逆将军，〔讨逆将军，亦创置也。〕封吴侯；〔由乌程徙封吴，进其封也。考异曰：江表传曰：“倍于元年所献。其年，制书拜讨逆，封吴侯。”按策贡献在二年，非元年也。又陈志弘传曰：“建安四年，遣纮诣许。”，按吴书纮述策材略，忠款，曹公乃优文褒崇，改号加封，然则纮来在策封吴侯前，本传误也。〕以弟女配策弟匡，又为子彰取孙贲女；〔为，于伪翻，取，读曰娶。〕礼辟策弟权、翊；〔曹礼聘权、翊，欲其至以为质耳。〕以张纮为侍御史。
袁术以周瑜为居巢长，以临淮鲁肃为东城长。〔居巢县，属庐江郡。东城县，前汉属九江郡，后汉省，当是术后置也。长，知两翻。〕属瑜、肃知术终无所成，皆弃官渡江从孙策。策以瑜为建威中郎将。肃因家于曲阿。
曹操表征王朗，策遣朗还。操以朗为谏议大夫，参司空军事。〔参军事仿于魏、晋之间，位望颇重。孙楚言于石苞曰：“天子命我参卿军事”是也。自是以后，位望轻矣。〕
袁术遣间使〔间，古笕翻。使，书吏翻。〕赍印绶与丹杨宗帅祖郎等，〔帅，所类翻。〕使激动山越，共图孙策。刘繇之奔豫章也，太史慈遁于芜湖山中，自称丹杨太守。策已定宣城以东，惟泾以西六县未服，慈因进住泾县，大为山越所附。〔蕉湖，泾县皆属丹阳郡。宣城县前汉亦属丹阳，后汉省。晋太康元年，分丹阳立宣城郡，复置县属焉。山越，越民依阻山险而居者。〕于是策自将讨祖郎于陵阳，禽之。〔陵阳县，属丹阳郡。陵阳子明得仙于此，县山因名。〕策谓郎曰：“尔昔袭孤，〔事见上卷兴平元年。〕斫孤马鞍，今创军立事，除弃宿恨，惟取能用，与天下通耳，非但汝，汝勿恐怖。”〔怖，普布翻。〕郎叩头谢罪，即破械，署门下贼曹。又讨太史慈于勇里，〔勇里，在泾县。〕禽之，解缚，捉其手〔捉，执也。〕曰：“宁识神亭时邪？若卿尔时得我云何？”〔神亭事见上卷兴平二年。〕慈曰：“未可量也。”策大笑曰：“今日之事，当与卿共之。闻卿有烈义，天下智士也，〔慈，东莱人，少为郡奏曹史。时郡与州有隙，交章以闻，而州章先到雒，慈取章坏之，由是知名。后赴孔融之急，诣刘备求救，此策所谓烈义也。〕但所托未得其人耳。〔谓刘繇也。〕孤是卿知己，勿忧不如意也。”即署门下督。军还，祖郎、太史慈俱在前导，军人以为荣。
会刘繇卒于豫章，士众万馀人，欲奉豫章太守华歆为主。歆以为因时擅命，非人臣所宜，众守之连月，卒谢遣之。〔卒，子恤翻。华，户外翻。〕其众未有所附，策命太史慈往抚安之，谓慈曰：“刘牧往责吾为袁氏攻庐江，〔刘繇奉王命牧扬州，故以称之。攻庐江事见上卷兴平元年。为，于伪翻。〕吾先君兵数千人，尽在公路许，吾志在立事，安得不屈意于公路以求之乎？其后不遵臣节，谏之不从。〔事见建安元年。〕丈夫义交，苟有大故，不得不离。吾交求公路及绝之本末如此，恨不及其生时与共论辩也。今儿子在豫章，卿往视之。并宣孤意于其部曲。部曲乐来者与俱来，不乐来者且安慰之。〔乐，音洛。〕并观华子鱼所以牧御方规何如。〔华歆，字子鱼。〕卿须几兵，多少随意。”慈曰：“慈有不赦之罪，将军量同桓、文，当尽死以报德。今并息兵，兵不宜多，将数十人足矣。”左右皆曰：“慈必北去不还。”策曰：“子义舍我，当复从谁！”〔复，扶又翻。〕饯送昌门，〔孙权注记曰：吴西郭门曰阊门，夫差作，以天门通阊阖，故名之。后春申君改曰昌门。〕把腕别曰：〔腕，乌贯翻。〕“何时能还？”答曰：“不过六十日。”慈行，议者犹纷纭言遣之非计。策曰：“诸君勿复言，孤断之详矣。〔断，丁乱翻。〕太史子义虽气勇有胆烈，然非纵横之人，〔纵，子容翻。〕其必秉道义，重然诺，〔然，是也，决辞也。诺，应也，许辞也。重，不轻也。〕一以意许知己，死亡不相负，诸君勿忧也。”慈果如期而反，谓策曰：“华子鱼，良德也，然无他方规，自守而已。又，丹杨僮芝，〔僮，姓也。风俗通：汉有交趾刺史僮尹。〕自擅庐陵，番阳民帅别立宗部，言‘我已别立郡海昏上缭，不受发召’，〔番阳县，属豫章郡。宗部，即所谓江南宗贼也。帅，所类翻。海昏县属豫章郡。时郡民数千家，自相结聚，作宗伍，壁于上缭。水经注：僚水导源建昌县，汉元帝永光二年，分海昏立。僚水又东经新兴县，汉中平中立。僚水又经海昏县，谓上僚水。缭，读曰僚。〕子鱼但睹视之而已。”策拊掌大笑，遂有兼并之志。
袁绍连年攻公孙瓒，不能克，以书谕之，欲相与释憾连和；瓒不答，而增修守备，谓长史太原关靖曰：“当今四方虎争，无有能坐吾城下相守经年者明矣，袁本初其若我何！”绍于是大兴兵以攻瓒。先是瓒别将有为敌所围者，瓒不救，〔先，悉荐翻。〕曰：“救一人，使后将恃救，不肯力战。”及绍来攻，瓒南界别营，自度守则不能自固，〔度，徒洛翻。〕又知必不见救，或降或溃。绍军径至其门，〔易京之门也。〕瓒遣子续请救于黑山诸帅，〔黑山诸帅，张燕等也。帅，所类翻。〕而欲自将突骑出傍西山，〔自易京西抵故安阎乡以西，诸山连接中山之界，山谷深广，皆黑山诸贼所依阻。傍，步浪翻。〕拥黑山之众侵掠冀州，横断绍后。〔断，丁管翻。〕关靖谏曰：“今将军将士莫不怀瓦解之心，所以犹能相守者，顾恋其居处老小，〔处，昌吕翻。〕而恃将军为主故耳。坚守旷日，或可使绍自退。若舍之而出，〔舍，读曰舍。〕后无镇重，易京之危，可立待也。”瓒乃止。绍渐相攻逼，瓒众日蹙。〔蹙，子六翻。〕
资治通鉴卷第六十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十五〔起屠维单阏（己卯），尽上章执徐（庚辰），〕凡二年。
孝献皇帝戊
建安四年〔（己卯、一九九）〕
①春，〔章：甲十一行本「春」下有「三月」二字；乙十一行本同；张校同。〕黑山贼帅张燕与公孙续率兵十三万，三道救之。〔帅，所类翻。〕未至，瓒密使行人赍书告续，使引五千铁骑于北隰之中，〔贤曰：下湿曰隰。孔颖达曰：下湿，谓土地窊下，常沮洳，名为隰也。〕起火为应，瓒欲自内出战。绍候得其书，如期举火。瓒以为救至，遂出战。绍设伏击之，瓒大败，复还自守。〔复，扶又翻。〕绍为地道，穿其楼下，施木柱之，度足达半，便烧之，楼辄倾倒，稍至京中。〔柱，拄也。易之中京，瓒所居也。度，徒洛翻。〕瓒自计必无全，乃悉缢其姊妹、妻子，然后引火自焚。绍趣兵登台，斩之。〔缢，于赐翻，又于计翻。趣，读曰促。〕田楷战死。关靖叹曰：「前若不止将军自行，未必不济。吾闻君子陷人危，必同其难，〔难，乃旦翻。〕岂可以独生乎！」策马走绍军而死。〔公孙瓒之计与陈宫之计，一也。陈宫之计，吕布不能用；公孙瓒之计，关靖止之：是知不惟决计之难，赞决者亦难也。〕续为屠各所杀。〔屠各，胡也。屠，直于翻。〕
渔阳田豫说太守鲜于辅曰：〔辅既斩邹丹，遂领渔阳太守。说，输芮翻。守，式又翻。〕「曹氏奉天子以令诸侯，终能定天下，宜早从之。」辅乃率其众以奉王命。诏以辅为建忠将军，都督幽州六郡。
初，乌桓王丘力居死，子楼班年少，从子蹋顿有武略，代立，〔少，诗照翻。从子蹋顿有武略之，代立，〔少，诗照翻。从，才用翻；下同。贤曰：蹋，音大蜡翻。杨正衡晋书音义：蹋，徒合翻。〕总摄上谷大人难楼、辽东大人苏仆延、右北平大人乌延等。袁绍政公孙瓒，蹋顿以乌桓助之。瓒灭，绍承制皆赐蹋顿、难楼、苏仆延、乌延等单于印绶；又以阎柔得乌桓心，因加宠慰以安北边。其后难楼、苏仆延奉楼班为单于，以蹋顿为王，然蹋顿犹秉计策。
②眭固屯射犬，〔郡国志：河内野王县有射犬聚。唐怀州河内县有汉射犬故城。眭，息随翻。〕夏，四月，曹操进军临河，使将军史涣、曹仁渡河击之。仁，操从弟也。固自将兵北诣袁绍求救，与涣、仁遇于犬城，涣、仁击斩之。操遂济河，围射犬；射犬降，〔降，户江翻。〕操还军敖仓。
初，操在兖州举魏种孝廉。〔种，音冲。〕兖州叛，〔张邈举兖州附吕布事见六十一卷兴平元年。〕操曰：「唯魏种且不弃孤。」及闻种走，操怒曰：「种不南走越、北走胡，不置汝也！」既下射犬，生禽种，操曰：「唯其才也！」释其缚而用之，以为河内太守，属以河北事。〔属，之欲翻。〕
③以卫将军董承为车骑将军。
④袁术既称帝，淫侈滋甚，媵御数百，〔媵，以证翻。〕无不兼罗纨，厌粱肉，自下饥困，莫之收恤。既而资实空尽，不能自立，乃烧宫室，奔其部曲陈简、雷薄于灊山，〔灊县，属庐江郡，有天柱山。贤曰：灊县之山也。灊，今寿州霍山县也。灊，音潜。〕复为简等所拒，遂大穷，士卒散走，忧懑不知所为。〔复，扶又翻。懑，音闷。〕乃遣使归帝号于从兄绍〔绍与术同祖袁汤，以亲则从，以年则兄也。〕曰：「禄去汉室久矣，袁氏受命当王，符瑞炳然。今君拥有四州，〔贤曰：青冀、幽、并。〕人户百万，谨归大命，君其兴之！」袁谭自青州迎术，欲从下邳北过。曹操遣刘备及将军清河朱灵邀之，术不得过，复走寿春。六月，至江亭，坐箦床而叹曰：「袁术乃至是乎！」〔贤曰：箦，笫也；谓无茵席也。〕因愤慨结病，欧血死。术从弟胤畏曹操，不敢居寿春，率其部曲奉术柩及妻子奔庐江太守刘勋于皖城。〔皖县，属庐江郡，今舒州也。师古曰：皖，胡管翻；杜佑曰：音患。考异曰：吴志孙策传曰：「术死、长史杨弘、大将张勋等将其众，欲就策，庐江太守刘勋邀击，悉虏之，收其珍宝以归。」与诸书不同。今从范书、陈志术传及江表传。〕故广陵太守徐璆得传国玺，献之。〔璆，渠尤翻。传国玺，术拘孙坚妻所夺者。玺，斯氏翻。〕
⑤袁绍既克公孙瓒，心益骄，贡御稀简。主簿耿包密白绍，宜应天人，称尊号。绍以包白事示军府。〔白事，所白之事也。〕僚属皆言包妖妄，宜诛，〔妖，于骄翻。〕绍不得已，杀包以自解。
绍简精兵十万、骑万匹，欲以攻许。沮授谏曰：「近讨公孙瓒，师出历年，百姓疲敝，仓库无积，未可动也。宜务农息民，先遣使献捷天子；若不得通，乃表曹操隔我王路，〔沮，子余翻。王路，谓尊王之路也。〕然后进屯黎阳，渐营河南，益作舟船，缮修器械，分遣精骑抄其边鄙，饮彼不得安，我取其逸，如此，可坐定也。」〔使绍能用授言，曹其殆乎！抄，楚交翻。郭图、审配曰：「以明公之神武，引河朔之强众，以伐曹操，易如覆手，〔易，以豉翻。〕何必乃尔！」授曰：「夫救乱诛暴，谓之义兵；恃众凭强，谓之骄兵；义者无敌，骄者先灭。〔前汉魏相上书曰：兵义者王，兵骄者灭。〕曹操奉天子以令天下，今举师南向，于义则违。且庙胜之策，不在强弱。曹操法令既行，士卒精练，非公孙瓒坐而受攻者也。今弃万安之术而兴无名之帅，〔前汉董公曰：兵出无名，事故不成。〔窃为公惧之！」〔为，于伪翻；下为之同。〕图、配曰：「武王伐纣，不为不义；况兵加曹操而云无名，且以公今日之强，将士思奋，不及时以定大业，所谓『天与不取，反受其咎』，〔使记范蠡之言。〕此越之所以霸，吴之所以灭也。监军之计在于持牢，〔绍使授监护诸将，故称为监军。持牢，犹今南人言把稳也。监，古衔翻。〕而非见时知几之变也。」〔几，居衣翻。〕绍纳图言。图等因是谮授曰：「授监统内外，〔监，古衔翻。〕威震三军，若其寖盛，何以制之！夫臣与主同者亡，此黄石之所忌也。〔臣与主同，言作威作福与主无别也。黄石，即张良于下邳圮上所得之书也。〕且御众于外，不宜知内。」绍乃分授所统为都督，使授及郭图、淳于琼各典一军。骑都尉清河崔琰谏曰：「天子在许，民望助顺，不可攻也！」绍不从。
许下诸将闻绍将攻许，皆惧，曹操曰：「吾知绍之为人，志大而智小，色厉而胆薄，忌克而少威，〔少，诗沼翻；下以少同。〕兵多而分画不明，将骄而政令不壹，〔将，即亮翻。〕土地虽广粮食虽丰，适足以为吾奉也。」孔融谓荀彧曰：「绍地广兵强，田丰、许攸智士也为之谋，审配、逢纪忠臣也，〔皮，翻。〕任其事，〔任，音壬。〕颜良、文丑勇将也统其兵，殆难克乎！」彧曰：「绍兵虽多而法不整，田丰刚而犯上，许攸贪而不治，审配专而无谋，逢纪果而自用，此数人者，势不相容，必生内变。颜良、文丑，一夫之勇耳，可一战而禽也。」
秋，八月，操进军黎阳，使臧霸等将精兵入青州以扞东方，〔臧霸起于泰山，称雄于东方者也，故使之为扞；袁氏虽欲自平原而东，无能为矣。〕留于禁屯河上。九月，操还许，分兵守官渡。〔贤曰：裴松之北征记曰：中牟台，下临汴水，是为官渡，袁绍、曹操垒尚存焉。在今郑州中牟县北。据水经注，汴水即莨荡渠也。杜佑曰：郑州中牟县北十二里，有中牟台，是为官渡城，袁、曹相持之持。〕
袁绍遣人招张绣，并与贾诩书结好。绣欲许之，诩于绣坐上〔好，呼到翻。坐，徂卧翻。〕显谓绍使曰：「归谢袁本初，兄弟不能相容，〔谓与袁术有隙，各结党与以相图也。显者，明言之于稠人中也。〕而能容天下国士乎！」绣惊惧曰：「何至于此！」窃谓诩曰：「若此，当何归﹖」诩曰：「不如从曹公。」绣曰：「袁强曹弱，又先与曹为雠，〔谓淯水之战，杀其子也。〕从之如何﹖」诩曰：「此乃所以宜从也。夫曹公奉天子以令天下，其宜从一也；绍强盛，我以少众从之，〔少，诗沼翻；下同。〕必不以我为重，曹公众弱，其得我必喜，其宜从二也；夫有霸王之志者，固将释私怨以明德于四海，其宜从三也。愿将军无疑！」冬，十一月，绣率众降曹操，〔降，户江翻。〕操执绣手，与欢宴，为子均取绣女，〔为，于伪翻。取，读曰娶。〕拜扬武将军；表诩为执金吾，封都亭侯。〔凡郡、国、县、道治所，皆有都亭。〕
关中诸将以袁、曹方争，皆中立顾望。凉州牧韦端使从事天水杨阜诣许，阜还，关右诸将问：「袁、曹胜败孰在﹖」阜曰：「袁公宽而不断，好谋而少决；不断则无威，〔断，丁乱翻；下同。〕少决则后事，今虽强，终不能成大业。曹公有雄才远略，决机无疑，法一而兵精，能用度外之人，所任各尽其力，必能济大事者也。」
曹操使治书侍御史河东卫觊镇抚关中，〔治，直之翻。觊，音冀。〕时四方大有还民，关中诸将多引为部曲。觊书与荀彧曰：「关中膏腴之地，顷遭荒乱，人民流入荆州者十万余家，闻本土安宁，皆企望思归；〔企，去智翻，举踵也。〕而归者无以自业，诸将各竞招怀以为部曲，郡县贫弱，不能与争，兵家遂强，一旦变动，必有后忧夫盐，国之大宝也，乱来放散宜如旧置使者监卖，〔监，古衔翻；下同。〕以其直益市犁牛，若有归民，以供给之，勤耕积粟以丰殖关中，远民闻之，必日夜竞还。又使司隶校尉留治关中以为之主，〔治，直之翻。〕则诸将日削，官民日盛，此强本弱敌之利也。」彧以白操，操从之。始遣谒者仆射监盐官，〔河东安吧盐池，旧有盐官。盐之为利厚矣，齐用管子鬻筴而霸；晋之定都，诸大夫必欲其近盐；至汉武之世，斡之以佐军兴；及唐安、史之乱，第五琦榷盐以赡国用；自此遂为经赋，其利居天下岁入之半，监，工衔翻。〕司隶校尉治弘农。〔时以锺繇为司隶校尉。据魏略及三国志，繇实治洛阳，盖暂治弘农，以招抚关中也。〕关中由是服从。
袁绍使人求助于刘表，表许之而竟不至，亦不援曹操。从事中郎南阳韩嵩、〔汉制，惟司隶校尉有从事中郎，至汉末，则州牧亦有从事中郎矣。〕别驾零陵刘先说表曰：〔说，输芮翻。〕「今两雄相持，天下之重在于将军。若欲有为，起乘其敝可也；如其不然，固将择所宜从。岂可拥甲十万，坐观成败，求援而不能助，见贤而不肯归！此两怨必集于将军，恐不得中立矣。曹操善用兵，贤俊多归之，其势必举袁绍，然后移兵以向江、汉，恐将军不能御也。今之胜计，〔胜计，谓诸计之中，此计为胜也。〕莫若举荆州以附曹操，操必重德将军；长享福祚，垂之后嗣，此万全之策也。」蒯越亦劝之，〔蒯，苦怪翻。〕表狐疑不断，乃遣嵩诣许曰：「今天下未知所定，而曹操拥天子都许，君为我观其衅。」〔为，于伪翻；下同。〕嵩曰：「圣达节；次守节。〔左传，曹公子欣时之言。〕嵩，守节者也。夫君臣名定，以死守之；今策名委质，〔质，如字。〕唯将军所命，虽赴汤蹈火，死苶辞也。以嵩观之，曹公必得志于天下。将军能上顺天子，下归曹公，使嵩可也；如其犹豫，嵩至京师，天子假嵩一职，不获辞命，则成天子之臣，将军之故吏耳。在君为君，则嵩守天子之命，义不得复为将军死也。惟加重思，〔为，于伪翻。重，除用翻。重思，犹言三思也。〕无为负嵩！」表以为惮使，强之。〔以其惮于使许，强之使行。使，疏吏翻。〕至许，诏拜嵩侍中、零陵太守。及还，盛称朝廷、曹公之德，劝表遣子入侍。表大怒，以为怀贰，大会寮属，陈兵，持节，将斩之，〔持节，以示将斩，犹不敢专杀，存汉制也。〕数曰：「韩嵩敢怀贰邪！」众皆恐，欲令嵩谢。嵩不为动容，〔数，所具翻。为，于伪翻。〕徐谓表曰：「将军负嵩，嵩不负将军！」且陈前言。表妻蔡氏谏曰：「韩嵩，楚国之望也；且其言宜，诛之无辞。」表犹怒，考杀从行者，〔从，才用翻；下同。〕知无他意，乃弗诛而囚之。
⑥扬州贼帅郑宝欲略居民以赴江表，〔帅，所类翻；下同。〕以淮南刘晔，高族名人，〔晔出于汉之宗室，与蒋济、胡质俱为扬州名士。〕欲劫之使唱此谋，晔患之。会曹操遣使诣州，有所案问，晔要与归家。〔要，读曰邀。〕宝来候使者，晔留与宴饮，手刃杀之，斩其首以令宝军曰：「曹公有令，敢有动者，与宝同罪！」其众数千人皆詟服，〔詟，即涉翻，失气也。〕推晔为主。晔以其众与庐江太守刘勋，勋怪其故，晔曰：「宝无法制，其众素以钞略为利；仆宿无资，〔谓先无名位为之资也。钞，楚交翻。〕而整齐之，必怀怨难久，故以相与耳！」〔天下殽乱之时，设有不幸为众推，当以刘晔为法。〕勋以袁术部曲众多，不能赡，遣从弟偕求米于上缭诸宗帅，不能汉数，〔不满其所求之数也。缭，读曰僚。〕偕召勋使袭之。
孙策恶勋兵强，伪卑辞以事勋曰：「上缭宗民数欺鄙郡，〔恶，乌路翻。数，所角翻。〕欲击之，路不便。上缭甚富实，愿君伐之，请出兵以为外援。」且以珠宝、葛越赂勋。〔文选注曰：葛越，草布也。今葛布谓之葛越，白布谓之白越。〕勋大喜，外内尽贺，刘晔独否，勋问其故，对曰：「上缭虽小，城坚池深，攻难守易，〔易，以豉翻。〕不可旬日而举也。兵疲于外而国内虚，策乘虚袭我，则后不能独守。是将军进屈于敌，退无所归，若军必出，祸今至矣。」勋不听，遂伐上缭；至海昏宗帅知之，皆空壁逃迁，勋了无所得。时策引兵西击黄祖，行及石城，〔海昏县，属豫章郡，当豫章大江之口，有地名慨口。永元中，分海昏置建昌县。上缭，在建昌界。石城县，属丹杨郡。贤曰：在今苏州西南。余据水经：石城县在牛渚东。郦道元注又云：牛渚在石城东减五百里。未知孰是。又据五代志，宣城秋浦县，旧曰石城。宋白曰：池州贵池、石埭二县，皆汉石城县之地。〕闻勋在海昏，策乃分遣从兄贲、辅将八千人屯彭泽，〔宋白曰：彭泽县，取彭蠡泽为名，汉属豫章郡，今江州彭泽县、南康军都昌县皆汉彭泽县地。〕自与领江夏太守周瑜将二万人袭皖城，克之，〔夏，户雅翻。皖，户版翻。〕得术、勋妻子及部曲三万余人；表汝南李术为庐江太守，给兵三千人以守皖城，〔为本术不附孙氏张本。〕皆徙所得民东诣吴。勋还至彭泽，孙贲、孙辅邀击，跛之。勋走保流沂，〔流沂，地名，近西塞。西塞山，在今寿昌军东北三十里。〕求救于黄祖，祖遣其子射率船军五千人助勋。〔船军，即舟师也。〕策复就攻勋，〔复，扶又翻；下同。〕大破之。勋北归曹操，射亦遁走。
策收得勋兵二千余人，船千艘，遂进击黄祖。十二月，辛亥，策军至沙羡，〔沙羡县，属江夏郡。晋灼曰：羡，音夷。水经注：蒲圻，江中有沙阳洲，沙阳县治。县本江夏之沙羡，晋太康中，改曰沙阳县。〕刘表遣从子虎及南阳韩晞，将长矛五千来救祖。〔从，才用翻。将，即亮翻。〕甲寅，策与战，大破之，斩晞。祖脱身走，获其妻子及船六千艘，〔艘，苏刀翻。〕士卒杀溺死者数万人。
策盛兵将徇豫章，屯于椒丘，〔椒丘，去豫章南昌县数十里。〕谓功曹虞翻曰：「华子鱼自有名字，〔华歆，字子鱼。自有名字，言其名闻当时也。〕然非吾敌也。若不开门让城，金鼓一震，不得无所伤害。卿便在前，具宣孤意。」翻乃往见华歆曰：「窃闻明府与鄙郡故王府君齐名中州，海内所宗，虽在东垂，常怀瞻仰。」歆曰：「孤不如王会稽。」〔王朗为会稽太守，为策所破。会，工外翻。〕翻复曰：「不审豫章资粮器仗，士民勇果，孰与鄙郡﹖」〔复，扶又翻。〕歆曰：「大不如也。」翻曰：「明府言不如王会稽，谦光之谭耳；〔易曰：谦尊而光。谭，与谈同。〕精兵不如会稽，实如尊教。」孙讨逆智略超世，用兵如神，前走刘扬州，君所亲见；〔刘扬州，谓刘繇。〕南定鄙郡，亦君所闻也。〔鄙郡，即谓会稽。〕今欲守孤城，自料资粮，已知不足，不早为计，悔无及也。今大军已次椒丘，仆便还去，明日日中迎檄不到者，与君辞矣。」歆曰：「久在江表，常欲北归；孙会稽来，吾便去也。」乃夜作檄，明旦，遣吏赍迎。策便进军，歆葛巾迎策。〔考异曰：华峤谱叙曰：「孙策略有扬州，盛兵徇豫章，一郡大恐，官属请出郊迎。歆曰：『无然。』策稍进，复白发兵。又不听。及策至，一府皆造合，请出避之，乃笑曰：『今将自来，何遽避之！』有顷，门下白曰：『孙将军至』，请见，乃前与歆共坐，谈议良久，夜乃别去。义士闻之，皆长叹而心自服也。」此说太不近人情，今不取。〕策谓歆曰：「府君年德名望，远近所归；策年幼稚，〔稚，直利翻。〕宜修子弟之礼。」便向歆拜，礼为上宾。
孙盛曰：歆既无夷、皓韬邈之风，又失王臣匪躬之操，〔夷、皓，谓伯夷、四皓也。易曰：「王臣蹇蹇，匪躬之故。」言华不能高尚其志，又失蹇蹇匪躬之节也。〕桡心于邪儒之说，交臂于陵肆之徒，位夺节堕，咎孰大焉！〔邪儒，谓虞翻；陵肆，谓孙策也。桡，奴教翻。堕，读曰隳。〕
⑦策分豫章为庐陵郡，以孙贲为豫章太守，孙辅为庐陵太守。会僮芝病，辅遂进取庐陵，〔僮芝据庐陵事见上卷上年。〕留周瑜镇巴丘。〔裴松之曰：按孙策于时始得豫章、庐陵，尚未能得定江夏。瑜之所镇，应在今巴丘县也，与后所屯巴丘处不同。余据晋地理志，庐陵郡有巴丘县。沈约曰：晋立。今抚州崇仁?之县即其地梁改巴丘曰巴山。〕
孙策之克皖城也，抚视袁术妻子；及入豫章，收载刘繇丧，善遇其家。士大夫以是称之。
会稽功曹魏腾尝迕策意，〔迕，五故翻。〕策母吴夫人倚大井谓策曰：「汝新新江南，其事未集，方当优贤礼士，舍过录功。魏功曹在公尽规，奴今日杀之，则明日人皆叛汝。吾不忍见祸之及，当先投此井中耳！」策大惊，遽释腾。
初，吴郡太守会稽盛宪举高岱孝廉，许贡来领郡，岱将宪避难于营帅许昭家。乌程邹佗、钱铜及嘉兴王晟等〔难，乃旦翻。帅，所类翻。姓谱：彭祖裔孙孚，为周钱府上士，因官命氏。佗，徒河翻。沈约曰：嘉兴县，本名长水，秦改曰由拳；吴孙权黄龙四年，由拳县生嘉禾，改曰禾兴，孙皓避父名，改曰嘉兴县，属吴郡。晟，承正翻。〕各聚众万余或数千人，不附孙策。策引兵扑讨，皆破之，〔扑，普卜翻。〕进攻严白虎。白虎兵败，奔余杭，〔余杭县，前汉属会稽郡，后汉分属吴郡。〕投许昭。程普请击昭，策曰：「许昭有义于旧君，有诚于故友，此丈夫之志也。」〔裴松之曰：许昭有义于旧君，谓济盛宪也；有诚于故友，则受严白虎也。〕乃舍之。〔舍，读曰舍。〕
⑧曹操复屯官渡。〔复，扶又翻。〕操常从士徐他等谋杀操，〔常从士，常随从在左右者也。从，才用翻。他，徒何翻。〕入操帐，见校尉许褚，色变，褚觉而杀之。
⑨初，车骑将军董承称受帝衣带中密诏，与刘备谋诛曹操。操从容谓备曰：〔从，千容翻。〕「今天下英雄，惟使君与操耳，本初之徒，不足数也！」备方食，失匕箸；〔备以操知其英雄，惧将图己，故惊失匕筋也。匕，匙也；箸，挟也。箸，迟助翻。〕值天雷震，备因曰：「圣人云『迅雷风烈必变』，〔论语记孔子之容。〕良有以也。」遂与承及长水校尉种辑、将军吴子兰、王服等同谋。会操遣备与朱灵邀袁术，程昱、郭嘉、董昭皆谏曰：「备不可遣也！」操悔，追之，不及。术既南走，朱灵等还。备遂杀徐州刺史车冑，留关羽守下邳，行太守事，身还小沛。〔车，尺遮翻。考异曰：蜀志先叙董承谋泄诛死，备乃杀车冑。魏志，备杀车冑后，明年，董承乃死。袁纪，备据下邳亦在承死前。蜀志误也。〕东海贼昌豨及郡县多叛操为备。〔据蜀志，昌豨即昌霸。豨，许岂翻，又音希。吕布之败，太山诸屯帅皆降于曹操，独豨反侧于其间，盖自恃其才略过于臧霸之徒也。〕备众数万人，遣使与袁绍连兵，操遣司空长史沛国刘岱、中郎将扶风王忠击之，不克。备谓岱等曰：「使汝百人来，无如我何；曹公自来，未可知耳！」
五年〔（庚辰、二○○）〕
①春，正月，董承谋泄，壬子，曹操杀承及王服、种辑，皆夷三族。
操欲自讨刘备，诸将皆曰：「与公争天下者，袁绍也。今绍方来而弃之东，〔言绍方来寇，柔弃而顾而东征备也。〕绍乘人后，若何﹖」操曰：「刘备，人杰也，今不击，必为后患。」郭嘉曰：「绍性迟而多疑，来必不速。备新起，众心未附，急击之，必败。」操师遂东。冀州别驾田丰说袁绍曰：「曹操与刘备连兵，未可卒解。〔说，输芮翻。卒，读曰猝。〕公举军而袭其后，可一往而定。」绍辞以子疾，未得行。±豆举杖击地曰：「嗟乎！遭难遇之时，而以婴儿病失其会，惜哉，事去矣！」
曹操击刘备，破之，〔考异曰：魏书曰：「备谓操与大敌连，不得东；而候骑卒至，言曹公来，备大惊，然犹未信。自将数十骑出望公军，见麾旌，便弃众而走。」计备必不至此，魏书多妄。〕获其妻子；进拔下邳，禽关羽；又击昌豨，破之。备奔青州，因袁谭以归袁绍。绍闻备至，去邺二百里迎之；〔绍远出迎备，重敬之也。〕驻月余，所亡士卒稍稍归之。
曹操还军官渡，绍乃议攻许，田丰曰：「曹操既破刘备，则许下非复空虚。〔复，扶又翻。〕且操善用兵，变化无方，众虽少，〔少，诗沼翻；下同。〕未可轻也，今不如以久持之。将军据山河之固，拥四州之众，外结英雄，内修农战，然后简其精锐，分为奇兵，〔孙子兵法曰：凡战，以正合，以奇胜。注曰：正者，当敌；奇者，击其不备。〕乘虚迭出以扰河南，救右则击其左，救左则击其右，使敌疲于奔命，民不得安业，我未劳而彼已困，不及三年，可坐克也。今释庙胜之策〔定策于庙堂之上而决胜于千里之外，谓之庙胜。孙子曰：未战而庙胜，得算多也；未战而庙不胜，得算少也。〕而决成败于一战，若不如志，悔无及也。」绍不从。丰强谏忤绍，绍以为沮众，械系之。〔忤，五故翻。沮，在吕翻。〕于是移檄州郡，数操罪恶。〔数，所具翻。〕二月，进军黎阳。
沮授临行，会其宗族，散资财以与之〔沮，子余翻。〕曰：「势存则威无不加，势亡则不保一身，哀哉！」其弟宗曰：「曹操士马不敌，君何惧焉！」授曰：「以曹操之明略，又挟天子以为资，我虽克伯珪，〔公孙瓒，字伯珪。〕众实疲敝而主骄将饧，〔将，即亮翻。饧，他盖翻，侈也。〕军子破败，在此举矣。扬雄有言：『六国蚩蚩，为嬴弱姬。』其今之谓乎」〔贤曰：法言之文也。嬴，秦姓；姬，周姓。方言曰：蚩，悖也。六国悖惑，侵弱周室，终为秦所并也。为，于伪翻。〕
振威将军程昱〔沈约曰：振威将军，始于后汉初，宋登为之。〕以七百兵守鄄城。〔鄄，音绢。〕曹操欲益昱兵二千，昱不肯，曰：「袁绍拥十万众，自以所向无前，今见昱少兵，必轻易，〔少，诗沼翻；下同。易，以豉翻。〕不来攻。若益昱兵，过则不可不攻，攻之必克，徒两损其势，愿公无疑。」绍闻昱兵少，果不往。操谓贾诩曰：「程昱之胆，过于贲、育矣！」〔贲，音奔。〕
  </div>
  <div class="pagination">
   <a href="资治通鉴注_page61.html">
    上一页
   </a>
   <span>
    ...
   </span>
   <a href="资治通鉴注_page57.html">
    57
   </a>
   <a href="资治通鉴注_page58.html">
    58
   </a>
   <a href="资治通鉴注_page59.html">
    59
   </a>
   <a href="资治通鉴注_page60.html">
    60
   </a>
   <a href="资治通鉴注_page61.html">
    61
   </a>
   <span class="current-page">
    62
   </span>
   <a href="资治通鉴注_page63.html">
    63
   </a>
   <a href="资治通鉴注_page64.html">
    64
   </a>
   <a href="资治通鉴注_page65.html">
    65
   </a>
   <a href="资治通鉴注_page66.html">
    66
   </a>
   <a href="资治通鉴注_page67.html">
    67
   </a>
   <span>
    ...
   </span>
   <a href="资治通鉴注_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
