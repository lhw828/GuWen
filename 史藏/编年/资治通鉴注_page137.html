<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 137 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 137 页/共 334 页
  </h1>
  <div class="content">
   15丁卯，吴喜军至钱唐，孔璪、王昙生奔浙东。喜遣强弩将军任农夫等引兵向黄山浦，〔黄山浦，今渔浦是也。渔浦东南即后黄山。诸暨志：长宁乡在县东四十五里，管五里，一曰黄山里，在今越州西北四十五里。〕东军据岸结寨，农夫等击破之。喜自柳浦渡，取西陵，〔柳浦，即今浙江亭东跨浦桥之浦也。刘昫唐书曰：隋于余杭县置杭州，又自余杭徙治钱唐，又移州于柳浦，今州城是。〕击斩庾业。会稽人大惧，将士多奔亡，孔觊不能制。〔将，即亮翻。觊，音冀。〕戊寅，上虞令王晏起兵攻郡，觊逃奔嵴山；〔嵴，资昔翻。据南史，觊门生载觊以小船，窜于嵴山村。〕车骑从事中郎张绥封府库以待吴喜。〔骑，奇寄翻。〕己卯，王晏入城，杀绥，执寻阳王子房于别署。〔张绥盖迁子房于别署，故王晏就执之。〕纵兵大掠，府库皆空；获孔璪，杀之。庚辰，嵴山民缚孔觊送晏，晏谓之曰：「此事孔璪所为，无预卿事，可作首辞，〔首，式又翻。首辞，所以首罪。〕当相为申上。」〔为，于伪翻。上，时掌翻。〕觊曰：「江东处分，莫不由身；〔处，昌吕翻。分，扶问翻。〕委罪求活，便是君辈行意耳。」晏乃斩之。〔史言孔觊临死不改节。〕顾琛、王昙生、袁标等诣吴喜归罪，〔自归而请罪也。〕喜皆宥之。东军主凡七十六人，〔一军之帅，谓之军主。〕临陈斩十七人，其余皆原宥。〔为吴喜得罪张本。陈，读曰阵。〕
16薛索儿攻由阐，久不下；使申令孙入睢陵说阐，阐出降，索儿并令孙杀之。〔古人有言：「祸莫大于杀已降。」为申令孙之子杀薛索儿张本。说，轮芮翻。降，户江翻；下同。〕
17山阳王休佑在历阳，辅国将军刘勔进军小岘。〔勔，弥兖翻。岘，户典翻。〕殷琰所署南汝阴太守裴季之以合肥来降。〔沈约曰：江左置南汝阴郡，所治即合肥县。降，户江翻。〕
18邓琬性鄙闇贪吝，既执大权，父子卖官鬻爵，使婢仆出市道贩卖；酣砍博弈，日夜不休；〔酣，户甘翻。〕大自矜遇，宾客到门者，历旬不得前；内事悉委褚灵嗣等三人，群小横恣，竞为威福。于是士民忿怨，内外离心。史言寻阳败亡之由。横，户江翻。〕
琬遣孙冲之帅龙骧将军薛常宝、陈绍宗、焦度等兵一万为前锋，据赭圻。〔刘昫曰：池州南陵县，汉春谷县地，秦置南陵县，治赭圻城，唐长安四年移治青阳城。帅，读曰率。赭，音者。圻，音畿。〕冲之于道与晋安王子勋书曰：「舟懢已办，粮仗亦整，〔懢，与楫同。〕三军踊跃，人争鹈命；便欲沿流挂帆，直取白下。〔白下，在江宁县界临江津。〕愿速遣陶亮众军兼行相接，分据新亭、南州，则一麾定矣。」子勋加冲之左卫将军；以陶亮为右卫将军，统郢、荆、湘、梁、雍五州兵〔雍，于用翻。〕合二万人，一时俱下。陶亮本无干略，闻建安王休仁自上，〔上，时掌翻。〕殷孝祖又至，不敢进，屯军鹊洲。〔鹊洲，在宣城郡南陵县，左县之鹊岸也。杜预曰：鹊岸，谓庐江舒县鹊尾渚。审是，则鹊头在宣城界，鹊尾在庐江界，鹊洲则江中之洲也。〕
殷孝祖负其诚节，〔诚节，谓委镇勤王，不顾妻子也。〕陵轹诸将，〔陵，侵也，侮也。轹，军践也，音狼狄翻。〕台军有父子兄弟在南者，孝祖悉欲推治。〔南，南军也。南，谓寻阳在南，台军泝江南上而攻之。治，直之翻。〕由是人情乖离，莫乐为用。〔乐，音洛。〕宁朔将军沈攸之，内抚将士，外谐群帅，界并赖之。孝祖每战，常以鼓盖自随，军中人相谓：「殷统军可谓死将矣！〔抚将，即亮翻；下同。帅，所类翻。〕今与贼交锋，而以羽仪自标显，若善射者十人共射之，〔共射，而亦翻。〕欲不毙，得乎﹖」三月，庚寅，众军水陆并进，攻赭圻；陶亮等引兵救之，孝祖于陈为流矢所中，死。〔陈，读曰阵。中，竹仲翻。〕军主范潜帅五百人降于亮。〔帅，读曰率；下同。降，户江翻。〕人情震骇，并谓沈攸之宜代孝祖为统。
时建安王休仁屯虎槛，遣宁朔将军江方兴、龙骧将军襄阳刘灵遗各将三千人赴赭圻。〔骧，思将翻。各将，即亮翻。〕攸之以为孝祖既死，亮等有乘胜之心，明日若不更攻，则示之以弱。方兴名位相亚，必不为己下；〔攸之，、方兴皆宁朔将军，故言名位相亚。亚，次也。〕军政不壹，致败之由也。乃帅诸军主诣方兴曰：「今四方并反，国家所保，无复百里之地。唯有殷孝祖为朝廷所委赖，锋镝裁交，舆尸而反，文武丧气，〔丧，息浪翻。〕朝野危心。事之济否，唯在明旦一战；战若不捷，大事去矣。诘朝之事，〔诘，起吉翻。杜预曰：诘朝，明旦。〕诸人或谓吾应统之，自卜懦薄，干略不如卿。今辄相推为统，但当相与湏力耳。」方兴甚悦，许诺。攸之既出，诸军主并尤之，攸之曰：「吾本济国活家，岂计此之升降！且我能下彼，彼必不能下我，〔【章：甲十一行本「我」下有「共济艰难」四字；乙十一行本同；孔本同；张校同；退斋校同。】〕岂可自措同异也！」〔沈攸之成寻阳之功，摄也；郢城之败，骄也。下，户嫁翻。〕
孙冲之谓陶亮曰：「孝祖枭将，一战便死，天下事定矣，不须复战，便当直取京都。」亮不从。〔孙冲之狃殷孝祖之死，便欲顺流长驱。轻敌如此，使陶亮从其计，必与沈攸之等遇，亦将以轻腋取败矣。枭，坚尧翻。将，即亮翻。复，扶又翻。〕
辛卯，方兴帅诸将进战，〔帅，读曰率；下同。〕建安王休仁又遣军主郭季之、步兵校尉杜幼文、屯骑校尉垣恭祖、龙骧将军济地顿生京兆段佛荣〔「济地顿生」四字必有误。〕等三万人往会战，自寅及午，大破之，追北至姥山而还。〔今太平州当涂县西北四十五有慈姥山；又巢湖中有姥山。〕幼文，骥之子也。〔元嘉中，杜骥任当方面。
孙冲之于湖、白口〔巢湖口及白水口也。〕筑二城，军主竟陵张兴世攻拔之。
壬辰，诏以沈攸之为辅国将军、假节，代殷孝祖督前锋诸军事。
陶亮闻湖、白二城不守，大惧，急召孙冲之还鹊尾，留薛常宝等守赭圻；先于姥山及诸冈分立营寨，亦各散还，共保浓湖。〔浓湖在鹊尾下。先，悉荐翻。〕
时军旅大起，国用不足，募民上钱谷者，赐以荒县、荒郡，或五品至三品散官有差。〔荒郡、荒县，极边郡县被兵荒残者也；赐之者，以郡守、县令及参佑等职名赐之。上，时掌翻、散，悉亶翻。〕
军中食之，〔少，诗沼翻。〕建安王休仁抚循将士，吊死问伤，身自隐恤；〔隐，度也，痛也。恤，忧也，愍也。〕故十万之众，莫有离心。
邓琬遣其豫州刺史刘胡帅众三万，铁骑二千，东屯鹊尾，并旧兵凡十余万。〔旧兵，谓寻阳先所遣陶亮、孙冲之等之兵。骑，奇寄翻；下同。〕胡，宿将，勇健多权略，屡有战功，将士畏之。〔将，即亮翻；下同。〕司徒中兵参军冠军蔡那，〔蔡那，南阳冠军人。冠，古玩翻。〕子弟在襄阳，胡每战，悬之城外；〔刘胡自襄阳东下，拘蔡那子弟以随军。为蔡道渊执子勋张本。〕那进战不顾。吴喜既定三喙，帅所领五千人，并运资实，至于赭圻。〔史言建康兵势益盛。〕
19薛索儿将马步万余人自睢陵渡淮，进逼青、冀二州刺史张永营。丙申，诏南徐州刺史桂阳王休范统北讨诸军事进据广陵；又诏萧道成将兵救永。
20戊戌，寻阳王子房至建康，上宥之，贬爵为松滋侯。
21庚子，魏以陇西王源贺为太尉。
22上遣宁朔将军刘怀珍帅龙骧将军王敬则等步骑五千，助刘勔讨寿阳，斩庐江太守刘道蔚。怀珍，善明之从子也。〔刘善明，弥之之从子。蔚，纡勿翻。从，才用翻。〕
23中书舍人戴明宝启上，遣军主竟陵黄回募兵击斩寻阳所署马头太守王广元。〔杜佑曰马头城在寿州盛唐县北。〕
24前奉朝请寿阳郑黑，起兵于淮上以应建康，东扞殷琰，西拒常珍奇；乙巳，以黑为司州刺史。〔以郑黑之东扞西拒观之，则起兵淮上，盖在东西正阳之间。朝，直遥翻，考异曰：宋殷琰传作「郑墨」今从宋本纪、宋略。〕
25殷琰将刘顺、柳伦、皇甫道烈、庞天生等马步八千人东据宛唐；〔「宛唐」，按水经注作「死雩」，云，肥水过九江成德县西北，入芍陂；又北，右合阎润水，水积为阳湖。阳湖水自塘西北，径死雩亭，宋泰始初，刘顺据之以拒刘勔，杜佑通典作「死虎」，曰，死虎，地名，在寿州寿春县东四十余里。庞，皮江翻。〕刘勔帅众并进，去顺数里立营。〔勔，弥兖翻。帅，读曰率；下同。〕时琰所遣诸军，并受顺节度；而以皇甫道烈土豪，柳伦台之所遣，顺本卑微，唯不使统督二军。〔土豪既不可令，台之所遣者又不可令，则置帅果何为也﹖其败宜矣。勔始至，堑垒未立；〔堑，七艳翻。〕顺欲击之，道烈、伦不同，顺不能独进，乃止。勔营既立，不可复攻，因相持守。〔复，扶又翻。〕
26壬子，断新钱，〔并元嘉四铢，孝建四铢，皆断不用也。断，读如短。〕专用古钱。
27沈攸之帅诸军围赭圻。薛常宝等粮尽，告刘胡求救；胡以囊盛米，系流查及船腹，〔盛，时征翻。，查，锄加翻，水中浮木也。船腹，船中心也。〕阳覆船，顺风流下以饷之。沈攸之疑其有异，遣人取船及流查，大得囊米。丙辰，刘胡帅步卒一万，夜，斫山开道，以布囊运米饷赭圻。平旦，至城下，犹隔小堑，未能入。沈攸之帅诸军邀之，殊死战，胡众大败，舍粮弃甲，缘山走，斩获甚众。胡被创，仅得还营；〔被，皮义翻。〕常宝等惶惧，夏，四月，辛酉，开城突围，走还胡军。攸之拔赭圻城，斩其宁朔将军沈怀宝等，纳绛数千人。陈绍宗单舸奔鹊尾。〔降，户江翻、舸，古我翻。〕建安王休仁自虎槛进屯赭圻。
刘胡等兵犹盛。上欲绥慰人情遣吏部尚书褚渊至虎槛，选用将士。时以军功除官者众，版不能供，〔程大昌曰：魏、晋至梁、陈，授官有版，长一尺二寸，厚一寸，阔七寸。授官之辞，在于版上，为鹄头书。〕始用黄纸。
邓琬以晋安王子勋之命，征袁顗下寻阳，顗悉雍州之众驰下。琬以黄门侍郎刘道宪行荆州事，侍中孔道存行雍州事。〔雍，于用翻。〕上庸太守柳世隆乘虚袭襄阳，不克。世隆，元景之弟子也。
28散骑侍郎明僧暠起兵，攻沈文秀以应建康。〔明氏自云吴太伯之裔，百里奚之子孟明视以明为姓。散，悉亶翻。骑，奇寄翻。暠，工老翻。〕壬午，以僧暠为青州刺史。平原、乐安二郡太守王玄默据琅邪，〔武帝平齐，置平原郡于梁邹，乐安郡于千乘。玄默据琅邪起兵，非就郡起兵也。刘昫曰：平原，隋改曰龚丘，属兖州。〕清河、广川二郡太守王玄邈据盘阳城，〔武帝置清河郡于盘阳，广川郡于武强。五代志：齐郡长山县，旧曰武强，置广川，后并东清河平原二郡入焉，改曰东平原郡；隋废郡，改武强曰长山。则是平原、清河、广川三郡皆置于隋长山县界。盘阳，汉般阳县也，属济南郡。应劭曰：在般水之阳。按水经注：般阳县西南即梁邹县。刘昫曰：唐淄州淄川县，汉般阳县地也。〕高阳、勃海二郡太守刘乘民据临济城，〔文帝置高阳郡于乐安地，孝武置勃海郡于临淄地；临济县属乐安郡。按水经注：临济县在梁邹东北。临济，子礼翻。〕并起兵以应建康。玄邈，玄谟之从弟；乘民，弥之之从子也。〔从，才用翻。〕沈文秀遣军主解彦士攻北海，拔之，杀刘弥之。乘民从弟伯宗，合帅乡党，复取北海，〔解，户买翻。帅，读曰率。复，扶又翻；下而复、更复、可复、假复、国复、复婴同。〕同引兵向青州所治东阳城。杜佑曰：东阳城，青州所治益都县东城是也。治，直之翻。〕文秀拒之，伯宗战死。僧曩、玄默、玄邈、乘民合兵攻东阳城，每戢辄为文秀所破，离而复合，如此者十余，卒不能克。〔言不能克东阳城。卒，子恤翻。〕
29杜叔宝谓台军住历阳，不能遽进；及刘勔等至，上下震恐。刘顺等始行，唯赍一月粮，既与勔相持，粮尽。叔宝发车千五百乘，载米饷顺，自将五千精兵送之。〔乘，绳证翻。将，即亮翻。〕吕安国闻之，言于刘勔曰：「刘顺精由八千，我众不能居半。相持既久，强弱势殊，更复推迁，则无以自立；所赖者，彼粮行竭，我食有余耳。若使叔宝米至，非唯难可复图，我亦不能持久。今唯有间道袭其米车，〔间，古苋翻。〕出彼不意，若能制之，当不战走矣。」勔以为然，以疲弱守营，简精兵千人配安国及龙骧将军黄回，使从间道出顺后，于横塘抄之。〔水经注：阎润水上承施水于合肥县北，复巡县西，积为阳湖。阳湖水自塘西北，巡死雩亭南，夹横塘西注。宋泰始初，刘顺据之以拒刘勔，杜叔宝送粮死雩，刘勔破之此塘。骧，思将翻。抄，楚交翻。〕
安国始行，赍二日熟食；食尽，叔宝不至，将士欲还，安国曰：「卿等旦已一食。今晚米车不容不至；若其不至，夜去不晚。」叔宝果至，以米车为函箱陈，〔陈，读曰阵。〕叔宝于外为游军。幢主杨仲怀将五百人居前，〔幢，传江翻。〕安国、回等击斩之，及其士卒皆尽。叔宝至，回欲乘胜击之，安国曰：「彼将自走，不假复击。」退三十里，止宿，夜遣骑参候，〔骑，奇寄翻。〕叔宝果弃米车走。安国复夜往烧米车，驱牛二千余头而还。〔还，从宣翻，又如字。〕
五月，丁亥朔，刘顺界溃，走淮西就常珍奇。〔常珍奇据悬瓠在淮水之西。走，音奏。〕于是刘勔鼓行，进向寿阳。叔宝敛居民及散卒，婴城自守，勔与诸军分营城外。
山阳王休佑与殷琰书，为陈利害，〔为，于伪翻；下同。〕上又遣御使王道隆赍诏宥琰罪。勔与琰书，并以琰兄瑗书与之。琰与叔宝等皆有降意，〔降，户江翻；下同。〕而众心不壹，复婴城固守。
弋阳西山蛮田益之起兵应建康，诏以益之为辅国将军，督弋阳西蛮事。壬辰，以辅国将军沈攸之为雍州刺史。〔雍，于用翻。〕丁未，以尚书左仆射王景文为中军将军。庚戌，以宁朔将军刘乘民为冀州刺史。〔沈攸之在南征军前，欲以代袁顗；刘乘民在临济，就以冀州授之。
30甲寅，葬昭太后于修宁陵。〔路太后谥曰昭；修宁陵在孝武陵东南。
31张永、萧道成等与薛索儿战，大破之，索儿退保石梁；〔今扬州六合县石梁河，江左置石梁郡，隋唐之间置石梁县。〕食尽而溃，走向乐平，〔乐平县，前汉曰清，属东郡，后汉章帝更名乐平；江左界乐平县民流寓者，侨立乐平县于锺离郡界。〕为申令孙子孝叔所斩。〔申孝叔报父之雠也。〕薛安都子道智走向合肥，诣裴季之降。傅灵越走至淮西，武卫将军沛郡王广之生获之，送诣刘勔。勔诘其叛逆，〔诘，去吉翻。〕灵越曰：「九州岛唱义，岂独在我！薛公不能专任智勇，委付子侄，此其所以败也。人生归于一死，实无面求活。」勔送诣建康。上欲赦之，灵越辞终不改，乃杀之。
32邓琬以刘胡与沈攸之等相持久不决，乃加袁顗督征讨诸军事。六月，甲戌，顗帅楼船千艘，战士二万，来入鹊尾。顗本无将略，性又怯桡，〔顗，鱼岂翻。帅，读曰率。艘，苏遭翻。将，即亮翻。桡，奴教翻。〕在军中未尝戎服，语不及战陈，唯赋诗谈义而已，不复抚接诸将；刘胡每论事，酬对甚简。〔陈，读曰阵。复，扶又翻。酬，答也。〕由此大失人情，胡常切齿恚恨。〔恚，于避翻。〕胡以南运米未至，军士匮乏，就顗借襄阳之资，顗不许，曰：「都下两宅未成，方应经理。」〔两敌相同，胜负之决，孝亡系焉。袁顗乃欲留襄阳之资以经理私宅，子勋既败，都下两宅岂有哉！〕又信往来之言，云「建康米贵，斗至数百」以为将不攻自溃，拥甲以待之。〔拥甲，犹言拥兵也。〕
33田益之帅蛮众万余人围义阳，〔宋白曰：义阳本汉平氏县义阳之地，魏黄初中，分平氏属义阳郡芨义阳县。〕邓琬使司州刺史庞孟虬帅精兵五千救之，益之不战溃去。
34安成太守刘袭，始安内史王识之，〔考异日：宋书作「王职之」。今从宋略。〕建安内史赵道生，并举郡来降。〔降，户江翻。〕袭，道怜之孙也。〔道怜，武帝之弟。〕
35萧道成世子赜为南康赣令，〔赜，士革翻。萧道成为齐公，赜始为世子，此「世」字衍。赣县，汉属豫章郡，吴属庐陵郡，晋分属南康郡，章、贡二水合而为赣，音古暗翻。〕邓琬遣使收系之。〔使，疏吏翻。〕门客兰陵桓康担赜妻裴氏及其子长懋、子良逃于山中，与赜族人萧欣祖等结客得百余人，攻郡，破狱出赜。南康相沈肃之帅将吏追赜，赜与战，擒之。赜自号宁朔将军，据郡起兵，〔据南康郡也。帅，读曰率。将，即亮翻。考异曰：宋邓琬传云：「世子与南康相沈用之等据邵起义。」宋略亦云：「沈肃之以郡起义。」按赜始自狱中劫，出琬所署南康相不容便与之同。今从萧子显南齐书纪。〕与刘袭等相应。琬以中护军殷孚为豫章太守，督上流五郡〔豫章、庐陵、临川、安成，南康五郡，皆在南江上流。〕以防袭等。
36衡阳内史王应之起兵应建康，袭击湘州行事何慧文于长沙。应之与慧文舍军身战，斫慧文八创，〔创，初良翻。〕慧文斫应之断足，杀之。
37始兴人刘嗣祖等据郡起兵应建康，广州刺史袁昙远遣其将李万周等讨之。嗣祖诳万周云「寻阳已平」。万周还袭番禺，擒昙远，斩之。〔昙，徒含翻。诳，居况翻。番禺，音潘愚。〕上以万周行广州事。
38初，武都王杨元和治白水，〔据北史，此武都之白水也。按五代志：武昌建威县旧立白水郡，建威，唐省入阶州将利县。〕微弱不能自立，弃国奔魏。元和从弟僧嗣复自立，屯葭芦。〔从，才用翻。复，扶又翻；下开复同。〕
费欣寿至巴东，〔费，扶沸翻。〕巴东人任叔儿据白帝，自号辅国将军，击欣寿，斩之，〔萧惠开遣欣寿东下，见下正月。〕叔儿遂阻守三峡。〔江水自巴东至夷陵，其间有广溪峡、巫峡、西陵峡、谓之三峡。一曰，三峡，西峡、归峡、巫峡。七百里人，两岸连山，略无缺处，隐天蔽日，非日中夜分，不见日月。〕萧惠开复遣治中程法度将兵三千出梁州，杨僧嗣帅群氐断其道，间使以闻。〔帅，谓曰率。断，丁管翻。间，古苋翻。使，疏吏翻。〕秋，七月，丁酉，以僧嗣为北秦州刺史、武都王。
39诸军与袁顗相拒于浓湖，久未决。龙骧将军张兴世建议曰：「贼据上流，兵强地胜，我虽持之有余而制之不足。若以奇兵数千潜出其上，因险而壁，见利而动，使其首尾周遑，进退疑阻，中流既梗，粮运自艰，此制贼之奇也。钱溪江岸最狭，〔新唐书地理志：宣州南陵县有梅根监钱官，下云：陈庆至钱溪，军于梅根，盖今之梅根港是也；以有铸钱监，故谓之钱溪。〕去大军不远，下临洄洑，莫出于此。」沈攸之、吴喜并赞其策。会庞孟虬引兵来助殷琰，〔庞孟虬自义阳来援寿阳。〕刘勔遣使求援甚急，〔勔，弥兖翻。使，疏吏翻。〕建安王休仁欲遣兴世救之。沈攸之曰：「孟虬蚁聚，必无能为，遣别将马步数千，足以相制。〔将，即亮翻；下同。〕兴世之行，是安危大机，必不可辍。」乃遣段佛荣将兵救勔，而选战士七千、轻舸二百配兴世。
兴世帅其众泝流稍上，寻复退归，〔舸，古我翻。帅，读曰率。上，时掌翻。复，扶又翻。〕如是者累日。刘胡闻之，笑曰：「我尚不敢越彼下取扬州，〔扬州，谓建康。〕张兴世何物人，欲轻据我上！」不为之备。一夕，四更，〔更，工衡翻。〕值便风，兴世举帆直前，渡湖、白，过鹊尾。胡既觉，乃遣其将胡灵秀将兵于东岸，翼之而进。戊戌夕，兴世宿景洪浦，灵秀亦留。兴世潜遣其将黄道标帅七七舸径趣钱溪，立营寨；〔趣，七喻翻。〕己亥，兴世引兵进据之，灵秀不能禁。庚子，刘胡自将水步二十六军来攻钱溪。〔考异曰：宋略曰：「胡进军鹊头，遣其将陈庆以三百舸逼钱溪。」今从宋书。〕将士欲迎击之，兴世禁之曰：「贼来尚远，仔盛而矢骤；骤既易尽，〔言矢易尽。易，以豉翻；下同。〕盛亦易衰，不如待之。」令将士治城如故。俄而胡来转近，船入洄洑；兴世命寿寂之、任农夫帅壮士数百击之，众军相继并进，胡败走，斩首数百，胡收兵而下。时兴世城寨未固，建安王休仁虑袁顗并力更攻钱溪，欲分其势。辛丑，命沈攸之、吴喜等以皮舰进攻浓湖，〔以牛皮冒舰以御矢石，因谓之皮舰。舰，户黯翻。〕斩获千数。是日，刘胡帅步卒二万、铁马一千，欲更攻兴世，未至钱溪数十里，袁顗以浓湖之急，遽追之，钱溪城由此得立。胡遣人传唱，「钱溪已平」，众并惧，沈攸之曰：「不然。若钱溪实败，万人中应有一人逃亡得还者，必是彼战失利，唱空声以惑众耳。」勒军中不得妄动；〔勒，约勒也。〕钱溪捷报寻至。攸之以钱溪所送胡军耳鼻示浓湖，袁顗骇惧。攸之日暮引归。
40龙骧将军刘道符攻山阳，程天祚请降。〔程天祚附子勋，见上正月。〕
41庞孟虬进至弋阳，刘勔遣吕安国等迎击于蓼潭，〔汉志，六安国有蓼县，晋属安丰郡。水经注：决水径蓼县故城东，灌水会焉。所谓蓼潭，当在此处。〕大破之。孟虬走向义阳。王玄谟之子昙善起兵据义阳以应建康，昙，徒含翻。〕孟虬走死蛮中。
42刘胡遣辅国将军薛道标袭合肥，杀汝阴太守裴季之，〔裴季之以合肥降刘勔，见上二月。〕刘勔遣辅国将军垣闳击之。闳，阆之弟；〔垣阆见一百二十九卷孝武帝大明三年。〕道标，安都之子也。
43淮西人郑叔举起兵击常珍奇以应郑黑；辛亥，以叔举为北豫州刺史。
44崔道固为土人所攻，闭门自守。〔崔道固本刺冀州。复，扶又翻；下不复、足复同。〕
45八月，皇甫道烈等闻庞孟虬败，并开门出降。〔死虎师溃，皇甫道烈盖奔还寿阳。〕
46张兴世既据钱溪，浓湖军乏食。邓琬大送资粮，畏兴世，不敢进。刘胡帅轻舸四百，由鹊头内路欲攻钱溪，〔鹊洲在江中；江水分流，故有内路、外路。舸，古我翻。〕既而谓长史王念叔曰；「吾少习步战，未闲水鬬。〔少，诗照翻。闲，亦习也。〕若步战，恒在数万人中；水战在一舸之上，舸舸各进，不复相关，〔恒，户登翻。复，扶又翻。〕正在三十人中，此非万全之计，吾不为也。」乃托疟疾，住鹊头不进，〔疟，逆约翻。疾而寒热迭作为疟。〕遣龙骧将军陈庆将三百舸向钱溪，戒庆不须战：「张兴世吾之所悉，自当走耳。」陈庆至钱溪，军于梅根。
胡遣别将王起将百舸攻兴世，兴世击起，大破之。胡帅其余舸驰还，谓顗曰：「兴世营寨已立，不可猝攻；昨日小战，未足为损。陈庆已与南陵、大雷诸军共遏其上，大军在此，鹊头诸将又断其下流；〔断，丁管翻。〕已堕围中，不足复虑。」顗怒胡不战，谓曰：「粮运鲠塞，当如此何﹖」〔鲠塞，言若鱼骨之鲠塞咽喉然。塞，悉则翻。〕胡曰：「彼尚得泝流越我而上，〔上，时掌翻。〕此运何以不得沿流越彼而下邪！」乃遣安北府司马沈仲玉将千人步趣南陵迎粮。〔趣，七喻翻；下同。〕
仲玉至南陵，载米三十万斛，钱布数十舫，竖榜为城，〔舫，甫妄翻。竖，臣庾翻，立也。榜，补曩翻，木片也。〕规欲突过。行至贵口，不敢进，〔水经注，江水自石城东入为贵口。今池州贵池县之池口即贵口也。张舜民曰：向铜陵舟行六十许里至梅根港，又五十许里至贵池口。〕遣间信报胡，〔间，古苋翻。〕令遣重军援接。张兴世遣寿寂之、任农夫等将三千人至贵口击之，仲玉走还顗营，悉虏其资实；胡众骇惧，胡将张喜来降。〔将，即亮翻。降，户江翻；下同。〕
镇东中兵参军刘亮进兵逼胡营，胡不能制。袁顗惧曰：贼入人肝脾里，何由得活！」胡阴谋遁去，己卯，诳顗云：「欲更帅步骑二万，〔诳，居况翻。帅，读曰率。骑，奇寄翻。〕上取钱溪，兼下大雷余运。」令顗悉选马配之。其日，胡委顗去，径趣梅根。先令薛常宝办船，悉发南陵诸军，烧大雷诸城而走。至夜，顗方知之，大怒，骂曰：「今年为小子所误！」呼取常所乘善马「飞燕」，谓其众曰：「我当自追之！」因亦走。
庚辰，建安王休仁勒兵入顗营，纳降卒十万，遣沈攸之等追顗。顗走至鹊头，与戍主薛伯珍并所领数千人偕去，欲向寻阳。夜，止山间，杀马以劳将士，〔劳，力到翻。将，即亮翻。〕顾谓伯珍曰：「我非不能；且欲一至寻阳，谢罪主上，然后自刎耳。」因慷慨叱左右节，无复应者。及旦，伯珍请屏人言事，〔刎，扶粉翻。索，山客翻。复，扶又翻。屏，必郢翻。〕遂斩顗首，〔南史：顗走至青林山见杀。〕诣钱溪军〔【章：甲十一行本「军」上有「马」字；乙十一行，本同；孔本同；退斋校同。】〕主襄阳俞湛之。湛之因斩伯珍，并送首以为己功。
刘胡帅二万人向寻阳，诈晋安王子勋云：「袁顗已降，军皆散，唯己帅所领独返；宜速处分，为一战之资。〔帅，读曰率。处，昌吕翻。分，扶问翻。〕当停据湓城，誓死不贰。」乃于江外夜趣沔口。〔江中洲屿节节有之，舟行附南岸者谓之内路，附北岸者谓之外路。〕
邓琬闻胡去，忧惶无计，呼中书舍中褚灵嗣等谋之，并不知所出。张悦诈称疾，呼琬计事，令左右伏由帐后，戒之：「若闻索酒，便出。」〔索，山客翻。〕琬既至，悦曰：「卿首唱此谋，今事已急，计将安出！」琬曰：「正当斩晋安王，封府库，以谢罪耳。」悦曰：「今日宁可卖殿下求活邪！」因呼酒。子洵提刀出斩琬。〔洵，悦子也。〕中书舍人潘欣之闻琬死，勒兵而至。悦使人语之曰：〔语，牛倨翻。〕「邓琬谋反，今已枭戮。」〔枭，坚尧翻。〕欣之乃还。取琬之，并杀之。悦因单舸赍琬首驰下，诣建安王休仁降。〔舸，古我翻。降，下江翻。〕
寻阳乱。〔无主，故乱。〕蔡那之子道渊在寻阳被系作部，〔作部，主作器仗，在寻阳城外。〕脱锁入城，执子勋，囚之。沈攸之诸军至寻阳，斩晋安王子勋，传首建康，时年十一。〔晋安举兵，实义举也﹖邓琬不足道，若袁顗、孔觊岂可谓不得其死哉！世无以成败论之。〕
初，邓琬遣临川内史张淹自鄱阳峤道入三吴，军于上饶，〔晋太康地志：鄱阳郡有上饶县，而晋书无之，当是吴位。今为信州，有路通鄱阳。宋白曰：信州上饶县，本秦番县界，汉为番阳县；今州古城遗迹，开皇中所废古上饶也。所谓上饶者，以其旁下饶州之故也。九域志：番阳东南至上饶五百四十里。〕闻刘胡败，军副鄱阳太守费晔斩淹以降。淹，畅之子也。〕张畅，元嘉之季，从世祖为徐州长史。费，父沸翻。〕
废帝之世，衣冠惧祸，咸欲远出。至是流离外难，〔难，乃旦翻。〕百不一存，众乃服蔡兴宗之先见。〔先见，事见上卷元年。〕
九月，壬辰，以山阳王休佑为荆州刺史。
癸巳，解严，大赦。
庚子，司徒休仁至寻阳，遣吴喜、张兴世向荆州，沈怀明向郢州，刘亮及宁朔将军南阳张敬儿向雍州，〔雍，于用翻。〕孙超之向湘州，沈思仁、任农夫向豫章，平定余寇。
刘胡逃至石城，〔此竟陵之石城，今郢州长寿县是也。〕捕得，斩之。郢州行事张沈变形为沙门，潜走，追获，杀之。〔沈，持林翻。〕荆州行事刘道宪闻浓湖平，散兵，遣使归罪。〔使，疏吏翻。〕荆州治中宗景等勒兵入城，杀道宪，执临海王子顼以降。孔道存知寻阳已平，遣仗请降；寻闻柳世隆、刘亮当至，〔【章：甲十一行本「至」下有「众悉逃溃」四字；乙十一行本同；孔本同；张校同；退斋校同。】〕道存及三子皆自杀。〔孔道存时为雍州行事。〕上以何慧文才兼将吏，〔有将才，又有吏才也。将，即亮翻。〕使吴喜宣旨赦之。慧文曰：「既陷逆节，手害忠义，〔谓杀王应之也。〕何面见天下之士！」遂自杀。〔史言何慧文不肯苟活。〕安陵王子绥、临海王子顼、邵陵王子元并赐死，刘顺及余党在荆州者皆伏诛。〔刘顺自死虎奔淮西，又自淮西奔荆州。〕诏追赠诸死节之臣，及封赏有功者各有差。
47己酉，魏初立郡学，置博士、助教、生员，从中书令高允、相州刺史李欣之请也。〔古者，家有塾，党有庠，术有序，国有学。秦虽焚书坑儒，齐、鲁学者未尝废业。汉文翁守蜀，起立学官，学者比齐、鲁。武帝令天下郡国皆立学校官，则学官之立尚矣。此书魏初立郡学、置官及生员者，盖悲五胡兵争，不暇立学，魏起北荒，数世之后始及此；既悲之，犹幸斯文之墬地而复振也。相，息亮翻。欣，许斤翻。〕欣，崇之子也。〔此别一李崇，非顿丘之李崇也。〕
48上既诛晋安王勋等，待世祖诸子犹如平日。司徒休仁还自寻阳，言于上曰：「松滋侯兄弟尚在，将来非社稷计，宜早为之所。」冬，十月，乙卯，松滋侯子房、永嘉王子仁、始安王子真、淮南王子孟、南平王子产、庐陵王子舆、子趋、子期、东平王子嗣、子悦并赐死，及镇北咨议参军路休之、司徒从事中郎路茂之、〔二路，皆昭太后子侄。〕兖州刺史刘祗、中书舍人严龙皆坐诛。世祖二十八子于此尽矣。〔休仁尚书下省之祸，自取之也。导上使去其兄子，上手搰矣，其视诸弟何有哉！萧齐易姓，刘氏歼焉，骨肉相残，祸至此极。有国有家者，其鉴于兹！〕祗，义欣之子也。
49刘勔围寿阳，垣闳攻合肥，俱未下。勔患之，召诸将会议。马队主王广之曰：「得将军所乘马，判能平合肥。」〔判，断也，决也。〕幢主皇甫肃怒曰：「广之敢夺节下马，可斩！」勔笑曰：「观其意，必能立功。」即推鞍下马与之。〔幢，传江翻。推，吐雷翻。〕广之往攻合肥，三日，克之；薛道标突围奔淮西归常珍奇。勔擢广之为军主。广之谓肃曰：「节下若从卿言，何以平贼﹖卿不赏才，乃至于此！」肃有学术，及勔卒，〔卒，子恤翻。〕更依广之，广之荐于齐世祖为东海太守。〔史竟其事，以言王广之能以恩易怨。〕
50沈灵宝自庐江引兵攻晋熙，〔晋安帝分庐江立晋熙郡，今舒州即其地也。晋熙先附寻阳，故攻之。〕晋熙太守阎湛之弃城走。
51徐州刺史薛安都、益州刺史萧惠开、梁州刺史柳元怙、〔考异曰：宋略作「元哲」。今从宋书。〕兖州刺史毕众敬、〔考异曰：宋略作「毕榛」，后魏书云「小名」，今从本传。〕豫章太守殷孚、汝南太守常珍奇，并遣使乞降。〔寻阳已平，故并乞降。使，疏吏翻。降，户江翻。〕上以南方已平，欲示威淮北，乙亥，命镇军将军张永、中领军沈攸之将甲士五万迎薛安都。〔将甲，即亮翻。考异曰：后魏纪安都与常珍奇降皆在九月，而宋本纪、宋略遣张永等北出皆在十月，今从之。〕蔡兴宗曰：「安都归顺，此诚非虚，正须单使尺书。〔使，疏吏翻。〕今以重兵迎之，势必疑惧；或能招引北虏，为患方深。若以叛臣罪重，不可不诛，则向之所宥亦已多矣。况安都外据大镇，密迩边陲，地险兵强，政围难克，考之国计，尤宜驯养；〔驯，松伦翻。〕如其外叛，将为朝廷旰食之忧。」上不从，〔为上愧蔡兴宗张本。旰，苦汗翻。〕谓征北司马行南徐州事萧道成曰：「吾今因此北讨，卿意以为何如﹖」对曰：「安都狡猾有余，今以兵逼之，恐非国之利。上曰：「诸军猛锐，何往不克！卿勿多言！」〔蔡兴宗，萧道成，人地虽殊，所见不异，盖识时达变，唯智者能之，文武无二道也。〕安都闻大兵北上，〔地势，西北高，东南下。济、泗、沂之水皆南流，径彭城而注于淮，故谓南兵北向为北上。上，时掌翻。〕惧，遣使乞降于魏，常珍奇亦以悬瓠降魏，〔考异曰：宋略：「十二月，甲寅，珍奇复以郡叛。」盖于时宋朝始闻之耳。〕皆请兵自救。
戊寅，立皇子昱为太子。
53薛安都以其子为质于魏，〔质，音致。〕魏遣镇东大将军代人尉元、镇东将军魏郡孔伯恭等帅骑一万出东道，救彭城；镇西大将军西河公石、都督荆．豫．南雍州诸军事张穷奇出西道，救悬瓠。〔尉，纡勿翻。帅，读曰率。骑，奇寄翻。雍，于用翻。魏无南雍州；下又书安都都督徐、雍五州诸军事，盖一时创置，寻省并也。西河公石，魏之宗室。〕以安都为都督徐．雍〔【章：甲十一行本「雍」作「兖」；孔本同，张校同。】〕等五州诸军事、镇大将军、徐州刺史、河东公；常珍奇为平南将军、豫州刺史、河内公。
兖州刺史申纂诈降于魏，尉元受之而阴为之备。魏师至无盐，纂闭门拒守。〔为魏攻杀申纂张本。
薛安都之召魏兵也，毕众敬不与之同，遣使来请降；〔是年春，毕众敬叛建康从薛安都，及安都降魏，乃不与之同耳。〕上以众敬为兖州刺史。众敬子元宾在建康，先坐他罪诛。〔考异曰：后魏书众敬传云：「元宾有他罪，彧独不舍之。」宋略云「榛息在都已诛矣」，今从之。〕众敬闻之，怒，拔刀斫柱曰：「吾皓首唯一子，不能全，安用独生！」十一月，壬子，魏师至瑕丘，众敬请降于魏。尉元遣部将先据其城，〔将，即亮翻。〕众敬悔恨，数日不食。元长驱而进，十二月，己未，军于秺。〔秺县，汉属济阴郡，后汉省，其地当在唐曹州界。孟康曰：秺，音勡。〕
西河公石至上蔡，常珍奇帅文武出迎。石欲顿军汝北，未即入城，〔悬瓠城在汝水南。〕中书博士郑羲曰：「今珍奇虽来，意未可量。〔量，音良。〕不如直入其城，夺其管钥，〔管，键也。钥，关牡也。〕据有府库，制其腹心，策之全者也。」石遂策马入城，因置酒嬉戏。羲曰：「观珍奇之色甚不平，不可不为之备。」乃严兵设备。其夕，珍奇使人烧府屋，欲为变，以石有备而止。羲，豁之曾孙也。
淮西七郡民多不愿属魏，连营南奔。〔淮西七郡：汝南、新蔡、汝阳、汝阴、陈郡、南顿、颖川。〕魏遣建安王陆与宣忍新附。民有陷军为奴婢者，与悉免之，〔与，蒲拨翻。〕新民乃悦。
55刘勔围寿阳，自首春至于末冬，内攻外御，战无不捷，以宽厚得将士心。〔将，即亮翻。〕寻阳既平，上使中书为诏谕殷琰，蔡兴宗曰：天下既定，是琰思过之日。陛下宜赐手诏数行以相慰引。〔慰者，安其心；引者，引使归顺。行，户刚翻。〕今直中书为诏，彼必疑谓非真，非所以速清方难也。」〔难，乃旦翻。方难，谓一方之难。〕不从。琰得诏，谓刘勔诈为之不敢降。〔降，户江翻；下同。〕杜叔宝闭绝寻阳败问，有传者即杀之，守备益固。凡有降者，上辄送寿阳城下，使与城中人语，由是众情离沮。〔沮，在吕翻。〕
54乙丑，诏坐依附寻阳削官爵禁锢者，皆从原荡，随才铨用。
琰欲请降于魏，主簿谯郡夏侯详说琰曰：〔说，输芮翻；下同。〕「今日之举，本鹈忠节。若社稷有奉，便当归身朝廷，何可北面左衽乎！且今魏军近在淮次，〔谓西河公石在汝南之军也。〕官军未测吾之去就，若建使归款，〔「建使」当作「遣使」。款，诚也。使，疏吏翻。〕必厚相慰纳，岂止免罪而已。」琰乃使详出见刘勔。详说勔曰：「今城中士民知因而犹固守者，畏将军之诛，皆欲自归于魏。愿将军缓而赦之，则莫不相帅而至矣。」〔帅，读曰率；下同。〕勔许诺，使详至城下，呼城中人，谕以勔意。丙寅，琰帅将佐面缚出降，勔悉加慰无，不戮一人。入城，约勒将士，〔将，即亮翻。〕士民赀财，秋毫无所失。寿阳人大悦。魏兵至师水，〔水经注：师水源出大溃山，又北径贤首山西，又东径义阳故城北。南北对境图：浉河在今信阳军罗山县西北界。〕将救寿阳；闻琰已降，乃掠义阳数千人而去。久之，琰复仕至少府而卒。〔复，扶又翻。卒，子恤翻。〕
56萧惠开在益州，多任刑诛，蜀人猜怨。闻费欣寿败没，〔费，扶沸翻。〕程法度不得前，〔事并见上六月。〕于是晋原一郡反，〔沈约曰：李雄分蜀郡之江原、临邛为汉原郡，晋穆帝更名晋原。唐为蜀州。〕诸郡皆应之，合兵围成都。城中东兵不满二千，惠开悉遣蜀人出，独与东兵拒守。〔东兵，惠开随行部曲也。〕蜀人闻寻阳已平，争欲屠城，众至十余万人。惠开每遣兵出战，未尝不捷。
上遣其弟惠基自陆道使成都，赦惠开罪。惠基至涪，蜀人遏留惠基，不听进。惠基帅部曲击之，斩其渠帅，〔使，疏吏翻。涪，音浮。基帅，读曰率。渠帅，所类翻。〕然后得前。惠开奉旨归降，城围得解。
上遣惠开宗人宝首自水道慰劳益州。宝首欲以平蜀为己功，更奖说蜀人，使攻惠开。〔劳，力到翻。奖，劝也，说，式芮翻，诱也。〕于是处处蜂起，凡诸离散者一时还合，与宝首进逼成都，众号二十万。惠开欲击之，将佐皆曰：「今慰劳使至而拒之，〔使，疏吏翻；下同。〕何以自明﹖」惠开曰：「今表启路绝，不战则何以得通使京师﹖」乃遣宋宁太守萧惠训等将万兵与战，大破之，生擒宝首，囚于成都。〔沈约曰：文帝元嘉十年，免吴营，侨立宋宁郡，寄治成都。将，即亮翻；下同。〕遣使言状。上使执送宝首，召惠开还建康。〔【章：甲十行本「康」下有「既至」二字；乙十一行本同；孔本同；张校同。】〕上问以举兵状。惠开曰：「臣唯知逆顺，不识天命；且非臣不乱，非臣不平。」上释之。
57是岁，侨立兖州，治淮阴；徐州治锺离；青、冀二州共一刺史，治郁洲。〔兖、徐、青、冀皆降于魏，故立侨州。〕郁洲在海中，周数百里，累石为城，高八九尺，〔高，居傲翻。〕虚置郡县，荒民无几。〔几，固岂翻。〕
58张永、沈攸之进兵逼彭城，军于下涙，〔涙，丘盖翻。〕分遣羽林监王穆之将卒五千守辎重于武原。〔水经注：武原县在下邳县西北。按，武原县，自汉以来属彭城郡。宋志，南彭城郡有武原县，而徐州之彭城无之。盖自晋氏永嘉之乱，其民南徙，而故县兵墟也。杜佑曰：泗州下邳县北有汉武原县故城。重，直用翻。〕
魏尉元至彭城，薛安都出迎。元遣李璨与安都先入城，收其管钥；别遣孔伯恭以精甲二千安抚内外，然后入。〔受降如受敌，尉元得之。〕其夜，张永攻南门，不克而退。
元不礼于薛安都，安都悔降，复谋叛魏，〔降，户江翻。复，扶又翻。〕元和〔【张，「和」作「知」。】〕不果发。〔和之者，谐辑之也。或曰：和之，当作「知之」。〕安都重赂元等，委罪于女伲裴祖隆而杀之。元使李珠〔【章：甲十一行本「珠」作「璨」；乙十一行本同；孔本同；退斋校同。】〕与安都守彭城，自将兵击张永，绝其粮道，又破王穆之于武原。穆之帅余众就永，元进攻之。〔帅，读曰率。〕
资治通鉴卷第一百三十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
宋纪十四〔（起强圉协洽（丁未），尽上章阉茂（庚戌），凡四年。〕
太宗明皇帝大中
泰始三年〔（丁未、四六七）〕
1春，正月，张永等弃城夜遁。〔考异曰：宋本纪，去年冬，「永、攸之大败遂失淮北四州及豫州淮西地。」宋略，今年正月，「永、攸之师次彭城，虏掩甚辎重，败王穆之于武原，薛安都开彭城以纳虏，永等引退；虏追之，王师败绩；毕捺亦举兖州归虏，遂失淮北之地。」魏帝纪，去年九月，「常珍奇、薛安都内属，张永、沈攸之击安都，诏尉元救彭城，西河公石救悬瓠。十一月，毕众敬内属。十二月己未，次于秺，周凯、张永、沈攸之相继退走。」令年正月癸巳，「尉元破永、攸之于吕梁东。闰月，沈文秀、崔道固举州内属。」按青冀今岁始叛宋，去年岂得已失淮北！安都为永、攸之所逼，故降魏，岂得今年永、攸始次彭城，安都始纳魏兵乎！盖去冬穆之等已败退，今春永大败耳。今从后魏帝纪。〕会天大雪，泗水冰合，永等弃船步走，士卒冻死者太半，手足断者什七八。尉元邀其前，薛安都乘其后，大破永等于吕梁之东，〔水经注：泗水自彭城东南过吕县南。泗水之上有石梁焉，故曰吕梁。尉，纡勿翻。〕死者以万数，枕尸六十余里，〔枕，职任翻。〕委弃军资器械不可胜计；〔胜，音升。〕永足指亦堕，与沈攸之仅以身免，梁、南秦二州刺史垣恭祖等为魏所虏。上闻之，召蔡兴宗，以败书示之曰：「我愧卿甚！」永降号左将军；攸之免官，以贞阳公领职，还屯淮阴。〔汉志，桂阳郡有浈阳县。沈约志，宋泰始三年改浈为贞，属广兴公相。〕由是失淮北四州及豫州淮西之地。〔淮北四州，青、冀、徐、兖。豫州淮西，汝南、新蔡、谯、梁、陈、南顿、颖川、汝南、汝阴诸郡也。考异曰：后魏帝纪：闰月，「沈文秀、崔道固举州内属。」未索虏传曰：「永、攸之败退，虏攻青、冀二州，执文秀、道固。又下书曰：『淮北三州民，自天安二年正月三十日壬寅昧爽已前罪，一切原免。』按青州破在五年，淮北三州，盖谓徐、司、豫。壬寅二十日，壬子三十日也。〕
裴子野论曰：昔齐桓矜于散兵而九国叛；〔公羊传曰：贯泽之会，齐桓公有忧中国之心，不召而至者，江人、黄人也。蔡兵之会，桓公震而矜之，叛者九国。〕曹公不礼张松而天下分。〔见六十五卷汉献帝建安十三年。〕一失豪厘，其差远矣。太宗之初，威令所被，不满百里，〔被，皮义翻。〕卒有离心，士无固色，而能开诚心，布款实，莫不感恩服德，致命效恐，故西摧北荡，塁内褰开。既而六军献捷，方隅束手，天子欲贾其余威，〔贾，音古。〕师出无名，长淮以北，焂忽为戎。惜乎！，若以向之虚怀，不骄不伐，则三叛奚为而起哉！〔三叛，薛安都、毕众敬、常珍奇也。〕高祖虮虱生介冑，〔虮，居豨翻，虱，色栉翻。〕经启疆埸；〔埸，音亦。〕后之子孙，日蹙百里。〔大雅召旻之诗曰：昔先王受命，有如召公，日辟国百里；今也日蹙国百里。〕播获堂构，岂云易哉！〔书大诰曰：若考作室，既底法，厥子乃弗肯堂，矧肯构！厥父菑，厥子乃弗肯播，矧肯获！易，以豉翻。〕
2魏尉元以彭城兵荒之后，公私困竭，请发冀、相、济、兖四州粟，〔相，息亮翻。济，子礼翻。〕取张永所弃船九百艘，沿清运载，以赈新民；〔新民，谓新取徐州之民；谓沿清水而运载也。艘，苏遭翻。赈，津忍翻。〕魏朝从之。〔朝，直遥翻。〕
3魏东平王道符反于长安，杀副将驸马都尉万古真等，〔副将，副镇将也。将，即亮翻；下同。〕丙午，司空和其奴等将殿中兵讨之。丁未，道符司马段太阳攻道符，斩之；以安西将军陆真为长安镇将以抚之。道符，翰之子也。〔秦王翰死于正平宗爱之祸。〕
4闰月，魏以顿兵王李峻为太宰。
5沈文秀、崔道固为土人所攻，〔土人，谓青、冀二州之人。〕遣使乞降于魏，〔使，疏吏翻。降，户江翻；下同。〕且请兵自救。
6二月，魏西河公石自悬瓠引兵汝阴太守张超，不克；〔此汝令郡盖犹治汝阴也；当在隋蔡州新蔡县界。守，式又翻。考异曰：宋帝纪云：「索虏寇汝阴，太守张景远击破之。」景远，即超也。宋略，「七月，张景远先卒，汝阴城又陷」，亦误也。今从后魏书。〕退屯陈项，〔陈、项本二邑，时陈郡治项，因曰陈项。〕议还长社，待秋击之。郑羲曰：「张超蚁聚穷命，粮食已尽，不降当走，可翘足而待也。今弃之远去，超修城浚隍，积薪储谷，更来恐难图矣。」石不从，遂还长社。〔为石再攻汝阴不克张本。〕
7初，寻阳既平，帝遣沈文秀弟文炳以诏书谕文秀，又遣辅国将军刘坏珍将马步三千人与文炳偕行。未至，值张永等败退，怀珍还镇山阳。文秀攻青州刺史明僧暠，〔僧暠起兵见上卷上年。暠，古老翻。〕帝使怀珍帅龙骧将军王广之五百骑、止卒二千人浮海救之，〔帅，读曰率。骧，思将翻。将，即亮翻。骑，奇寄翻。〕至东海，僧暠已退保东莱。怀珍进朐城，众心凶惧，欲且保郁洲，〔凶，许拱翻。凶，恐惧声。朐城，汉东海之朐县城也。水经注曰：朐山西侧，有朐县故城。东北海中有大洲，故谓之有郁洲。朐，音劬。〕怀珍曰：「文秀欲以青州归索虏，〔索，昔各翻。〕计齐之士民，安肯甘心左衽邪！今扬兵直前，宣布威德，诸城可飞书而下；柰何守此不进，自为沮挠！」〔沮，在吕翻。挠，奴教翻，屈也。〕遂进，至黔陬，〔黔陬县，前汉属琅邪郡，后汉属东莱郡，晋属城阳郡，宋属高密郡。陬，子侯翻。隋志：胶州胶西县，旧曰黔陬。杜佑曰：汉黔陬县故城，在密州诸城县东北。〕文秀所署高密、平昌二郡太守弃城走。〔高密，汉郡。平昌郡，魏文帝分城阳立。宋志，高密郡领黔陬、淳于、高密、夷安、营陵、昌安；平昌郡领安丘、平昌、东武、琅邪、朱虚。五代志：黔陬县旧置平昌郡。〕怀珍送致文炳，达朝廷意，文秀犹不降；〔降，户江翻；下同。〕百姓闻怀珍至，皆喜。文秀所署长广太守刘桃根将数千人戍不其城。〔不其县，前汉属琅邪郡，后汉属东莱郡，晋分属长广郡。唐莱州胶水县即长广郡地。章怀太子贤曰：不其故城，在今莱州即墨县西南。其，音基。〕怀珍军于洋水，〔水经：巨洋水出朱虚东泰山北，过县西北，过临朐县东，又北过剧县西，又东北过寿光县西，又东北入于海。师古曰：洋，音祥。〕众谓且宜坚壁伺隙，怀珍曰：「今众少粮竭，〔少，诗沼翻。〕悬军深入，正当以精兵速进，掩其不备耳。」乃遣王广之将百骑袭不其城，拔之。文秀闻诸城皆败，乃遣使请降，〔使，疏吏翻。〕帝复以为青州刺史。崔道固亦请降，复以为冀州刺史。怀珍引还。〔怀珍既还，兵势不接，故青、冀二州寻为魏有。复，扶又翻。〕
  </div>
  <div class="pagination">
   <a href="资治通鉴注_page136.html">
    上一页
   </a>
   <span>
    ...
   </span>
   <a href="资治通鉴注_page132.html">
    132
   </a>
   <a href="资治通鉴注_page133.html">
    133
   </a>
   <a href="资治通鉴注_page134.html">
    134
   </a>
   <a href="资治通鉴注_page135.html">
    135
   </a>
   <a href="资治通鉴注_page136.html">
    136
   </a>
   <span class="current-page">
    137
   </span>
   <a href="资治通鉴注_page138.html">
    138
   </a>
   <a href="资治通鉴注_page139.html">
    139
   </a>
   <a href="资治通鉴注_page140.html">
    140
   </a>
   <a href="资治通鉴注_page141.html">
    141
   </a>
   <a href="资治通鉴注_page142.html">
    142
   </a>
   <span>
    ...
   </span>
   <a href="资治通鉴注_page138.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
