<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 101 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 101 页/共 334 页
  </h1>
  <div class="content">
   鲜卑秃发椎斤卒，年一百一十，子思复鞬代统其众。〔鞬，居言翻。〕椎斤，树机能从弟务丸之孙也。〔树机能乱凉州，见晋武帝纪。从，才用翻。〕
梁州刺史司马勋，为政酷暴，治中、别驾及州之豪右，言语忤意，即于坐枭斩之，〔忤，五故翻。坐，徂卧翻。枭，坚尧翻。〕或亲射杀之。〔射，而亦翻。〕常有据蜀之志，惮周抚，不敢发。及抚卒，勋遂举兵反；别驾雍端、西戎司马隗粹切谏，〔西戎司马，西戎校尉之属官也。雍，于用翻。隗，五罪翻。〕勋皆杀之，自号梁?益二牧、成都王。十一月，勋引兵入剑阁，攻涪，西夷校尉毋丘暐弃城走。〔晋初置西夷校尉，治汶山，今盖治涪城。涪，音浮。〕乙卯，围益州刺史周楚于成都。大司马温表鹰扬将军江夏相义阳朱序为征讨都护以救之。〔夏，户雅翻。相，息亮翻。〕
秦王坚还长安，以李威守太尉，加侍中。以曹毂为鴈门公，刘卫辰为夏阳公，〔夏，户雅翻。〕各使统其部落。
十二月，戊戌，以尚书王彪之为仆射。
海西公上〔讳奕，字延龄，哀帝之母弟也；咸康八年，封为东海王；穆帝升平五年，改封琅邪王；即位后，桓温废为海西公。〕
太和元年〔（丙寅、三六六）〕
①春，三月，荆州刺史桓豁使督护桓罴攻南郑，讨司马勋。
②燕太宰、大司马恪，太傅、司徒评，稽首归政，上章绶，请归第；〔稽，音启。上，时掌翻。〕燕主暐不许。
③夏，五月，戊寅，皇后庾氏崩。
④朱序、周楚击司马勋，破之，擒勋及其党，送大司马温；温皆斩之，传首建康。
⑤代王什翼犍遣左长史燕凤入贡于秦。〔犍，居言翻。燕，于贤翻。〕
⑥秋，七月，癸酉，葬孝皇后于敬平陵。〔庾后，谥曰孝。〕
⑦秦辅国将军王猛、前将军杨安、扬武将军姚苌等帅众二万寇荆州，攻南乡郡；〔苌，仲良翻。帅，读曰率。〕荆州刺史桓豁救之，八月，军于新野。秦兵掠安阳民万余户而还。〔安阳县，汉属汉中郡。魏置魏兴郡，安阳属焉；晋省。秦攻南乡而退，安能深入山阻，掠安阳之民乎！载记作「汉阳」，谓汉水之北也。当从载记为是。〕
⑧九月，甲午，曲赦梁、益二州。〔司马勋初平，赦其支党及胁从者。〕
⑨冬，十月，加司徒昱丞相、录尚书事，入朝不趋，赞拜不名，剑履上殿。〔朝，直遥翻。上，时掌翻。〕
⑩张天锡遣使至秦境上，告绝于秦。〔凉与秦通，见上卷穆帝永和十二年。使，疏吏翻。〕
燕抚军将军下邳王厉寇兖州，拔鲁、高平数郡，置守宰而还。
初，陇西李俨以郡降秦，既而复通于张天锡。〔李俨据陇西，事始上卷永和十一年。降，户江翻。复，扶又翻。〕十二月，羌敛岐以略阳四千家叛秦，称臣于俨；〔载记作「敛岐」。张天锡传作「廉岐」。敛，羌姓也。〕俨于是拜置牧守，与秦、凉绝。
南阳督护赵亿据宛城降燕，太守桓澹走保新野；燕人遣南中郎将赵盘自鲁阳戍宛。〔宛，于元翻。〕
徐、兖二州刺史庾希，以后族故，兄弟贵显，大司马温忌之。
二年〔（丁卯、三六七〕）
①春，正月，庾希坐不能救鲁、高平，免官。〔考异曰：帝纪，是月，希有罪，走入海。按本传，海西废后，希始逃于海陵，此时才坐免官耳。〕
②二月，燕抚军将军下邳王厉、镇北将军宜都王桓袭敕勒。
③秦辅国将军王猛、陇西太守姜衡、南安太守南安邵羌、扬武将军姚苌等帅众万七千讨敛岐。三月，张天锡遣前将军杨遹向金城，征东将军常据向左南，〔张轨置左南县，属晋兴郡。阚骃十三州志曰：石城西一百四十里，有左南城，河水径其南，曰左南津。遹，音聿。〕游击将军张统向白土，〔晋志，白土县属金城郡。十三州志：左南津西六十里有白土城，城在大河之北，为缘河济渡之地。〕天锡自将三万人屯仓松，〔仓松县，自汉以来属武威郡，后凉吕光改曰昌松县。将，即亮翻。〕以讨李俨。敛岐部落先属姚弋仲，闻姚苌至，皆降；王猛遂克略阳，敛岐奔白马。〔白马，即武都白马氐之地。〕秦王坚以苌为陇东太守。
④夏，四月，燕慕容尘寇竟陵，太守罗崇击破之。
⑤张天锡攻李俨大夏、武始二郡，下之。〔宋白曰：张骏十八年，分武始、兴晋、广武置大夏郡；唐为大夏县，属河州。张骏以狄道县置武始郡，今熙州即其地。夏，户雅翻。〕常据败俨兵于葵谷，〔败，补迈翻。〕天锡进屯左南。俨惧，退守枹罕，〔枹，音肤。〕遣其兄子纯谢罪于秦，且请救。秦王坚使前将军杨安、建威将军王抚帅骑二万，会王猛以救俨。
猛遣邵羌追敛岐，王抚守侯和，姜衡守白石，〔白石县，前汉属金城郡，后汉属陇西郡。贤曰：白石山在今兰州。宋白曰：河州凤林县，本汉白石县地，张骏八年，改为永固县。〕猛与杨安救枹罕。天锡遣杨遹逆战于枹罕东，猛大破之，俘斩万七千级，与天锡相持于城下。〔枹罕城下也。〕邵羌禽敛岐于白马，送之。猛遗天锡书曰：〔遗，于季翻。〕「吾受诏救俨，不令与凉州战，今当深壁高垒，以听后诏。旷日持久，恐二家俱弊，非良算。〔二家，谓秦、凉也。〕若将军退舍，吾执俨而东，将军徙民西旋，不亦可乎！」天锡谓诸将曰：「猛书如此；吾本来伐叛，不来与秦战。」遂引兵归。
李俨犹未纳秦师，王猛白服乘舆，从者数十人，〔从，才用翻。〕请与俨相见。俨开门延之，未及为备，将士继入，遂执俨。以立忠将军彭越为平西将军、凉州刺史，镇枹罕。〔立忠将军，苻秦所创置。〕
张天锡之西归也，李俨将贺肫说俨曰：「以明公神武，将士骁悍，柰何束手于人！王猛孤军远来，士卒疲弊，且以我请救，必不设备，若乘其怠而击之，可以得志。」俨曰：「求救于人以免难，难既免而击之，天下其谓我何！不若固守以老之，彼将自退。」猛责俨以不即出迎，俨以贺肫之谋告；猛斩肫，〔肫，株伦翻，又音豚。说，输芮翻。难，乃旦翻。〕以俨归。至长安，坚以俨为光禄勋，赐爵归安侯。
⑥燕太原桓王恪言于燕主暐曰：〔谥法：辟土服远曰桓。〕「吴王垂，将相之才十倍于臣，先帝以长幼之次，〔长，知两翻。〕故臣得先之。〔得先，悉荐翻。〕臣尸之后，愿陛下举国以听吴王。」五月，壬辰，各疾笃，暐亲视之，问以后事。恪曰：「臣闻报恩莫大于荐贤，贤者虽在板筑，犹可为相，〔谓殷王高宗起傅说于板筑之间，命以为相。〕况至亲乎！吴王文武兼资，管、萧之亚，〔谓才亚于管仲、萧何也。〕陛下若任以大政，国家可安；不然，秦、晋必有窥窬之计。」言终而卒。〔窬，音俞。卒，子恤翻。〕
秦王坚闻恪卒，阴有图燕之计，欲觇其可否，〔觇，丑廉翻，又丑艳翻。〕命匈奴曹毂发使如燕朝贡，〔曹毂，匈奴右贤王也，前年降于秦。朝，直遥翻。〕以西戎主簿【章：十二行本「簿」下有「冯翊」二字；乙十一行本同；退斋校同。】郭辩为之副。〔晋武帝置西戎校尉于长安，秦盖因之；主簿，其属也。考异曰：燕建熙八年，皇甫真为太尉。燕书及载记、真传，郭辩至燕，皆在真为太尉下。晋春秋在建熙十年八月。恐皆非是，故附曹毂降秦下。〕燕司空皇甫真兄腆及从子奋、覆皆仕秦，腆为散骑常侍。〔皇甫真，本安定人，仕于燕。从，才用翻。散，悉亶翻。骑，奇寄翻。〕辩至燕，历造公卿，〔造，七到翻。〕谓真曰：「仆本秦人，家为秦所诛，故寄命曹王，贵兄常侍及奋、覆兄弟并相知有素。」真怒曰：「臣无境外之交，此言何以及我！君似奸人，得无因缘假托乎！」白暐，请穷治之；〔治，直之翻。〕太傅评不许。辩还，为坚言：「燕朝政无纲纪，实可图也。〔为，于伪翻。朝，直遥翻。〕鉴机识变，唯皇甫真耳。」坚曰：「以六州之众，〔六州：幽、并、冀、司、兖、豫也。〕岂得不使有智士一人哉！」
曹毂寻卒，秦分其部落为二，使其二子分统之，号东、西曹。〔坚分毂部落，贰城以西二万余落，使毂长子玺统之；贰城以东二万余落，使毂小子寅统之。〕
⑦荆州刺史桓豁、竟陵太守罗崇攻宛，拔之；赵亿走，赵盘退归鲁阳。豁追击盘于雉城，擒之，〔雉县，自汉以来属南阳郡，其地当在唐邓州向城县界。新唐志曰：向城县北八十里有鲁阳关。〕留兵戍宛而还。〔还，从宣翻，又如字。〕
⑧秋，七月，燕下邳王厉等破敕勒，获马牛数万头。
初，厉兵过代地，犯其穄田；〔穄，子例翻，□也。今南人呼黍为穄。北方地寒，五谷不生，惟黍生之，故有穄出。项安世曰：黍有二种：正黍似粟而大，以五月熟，今荆人专谓之黍，又谓之黍穄是也。又一种尤高大，秆之状至如芦，实之状至如薏苡，荆人谓之讨黍，又谓之芦穄，然以秋熟，非正黍也。〕代王什翼犍怒。〔犍，居言翻。〕燕平北将军武强公难以幽州兵戍云中。八月，什翼犍攻云中，难弃城走，〔难，与泥同。〕振威将军慕舆贺辛战没。
⑨九月，以会稽内史郗愔为都督徐?兖?青?幽?扬州之晋陵诸军事、徐?兖二州刺史，镇京口。〔郗，丑之类。愔，揖淫翻。沈约曰：晋永嘉大乱，幽、冀、青、并、兖州及徐州之淮北流民相率过淮，亦有过江在晋陵界者。成帝咸和四年，郗鉴又徙流民之在淮南者于晋陵诸县。其徙过江南人留江北者，并立侨郡县以司牧之。徐、兖二州，或治江北，江北又侨立幽、冀、青、并四州。〕
⑩秦淮南公幼之反也，征东大将军、并州牧、晋公柳，征西大将军、秦州刺史赵公双，皆与之通谋；秦王坚以双母弟至亲，柳，健之爱子，隐而不问。柳、双复与镇东将军、洛州刺史魏公廋，安西将军、雍州刺史燕公武谋作乱，〔复，扶又翻。秦并州刺史治蒲阪，秦州刺史治上邽，洛州刺史治陕，雍州刺史治安定。廋、武，皆健子也。廋，疏鸠翻。〕镇东主簿南安姚眺〔眺，他吊翻。〕谏曰：「明公以周、邵之亲，受方面之任，国家有难，当竭力除之，况自为难乎！」〔难，乃旦翻。〕廋不听。坚闻之，征柳等诣长安。冬，十月，柳据蒲阪，双据上邽，廋据陕城，武据安定，皆举兵反。〔果如王猛之言。〕坚遣使谕之曰：「吾待卿等，恩亦至矣，何苦而反！今止不征，卿宜罢兵，各定其位，一切如故。」各啮梨以为信。皆不从。〔梨肉脆而啮之易入，以喻亲戚离叛，则国力脆弱，将为敌人所乘，故啮梨付使者，赐柳等以为信也。使，疏吏翻。啮，鱼结翻。〕
代王什翼犍击刘卫辰，河冰未合，什翼犍命以苇焴约流澌。俄而冰合，〔自代击朔方，西渡大河，其津曰君子津。焴，居登翻。〕然犹未坚，乃散苇于其上，冰草相结，有如浮梁，代兵乘之以渡。卫辰不意兵猝至，与宗族西走，什翼犍收其部落什六七而还。卫辰奔秦，秦王坚送卫辰还朔方，遣兵戍之。
十二月，甲子，燕太尉建宁敬公阳骛卒。〔谥法：合善典法曰敬；夙夜警戒曰敬。〕以司空皇甫真为侍中、太尉，光禄大夫李洪为司空。
三年〔（戊辰、三六八）〕
①春，正月，秦王坚遣后将军杨成世、左将军毛嵩分讨上邽、安定，辅国将军王猛、建节将军邓羌攻蒲阪，前将军杨安、广武将军张蚝攻陕城。坚命蒲、陕之军皆距城三十里，坚壁勿战，矣秦、雍已平，然后并力取之。〔陕，式冉翻。雍，于用翻。〕
②初，燕太宰恪有疾，以燕主暐幼弱，政不在己，太傅评多猜忌，恐大司马之任不当其人，谓暐兄乐安王臧曰：「今南有遗晋，西有强秦，二国常蓄进取之志，顾我未有隙耳。夫国之兴衰，系于辅相。大司马总统六军，不可任非其人，我死之后，以亲疏言之，当在汝及冲。汝曹虽才识明敏，然年少，未堪多难。〔少，诗照翻。难，乃旦翻。〕吴王天资英杰，智略超世，汝曹若能推大司马以授之，必能混壹四海，况外寇，不足惮也；慎无冒利而忘害，不以国家为意也。」〔冒利而忘害者，谓利在于得兵权，而冒当大司马之任，而忘亡国败家之害也。〕又以语太傅评。〔语，牛倨翻。〕及恪卒，评不用其言。二月，以车骑将军中山王冲为大司马。冲，暐之弟也。以荆州刺史吴王垂为侍中、车骑大将军、仪同三司。〔为评、垂有隙张本。骑，奇寄翻。〕
③秦魏公廋以陕城降燕，请兵应接；秦人大惧，盛兵守华阴。〔华阴县在陕城之西，有潼关之险。降，户江翻。华，户化翻。〕
燕魏尹范阳王德〔燕都邺，以魏郡太守为魏尹。〕上疏，以为：「先帝应天受命，志平六合；陛下纂统，当继而成之。今苻氏骨肉乖离，国分为五，〔蒲阪、陕城、上邽、安定与长安为五。〕投诚请援，前后相寻，是天以秦赐燕也。天与不取，反受其殃，吴、越之事，足以观矣。〔国语：越范蠡曰：昔天以越赐吴，吴不敢取；今天以吴赐越，越甚敢逆天乎！〕宜命皇甫真引并、冀之众径趋蒲阪，〔趋，七喻翻。〕吴王垂引许、洛之兵驰解廋围，太傅总京师虎旅为二军后继，传檄三辅，示以祸福，明立购赏，彼必望风响应，浑壹之期，于此乎在矣！」时燕人多请救陕，因图关中者，太傅评曰：「秦，大国也，今虽有难，未易可图。〔难，乃旦翻。易，以豉翻。〕朝廷虽明，未如先帝；〔燕人其主为朝廷。〕吾等智略，又非太宰之比。但能闭关保境足矣，平秦非吾事也。」
魏公廋遗吴王垂及皇甫真笺曰：〔遗，于季翻。〕「苻坚、王猛，皆人杰也，谋为燕患久矣；今不乘机取之，恐异日燕之君臣将有甬东之悔矣！」〔左传：吴入越，越子保于会稽，使行成于吴，吴子许之。伍子胥谏，不听。其后越入吴，请使吴王居甬东。吴王曰：「孤老矣，不能事君王也。吾悔不用子胥之言，自令陷此！」乃缢。贾逵曰：甬东，越鄙，甬江东也。索隐曰：今鄮县即其处。甬，余陇翻。〕垂谓真曰：「方今为人患者必在于秦，主上富于春秋，观太傅识度，岂能敌苻坚、王猛乎？」真曰：「然，吾虽知之，如言不用何！」
④三月，丁巳朔，日有食之。
癸亥，大赦。
⑥秦杨成世为赵公双将苟兴所败，毛嵩亦为燕公武所败，奔还。秦王坚复遣武卫将军王鉴、宁朔将军吕光、将军冯翊郭将、翟専等帅众三万讨之。〔败，补迈翻。复，扶又翻。専，奴沃翻。〕夏，四月，双、武乘胜至于榆眉，以苟兴为前锋。王鉴欲速战，吕光曰：「兴新得志，气势方锐，宜持重以待之。彼粮尽必退，退而击之，蔑不济矣！」二旬而兴退。光曰：「兴可击矣。」遂追之；兴败，因击双、武，大破之，斩获万五千级，武弃安定，与双皆奔上邽；鉴等进攻之。〕
晋公柳数出挑战，〔数，所角翻。挑，徒了翻。〕王猛不应。柳以猛为畏之，五月，留其世子良守蒲阪，帅众二万西趋长安。去蒲阪百余里，邓羌帅精骑七千夜袭，败之。〔帅，读曰率。趋，七喻翻。败，补迈翻。〕柳引军还，猛邀击之，尽俘其众。柳与数百骑入城，猛、羌进攻之。
秋，七月，王鉴等拔上邽，斩双、武，宥其妻子。以左卫将军苻雅为秦州刺史。八月，以长乐公丕为雍州刺史。〔乐，音洛。雍，于用翻。〕
九月，王猛等拔蒲阪，斩晋公柳及其妻子。猛屯蒲阪，遣邓羌与王鉴等会攻陕城。
⑦燕王公，贵戚多占民为荫户，〔占，之赡翻。晋制：官自第一至第九，各以贵贱占田有差，而又各以品之高卑荫其亲属，多者及九族，少者二世；宗室、国宾、先贤之后，及士人子孙亦如之；而又得荫人以为衣食客及佃客。〕国之户口，少于私家，〔少，所沼翻。〕仓库空竭，用度不足。尚书左仆射广信公悦绾曰：「今三方鼎峙，〔三方，谓燕、晋、秦也。〕各有吞并之心。而国家政法不立，豪贵恣横，〔横，户孟翻。〕至使民户弹尽，委输无入，〔委，于伪翻。输，书遇翻。〕吏断常俸，战士绝廪，官贷粟帛以自赡给；既不可闻于邻敌，且非所以为治，〔治，直吏翻。〕宜一切罢断诸荫户，尽还郡县。」〔罢断，丁管翻。〕燕主暐从之，使绾专治其事，纠擿奸伏，〔擿，他历翻。〕无敢蔽匿，出户二十余万，举朝怨怒。〔朝，直遥翻。〕绾先有疾，自力厘校户籍，疾遂亟。冬，十一月，卒。
⑧十二月，秦王猛等拔陕城，获魏公廋，送长安。秦王坚问其所以反，对曰：「臣本无反心，但以弟兄屡谋逆乱，臣惧并死，故谋反耳。」坚泣曰：「汝素长者，固知非汝心也；且高祖不可以无后。」〔苻健庙号高祖。〕乃赐廋死，原其七子，以长子袭魏公，余子皆封县公，以嗣越厉王及诸弟之无后者。〔苻生废为越王，谥曰厉。〕苟太后曰：「廋与双俱反，双独不得置后，何也？」坚曰：「天下者，高祖之天下，高祖之子不可以无后。至于仲群，不顾太后，谋危宗庙，〔苻双，字仲群。〕天下之法，不可私也！」以范阳公抑为征东大将军、并州刺史，镇蒲阪；邓羌为建武将军、洛州刺史，镇陕城。擢姚眺为汲郡太守。
加大司马温殊礼，位在诸侯王上。
⑩是岁，以仇池公杨世为秦州刺史，世弟统为武都太守。世亦称臣于秦，秦以世为南秦州刺史。
资治通鉴卷第一百二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪二十四〔起屠维大荒落（己巳），尽上敦牂（庚午），凡二年。〕
海西公下
太和四年〔（己巳、三六九）〕
①春，三月，大司马温请与徐、兖二州刺史郗愔、江州刺史桓冲、豫州刺史袁真等伐燕。〔慕容恪死，温乃伐燕，自谓相时而动，可以制胜，岂知为慕容垂所败哉！郗，丑之翻。愔，挹淫翻。〕初，愔在北府，〔晋，都建康，以京口为北府，历阳为西府，姑孰为南州。〕温常云：「京口酒可饮，兵可用。」〔京口兵可用，盖山川风气然也，岂必至谢玄用之而后敌人知畏哉！〕深不欲愔居之；而愔暗于事机，乃遗温笺，〔遗，于季翻。〕欲共奖王室，请督所部出河上。愔子超为温参军，取视，寸寸毁裂；乃更作愔笺，〔更，工衡翻。〕自陈非将帅才，不堪军旅，〔将，即亮翻。帅，所类翻。〕老病，乞闲地自养，劝温并领己所统。温得笺大喜，即转愔冠军将军、会稽内史。〔冠，古玩翻。会稽为王国，改太守为内史。会，工外翻。〕温自领徐、兖二州刺史。夏，四月，庚戌，温帅步骑五万发姑孰。〔帅，读曰率。骑，奇寄翻。〕
②甲子，燕主暐立皇后可足浑氏，太后从弟尚书令豫章公翼之女也。〔从，才用翻。〕
③大司马温自兖州伐燕。郗超曰：「道远，汴水又浅，〔兵乱之余，汴水填淤，未尝有人浚治，故浅。汴，皮变翻。〕恐漕运难通。」温不从。六月，辛丑，温至金乡，〔金乡县，后汉属山阳郡，晋属高平郡，隋属济阴郡，唐属兖州，我宋属济州，县在州东南九十里。〕天旱，水道绝，温使冠军将军毛虎生凿巨野三百里，引汶水会于清水。〔班固地理志，汶水出泰山莱芜县西南，入济。水经注：济水东北入巨野，其故渎又东北右合洪水；；洪水上承巨野薛训渚，谓之桓公渎，济自是北注。杜佑曰：济水，因王莽末渠涸不复截河过，今东平、济南、淄川、北海界中有水流入海，谓之清河，实菏泽、汶水合流，亦曰济河，盖因旧名，非济水也。汶，音问。〕虎生，宝之子也。〔毛宝预有平苏峻之功。注又见前。〕温引舟师自清水入河，舳舻数百里。〔舳，音逐。舻，音卢。〕郗超曰：「清水入河，难以通运。〔自清水入河，皆是泝流，又道里回远，故言难以通运。〕若寇不战，运道又绝，因敌为资，复无所得，〔复，扶又翻。〕此危道也。不若尽举见众直趋邺城，〔见，贤遍翻。趋，七喻翻。〕彼畏公威名，必望风逃溃，北归辽、碣。〔碣，音竭。〕若能出战，则事可立决。若欲城邺而守之，则当此盛夏，难为功力，百姓布野，尽为官有，易水以南必交臂请命矣。但恐明公以此计轻锐，胜负难必，欲务持重，则若顿兵河、济，〔济，子礼翻。〕控引漕运，俟资储充备，至来夏乃进兵；虽如赊迟，〔赊，远也。〕然期于成功而已。舍此二策而连军北上，〔上，时掌翻。〕进不速决，退必愆乏。〔愆，差爽也。乏，匮竭也。此言粮运。〕贼因此势以日月相引，渐及秋冬，水更涩滞。〔涩，色立翻。〕且北土早寒，三军裘褐者少，〔少，诗沼翻。〕恐于时所忧，非独无食而已。」温又不从。〔郗超之谋略，岂常人所及哉，宜桓温重之也。重之而不从其计者，直趋邺城，决胜负于一战，温所不敢；顿兵河、济以待来年，使燕得为备，温亦不为也。〕
温遣建威将军檀玄攻湖陆，拔之，〔湖陆县，前汉曰湖陵，属山阳郡，章帝更名湖陆；晋分属高平郡。贤曰：湖陆故城在今兖州方与县东南。〕获燕宁东将军慕容忠。燕主暐以下邳王厉为征讨大都督，帅步骑二万逆战于黄墟，〔水经注：陈留小黄县有黄乡。杜预曰：外黄县东有黄城，兵乱之后，城邑丘墟，故曰黄墟。帅，读曰率。骑，奇寄翻。〕厉兵大败，单马奔还。高平太守徐翻举郡来降。前锋邓遐、朱序败燕将傅颜于林渚。〔水经注：华水东径棐城北，即北林亭也。春秋诸侯会于棐林以救郑，遇于北林。按林乡故城在新郑北；又有曰鷢陂，在长社东北，林乡西南。败，补迈翻。〕暐复遣乐安王臧统诸军拒温，〔复，扶又翻。〕臧不能抗，乃遣散骑常侍李凤求救于秦。〔散，悉亶翻。骑，奇寄翻。〕
秋，七月，温屯武阳，〔此东武阳也，汉属东郡，魏、晋属阳平郡，唐改曰朝城县、属魏州。〕燕故兖州刺史孙元帅其族党起兵应温，温至枋头。〔帅，读曰率。枋，音方。〕暐及太傅评大惧，谋奔和龙。吴王垂曰：「臣请击之；若其不捷，走未晚也。」暐乃以垂代乐安王臧为使持节、南讨大都督，〔使，疏吏翻。〕帅征南将军范阳王等众五万以拒温。垂表司徒左长史申胤、黄门侍郎封孚、尚书郎悉罗腾皆从军。〔悉罗腾，盖夷人，以部落为氏，如魏书官氏志所载，神元时余部诸姓内入者叱罗氏、如罗氏之类。〕胤，锺之子；孚，放之子也。〔申锺见九十五卷成帝咸和九年。封放见九十九卷穆帝永和七年。〕
暐又遣散骑侍郎乐嵩请救于秦，许赂以虎牢以西之地。秦王坚引群臣议于东堂，皆曰：「昔桓温伐我，至灞上，〔见九十九卷永和十年。〕燕不救我；今温伐燕，我何救焉！且燕不称藩于我，我何为救之！」王猛密言于坚曰：「燕虽强大，慕容评非温敌也。若温举山东，进屯洛邑，收幽、冀之兵，引并、豫之粟，观兵崤、渑，〔渑，弥兖翻。〕则陛下大事去矣。今不如与燕合兵以退温；温退，燕亦病矣，然后我承其弊而取之，不亦善乎！」〔王猛之取李俨，其计亦出此〕坚从之。八月，遣将军苟池、洛州刺史邓羌帅步骑二万以救燕，出自洛阳，军至颍川；〔颍州郡，治许昌。〕又遣散骑侍郎姜抚报使于燕。〔使，疏吏翻。〕以王猛为尚书令。
太子太傅封孚问于申胤曰：「温众强士整，乘流直进，今大军徒逡巡高岸，兵不接刃，未见克殄之理，事将何如﹖」胤曰：「以温今日声势，似能有为，然在吾观之，必无成功。何则﹖晋室衰弱，温专制其国，晋之朝臣未必皆与之同心。〔朝，直遥翻。〕故温之得志，众所不愿也，必将乖阻以败其事。〔乖，异也。阻，隔也。败，补迈翻。〕又，温骄而恃众，怯于应变。大众深入，值可乘之会，反更逍遥中流，不出赴利，欲望持久，坐取全胜；〔温之为计正如此，申胤料之审矣。〕若粮廪愆悬，情见势屈，必不战自败，此自然之数。」〔温攻秦而不渡霸水，攻燕而徘徊枋头，人皆咎其不进，知彼知己，温盖临敌而方有见乎此也。温之智虽不足以禁暴定功，然其去众人亦远矣。愆，谓粮运失期不至。悬，绝也。见，贤遍翻。〕
温以燕降人段思为乡导，〔降，户江翻。乡，读曰向。〕悉罗腾与温战，生擒思；温使故赵将李述徇赵、魏，腾，又与虎贲中郎将染干津击斩之；〔染干，亦夷姓，如悉罗之类。〕温军夺气。
初，温使豫州刺史袁真攻谯、梁，开石门以通水运，真克谯、梁而不能开石门，〔谯、梁，谯郡及梁国也。〕水运路塞。〔塞，悉则翻。〕
九月，燕范阳王德帅骑一万、兰台【章：十二行本「台」下有「治书」二字；乙十一行本同；退斋校同。】侍御史刘当帅骑五千屯石门，豫州刺史李邽帅州兵五千断温粮道。〔燕豫州刺史治许昌。断，丁管翻。〕当，佩之子也。〔刘佩为慕容皝将，却石虎，攻宇文，皆有功。〕德使将军慕容宙帅骑一千为前锋，与晋兵遇，宙曰：「晋人轻剽，〔剽，匹妙翻；急也。〕怯于陷敌，勇于乘退，宜设饵以钓之。」乃二百骑挑战，〔挑，徒了翻。〕分余骑为三伏。挑战者兵未交而走，晋兵追之，宙帅伏以击之，晋兵死者甚众。
温战数不利，粮储复竭，〔数，所角翻。复，扶又翻；下同。〕又闻秦兵将至，丙申，焚舟，弃辎重、铠仗，〔重，直用翻。〕自陵道奔还。以毛虎生督东燕等四郡诸军事，领东燕太守。〔沈约曰：东燕郡，江左分濮阳所立也。余按石虎分东燕郡属洛州，则是郡盖祖逖在豫州时所置也。燕，于贤翻。〕
温自东燕出仓垣，凿井而饮，〔汴水、济渎皆自北而南，恐追兵毒其上流，故凿井而饮。〕行七百余里。燕之诸将争欲追之，吴王垂曰：「不可，温初退惶恐，必严设警备，简精锐为后拒，击之未必得志，不如缓之。彼幸吾未至，必昼夜疾趋，俟其士众力尽气衰，然后击之，无不克矣。」乃帅八千骑徐行蹑其后。温果兼道而进。数日，垂告诸将曰：「温可击矣。」乃急追之，及温于襄邑。〔襄邑县，自汉以来属陈留郡。〕范阳王德先帅劲骑四千伏于襄邑东涧中，与垂夹击温，大破之，斩首三万级。秦苟池邀击温于谯，又破之，死者复以万计。孙元遂据武阳以拒燕，燕左卫将军孟高讨擒之。
冬，十月，己巳，大司马温收散卒，屯于山阳。〔刘昫曰：山阳，汉射阳县地；晋置山阳郡，改为山阳县，唐为楚州治所。〕温深耻丧败，〔丧，息浪翻。〕乃归罪于袁真，〔以石门不开、粮运不继为真罪。〕奏免真为庶人；又免冠军将军邓遐官。〔冠，古玩翻。〕真以温诬己，不服，表温罪状；朝廷不报。真遂据寿春叛降燕，且请救；亦遣使如秦。〔降，户江翻。使，疏吏翻；下同。〕温以毛虎生领淮南太守，守历阳。〔淮南太守本治寿春，寿春既叛，以虎生领淮南而守历阳。历阳本淮南属县，虎生守之，外以备寿春，内以卫江南。〕
④燕、秦既结好，〔好，呼到翻。〕使者数往来。〔数，所角翻。〕燕散骑侍郎【章：十二行本「郎」下有「太原」二字；乙十一行本同；孔本同；张校同。】郝晷、给事黄门侍郎梁琛相继如秦。〔琛，丑林翻。晷与王猛有旧，猛接以平生，问以东方之事。晷见燕政不修而秦大治，〔治，直吏翻。〕【章：十二行本「治」下有「知燕将亡」四字；乙十一行本同；孔本同；张校同；退斋校同。】阴欲自托于猛，颇泄其实。
琛至长安，秦王坚方畋于万年，〔万年，秦之栎阳，汉高帝更名，属冯翊，晋属京兆。〕欲引见琛，〔见，贤遍翻。〕琛曰：「秦使至燕，燕之君臣朝服备礼，洒扫宫庭，〔朝，直遥翻。洒，所卖翻，又如字。扫，所报翻，又如字。〕然后敢见。今秦王欲野见之，使臣不敢闻命！」尚书郎辛劲谓琛曰：「宾客入境，惟主人所以处之，君焉得专制其礼！且天子称乘舆，〔处，昌吕翻。焉，于虔翻。乘，绳证翻。〕所至曰行在所，何常居之有！又，春秋亦有遇礼，〔春秋：隐四年，公及宋公遇于清。公羊传曰：遇者何﹖不期也。杜预曰：遇者，草次之期，二国各简其礼，若道路相逄遇也。〕何为不可乎！」琛曰：「晋室不纲，灵祚归德，〔灵祚，犹班彪王命论所谓神明之祚也。〕二方承运，俱受明命。而桓温猖狂，窥我王略，〔左传：侵败王略。杜预注曰：略，经略法度。余谓此略，封略也，如左传「王与之武公之略」之略。〕燕危秦孤，势不独立，是以秦主同恤时患，要结好援。〔要，一遥翻。好，呼到翻；下同。〕东朝君臣，引领西望，愧其不竞，以为邻忧，〔竞，强也。朝，直遥翻；下同。〕西使之辱，敬待有加。今强寇既退，交聘方始，谓宜崇礼笃义以固二国之欢；若忽慢使臣，是卑燕也，岂修好之义乎！夫天子以四海为家，故行曰乘舆，止曰行在。今海县分裂，〔驺衍曰：中国有赤县神州，赤县神州内有九州岛，禹所叙九州岛是也；其外有裨海环之。海县之说，盖本诸此。〕天光分曜，安得以乘舆、行在为言哉！礼，不期而见曰遇；盖因事权行，其礼简略，岂平居容与之所为哉！客使单行，诚势屈于主人；然苟不以礼，亦不敢从也。」坚乃为之设行宫，〔为，于伪翻。〕百僚陪位，然后延客，如燕朝之仪。
事毕，坚与之私宴，〔仿古私觌之礼也。〕问：「东朝名臣为谁﹖」琛曰：「太傅上庸王评，明德茂亲，光辅王室；车骑大将军吴王垂，雄略冠世，〔冠，古玩翻。〕折冲御侮：其余或以文进，或以武用，官皆称职，〔称，尺证翻。〕野无遗贤。」
琛从兄奕为秦尚书郎，〔从，才用翻。〕坚使典客，馆琛于奕舍。〔汉有典客之官，后改为大鸿胪。此特临时使之典客耳。馆，音贯；下果馆同。〕琛曰：「昔诸葛瑾为吴聘蜀，与诸葛亮惟公朝相见，退无私面，〔瑾、亮兄弟也。为，于伪翻。〕余窃慕之。今使之即安私室，所不敢也。」乃不果馆。奕数来就邸其本心，各有所在。琛欲言东国之美，恐非西国之所欲闻；〔燕在关东，秦在关西，二方分据，故谓燕为东国，秦为西国。〕欲言其恶，又非使臣之所得论也。〔使，疏吏翻。〕兄何用问为！」
坚使太子延琛相见。秦人欲使琛拜太子，先讽之曰：「邻国之君，犹其君也；邻国之储君，亦何以异乎！」琛曰：「天子之子视元士，欲其由贱以登贵也。〔礼记郊特牲曰：天子之元子，士也，天下无生而贵者也。〕尚不敢臣其父之臣，况他国之臣乎！苟无纯敬，则礼有往来，情岂忘恭，但恐降屈为烦耳。」〔言当答拜也。〕乃不果拜。
王猛劝坚留琛，坚不许。
⑤燕主暐遣大鸿胪温统拜袁真使持节、都督淮南诸军事、征南大将军、扬州刺史，封宣城公。〔胪，陵如翻。使，疏吏翻。〕统未踰淮而卒。
⑥吴王垂自襄邑还邺，威名益振，太傅评愈忌之。垂奏「所募将士忘身立鹈，将军孙盖等椎锋陷陈，〔立鹈，句绝。椎，捣也，直捣其锋也。〕应蒙殊赏。」评皆抑而不行。垂数以为言，与评廷争，怨隙愈深。〔数，所角翻。争，读如字。〕太后可足浑氏素恶垂，〔事见一百卷穆帝升平元年。恶，乌路翻。〕毁其战功，与评密谋诛之。太宰恪之子楷及垂舅兰建知之，以告垂曰：「先发制人〔兵法曰：先发制人，后发者人制之。〕但除评及乐安王臧，余无能为矣。」垂曰：「骨肉相残而首乱于国，吾有死而已，不忍为也。」顷之，二人又以告，曰：「内意已决，〔内意，谓可足浑后之意也。〕不可不早发。」垂曰：「必不可弥缝，吾宁避之于外，余非所议。」
垂内以为忧，而未敢告诸子。世子令请曰：「尊比者如有忧色，〔令呼其父曰尊。比，毗至翻。〕岂非以主上幼冲，太傅疾贤，功高望重，愈见猜邪﹖」垂曰：「然。吾竭力致命以破强寇，本欲保全家国，岂知功成之后，返令身无所容。汝既知吾心，何以为吾谋﹖」令曰：「主上闇弱，委任太傅，一旦祸发，疾于骇机。〔机，弩牙也。譬之彀弩，不虞而机先发，使人震骇，故曰骇机。〕今欲保族全身，不失大义，莫若逃之龙城，逊辞谢罪，以待主上之察，若周公之居东，庶几感寤而得还，此幸之大者也。〔书：武王有疾，周公册祝于太王、王季、文王，请以身代。武王既丧，管叔及其群弟流言曰：「公将不利于孺子。」周公东征之。周公居东二年，则罪人斯得，乃为诗以诒王，名之曰鸱鸮；王亦未敢诮公。天大雷电以风，王启金縢，得周公代武王之说，乃执书以泣，迎周公而归。几，居希翻。〕如其不然，则内抚燕、代，外怀群夷，守肥如之险以自保，亦其次也。」〔肥如之险，即卢龙之塞也。〕垂曰：「善！」
十一月，辛亥朔，垂请畋于大陆，〔续汉志曰：巨鹿，故大鹿，有大陆泽，即广阿泽。〕因微服出邺，将趋龙城；至邯郸，〔趋，七喻翻。邯郸县，汉属赵国，本赵都也；晋属黄平郡，东魏废，隋复置，唐属磁州。邯郸，音寒丹。〕少子麟，素不为垂所爱，逃还告状，〔少，诗照翻。〕垂左右多亡叛。太傅评白燕主暐，遣西平公强帅精骑追之，〔帅，读曰率。骑，奇寄翻；下同。〕及于范阳；世子令断后，〔断，丁管翻。〕强不敢逼。会日暮，令谓垂曰：「本欲保东都以自全，〔燕既都邺，谓龙城为东都。〕今事已泄，谋不及设；秦主方招延英杰，不如往归之。」垂曰：「今日之计，舍此安之！」〔舍，读曰舍。〕乃散骑灭迹，傍南山复还邺，〔傍，步浪翻。自范阳傍南山，盖由中山、常山山谷间南还也。〕隐于赵之显原陵。〔显原陵，赵主石虎虚葬处。〕俄有猎者数百骑四面而来，抗之则不能敌，逃之则无路，不知所为。会猎者鹰皆飞扬，众骑散去，〔降，户章翻。〕垂乃杀白马以祭天，且盟从者。〔从，才用翻。〕
世子令言于垂曰：「太傅忌贤疾能，构事以来，人尤忿恨。〔谓构杀垂之谋也。〕今邺城之中，莫知尊处，如婴儿之思母，夷、夏同之，〔夏，户雅翻。〕若顺众心，袭其无备，取之如指掌耳。事定之后，革弊简能，大匡朝政，〔朝，直遥翻。〕以辅主上，安国存家，功之大者也。今日之便，诚不可失，愿给骑数人，足以办之。」垂曰：「如汝之谋，事成诚为大福，不成悔之何及！不如西奔，可以万全。」子马奴潜谋逃归，杀之而行。至河阳，为津吏所禁，斩之而济。遂自洛阳与段夫人、世子令、令弟宝、农、隆、兄子楷、舅兰建、郎中令高弼俱奔秦，留妃可足浑氏于邺。〔段夫人，垂前妃之女弟。可足浑妃，可足浑太后之妹也，详见一百卷穆帝升平二年。高弼，垂之国卿。〕乙泉戍主吴归追及于閺乡，〔乙泉戍，即魏该所保乙泉坞也，在宜阳县西南，洛水之北原上。閺乡在弘农湖县。閺，音旻。〕世子令击之而退。
初，秦王坚闻太宰恪卒，阴有图燕之志，惮垂威名，不敢发。及闻垂至，大喜，郊迎，执手曰：「天生贤杰，必相与共成大功，此自然之数也。要当与卿共定天下，告成岱宗，然后还卿本邦，世封幽州，使卿去国不失为子之孝，归朕不失事君之忠，不亦美乎！」垂谢曰：「羇旅之臣，免罪为幸；本邦之荣，非所敢望！」坚复爱世子令及慕容楷之才，〔复，扶又翻。〕皆厚礼之，赏赐巨万，每进见，属目观之。〔见，贤遍翻。属，之欲翻。〕关中士民素闻垂父子名，皆向慕之。王猛言于坚曰：「慕容垂父子，譬如龙虎，非可驯之物，〔驯，扰也，从也，顺也。豢养猛兽，使之扰狎顺人之意曰驯。驯，详遵翻。〕若借以风云，将不可复制，不如早除之。」坚曰：「吾方收揽英雄以清四海，柰何杀之！且其始来，吾已推诚纳之矣；匹夫犹不弃言，况万乘乎！」乃以垂为冠军将军，封宾徒侯，〔乘，绳证翻。冠，古玩翻。宾徒，汉县名，属辽西郡。〕楷为积弩将军。
燕魏尹范阳王德素与垂善，及车骑从事中郎高泰，皆坐免官。〔垂在燕为车骑大将军，以泰为从事中郎。〕尚书右丞申绍言于太傅评曰：「今吴王出奔，外口籍籍，〔师古曰：籍籍，犹纷纷也。〕宜征王僚属之贤者显进之，粗可消谤。」〔粗，坐五翻。〕评曰：「谁可者﹖」绍曰：「高泰其领袖也。」乃以泰为尚书郎。泰，瞻之从子；〔高瞻见九十一卷元帝太兴二年。从，才用翻。〕绍，胤之子【章：十二行本「子」作「兄」；乙十一行本同；退斋校同。】也。
秦留梁琛月余，乃遣归。琛兼程而进，〔程，驿程也。谓行者以二驿为程，若一程而行四驿，是兼程也。〕比至邺，〔比，必寐翻。〕吴王垂已奔秦。琛言于太傅评曰：「秦人日阅军旅，多聚粮于陕东；〔陕，失冉翻。〕以琛观之，为和必不能久。今吴王又往归之，秦必有窥燕之谋，宜早为之备。」评曰：「秦岂肯受叛臣而败和好哉！」〔败，补遇翻。好，呼到翻；下同。〕琛曰：「今二国分据中原，常有相吞之志；桓温之入寇，彼以计相救，非爱燕也；若燕有衅，彼岂忘其本志哉！」〔苻坚、王猛之为谋，梁琛固已窥见之矣。〕评曰：「秦主何如人﹖」琛曰：「明而善断。」〔断，丁乱翻。〕问王猛，曰：「名不虚得。」评皆不以为然。琛又以告燕主暐，暐亦不然之。以告皇甫真，真深忧之，上疏言：「荷坚虽聘问相寻，然实有窥上国之心，非能慕乐德义，不忘久要也。〔乐，音洛。要，一遥翻。朱熹曰：久要，旧约也。〕前出兵洛川，〔谓苟池、邓羌救燕时也。〕及使者继至，〔使，疏吏翻。〕国之险易虚实，〔易，以豉翻。〕彼皆得之矣。今吴王垂又往从之，为其谋主；伍员之祸，不可不备。〔伍员去楚奔吴，借吴兵以报楚入郢，事见左传。员，音云。〕洛阳、太原、壶关，皆宜选将益兵，以防未然。」〔秦后伐燕之路，果如真所料。杜佑曰：潞州上党县，汉为壶关县。〕暐召太傅评谋之，评曰：「秦国小力弱，恃我为援；且苻坚庶几善道，〔言苻坚虽未能纯善道交邻，犹庶几焉。几，居希翻。〕终不肯纳叛臣之言，绝二国之好；不宜轻自惊扰以启寇心。」卒不为备。〔卒，子恤翻。〕
秦遣黄门郎石越聘于燕，太傅评示之以奢，欲以夸燕之富盛。高泰及太傅参军河间刘靖言于评曰：「越言诞而视远，非求好也，乃观衅也。宜耀兵以示之，用折其谋。今乃示之以奢，益为其所轻矣。」评不从。泰遂谢病归。
是时太后可足浑氏侵桡国政，太傅评贪昧无厌，〔桡，奴教翻，又奴巧翻。厌，于盐翻。贪昧者，贪财昧利，不顾其害也。〕货赂上流，〔流，水行也。水行就下，无逆而上流之理。货赂上行，言其逆于常理也。上，时掌翻；下同。〕官非才举，群下怨愤。尚书左丞申绍上疏，以为：「守宰者，致治之本。〔治，直吏翻。〕今之守宰，率非其人，或武臣出于行，伍或贵戚生长绮纨，既非乡曲之选，又不更朝廷之职。〔守，式又翻。行，户刚翻。长，知两翻。更，工衡翻。〕加之黜陟无法，贪惰者无刑罚之惧，清修者无旌赏之劝。是以百姓困弊，寇盗充斥，纲颓纪紊，莫相纠摄。〔纠，督也。摄，录也。紊，音问。〕又官吏猥多，踰于前世，公私纷然，不胜烦扰。〔胜，音升。〕大燕户口，数兼二寇，〔以晋、秦为二寇。〕弓马之劲，四方莫及；而比者战则屡北，皆由守宰赋调不平，〔比，毗至翻。调，徒钓翻。〕侵渔无已，行留俱窘，莫肯致命故也。后宫之女四千余人，僮侍厮役尚在其外，〔厮，音斯。〕一日之费，厥直万金；士民承风，竞为奢靡。彼秦、吴僭僻，〔谓秦僭号而吴僻在一隅也。〕犹能条治所部，有兼并之心，〔治，直之翻。〕而我上下因循，日失其序；我之不修，彼之愿也。谓直精择守宰，并官省职，存恤兵家，使公私两遂，节抑浮靡，爱惜用度，赏必当功，罚必当罪。如此则温、猛可枭，〔谓桓温、王猛。枭，坚尧翻。〕二方可取，岂特保境安民而已哉！又，索头什翼犍疲病昏悖，〔萧子显曰：鲜卑被发左衽，故呼为索头。索，昔各翻。犍，居言翻。悖，蒲内翻。〕虽乏贡御，〔御，进也。〕无能为患，而劳兵远戍，有损无益。〔燕戍云中以备代。〕不若移于并土，控制西河，南坚壶关，北重晋阳，西寇来则拒守，过则断后，〔断，丁管翻。〕犹愈于戍孤城守无用之地也。」疏奏，不省。〔省，悉景翻。〕
⑥辛丑，丞相昱与大司马温会涂中，〔杨正衡曰：涂，音除。涂中，今滁州全椒县、真州六合县地。〕以谋后举；以温世子熙为豫州刺史、假节。
⑦初，燕人许割虎牢以西赂秦；晋兵既退，燕人悔之，谓秦人曰：「行人失辞。〔谓使者许割地为失辞也。〕有国有家者，分灾救患，理之常也。」秦王坚大怒，遣辅国将军王猛、建威将军梁成、洛州刺史邓羌帅步骑三万伐燕。十二月，进攻洛阳。〔帅，读曰率。骑，奇寄翻。考异曰：燕少帝纪，此年十二月，王猛攻洛，明年正月，拔洛。十六国、秦春秋，十一月，王猛伐燕，遗慕容纪书，纪请降；十二月，猛受降而归。今按献庄纪云：「慕容令之奔还邺，建熙元年二月也。」时王猛犹在洛。又猛遗纪书云：「去年桓温起师。」故从燕书。〕
⑧大司马温发徐、兖州民筑广陵城，徙镇之。时征役既频，加之疫疠，死者什四五，百姓嗟怨。秘书监孙【章：十二行本「孙」上有「太原」二字；乙十一行本同；孔本同；退斋校同。】盛〔汉桓帝置秘书监；晋武帝以秘书并中书省；惠帝复置秘书监，其属有丞、有郎，并统著作省。〕作晋春秋，直书时事。大司马温见之，怒，谓盛子曰：「枋头诚为失利，何至乃如尊君所言！〔晋人于人子之前职其父为尊君、尊公。〕若此史遂行，自是关君门户事！」〔言欲灭其门也。〕其子遽拜谢请改之。时盛年老家居，性方严，有轨度，子孙虽斑白，待之愈峻。至是诸子乃共号泣稽颡，请为百口切计。〔稽，音启。〕盛大怒，不许；诸子遂私改之。盛先已写别本，传之外国。及孝武帝购求异书，得之于辽东人，与见本不同，〔见，贤遍翻。〕遂两存之。〔史言桓温虽以威逼改孙盛之书，终不能没其实。〕
五年〔（庚午、三七○）〕
①春，正月，己亥，袁真以梁国内史沛郡朱宪及弟汝南内史斌阴通大司马温，杀之。〔斌，音彬。〕
②秦王猛遗燕荆州刺史武威王糂书〔遗，于季翻。燕荆州治洛阳。糂，张六翻。〕曰：「国家今已塞成皋之险，〔塞，悉则翻。〕杜盟津之路，〔盟，读曰孟。〕大驾虎旅百万，自轵关取邺都，金墉穷戍，外无救援，城下之师，将军所监，〔监，视也。犹言目所见也。〕岂三百弊卒所能支也！」糂惧，以洛阳降；〔降，户江翻。〕猛陈师受之。燕卫大将军乐安王臧城新乐，破秦兵于石门，〔石门在荥阳；新乐亦当在荥阳界。宋白曰：卫州新乡县治古新乐城。新乐城，十六国时，燕将乐安王臧所筑。〕执秦将杨猛。
王猛之发长安也，请慕容令参其军事，以为乡导。将行，造慕容垂饮酒，从容谓垂曰：〔乡，读曰向。造，七到翻。从，千容翻。〕「今当远别，何以赠我﹖使我物思人。」垂脱佩刀赠之。猛至洛阳，赂垂所亲金熙，使诈为垂使者，谓令曰：「吾父子来此，以逃死也。今王猛疾人如雠，谗毁日深；秦王虽外相厚善，其心难知。丈夫逃死而卒不免，〔卒，子恤翻。〕将为天下笑。吾闻东朝比来始更悔悟，〔朝，直遥翻。比，毗至翻。〕主、后相尤。〔主、后，谓燕主暐及可足浑后也。相尤，言相责过。〕吾今还东，故遣告汝；吾已行矣；便可速发。」令疑之，踌躇终日，〔踌，直留翻。躇，陈如翻。犹豫，住足之意。〕又不可审覆。乃将旧骑，〔旧骑，自燕奔秦所从者。骑，奇寄翻；下同。〕诈为出猎，遂奔乐安王臧于石门。猛表令叛状，垂惧而出走，及蓝田，为追骑所获。秦王坚引见东堂，劳之曰：〔劳，力到翻。〕「卿家国失和，委身投朕。贤子心不忘本，犹怀首丘，〔礼记檀弓曰：太公封于齐，五世皆反葬于周。君子曰：乐乐其所自生，礼不忘其本。古之人有言曰：「狐死正丘首，仁也。」首，式又翻。〕亦各其志，不足深咎。然燕之将亡，非令所能存，惜其徒入虎口耳。且父子兄弟，罪不相及，〔晋臼季荐冀缺于晋文公，公曰：「其父有罪，可乎﹖」对曰：「舜之罪也，殛鲧；其举也，兴禹。」康诰曰：父不慈，子不祗，兄不友，弟不共，不相及也。〕卿何为过惧而狼狈如是乎！」〔狼，进则跋其胡，退则疐其尾。狈，狼属也。生子，欠一足。二者相附而后能行，故世谓进退不可而不能行者为狼狈。〕待之如旧。燕人以令叛而复还，其父为秦所厚，疑令为反间，〔复，扶又翻。间，古苋翻。〕徙之沙城，在龙都东北六百里。〔沙城，在沙野。龙都，即龙城。〕
臣光曰：昔周得微子而革商命，〔殷纣暴虐曰甚，微子抱祭器而奔周。武王乃告诸侯曰：「殷有重罪，不可不伐。」遂伐纣，杀之，而革殷命。〕秦得由余而霸西戎，〔史记：戎使由余使于秦，缪公留由余而遗戎王女乐，戎王受而说之，缪公乃归由余。由余数谏不听，缪公使人间要由余，由余遂降秦。缪公问以伐戎之形，并国十二，开地千里，遂霸西戎。〕吴得伍员而克强楚，〔楚杀伍奢，其子员奔吴，吴王阖闾用其谋而伐楚，破楚入郢。〕汉得陈平而诛项籍，〔事见九卷汉高帝二年至四年。〕魏得许攸而破袁绍；〔事见六十三卷汉献帝建安五年。〕彼敌国之材臣，来为己用，进取之良资也。王猛知慕容垂之心久而难信，独不念燕尚未灭，垂以材高功盛，无罪见疑，穷困归秦，未有异心，遽以猜忌杀之，是助燕为无道而塞来者之门也，〔塞，悉则翻。〕如何其可哉！故秦王坚礼之以收燕望，亲之以尽燕情，宠之以倾燕众，信之以结燕心，未为过矣。猛何汲汲于杀垂，乃为市井鬻卖之行，〔行，下孟翻。〕有如嫉其宠而谗之者，岂雅德君子所宜为哉！
③乐安王臧进屯荥阳，王猛遣建威将军梁成、洛州刺史邓羌击走之；留羌镇金墉，以辅国司马桓寅为弘农太守，〔猛为辅国将军，以寅为司马。〕代羌戍陕城而还。〔秦初以洛州刺史镇陕；今邓羌既进金屯金墉，故以桓寅代戍陕。陕，失冉翻。〕
  </div>
  <div class="pagination">
   <a href="资治通鉴注_page100.html">
    上一页
   </a>
   <span>
    ...
   </span>
   <a href="资治通鉴注_page96.html">
    96
   </a>
   <a href="资治通鉴注_page97.html">
    97
   </a>
   <a href="资治通鉴注_page98.html">
    98
   </a>
   <a href="资治通鉴注_page99.html">
    99
   </a>
   <a href="资治通鉴注_page100.html">
    100
   </a>
   <span class="current-page">
    101
   </span>
   <a href="资治通鉴注_page102.html">
    102
   </a>
   <a href="资治通鉴注_page103.html">
    103
   </a>
   <a href="资治通鉴注_page104.html">
    104
   </a>
   <a href="资治通鉴注_page105.html">
    105
   </a>
   <a href="资治通鉴注_page106.html">
    106
   </a>
   <span>
    ...
   </span>
   <a href="资治通鉴注_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
