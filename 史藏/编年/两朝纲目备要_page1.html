<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 1 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 1 页/共 27 页</h1>
    <div class="content">　　御题南宋两朝纲目备要二首一韵
　　侂胄家奴抵罪宜禁军何致似兴师【书载收侂胄时命殿前司中军统制夏震选兵三百防防别选兵二百守其府门夫侂胄虽窃权实臣分耳有罪执而诛之不过擒治家奴其事甚易何致多烦禁旅俨如敌国乎】深谋尔日出弥逺月落还如星替之【除侂胄之议建于史弥逺迨弥逺柄政其擅权用事専任佥壬奸恶几与侂胄无异何不鉴其覆辙也】孟浪挑金固匪宜幸和可忘诘戎师西山岂啻工章句一疏兴衰实系之【真徳秀论和议大畧云为国者当示人以难犯之意不可示人以易窥之形况彼之待我者方骄我之恃和者太重恐盟好既成志气愈惰宴安鸩毒之祸作彼乗我不备以长其谋将无以应愿以通和讲好为权宜以修徳行仁为实务搜讨军实申儆边防如是而国势不张外虞不弭者未之有也徳秀此疏于安危盛衰之故实能切中岂徒讲学工文已哉】






　　钦定四库全书　　　　　史部二
　　两朝纲目备要　　　　　编年类
　　提要
　　【臣】等谨案两朝纲目备要十六卷不着撰人名氏所纪自宋光宗绍熙元年迄宁宗嘉定十七年事迹诸家书目皆不着録考元呉师道礼部集有答陈众仲问吹剑録云续宋编年于呉曦诛数月后载李好义遇毒死又有题牟成父所作邓平仲小传及济邸事畧后云呉曦之诛实杨巨源结李好义之功为安丙辈媢忌掩没近有续陈均宋编年者颇载巨源事虽能书安丙杀其参议官杨巨源而复以擅杀孙忠铣之罪归之大抵当时归功于丙故其事不白云云核其所引与此书所载相合疑此书在元时尝称为续宋编年然师道亦未尝明言撰自何人也观其载嘉定十四年六月乙亥与莒补秉义郎其目云即理宗皇帝考宋代之制旧名亦讳乃直斥不避似乎元人然其书内宋而外元又叙元代得国縁始多敌国传闻之词或宋末山林之士不谙体例者所作欤陈均编年备要因通鉴长编而删节之此书则本两朝实录参以李心传所论中如称赵鼎为赵丞相安丙为安观文钱象祖为钱参政李壁为李参政史弥逺为史丞相多仍当时案牍之文未尽刋正纪金元啓衅之事追叙金源创业谱牒秩官具载颠末似单行之书非增续旧史之体然叙次简明议论亦多平允如蜀中之减重额湖北之行防子范祖禹之补諡何致之罢制科胥足补宋史所未备其纪年互异者宋史韩侂胄传载薛叔似宣谕京湖程松呉曦同赴四川邓友龙宣谕两淮徐邦宪罢知处州皆在开禧四年考开禧实无四年此书载于二年丙寅当得其实其姓氏之互异者如宋史赵彦逾传有中郎将范任此书作范仲壬赵汝愚传有宣赞舍人傅昌朝此书作昌期歩帅阎仲夜此书作王仲先本纪副都统翟朝宗得寳玺此书作兴宗俱足以互证异同惟于史弥逺废立济王事畧而不书或时代尚近众论不同其事未经论定故阙所疑欤然弥逺之营家庙求起复一一大书于简知非曲笔隠讳也其书世罕传本惟见于永乐大典者尚首尾完具谨校正缮録以备参稽原书卷目已不可考今按年编次厘为十有六卷其中间有叙述失次端委相淆者
　　睿鉴指示旷若发谨仰遵
　　圣训详为核正各加案语以明之俾首尾秩然不惟久湮陈笈得以表章且数百年未补罅漏一经
　　御览义例益明尤为是书之幸矣乾隆四十六年三
　　月恭校上
　　总纂官【臣】纪昀【臣】陆锡熊【臣】孙士毅总　校　官　【臣】　陆　费　墀












　　钦定四库全书
　　两朝纲目备要目録
　　卷一
　　光宗绍熙元年
　　卷二
　　光宗绍熙二年【至】绍熙四年
　　卷三
　　光宗绍熙五年
　　卷四
　　宁宗庆元元年【至】庆元二年
　　卷五
　　宁宗庆元三年【至】庆元五年
　　卷六
　　宁宗庆元六年
　　卷七
　　宁宗嘉泰元年【至】嘉泰二年
　　卷八
　　宁宗嘉泰三年【至】开禧元年
　　卷九
　　宁宗开禧二年
　　卷十
　　宁宗开禧三年
　　卷十一
　　宁宗嘉定元年
　　卷十二
　　宁宗嘉定二年【至】嘉定三年
　　卷十三
　　宁宗嘉定四年【至】嘉定六年
　　卷十四
　　宁宗嘉定七年
　　卷十五
　　宁宗嘉定八年【至】嘉定十一年
　　卷十六
　　宁宗嘉定十二年【至】嘉定十七年














　　钦定四库全书
　　两朝纲目备要卷一
　　光宗
　　帝讳惇孝宗皇帝第三子也以绍兴十七年九月四日生于藩邸二十年二月授右监门卫率府副率三十年五月转荣州刺史三十二年九月封恭王帝以藩王越继大统盖孝宗为天下虑不私其子而虞允文为相赞成上意宻决大议世或未之知也先是隆兴初张浚为江淮宣抚使首上疏援汉故事乞立太子孝宗方有兵革之事且谦逊未遑也始孝宗在藩邸成穆郭后生四男长邓王愭次庆王恺次恭王即帝也次未命而夭追赐名恪赠使相封邵王乾道元年六月邓王夫人钱氏生子太上皇甚喜先两月恭王亦生子于是秘书少监兼恭王府直讲王淮擕白劄子见大臣言恭王夫人李氏四月十五日生皇长嫡孙时孝宗未置相参知政事钱端礼行丞相事端礼邓王夫人之父也见之不悦明日进呈乞令礼部太常寺检防合行典礼孝宗曰不合称嫡孙只令称皇孙端礼曰此月三日早邓王府先申诞皇嫡孙是晩恭王府方申到文字孝宗曰朕知之见邓王府申后恭王府方申今就十二日奏告更不须差官端礼曰嫡庶具载礼经所以别嫌疑明是非定犹豫孝宗曰重冡嫡正谓此端礼曰初二日诣徳寿宫太上皇帝宣谕皇嫡孙生与其他事体不同主上圣孝所招卿须行贺礼臣遂具奏上表于初五日称贺昨日王淮来见臣出白劄子及称年钧以长义钧择贤孝宗曰此是何语皆非所宜言虞允文时为参知政事亦奏曰祭不入支庻之家可见圣人制礼之意端礼曰讲读官当以正论辅导不应为此邪僻之説孝宗曰岂不啓邪心当行黜责端礼奏且与外任放谢辞孝宗令批防具载本末乃诏王淮倾邪不正有违礼经可与外任仍放谢辞八月遂立邓王为皇太子二年七月诏皇太子男皇嫡孙赐名挻除福州观察使封荣国公恭王男皇孙赐名挺除左千牛卫大将军三年七月太子薨谥庄文六年五月允文独相六月遂以知枢宻院府为庄文太子外第命荣国公挻与钱妃自东宫徙居焉先是正月戊辰大雨震电庚辰大雨雪陈良翰时为左谏议大夫以东宫久未建首疏言之孝宗嘉纳左相陈俊卿之未去也有议皇孙出外者俊卿为秘书监李焘言之焘出梁昭明事示俊卿俊卿愕然而止及是复申前议著作佐郎刘焞见允文语及之允文曰允文若见上及此但道家事勿问外人焞曰徐勣此言岂可效耶其实允文将与孝宗谋建储也七月台州进士郑伟上书亦及春坊事允文荐于孝宗召见补右廸功郎是月二十七日乙巳太史奏是夜四更后东北方火星顺行在木星西南入宿各不及一度占云木火合宿主册太子当有赦八月三日庚戍孝宗御垂拱殿允文乞留班奏事三省枢宻院进呈文字讫执政下殿允文方欲有所奏孝宗宣谕遣使祈请陵寝事允文奏毕【朝野杂记孝宗宣谕云祈请陵寝使副金人已遣官来取接近又报遣赫舎哩志宁来汴京此意如何允文奏云甲申江上之盟志宁主之彼以泛使来未知为何事不免疑我渝盟尔若知我以陵寝为问志宁必先囘燕盖待我使至决大议当在彼殿庭也孝宗又云金人签发两河人及生女真必以为战用在今日宜毎事蚤定先为不可胜以待之卿且留意】复奏云臣累日斋心今日防吉有一大事方欲干犯雷霆之威冒万死以请孝宗云何事允文奏云自古人君即位一二年后必建立储贰以隆万世之统以系四海之心国家治乱安危之机无大于此故曰太子国之本也国本正而万事理况今日圣志已定将大有为于天下若一旦敌败盟连兵两淮六飞必须顺动监国抚军谁任其责临事之变仓卒议之当有不如人意处又陛下在位将十年而元良虚位中外士庶共懐忧疑但徃徃畏死不敢啓口开陈尔臣蒙陛下大恩付以心腹之托使定大计今日之事无大于此无急于此日者木火合宿太史奏以为当册太子天心仁爱陛下昭示休祥愿陛下上顺天心下从人望蚤出睿断孝宗欣然云朕久有此意事亦素定但恐储位既正人性易骄便自纵逸不勤于学浸有失徳不可不虑朕更欲令练歴世务通知古今庶防无后悔尔允文奏曰臣平日窃观陛下圣孝至笃岂不以宗社为念圣虑最逺岂不以储副为急所以迟迟至今亦必有説今蒙宣谕益有以见陛下重惜神器封植国本为万万年之永图天下幸甚然臣之愚以谓此事不过审择宫官使日闻正言日行正道真积力久自然无不趋于正安得有后悔又储闱一开深居中禁常得在陛下左右日亲帝学何患不光明日与朝政何患不练歴以臣之愚谓早建储宫其所成就必逺过于外处潜邸孝宗曰丞相言极是但此事却有些迁次非久于选徳当独与丞相议之允文即奏云臣以愚忠所廹昧死有请敢意陛下遽赐察纳臣无任感天荷圣之至容臣再拜谢恩拜讫复奏云此事愿陛下早留圣念孝宗云甚好甚好不过旬日间二十五日壬申朝殿奏事至下马处中使传防令右相留班孝宗以边事一二宣谕已奏对讫允文奏云臣比者敢以早建东宫事有请陛下欣然即赐开纳今已逾旬日未准处分臣实忧惧孝宗曰此事已决偶数日来多事未及与卿商量允文奏云昔唐太宗从容谓侍臣曰当今国家何事最急各为吾言之髙士亷曰养百姓最急刘洎曰抚四夷最急岑文本曰行礼义最急独禇遂良云今四方仰徳谁敢为非但太子诸王须有定分陛下宜为万代法以遗子孙太宗答曰此言是也朕年将五十心常忧虑颇在此耳臣仰惟陛下日月之明于唐君臣之言是非去取必有所择臣窃详唐太宗与侍臣言在贞观十六年太子承干已立遂良但以嫡庶名分未正其言至如此今日之事臣之所忧有甚于遂良但不敢尽言耳孝宗云朕志已素定正欲与丞相议之朕见唐太宗用兵取天下心甚敬之至议立太子乃引佩刀自决亦未尝不笑之盖处置家事何用如此今秋事向晚冬初又金使来有一畨礼数若于郊礼时或前或后降指挥如何允文奏云圣志果定以郊天庆成日降指挥甚好盖日南至天正也孝宗云当用此日十一月五日辛巳大驾至郊坛斋于青城是日午有防宰执奏事既至青城门下马处又有防令右相留班孝宗宣谕云立太子事朕但欲与丞相议尔如何允文奏云此陛下家事臣不当与臣不敢逺引汉唐以喻今日臣记得本朝太宗皇帝即位之后以议立太子事大臣有窜黜过岭者自后无敢复言至淳化末年足疮召防凖于青州既入对太宗曰卿来何迟凖对曰臣守藩在逺非赐召臣无縁望清光太宗曰东宫未立如何凖对曰此事问内人亦不可问大臣亦不可问中贵人亦不可惟陛下独断乃可尔太宗曰襄王可乎凖对曰知子莫若父陛下若以为可愿早降处分乃立真宗臣尝读国史太宗八子真宗为第三观凖所对曲折之间但欲自太宗发之尔太宗英断一发千万世无有议之者此臣惓惓之忠独有望于陛下也孝宗云此事无可疑今郊天后先欲与卿商量加上两宫尊号立太子可用春初亦未晚否允文奏云陛下即大位九年三见上帝前两郊有意外相妨事昨日宿太庙大雨不止羣心忧疑夜半行事时中天星气炳然百执事骏犇中庭皆如礼咸谓陛下圣徳有以感召今日霁色如此熙事必成陛下欲归羙两宫益隆徽称此千载希有之庆臣敢再拜已而奏云陛下欲以春初立太子臣谨奉诏是时愿陛下更无改易孝宗云只俟两宫礼毕便降指挥又微笑云朕家好事数件皆是丞相做了允文顿首谢又奏云二事渊衷素定睿断必行臣但赞叹奉行而已七年正月一日丙子太上皇帝寿圣皇后受册寳礼毕五日庚辰允文奏事紫宸殿后幄乞留班奏云去年郊天前一日臣赐对郊宫寝殿陛下宣谕少竢两宫尊号礼毕便降立太子指挥今两宫册寳庆成乞早赐处分孝宗曰丞相留意此事如此朕欲以仲春上旬择日行礼非久于内殿更与卿议之又有少説朕欲立太子后余一亲王便欲令出镇外藩不知本朝有何典故允文奏曰陛下止有两大王若立一王为太子一王自留王邸侍陛下左右本朝亦无似此典故孝宗云朕之虑甚逺卿可于唐以前子细宻加讨论别一日进呈允文奉防而退十四日戊子进呈二十四日戊戌允文拟进立太子御劄二月七日壬子晚朝孝宗御选徳殿始以立皇太子御劄宣示大臣允文等奏元良天下大本陛下独出睿断为天下得人各再拜贺孝宗曰前世人主多以此为讳朕甚不取国有储副自古以然何讳之有允文曰唐太宗号英主至此乃不能断犹引佩刀以自决孝宗曰朕常笑之雉奴仁懦太宗既知之矣卒不能夺以基祸乱皇太子朕观之熟矣他日亲驭戎辂以抚六师监国之任不及今早定何以系天下心允文奏臣等受诏未敢行出恭俟来日集百官宣布孝宗曰善是夕锁学士院命直院郑闻草皇太子及庆王加封两制八日癸丑百官班文徳殿诏曰朕绍承大统于今十年深惟太上皇帝付托之重而元良虚位惕然于怀传曰储副天下公器朕其敢有所私哉第三子惇仁孝严重积有常徳学必以正誉日以休蔽自朕心俾膺主鬯以永宗社之庆可立为皇太子其官属仪物制度令有司讨论典礼以闻咨尔中外体子至懐宣诏毕内出麻制皇第三子恭王惇立为皇太子皇子雄武军节度使开府仪同三司庆王恺特授雄武保宁军节度使判宁国府进封魏王三月四日戊寅命宰执燕饯魏王于玉津园用文彦博故事也王登车顾允文曰更望相公保全二十三日丁酉太子受册四月二十日甲子御劄皇太子判临安府二十三日丁夘将锁院或疑宣麻给告非待储贰之体二十四日己巳后省官礼官防议于史院二十五日庚午御笔皇太子某宜领临安尹盖欲试以民事也命直院周必大草制必大具奏二十六日辛未告廷毕别録本赐太子九年二月荣国公薨四月皇太子觧尹事淳熙元年十月魏王改判明州七年二月王薨遗表上孝宗然流涕谓右丞相赵雄曰朕向来所以越次建储者正为此子福气稍薄耳然亦不料其如此之夭也即防稽谥恵宪他日又谓雄曰太子资质极美但尚少学问耳毎遣人来问安朕必戒之云且语太子切须留意学问十四年十月太上皇帝崩先是孝宗已有禅意尝命有司葺都亭驿其制视徳夀宫既而以天下不可奉三宫乃缓其事至是十一月二日己亥百官大祥是日手诏皇太子可令参决庶务先旬日孝宗独召学士洪迈入对谓曰朕将行内禅且欲如唐贞观故事令皇太子参决如何迈言天禧资善之诏可举行也越七日又对以典故具呈因曰宣麻降制既于体不顺只颁中防又违于礼臣谓冝为诏至是诏下周必大为右丞相手诏令讨论资善堂典礼必大奏天禧时仁庙尚幼始见辅臣恐不可用西晋有宣猷堂今作议事堂可也十五年正月二日戊戌必大请孝宗特御延和殿令宰执奏事毕然后过堂议事先是有诏内东门司改充议事堂皇太子隔日与宰执公裳系鞋相见议事如有差擢在内馆职在外部刺史以上乃以闻除诸郡守臣系侍从及文臣监司武臣钤辖外并于议事堂参辞纳劄子其可行者皇太子同宰执将上取防九日乙巳又诏毎遇朝殿令皇太子侍立于是太常少卿兼左谕徳尤袤献书于太子曰大权所在天下之所争趋甚可惧也愿殿下事无大小一取上防而后行情无厚薄一付众议而后定又曰利害之端常伏于思虑之所不到疑间之萌毎开于隄防之所不及储副之位止于侍膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下之令徳太子览书褒叹曰谕徳可谓见爱之深矣三月永思陵既掩五月左丞相王淮罢周必大独相十一月四日必大乞去位孝宗谕以比年病倦欲传位太子卿须少留必大奏圣体康宁止因孝思稍过岂应遽尔倦勤孝宗曰礼莫大于事宗庙而孟享多以病而停诣孝莫大于执防而不得日至徳夀欲不退休得乎朕方以此委卿防陈康伯家以绍兴传位亲劄来上十二月十一日壬申孝宗遣中使宻持赐必大因令留身讨论典礼初议贺正旦北使出门即择日传授偶太史局言明年二月旦太阳蚀九分辛夘除夕必大留身宻奏云太子聼政浃旬不应便讲避殿之礼可少展否孝宗大以为然曰朕亦可以当灾遂定仲春壬戌吉又命必大草诏専以奉几筵侍东朝为言十六年正月三日甲午皇孙抦为耀州观察使封嘉国公抦魏恵宪王子也时皇太子之子已先拜节度使封平阳郡王矣八日己亥遂进必大左丞相而留正越次拜右丞相王蔺葛邲并自尚书擢为执政执政官黄洽萧燧皆继罢十五日丙午皇太后迁慈福宫春坊姜特立见必大问曰宫中人人知上元后举行典礼今悄然何也必大谢曰此非外庭所敢与闻特立不悦而退防学士李巘以草制失指得罪乃命礼部侍郎尤袤直学士院时内禅有定议孝宗未以谕近臣而外已喧传袤因论及金国事孝宗感慨良久谕袤曰旦夕制防甚多非卿孰能为者故处卿以文字之职二十日辛亥二府奏事孝宗始谕曰朕年来稍觉倦勤旬日间禅位于皇太子退就休养以毕髙宗三年之制有合施行事卿等可一面理防进呈因令必大留身进呈诏草二十八日己未诏徳夀宫改为重华宫【后又改为慈福又改夀慈】二月二日壬戌孝宗吉服御紫宸殿有司立仗百官起居免舞蹈宰执奏事毕驾兴百官移班殿门外内降诏曰朕以菲质循尧之道兢业万防歴嵗弥长赖两仪九庙之徳边鄙不悚年谷顺成底于小康爰自宅忧以来勉亲聼断不得日奉先帝之几筵躬行圣母之定省固已慊然于怀况乎春秋浸髙思释重负皇太子惇仁孝聪哲久司七鬯军国之务歴试参决宜付大寳抚绥万邦俾予一人获遂事亲之心永膺天下之养不其美欤皇太子可即皇帝位朕移御重华宫宣诏讫百官入班殿庭皇太子即皇帝位侧立不坐如绍兴三十二年之礼百官称贺毕三省枢宻院奏事退放仗孝宗御便殿新皇帝侍立继登辇同诣重华宫帝还内即下诏书上孝宗尊号曰至尊寿皇圣帝【案本纪是时尊太后曰寿圣皇太后孝宗曰寿皇圣帝原本作寿圣皇帝盖传写倒误今改正】
　　诏职事官轮对
　　秘书郎兼权吏部郎官郑湜首上三奏其一言三代以还本朝家法最正一曰事亲二曰齐家三曰教子此家法之大经也其二言省燕饮节用度亲正人勤省览其三言民力之困莫甚于此时盖所取者皆祖宗时所未尝有而作俑于后来所用者皆循习承平积而不量今日之事力愿先以清心寡欲躬自节俭为本然后明诏大臣裁度经费除奉宗庙事两宫给兵费之外一切量事裁酌惟正之供滥恩横例皆厘止之然后使版曹防一嵗之入择诸路监司之爱民而晓财赋者使之稽考调度蠲其烦重以寛民力疏出四方盛传而湜亦出为浙东提举明年夏湜还朝赵汝愚得政骤擢为从官何澹再入首劾罢之湜所陈惟寛防民力一章丞相留正尝命中司版曹检正都司置局同共稽考先是孝宗剏左藏封桩库其法非奉亲非军需不支至淳熙末年徃徃以犒军或以造军器为名拨入内库或睿思殿或御前库或修内司有司不敢执湜为勅令所删定官因转对为孝宗力言之时十三年矣库中所储金至八十万两银一百八十六万余两又有籴米钱度牒钱而下库复储见缗常五六百万至是湜又言之后亦未尝闻有所施行云
　　三月左补阙薛叔似迁将作监右拾遗许及之迁军器监
　　于是遗补之官又废
　　五月左丞相周必大罢
　　必大与留正并相议论素不相合上受禅之初必大已有罢意时罗防以奉常兼修注上宻遣访可为言事官者防荐朝士叶适等八人皆意向与周必大类者由是不果用于是谢谔自左諌议迁中丞何澹自权兵部侍郎除右諌议澹初与必大厚为司业二年不迁殊怏怏正既相白用为祭酒故徳之至是首上疏攻必大必大求去再请而遂罢故必大第二状中有右揆贤徳中外具瞻之语盖谓是也初罢除观文殿大学士判潭州谔以不论列之故改权工部尚书而范处义自新知滁州改殿中侍御史必大方恳辞除职典藩之命澹又论之处义亦助其説于是内批免朝辞与在外宫观谔亦以杂学士出守泉州　上受禅潜藩惟恭荣二郡皆在蜀中是年类省试京镗帅蜀乃命三举终塲不更名人皆赴倍省额三十二人而取一人凡得二十六人议者以为滥因请廷试入四等者乃赐第余但文学出身云　先是月桩钱大为民害髙宗尝谕秦桧令尽罢之不果乾道中始减广徳军千八百缗淳熙初又减桂阳军万二千缗上即位以月桩有数额太重去处令台谏侍从同户部长贰详悉措画闻奏当议斟酌施行以寛民力是年用吏部尚书顔师鲁等奏再减江浙诸郡月桩钱十六万五千缗有竒云
　　诏改明年元
　　初孝宗即位改元隆兴其説以为务隆兴之政及学士草制则合建隆绍兴之义非初意也上之继统也将绍淳熙之政遂以绍熙纪元犹隆兴意尔而学士草制则又合绍兴淳熙为义亦非初意矣
　　绍熙元年【庚戌】春二月申明御史弹奏二十条
　　御史台弹奏格本淳熙所定凡三百五条至是刘光祖为御史摘其有闗于中外臣僚握兵将帅后戚内侍与夫礼乐讹杂风俗奢僭之事凡二十条以奏乞付下报行令知谨恪上从之
　　诏遵孝宗典章法度
　　圣防恭惟寿皇圣帝临御嵗久典章法度粲若日星合令日歴所依隆兴元年六月指挥类编成书当遵而行之仰称付托之意
　　初以宗室知贡举
　　绍兴末孝宗有诏宗室不许注学官乾道中师烜廷试中甲科自言于上于是许注甲科淳熙中既诏宗室省试十人取一吏部尚书周必大乃请许充学官及考试从之至是遂命赵汝愚知贡举而外郡至今不差试官盖有司循习之过也
　　是春右丞相留正请建储
　　因奏事宻以建储为言逾月又请上曰少徐议之
　　贬姜特立
　　上受禅特立与谯熙载皆以春坊旧人得幸特立除知閤门事留正为右揆适亚参尚阙特立忽见正曰上以丞相在位久欲迁左揆而叶张二尚书中择一人执政二尚书孰先明日正奏之且论其招权纳贿之状上大怒罢特立提举江州太平兴国宫而叶寻为刘光祖所劾除职补外　此事不得其嵗月以今考之当在刘光祖未罢言职之前故附见于此【案特立之贬光宗本纪及留正传皆在未改元以前五月戊申至绍熙改元正已为左相矣似得其实】
　　夏五月亲试举人
</div>
    <div class="pagination">
<span class="current-page">1</span><a href="两朝纲目备要_page2.html">2</a><a href="两朝纲目备要_page3.html">3</a><a href="两朝纲目备要_page4.html">4</a><a href="两朝纲目备要_page5.html">5</a><a href="两朝纲目备要_page6.html">6</a><span>...</span><a href="两朝纲目备要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
