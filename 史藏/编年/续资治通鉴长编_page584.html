<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 584 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 584 页/共 607 页</h1>
    <div class="content">　　丙辰，瞎征进奉大首领纳麻抹□，小首领阿驴等，并为银青光禄大夫、检校国子祭酒、兼监察御史，充本族副都军主军都指挥使。（七月癸丑辞。）
　　丁巳，诏大礼令，虑有续降并删改，合行改正文意，可专委左右司郎中等看详【一六】，修为一本，及元降旧本进入。
　　戊午，宴于紫宸殿，宰臣以下文武职事官、六曹员外郎，监察御史以上，武臣郎将、诸军副指挥使以上，预坐。
　　庚申，诏献宝人段义为右班殿直，仍赐绢二百匹。（正月十七日，三月十六日，五月一日。）
　　鄜延路经略使吕惠卿言，进筑白洛觜新寨毕工。诏赐名威羌寨。（二月一日乞进筑。）
　　泾原路经略司言，归顺人部落子萌山，委是心白向汉。诏萌山特与副兵马使。
　　鄜延路经略使吕惠卿言：「投来人称：『西界人户在大沙堆存泊，及人马在南防护。』寻令苗履、刘安统兵至大沙堆等处，破荡贼觽，斩首八百级，生擒带牌伪天使一，大首领二【一七】，牛马孳畜万计。族落烧毁殆尽，班师至威戎城。」诏诸军士各赐钱有差。（惠卿家传，四月，遣钤辖苗履诸将出塞，二十九日至夏州，焚荡而去。五月一日至大沙堆，贼帅威明噶勒丹嘉纳、克多凌星率觽迎敌，履等力战破之。追奔五十余里，斩首五百余级，获其带牌天使一名，大首领二人，孳畜万计。布录六月二十五日赏功。）
　　枢密院言：「诸县冬教，委提举保甲司于本州岛通判职官内选差，分定县分，躬亲提举监教及同共拍试拣选，不得过两县。如拍试拣选日数相妨，听计会逐县展缩，不过两日。如县分数多，听于以次官内选差。其倚郭县，上委知州同当职官，依此提举拍试拣选。仍逐次具所选差官职位姓名及分定县分，申枢密院。即所选非其人，致教阅拍试拣选有不如法，并元选差官司取勘施行。」从之。（此并用旧录。）元丰保甲，但于诸县团教，不曾上州。昨以义勇法修定，三年一赴州教，而议者多以为不便，故罢。（此据布录。「昨以义勇法修定」，当考。）又言：「博军子遇军行，委所属晓示，只得于军马后随行，如敢偷路先自过界，并从军法。许人告捕，每名赏钱十贯。」从之。
　　辛酉，京西转运副使周秩知登州，以疾自请也。翌日，曾布对，上忽问曰：「周秩有何事？」布曰：「不知何等事。」上曰：「章惇云卿曾言及秩事。」布曰：「臣曾见李延嗣，（延嗣以承议郎权成都运判改权京东运判，在三月二十五日。其初为成都运判【一八】，在绍圣四年十二月二十五日。）言秩作转运使时事。」上曰：「是。惇亦曾问延嗣，如卿所闻。且言秩在两浙不检事甚着，已令体量。」布曰：「臣见延嗣，所言乃淮南事。秩自淮南移京西，因归泰州，遂于扬州夺一豪子见赁官屋，逐其家数十口出外。又于镇州诸官屋，官为修葺，物论甚喧。」上曰：「此事尤不可也。」
　　臣僚上言，请自今太学公补试，视贡院别试所空闲排办，更不以武成王庙作试所，从之。
　　诏鄜延经略司详问近获两蕃带牌伪天使，如知得西界事，宜令乘传赴阙。
　　诏太仆寺，自今应到寺四尺二寸以上、六岁以下杂马，并赴拣马所拣选讫，方许支使。
　　左司谏陈次升奏乞获首级令监司覆验及孳畜据实数推恩。三省、枢密院以为孳畜自来不曾推恩，首级难以令监司覆验，遂进呈讫。（布录辛酉。）
　　壬戌，尚书省言：「进奏官许传报常程申奏，及经尚书省已出文字，其实封文字或事干机密者，不得传报。如违，并以违制论。即选造事端誊报若交结谤讪惑觽者，亦如之。并许人告，赏钱三百贯。事理重者奏裁。」从之。
　　又言：「户部奏请，应提举出卖解盐司管下官卖及通商去处【一九】，欲乞并委官专切提举巡捉私硝盐事。如巡捕官不切用心，致本处课利亏失及州县断放违戾，许按劾，并取索公案【二○】，依条施行。」从之。
　　是日，章惇遣泾原书写机宜章綡谒曾布。綡，楶子也。布语綡：「泾原此月八日，尚奏无雨，没烟前峡若果无草及大暑旱灾，未可进筑，但奏来不妨。朝廷不可欺罔。若可为而不为，固自不可；若不可为，亦何可强？」綡曰：「此事须赖密院主张，若丞相则不容其如此。」布曰：「苟不可为，何可强也？边事内外一体，但要稳便。此事系安危休戚【二一】，何可使性气？质夫左迁，但以奏报偶有不当，不足介意。朝廷方倚以边事，有可论列，不可蓄缩。若所陈有理，亦何敢不从？若五月未可进筑，即七八月，方西兵点集时，亦未可为。须俟十月间，贼马已散，或并兵在他路，或俟来春，亦未晚。」綡曰：「但恐丞相督责，不容如此。」布曰：「事理当然，亦不可夺也。」綡又言父老，岁月间欲求去不知边事如何是了时。布曰：「泾原但了取天都，则质夫可以求去矣。若丞相之意则不然，必欲覆兴州而后已。孙路两表皆云：『俟覆妖巢，乃敢受新命。』丞相以画河为界，为杂赁院子中语，然经营边事，固自有次第，既得河南，则兴州自有可图之理，但不可忙尔！」先是，布在醴泉，与惇及此，惇大以为非，布亦痛折之。许将但相和解，蔡卞则默然而已。
　　癸亥，诏泾原委是久旱，未可进筑，即相度奏闻。（布录。）
　　环庆奏，罢筑之字平，以无水故。遣种朴应副泾原。（布录癸亥。）
　　两浙提刑司言：「人户陈诉，为犯私酒，迁徙往别州县，乞依赦许放。按去年九月赦编配人，已特减三年拣放，乞比类施行。」诏已迁徙人，放令逐便。
　　甲子，观文殿学士、右银青光禄大夫、知延安府吕惠卿，换保宁军节度使，再任知延安府。先是，曾布言：「前日章惇云：『惠卿去再任止半年，便与建节不妨。』臣以谓建节未可轻议，惠卿进筑城寨，已改四官，今为右银青光禄大夫，天下止有惠卿一人为之，将来筑了，但可降一奖诏而已。再任但可迁左银青，朝廷名器所当爱惜，未可建节也。左右银青乃真尚书，旧六尚书皆细转，今更一迁，则为特进矣。」上笑曰：「更有金紫光禄大夫，王珪尝为之。」又曰：「章惇照管惠卿家兄弟。」布曰：「此觽所共知，凡温卿、升卿所请，不问可否，无不从者。温卿昨在淮南，奏乞真、楚、泗州非假日不得用妓乐筵会，寻从之。既而将替，又奏乞监司得替，知州转官，虽非假日，许用妓乐。亦从之。中外以为口实，同列中亦有言，盖许将曾面斥惇此事。」又言：「康卿自长垣知县得替，十余日间，便除开封知县见阙。其它堂除人，有得替一年半年不得差遣者。」上曰：「又有一和卿。」布曰：「已死。然和卿人材最下，又不及温卿，而温卿又非惠、升之比。」上曰：「升卿修学，亦能讲说晓事，但不平稳尔。」布曰：「圣谕尽之矣。蔡卞亦尝言，使升卿在此，岂有安静？必须别起事。臣亦以谓其天资如此。若邢恕终以不静败事，岂其性然也！」前此，上又尝问：「刘宗杰以私谒后族得罪，见说性极狠。」布曰：「与同官争职事，不胜，后隔一两任罢归，犹进状不已，至下狱，终不直，遂致仕。元佑中复起。」上曰：「致仕者，须有人举荐，乃得再仕。」布曰：「不然。如吕升卿、谅卿，只是尚书省用堂札召。」上亦哂之。鄜延凡进筑九城寨，惠卿既改四官，余六城寨未推恩，于是以进筑并已了当，及惠卿将任满，合推恩，特除。惇久有擢惠卿意，觽颇难之。既而惇议以招地及再任【二二】，一并推恩，上遂许之。仍顾执政曰：「已上更无可迁。」许将曰：「但用移镇尔。」上又问「故事如何？」布曰：「旧亦有例，如丁谓、程琳、程戡皆不曾作相，后亦建节。」惇曰：「近岁王拱辰不作执政，亦建节。元佑中，冯京亦是。」布曰：「京曾作枢密使，自当□院。」上顾蔡卞曰：「枢密使自来□院？」卞曰：「然。」上尝谓布当作使，故有是问。布又曰：「文臣以节度使为重，武臣以宣徽使为重，文臣先作宣徽，然后建节，武臣多先建节，乃得宣徽使。」盖欲上知建节之为非常恩也。（二十三日，惠卿奏云云，可考。）
　　司封员外郎朱京为国子司业。（二十六日罢。）
　　诏故西上合门使、枢密副都承旨宋球，除合得恩泽外，更许陈乞亲属差遣一次。
　　乙丑，诏宝文阁待制、知永兴军胡宗回落宝文阁待制，充集贤殿修撰、知随州。宗回前知桂州，妄加助教蒋昌罪，昌病，不令家人入侍，死于狱中。故有是谪。
　　工部言：「诸路经略安抚司，自今后，如因修葺城楼器具，请先行比对元丰法式，参照兴修。如一路一州旧制已完，与新制有妨者，即相度利害以闻。」
　　熙河兰岷路经略司言，归顺部落子勃哆称，曾投夏国，今复诱致亲属二十余人，并首级、马等归汉。诏勃哆为三班借职，仍赐绢五十匹。
　　泾原路经略使章楶言，已出师于没烟前峡等处进筑城寨。诏赐军兵等钱有差。（布录，泾原奏十九日，期秦庆兵会镇戎，以二十二日进筑没烟前、后峡，诏走马喝赐特支。）
　　工部言：「河埽退慢，见在物料委都大司约度，除合存留外，据应那拨之数，比般运龏乘之费。有闻官者，仍审量所要向着之处，可以收买得足，不篅支用。即本司关州县估定价直，出卖到钱，津般却行收买。」从之。（新削。）
　　详定一司敕令所言：「州县仓籴纳斛斗级行重法者，每三人为一保，保内因本职犯赃罪，许经官举发。知而不举者，减犯人罪三等。即事发逃亡，量所犯轻重，均备赏钱，或监锢收捉。其觽人不保者，相度去留。如诸色人告获，除酬赏外，愿充斗子者，听承替。」从之。（新录削，此月丁亥可考。绍圣四年十二月戊申，初立互保法。）
　　吏部郎中、编修都官条例方泽言：「军大将已经改转而再应磨勘者，并自初补后，通复点磨。即误以改转改正讫，点磨人与理第一等功一次。诸军大将磨勘而误改转，已给付身者，主行吏人杖一百，不以赦降首失原减；即未给付身者，量轻重理过名上簿，事理重者，申尚书省。」从之。（新无。）
　　诏赐荆门军汉寿亭侯关羽以「显烈庙」为额，从本路监司请也。
　　丙寅，诏以六月朔，改为元符。初议改元，上谓辅臣曰：「前代元鼎之类，皆明白如何？」章惇曰：「元符最好，其次有真符，宝符，皆不及。兼宝字皆先世末岁所称，如天宝皆是。」上曰：「如此即且作元符。」曾布以为昔天书降，尝于承天门里作元符观，后以火废，则元符之号，亦不甚佳。自云已尝论奏，更不欲纷纷，故默而止。
　　三省言，安焘先落观文殿学士，已及一期。诏安焘展一期取旨。（当有议论，须考详。）
　　诏朝奉大夫、知晋州刘昱，承议郎、通判晋州王蒙，各罚金二十斤。以尝荐指斥人胡洁己也【二三】。（并正月九日。）
　　诏秘书省撰祭颜子、孟子祝文，从朝请郎□深请也。
　　戊辰，诏自今除名勒停应□用人，不许带勋赐。
　　熙河兰岷路经略司言，归顺部落子大首领威明约默，乞特补西头供奉官，带本族巡检，从之。
　　环庆路经略司言修筑横山寨、通寨堡毕工，诏：「如京使李浦，以防托部役，减三年磨勘。又以传达朝廷恩意，招到归顺人觽，更迁两官。走马承受、西头供奉官盖横，以接纳归汉蕃酋，减三年磨勘。余各等第推恩。」
　　是日，尚书右丞黄履犹留对甚久。既退，上问曾布曰：「章惇待黄履薄，每议事，多云『贤理会不得。』」布曰：「惇诚轻易，待同列多不以礼，独于臣不敢慢，臣亦不为之屈。大率接人鲜礼，又多以言语伤人。如□居厚，乃惇所引，然郭时亮言，居厚亦怨之，云每至都省白事，多被诟辱。」上曰：「尚书体重，不当如此。」布又言：「向蒙宣谕：『邢恕云：「人畏之如虎。」』臣大以为不然。惇于政柄，多为人所移易；所主人物，多为人所攻病。人实不畏之。但为语言轻易，遇人无礼，及不接宾客，中外慢骂，万口一辞。只如接从官，只着道衣，此尤非礼。」上曰：「着甚道衣？」布曰：「隐士帽，紫直掇，系一绦而已。」上又曰：「见蔡京何如？」布曰：「渠既例如此，想亦不为京变，然不曾问，兼只自去年来如此。臣昔作从官，亦曾谒之，相见差迟，问其故，云方着道衣接郭茂恂，以臣来，换衣服。盖是时惟以道衣接郎官辈。」上深哂之曰：「此诚不可。」布曰：「近臣乃人主所体貌，接之不当如此。」上又问：「卿等如何？」布曰：「莫非朝服。从官参，辞谢，必秉笏见之。」上数与布言惇议论及所主人物为不当，布亦言：「曾与蔡卞论惇见边报，凡云西人困弱畏惧，或云怎生奈何去，则必曰『此报是实。』若云西人点集兵马，待来作过，则必曰『此是乱报。』卞答臣云：『何止边报如此，其论政事及人材，无不然者。以至臣僚奏请，如吕温卿、升卿之徒所请，不问是非，皆欲施行。其不悦者，虽更有理，未必听。』」上亦哂之。布退，谓许将曰：「履今日之留，似有所诉。」将曰：「怀此久矣，同列孰不然者？但人人望公过此尔。」布曰：「尸素无补，日有去志，安有此？但惜惇止以语言礼貌失人心，致上意弥不悦尔。」将笑而不答。（八月己丑，蔡京乞立法。）
　　己巳，刑部言：「请应缘边并其余不拘元来路分，解拨都知兵马使，补充军大将到部，遇汴河纲有阙，如不愿押者【二四】，边人听归本贯路分经略安抚钤辖司【二五】，听候差使。候三年满替归部，依条对入第四等重格差遣。余并听归本路押纲一次。如本路无纲，却许归都官，依条押汴河粮纲一次。若不愿就押，即许令降一等指射次第五等见阙纲运一次。候回日，依条各对入本等重格差遣。」从之。（新削。）
　　秘阁校理、知随州赵叡为司封郎中。（二十六日罢。）
　　庚午，河北转运司言，乞本司不拘常制，奏举勾当监事文臣二员。诏特许奏一次。
　　权礼部尚书蹇序辰言：「按元丰四年三月诏，自今在京官司合举辟去处，不得举辟执政官有服亲。欲望申明前诏，以昭至公之道。」诏：「在京官司自今遵守，仍令御史台觉察弹奏。其已举过人，契勘取旨。」序辰言此，盖为曾布甥王斿发也。（王斿事，具六月乙巳二十八日。）
　　诏颠耳关赐名会宁关，前赐会通关勿用。（政和元年七月十八日，检会此诏，乃以为元丰四年三月十七日所立条。按此条实四年三月八日乙未所立。）熙宁七年【二六】，已于河州置通会关，故改此。（三月二十七日赐名通会，今改之。）
　　鄜延路经略司言，修复米脂寨毕工。诏：「统制、龙神卫四厢都指挥使、吉州刺史王愍，还一官。同统制、四方馆使、祁州团练使苗履，复遥郡防御使。仍各赐银绢各五十匹两。朝散郎石丕等五人，候本路进筑城寨功赏毕日，并取旨，余各等第推恩。」（布录，同呈米脂修城赏功内，文臣各已三四推恩。得旨，候本路功赏了日，一并取旨。盖自此犹有四次筑城寨未赏功也。张若讷以负犯，更不推恩。）
　　吕惠卿既修筑米脂等寨，虑执政有妨其功者，因取前后所降朝旨条上，且乞留中。曰：（此据惠卿家传修入。家传云：虑执政之见恨者，又将妨功。盖指曾布也。今稍删润其语。三月七日，米脂寨毕工。四月十二日，平夏城毕工。五月四日，殄羌寨毕工。十三日，威羌寨毕工。二十二日，米脂寨赏功。）「臣先准枢密院札子，奉圣旨，令臣体问，相视米脂、细浮图、声塔平、石堡、塞门，黑水至大里河、长城岭以来，选择地利，从长进筑。臣计本路，横山膏腴要害之地，无过此数处，而其远不过大里河、长城岭以来，若不委自本路，从长择利进筑，一一奏候指挥，往还旬日，必有至失机会。则上件朝旨，已得详尽，而故安远寨发兵兴工，已得指挥，差保甲般运，而忽降朝旨放散，臣深以为疑。续见虏人有机会可乘，而细浮图、声塔平正在大里河之内，既有许从长择利进筑指挥，臣一面奏知，计置进筑毕工，别无阙误。自后又准三次朝旨：『今后进筑，先相度利害闻奏，候得朝旨，方计置人功物料，乘机会兴功。』前后更有似此指挥不一，各有相妨，臣皆未知所遵依。寻具札子申明，准枢密院直批：『若踏逐到进筑处，与新建城寨形势相接，自合乘伺机便进筑。』臣以本路兵将，新破宥州及夏州东汝密垒，贼觽惊溃。臣遂进筑杏子河，尽依累降朝旨，正在长安岭以来，与新建城塞气势相接，合乘机便进筑。复准枢密院札子：『所有余经营去处，如委系合要固护篱落，须至进筑，亦未得兴功。仰先具的确利害，奏候朝旨。』臣寻具开先罗窟等处，合修筑利害闻奏，自后未蒙降到许令进筑指挥，将谓朝廷已下令本路进筑。至今年正月内，朝旨下诸路：『遇有进筑城寨，如合要和雇脚乘，般运粮草、材植等，其所支雇直，务从优厚。』亦降付本路，臣方知朝旨却许进筑，遂具米脂合行修复闻奏。其余罗窟、那娘、白洛系新寨，气势相接及补护篱落要害之地，虽合进筑，缘有碍去年九月听朝旨方得兴功之文。臣若一一论列，乞行改正，方敢兴功，不惟于中外之势不便，兼往还旬月，过此春夏之交，天气将暑，六七月间，贼马渐肥，难为兴功。臣遂乘此困弊，未能大集之际，除米脂用六将人马修筑外，开光只用第二、第四两将，临夏更添第六将，共三将。纳囊用第三将、第七将、第五将，博罗更添第六将，共四将。皆已毕工。所有博子椽、散子木、橛子、要子之类，多就生界采买。其役兵，并用防托马军相兼，仍谕以朝廷犒设喝赐，屡有优厚之恩，并边境急难，当及时兴举之意。以此人人劝勉，有至一工为一工半，或两工者。每寨不过五六日而成。既用将分不多，及修筑日数少，以此比之诸路所费，及合得酬奖，极有减省。而将吏日夜暴露，实为劳苦。窃虑政府以本路有违奏候朝旨之文，及见其成就之速，以为甚易，将来推恩，转更镌削，无以为劝。伏望圣慈候功状到日，特赐指挥，依前诸路及本路前后进筑酬奖例施行。」（米脂毕工在三月七日，至五月二十五日乃推赏王愍等，惠卿止奏称春夏之交，必在五月前矣。因曾布云，尚有四次未赏。故附见此。十七日惠卿即建节【二七】，布已云云。可并考。）
　　权刑部言：「请诸赴朝参宗室，如有疾病请朝假，申合门，令合门报入内内侍省，差使臣押医官看验。如涉诈妄，所差使臣申大宗正司施行。其请假一日者，正任以上，具牓子于合门，关宗正司；遥郡以下，申大宗正司施行。若月内请过三日者，亦报所属，差使臣押医看验。每半年一次比较。二十日以上，取诫励。三十日已上，罚俸半月。四十日已上，罚俸一月。五十日已上，取旨责罚。即痼疾未能痊安者，委大宗正司保明奏裁。诸差使臣押医官看验宗室请假而看验不实者【二八】，医官徒一年，使臣知情与同罪，不知情减二等。」从之。
　　辛未，吏部侍郎徐铎言，傅垣之乞磨勘改官，缘垣之系尧俞亲子，本部未敢便依常格引见磨勘。诏傅垣之展一任，如将来任满，合该磨勘改官，仍降次等。
　　癸酉，给事中范镗言，秘合校理、知随州赵叡除司封郎中录黄，未敢书读。诏赵叡除命勿行。（二十二日除。）先是，上询曾布：「叡何如人？」布曰：「场屋中有声，但以吕大防荐官职，及外议皆云是大防门下士。」上曰：「又是章惇。」觽皆言不曾商量，忽出一文字，言其曾论先朝改明堂为是，故擢之，云是太常张商英检来，又云叶祖洽曾言祀五帝为是，先朝所改为非。上曰：「此罗织也，若以此罪人，则章惇亦必有之。」布曰：「陛下睿明天纵，士类之福。若以一言之差，便废一人，则何可胜废！兼惇实有此论议，如与司马光争免役事，为天下所称。然其言亦未尝以免役为是，但云当徐议改更，不当暴发尔。」上云：「方泽诚可罪，只是惇门下人，故主张他。」布曰：「泽本惠卿亲党，然惇于惠卿亲党，过于己亲党，无不主张者。」上曰：「何故？」布曰：「此陛下所素知，惠卿作执政时，惇乃门下士，邓绾曾攻之，云为刎颈之交，半夜之客。昨既复用，许力引惠卿为右相，陛下固尝宣谕。」上笑而颔之。（按：正文疑有脱误。）既于此不谐，故于惠卿建节及其兄弟亲党，凡可用力者，无不尽力。惠卿兄弟亦凶横，责望惇不细，昨力引惠卿不谐，其家皆大骂。惇不得已答之云：「若朝论中九人以为不可，一人以为可，惇犹可着力；今十人则十人以为不可，惇无如之何。」方少解。上自祖洽论方泽极切齿，而惇辈主泽，不肯行，上亦不平。惇乃更擢赵叡，以其论先朝改明堂礼文为是，而祖洽以为非，欲因此中伤祖洽，上是以有「罗织」之语也。（六月一日，方泽自虔徙万。）
　　司封员外郎朱京，乞罢国子司业除命，从之。京尝为幸太学颂，语有及先朝者，蔡卞又谓京与曾布有连，故亟白上从京请。（京除司业，在十七日甲子。）
　　甲戌，诏西京左藏库副使康德辅特勒停。坐擅役军巡人也。
　　诏陕西、河东帅讲议扰耕，如何可以使其不得耘锄已耕之地，免秋成为边患。（三月二十四日诏，六月末楶奏，可考。）又诏泾原一并进筑没烟前、后峡。曾布言今岁诸路蚕麦俱大稔，惟陕西沿边旱，自此月十六日环庆、泾原皆得雨沾足，二十日乃止，云遂为丰年。故令泾原一并进筑。（并布录甲戌。）65乙亥，诏永裕陵添展封筑，禁银角，斜长二百三十五步，至白虎涧西垠。（二月四日。八月七日。）
　　丙子，枢密院言，蕃官三班奉职都啰漫丁等乞改赐姓名。诏并赐都啰漫丁名怀顺，都啰漫娘昌名怀忠。
　　大理寺平定军勘到，供备库副使，前知宁化军冯维举，宣德郎、平定军签判王宗旦，供奉官、监押刘舜元，将公使库钱物回易，并在任兴贩等事，该赦及赦后虚妄。诏冯维举特除名勒停，王宗旦、刘舜元并特冲替。
　　枢密院言，河东路买马，科定州、军匹数，致令市户于别路倍钱收买。诏枢密直学士、河东路经略安抚使孙览特降为宝文阁待制。览数与密院争事，语侵曾布，布不能堪。于是布言：「河东不因出师，无故差雇脚乘，一路骚然，至有七十千雇一橐驼者。急止之，民闲所雇脚乘，已集于河外帅司。寻放散，然民闲已糜费矣。又分下州、郡科买马，至州、郡出分据付百姓，往陕西买马。中官秦州缴公据申密院，密院屡令改正而终不从。此亦当施行，其罪状过楶远甚。」上曰：「此不可不行。」布退，以语三省，三省亦皆以为不可不治，兼有实，不须更体量也。（三月十三日，十月二十九日，明年四月二十五日，可考。览本传云：览治边数有功，而议事多与执政不协，乃坐军期尝下属部市马、顾畜乘，降授宝文阁待制。言者又摘奏中语，落职，提举集禧。毕仲游志孙览墓云：既城榆木，与米脂直于是秦、晋始合，而寇不得至麟府。是时，章惇子厚为宰相，曾布子宣知枢密院，欲遂合兵以取灵武。公曰：「灵武未可取也。」乃移书二府，具言灵武非余力可下。且曰：「灵武之事，曩者尝闻余议于相君矣：要使陕西不知用兵而以岁月下之。窃私美至计便策无已，而今反欲速，何耶？」二府不听。公乃上疏论其事，子宣怒，乃曰：「葭芦之役，尝使支郡市马储畜，是扰也。」即以功进枢密直学士，而以扰夺二职，为宝文阁待制，犹守太原。公上表谢。又曰：「谢语不虔，可谪也。」复褫待制，提举江宁府崇禧观。自是数复数夺。」三月十三日诏书，恐即是章、曾欲取灵武之议也。览进密直，在绍圣四年三月十六日，降宝制，在元符元年五月二十九日，相去一年有余。毕仲游但取行文顺便，颇失事实，要当删取之。元符三年五月二十五日臣僚云云，当考。）
　　丁丑，御批：「大礼御营四面巡检下，所差人马大段数少，又非常日时暂出城可比。自今后可依下项差，仍并于上四军选。御营巡检下：每员各步军二百四人，内将校四人，节级二十人；马军一百二十人，内将校二人，节级十人。青城至郊坛巡检下：每员各步军一百二人，内将校二人，节级十人；马军五十一人，内将校一人，节级五人。」（御集五月三十日下。）
　　先是，曾布议用赵垱为枢密都承旨，三省皆以为可。既而朱京罢，布曰：「鳋亦当更熟议。」蔡卞笑以为然，遂托章惇并黄履阅垱章疏【二九】。惇曰：「已阅一策，无他语。」布曰：「垱元佑中尝攻范纯礼不当为太常少卿。」是日甲戌，许将、蔡卞皆不入，履独封垱章疏示布，曰：「尝乞召还傅尧俞、王岩叟、梁焘、孙升，云此数人学术器业，为世所称，忠言嘉谋，见于已试。又言王安石用事，子弟亲戚布满华要，自是习以为常，乞如祖宗故事。仍云虽云内举不避嫌，其实不能无私意于其闲也。履以谓擢之必有议论，恐并以故栖不保，不若默已为佳尔。」（垱故栖，当考。是年八月八日，自鸿胪少卿改太仆。）丙子，布白上：「累曾奏以都承旨阙人，亦屡与三省论议未合，昨欲除赵垱，又以其曾为元佑言官，终恐未安。」上曰：「三省必不肯。」布曰：「士人中熟朝廷事，容止词令可观，如韩治，亦可用。但以忠彦子，恐亦不免人言。」上曰：「章惇曾言，治于刘挚门下为半夜客，恐难用。」布曰。「臣固知用治，人必有言，但以韩琦有功于国，如忠彦自给事便迁尚书，恩礼特异，若以琦故用之，则其它皆可阔略。」上曰：「粹彦如何？」布曰：「粹彦资太浅，亦恐未历事。如治，则以尝为吏部郎中，又见作校理，止换一直阁，便可为，故敢及此。」上曰：「但与三省商量。」布曰：「次第必难，容止词令及祗应仪范，亦岂有天然详熟者？此又非难事，纵生疏，一两月亦便熟习。」上亦深以布语为然。
　　布欲用郭知章，而黄履云知章别有任使处，上曰：「知章亦好。」布曰：「只为见任差遣已高。」上曰：「与一待制。」又曰：「两制中有人否？」布曰：「两制中如吕嘉问，容止详熟，亦可为。然憸巧不正之人，臣不敢引置陛下左右。」上颔之。布至都堂，具以上前语告惇，及治，惇果有语如上所谕，云：「此不敢闻命！」又云：「治字循之，觽以其心难测，目为『循海』，虽族人亦莫不恶之。挚与忠彦多为此人所坏。」布曰：「此更不须议，垱尝为元佑言官，亦必纷纷，不若只用知章如何？」觽莫不称善。惇仍曰：「便与一待制。」布曰：「德音已许。」卞曰：「极稳当。」将、履亦皆以为允，议遂定。自宋球卒，承旨司阙官，尝拟用王师约及曹诵，既皆不可得词令，于郎官少卿中选人，而累与三省议亦不合。或云赵令铄（令铄，八月八日自太仆卿迁鸿胪卿。）可，而亦上所不悦，惟垱颇可用，履又力称之。及阅章疏，乃如前云云而罢，遂定议用知章。欲将上，而履更欲力引知章为西掖，上问：「知章文字如何？」布亦称之。上曰：「曾见知章文字否？」曰：「但见章疏尔。然南中士人多爽迈，必亦不至不称职。」上颔之。及进呈知章除承旨，上顾三省再三问：「如何？」三省皆曰：「平稳。」上曰：「中书舍人阙人，且别择人。」布曰：「舍人，亦尝只置一人。」上云：「本六员，一员太少。」布曰：「密院阙人已久，旧未用士人以前，自有诸房承旨一员，谓之都宣。自先帝改用士人，所隶职事非前日之比，及外司并诸路申请文字不少，今但以一副承旨吏领之，文字稽滞已多矣，不可阙人。」上曰：「赵垱可用否？」布曰：「臣固欲用垱，但以元佑尝在言路，恐不免人言。圣意谓可阔略，乃可除。」上曰：「有文字否？」布曰：「臣不曾见编类章疏，但见黄履言垱有章疏，乞召还傅尧俞、王岩叟、梁焘、孙升为侍从言官。仍云『学识器业，为世所称，忠言嘉谋，见于已试。』」蔡卞亦云：「臣曾见实有此语。」上曰：「如此即不可，只为有文字。」布初以谓卞不知，履亦令默已【三○】。及此，乃知卞已知之。布若不言，俟有除拟，必纷纷矣。
　　先是，惇又言垱有三章，言诉理事为仁政，今闻稍缓，乞督促施行，以终大惠。上未甚以为非。及闻称荐岩叟辈，则毅然以为不可。已而惇谓布曰：「上欲用宋深，如何？」布笑而已。及对，上果欲用深。布曰：「深未尝历差遣，恐未可峻擢。若欲近下用人，则不若张宗□。宗□久在合门，累经先帝任使。」（宗□以西头供奉官、合门祗候为通事舍人，在绍圣四年七月十七日。）上曰：「宗□亦得，只是不曾与说话。」布曰：「才术虽未可知，然老成熟事，比之宋深，则有闲矣。昨使瞎征，边人多言其辱命，礼数闲颇为瞎征所屈。但以事在境外，不可推究。若一旦峻迁，恐人情未服。」上曰：「且更与三省商量。」布退，具以上前语告三省，卞亦曰：「深奉使事，亦煞曾闻人说。」布曰：「深都监、监押亦不曾作，昨骤迁知州军，已为过分矣。」觽皆然之。（此段，布录在六月一日。）及进呈，上犹以宋深为言，顾三省问如何，皆唯唯而已。唯蔡卞言：「莫也不妨。」布曰：「承旨，臣本院职事，不敢不尽愚衷，深恐未可用。」上曰：「莫只为是宋球侄，不欲令相继为之。」布曰：「不然。只为之更任使，恐人情不服。臣尝以为，承旨乃陛下左右亲信任使之人，若用非其人，不惟于职事有害，臣亦得罪天下士论。」上云：「张宗□可为，则是人做得。」布曰：「宗□在合门二十年，四次引伴高丽，又曾接送伴北朝人使及曾入国，与深不同。」上问三省如何，皆曰宗□亦熟事，上乃许。布曰：「只令权管勾，候有正官罢，若试之可用，则迁，不可，则黜。」上云：「甚好！宋深却与合门通事舍人。」布曰：「此无不可。陛下但且收用，徐观其可用，擢之未晚。然宋深只合密院批圣旨。」上曰：「好！」（布录在六月三日，今并入五月末。）
　　注　　释
　　【一】仍各于原指定处居住「原指」原作「指原」，据阁本乙正。
　　【二】绍兴原作「绍圣」，据阁本改。
　　【三】故有是语「语」原作「诏」，据文意改。
　　【四】因谓刘挚「因」原作「目」，据阁本改。
　　【五】陈谏议瓘击鲁公「击」原作「头」，据阁本改。
　　【六】十二月三日奏阁本作「十月三日奏」。
　　【七】具言安焘「具」原作「其」，据阁本改。
　　【八】有官人都堂出头「官」原作「宫」，据阁本改。
　　【九】安焘「焘」原作「党」，据阁本、活字本改。
　　【一○】京大怒「怒」原作「恕」，形似而讹，据阁本、活字本改。
　　【一一】硕使康世「硕」原作「愿」，据阁本改。
　　【一二】先因刘唐老事「刘」原作「到」，据上文改。
　　【一三】然不曾问得洛狱后来如何结绝「曾」字原脱，据阁本补。
　　【一四】在四月己亥「在」原作「正」，据阁本、活字本改。
　　【一五】何善如之「善」原作「喜」，据阁本改。
　　【一六】可专委左右司郎中等看详「看详」原作「详看」，据阁本乙正。
　　【一七】大首领二「二」原作「一」，据阁本及下文小字注改。
　　【一八】其初为成都运判「成」原作「戎」，据阁本、活字本改。
　　【一九】应提举出卖解盐司管下官卖及通商去处「卖」原作「贯」，据阁本改。
　　【二○】并取索公案「索」原作「素」，据阁本改。
　　【二一】此事系安危休戚「休」原作「保」，据阁本、活字本改。
　　【二二】既而惇议以招地及再任「招」疑应为「拓」。
　　【二三】以尝荐指斥人胡洁己也「胡」原作「故」，据阁本改。
　　【二四】如不愿押者「押」下原衍「押」字，据阁本删。
　　【二五】边人听归本贯路分经略安抚钤辖司「分」原作「四」，据阁本改。
　　【二六】熙宁七年「年」原作「月」，按宋史卷八七「河州有通会关，熙宁七年置」。现据阁本、活字本改。
　　【二七】十七日惠卿即建节「卿」字原脱，据阁本、活字本补。
　　【二八】诸差使臣押医官看验宗室请假而看验不实者「请」原作「诸」，据阁本改。
　　【二九】遂托章惇并黄履阅垱章疏「章疏」原作「疏章」，据阁本乙正。
　　【三○】履亦令默已「默」原作「点」，据阁本改。
续资治通鉴长编
卷四百九十九
卷四百九十九
　　起讫时间 起哲宗元符元年六月尽其月
　　卷　　名 续资治通鉴长编卷四百九十九
　　帝　　号 宋哲宗
　　年　　号 元符元年（戊寅，1998）
　　全　　文
　　六月戊寅朔，改元。（五月十九日诏。）
　　权吏部尚书叶祖洽言：「近照验在部官脚色状，伏见原方泽，熙宁十年为提举官，奏请乞放罢见雇役人，将三等人户仍旧差役，坐不知职守，诏送审官东院与合入差遣。而泽于元佑二年诉理，遂得除落元丰指挥，继除知州差遣。绍圣以来，亦相继擢用，外议未安。近虽以私谒后族得罪，然其大恶未正典刑，伏乞取索泽前件事因，看详施行。」诏徙泽知万州。（三月十九日，泽知虔州，又五月二十六日，上云：泽顷诚可罪。）
　　泾原奏，已进筑没烟前、后峡。河东沿边安抚司奏，定到顺义军牒，本军以北客旧自东偏头税场入久良津和市，今移于贾胡趰，已指挥本津不得与自新路来者交易，又移牒请其改路也。（布录戊寅。）已而河东经略司言，沿边安抚司不由经略司，擅定牒本奏及差官体量久良津改路事，违法。诏沿边安抚司放罪，令今后遵依条约束施行。（布录庚辰，今并此。）
</div>
    <div class="pagination">
<a href="续资治通鉴长编_page583.html">上一页</a><span>...</span><a href="续资治通鉴长编_page579.html">579</a><a href="续资治通鉴长编_page580.html">580</a><a href="续资治通鉴长编_page581.html">581</a><a href="续资治通鉴长编_page582.html">582</a><a href="续资治通鉴长编_page583.html">583</a><span class="current-page">584</span><a href="续资治通鉴长编_page585.html">585</a><a href="续资治通鉴长编_page586.html">586</a><a href="续资治通鉴长编_page587.html">587</a><a href="续资治通鉴长编_page588.html">588</a><a href="续资治通鉴长编_page589.html">589</a><span>...</span><a href="续资治通鉴长编_page585.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
