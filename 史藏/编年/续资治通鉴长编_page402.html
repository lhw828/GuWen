<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 402 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 402 页/共 607 页</h1>
    <div class="content">　　诏五路帅臣、副总管、管军臣僚，各举堪将领大使臣二员。两纪并书。
　　诏：「谋杀人案举自首，虽减等坐之，其情理凶恶不可留本处者，依编敕配隶他所【二二】。」时法官断谋杀人自首狱，从减等论，而不用配法。堂后官周清以谓昨朝廷议谋杀人得首所因之法，编敕明言指定谋杀人伤与不伤，罪不至死，奏裁决配。又云今所因之谋得用旧律而原免，已伤之情复以后敕而奏决，以此二说证之，则用配法无疑，乞申明行下故也。
　　甲寅，董□贡奉大首领景青宜党令支等辞，上召逼殿陛，谕曰：「归告董□，所遣贡奉人甚恭恪，今已许汝纳款【二三】，此后可数遣人来任便交易。又闻部落子欲侵汝疆境，祖父土田，宜善守勿失。」皆奉诏唯唯。因奏本土永宁寨赐紫蕃僧实宁巴、李锡新等已授紫衣，愿赐师号，及来远寨蕃官□恩乞授本族巡检，上令谕押伴官具奏以闻，皆从其请。
　　京东路转运判官、屯田员外郎刘定权发遣河北西路提点刑狱，代太常博士、集贤校理丁执礼归馆供职。以执礼乞归便养亲也。
　　上批：「马军都虞候、权管勾马步军司燕达，自聭职以来，能体朝廷训齐士伍之意，推原奉承，躬亲其事，不惮勤苦，无所顾忌，凡诏法之下，间有阙疑，建议发明，颇多中理，故二司所总师徒，技能日以加进，不有旌銟，何以劝功，宜与一子合门祗候。」
　　提举导洛通汴司言：「清汴成，四月甲子起役，六月戊申毕工，凡四十五日。自任村沙谷至河阴瓦亭子，并泛水关北通黄河接运河，长五十一里，河两岸为堤，总长一百三里，河所占官私地二十九顷。已引洛水入新口斗门，通流入汴，候水调匀，可塞汴口，乞徙汴口官吏、河清指挥于新开洛口。」从之。旧纪于此乃书：「诏大河注汴，坏堤覆舟，人多溺死，初导洛通汴。」新纪于三月庚申即书之，绍圣三年正月十七日可考，三月庚寅二十一日载清汴始末甚详。
　　乙卯，上批：「高丽恐今岁九月间遣使入贡，可预选引伴官二员，令于明州少待其至。」乃命内殿崇班、合门祗候宋球假通事舍人，左班殿直、合门看班祗候焦颜叔假内殿崇班。诏：「贡使是王子，即以衢州通判胡援代颜叔引伴，并差入内省使臣一员管勾诸司。」
　　权管勾马步军司燕达言：「内外就粮退军二十一指挥，总八千余人，以禁军小疾故拣退及武艺浅软人配填，既不训练，又免屯戍，安居冗食，耗蠹军储。欲自今更不增补，以渐销减，候有阙，依禁军选募，教习武艺，不数年间，八千退军，尽可易为锐士。内有七百料钱者，减为五百，依五百料钱军等尺招简【二四】。」从之。仍诏上四军退军改作五百料钱军额。
　　鄜延路经略司吕惠卿乞立定缘边逐路岁计籴买粮草数，诏遣检正中书礼房公事王震往陕西转运司，依惠卿请，并泾原、环庆、秦凤、熙河路取索会计实数，同经略、转运司连书以闻。十月二十二日震云云。
　　丙辰，录黔州义军都指挥使向仲化为三班借职，同管勾义军弩手。从夔州路转运请也。
　　鼎州言：「都监向世温自陈归明及三考，乞再任。」上批：「江南诸向，首出归明，最为忠顺，可依所乞。」
　　戊午，诏诸司承受朝廷批状，有合付案不行者，于月奏状具所碍条贯及如何难议施行。
　　己未，命著作佐郎、三司勾当公事郭茂恂权髃牧判官。以上批「髃牧判官庞元英照对大理狱事，未得厘务，而使副日在枢府，何暇躬亲职事，可差茂恂权领」故也。
　　诏应导洛通汴事，令宋用臣管勾一年，如洛水通快，委范子渊闭黄水口，其沿汴淤田，既非浊水，可并闭塞，并水东下，接应江、淮漕运。
　　赐枢密直学士、工部郎中钱藻，枢密副都承旨、四方馆使、舒州团练使张诚一银绢各五十。以编修高丽入贡仪式成故也。
　　辛酉，诏赠镇宁军节度使、同平章事、魏国公崇懿，濮安懿王元子，可追封舒王。
　　屯田员外郎、权京西转运副使李南公管勾崇福宫。以御史黄颜言南公女皆适士人，而同产女弟在室者已三十余岁，委寄于妹貋范迁家，案之有实故也。
　　左谏议大夫安焘等上诸司敕式，上谕焘等曰：「设于此而逆彼之至曰格，设于此而使彼效之曰式，禁其未然之谓令，治其已然之谓敕，修书者要当知此。有典有则，贻厥子孙，今之格式令敕，即典则也。若其书完具，政府总之，有司守之，斯无事矣。」又阅讲筵式，至「开讲申中书」，上曰：「此非政事，何预中书，可刊之。」七年三月六日敕式成，本志云云，或增入此。
　　雄州言：「北界巡马过拒马河南，归信容城县尉、右侍禁宗彦图御敌有劳。」诏减磨勘三年。
　　癸亥，广南西路经略使曾布言：「钦、廉州宜各创驿安泊交人，就驿置博易场，委州监押、沿海巡检兼管勾。」从之。
　　诏开封府界、河东、陕西义勇保甲上番减巡检兵级，先封桩添支口食，候见销减人数，据阙以请受衣粮等封桩。
　　诏审刑院、刑部，遇科场及试刑法，流内铨、三班院人，并于试前半月选官申中书，审刑院三人【二五】，刑部七人，候差试官毕，据阙差权，正官到，限一月了绝已分文字，过限不支添给。以刑法官多差考试，而候差权官稽滞案牍，从逐司请也。
　　甲子，改权发遣淮南东路提点刑狱、金部员外郎范百禄权知唐州。百禄与知扬州于侁避亲也。
　　步军司奏：「准枢密院札子，奉旨诸将下牌手步人，每将选蹻捷五人赴步军司，委燕达依教习马军所已降指挥教习，候精熟送承旨司取旨。今有擘截舍屋差人员等事。」御批：「可比附马军兵级已降指挥例速与处分。」御集一百十七卷选五人赴教，在此月十三日，或并此入彼。
　　乙丑，详定礼文并详定朝会仪注所言：「检讨官、御史台主簿何洵直坐前任原州判官失入死罪冲替，乞留检讨。」从之，仍不许理任。
　　中书言：「刑房奏断公案，分在京、京东西、陕西、河北五房，逐房用例，轻重不一，乞以在京刑房文字分入诸房，选差录事以下四人专检详断例。」从之。
　　大理寺言：「大理评事元大成，坐前知江陵府长林县受赇，当追两官。」诏除名。荆湖北路提点刑狱、金部郎中苏涓，转运判官、太子中舍马瑊，尝荐大成，各夺一官。
　　废泸州白坠寨。
　　注　　释
　　【一】嘉其应务之材「嘉」原作「疑」，据阁本改。
　　【二】建昌军「昌」原作「康」，据宋会要职官六六之五改。
　　【三】纵火焚新和市按宋会要职官六六之六「纵」上有「遇」字。
　　【四】手诏遵裕速根治为首者「速」原作「选」，据阁本改。同上书「速」作「选官」。
　　【五】仍命止作帮贴「仍」原作「乃」，据阁本改。
　　【六】监市易务门「门」原作「司」，据阁本及宋会要职官六六之六改。
　　【七】江东「江」原作「河」，据阁本及本书卷二九二元丰元年九月戊戌条、同上书改。
　　【八】充都提举市易司「提」字原脱，据宋会要职官六六之六及宋史卷三三三俞充传补。
　　【九】而申甫不以实宋会要职官六六之七其下有「闻」字，疑脱。
　　【一○】提举成都府等路茶场司上茶法暣式「等」字原脱，据上文补。下「茶」字原脱，据阁本及宋会要刑法一之一一补。
　　【一一】三年闰九月知秦州「三」原作「二」，据阁本改。按：元丰二年无闰九月，三年有。
　　【一二】兼乞专隶濮王园庙「专」下原衍「录」字，据阁本及宋会要礼四○之三删。
　　【一三】乞依粮纲折会法「乞」，宋会要食货四三之一作「先」。
　　【一四】令再相度「令」，阁本及宋会要食货四三之一均作「今」。
　　【一五】三司请于潭州浏阳县永兴银场置酒税务「务」字原脱，据宋会要食货二○之一○补。
　　【一六】同判司农寺周直孺「同」原作「通」，据宋会要刑法一之一二改。
　　【一七】同催促结绝在京系囚「促」原作「捉」，据阁本及宋会要刑法五之二六改。
　　【一八】去月乙未「未」原作「丑」，据阁本及宋会要方域一五之四改。
　　【一九】以防夏秋涨水「夏」原作「春」，据同上书改。
　　【二○】武峒宋会要蕃夷五之六七作「武陵峒」。
　　【二一】押赴提举教习马军所教成「马军」二字原倒，据阁本、活字本乙正。
　　【二二】依编敕配隶他所「敕」原作「勒」，据阁本改。
　　【二三】今已许汝纳款「款」原作「谷」，据宋会要蕃夷六之一五及七之三五改。
　　【二四】依五百料钱军等尺招简「尺」原作「额」，据阁本、活字本改。
　　【二五】审刑院三人「院」原作「法」，据上文及宋会要职官一五之一○改。
续资治通鉴长编
卷二百九十九
卷二百九十九
　　起讫时间 起神宗元丰二年七月尽是年八月
　　卷　　名 续资治通鉴长编卷二百九十九
　　帝　　号 宋神宗
　　年　　号 元丰二年（己未，1079）
　　全　　文
　　七月戊辰，同管勾经制熙河路边防财用、驾部员外郎霍翔复为秦凤路提点刑狱。上批：「翔昨因申请乞免出巡，朝廷虑其职事不专，遂罢所领提点刑狱，乃闻翔意气沮丧，无心经营职业，可复兼旧职，庶使自安，任满更不差人。」
　　赠嘉王頵妻父故东头供奉官王克善成州团练使，妻母张氏延安郡太君。
　　诏汴口闭断黄河水，遣礼官致祭。都水监丞范子渊言去月甲子已塞汴口故也。又诏导洛入汴已通漕，向缘河水湍怒，纲运阻难，增置河堤使臣、河清军士、拔头水手厅舍营房，请受水龏工钱，及汴口每年开闭物料兵夫之费，自可裁损，其令发运使卢秉条析以闻。
　　权发遣福建路转运使兼提举盐事贾青，请自诸州改易卖盐，酌三年之中数立额，监官并产盐州巡检使臣，不以课额高下，令铨院选差。从之。
　　同判国子监张璪言：「太学内舍、上舍生中选者免解或免礼部试，旧以直讲考校，不无挟情，容有私取。请自今补内舍、上舍，皆自朝廷差官考校。」诏送详定学制所【一】。
　　上封事者言，邕州东北地势高阔，望仙坡尤高，中有甘泉，汲而不竭，可徙城之，并徙经略司于邕州。诏知桂州曾布等相度利害。布等言：「增筑旧城，自可守御，若城望仙坡，不惟地势欹斜，亦恐公私劳费。邕州地僻，尤难致钱粮，若徙经略司，须增置吏员，益屯马军，宜如旧便。」从之。
　　己巳，三佛齐、詹卑国使来贡方物。（詹卑国当考。二十七日并八月二十二日赐三佛齐物亦不及詹卑。元丰五年十月十七日合参照。）
　　右监门卫大将军仲芮，右千牛卫将军叔益、令摄、令优、令贯各迁一官，叔益赐进士出身。并以秘阁考试中等也。（宗室赐出身始此。）
　　御史中丞李定言：「知湖州苏轼，初无学术，滥得时名，偶中异科，遂叨儒馆，有可废之罪四。昔者尧不诛四凶，至舜则流放窜殛之，盖其恶始见于天下也。轼初腾沮毁之论，陛下犹置之不问，容其改过，轼怙终不悔，其恶已着，一也。古人有言曰，教而不从，然后诛之，盖吾之所以俟之者尽，然后戮辱随焉。陛下所以俟轼者【二】，可谓尽矣，而狂悖之语日闻，二也。轼所为文辞，虽不中理，亦足以鼓动流俗，所谓言伪而辨；当官侮慢，不循陛下之法，操心顽愎不服陛下之化，所谓行伪而坚；先王之法所当首诛，三也。刑故无小，盖知而故为，与夫不知而为者异也。轼读史传，非不知事君有礼，讪上有诛，而敢肆其愤心，公为诋訾，而又应制举对策，即己有厌弊更法之意，及陛下修明政事，怨不用己，遂一切毁之，以为非是，四也。罪有四可废，而尚容于职位，伤教乱俗，莫甚于此。伏望断自天衷，特行典宪。」御史舒亶言：「轼近上谢表，颇有讥切时事之言，流俗翕然争相传诵，志义之士，无不愤惋。盖陛下发钱以本业贫民，则曰『赢得儿童语音好，一年强半在城中』；陛下明法以课试髃吏，则曰『读书万卷不读律，致君尧、舜知无术』【三】；陛下兴水利，则曰『东海若知明主意，应教斥卤变桑田』；陛下谨盐禁，则曰『岂是闻韶解忘味，尔来三月食无盐』。其它触物即事，应口所言，无一不以诋谤为主，小则镂板，大则刻石，传播中外，自以为能。」并上轼印行诗三卷。御史何正臣亦言轼愚弄朝廷，妄自尊大。诏知谏院张璪、御史中丞李定推治以闻。时定乞选官参治，及罢轼湖州，差职员追摄。既而上批，令御史台选牒朝臣一员乘驿追摄，又责不管别致簄虞状，其罢湖州朝旨，令差去官赍往。
　　诏开封府界沿流诸县修造军营仓库材木，并令提点司应副，如用度不足，令三司偿其费。从将作监请也。
　　辛未，以听宣赵氏为掌簿，同知尚书内省。
　　都大提举导洛通汴司言，洛河清水入汴，已成河道，疏浚司依旧搅起沙泥，却致淤填乞权罢疏浚。从之。
　　壬申，权陕西转运判官、太常博士叶康直兼同管勾经制熙河路边防财用司。代王君万也。（代君万据御集。）
　　癸酉，三司言：「江、浙等路提点坑冶铸钱司旧管五钱监，近年江、池、饶州增岁铸额及兴国军、睦衡舒鄂惠州创置六监，提点官一员通领九路，水陆巡按不周，欲增置官一员，分路提点。」从之。乃以太常少卿钱昌武领淮南、两浙、福建、江南东路，李棻领荆湖、广南、江南西路。
　　诏应给事东宫三班使臣再与指射差遣一次。从龙人右侍禁王从寿乞恩故也。
　　甲戌，诏陈世儒家产令开封府检校。
　　河北缘边安抚司言：「缘边州军主管刺事人，乞选募，人给钱三千，以使臣、职员或百姓为之。缘边安抚司广信、顺安军各四人，雄州、北平军各三人，霸州七人，保州、安肃军各六人。其雄霸州、安肃广信军四榷场牙人，于北客处钩致边情，乞选举通判及监官考其侦事虚实，如至和元年诏赏罚。」从之。（至和元年诏当考。）
　　宣徽南院使、检校太傅【四】，东太一宫使张方平为太子少师、宣徽南院使致仕。（旧纪书此，新纪不书。）
　　乙亥，诏陕西路转运司，年额盐钞许经制熙河路边防财用司认数收买。以李宪言转运使常苦无钱，以盐钞和籴，辄为富人收蓄，坐牟厚利，而计置司积钱市物货，须藉盐钞轻赍故也。
　　西京左藏库使孟德基，西京左藏库使、忠州刺史彭孙，提举训练荆南团结诸军。
　　丁丑，起居舍人、集贤院学士沈括复龙图阁待制。
　　戊寅，详定朝会仪注所言，太常乐节乐器并文武二舞未应典礼，伏请皇帝举第一爵，登歌奏和安之曲，堂上之乐随歌而登；第二爵，笙入，奏庆云之曲，止吹笙，余乐不作；第三爵，间歌，堂上歌嘉禾之曲，堂下笙瑞木成文之曲【五】，一歌一吹相间；第四爵，合乐奏灵芝之曲，堂上下之乐交作。别定二舞制度，文舞所执翟羽，依聂崇义图，以翟羽为之，旧攒迭雉尾，插于髹漆之柄，其状如帚者，废勿用。武舞当左执干，右执戈，旧承误执玉戚非是。又言作乐丹墀之上，巢笙、和笙各二人，请增倍为八人，丹墀东西各设三巢一和。又请将作乐时，先击鞞，次击应，然后击建鼓。又请去乐县内散鼓，设晋鼓，以鼓金奏。又请宫县内设□以为乐节。仍并乞付有司讲习参定可否。诏下太常寺，以为可行，乃从之。
　　详定仪注所又言：「案仪礼堂上乐无钟磬，乡饮酒记磬阶间缩溜，乡射礼磬于洗东北，大射仪乐人宿钟磬于阼阶东，惟歌工与瑟工则席于西阶上。虽据士大夫及诸侯礼为说，然以天子礼求之，则周礼大师帅瞽登歌、击拊，此堂上乐也。磬师掌教击磬、击编钟，说者曰：『教，教□瞭也。□瞭掌凡乐事，播□、击颂磬笙磬；钟师掌金奏，凡乐事以钟鼓奏九夏，皆在庭之乐。』以虞书言之，则夔曰『戛击鸣球，抟拊琴瑟以咏』。戛击，柷敔也；球，玉磬也。抟拊所以节乐，琴瑟所以咏诗，皆堂上乐也。磬本在堂下【六】，郑氏曰，尊玉磬，故进之使在上，若击石拊石，则当在庭。后世不原于此，以春秋左氏传载郑人赂晋侯歌钟二肆，乃于堂上设歌钟、歌磬，盖歌钟者，谓堂上歌之，堂下以鼓应之耳【七】。歌必以金奏相和，故孔晁注晋语云：歌钟，钟以节歌是也，岂谓堂上有钟邪？歌磬之名，本无所出，晋太常贺循奏置登歌簨虡，采玉造小磬，盖取舜庙鸣球之制。后周登歌，备录钟磬，隋、唐迄今因袭行之，皆不应礼。伏请正至朝会，堂上之乐不设钟磬。」太常寺以谓堂上钟磬用之已久，今若去之，则歌声与宫县相远，难以相应，伏请堂上设钟磬如旧。
　　详定仪注所又言：「古者歌工之数，乡饮酒礼『工四人，二瑟』。说者曰：『四人，大夫制也。二瑟，二人鼓瑟，则二人歌也。此卿大夫饮酒而云四人，大射诸侯礼而云六人，燕亦诸侯礼而云四人，燕礼轻，从大夫制也。若然，士当二人，天子当八人，为差次也。』案大射『工六人、四瑟』，则是诸侯鼓瑟以四人，歌以二人；天子八人，则瑟与歌皆四人也。魏、晋以来，有登歌五人，隋、唐歌者四员，本朝因之，是歌工四人，周制也。礼登歌下管，贵人声也，故仪礼瑟与歌工皆席于西阶上，隋、唐相承，庭中磬虡之下，击以偶歌琴瑟，非所谓升歌贵人声之义。今堂上琴瑟，比之周制，不啻倍蓰，而歌工止四员，音高下不相权。盖乐有八音，所以行八风，是以舞佾与钟磬俱用八为数。伏请罢去庭中歌者，而堂上歌工增为八员，琴瑟之数准此，其筝、阮、筑并罢。」太常寺以谓：「礼，歌者在上，而后世设于庭中，诚为非是。然而汉、唐以来，宫室之制寖广，则堂上比庭中甚远，其上下之乐节有不相应，则繁乱而无序，欲且如旧。又朝会之礼，本起西汉，则后世难以纯用三代之制，筝、筑等器，亦乞如旧。」诏并如旧。
　　诏两浙路坊郭户役钱，依乡村例随家产裁定免出之法。初，诏坊郭户不及二百千，乡村户不及五十千，并免输役钱，续诏乡村合随逐县民户家业裁定免出之法。至是提举司言，乡村下等有家业不及五十千而犹输钱者，坊郭户二百千以下乃悉免输钱，轻重不均。故有是诏。
　　枢密直学士钱藻言：「五帝坛宫隘狭敝漏，望祭殿宇不严，执事之人寝兴其上，前事之夕，牲牢脯醢，无吉蠲之室，以待荐羞，疲老之兵，负祭器于道路，尤为亵慢。」下礼院，礼官请增修五帝斋宫殿四，旁立纱濅子，禁人非时升降，别建神□馔库，出太常祭器，分置五帝斋宫，余数藏太常以备他祀。并从之。
　　己卯，诏中书，四方诏狱及根治事，皆逾年淹系，未能结正，宜令诸房具出【八】据轻重缓急，随宜立限，约以稽违刑名，逐房置簿勾考，违者具姓名取旨。（两纪并书：诏中书籍四方诏狱，以考稽违。）
　　诏前知青州【九】、龙图阁直学士陈荐，礼部侍郎滕甫，右谏议大夫李肃之，权知青州、转运使、祠部郎中王居卿，通判、比部员外郎张求【一○】等十一人，各罚铜三十斤。恩州清阳县尉成象罚铜二十斤。坐失察青州民杨和真自熙宁六年传习妖教，荐等迭为州守及通判、都监也。
　　庚辰，淮康军节度使、濮国公宗晖加同平章事。（两纪并书此。）
　　右监门卫大将军仲营领秀州刺史。仲营，太皇太后母族冯氏出也。上批以冯氏之后单微亲寡，太皇太后孝思慈爱之故，特有是命。
　　诏陕西盐钞，岁分三限，即印给。以制置解盐李稷言民间盐钞价踊贵，而折博务无见钞可以平之，致豪商居钞以取利，盖三司不以时给钞使然。上批三司给钞如旧无日限，宜分料次责限行下。故有是诏。
　　诏润州制勘院，告示华申甫，如前案招通不实，不用并计，当议编管，内词涉王安石，不得取问。时吕嘉问已坐报上不实，落职冲替，复乞再勘。朝廷以申甫所传报与嘉问事状已明，恐其潜相附会反复。嘉问又妄引安石为证，欲以自解，上察见其奸，故有是诏。
　　赐广西经略转运司度僧牒二百，偿商人入中钱，余给邕州修造之费。
　　经制熙河路边防财用李宪言：「卢甘、丁□、于阗、西蕃，旧以麝香、水银、朱砂、牛黄、真珠、生金、犀玉、珊瑚、茸褐、喰褐、三雅褐、花軇布、□罗绵、碙砂、阿魏、木香、安息香、黄连、牦牛尾、狨毛、羚羊角、竹牛角、红绿皮交市，而博买牙人与蕃部私交易，由小路入秦州，避免商税打扑。乞诏秦熙河岷州、通远军五市易务【一一】，募博买牙人，引致蕃货赴市易务中卖，如敢私市，许人告，每估钱一千，官给赏钱二千，如此则招来远人，可以牢笼遗利，资助边计。」从之。（朱本削去，新本从朱本。）
　　壬午，诏岁给宪州公使钱千缗。（朱本以小事不当书，今姑存之。）
　　诏在京狱案有系囚者，法官先断奏。从大理卿崔台符请也。（旧纪书此诏，新纪削去。）
　　癸未，诏诸路转运司相度当置学官州军以闻。
　　诏责检校水部员外郎、秀州团练副使沈起【一二】，追先任刑部郎中勒停。坐失举也。
</div>
    <div class="pagination">
<a href="续资治通鉴长编_page401.html">上一页</a><span>...</span><a href="续资治通鉴长编_page397.html">397</a><a href="续资治通鉴长编_page398.html">398</a><a href="续资治通鉴长编_page399.html">399</a><a href="续资治通鉴长编_page400.html">400</a><a href="续资治通鉴长编_page401.html">401</a><span class="current-page">402</span><a href="续资治通鉴长编_page403.html">403</a><a href="续资治通鉴长编_page404.html">404</a><a href="续资治通鉴长编_page405.html">405</a><a href="续资治通鉴长编_page406.html">406</a><a href="续资治通鉴长编_page407.html">407</a><span>...</span><a href="续资治通鉴长编_page403.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
