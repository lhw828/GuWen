<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 66 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 66 页/共 334 页</h1>
    <div class="content">时议者欲以成都名田宅分赐诸将。赵云曰：「霍去病以匈奴未灭，无用家为。〔事见十九卷武帝元狩四年。〕今国贼非但匈奴，未可求安也。须天下都定，各反桑梓，〔都定，犹言皆定也。桑梓，谓其故乡祖父之所树者。诗云：维桑与梓，必恭敬止。〕归耕本土，乃其宜耳。益州人民，初罹兵革，田宅皆可归还，令安居复业，然后可役调，〔调，徒吊翻。〕得其欢心；不宜夺之，以私所爱也。」备从之。
备之袭刘璋也，留中郎将南郡霍峻守葭萌城。张鲁遣杨昂诱峻求共守城。峻曰：「小人头可得，城不可得！」昂乃退。后璋将扶禁、向存等帅万余人由阆水上，〔扶，姓；禁，名。帅，读曰率。阆水即西汉水，禹贡所谓「嶓冢导漾，东流为汉」者也。水经注：漾水出陇西氐道县嶓冢山，谓之西汉水；东南至广汉白水县西，又东南至葭萌县，又东南过巴郡阆中县与阆水会。水出阆阳县而东，径其县南，又东注汉水。昔刘璋攻霍峻于葭萌也，自此水上。又东南入汉州江津县东南入于江。余据此水，今谓之嘉陵江。〕攻围峻，且一年。峻城?之L纔数百人，伺其怠隙，选精锐出击，大破之，斩存。〔伺，相吏翻。〕备既定蜀，乃分广汉为梓潼郡，〔唐梓州之地。宋白曰：绵州巴西县，本汉涪县，属广汉郡。华阳国志：汉元初二年，广汉自绳乡移治涪，后治雒；刘备立梓潼郡，以县属焉。隋改为巴西县。唐梓州治郪，天宝方改为梓潼郡。〕以峻为梓潼太守。
法正外统都畿，〔备都成都，以蜀郡为都畿。〕内为谋主，一餐之德、睚鈪之怨，无不报复，〔餐，千安翻。睚，五懈翻。鈪，士懈翻。〕擅杀毁伤己者数人。或谓诸葛亮曰：「法正太纵横，〔横，户孟翻。〕将军宜启主公，抑其威福。」亮曰：「主公之在公安也，北畏曹操之强，东惮孙权之逼，近则惧孙夫人生变于肘腋。〔事见上卷十四年。〕法孝直为之辅翼，令翻然翱翔，不可复制。〔谓迎备入益州也。复，扶又翻。〕如何禁止孝道，使不得少行其意邪！」〔法正，字孝直。少，诗沼翻。〕
诸葛亮佐备治蜀，颇尚严峻，人多怨叹者。〔治，直之翻。〕法正谓亮曰：「昔高祖入关，约法三章，秦民知德。〔事见九卷高帝元年。〕今君假借威力，跨据一州，初有其国，未垂惠抚；且客主之义，宜相降下，〔下，遐稼翻。〕愿缓刑弛禁以慰其望。」〔以亮等初至为客，益州人士则主也。〕亮曰：「君知其一，未知其二。秦以无道，政苛民怨，匹夫大呼，〔呼，火故翻。〕天下土崩；高祖因之，可以弘济。〔弘，大也。〕刘璋暗弱，自焉以来，〔焉，璋父也。〕有累世之恩，文法羁縻，互相承奉，德政不举，威刑不肃。蜀土人士，专权自恣，君臣之道，渐以陵替。宠之以位，位极则贱；顺之以恩，恩竭则慢。所以致敝，实由于此。吾今威之以法，法行则知恩；限之以爵，爵加则知荣。荣恩并济，上下有节。为治之要，于斯而着矣。」〔孔子曰：政宽则济之以猛，孔明其知之。治，直吏翻。〕
刘备以零陵蒋琬为广都长。〔长，知两翻。〕备尝因游观，奄至广都，见琬众事不治，时又沈醉。〔沈，持林翻。沈醉，言为酒所沈滞也。〕备大怒，将加罪戮。诸葛亮请曰：「蒋琬社稷之器，非百里之才也。其为政以安民为本，不以修饰为先，愿主公重加察之。」〔重，直用翻，言再三加察也。〕备雅敬亮，乃不加罪，仓卒但免官而已。
⑥秋，七月，魏公操击孙权，留少子临菑侯植守邺。〔少，诗照翻。考异曰：植传云：「太祖戒之曰：『吾昔为顿丘令，年二十三，思此时所行，无悔于今。今汝年亦二十三矣。』」又云：「植，太和六年薨，年三十一。」按植今年年二十三，则死时当年四十一矣。本传误也。〕操为诸子高选官属，〔为，于伪翻。〕以邢颙为植家丞；颙防闲以礼，无所屈桡，〔颙，鱼容翻。防，堤也。闲，阑也。防以制水，闲以制兽，皆禁止之义也。桡，奴教翻。〕由是不合。庶子刘桢美文辞，植亲爱之。〔汉制：列侯置家丞、庶子各一人，主侍侯，使理家事。桢，音贞。〕桢以书谏植曰：「君侯采庶子之春华，忘家丞之秋实，为上招谤，其罪不小，愚实惧焉。」
⑦魏尚书令荀攸卒。攸深密有智防，〔智以料事，防以保身。〕自从魏公操攻讨，常谋谟帷幄，时人及子弟莫知其所言。操尝称，「荀文若之进善，不进不休；荀公达之去恶，不去不止。」〔去恶之去，羌吕翻。荀彧，字文若；荀攸，字公达。〕又称：「二荀令之论人，久而益信，吾没世不忘。」〔彧为汉尚书令，攸为魏尚书令。〕
⑧初，枹罕宋建因凉州乱，自号河首平汉王，〔枹罕县，前汉属金城郡，后汉属陇西郡。枹，音肤。赐支河首在金城河关之西，建自以居河上流，故以为号。〕改元，置百官，三十余年。冬，十月，魏公操使夏侯渊自兴国讨建，围枹罕，拔之，斩建。渊别遣张合等渡河，入小湟中，〔湟水源出西海盐池之西北，东至金城允吾县入河。夹湟两岸之地，通谓之湟中。又有湟中城，在西平、张掖之间，小月氏之地也，故谓之小湟中。〕河西诸羌皆降，〔降，户江翻。〕陇右平。
⑨帝自都许以来，守位而已，左右侍卫莫非曹氏之人者。议郎赵彦常为陈言时策，魏公操恶而杀之。〔为，于伪翻。恶，乌路翻。〕操后以事入见殿中，帝不任其惧，〔见，贤遍翻；下同。任，音壬，胜也；不任，犹言不胜也。〕因曰：「君若能相辅，则厚；不尔，幸垂恩相舍。」操失色，俛仰求出。旧仪：三公领兵，朝见，令虎贲执刃挟之。〔以其领兵，惧其为变，故防之也。朝，直遥翻，下同。见，贤遍翻。〕操出，顾左右，汗流浃背；〔浃，即协翻。〕自后不复朝请。〔复，扶又翻。〕
董承女为贵人，操诛承，求贵人杀之。帝以贵人有怼，〔怼，如林翻，孕也。〕累为请，不能得。〔为，于伪翻。〕伏皇后由是怀惧，乃与父完书，言曹操残逼之状，〔贼人者谓之残。逼，言其逼上也。〕令密图之，完不敢发。至是，事乃泄，〔董承诛事见六十三卷五年。〕操大怒，十一月，使御史大夫郗虑持节策收皇后玺绶，〔郗，丑之翻。玺，斯氏翻。绶，音受。〕以尚书令华歆为副，勒兵入宫，收后。后闭户，藏壁中。歆坏户发壁，就牵后出。〔华子鱼有名称于时，与邴原、管宁号三人为一龙，歆为龙头，原为龙腹，宁为龙尾。歆所为乃尔；邴原亦为操爵所縻；高尚其事，独管宁耳。当时头尾之论，盖以名位言也。呜呼！坏，音怪。〕时帝在外殿，引虑于坐，〔坐，徂卧翻。〕后被发、徒跣、行泣，过诀曰：「不能复相活邪﹖」〔被，皮义翻。复，扶又翻。〕帝曰：「我亦不知命在何时！」顾谓虑曰：「郗公，〔汉御史大夫，三公也，故以呼之。〕天下宁有是邪！」遂将后下暴室，以幽死；〔下，遐稼翻。〕所生二皇子，皆酖杀之，兄弟及宗族死者百余人。
⑩十二月，魏公操至孟津。
操以尚书郎高柔为理曹掾。〔理曹，汉公府无之，盖操所置。掾，俞绢翻。〕旧法：军征士亡，考竟其妻子。〔考核而穷竟之也。〕而亡者犹不息。操欲更重其刑，并及父母、兄弟，柔启曰：「士卒亡军，诚在可疾，〔疾，恶也。书曰：尔毋忿疾于顽。〕然窃闻其中时有悔者。愚谓乃宜贷其妻子，一可使诱其还心。〔诱，音酉。〕正如前科，固已绝其意望；而猥复重之，〔复，扶又翻，下同。〕柔恐自今在军之士，见一人亡逃，诛将及己，亦且相随而走，不可复得杀也。此重刑非所以止亡，乃所以益走耳！」操曰：「善！」即止不杀。
二十年〔（乙未、二一五）〕
①春，正月，甲子，立贵人曹氏为皇后；魏公操之女【张：「女」上脱「中」字。】也。
②三月，魏公操自将击张鲁，将自武都入氐，〔武都，本白马氐所居之地，武帝开以为郡。〕氐人塞道，〔塞，悉则翻。〕遣张合、朱灵等攻破之。〔合，古合翻，又曷合翻。余据大散关在今凤州梁泉县。氐王窦茂众万余人，恃险不服，五月，攻屠之。西平、金城诸将曲演、蒋石等共斩送韩遂首。〔汉末分金城为西平郡。〕
③初，刘备在荆州，周瑜、甘宁等数劝孙权取蜀。〔数，所角翻。〕权遣使谓备曰：〔使，疏吏翻。〕「刘璋不武，不能自守，若使曹操得蜀，则荆州危矣。今欲先攻取璋，次取张鲁，一统南方，虽有十操，无所忧也。」备报曰：「益州民富地险，刘璋虽弱，足以自守。今暴师于蜀、汉，转运于万里，欲使战克攻取，举不失利，此孙、吴所难也。〔孙、吴，谓孙武、吴起也。〕议者见曹操失利于赤壁，谓其力屈，无复远今；〔复，扶又翻。〕今操三分天下已有其二，将欲饮马于沧海，观兵于吴会，〔吴会，谓吴地为一都会。会，读如字。一说，吴、会，谓吴、会稽二郡之地。会，音工外翻。〕何肯守此坐须老乎！而同盟无故自相攻伐，借枢于操，〔枢者，门户所由以运动也。言操欲摇动吴、蜀而未得其枢，若自相攻伐，是借之以可动之枢也。〕使敌乘其隙，非长计也。且备与璋托为宗室，冀凭威灵以匡汉朝。〔朝，直遥翻。〕今璋得罪于左右，备独悚惧，非所敢闻，愿加宽贷。」权不听，遣孙瑜率水军住夏口。备不听军过，谓瑜曰：「汝欲取蜀，吾当被发入山，不失信于天下也。」〔言宗室被攻而不能救，无面目以立于天下也。被，皮义翻。〕使关羽屯江陵，张飞屯秭归，〔秭归县，属南郡，唐之归州。〕诸葛亮据南郡，〔南郡，本治江陵，吴得荆州，置南郡于江南；晋平吴，以江陵为南郡，以江南之南郡为南平郡。亮所据盖江南之南郡也。〕备自住孱陵，〔孱，应劭音践；师古士连翻。〕权不得已召瑜还。及备西攻刘璋，权曰：「猾虏，乃敢挟诈如！」备留关羽守江陵，鲁肃与羽邻界；羽数生疑贰，肃常以欢好抚之。〔数，所角翻。好，呼到翻。〕
及备已得益州，权令中司马诸葛瑾从备求荆州诸郡。〔时权署置诸将有别部司马；则中司马者，盖中军司马也。瑾自长史转中司马，位任盖不轻矣。瑾，渠吝翻。〕备不许，曰：「吾方图凉州，凉州定，乃尽以荆州相与耳。」权曰：「此假而不反，乃欲以虚辞引岁也。」〔谓延引岁时也。孟子曰：久假而不归，焉知其非有也。〕遂置长沙、零陵、桂阳三郡长吏。〔长，知两翻。〕关羽尽逐之。权大怒，遣吕蒙督兵二万以取三郡。
蒙移书长沙、桂阳，皆望风归服，惟零陵太守郝普城守不降。〔降，户江翻；下同。〕刘备闻之，自蜀亲至公安，遣关羽争三郡。孙权进住陆口，为诸军节度；使鱼肃将万人屯益阳以拒羽；〔益阳县属长沙郡。应劭曰：在益水之阳。舆堪志：今潭州安化县，本汉益阳县。杜佑曰：潭州益阳县，汉故城在今县东。宋白曰：益阳故城在今益阳县东八十里，其城鲁肃所筑。〕飞书召吕蒙，使舍零陵急还助肃。蒙得书，秘之，夜，召诸将授以方略；晨，当攻零陵，顾谓郝普故人南阳邓玄之曰：「郝子太闻世间有忠义事，亦欲为之，而不知时也。〔郝普，字子太。郝，呼各翻。〕今左将军在汉中为夏侯渊所围，关羽在南郡，至尊身自临之。彼方首尾倒县，〔县，读曰悬。〕救死不给，岂有余力复营此哉！今吾计力度虑而以攻此，〔复，扶又翻。度，徒洛翻；下同。〕曾不移日而城必破，城破之后，身死，何益于事，而令百岁老母戴白受诛，岂不痛哉！度此家不得外问，〔此家，谓郝普也。〕谓援可恃，故至于此耳。君可见之，为陈祸福。」〔为，于伪翻。〕玄之见普，具宣蒙意；普惧而出降。蒙迎，执其手与俱下船，语毕，出书示之，因拊手大笑。普见书，知备在公安而羽在益阳，凓恨入地。蒙留孙河，委以后事，〔考异曰：按孙河已死，或他人同姓名耳。〕即日引军赴益阳。
鲁肃欲与关羽会语，诸将疑恐有变，议不可往。肃曰：「今日之事，宜相开譬。刘备负国，是非未决，羽亦何敢重欲干命！」乃邀羽相见，各驻兵马步上，但诸将军单刀俱会。肃因责数羽以不返三郡，〔数，所具翻。〕羽曰：「乌林之役，左将军身在行间，戮力破敌，〔即谓赤壁之战也。行，户刚翻。〕岂得徒劳，无一块土，而足下来欲收地邪！」〔块，苦溃翻。〕肃曰：「不然。始与豫州觐于长阪，〔事并见六十五卷十三年。〕豫州之众不当一校，〔校，户教翻。〕计穷虑极，志势摧弱，图欲远窜，〔谓欲投吴巨也。〕望不及此。主上矜愍豫州之身无有处所，不爱土地士民之力，使有所庇荫以济其患；而豫州私独饰情，愆德堕好。〔私独，谓私其一己之所独也。堕，读曰隳。好，呼到翻；下同。〕今已藉手于西州矣，〔谓得益州，有以藉手也。〕又欲翦并荆州之土，斯盖凡夫所不忍行，而况整领人物之主乎！」羽无以答。会闻魏公操将攻汉中，〔考异曰：备传云「曹公定汉中，即引兵还耳。〕刘备惧失益州，使使求和于权。权令诸葛瑾报命，更寻盟好。遂分荆州，以湘水为界：长沙、江夏、桂阳以东属权，南郡、零陵、武陵以西属备。〔班志，湘水出零陵阳海山，至酃入江，过郡二，行二千五百三十里。吴、蜀分荆州，长沙、桂阳、零陵、武陵以湘水为界耳；南郡、江夏各自依其郡界。夏，户雅翻。〕诸葛瑾每奉使至蜀，〔使，疏吏翻。〕与其弟亮但公会相见，退无私面。
④秋，七月，魏公操至阳平。〔水经注：浕水发武都氐中，南径张鲁城东。城因崤岭，周回五里；东临峻谷，杳然百寻；西、北二面，连峰接崖，莫究其极；从南为盘道，登陟二里有余。庾仲雍谓山为白马塞，东对白马城，一名阳平关。浕水南流入沔，谓之浕口。或曰：阳平关，即今兴元百牢关是也。杜佑曰：阳平关，在汉中褒城县西北。〕张鲁欲举汉中降，〔降，户江翻；下同。〕其弟卫不肯，率众数万人拒关坚守，横山筑城十余里。初，操承凉州从事及武都降人之辞，说「张鲁易攻，〔易，以豉翻。〕阳平城下南北山相远，〔远，于愿翻。〕不可守也」，信以为然。及往临履，不如所闻，乃叹曰；「他人商度，〔度，徒洛翻。〕少如人意。」〔少，诗沼翻。〕攻阳平山上诸屯，山峻难登，既不时拔，士卒伤夷者多，军食且尽，操意沮，便欲拔军截山而还，〔沮，在吕翻。截山者，防其追尾也。还，从宣翻，又如字；下同。〕遣大将军夏侯惇、将军许褚呼山上兵还。会前军夜迷惑，误入张卫别营，营中大惊退散。侍中毗、主簿刘晔等在兵后，语惇、褚，〔语，牛倨翻。〕言「官兵已据得贼要屯，贼已散走」，犹不信之。惇前自见，乃还白操，进兵攻卫，卫等夜遁。〔考异曰：武帝纪曰：「公至阳平，张鲁使弟卫等据关，攻之不拔，乃引还。贼守备解散，公乃密遣解剰等乘险夜袭，大破之。」刘晔传曰：「太祖欲还，令晔督后诸军。晔策鲁可克，驰白太祖，不如致攻，遂进兵，鲁乃奔走。」郭颁世语：「鲁遣五官掾降，弟卫拒王师不得进。鲁走巴中。军粮尽，太祖将还。西曹掾郭谌曰：『鲁已降，留使既未反，卫虽不同，作携可攻。县军深入以进必克，退必不免。』太祖疑之。夜有野麋数千，突坏卫营，军大惊，高祚等误与卫众遇，卫以为大军见掩，遂降。」魏名臣奏载杨暨表曰：「武皇帝征张鲁，以十万之众，身亲临履。张卫之守，盖不足言。地险守易，虽有精兵虎将，势不能施。对兵三日，欲抽军还。天祚大魏，鲁守自坏，因以定之。」又载董昭表。其「承凉州」以下，皆昭表所述，必得实。今从之。
张鲁闻阳平已陷，欲降，阎圃曰：「今以迫往，功必轻；不如依杜濩赴朴胡，〔杜濩，賨邑侯也。朴胡，巴七姓夷王也。余据板楯蛮渠帅有罗、朴、督、鄂、度、夕、龚七姓，不输租赋，此所谓七姓夷王也。其余户岁入賨钱，口四十，故有賨侯。孙盛曰：朴，音浮；濩，音户。〕与相拒，然后委质，〔质，如字。〕功必多。」乃奔南山人巴中。〔今兴元府，古汉中之地也。兴元之南有大行路，通于巴州。其路险峻，三日而达于山顶。其绝高处谓之「孤云、两角，去天一握。」孤云、两角，二山名也；今巴州汉巴郡宕渠县之北界也。三巴之地，此居其中，谓之中巴。巴之北境有米仓山，下视兴元，实孔道也。〕左右欲悉烧宝货仓库，鲁曰：「本欲归命国家，而意未得达。今之走避锐锋，非有恶意。宝货仓库，国家之有。」遂封藏而去。操入南郑，〔南郑县，汉中郡治所。〕甚嘉之，又以鲁本有善意，遣人忍喻之。
丞相主簿司马懿言于操曰：「刘备以诈力虏刘璋，蜀人未附，而远争江陵，此机不可失也。今克汉中，益州震动，进兵临之，势必瓦解。圣人不能违时，亦不可失时也。」操曰：「人苦无足，既得陇，复望蜀邪！」〔光武诏岑彭等曰：「人苦不知足，既得陇，复望蜀。」〕刘晔曰：「刘备，人杰也，有度而迟；得蜀日浅，蜀人未恃也。今破汉中，蜀人震恐，其势自倾。以公之神明，因其倾而压之，无不克也。若少缓之，诸葛亮明于治国而为相，关羽、张飞勇冠三军而为将，〔少，诗沼翻。治，直之翻。相，息亮翻。冠，古玩翻。将，即亮翻；下同。〕蜀民既定，据险守要，则不可犯矣。今不取，必为后忧。」操不从。居七日，蜀降者说「蜀中一日数十惊，守将虽斩之而不能安也。」〔考异曰：刘晔传云「备虽斩之」，按备传云：「备下公安，闻曹公定汉中，乃还。」如此，则备时犹在公安也。〕操问晔曰：「今尚可击不﹖」〔不，读曰否。〕晔曰：「今已小定，未可击也。」〔七日之间，何以遽谓之小定﹖晔盖窥觇备之守蜀有不可犯者，故为此言以对操焉耳。〕乃还。以夏侯渊为都护将军，〔都护将军，以尽护诸将而立号；光武始以命贾复。〕督合、徐晃等守汉中；以丞相长史杜袭为驸马都尉，留督汉中事。袭绥怀开导，百姓自乐出徙洛、邺者八万余口。〔乐，音洛。〕
⑤八月，孙权率众十万围合肥。时张辽、李典、乐进将七千余人屯合肥；魏公操之征张鲁也，为教与合肥护军薛悌，署函边曰：「贼至，乃发。」及权至，发教，教曰：「若孙权至者，张、李将军出战，乐将军守，护军勿得与战。」〔操以辽、典勇锐，使之战；乐进持重，使之守；薛悌文吏也，使勿得与战。〕诸将以众寡不敌，疑之。张辽曰：「公远征在外，比救至，彼破我心矣。〔比，必寐翻。〕是以指及其未合逆击之，折其盛势，以安众心，然后可守也。」进等莫对。辽怒曰：「成败之机，在此一战。诸君若疑，辽将独决之。」〔欲独出战也。〕李典素与辽不睦，慨然曰：「此国家大事，顾君计何如耳，吾可以私憾而忘公义乎！请从君而出。」于是辽夜募敢从士，得八百人，椎牛犒飨。〔犒，苦到翻。〕明旦，辽被甲持戟，先登陷陈，杀数十人，斩二大将，大呼自名，〔陈，读曰阵。呼，火故翻。〕冲垒入至权麾下。权大惊，不知所为，走登高冢，以长戟自守。辽叱权下战，权不敢动，望见辽所将众少，乃聚围辽数重。〔少，诗沼翻。重，直龙翻。〕辽急击围开，将麾下数十人得出。余众号呼曰：「将军弃我乎﹖」〔号，户高翻。〕辽复前【章：甲十一行本「前」作「还」；乙十一行本同；退斋校同。】突围，拔出余众。〔复，扶又翻；下同。〕权人马皆披靡，无敢当者。〔披，普靡翻。〕自旦战至日中，吴人夺气。乃还修守备，众心遂安。
权守合肥十余日，城不可拔，彻军还。兵皆就路，权与诸将在逍遥津北，〔水经注：合肥东有逍遥津，水上旧有梁。〕张辽觇望知之，〔觇，丑廉翻，又丑艳翻。〕即将步骑奄至。甘宁与吕蒙等力战扞敌，凌统率亲近扶权出围，复还与辽战，左右尽死，身亦被创，度权已免，乃还，〔被，皮义翻。创，初良翻。度，徒洛翻。〕权乘骏马上津桥，〔上，时掌翻。〕桥南已彻，丈余无板；亲近监谷利在马后，〔亲近监，官也。谷，姓也；利，名也。江表传曰：谷利者，本左右给使也，以詌直为亲近监。〕使权持鞍缓控，〔控，即马鞚。利于后着鞭以助马势，〔着，陟略翻。〕遂得超渡。贺齐率三千人在津南迎权，权由是得免。
权入大船宴饮，贺齐下席涕泣曰：「至尊人主，常当持重，今日之事，几致祸败。群下震怖，〔几居布翻。怖，普布翻。〕若无天地，愿以此为终身之诫！」权自前收其泪曰：「大凓，〔权凓谢贺齐也。〕谨已刻心，非但书绅也。」〔论语，子张问于孔子，以孔子之言书诸绅。故以答贺齐。
⑥九月，巴、賨夷帅朴胡、杜濩、任约，各举其众来附。〔賨，臧宗翻。帅，所类翻。〕于是分巴郡，以胡为巴东太守，濩为巴西太守，约为巴郡太守，皆封列侯。〔后三人皆为刘备所破。
⑦冬，十月，始置名号侯以赏军功。〔魏书曰：置名号爵十八级，关中侯爵十七级，皆金印、紫绶。又置关内外候十六级，铜印、龟纽、墨绶。皆不食租。裴松之曰：今之虚封，盖自此始。
⑧十一月，张鲁将家属出降。〔降，户江翻；下同。〕魏公操逆拜鲁镇南将军，待以客礼，封阆中侯，〔贤曰：阆中县，属巴郡，今隆州。余据隆州后避唐玄宗讳改为阆州。杜佑曰：阆中，今阆州城。阆，音浪。〕邑万户。封鲁五子及阎圃等皆为列侯。
习凿齿论曰：「阎圃谏鲁勿王，〔事见六十四卷建安六年。〕而曹公追封之，将来之人，孰不思顺！塞其本源而末流自止，〔塞，悉则翻。〕其此之谓欤！若乃不明于此而重焦烂之功，〔此引前书徐福焦头烂额事，见二十五卷汉宣帝地节四年。〕丰爵厚赏止于死战之士，则民利于有乱，俗竞于杀伐，阻兵杖力，〔杖，除两翻。〕干戈不戢矣。曹公之此封，可谓知赏罚之本矣。
⑨程银、侯选、庞岿皆随鲁降。〔程银、侯选，关中部帅也；庞岿，马超将也：渭南、冀城之败，皆奔张鲁。岿，古德字。〕魏公操复银、选官爵，拜岿立义将军。
⑩张鲁之走巴中也，黄权言于刘备曰：「若失汉中，则三巴不振，此为割蜀之股臂也。」〔三巴，巴东、巴西、巴郡也。〕备乃以权为护军，率诸将迎鲁；鲁已降，权遂击朴胡、杜濩、任约，破之。魏公操使张合督诸军徇三巴，欲徙其民于汉中，进军宕渠。〔宕渠县，本属巴郡，时属巴西郡。贤曰：宕渠故城，在今渠州流江县东北。杜佑曰：俗号车骑城是也。宋白曰：宕渠城，汉车骑将军冯绲增修，俗名车骑城。师古曰：宕，音徒浪翻。〕刘备使巴西太守张飞与合相拒，五十余日，飞袭击合，大破之。合走还南郑，备亦还成都。
操徙出故韩遂、马超等兵五千余人，使平难将军殷署等督领，〔平难将军，曹氏所置。难，乃旦翻。〕以扶风太守赵俨为关中护军。操使俨发千二百兵助汉中守御，殷署督送之，行者不乐。〔乐，音洛。〕俨护送至斜谷口，〔斜，余遮翻。谷，音浴，又古禄翻。〕还，未至营，署军叛乱。俨自随步骑百五十人，皆叛者亲党也，闻之，各惊，被甲持兵，〔被，皮义翻。〕不复自安。〔复，扶又翻。〕俨徐喻以成败，慰励恳切，皆慷慨曰：「死生当随护军，不敢有二！」前到诸营，各召料简诸奸结叛者〔料，音聊，量度也，理也。〕八百余人，散在原野。俨下令：惟取其造谋魁率治之，〔率，读曰帅，所类翻。治，直之翻。〕余一不问；郡县所?为e皆放遣，乃即相率还降。俨密白：「宜遣将诣大营，〔大营，谓操营也。将，读如字，送也。〕请旧兵镇守关中。」魏公操遣将军刘柱将二千人往，当须到乃发遣。俄而事露，诸营大骇，不可安谕。〔不可以言语谕之使安帖也。〕俨遂宣言；「当差留新兵之温厚者千人，镇守关中，〔差，初皆翻，择也。〕其余悉遣东。」〔遣之东赴操营。〕便见主者内诸营兵名籍，立差别之。〔主者，主兵籍者也。差，初皆翻，择也，又初加翻，言以等差别异之也。别，彼列翻，分也，异也。〕留者意定，与俨同心，其当去者亦不敢动。俨一日尽遣上道，〔上，时掌翻。〕因使所留千人分布罗落之。〔分布于行者之间，罗列而遮落之也。〕东兵寻至，〔东兵，刘柱所将之兵也。〕乃复胁谕，〔复，扶又翻。〕并徙千人，令相及共东。凡所全致二万余口。
二十一年〔（丙申、二一六）〕
①春，二月，魏公操还邺。
②夏，五月，进魏公操爵为王。
初，中尉崔琰荐巨鹿杨训于操，〔中尉，秦官，汉因之，至武帝改为执金吾。今操复置中尉，实则汉执金吾之职也。〕操礼辟之。及操进爵，训发表称颂功德。或笑训希世浮伪，谓琰为失所举。琰从训取表草视之，与训书曰：「省表事佳耳，〔省，悉景翻。〕时乎，时乎！会当有变。」时琰本意，讥论者好谴呵而不寻情理也。〔好，呼到翻。〕时有与琰宿不平者，白「琰傲世怨谤，意旨不逊」，〔以「会当有变」为意旨不逊。〕操怒，收琰付狱，髡为徒隶。前白琰者复白之云：「琰为徒，对宾客鹁须直视，〔鹁须，卷须也；直视者，目不他瞩也。复扶又翻；下同。〕若有所瞋。」〔瞋，昌真翻，怒目也。〕遂赐琰死。
尚书仆射毛玠伤琰无辜，心不悦。人复白玠怨谤，操收玠付狱，侍中桓阶、和洽皆为陈理，〔为，于伪翻。〕操不听。阶求按实其事。王曰：「言事者白，玠不但谤吾也，乃复为崔琰觖望。〔觖有二音：音窥瑞翻者，望也，言有所觊望也；音古穴翻者，怨望也。此当从入声。〕此捐君臣恩义，妄为死友怨叹，〔死友，言其北公而相为死也。为，于伪翻。〕殆不可忍也。」洽曰：「如言事者言，玠罪过深重，非天地所覆载，〔覆，敷又翻。〕臣非敢曲理玠以枉大伦也，〔孟子曰：内则父子，外则君臣，人之大伦也。〕以玠历年荷宠，〔荷，下可翻。〕刚直忠公，为众所惮，不宜有此。然人情难保，要宜考核，两验其实。今圣恩不忍致之于理，更使曲直之分不明。」〔分，扶问翻。〕操曰：「所以不考，欲两全玠及言事者耳。」洽对曰：「玠信有谤主之言，当肆之市朝；〔论语：子服景伯曰：吾力犹能肆诸市朝。应劭曰：大夫以上尸诸市。朝，直遥翻。〕若玠无此言，言事者加诬大臣以误主听，不加检核，臣窃不安。」操卒不穷治，〔卒，子恤翻。治，直之翻；下同。〕玠遂免黜，终于家。
是时西曹掾沛国丁仪用事，玠之获罪，仪有力焉；群下畏之侧目。尚书仆射何夔及东曹属东莞徐奕〔东莞县属琅琊国，春秋之郓邑也；晋置东莞郡；唐密州莒?之Y其地也。莞，姑丸翻。〕独不事仪，仪谮奕，出为魏郡太守，〔操既居邺，建安十七年，割河内之荡阴、朝歌、林虑，东郡之卫国、顿丘、东武阳、发干，巨鹿之瘿陶、曲阳、南和，广平之广平、任，赵国之襄国、邯郸、易阳，以益魏郡。十八年，分置东、西都尉。此以自相府掾属补郡为出。〕赖桓阶左右之得免。〔左右，读曰佐佑。〕尚书傅选谓何夔曰：「仪已害毛玠，子宜少下之。」夔曰：「为不义，适足害其身，焉能害人！〔少，诗沼翻。下，遐稼翻。焉，于虔翻。〕且怀奸佞之心，立于明朝，其得久乎！」〔为丁仪被诛张本。朝，直遥翻。〕
崔琰从弟林，〔从，才用翻。〕尝与陈群共论冀州人士，称琰为首，群以智不存身贬之。林曰：「大丈夫为有邂逅耳，〔邂，下懈翻。逅，户茂翻。〕即如卿诸人，良足贵乎！」
③五月，己亥朔，日有食之。
④代郡乌桓三大人皆称单于，〔代郡乌桓单于：其一曰普庐，其二曰无臣氐，其三则未之闻也。〕恃力骄恣，太守不能治。魏王操以丞相仓曹属裴潜为太守，〔汉公府有仓曹，有掾，有属，主仓谷事。〕欲授以精兵。潜曰：「单于自知放横日久，〔横，户孟翻。〕今多将兵往，必惧而拒境，少将则不见掸，宜以计谋图之。」遂单车之郡，单于惊喜。潜抚以恩威，单于詟服。〔詟，质涉翻。〕
⑤初，南匈奴久居塞内，〔南匈奴自光武建武二十六年即入居塞内。〕与编户大同而不输贡赋。议者死其户口滋蔓，浸难禁制，宜豫为之防。秋，七月，南单于呼厨泉入朝于魏，〔朝，直遥翻。〕魏王操因留之于邺，使右贤王寸卑监其国。〔监，古衔翻；下同。〕单于岁给绵、绢、钱、谷如列侯，子孙传袭其号。分其众为五部，各立其贵人为帅，〔分为左、右、前、后、中五部，分居并州诸郡，而监国者居平阳。帅，所类翻。〕选汉人为司马以监督之。
⑥八月，魏以大理锺繇为相国。
⑦冬，十月，魏王操治兵击孙权；十一月，至谯。
资治通鉴卷第六十八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省
汉纪六十〔起强圉作噩（丁酉），尽屠维大渊献（己亥），凡三年。〕
孝献皇帝癸
建安二十二年〔（丁酉、二一七）〕
①春，正月，魏王操军居巢，〔居巢县，属庐江郡，春秋之巢国。宋白曰：今无为军，本巢县之无为镇，曹操攻吴，筑城于此，无功而退，因号无为城。临濡须水上壖地，秦、汉为居巢，春秋但名巢，辞有详略耳。考异曰：孙权传，曹公次居巢，攻濡须，并在去冬。今从魏武纪。〕孙权保濡须，二月，操进攻之。〔孙权所保者，十七年所筑濡须坞也。〕
初，右护军蒋钦屯宣城，〔宣城县，属丹阳郡。贤曰：故城在今宣州南陵县东。〕芜湖令徐盛收钦屯吏，表斩之。〔芜湖县，属丹阳郡，春秋吴鸠兹之也。宋白曰：以其地卑，畜水非深，而生芜藻，故曰芜湖。〕及权在濡须，钦与吕蒙持诸军节度，钦每称徐盛之善。权问之，钦曰：「盛忠而勤强，有胆略，器用好，万人督也。今大事未定，臣当助国求才，岂敢挟私恨以蔽贤乎﹖」权善之。
三月，操引军还，留伏波将军夏侯惇、都督曹仁、张辽等二十六军屯居巢。〔晋志曰：光武建武初，征伐四方，始置督军御史，事竟，罢。建安中，魏武为相，始遣大将军督之，二十一年，命夏侯惇督二十六军是也。萧子显曰：汉顺帝时，御史中丞冯赦讨九江贼，督扬、徐二州军事。何、徐宋志云起魏武，王珪之职仪云起光武，并非也。〕权令都尉徐详诣操请降，操报使修好，誓重结婚。〔降，户江翻。好，呼到翻。重，直龙翻。〕权留平虏将军周泰督濡须；〔平虏将军，盖孙氏创置。〕朱然、徐盛等皆在所部，以泰寒门，不服。〔寒门，言所出微也。〕权会诸将，大为酣乐，命泰解衣，权手自指其创痕，〔乐，音洛。创，初良翻。〕问以所起，泰辄记昔战鬬处以对。毕，使复服；权把其臂流涕曰：「幼平，〔周泰，字幼平。〕卿为孤兄弟，〔为，于伪翻。〕战如熊虎，不惜躯命，被创数十，〔被，皮义翻。〕肤如刻画，孤亦何心不待卿以骨肉之恩，委卿以兵马之重乎！」〔周泰传：权住宣城，忽略不治围落。山贼卒至，权始上马，贼锋刃已交。泰投身卫权，身被十二创。是日，微泰，权几危。又从讨黄祖，拒曹公，攻曹仁，皆有功，故委之。〕坐罢，住驾，使泰以兵马道从，〔坐，才卧翻。道，读曰导。从，才用翻。〕鸣鼓?之@鼓吹而出；〔乐纂曰：司马法：军中之乐，鼓笛为上，使闻之者壮勇而乐和；细丝、高竹不可用也，虑悲声感人，士卒思归之故也。唐绍曰：鼓吹之乐，以为军容。昔黄帝涿鹿有功，以为警卫。刘昫曰：鼓吹，本军旅之音，马上奏之。自汉以来，北狄之乐，总归鼓吹署。余按汉制，万人将军给鼓吹。吹，昌瑞翻。〕于是盛等乃服。
②夏，四月，诏魏王操设天子旌旗，出入称警跸。
③六月，魏以军师华歆为御史大夫。〔华，户化翻。〕
④冬，十月，命魏王操冕十有二旒，乘金根车，驾六马，设五时副车。〔董巴与服志曰：金根车：轮皆朱班重牙，贰毂两辖。金薄缪龙，为舆倚较，文虎伏轼。龙首衔轭，左右吉阳筩，鸾雀立衡。溋文画辀，羽盖华蚤。建大旗十二斿，画日月升龙。驾六马，象镳镂锡，金鍐、方釳，插翟尾，朱兼樊缨，赤罽易茸，金就十有二。左纛，以牦牛尾为之，在左騑马轭上，大如斗。是为德车。五时车，安、立亦皆如之，各如方色。白马者，朱其髦尾为朱纛云。所御驾六；余怕皆驾四。后从为副车。晋志：五时安、立车，亦建旗十二，各随车色。立车则正竖其旗，安车则邪注。鍐，亡范﹝祖丛﹞翻。釳，许乙翻，铁孔也。鍐，马首饰。
⑤魏以五官中郎将丕为太子。
初，魏王操娶丁夫人，无子；妾刘氏，生子昂；卞氏生四子，丕、彰、植、熊。王使丁夫人母养昂；昂死于穰，〔事见六十三卷建安二年。〕丁夫人哭泣无节，操怒而出之，以卞氏为继室。植性机警、多艺能，才藻敏赡，操爱之。操欲以女妻丁仪，〔妻，七细翻。〕丕以仪目眇，〔眇者，一目小。〕谏止之。仪由是怨丕，与弟黄门侍郎廙〔晋百官志：给事黄门侍郎，秦官也，汉以后并因之，与侍中俱管门下众事，无员；及晋，置员四人。廙，逸职翻，又羊至翻。〕及丞相主簿杨修，数称临菑侯植之才，〔数，所角翻。〕劝操立以为嗣。修，彪之子也。操以函密访于外，尚书崔琰露版答曰：〔露板，不封也。〕「春秋之义，立子以长。〔春秋公羊传曰：立嫡以长不以贤，立子以贵不以长。长，知两翻。〕加五官将仁孝聪明，宜承正统，〔将，即亮翻。〕琰以死守之。」植，琰之兄女伲也。尚书仆射毛玠曰：「近者袁绍以嫡庶不分，覆宗灭国。废立大事，非所宜闻。」东曹掾邢颙曰：「以庶代宗，先世之戒也，愿殿下深察之。」〔掾，俞绢翻。颙，鱼容翻。〕丕使人问太中中夫贾诩以自固之术。诩曰：「愿将军恢崇德度，躬素士之业，朝夕孜孜，不违子道，如此而已。」丕从之，深自砥砺。他日，操屏人问诩，〔屏，必郢翻。〕诩嘿然不对。操曰：「何思﹖」诩曰：「思袁本初、刘景升父子也。」〔袁绍父子事见六十四卷六年、七年；刘表父子事见六十五卷十三年。〕操大笑。
操尝出征，丕、植并送路侧，植称述功德，发言有章，左右属目，操亦悦焉。丕怅然自失，济阴吴质耳语曰：「王当行，流涕可也。」及辞，丕涕泣而拜，操及左右咸歔欷，〔济，子礼翻。歔，音虚。欷，音希，又许既翻。〕于是皆以植多华辞而诚心不及也。植既任性而行，不自雕饰，五官将御之以术，矫情自饰，宫人左右并为之称说，〔为，于伪翻。〕故遂定为太子。
左右长御贺卞夫人曰：〔汉皇后宫有旁侧长御。〕「将军拜太子，〔丕为五官将，故称之为将军。〕天下莫不喜，夫人当倾府藏以赏赐。」〔藏，徂浪翻。〕夫人曰：「王自以丕年大，故用为嗣。我但当以免无教导之过为幸耳，亦何为当重赐遗乎！」〔遗，于季翻。〕长御还，具以语操，〔语，牛倨翻。〕操悦，曰：「怒不变容，喜不失节，故最为难。」
太子抱义郎辛毗颈而言曰：「辛君知我喜不﹖」〔不，读曰否。〕毗以告其女宪英，宪英叹曰：「太子，代君主宗庙、社稷者也。代君，不可以不戚；主国，不可以不惧。宜戚而【章：甲十一行本「而」作「宜」；乙十一行本同。】惧，而反以为喜，何以能久！魏其不昌乎！」〔女子之智识，有男子不能及者。〕
久之，临菑侯植乘车行驰道中，开司马门出。〔汉令乙：骑乘车马行驰道中，已论者没入车马改具。又宫卫令：出入司马门者皆下。是司马门犹可得而出入也。若魏制，则司马门惟车驾出乃开耳。〕操大怒，公交车令坐死。由是重诸侯科禁，而植宠日衰。植妻衣绣，操登台见之，以违制命，还家赐死。〔以违制命罪植妻，则当时盖禁衣锦绣也。衣，于既翻。〕
⑥法正说刘备曰：〔说，输芮翻。〕「曹操一举而降张鲁，定汉中，〔降，户江翻。〕不因此势以图巴、蜀，而留夏候渊、张合屯守，〔合，古合翻，又曷阁翻。〕身遽北还，此非其智不逮，而力不足也，必将内有忧偪故耳。今策渊、合才略，不胜国之将帅，举众往讨，必可克之。克之之日，广农积谷，观衅伺隙，上可以倾覆寇敌，尊奖王室；中可以蚕食雍、凉，广拓境土，〔晋志曰：汉改周之雍州为凉州，以地处西方，常寒凉也。地势西北邪出，在南山之间，南隔西羌，西通西域，于时号为断匈奴右臂。献帝时，凉州数乱，河西五郡，去州隔远，乃别立雍州。末又依古典为九州岛，乃令关右尽为雍州。魏时复分以为凉州。雍，于用翻。〕下可以固守要害，为持久之计。此盖天以与我，时不可失也。」备善其策，乃率诸将进兵汉中，遣张飞、马超、吴兰等屯下辨。〔下辨县，属武都郡。贤曰：今成州同谷县。师古曰：辨，音步见翻，又步苋翻。〕魏王操遗都护将军曹洪拒之。
⑦鲁肃卒，孙权以从事中郎彭城严畯代肃，〔畯，音俊。〕督兵万人镇陆口。众人皆为畯喜，〔为，于伪翻。〕畯固辞以「朴素书生，不闲军事」，〔闲，习也。〕发言恳恻，至于流涕。权乃以左护军虎威将军吕蒙兼汉昌太守以代之。〔虎威将军，盖孙权置。沈约志，曹魏置四十号将军，虎威第三十四。〕众嘉严畯能以实让。
⑧定威校尉吴郡陆逊〔定威校尉，亦权创置。〕言于孙权曰：「方今克敌宁乱，非众不济；而山寇旧恶，依阻深地。〔旧恶，谓自旧为恶者。〕夫腹心未平，难以图远，可大部伍，取其精锐。」〔言可大为部伍，择取精锐也。〕权从之，以为帐下右部督。会丹阳贼帅费栈作乱，费，父沸翻，姓也。栈，士限翻。扇动山越。权命逊讨栈，破之。遂部伍东三郡，〔东三郡，丹阳、新都、会稽也。〕强者为兵，羸者补户，〔羸，伦为翻。〕得精卒数万人；宿恶荡除，〔荡，徒朗翻。〕所过肃清，还屯芜湖。会稽太守淳于式表「逊枉取民人，愁扰所在。」〔言逊之所在，民人皆愁扰也。会，工外翻。〕逊后诣都，言次，称式佳吏，〔孙权时都秣陵。言次，谓言论之次，犹今云语次。〕权曰：「式白君，而君荐之，何也﹖」逊对曰：「式意欲养民，是以白逊；若逊复毁式以乱圣听，不可长也。」权曰：「此诚长者之事，顾人不能为耳。」〔复，扶又翻。长，知两翻。〕
⑨魏王操使丞相长史王必典兵督许中事。〔魏王操犹领汉丞相而居邺，故以必为史典兵督许。时关羽强盛，京兆金祎汉祚将移，乃与少府耿纪、司直韦晃、〔司直，即丞相司直。祎，吁韦翻。〕太医令吉本、〔风俗通：吉，周尹吉甫之后。汉有汉中太守吉恪。〕本子邈、邈弟穆等谋杀必，挟天子以攻魏，南引关羽为援。
二十三年〔（戊戌、二一八）〕
①春，正月，吉邈等率其党千余人，夜攻王必，烧其门，射必中肩，〔射，食亦翻。〕帐下督扶必奔南城。〔许昌之南城也。〕会天明，邈等众溃，必与颍川典农中郎将严匡共讨斩之。〔颍川典农中郎将屯田许下。〕
②三月，有星孛于东方。〔孛，蒲内翻。〕
③曹洪将击吴兰，张飞屯固山，声言欲断军后，〔断，丁管翻；下同。〕众议狐疑。骑都尉曹休曰：〔汉武帝置三都尉，骑都尉其一也。〕「贼实断道者，当伏兵潜行；今乃先张声势，此其不能，明矣。宜及其未集，促击兰，兰破，飞自走矣。」洪从之，进，击破兰，斩之。三月，张飞、马超走。〔情见势屈，宜其走也。〕休，魏王族子也。
④夏，四月，代郡、上谷乌桓无臣氐等反。先是，魏王操召代郡太守裴潜为丞相理曹掾，〔先，悉荐翻。掾，于绢翻。〕操美潜治代功，〔治，直之翻。〕潜曰：「潜于百姓虽宽，于诸胡为峻。今继者必以潜为治过严而事加宽惠。〔治，直吏翻。〕彼素骄恣，过宽必弛；既弛，【章：甲十一行本「弛」下有「又」字；乙十一行本同；张校同。】将摄之以法，〔摄，持也，整也。〕此怨叛所由生也。以势料之，代必复叛。」〔后魏陆侯治高车，与潜异世而同辙。复，扶又翻。〕于是操深悔还潜之速。后数十日，三单于反问果至。操以其子鄢陵侯彰行骁骑将军，〔鄢陵县，属颍川郡。骁骑将军，始于汉武帝，以命李广。陆德明曰：鄢，谒晚翻，又于建翻。汉书作「傿」。师古曰：音偃。〕使讨之，彰少善射御，膂力过人。〔少，诗照翻。〕操戒彰曰：「居家为父子，受事为君臣，动以王法从事，尔其戒之！」
⑤刘备屯阳平关，夏侯渊、张合、徐晃等与之相拒。备遣其将陈式等绝马鸣阁道，〔马鸣阁，在今利州昭化县。〕徐晃击破之。张合屯广石，广石，当在巴、汉之间。〕备攻之不能克，急书发益州兵。诸葛亮以问从事犍为杨洪，洪曰：「汉中，益州咽喉，〔犍，居言翻。咽，音烟。〕存亡之机会，若无汉中，则无蜀矣。此家门之祸也，发兵何疑。」时法正从备北行，亮于是表洪领蜀郡太守；众事皆办，遂使即真。〔遂使之代法正。〕
初，犍为太守李严辟洪为功曹，严未去犍为而洪已为蜀郡；洪举门下书佐何祗有才策，〔汉制：郡阁下及诸曹各有书佐，干主文书。灵帝光和二年樊毅复华下民租口算碑载其上尚书奏牍，前书年、月、朔日，夕农太守臣毅顿道死罪上尚书，后书臣毅诚惶诚恐、顿首顿首、死罪死罪上尚书，后系掾臣条，属臣淮，书佐臣谋。洪尚在蜀郡，而祗已为广汉太守。是以西土咸服诸葛亮能尽时人之器用也。
秋，七月，魏王操自将击刘备；九月，至长安。
⑥曹彰击代郡乌桓，身自搏战，铠中数箭，〔铠，可亥翻。〕意气益厉；乘胜逐北，至桑干之北，〔桑干县，属代郡。宋白曰：今云州东至桑干督帐一百五十里。孟康曰：干，音干。〕大破之，斩首、获生以千数。时鲜卑大人轲比能〔轲比能本小种鲜卑，以勇健不贪，断法平端，众惟之为大人。〕将数万骑观望强弱，见彰力战，所向皆破，乃请服，北方悉平。
⑦南阳吏民苦繇役，〔繇，读曰傜。苦于供给曹仁之军也。〕冬，十月，宛守将侯音反。〔宛，于元翻。〕南阳太守东里衮〔郑子产居东里，支子以为氏。〕与功曹应余迸窜得出；音遣骑追之，飞矢交流，余以身蔽衮，被七创而死，〔被，皮义翻。创，初良翻。音骑执衮以归。时征南将军曹仁屯樊以镇荆州，魏王操命仁还讨音。功曹宗子卿说音曰：〔说，输芮翻。〕「足下顺民心，举大事，远近莫不望风；然执郡将，〔将，即亮翻。〕逆而无益，何不遣之！」音从之。子卿因夜踰城从太守收余民围音，会曹仁军至，共攻之。
二十四年〔（己亥、二一九）〕
①春，正月，曹仁屠宛，斩侯音，复屯樊。〔复，扶又翻。〕
②初，夏侯渊战虽数胜，〔数，所角翻。〕魏王操常戒之曰：「为将当有怯弱时，不可但恃勇也。将当以勇为本，行之以智计；但知任勇，一匹夫敌耳。」及渊与刘备相拒踰年，备自阳平南渡沔，缘山稍前，营于定军山。〔华阳国志曰：汉中沔阳县有定军山，北临沔水。据法正传：于定军、兴势作营，则定军山正在兴势也。今按兴势山在洋州兴道县西北二十里，去沔阳地里相远，当从华阳国志。考异曰：备传云：「于定军山势作营」，法正传作「定军、兴势」。今从黄忠传。〕渊引兵争之。法正曰：「可击矣。」备使讨虏将军黄忠乘高鼓噪攻之，渊军大败，斩渊〔考异曰：渊传曰：「备夜烧围鹿角。渊使张合护东围，自将轻兵护南围。备挑合战，合军不利。渊分兵半助合，为备所袭，战死。」张合传曰：「备于走马谷烧都围，渊救火，从他道与备相遇，交战，短兵接刃，渊遂没。」今从刘备、黄忠、法正传。〕及益州刺史赵颙。〔颙刺益州，操所命也。渊军既败，颙亦死。颙，鱼容翻。〕张合引兵还阳平。〔自广石还阳平。〕是时新失元帅，军中扰扰，不知所为。督军杜袭〔初，操东还，留袭督汉中军事。帅，所类翻。〕与渊司马太原郭淮收敛散卒，号令诸军曰：「张将军国家名将，刘备所惮；今日事急，非张将军不能安也。」遂权宜惟合为军主。合出，勒兵按陈，〔陈，读曰阵，下同。〕诸将皆受合节度，众心乃定。明日，备欲渡汉水来攻；诸将以众寡不敌，欲依水为陈以拒之。郭淮曰：「此示弱而不足挫敌，非算也。不如远水为陈，引而致之，半济而后击之，备可破也。」既陈，备疑，不渡。淮遂坚守，示无还心；以状闻于魏王操，操善之，遣使假合节，复以淮为司马。
③二月，壬子晦，日有食之。
④三月，魏王操自长安出斜谷，军遮要以临汉中。〔斜谷道险，操恐为备所邀截，先以军遮要害之处，乃进临汉中。或云：遮要，地名。〕刘备曰：「曹公虽来，无能为也，我也有汉川矣。」乃敛众拒险，终不交锋。操运米北山下，黄忠引兵欲取之，过期不还。翊军将军赵云将数十骑出营视之，〔翊军将军，备所创置也。〕值操扬兵大出，云猝与相遇，遂前突其陈，且鬬且却。魏兵散而复合，追至营下，云入营，更大开门，偃旗息鼓。魏兵疑云有伏，引去；云雷鼓震天，〔雷，卢对翻。〕备明旦自来，至云营，视昨战处，曰：「子龙一身都为胆也！」〔言其胆大，能以孤军亢操大兵。〕
操与备相守积月，魏军士多亡。〔亡，逃亡也。〕夏，五月，操悉引出汉中诸军还长安，刘备遂有汉中。
操恐刘备北取武都氐以逼关中，〔武都，本白马氐地。〕问雍州刺史张既，既曰：「可劝使北出就谷以避贼，前至者厚其宠赏，则先者知利，后必慕之。」操从之，使既之武都，徙氐五万余落出居扶风、天水界。〔操盖已弃武都而不有矣。诸氐散居秦川，苻氏乱华自此始。
⑤武威颜俊，张掖和鸾、酒泉黄华、西平曲演等，各据其郡，自号将军，更相攻击。俊遣使送母及子诣魏王操为质以求助。〔更，工衡翻。质，音致。〕操问张既，既曰：「俊等外假国威，内生傲悖，〔悖，蒲内翻，又蒲没翻。〕计定势足，后即反耳。今方事定蜀，且宜两存而鬬之，犹卞庄子之刺虎，坐收其敝也。」〔战国策曰：卞庄子刺虎，管竖子止之曰：「两虎方食牛，牛甘必争鬬，则大者伤，小者亡。从伤刺之，一举必有两获。」庄子然之，果获二虎。刺，七亦翻。〕王曰：「善！」岁余，鸾遂杀俊，武威王秘又杀鸾。
⑥刘备遣宜都太守扶风孟达从秭归北攻房陵，杀房陵太守蒯祺。〔张勃吴录曰：刘备分南郡立宜都郡，领夷道、狠山、夷陵三县。房陵县，本属汉中郡。此郡疑刘表所置，使蒯祺守之；否则祺自立也。蒯，苦怪翻。〕又遣养子副军中郎将刘封自汉中乘沔下，统达军，〔刘封，本罗侯寇氏之子，长沙刘氏之甥。备至荆州，以未有继嗣，养之为子。〕与达会攻上庸，上庸太守申耽举郡降。〔上庸县，属汉中郡。贤曰：故城在今房州清水县西。魏略曰：申耽初在西城、上庸间，聚众数千家，与张鲁通；又遣使诣曹公，公加其号为将军，使领上庸都尉。降，户江翻。〕备加耽征北将军，领上庸太守，以耽弟仪为建信将军、西城太守。〔西城县，属汉中郡，备亦分为郡以授仪；唐为金州。〕
⑦秋，七月，刘备自称汉中王，设坛场于沔阳，〔沔阳县，属汉中郡。〕陈兵列众，群臣陪位，读奏讫，乃拜受玺绶，御王冠。〔玺，斯氏翻。绶，音受。王冠，远游冠也。〕因驿拜章，上还所假左将军、宜城亭侯印绶。〔左将军及宜城亭侯，皆操所表授也。上，时掌翻。立子禅为王太子。拔牙门将军义阳魏延为镇远将军，〔牙门、镇远，皆刘备创置将军号。〕领汉中太守，以镇汉川。〔魏文帝分南阳郡立义阳郡，又立义阳县属焉；此在延入蜀之后，史追书也。镇远将军，盖备所创置。宋白曰：义阳，唐为申州，宋为信阳军。〕备还治成都，以许靖为太傅，法正为尚书令，关羽为前将军，张飞为右将军，马超为左将军，黄忠为后将军，〔前、后、左、右将军皆汉官。〕余皆进位有差。
遣益州前部司马犍为费诗即授关羽印绶，〔犍，居言翻。费，父沸翻。〕羽闻黄忠位与己并，怒曰：「大丈夫终不与老兵同列！」不肯受拜。诗谓羽曰：「夫立王业者，所用非一。昔萧、曹与高祖少小亲旧，〔少，诗照翻。〕而陈、韩亡命后至；论其班列，韩最居上，〔谓陈平、韩信自楚而来，韩信王而萧，曹侯，故曰韩最居上。〕未闻萧、曹以此为怨。今汉中王以一时之功，隆崇汉室；然意之轻重，宁当与君侯齐乎！〔言备以一时使忠与羽班，而意之轻重则不在此。曹操尝表羽为汉寿亭侯，故称之为君侯。〕且王与君侯譬犹一体，同休等戚，祸福共之；愚谓君侯不计官号之高下、爵禄之多少为意也。仆一介之使，〔使，疏吏翻。〕衔命之人，君侯不受拜，如是便还，但相为惜此举动，〔为，于伪翻。恐有后悔耳。」羽大感悟，遽即受拜。
⑧诏以魏王操夫人卞氏为王后。
⑨孙权攻合肥。时诸州兵戍淮南。〔魏改汉九江郡为淮南郡。〕扬州刺史温恢谓兖州刺史裴潜曰：「此间虽有贼，然不足忧。今水潦方生，而子孝县军，无有远备，〔曹仁，字子孝，时为征南将军。县，读曰悬。〕关羽骁猾，政恐征南有变耳。」〔骁，坚尧翻。〕已而关羽果使南郡太守麋芳守江陵，将军傅士仁守公安，羽自率众攻曹仁于樊。仁使左将军于禁、立义将军庞德等屯樊北。〔操以庞德自汉中来归，故进号立义将军。〕八月，大霖雨，汉水溢，平地数丈，于禁等七军皆没。禁与诸将登高避水，羽乘大船就攻之，禁等穷迫，遂降。〔降，户江翻；下同。〕庞德在堤上，被甲持弓，箭不虚发，〔射必中也。庞，皮江翻。被，皮义翻。自平旦力战，至日过中，羽攻益急；矢尽，短兵接，德战益怒，气愈壮，而水浸盛，吏士尽降。〔降，户江翻；下同。德乘小船欲还仁营，水盛船覆，失弓矢，独抱船覆水中，为羽所得，立而不跪。〔示不屈伏。〕羽谓曰：「卿兄在汉中，〔魏略曰：德从兄柔在蜀。〕我欲以卿为将，不早降何为！」德骂羽曰：「竖子，何谓降也！魏王带甲百万，威振天下；汝刘备庸才耳，岂能敌邪！我宁为国家鬼，不为贼将也！」羽杀之。〔将，即亮翻。〕魏王操闻之【章：甲十一行本「之」下有「流涕」二字；乙十一行本同；孔本同。】曰：「吾知于禁三十年，〔操收兵兖州，禁即为将。何意临危处难，〔处，昌吕翻。难，乃旦翻。〕反不及庞德邪！」封德二子为列侯。
羽急攻樊城，城得水，往往崩坏，众皆恟惧。〔恟，许勇翻。〕或谓曹仁曰：「今日之危，非力所支，可及羽围未合，乘轻船夜走。」汝南太守满宠曰：「山水速疾，冀其不久。闻羽遣别将已在郏下，〔宠为汝南太守，操令助曹仁屯樊城。郏县，属颍川郡。师古曰：郏，音夹。晋地理志，襄城郡复有郏县，盖东汉省而魏、晋复置县也。〔自许以南，百姓扰扰，羽所以不敢遂进者，恐吾军掎其后耳。〔掎，居蚁翻。〕今若遁去，洪河以南，非复国家有也，〔洪河，大河也。〕君宜待之。」仁曰：「善！」乃沈白马与军人盟誓，〔沈，持林翻。〕同心固守。城中人马纔数千人，城不没者数板。〔城高二尺为一板。〕羽乘船临城，立围数重，〔重，直龙翻。〕外内断绝。羽又遣别将围将军吕常于襄阳。荆州刺史胡修、南乡太守傅方皆降于羽。〔水经注：汉建安中，割南阳右壤为南乡郡，属荆州。〕
⑩初，沛国魏讽有惑众才，倾动邺都，魏相国锺繇辟以为西曹掾。〔此魏相国府之西曹掾也。〕荥阳任览，与设太善；同郡郑袤，〔袤，音茂。〕泰之子也，每谓览曰：「讽奸雄，终必为乱。」九月，讽潜结徒党，与长乐卫尉陈祎谋袭邺；〔乐，音洛。祎，吁韦翻。〕未及期，祎惧而告之。太子丕诛讽，连坐死者数千人，锺繇?之K官。
初，丞相主簿杨修与丁仪兄弟谋立曹植为魏嗣，〔修为汉丞相主簿，操官属也。〕五官将丕患之，以车载废簏内朝歌长吴质，与之谋。〔长，知两翻。〕修以白魏王操，操未及惟验。丕惧，告质，质曰：「无害也。」明日，复以簏载绢以入，修复白之，惟验，无人；〔推，按也。复，扶又翻。〕操由是疑焉。其后植以骄纵见疏，〔植乘车行驰道中，私开司马门出，既得罪矣；曹仁为关羽所围，操欲遣植救仁，而植醉不能受命，于是益见疏。〕而植故连缀修不止，修亦不敢自绝。每当就植虑事有阙，忖度操意，〔忖，寸本翻。度，徒洛翻。〕豫作答教十余条，敕门下，「教出，随所问答之」，于是教裁出，答已入；操怪其捷，惟问，始泄。操亦以修袁术之甥，恶之，〔恶，乌路翻。〕乃发修前后漏泄言教，交关诸侯，〔以修豫作答教，谓之漏泄；与植往来，谓之交关诸侯。〕收杀之。
魏王操以杜袭为留府长史，驻关中。〔置留府于关中者，以备蜀也。〕关中营帅许攸〔帅，所类翻。此又一许攸，非自袁绍来奔之许攸也。〕拥部曲不归附，而有慢言，操大怒，先欲伐之。群臣多谏「宜招怀攸，共讨强敌；」操横刀于彣，〔彣，与膝同。〕作色不听。袭入欲谏，操逆谓之曰：「吾计已定，卿勿复言！」〔复，扶又翻。〕袭曰：「若殿下计是邪，臣方助殿下成之；若殿下计非邪，虽成，宜改之。殿下逆臣令勿言，何待下之不阐乎！」〔阐，开也，大也，明也。〕操曰：「许攸慢吾，如何可置！」〔置，舍也。〕袭曰：「殿下谓许攸何如人邪﹖」操曰：「凡人也。」袭曰：「夫惟贤知贤，惟圣知圣，凡人安能知非凡人邪！方今豺狼当路而狐狸是先，人将谓殿下避强攻弱；进不为勇，退不为仁。臣闻千钧之弩，不为鼷鼠发机；万石之锺，不以莛撞起音。〔三十斤为钧。千钧之弩，言其重也。鼷鼠，小鼠也。说文曰：有螫毒者。或谓之甘鼠。陆佃埤雅曰：鼷鼠者，甘口，啮人及鸟兽皆不痛。博物志云：鼠之最小者。本草说鼷鼠极细，不可卒见。四斤〔钧〕为石，石，百二十斤也。莛，草茎也。东方朔曰：以莛撞锺。是皆言力势重者，不以轻触而发动也。鼷，音奚。莛，音廷。撞，直江翻。〕今区区之许攸，何足以劳神武哉！」操曰：「善！」遂厚抚攸，攸即归服。
冬，十月，魏王操至洛阳。
陆浑民孙狼等作乱，〔陆浑县，属弘农郡，秦、晋迁陆浑之戎于此。宋白曰：陆浑，河南府伊阳县地。师古曰：浑，音胡昆翻。〕杀县主簿，南附关羽。羽授狼印，给兵，还为寇贼，自许以南，往往遥应羽，羽威震华夏。〔夏，户雅翻。〕魏王操议徙许都以避其锐，丞相军司马司马懿、西曹属蒋济言于操曰：「于禁等为水所没，非战攻之失，于国家大计未足有损。刘备、孙权，外亲内疏，关羽得志，权必不愿也。可遣人劝权蹑其后，许割江南以封权，则樊围自解。」操从之。
初，鲁肃尝劝孙权以曹操尚存，宜且抚辑关羽，与之同仇，不可失也。及吕蒙代肃屯陆口，以为羽素骁雄，有兼并之心，〔骁，坚尧翻。〕且居国上流，其势难久，密言于权曰：「今令征虏守南郡，〔孙皎时为征虏将军。〕潘璋住白帝，〔此即甘宁据楚关之计也。〕蒋钦将游兵万人循江上下，应敌所在，蒙为国家前据襄阳，〔为，于伪翻。〕如此，何忧于操，何赖于羽！且羽君臣矜其诈力，所在反复，不可以腹心待也。今羽所以未便东向者，以至尊圣明，蒙等尚存也。今不于强壮时图之，一旦僵仆，欲复陈力，其可得邪！」〔僵仆，谓死也。复，扶又翻。〕权曰：「今欲先取徐州，〔自广陵以北，皆徐州之地。〕然后取羽，何如﹖」对曰：「今操远在河北，抚集幽、冀，未暇东顾，余【章：甲十一行本「余」作「徐」；乙十一行本同。】土守兵，闻不足言，〔曹操审知天下之势，虑此熟矣。此兵法所谓「城有所不守」也。〕往自可克。然地势陆通，骁骑所骋，〔骋，丑郢翻。〕至尊今日取徐州，操后旬必来争，虽以七八万人守之，犹当怀忧。〔吕蒙自量吴国之兵力不足北向以争中原者，知车骑之地，非南兵之所便也。〕不如取羽，全据长江，形势益张，易为守也。」权善之。〔易，以豉翻。〕
权尝为其子求昏于羽，〔为，于伪翻。〕羽骂其使，不许昏；〔使，疏吏翻。〕权由是怒。及羽攻樊，吕蒙上疏曰；「羽讨樊而多留备兵，必恐蒙图其后故也。蒙常有病，乞分土众还建业，以治疾为名，〔治，直之翻。〕羽闻之，必撤备兵，尽赴襄阳。大军浮江昼夜驰上，〔上，时掌翻。〕袭其空虚，则南郡可下而羽可禽也。」〔此南郡，谓江陵。〕遂称病笃。权乃露檄召蒙还，〔露檄，欲使羽知之。〕阴与图计。蒙下至芜湖，定威校尉陆逊谓蒙曰：「关羽接境，如何远下，后不当可忧也﹖」蒙曰：「诚如来言，然我病笃。」逊曰：「羽矜其骁气，陵轹于人，〔轹，郎狄翻。〕如有大功，意骄志逸，但务北进，未嫌于我；有相闻病，必益无备，今出其不意，自可禽制。下见至尊，宜好为计。」〔英雄之士所见略同，蒙所以知其意思深长也。〕蒙曰：「羽素勇猛，既难为敌，且已据荆州，恩信大行，兼始有功，胆势益盛，未易图也。」〔兵事尚密，逊之言虽当蒙之心，蒙未敢容易为逊言之。易，以豉翻。〕蒙至都，权问：「谁可代卿者﹖」蒙对曰：「陆逊意思深长，〔思，相吏翻。〕才堪负重，观其规虑，终可大任；而未有远名，非羽所忌，无复是过也。〔复，扶又翻；下同。〕若用之，当令外自韬隐，内察形便，然后可克。」权乃召逊，拜偏将军、右部督，以代蒙。逊至陆口，为书与羽，称其功美，深自谦抑，为尽忠自托之意。羽意大安，无复所嫌，稍撤兵以赴樊。〔果堕蒙计。〕逊具启形状，陈其可禽之要。
羽得于禁等人马数万，粮食乏绝，擅取权湘关米；〔吴与蜀分荆州，以湘水为界，故置关。〕权闻之，遂发兵袭羽。权欲令征虏将军孙皎与吕蒙为左右部大督，〔征虏将军，始于光武以命祭遵。〕蒙曰：「若至尊以征虏能，宜用之；以蒙能，宜用蒙。昔周瑜、程普为左右部督，督兵攻江陵，虽事决于瑜，普自恃久将，〔将，即亮翻。〕且俱是督，遂共不睦，几败国事，此目前之戒也。」〔事见六十六卷建安十五年。几，居希翻。败，补迈翻。〕权寤，谢蒙曰：「以卿为大督，命皎为后继可也。」
魏王操之出汉中也，使平寇将军徐晃屯宛以助曹仁；〔平寇将军，盖亦曹操所置，考沈约志，不在四十号之数。〕及于禁陷没，晃前至阳陵陂。关羽遣兵屯偃城，〔括地志：偃城，在襄州赡养县北三里，古郾子之国。〕晃既到；诡道作都堑，示欲截其后，羽兵烧屯走。〔诡道出偃城之后，通为长堑，故曰都堑。〕晃得偃城，连营稍前。操使赵俨以议郎参曹仁军事，与徐晃俱前，余救兵未；晃所督不足解围，而诸将呼责晃，促救仁。俨谓诸将曰：「今贼围素固，水潦犹盛，我徒卒单少，〔少，诗沼翻。〕而仁隔绝，不得同力，此举适所以敝内外耳。当今不若前军偪围，遣谍通仁，使知外救，以励将士。计北军不过十日，尚?为硗u，然后表里俱发，破贼必矣。如有缓救之戮，余为诸君当之。」〔为，于伪翻。〕诸将皆喜。晃营距羽围三丈所，作地道及箭飞书与仁，消息数通。〔消者，浸微浸灭之意；息者，渐生渐长之意。消息数通，则城内城外各知安否也。晃营迫羽围如此而不能制，使吕蒙不袭取江陵，羽亦必为操所破，而操假手于蒙者，欲使两寇自敝，而坐收渔人、田父之功也。数，所角翻。
</div>
    <div class="pagination">
<a href="资治通鉴注_page65.html">上一页</a><span>...</span><a href="资治通鉴注_page61.html">61</a><a href="资治通鉴注_page62.html">62</a><a href="资治通鉴注_page63.html">63</a><a href="资治通鉴注_page64.html">64</a><a href="资治通鉴注_page65.html">65</a><span class="current-page">66</span><a href="资治通鉴注_page67.html">67</a><a href="资治通鉴注_page68.html">68</a><a href="资治通鉴注_page69.html">69</a><a href="资治通鉴注_page70.html">70</a><a href="资治通鉴注_page71.html">71</a><span>...</span><a href="资治通鉴注_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
