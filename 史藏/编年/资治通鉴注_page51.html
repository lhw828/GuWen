<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 51 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 51 页/共 334 页
  </h1>
  <div class="content">
   四年〔（己卯、一三九）〕
①春，正月，庚辰，逵等伏诛；事连弘农太守张凤、安平相杨皓，皆坐死；辞所连染，延及在位大臣。商惧多侵枉，乃上疏曰：「春秋之义，功在元帅，罪止首恶。〔春秋左氏传：晋却克帅师败齐师于濯；师归，范文子后入，曰：「师有功，国人喜以逆之；先入，必属耳目焉，是代帅受名也，故不敢。」虞师、晋师灭下阳，公羊传曰：虞，微国也，曷为序于大国之上﹖使虞首恶也。帅，所类翻。〕大狱一起，无辜者众，死囚久系，纤微成大，〔贤曰：言久系之，则细微之事牵引以成大也。〕非所以顺迎和气，平政成化也。宜早讫竟，以止逮捕之烦。」〔谓孟春之月，当行庆施惠，顺天地生物之心，以迎和气，不宜使狱事枝蔓。贤曰：逮，及也；辞所连及，即追捕之也。〕帝纳之，罪止坐者。
二月，帝以商少子虎贲中郎将不疑为步兵校尉。商上书辞曰：「不疑童孺，猥处成人之位。〔处，昌吕翻。〕昔晏平仲辞鄁殿以安〔章：甲十六行本「安」作「守」；乙十一行本同；孔本同。〕其富，〔左传：齐讨庆封，与晏子鄁殿，其鄙六十；弗受。子尾曰：「富，人之所欲也，何故弗受﹖」对曰：「庆氏之邑足欲，故亡。吾邑不足欲也，益之以鄁殿，乃足欲，亡无日矣！不受鄁殿，非恶富也，恐失富也。」鄁，蒲对翻。殿，多荐翻，又如字。〕公仪休不受鱼飧以定其位；〔公仪休为鲁相；客有遗相鱼者，相不受。客曰：「闻君嗜鱼，遗君鱼，何故不受也﹖」相曰：「以嗜鱼，故不受也。今为相能自给鱼；受鱼而免，谁复给我鱼者！故不受也。」〕臣虽不才，亦愿固福禄于圣世！」上乃以不疑为侍中、奉车都尉。〔梁商之让，通经、传之力也。〕
②三月，乙亥，京师地震。
③烧当羌郡离等复反；〔复，扶又翻；下同。〕夏，四月，癸卯，护羌校尉马贤讨斩之，获首虏千二百余级。
戊午，赦天下。
⑤五月，戊辰，封故济北惠王寿子安为济北王。〔去年济北王多薨，无子；今以安绍封。范书列传作「安国」，此从帝纪。济，子礼翻。〕
⑥秋，八月，太原旱。
五年〔（庚辰、一四○）〕
①春，二月，戊申，京师地震。
②南匈奴句龙王吾斯、车纽等反，〔句，古侯翻。车，尺遮翻。〕寇西河；招诱右贤王合兵围美稷，杀朔、方弋郡长吏。夏，五月，度辽将军马续与中郎将梁并等〔此护匈奴中郎将也。〕发边兵及羌、胡合二万余人掩击，破之。吾斯等复更屯聚，攻没城邑。天子遣使责让单于；单于本不预谋，乃脱帽避帐，诣并谢罪。并以病，征五原太守陈龟代为中郎将。龟以单于不能制下，〔贤曰：吾斯等攻没城邑，单于虽不预谋，然不能制下，即是不堪其任。〕逼迫单于及其弟左贤王皆令自杀。龟又欲徙单于近亲于内郡，而降者遂更狐疑。龟坐下狱，免。〔降，户江翻；下同。龟所施行，必有未究其方略者，而遽?之K也。下，遐稼翻。〕
大将军商上表曰：「匈奴寇畔，自知罪极；穷鸟困兽，皆知救死，〔鸟穷则攫，兽困则搏。传曰：困兽犹。〕况种类繁炽，不可单尽。〔贤曰：单，亦尽也。种，章勇翻。〕今转运日增，三军疲苦，虚内给外，非中国之利。度辽将军马续，素有谋谟，且典边日久，深晓兵要；每得续书，与臣策合。宜令续深沟高垒，以恩信招降，宣示购赏，明为期约，如此，则丑类可服，〔贤曰：丑，等也。余谓丑类，言凶丑之党类也。〕国家无事矣！」帝从之，乃诏续招降畔虏。
商又移书续等曰：「中国安宁，忘战日久。良骑夜〔章：甲十六行本「夜」作「野」；乙十一行本同；孔本同；张校同。〕合，交锋接矢，决胜当时，戎狄之所长而中国之所短也；强弩乘城，坚营固守，以待其衰，中国之所长而戎狄之所短也。宜务先所长而观其变，〔先，悉荐翻。〕设购开赏，宣示反悔，〔反，音幡。宣示招降庂意以开其反悔之心。〕勿贪小功以乱大谋。」于是右贤王部抑鞮等万三千口皆诣续降。〔鞮，丁奚翻。〕
③己丑晦，日有食之。
④初，那离等既平，朝廷以来机为并州刺史，刘秉为凉州刺史。机等天性虐刻，多所扰发；且冻、傅难种羌遂反，〔贤曰：且，音子余翻。种，章勇翻；下同。〕攻金城，与杂种羌、胡大寇三辅，杀害长吏。机等并坐征。于是拜马贤为征西将军，以骑都尉耿叔为副，将左右羽林五校士及诸州郡兵十万人屯汉阳。
⑤九月，令扶风、汉阳筑陇道坞三百所，置屯兵。
⑥辛未，太尉王龚以老病罢。
⑦且冻羌寇武都，烧陇关。〔贤曰：陇山之关也，今名大震关，在今陇州汧源县西。〕
⑧壬午，以太常桓焉为太尉。
⑨匈奴句龙吾斯等立车纽为单于，东引乌桓，西收羌、胡等数万人攻破京兆虎牙营，杀上郡都尉及军司马，遂寇掠并、凉、幽、冀四州。乃徙西河治离石，〔贤曰：离石，即西河之属县也，在郡南五百九里。郡本都平定县；至此，徙于离石。〕上郡治夏阳，朔方治五原。十二月，遣使匈奴中郎将耽将幽州、乌桓诸郡营兵击车纽等，战于马邑，斩首三千级，获生日甚众。车纽乞降，而吾斯犹率其部曲与乌桓寇钞。〔钞，楚交翻；下同。〕
⑩初，上命马贤讨西羌，大将军商以为贤老，不如太中大夫宋汉；帝不从。汉，由之子也。〔宋由为公于章、和之间。〕贤到军，稽留不进。武都太守马融上疏曰：「今杂种诸羌〔种，章勇翻。〕转相钞盗，宜及其未并，亟遣深入，破其支党；〔并，合也。及其势未合而攻其支党。〕而马贤等处处留滞。羌、胡百里望尘，千里听声，今逃匿避回，〔回，胡对翻；绕也，曲也。〕漏出其后，则必侵寇三辅，为民大害。臣愿请贤所不用，用关东兵五千，裁假部队之号，尽力率厉，埋根、行首以先吏士；〔贤曰：埋根，言不退也。行，户刚翻。先，悉荐翻。〕三旬之中，必克破之。臣又闻吴起为将，暑不张盖，塞不披裘；今贤野次垂幕，珍肴杂沓，儿子侍妾，事与古反。臣惧贤等专守一城，言攻于西而羌出于东，且其将士将不堪命，必有高克溃半反之变也。」〔郑高克好利而不顾其君，文公使克将兵而御狄于竟，陈其师旅，翱翱河上；众溃而归。〕安定人皇甫规亦见贤不恤军事，审其必败，〔审，悉也，察也。〕上书言状。朝廷皆不从。
六年〔（辛巳、一四一）〕
①春，正月，丙子，征西将军马贤与且冻羌战于射姑山，〔且，子余翻。射，音夜。按续汉书天文志，射姑山在北地。〕贤军败；贤及二子皆没，东、西羌遂大合。〔羌居安定、北地、上郡、西河者，谓之东羌；居陇西、汉阳，延及金城塞外者，谓之西羌。〕闰月，巩唐羌寇陇西，遂及三辅，烧园陵，杀掠吏民。
②二月，丁巳，有星孛于营室。〔晋书天文志：营室二星，天子之宫也，又为军粮之府及土功事。孛，蒲内翻。〕
③三月，上巳，大将军商大会宾客，燕于雒水；〔司马彪曰：三月上巳，宫人皆洁于东流上，洗渥祓除，为大洁也。按古以三月上巳日为上巳，今以三月三日为上巳。〕酒阑，继以酼露之歌。〔纂文曰：酼露，今之挽歌也。崔豹古今注曰：「酼上露，何易晞。露晞明朝还复落，人死一去何时归！」酼，下戒翻，一作「薤」。〕从事中郎周举闻之，叹曰：「此所谓哀乐失时，〔乐，音洛。〕非其所也，殃将及乎！」〔左传曰：哀乐失时，殃咎必至。〕
④武都太守赵冲追击巩唐羌，〔考异曰：西羌传作「武威太守」，今从帝纪。皇甫规传云：「与护羌校尉赵冲」，按西羌传，冲时尚为太守，规传误也。〕斩首四百余级，降二千余人。诏冲督河西四郡兵为节度。〔余按冲以追羌之功，诏督河西四郡兵，则武威太守为是。武都西北接汉阳，东北接扶风，南接汉中，无缘远督河西郡兵。〕
安定上计掾皇甫规上疏曰：「臣比年以来，数陈便宜：羌戎未动，策其将反；马贤始出，知其必败；误中之言，在可考校。〔比，毗至翻。数，所角翻。中，竹仲翻。〕臣每惟贤等拥众四年，未有成功，县师之费，且日亿计，〔贤曰：县，犹停也。余谓出师远征，其势县绝，不能相及，故曰县师。县，读曰悬。〕出于平民，〔平民，谓齐民也。〕回人奸吏，〔谓为奸吏所侵盗也。〕故江湖之人，群为盗贼，青、徐荒饥，襁负流散。〔襁，居两翻。〕夫羌戎溃叛，不由承平，皆因边将失于绥御，乘常守安则加侵暴，〔言前后相乘，以侵暴羌戎为常也。〕苟竞小利则致大害，微胜则虚张首级，军败则隐匿不言。军士劳怨，困于猾吏，进不得快战以徼功，〔徼，一遥翻。〕退不得温饱以全命，饿死沟渠，暴骨中原；徒见王师之出，不闻振旅之声。〔贤曰：振，整也。旅，众也。谷梁传曰：出曰治兵，入曰振旅。〕酋豪泣血，惊惧生变，〔酋，慈秋翻。〕是以安不能久，叛则经年，臣所以搏手扣心而增叹者也！愿假臣两营、二郡，屯列坐食之兵五千，〔贤曰：两营，谓马贤及赵冲等。二郡，安定、陇西也。余谓两营者，扶风拥营及京兆虎牙营也。〕出其不意，与赵冲共相首尾。土地山谷，臣所晓习；兵势巧便，臣已更之；〔更，工衡翻，经也，历也。〕可不烦方寸之印，尺帛之赐，高可以涤患，下可以纳降。〔降，户江翻。〕若谓臣年少、官轻，不足用者，凡诸败将，非官爵之不高，年齿之不迈。〔贤曰：迈，往也。〕臣不胜至诚，没死自陈！」〔胜，音升。没死，犹言昧死也，冒死也。〕帝不能用。
⑤庚子，司空郭虔免。丙午，以太仆赵戒为司空。
⑥夏，使匈奴中郎将张耽、度辽将军马续率鲜卑到谷城，击乌桓于通天山，大破之。〔谷城，盖即西河郡之谷罗县城。通天山，盖即土军县之石楼山；以其高绝，故曰通天。〕
⑦巩唐羌寇北地。〔考异曰：西羌传作「罕种羌」，今从帝纪。〕北地太守贾福与赵冲击之，不利。
⑧秋，八月，乘氏忠侯梁商病笃，〔乘，绳证翻。〕敕子冀等曰：「吾生无以辅益朝廷，死何可耗费帑藏！〔帑，他朗翻。藏，徂浪翻。〕衣衾、饭含、玉匣、珠贝之属，〔贤曰：含，口实也。白虎通曰：大夫饭以玉，含以贝；士饭以珠，含以贝也。饭，父远翻。含，户绀翻。〕何益朽骨！百僚劳扰，纷华道路，祇增尘垢耳。宜皆辞之。」丙辰，薨；帝亲临丧。诸子欲从其诲，朝廷不听，赐以东园秘器、银镂、黄肠、玉匣。〔贤曰：棺以银镂之。以柏木黄心为?，曰黄肠。孔颖达曰：丧服大记：君松椁，大夫柏?，士杂木?。郑注：?，谓周棺者也。天子柏?，以端长六尺。正义曰：君松?。君，诸侯也。诸侯用松为?材也。卢云：以松黄肠为?。庾云：黄肠，松心也。大夫柏?，以柏为?，不用黄肠，下天子也。〕及葬，赐轻车、介士，〔贤曰：轻车，兵车也；介士，甲士也。〕中宫亲送。帝至宣阳亭，〔贤曰：每城门各有亭，即宣阳门之亭也。余按续汉志，雒阳城十二门，无宣门。魏、晋之间，洛城始有宣阳门，正南门也。汉雒城正南曰平城门。〕瞻望车骑。壬戌，以河南尹、乘氏侯梁冀为大将军，冀弟侍中不疑为河南尹。
臣光曰：成帝不能选任贤俊，委政舅家，可谓闇矣；犹知王立之不材，弃而不用。〔事见三十二卷元延元年。〕顺帝援大柄，授之后族，〔援，于元翻。〕梁冀顽嚚凶暴，着于平昔，而使之继父之位，终于悖逆，〔嚚，鱼巾翻。悖，蒲内翻，又蒲没翻。〕荡覆汉室；校于成帝，闇又甚焉！」
⑨初，梁商病笃，帝亲临幸，问以遗言。对曰：「臣从事中郎周举，清高忠正，可重任也。」由是拜举谏议大夫。〔续汉志曰：武帝元狩五年，置谏大夫。世祖中兴，以为谏议大夫。〕
⑩九月，诸羌寇武威。
辛亥晦，日有食之。
冬，十月，癸丑，以羌寇充斥，凉部震恐，复徙安定居扶风，北地居冯翊。〔永建四年，二郡还旧治，今复徙之。复，扶又翻。〕十一月，庚子，以执金吾张乔行车骑将军事，将兵万五千人屯三辅。
荆州盗贼起，弥年不定；以大将军从事中郎李固为荆州刺史。固到，遣吏劳问境内，赦寇盗前衅，与之更始。〔劳，力到翻。更，工衡翻。〕于是贼帅夏密等率其魁党六百余人自缚归首，〔帅，所类翻。首，式救翻。〕固皆原之，遣还，〔章：甲十六行本「还」下有「使」字；乙十一行本同；孔本同；张校同。〕自相招集，开示威法；半岁间，余类悉降，〔降，户江翻。〕州内清平。奏南阳太守高赐等臧秽；〔臧，古赃字通。〕赐等重赂大将军梁冀，冀为之千里移檄，〔贤曰：言移檄一日行千里，救之急也。为，于伪翻。〕而固持之愈急，冀徙固为泰山太守。时泰山盗贼屯聚历年，郡兵常千人追讨，不能制；固到，悉罢遣归农，但选留任战者百余人，〔任，音壬。〕以恩信招诱之。未满岁，贼皆弭散。〔诱，音酉。弭，止也。散，逃溃而去也。〕
汉安元年〔（壬午、一四二）〕
①春，正月，癸巳，赦天下，改元。
②秋，八月，南匈奴句龙吾斯与薁鞬、台耆等复反，〔薁，音郁。鞬，居元翻。复，扶又翻。〕寇掠并部。
③丁卯，遣侍中河内杜乔、周举、〔按范书纪、传，周举，汝南人，时为光禄大夫。〕守光禄大夫周栩、冯羡、魏郡栾巴、张纲、〔张纲，犍为武阳人。栩，况羽翻。〕郭遵、刘班分行州郡，〔行，下孟翻。〕表贤良，显忠勤；其贪污有罪者，刺史、二千石驿马上之，墨绶以下便辄收举。〔刺史、二千石，大吏，驿马上奏其罪，取旨黜免。驿马，欲速达京阙也。墨绶，县令、长也；令、长以下，便收案举劾其罪。上，时掌翻。〕乔等受命之部，张纲独埋其车轮于雒阳都亭，〔汉郡、国、县、道皆有都亭。〕曰：「豺狼当路，安问狐狸！」〔前汉京兆督邮侯文对孙宝之辞。〕遂劾奏「大将军冀、河南尹不疑，以外戚蒙恩，居阿衡之任，而专肆贪叨，纵恣无极，〔章：甲十六行本「极」下有「多树谄谀以害忠良，诚天威所不赦，大辟所宜加也。」二十字；乙十一行本同；孔本同；张校同；退斋校同。〕谨条其无君之心十五事，斯皆臣子所切齿者也。」书御，〔贤曰：御，进也。〕京师震竦。时皇后宠方盛，诸梁姻戚满朝，〔朝，直遥翻。〕帝虽知纲言直，不能用也。杜乔至兖州，表奏泰山太守李固政为天下第一，上征固为将作大匠。八使所劾奏，多梁冀及宦者亲党；互为请救，事皆寝遏。〔劾，户概翻，又户得翻。寝者，已御其奏，寝而不行。遏者，其奏未达，遏而不上。〕侍御史河南种暠疾之，〔种，音冲。暠，古老翻。〕复行案举。〔复，扶又翻。〕廷尉吴雄、将作大匠李固亦上言：「八使所纠，宜急诛罚。」帝乃更下八使奏章，令考正其罪。〔下，遐稼翻。〕
梁冀恨张纲，思有以中伤之。〔中，竹仲翻。〕时广陵贼张婴寇乱扬、徐间积十余年，二千石不能制，冀及以纲为广陵太守。前太守率多求兵马，纲独单车之职。既到，径诣婴垒门；婴大惊，遽走闭垒。纲于门〔辛：甲十六行本「门」下有「外」字；乙十一行本同；孔本同；张校同；退斋校同。〕罢遣吏民，〔章：甲十六行本「民」；乙十一行本同；孔本同；张校同。〕独留所亲者余人，以书喻婴，请与相见。婴见纲玉诚，乃出拜谒。纲延置上坐，〔坐，才卧翻。〕譬之曰：「前后二千石多肆贪暴，故致公等怀愤相聚；二千石信有罪矣，然为之者又非义也。今主上仁圣，欲以恩德服叛，故遣戈守来，思以爵禄相荣，不愿以刑罚相加，今诚转祸为福之时也。若闻义不服，天子赫然震怒，荆、扬、兖、豫大兵云合，身首横分，血嗣俱绝。〔贤曰：凡祭皆用牲，故曰血嗣。或曰：父子气血相传，故曰血嗣。〕二者利害，公其深计之！」婴闻，泣下曰：「荒裔愚民，不能自通朝廷，不堪侵枉，遂复相聚偷生，〔复，扶又翻。〕若鱼游釜中，知其不可久，且以喘息须臾间耳！〔人以气一出入之顷为一息。喘者，息之疾，音尺兖翻。〕今闻明府之言，乃婴等更生之辰也！」乃辞还营。明日，将所部万余人与妻子面缚归降。〔考异曰：帝纪：「九月，张婴寇郡县。」又云：「是岁，婴诣纲降。」按张纲传云「寇乱十余年」，则非今年九月始寇郡县也。袁绝置婴降事于八月下、十月上。今从之。〕纲单车入婴垒，大会，置酒为乐，〔乐，音洛。〕散遣部众，任从所之；亲为卜居宅、相田畴；〔贤曰：相，视也。田并畔曰畴。为，于伪翻。相，息亮翻。〕子孙〔章：甲十六行本「孙」作「弟」；乙十一行本同；孔本同；张校同。〕欲为吏者，皆引召之。人情悦服，南州晏然。朝廷论功当封，梁冀遏之。在那一岁，卒，〔卒，子恤翻。〕张婴等五百余人为之制服行丧，〔为，于伪翻。〕送到犍为，〔犍，居言翻。〕负土成坟。诏拜其子续为郎中，赐钱百万。
是时，二千石长吏有能政者，有雒阳令〔章：甲十六行本「令」下有「渤海」二字；乙十一行本同；孔本同；张校同。〕任峻、〔任，音壬。〕冀州刺史京兆苏章、胶东相陈留吴佑。雒阳令自王涣之后，皆不称职；〔王涣，事见四十八卷和帝元兴元年。称，尺证翻。〕峻能选用文武吏，各尽其用，发奸不旋踵，民间不畏吏，其威禁猛于涣，而文理政教不如也。章为冀州刺史；有故人为清河太守，章行部，欲案其奸臧，〔行，下孟翻。臧，古赃字通用。〕乃请太守为设酒肴，陈平生之好甚欢。〔为，于伪翻。好，呼到翻。〕太守喜曰：「人皆有一天，我独有二天！」〔谓章必能覆盖其恶也。〕章曰：「今久苏孺文与故人饮者，私恩也；〔苏章，字孺文。〕明日冀州刺史案事者，公法也。」遂举正其罪；州境肃然。后以摧折权豪忤旨，?之K。时天下日敝，民多愁苦，论者日夜称章，朝廷遂不能复用也。〔复，扶又翻。〕佑为胶东相，〔续汉志：胶东，侯国，属北海国。〕政崇仁简，民不忍欺。啬夫孙性，私赋民钱，市衣以进其父，〔百官志：县置啬夫一人，主知民善恶，为役先后，知民贫富，为赋多少，平其差品。风俗通曰：啬，省也。夫，赋也。言消息百姓，均其役赋。啬，音色。〕父得而怒曰：「有君如是，何忍欺之！」促归伏罪。性凓惧诣合，持衣自首。〔首，式救翻。〕佑屏左右问其故，〔屏，必郢翻。〕性具谈父言。佑曰：「掾以亲故受污秽之名，所谓『观过斯知仁矣。』」〔论语载孔子之言也。此言观性之过在于取民，则知其心主于奉父。〕使归谢其父，还以衣遗之。〔遗，于季翻。〕
④冬，十月，辛未，太尉桓焉、司徒刘寿免。
⑤罕羌邑落五千余户诣赵冲降，唯烧何种据参疖未下。〔种，章勇翻。参疖县，属安定郡。疖，音力全翻。〕甲戌，罢张乔军屯。
⑥十一月，壬午，以司隶校尉下邳赵峻为太尉，大司农胡广为司徒。
二年〔（癸未、一四三）〕
①夏，四月，庚戌，护羌校尉赵冲与汉阳太守张贡击烧当羌于参疖，破之。〔「当」当作「何」，此承范纪之误。烧当、烧何，羌两种也。〕
②六月，丙寅，立南匈奴守义王兜楼储为呼兰若尸逐就单于。〔自永和五年吾斯、车纽反，陈龟逼杀单于休利，南庭虚位，至是始立单于。考异曰：袁纪，去年六月立兜楼储为单于，今从范书。〕时兜楼储在京师，上亲临轩授玺绶，引上殿，赐车马、器服、金帛甚厚。〔玺，斯氏翻。绶，音受。引上，时掌翻。〕诏太常、大鸿胪与诸国侍子于广阳门外祖会飨，赐作乐、角抵、百戏。〔太常掌乐，大鸿胪典四夷之客，故诏使祖单于。祖会，为祖道之会也。贤曰：广阳，城西面南头门。角抵之戏，则鱼龙爵马之属，言两两相当，亦角而为抵对，即今之用古之角抵也。胪，陵如翻。〕
③冬，闰十月，赵冲击烧当羌于阿阳，破之。〔贤曰：阿阳县，属汉阳郡；故城在今秦州陇城县西北。〕
④十一月，使匈奴中郎扶风马寔遣人刺杀句龙吾斯。〔刺，七亦翻。句，古侯翻。〕
⑤凉州自九月以来，地百八十震，山谷坼裂，坏败城寺，〔坏，音怪。败，补迈翻。〕民压死者甚众。
⑥尚书令黄琼以前左雄所上孝廉之选，专用儒学、文吏，〔事见上卷阳嘉元年。上，时掌翻。〕于取士之义犹有所遗，乃奏增孝悌及能从政〔章：甲十六行本「政」下有「者」字；乙十一行本同；孔本同。〕为四科；帝从之。
建康元年〔（甲申、一四四）是年四月改元。〕
①春，护羌从事马玄为诸羌所诱，将羌众亡出塞，〔诱，音酉。将，如字；领也。〕领护羌校尉卫琚追击玄等，斩首八百余级。〔琚，音居。〕赵冲复追叛羌到建威鹯阴河；〔贤曰：续汉书，「建威」作「武威」。鹯阴，县名，属安定郡。又曰：凉州姑臧县东南有鹯阴县故城，县因水以为名。宋白曰：会州会宁县，汉鹯阴县地。黄河西南自兰州金城县界流注。水经云：河水又东过勇士县北，东流，即此处。复，扶又翻。〕军渡竟，所将降胡六百余人叛走；〔降，户江翻。〕冲将数百人追之，遇羌伏兵，与战而殁。冲虽死，而前后多所斩获，羌遂衰耗。诏封冲子为义阳亭侯。
②夏，四月，使匈奴中郎将马寔击南匈左部，破之。〔左部，即句龙吾斯之党。〕于是胡、羌、乌桓悉诣寔降。
③辛巳，立皇子炳为太子，〔炳，虞贵人之子也。〕改元，赦天下。太子居承光宫，帝使侍御中种暠监太子家。〔监，古衔翻。〕中常侍高梵从中单驾出迎太子，〔暠，工老翻。梵，房戎翻，又房泛翻。〕时太傅杜乔等疑不欲从而未决，暠乃手剑当车曰：〔手，守又翻。〕「太子，国之储副，人命所系。今常侍来，无诏信，何以知非奸邪﹖今日有死而已！」梵辞屈，不敢对，驰还奏之。诏报，太子乃得去。乔退而叹息，愧暠临事不惑；〔愧者，愧己之不能然也。〕帝亦嘉其持重，称善者良久。
④扬、徐盗贼群起，盘互连岁。秋，八月，九江范容、周生等寇掠城邑，屯据历阳，〔历阳县，属九江郡。贤曰：今和州县。〕为江、淮巨患；遣御史中丞冯绲督州兵讨之。〔绲，古本翻。考异曰：帝纪作「冯赦」，袁纪作「冯放」，皆误。今据绲传。〕
⑤庚午，帝崩于玉堂前殿。〔年三十。〕太子即皇帝位，年二岁。尊皇后曰皇太后。太后临朝。丁丑，以太尉赵峻为太傅，大司农李固为太尉，参录尚书事。
⑥九月，丙午，葬孝顺皇帝于宪陵，〔贤曰：宪陵在雒阳西十五里。〕庙曰敬宗。
是日，京师及太原、雁门地震。
⑧庚戌，诏举贤良方正之士，策问之。皇甫规对曰：「伏惟孝顺皇帝初勤王政，纪纲四方，几以获安；〔几，读曰冀。〕后遭奸伪，威分近习，〔贤曰：近习，谓佞幸、亲近小人也。〕受赂卖爵，宾客交错，天下扰扰，从乱如归，官民并竭，上下穷虚。陛下体兼乾坤，〔以坤母临朝，以君天下，行干之德，故曰体兼乾坤。〕聪哲纯茂，摄政之初，拔用忠贞，其余维纲，多所改正，远近翕然望见太平，而灾异不息，寇贼纵横，〔纵，子容翻。〕殆以奸臣权重之所致也。其常侍尤无状者，〔贤曰：无状，谓无善状。〕宜亟黜遣，披扫凶党，〔披，开也；扫，除也。〕收入财贿，以塞痛怨，〔塞，悉则翻。〕以答天诫。大将军冀、河南尹不疑，亦宜增修谦节，辅以儒术，省去游娱不急之务，〔去，羌吕翻。〕割减庐第无益之饰。夫君者，舟也；民者，水也；〔家语：孔子曰，君者，舟也；民者，水也。水可载舟，亦以覆舟。君以此思危，则危可知也。〕群臣，乘舟者也；将军兄弟，操懢者也。〔操，千高翻。懢，与楫同。〕若能平志，毕力以度元元，所谓福也；如其怠弛，将沦波涛，可不慎乎！夫德不称禄，犹凿墉之趾以益其高，岂量力审功，安固之道哉！〔称，尺证翻。量，音良。〕凡诸宿猾、酒徒、戏客，皆宜贬斥，以惩不轨；令冀等深思得贤之福，失人之累。」〔累，良瑞翻。〕梁冀忿之，以规为下第，拜郎中；托疾，免归，州郡承冀旨，几陷死者再三，遂沈废于家，积十余年。〔几，居希翻。沈，持林翻。考异曰：规传云：「冲、质之间，规对策免归，积十四年。」检帝纪，此后别无举贤良事，或者此时规举贤良，其至对策时已在质帝世也，故云冲、质之间。自明年数至梁冀诛，亦整十四年也。〕
⑨扬州刺史尹耀、九江太守邓显讨范容等于历阳，败殁。
⑩冬，十月，日南蛮夷复反，〔复，扶又翻。〕攻烧县邑。交趾刺史九江夏方招诱降之。〔夏，户雅翻。〕
十一月，九江盗贼徐凤、马勉攻烧城邑；凤称无上将军，勉称皇帝，〔考异曰：帝纪：「永嘉元年三月，勉称皇帝」，今据滕抚传。〕筑营于当涂山中，〔贤曰：当涂县之山，在今宣州。余按两汉志，当涂县，属九江郡。续志曰：县有马丘聚，徐凤反于此。又有涂山，禹会诸侯处也，又有芍跛，陂在寿州安丰县东。涂山，在濠州锺离县西九十五里。以此证之，汉当涂县地，当在唐濠、寿二州界。晋氏南渡，淮民避乱渡江，晋成帝乃侨立当涂县于于胡，于唐属宣州。今当涂县，非汉旧当涂县地。〕建年号，置百官。
十二月，九江贼黄虎等攻合肥。〔合肥县，属九江郡。贤曰：故城在今庐州北。应劭曰：夏水出父城东南，至此与淮合，故曰合肥。〕
是岁，群盗发宪陵。
《孝冲皇帝》〔讳炳。谥法：幼少在位曰冲。司马彪曰：冲幼早夭，故谥曰冲。伏侯古今
注曰：「炳」之字曰「明」。〕
永喜元年〔（乙酉、一四五）考异曰：袁纪作「元嘉」，误。〕
①春，正月，戊戌，帝崩于玉堂前殿。〔年三岁。〕梁太后以扬、徐盗贼方盛，欲须所征诸王侯到乃发丧。太尉李固曰：「帝虽幼少，犹天下之父。今日崩亡，人神感动，岂有人子反共掩匿乎！〔人子，当作臣子。〕昔秦皇沙丘之谋及近日北乡之事，皆秘不发丧，〔沙丘事见七卷秦始皇三十七年。北乡事见上卷安帝延光四年。〕此天下大忌，不可之甚者也！」太后从之，即暮发丧。
征清河王蒜及渤海孝王鸿之子缵皆至京师。蒜父曰清河恭王延平；延平及鸿皆乐安夷王宠之子，千乘贞王伉之孙也。〔千乘贞王伉，章帝建初四年封；薨，子宠嗣。和帝永元七年，改千乘国曰乐安。薨，子鸿嗣，是生质帝。帝既立，梁太后以乐安国土卑湿，租委鲜薄，改封鸿渤海王。清河王庆子虎威嗣国，三年而薨，无子；邓太后立延平为清河王。谥法：安心好静曰夷。蒜，苏贯翻。伉，音抗。〕清河王为人严重，动止有法度，公卿皆归心焉。李固谓大将军冀曰：「今当立帝，宜择长年，高明有德，任亲政事者，〔长，知两翻。任，如林翻，堪也。〕愿将军审详大计，察周、霍之立文、宣、戒邓、阎之利幼弱！」〔周勃事见十三卷高后八年。霍光事见二十四卷昭帝元平元年、邓氏事见四十八卷和帝元兴元年、四十九卷殇帝延平元年。阎氏事见上卷安帝延光四年。〕冀不从，与太后定策禁中。丙辰，冀持节以王青盖车迎缵入南宫。丁巳，封为建平侯。其日，即皇帝位，年八岁。蒜罢归国。
②将卜山陵，李固曰：「今处处寇贼，军兴费广，新创宪陵，赋发非一；帝尚幼小，可起陵于建〔章：甲十六行本「建」作「宪」；乙十一行本同；张校同，云无注本亦作「建」。〕陵茔内，依康陵制度。」〔康陵，殇帝陵，亦在慎陵茔内。茔，音营。〕太后从之。己未，葬孝冲皇帝于怀陵。
③太后委政宰辅，李固所言，太后多从之，宦〔章：甲十六行本「宦」上有「黄门」二字；乙十一行本同；孔本同。〕官为恶者一皆斥遣，天下咸治平；〔治，直吏翻。〕而梁冀深忌疾之。
初，顺帝时所除官多不以次；及固在事，奏免百余人。此等既怨，又希望冀旨，遂共作发章诬奏固曰：「太尉李固，因公假私，依正行邪，离间近戚，〔间，永苋翻。〕自隆支党。大行在殡，路人掩涕，〔掩涕者，掩面而泣也。〕固独胡粉饰貌，〔烧铅汞成粉以傅面。北史曰：胡粉，出龟兹国。〕搔头弄姿，〔西京杂记曰：武帝遇李夫人，就取玉簪搔头，自此宫人搔头皆用玉。〕盘旋偃仰，从容治步，〔从，七容翻。从容，舒缓也。治步，言修治容仪，行步中规矩也。治，直之翻。〕曾无惨怛伤悴之心。〔悴，秦醉翻。〕山陵未成，违矫旧政，善则称己，过则归君；斥逐近臣，不得侍送。作威作福，莫固之甚矣！夫子罪莫大于累父，〔累，力瑞翻。〕臣恶莫深于毁君，固之过衅，事合诛辟。」〔辟，毗亦翻。〕书奏，冀以太白太后，使下其书；〔下，遐稼翻。〕太后不听。
④广陵贼张婴复聚众数千人反，据广陵。〔复，扶又翻；下同。〕
⑤二月，乙酉，赦天下。
⑥西羌叛乱积年，费用八十余亿。诸将多断盗牢禀，〔前书音义曰：牢，价直也。禀，给也。贤曰：牢，廪食也；古者名廪为牢。断，割也；减割牢廪而盗之。断，丁管翻。〕私自润入，皆以珍宝货赂左右。上下放纵，不恤军事，士卒不得其死者，白骨相望于野。左冯翊梁并以恩信招诱叛羌；离湳、狐奴等五万余户皆诣并降，〔诱，音酉。湳，乃感翻。降，户江翻。〕陇右复平。
⑦太后以徐、扬盗贼益炽，博求将帅。三公举涿令北海滕抚有文武才；〔姓谱：滕侯之后，以国为氏。〕诏拜抚九江都尉，与中郎将赵序助冯绲，合州郡兵数万人共讨之。〔绲，古本翻。〕又广开赏募，钱、邑各有差。〔谓立赏格，钱、邑，以功之高下为差。钱，赐钱也。邑，封邑也。〕又议遣太尉李固、未及行。三月，抚等进击众贼，大破之，斩马勉、范容、周生等千五百级。徐凤以余众烧东城县。〔东城县，属九江郡。贤曰：在今濠州定远县南。〕夏，五月，下邳人谢安应募，率其宗亲设伏击凤，斩之。封安为平乡侯。拜滕抚中郎将，督扬、徐二州事。
⑧丙辰，诏曰：「孝殇皇帝即位踰年，君臣礼成。孝安皇帝承袭统业而前生，遂令恭陵在康陵之上，先后相踰，失其次序。今其正之。」
六月，鲜卑寇代郡。
⑩秋，庐江盗贼攻寻阳，〔寻阳县，属庐江郡。班志注云：禹贡九江在南，皆东合为大江。余按寻阳县本在大江之北，寻水之阳。吴立蕲春郡，寻阳县属焉。蕲春县，汉属江夏郡，唐蕲州之地。元丰九域志：蕲州东南至江州二百四十里。江州得寻阳之名，由司马氏置寻阳太守于柴桑，于是江南之寻阳着于此，江北之寻阳晦矣。〕又攻盱台。〔盱台县，属下邳国，音吁怡。〕滕抚遣司马王章击破之。
九月，庚戌，太傅赵峻薨。
滕抚进击张婴，冬，十一月，丙午，破婴，斩获千余人。丁未，中郎将赵序坐畏懦、诈增首级，弃市。〔考异曰：东观记曰：「取钱缣三百七十五万」，今从滕抚传。〕
历阳贼华孟自称黑帝，〔华，户化翻。〕攻杀九江太守杨岑。滕抚进击，破之，斩孟等三千八百级，虏获七百余人。于是东南悉平，振旅而还。〔还，从宣翻，又如字。〕以抚为左冯翊。
永昌太守刘君世，铸黄金为文蛇，以献大将军冀；益州刺史种暠纠发逮捕，驰传上言。〔传，株恋翻；下传逮同。上，时掌翻。〕冀由是恨暠。会巴郡人服直〔姓谱：服，周内史叔服之后。汉有江夏太守服彻。〕聚党数百人，自称天王，暠与太守应承讨捕，不克，吏民多被伤害；〔被，皮义翻。〕冀因此陷之，传逮暠、承。〔逮暠、承，传诣京师也。〕李固上疏曰：「臣伏闻讨捕所伤，本非暠、承之意，实由县吏惧法畏罪，迫逐深苦，致此不详。〔详，审也。言不能审知贼势，驱民赴战，以致死伤也。〕比盗贼群起，〔比，毗至翻。〕处处未绝。暠、承以首举大奸而相随受罪，臣恐沮伤州县纠发之意，更共饰匿，〔贤曰：言各饰伪辞，隐匿真状也。〕莫复尽心！」太后省奏，〔复，扶又翻。省，悉景翻。〕乃赦暠、承罪，免官而已。金蛇输司农，〔大司农，掌诸钱谷金帛，故金蛇输司农。考异曰：种暠传云：「二府畏懦，不敢按之。」今从杜乔传。〕冀从大司农杜乔借观之，乔不肯与；冀小女死，令公卿会丧，乔独不往；冀由是衔之。〔为冀杀乔张本。〕
资治通鉴卷第五十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪四十五〔起柔兆阉茂（丙戌），尽柔兆涒滩（丙申），凡十一年。〕
孝质皇帝〔讳缵，章帝曾孙，勃海孝王鸿之子也。谥法：忠正无邪曰质。伏侯古今注曰：「缵」之字曰：「继」。〕
本初元年〔（丙戌、一四六）〕
①夏，四月，庚辰，令郡、国举明经诣太学，自大将军以下皆遣子受丛；岁满课试，拜官有差。又千石、六百石、四府掾属、三署郎、〔三署郎，五官署郎及左、右署郎也，属光禄勋。掾，俞绢翻。〕四姓小侯先能通经者，各令随家法，其高第者上名牒，〔此时盖以梁氏入四姓；阴、窦诸后族衰废者未必得预也。名牒者，书名于牒上之。上，时掌翻。〕当以次赏进。自是游学增盛，至三万余生。〔此邓后临朝之故智，梁后踵而行之耳。游学增盛，亦干名蹈利之徒，何足尚也！或问曰：太学诸生三万人，汉末互相标榜，清议此乎出，子尽以为干名蹈利之徒，可乎﹖答曰：积水成渊，蛟龙生焉，谓其间无其人则不可；然互相标榜者，实干名蹈利之徒所为也。祸李膺诸人者，非太学诸生，诸生见其立节，从而标榜，以重清议耳。不然，则郭泰、仇香亦游太学，泰且拜香而欲师之，泰为八顾之首，仇香曾不预标榜之列，岂清议不足尚欤﹖抑香隐德无能名欤﹖〕
②五月，庚寅，徙乐安王鸿为勃海王。
海水溢，漂没民居。
④六月，丁巳，赦天下。
⑤帝少而聪慧，〔少，诗照翻。〕尝因朝会，目梁冀曰：〔目者，眨目而注视之。朝，直遥翻。〕「此跋扈将军也！」〔贤曰：跋扈，犹强梁也。余按尔雅，山卑而大，扈。跋者，不由蹊隧而行。言强梁之人行不由正路，山卑而大，且欲跋而踰之，故曰跋扈。蜀本注甚鄙浅，兹不复录，详见辨误。〕冀闻，深恶之。〔恶，乌路翻；下同。〕闰月，甲申，冀使左右置毒于煮饼而进之；〔煮饼，今汤饼也。释名：饼，并也，溲麦裇使合并也。束晢曰：礼，仲春之月，大子食麦；而朝事之笾，煮麦为裇。内则，诸馔不说単。単之作也，其来近矣。汤単，煮裇也。黄庭坚文：煮麦深注汤。〕帝苦烦盛，〔章：乙十六行本「盛」作「甚」；乙十一行本同；张校同。〕使促召太尉李固。固入前，问帝得患水。」〔吐，土故翻，呕也。〕语未绝而崩。〔年九岁。〕固伏尸号哭，〔言伏地而号哭，其状如尸也。号，户高翻。〕推举侍医；冀虑其事泄，大恶之。〔推举者，劾举其侍疾无状，而推究其奸也。设于此时固能穷冀弒君之罪，傥不能正其诛，以身死之，岂不忠壮！即不能然，又且俛首于其间，欲以立长之议矫而正之，卒死于凶竖之手，可谓忠有余而才不足矣。恶，乌路翻。〕
将议立嗣，固与司徒胡广、司空赵戒先与冀书曰：「天下不幸，频年之间，国祚三绝。〔贤曰：顺帝崩，冲帝立，一年崩。质帝立，一年崩。凡三绝。〕今当立帝，天下重器，诚知太后垂心，将军劳虑，详择其人，务存圣明；然愚情眷眷，窃独有怀。远寻先世废立旧仪，近见国家践祚前事，未尝不询访公卿，广求群议，令上应天心，下合众望。传曰：『以天下与人易，为天下得人难。』〔孟子之言。为，于伪翻。〕昔昌邑之立，昏乱日滋；霍光忧愧发愤，悔之折骨。〔折，而设翻。〕自非博陆忠勇，延年奋发，大汉之祀，几将倾矣。〔事见二十四卷昭帝元平元年。几，居希翻。〕至忧至重，可不熟虑！悠悠万事，唯此为大；〔就冀而言，万事皆可付之悠悠，至于立嗣，关天下国家之大。〕国之兴衰，在此一举。」冀得书，乃召三公、中二千石、列侯，大议所立。固、广、戒及大源?之骧鴐?以为清河王蒜明德着闻，又属最尊亲，〔蒜于质帝为兄，尊也。同出乐安王宠，亲也。胪，陵如翻。〕宜立为嗣，朝廷〔章：乙十六行本「廷」作「臣」；乙十一行本同；孔木同；张校同。〕莫不归心。而中常侍曹腾尝谒蒜，蒜不为礼，宦者由此恶之。〔恶，乌露翻。〕初，平原王翼既贬归河间，〔事见五十卷安帝建光元年。〕其父请分蠡吾县以侯之；〔蠡吾县，前汉属涿郡，时属河间国。贤曰：蠡吾故城在今瀛州博野县西。蠡，音礼。翼父，河间孝王开也。〕顺帝许之。翼卒，子志嗣；梁太后欲以女弟妻志，〔妻，七细翻。〕征到夏门亭。会帝崩，梁冀欲立志。众论既异，愤愤不得意，而未有以相夺。〔贤曰：未有别理而易夺之。〕曹腾等闻之，夜往说冀曰：「将军累世有椒房之亲，〔说，输芮翻；下同。累世淑房，谓恭怀后及太后也。〕秉摄万机，宾客纵横，〔横，户孟翻。〕多有过差。清河王严明，若果立，则将军受祸不久矣！不如立蠡吾侯，富贵可长保也。」冀然其言，明日，重会公卿，〔重，直用翻，再也。〕〔冀意气凶凶，〔凶凶，言意气恶暴也。〕言辞激切，自胡广、赵戒以下莫不慑惮，〔慑，之舌翻。〕皆曰：「惟大将军令！」独李固、杜乔坚守本议。冀厉声曰：「罢会！」固犹望众心可立，〔以众心属于清河王，犹望可立也。〕复以书劝冀，〔复，扶又翻。〕冀愈激怒。丁亥，冀说太后，先策免固。〔为杀李固、杜乔张本。〕戊子，以司徒胡广为太尉；司空赵戒为司徒，与大将军?为捁轜|书事；太仆袁汤为司空。汤，安之孙也。庚寅，使大将军冀持节以王青盖车迎蠡吾侯志入南宫；其日，即皇帝位，时年十五。太后犹临朝政。
⑥秋，七月，乙卯，葬孝质皇帝于静陵。〔贤曰：静陵，在雒阳东南三十里。〕
  </div>
  <div class="pagination">
   <a href="资治通鉴注_page50.html">
    上一页
   </a>
   <span>
    ...
   </span>
   <a href="资治通鉴注_page46.html">
    46
   </a>
   <a href="资治通鉴注_page47.html">
    47
   </a>
   <a href="资治通鉴注_page48.html">
    48
   </a>
   <a href="资治通鉴注_page49.html">
    49
   </a>
   <a href="资治通鉴注_page50.html">
    50
   </a>
   <span class="current-page">
    51
   </span>
   <a href="资治通鉴注_page52.html">
    52
   </a>
   <a href="资治通鉴注_page53.html">
    53
   </a>
   <a href="资治通鉴注_page54.html">
    54
   </a>
   <a href="资治通鉴注_page55.html">
    55
   </a>
   <a href="资治通鉴注_page56.html">
    56
   </a>
   <span>
    ...
   </span>
   <a href="资治通鉴注_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
