<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 13 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 13 页/共 115 页
  </h1>
  <div class="content">
   建炎以来系年要录卷三十六金人地名考证 
　　罗索原书作娄宿误改见卷一 
　　尼玛哈原书作黏＜罒干＞误改见卷一 
达兰原书挞懒误改见卷一 


●建炎以来系年要录卷三十七 
　　宋 李心传 撰 
　　建炎四年九月庚子朔滁濠镇抚使刘纲言本军阙食事属危急诏建康府赐米二千斛仍毋得渡江时纲已率所部自采石济江屯于溧阳其徒乏食往往抄掠以自给 
　　辛丑建康府路安抚大使兼知池州吕颐浩请兵五万人分屯建康等处内建康府万五千人太平州万人池州二万人饶州五千人除参谋官刘洪道见管崔邦弼及李贵等兵约五千人韩世清约六七千人外乞朝廷贴足付臣使唤昔王翦伐燕谓非六十万人不可终如所料杜充以五万人祇守建康犹不免败事况本路上下近千里多是紧要渡口今臣乞兵五万委为不多又言刘光世有部曲约二三万人其势稍强乃可弹压乌合之众今臣素无部曲非得知兵政统制官及正兵二万人难以镇服众心乞以神武前军统制王＜王燮＞所部前军及诸将巨师古颜孝恭自隶又请招捕水寇邵青崔增及赐诸军衣甲诏赐枢密院见甲千副本路上供经制钱四十万缗米二十万斛余从之颐浩将行见上言臣自去国不知金人之实闻已渡淮北去然金人多诈而难测臣比经四明见朝廷集海舟于岸下是必为避敌之备夫避敌固当预办然御敌之计尤不可缓臣仰料圣驾万一避敌不过如永嘉及闽中耳望鉴去岁敌骑追袭之事选兵二万分为二项一项浙西一项浙东或据水乡或扼山险邀而击之使将士戮力如四明城下之战则无不胜矣万一今冬敌不渡江则愿宰执预为之计俟来夏则遣兵北向分二万由海道趋文登以摇青齐分二万由淮阳趋彭城以撼郓濮盖金人用兵深忌夏月我必乘其忌而攻之故大暑用兵臣前后屡陈此计然安危治乱之要尤在人主能察方去冬金人分三路追袭廷臣皆以航海为非陛下断而必行故至今帖然无虞夫难得易失者天之时难成易败者人之功臣愿陛下惜分阴汲汲图之近臣有献计者必参以行事而验其是非则人不难知矣此陈蕃所谓成败之几在察言也愿留圣意 起复左武大夫忠州防御使合门宣赞舍人秦凤路兵马钤辖陈思恭知阶州兼沿边安抚使充神武后军统制 
　　壬寅刘光世奏淮南诸镇郭仲威溃散薛庆身亡赵立不知存亡岳飞见在江阴军不见赴镇刘纲以所部渡江赴行在散在南北岸作过金人见留承州臣遣王德渡江过邵伯埭擒敌军四百余人诏光世以所俘赴行在既而德自天长引兵趋承州不得入斩所部左军统领官刘镇而还此据光世奏云得九月八日申到在此后五日不知以何日斩镇也 
　　癸卯通泰镇抚使岳飞以所部入泰州 
　　甲辰太上皇后郑氏崩于五国城年五十二 滁濠镇抚使刘纲在建康论者喧言纲且反纲朿身赴行在自明会吕颐浩亦乞纲自隶范宗尹奏令纲以万人听颐浩节制上曰朝廷始行藩镇当令遵禀号令唐室之衰不以他事祗是藩镇跋扈尔既而言者请遣纲还镇设逗遛不行则置之典刑乃诏颐浩俟过防秋遣发自今诸镇抚使毋得擅离本镇纲又言世居泗州所领之众类多土人今泗州隶赵立而令纲以所部归濠滁则人各思归势必离散诏招信县特割隶濠州诏颐浩遣发在是月戊申招信隶濠州在是月丙午 右文殿修撰李光充徽猷阁待制知临安府 成忠郎合门祗候建昌军兵马监押蔡延世为承务郎权通判军事先是延世摄军事守城有功江西福建诸司上其事从卫三省枢密院为之易文资延世审于朝因有是命延世守城事见去年十一月甲戌赵甡之遗史称以延世为通直郎赐五品服盖误今从日历 
　　乙巳诏刘光世岳飞赵立王林犄角逼逐金兵渡淮时左监军完颜昌兵围楚州已百余日镇抚使赵立一日拥六骑出城呼曰我镇抚也首领骁将其来接战南寨有二骑袭其背立手奋二枪俱坠地夺双骑将还俄北寨中遣五十余骑追立立瞋目大呼人马俱辟易明日立三帜邀战立以三骑应之伏发立中飞矢奋身突围以出敌益攻之 中奉大夫守中书舍人致仕李公彦贬秩三等坐敌至乞致仕为殿中侍御史张延寿所劾也于是侍从郎官已下自洪州遁去者皆降一官 
　　丙午岢岚军人王师昊伏阙上书乞见上谓辅臣曰朕于检鼓院进状日加省阅是须伏阙何邪靖康间士庶伏阙至于进退大臣所谓倒持太阿此风不可长遂下越州狱既而师昊坐怪妄惑众送邻州编管上谓范宗尹曰朕大开言路言有可采至命以官言或不当虽斥朕躬亦不加罪至于狂诞不免略须禁止卿等宜以此意谕士民师昊行遣在是月戊午 
　　戊申言者请将从卫三省枢密院自离建康以至章贡凡所行事无问大小悉诏都司检正再行看详有踰格法一切改正外其间有委实立功之人与从权招安之事所当激赏而不可已者令具因依取旨别行旌宠从之 是日刘豫僭位于北京初军民闻豫至杀金人闭门以拒豫豫击而降之遂即皇帝位国号大齐王之道书称金立刘豫责岁币三百六十万缗他书皆无此疑非其实大赦伪境赦文略曰朕风猷寡陋家世侧微昔也壮年久林泉而是乐今焉晚节岂轩冕之为心虽非虞舜之明扬幸无成汤之惭德伪齐录僭位赦文门下自前朝失御率土无依内离民心致蠭起弄兵之盗外开边隙来鹰扬问罪之师山川靡宁干戈互动耕桑废业垄亩弥望而荆榛老幼逃生庐舍多为之灰烬原野厌乎流血沟壑填于残骸兵火连年不休乱离自古所少言之流涕念及痛心嗟赤子之无辜冀皇天之悔祸宣命亟班于上国节制特设于东州顾朕何人误成此位自念风猷寡陋家世侧微昔也壮年久林泉而是乐今焉晚节岂轩冕之为心屡乞退闲竟无成命提纲五路空殚夙夜之劳历试期年蔑著锱铢之效虽近地稍形于康乂而远民未免于饥荒方图自效而归敢有怀它之望显册之既申命要在必从避辞者凡四章无所不至使命愈加乎敦迫军民不容乎遁逃至于属部之州列奏乐推之牍此岂人事致尔实有天数存焉知便安难遂于已私则吉凶宜同于民患当天造之草昧念王业之艰难恭授册仪尚循墙而欲避勉膺位号若负剌之不遑虽非虞舜之明扬幸无成汤之惭德已于天会八年九月九日即皇帝位国号大齐布告中外尚念世道交丧国俗益讹贪顽未变于余风诖误多罹于宪网力期化洽深轸哀矜宜布湛恩与之更始可大赦天下于戏临深履薄何以当付托之隆拯溺救焚何以慰来苏之望尚赖公卿宣力士庶协心共赞＜耳少＞冲以臻康泰 按方图自效而归下原本脱三句今据北盟会编补入豫既立复还东平以宣奉大夫张孝纯为尚书左丞相朝议大夫李孝扬权尚书左丞朝散大夫通判济南府张东权尚书吏部侍郎兼右丞孝扬已见元年十一月戊子东初见二年正月庚子豫子麟为太中大夫提领诸路兵马兼知济南府时金以前知越州李邺知和州李俦显谟阁直学士郑亿年臣豫豫以俦为监察御史亿年为工部侍郎初孝纯在云中金左副元帅宗维将避暑谓孝纯曰公于此无治生事俟秋当还公乡里又顾留守高庆裔曰如有人负张公钱物当督还之盖宗维与豫密约已定人莫知也至是宗维遣人送孝纯归祈请使资政殿学士宇文虚中以诗送之孝纯将渡河欲自济南归滕县主者曰当与公共至东平节制司某得回檄公可归矣既行则孝纯兄弟诸侄竞远迓之至汶上豫已僭立遽宣麻拜伪相孝纯昵于亲爱惧于还金遂丧晚节豫降南京为归德府改东京为汴京升东平府为东京去淮宁颍昌顺昌兴仁寿春府名复旧州名以其弟益为北京留守豫自以生景州中兴姓氏录先是崇宁间望气者言景州阜城县有天子气甚明命开河于新邑断其王气其后张邦昌与刘豫僣位皆阜城人也按邦昌乃永静军东光县人与此所云不同当考守济南节制东平僭位大名遂起四郡强壮为云从子弟应募者数千人豫又置三卫官曰翊卫曰亲卫曰勋卫以士大夫之子为之二年升一等满六岁则试以弓马合格人出官奉议郎签书博州判官厅公事刘长孺献豫书备陈祖宗德泽劝以转祸为福豫怒追其官囚之百日长孺终不屈豫后复官之长孺不从而止初敌骑之南牧也士大夫皆避地朝奉郎赵俊独不肯避曰死生命也避将安之豫以俊为虞部员外郎辞疾不受以告畀其家卒却之如是再三豫亦不复强凡家书文字不用僭号但书甲子后三年卒是时本朝宗室南渡不及者尚散居民间豫募人索知承务郎阎琦匿不以闻为人所告豫杖之死承直郎姚邦基知尉氏县秩满不复仕屏居村落间授徒以自给长孺耀州人俊宋城人邦基蜀人也 
　　庚戌三省言去岁出师以京西盗贼充斥及湖南北分治军器拣选将士故许逐路并听宣抚司节制今本司于秦州驻劄道里遥远缓急恐失机会合依分镇指挥从之初宣抚处置使张浚之西行也得旨便宜黜陟既而浚遣主管机宜文字傅雱使湖南参议官李允文使湖北亦以便宜付之由是二人得以自恣至是宰相范宗尹言宣抚司所遣官如有合从权措置事自合申听本司诏禁止违者重寘典宪 诏官秦观子孙一人观官止宣德郎以元祐党人特有是命 统制官薛成有众二千屯婺州诏以其兵隶神武左军 吉州司法参军林大任请以官易僧许之此据会要修入 
　　辛亥右武大夫吉州剌史东京提举龙德宫王球除名勒停送大理寺劾治球初见元年六月丁亥球既渡江所盗上皇宝器服玩事露上见之感怆流涕欲遂戮之大理卿王衣启于上曰球诚可杀但傥非其隐匿则诸物悉为金得无从复归天上矣上乃宥之方勺泊宅编云王球为龙德宫提举官眷遇特厚丁未春渊圣皇帝已幸青城上皇密遣球裒宫中器用得万金镕为二百铤藏废井中甃之以石谓球异时国有艰窘自发之上狩淮南球进之有旨输行在方具舟会宫中旧卒有知其端者恐球潜载以遁诣开封府陈告尹欣然召球谕以兵须正急此机不可失球度力不能夺因尽辇致持符归报朝廷初不加谴其后范丞相当国疑球与尹乾没下大理鞫治球竟废死按上在淮甸京尹乃宗泽杜充球既得符而归则后来何以坐罪王明清录云籍球家得宝玩及古玉印数十衣尝摹其文据此则球所坐乃窃宝玉非盗库金兼此狱本衣所鞫明清衣从子宜得其详方勺传闻之词未必实也今不取 
　　癸丑言者论近世铨衡之官法守不立自京黼用事有诣堂求吏部阙者判一取字虽已注人亦夺予之甚至部有佳阙密献之以自效为寒远患踰二十年望明戒吏部长贰自今堂中或取部阙者并须执守毋得供报从之按八月壬申方降旨非堂阙并还部今甫踰月不知何以复有此请也当考 
　　甲寅赐御史台主簿韩璜进士出身璜宗武子也宗武故相绩子元符末秘书丞尝知上蔡县富直柔荐璜于上将用为言官故策试中书而有是命 言者论近州县之吏赃贪颇众欲望应官员犯入已赃许人越诉其监司守令不即按治并行黜责庶使举剌之官不敢坐视赃吏既去民皆乐生从之此以绍兴五年四月三日刑部状修入 
　　乙卯罢中书门下省检正官以范宗尹言两省所行文字并是已经看详勘当成熟事件其检正二员乃成虚设故也绍兴四年三月丙午复置 中书门下省检正诸房公事苏迟直龙图阁知泉州 显谟阁待制知洪州高卫为徽猷阁直学士知鄂州兼本路安抚使令直秘阁知鄂州李允文依旧还宣抚处置使司供职时张浚闻朱胜非宣抚湖北乞罢允文还司而朝奉郎知岳州袁植亦＜锍-釒＞允文妄作生事以白御史台中丞富直柔等言于朝故有是命允文不受 
　　丙辰复增左右司郎官为四员 尚书礼部员外郎刘棐为起居郎吏部员外郎赵子画为左司员外郎侯延庆为右司员外郎朝请郎赵子恭充枢密院检详诸房文字棐宋城人子画燕懿王后渤海公世祎孙与子泰皆士＜亻褭＞所荐也燕王生昌州团练使惟固惟固生宣城公从审从审生世祎世祎生令签令签生子画 朝散大夫毛随行尚书司封员外郎随江山人以荐得召见随言今冬岁躔于斗牛吴越之会汉志岁星所在国不可伐金必不南渡然御敌上策莫先自治愿保天险修战备权宜定都不为轻重以系四方之观听则士气日壮乃有是命 是日金左监军昌犯楚州守臣右武大夫徐州观察使楚泗州涟水军镇抚使赵立死之前一日昌大进攻具临城翌日填濠将进立率士卒御之忽报敌近城矣立笑曰将士不用相随吾将观其诡计且令其匹马只轮不返上城东门未半飞炮碎其首赵甡之遗史云炮中立股骨折而死今从王铚所作立传左右驰救之立犹曰吾终不能与国破敌矣令轝致三圣庙中声言疾病祈祷使贼不悟言终而绝年三十七然人闻其死知城必陷失声巷哭不可止众以参议官程括权镇抚使以守敌益攻之 
　　戊午诏舒蕲光黄镇抚使李成具析擅举兵渡江因依申尚书省成既叛命遣其副都统武略大夫合门宣赞舍人马进自黄州渡江由大冶县犯兴国军守臣朝请郎李宜不能拒赵甡之遗史作李仪按日历宜以绍兴元年五月庚子坐容纵贼兵安泊罢去盖此宜字开门纳之进入城不杀掠如官军焉同知三省枢密院事李回闻成叛乃奏鄂州李允文擅截成纲舟故有是命仍令鄂州日下发还时降授承议郎新知巴州冯楫在岳阳守臣袁植令楫草书遗成说以忠义成不听按宋史系丁巳日 贼赵延寿号赵不忙延寿绍兴元年五月就招自称武翼大夫忠州刺史不知是正官否以众犯德安府镇抚使陈规诱之入城与语将官辛选欲执之规不可曰今即失信后可必其无寇乎时抚谕使冯康国在德安将发规谕延寿俾就招延寿诈诺规识其意明日饯康国于城南延福寺会未集规遽兴僧舍众莫测俄报延寿劫延福寺规即入城守延寿乃退 
　　己未上曰昨韩世忠进一马高五尺一寸云非人臣所敢乘朕答以九重之中未尝出入何所用之卿可自留以为战备时世忠妻和国夫人梁氏言积俸未支三省奏近惟隆祐皇太后殿下所积供奉物计直供支潘贤妃勘请已不给上曰将帅朕所委用当厚恤其家可特予之余人毋得援例熊克小历世忠妻夫人未支积俸诏以隆祐太后殿下供物给之他不得援例既而贤妃位亦乞勘请不允克所书差互盖三省所奏以为隆祐所积供奉物当支贤妃既不勘请则梁氏不应陈乞克乃误以为以隆祐殿物赐世忠妻也隆祐供奉物八月戊戌御药院奏令供纳本色真珠物帛等并定价钱于左藏库供支依奏此事见日历克实差互 宣抚处置使张浚承制以集英殿修撰王倚知利州直徽猷阁刘民瞻朝议大夫井度为利州路转运副使朝议大夫新知夔州苏觉提点利州路刑狱公事民瞻长社人度亮采子也亮釆淮宁人元祐殿中侍御史 是日金均房安抚使王彦及桑仲战于平丽县之长沙平败之仲既陷均房有窥蜀之志拥众犯金州白土关彦以官军保长沙平仲故为彦部曲以书请曰仲于公无所犯愿假道入蜀以就食耳彦语寮佐曰吾知仲之为人能驭士卒轻财善斗然勇而无谋决为诸公破之乃遣统领官门立为先锋立鏖战不胜马陷淖其子璋驰过立呼之璋不应而去立骂贼不绝口而死人心震恐时官军才二千粮且不继或请少避贼锋彦曰今敌在陕西若贼至安康则四川腹背受敌矣敢有言避贼者斩遂率同统制王宗尹相为犄角士皆争奋贼张步骑六道并进彦执旗大呼麾士士殊死斗自辰及酉贼大败追至竹山县而还仲遂据房陵仲之未败也王辟在房州与仲遥为声援至是彦遣人招辟辟遂降彦欲造其营众不可彦曰我以诚待辟辟虽诈何能为遂肩舆至辟营辟大惊与其党皆听命张浚承制以彦为左武大夫辟后腰斩于兴元府日历九月二十九日张浚奏王彦破贼桑仲招抚王辟了当特转行左武大夫诏依已行事理疑是本司出宣劄之日未必此日降旨也当考 
　　庚申诏起居郎刘棐以秘阁修撰出守以御史中丞富直柔论其宿负也 
　　辛酉武显大夫合门宣赞舍人承州天长军兵马钤辖主管镇抚司公事王林知承州代薛庆也废天长军为县隶杨州盱眙军为县隶泗州自是诸镇抚使稍因事并废矣 御史台主簿韩璜守监察御史 迪功郎新徽州州学教授王居正入对居正江都人季陵为中书舍人尝举自代范宗尹又荐之得召见居正上仁祖十事参以今日所宜行各有论著上甚喜以居正为承奉郎寻除太常博士居正除博士日历不书本寺题名在今年十月今并附此 是日神武副军统制官李捧统领官王民以所部合三千人与建贼范汝为战为所败官军皆溃捧等遁去与其军相失 
　　壬戌御史中丞富直柔请罢新除右司员外郎侯延庆而用直龙图阁苏迟为都司范宗尹曰都司宰属如大藩帅臣犹得自辟置属官盖资赞画之益迟虽名德之后然不可任都司上曰台谏以拾遗补过为职不当荐某人为某官赵鼎曰惟可论荐台属张守曰亦须得旨乃可荐上曰然 起复直龙图阁新知兴元府张上行移知秦州上行未至兴元道病卒 伪齐刘豫下诏求直言伪齐录九月二十二日奉圣旨辞避无术竟当重任蒙远近官吏士庶耆老凑集称庆顾以无能副众勤诚惟极愧惕念时当草昧事极艰难临政之初若涉大水浩无津涯更冀官吏军民耆老凡有所见直陈无隐庶补昧陋其图永济 
　　癸亥知枢密院事宣抚处置使张浚以都统制刘锡及金人战于富平县败绩初浚既定议出师幕客将士皆心知其非而口不敢言唯诺相应和会上亦以敌聚兵淮上命浚出兵分道由同州鄜延以捣敌虚时权永兴军路经略使吴玠已得长安而环庆经略使赵哲收复鄜延诸郡浚乃檄召熙河经略使刘锡秦凤经略使孙渥泾原经略使刘锜各以兵会合诸路兵四十万人马七万以锡为统帅浚又贷民赋五年金钱粮帛之运不绝于道所在山积浚贷民赋事据王之望西事记他书皆无之之望尝总蜀赋所云必有据浚亲往邠州督战金左副元帅宗维闻之急调完颜宗弼自京西入关与罗索会官军行至耀州之富平金人已屯下刲县相去八十里而罗索方在绥德军众请击之浚不可乃约自会战金人不报书凡数往罗索乃自绥德军来移军与官军对垒亲率数十骑登山以望我军曰人虽多壁垒不同千疮万孔极易破耳浚犹遣使约战金人许之至期輙不出兵以为常浚以罗索为怯曰吾破敌必矣幕客有请以巾帼妇人之服遗罗索者诸路乡民运刍粟者络绎未巳至军则每州县自为小寨以车马为卫相连不绝锡合诸将议战玠曰兵以利动今地势不利将何以战宜徙据高阜使敌马冲突吾足以御之秦凤路提点刑狱公事郭浩亦曰敌未可争锋当分地守之以待其毙诸将皆曰我师数倍于敌又前阻苇泽敌有骑不得施何用他徙将战命立故将曲端旗以惧敌罗索曰彼绐我也是日也罗索选三千骑蓐食令珠赫贝勒率之囊土踰淖径赴乡民小寨乡民奔乱不止践寨而入诸军惊乱遂薄我军锜身先士卒御之自辰至未胜负未分敌更薄环庆军他路军无与援者会哲擅离所部将士望见尘起惊遁军遂大溃哲旗牌未及卷众呼曰环庆赵经略先走至邠州乃稍定金人得胜不追所获军资不可计张浚行状云金尼玛哈益兵二万声言取环庆公遂决策问罪敌大恐急调大帅尼玛哈等由京西路星夜来陕右以九月二十间与尼玛哈等会按张汇节要诸书尼玛哈时在云中未尝亲入关行状误以罗索为尼玛哈也熊克小历云右监军乌珠与罗索同行亦误乌珠绍兴二年春末始除右监军克不详考耳赵甡之遗史叙此事云诸军惊乱浚乘骑急奔诸军皆溃是时浚止在邠州甡之亦误今并不取 
　　自渡江以来除拜台省等职事官率受堂帖即视事论者以为如此则比及给舍封驳朝廷用人之失已形而士大夫进退亦且失据望候其受告乃许莅事甲子从之此似刘棐侯延庆事绍兴元年九月壬寅右谏议大夫曾统建请同此 
　　乙丑建言者论昨刘光世等解到降羌分隶五军出入自如更无疑阻窃惟推赤心置其腹中固陛下盛德事然非我族类其心必异今所降单寡若不足虑或来者稍众猝有不虞之变一夫奋臂可为寒心国家前日招纳已蹈郭钦江统所论之失今日不可不思魏徵所争议者以为戒也欲望睿慈更与执政大臣熟议别有以处之诏令诸军常切觉察 
　　丙寅赐刘光世银帛二万匹两为渡江赏军之费先是光世麾下有言光世将提兵过江而幕客沮之其意遂缓签书枢密院事赵鼎闻之以书抵光世曰参谋诸公久在幕府必能裨赞聪明共飨富贵固不可轻举妄动重贻朝廷之忧亦安忍坐视不救滋长贼势留无穷之患上闻之曰谕诸将当如此 是日赵延寿焚郢州按宋史系戊辰日 
　　戊辰金左监军昌急攻楚州破之初赵立之入城也有徐州军民老弱仅数千而胜兵居半又有楚州将兵二千四县民兵约五千共不满万人围城初有野豆野麦可以为粮后皆无生物有凫茨芦根男女无贵贱斸之后为水所没城中绝粮至食草木有屑榆皮而食者徐州将士残暴席势凌楚军二州众不相能立善弹压使各效其所长无敢校私隙其后忿阋日闻敌谍知之然犹深忌立疑其诈死不敢动无何守者稍怠徐人多溃围而去敌用降人卫进言专攻北壁凡四十余日至是乃陷始立走人诣朝廷告急上命浙西安抚大使刘光世督淮南诸镇往援之东海李彦先首以兵至淮河扼敌不得进高邮薛庆至扬州转战被执死光世前军将王德至承州其下不用命维扬郭仲威按兵天长阴怀顾望独海陵岳飞屯三墪仅能为援而亦众寡不敌敌知外援绝攻围益急立家属先死于徐其赴镇以单骑入楚后得女子习书者使侍左右读军中书记城陷俱没立为人木强不知书其忠义盖出天性善骑射容貌甚壮不喜声色财货月俸给皆取其半与士卒同甘苦每战擐甲胄先登有退却者必大呼疾驰至其侧捽而斩之众畏服亦乐为用其视金人如仇每言及必啮齿而怒常戒士卒惟以杀金人为言且曰若不幸城陷必当备巷战及城陷州人扶伤巷战惟民兵夺门而出首领万五石琦蔚亨号千人敌皆得全自金犯中国所过名城大都多以虚声胁降如探囊取之如冀州坚守踰二年濮州城破巷战杀伤略相当皆为敌所惮而立威名战多咸出其上是役也敌锐意深入会张浚出师关陕完颜宗弼往援之又立以其军蔽遮江淮故敌师亦困毙而止议者谓立之功虽张巡许远不能过云赵甡之遗史立以己未之日死城以甲子之日陷今从王铚所作立传及日历附传甡之又云立一妻一妹一女年十余岁男子方总角或遭拘掠或被杀害皆尽与附传所云不同今从附传日历亦有立亲妹乞存恤状当是已归人而同入楚州也 内侍武功大夫苏渊夜杀一妻二妾既而自裁上疑其二子预知下越州狱穷治既而怜其家无主亟谕大臣释之 
　　是月显谟阁待制知筠州商守拙卒 初海州淮阳军镇抚使李彦先在韩世忠军有李进彦者犯罪流岭南道为防送者所释亦投世忠军中世忠之溃于沭阳也彦先入海聚众后有兵数千与进彦分统之至是进彦累官武节郎合门宣赞舍人为海州兵马钤辖及楚受围彦先以舟师策应赵立与之剌臂为义兄弟城陷之日彦先舟师犹在北神镇淮河中前后扼于金人不得去金以舟船并力攻彦先彦先所乘舟下碇石急收不应敌击之彦先与其家皆死时进彦在东海县招集彦先余众后渡海至秀州之金山遂受吕颐浩节制赵甡之遗史云进彦渡江至平江之许浦遂受刘光世招安按日历绍兴元年三月一日枢密院勘会李进彦人船已到秀州此云许浦恐小误 蕲黄都巡检使韩世清既至黟县上命以所部屯池州世清有众万余江东安抚大使司参谋官刘洪道以军储不给令世清移宣州屯驻 
　　建炎以来系年要录卷三十七 
　　建炎以来系年要录卷三十七金人地名考证 
　　珠赫贝勒原书作折合孛堇误今改正 
　　尼玛哈原书作黏罕误改见卷一 
　　乌珠原书作兀术误改见卷一 
罗索原书作娄宿误改见卷一建炎以来系年要录卷三十七 


●建炎以来系年要录卷三十八 
　　宋 李心传 撰 
　　建炎四年冬十月庚午朔张浚斩同州观察使环庆路经略安抚使赵哲于邠州哲之诛史及诸书不载日历绍兴四年八月二十一日承节郎赵甡进状父哲建炎三年落阶官除同州观察使于当年十月一日宣抚张浚挟私輙从军法身死故系于此日遂责本司都统制明州观察使熙河路经略安抚使刘锡为海州团练副使合州安置锡之贬不见本月日按明年二月五日上谕大臣诰已云浚重谴锡则其得罪必在此时故并附此俟考初诸军既败还浚召锡等计事浚立堂上诸将帅立堂下浚问误国大事谁当任其咎者众言环庆兵先走浚命拥哲斩之哲不肯伏且自言有复辟功浚亲校以挝击其口斩于堠下军士为之丧气浚遂以黄榜放诸军罪哲已死诸将帅听令浚命各归本路歇泊令方脱口诸路之兵已行俄顷皆尽浚率帐下退保秦州于是陕西人情大震朱胜非秀水闲居录云张浚出使陕蜀便宜除官至节度使杂学士权出人主之右竭蜀人之膏血悉陕服之用兵凡三十万众与敌角一战尽覆用其属刘子羽计归罪将帅赵哲曲端并诛之将士由是怨怒俱发浚仅以身免奔还阆州关陕之陷自此始至今言败绩之大者必曰富平之役也 龟鉴曰富平一战偶为赵哲离部以取败夫胜负兵家之常邓禹有关中之败子仪有相州之败孔明有街亭之败而富平之以速战败者公非不知陕西兵将上下之情未通也又非不知临行天语三年而后出师也痛念向者海道之幸已出襄汉今也敌驻淮甸有再入吴越之谋万一犯属车之清尘纵欲提兵问罪亦何及矣此公所以不顾利害不计胜负而决于一战也臣僚上言建州军贼作过将官曹维方到任继而赵哲招抚不以军贼叛逆在压奏劾除名有旨体究诣实改正依无过人例又言范琪为衢州开化县令其邑僻远叛贼苗刘所不到乃结胡唐老奏守御有功改京秩有旨体究诣实改正臣留正等曰曹维未尝有罪而被罪范琪未尝有功而奏功太上皇帝既得其实亟加改正曾不旋踵若使维之罪不雪而琪终冒其功在二人固未足道而于赏罚大柄无乃终累乎臣于此二事有以见太上皇帝之于赏罚必务核实以求中也 朝请郎王宰朝奉郎通判邠州孙恂并直秘阁为陕府西路转运判官张浚先已用二人至是除职 尚书兵部员外郎宣抚处置使司主管机宜文字冯康国贬秩二等康国之抚谕荆湖也上方在道涂不暇降诏康国既去自以意为之言者劾其擅造制书故黜日历建炎四年三月辛亥诏曰朕以强敌侵犯越在海邦自惟艰虞寡昧所致祸及黎庶痛在朕躬尚赖远方官吏军民共恤国难勿替忠义保我家邦无或乘时自贻厥罪赏罚具在朕不汝忘今遣兵部员外郎冯康国往敷朕意咨尔众庶宜体至怀按此诏书其词简率不类汪藻文字疑即康国所作也 
　　辛未宣抚处置使司参议官王以宁言乞下诏幸蜀俾敌人罔测乘舆所在上曰诏令所以取信于民自非必行之事不可降诏使民何所适从张守曰昨已降旨令沿江储偫赵鼎曰有司之事如此无害亦足以张虚声矣 诏朝请郎知分宁县陈敏识与沿江知州差遣时李成方扰江西诸郡遂以敏识知南康军敏识不赴 是日秦桧自楚州孙村归于涟水军丁禩水寨初金人以桧请存赵氏执还燕山既而从二帝之上京上皇之遗金书请和也桧与闻之事见二年六月逮二帝东徙韩州金主晟高其节以赐左监军昌为任用任用者犹执事也昌之提兵南犯也命桧以任用偕行桧欲因是南归而其妻王氏在燕惧不得去乃阳与桧争昌妻问之以告由是得与王氏俱行昌至淮阴以桧为参谋军事又以为随军转运使及楚城垂破桧虑为敌所用乃荐陈邦光李俦可以任使桧尝以舟人孙静可任遂与密谋城破之三日以催海州淮阳军钱粮为名与王氏及臧获砚童兴儿御史台街司翁顺及亲信高益恭等数人入小舟令静挂席而去至涟水军界为禩逻者所得将执缚而杀之桧知水寨尚为国家守乃告之曰我御史中丞秦桧也寨兵皆乡民不晓其说且谓所获奸细稍陵辱之桧曰此中有士人否当知我姓名时王安道者为酒垆众呼示之安道佯为识桧长揖之曰中丞良苦众信之乃不杀翌旦谒禩于军中其下诸将招与饮有副将刘靖者欲杀桧而取其赀桧知而责之靖不得发桧遂泛海赴行在此以赵甡之遗史及桧北征纪实参修甡之遗史云秦桧初以不愿立张邦昌遭尼玛哈拘执北去并妻王氏同行随行者有小奴砚童小婢兴儿御史台街司翁顺而已至金国见金主文烈帝高其不附立异姓之节以赐其弟达兰为任用任用者执事也达兰亦高其节甚相亲信金人许随南官迁徙之人各逐便砚童兴儿翁顺皆不欲舍桧去乃共约同死生遂不相离金人欲用达兰提兵而南也命桧以任用偕行桧密与妻王氏为计至燕山府留王氏而已独行故为喧争曰我家翁父使我嫁汝时有赀财二十万贯欲使我与汝同甘苦尽此平生今大金国以汝为任用而乃弃我于途中耶喧争不息达兰之居与桧之居邻比声相闻达兰之妻一车婆闻之诣王氏问其故王氏具以告一车婆曰不湏虑也大金国法令许以家属同行今皇帝为监军亦带家属在军中秦任用何故留家属在此而不同行也白之达兰达兰遂令王氏同行桧为随军转运在孙村浦寨中楚城陷孙村寨金人争趋入楚州桧密约孙静于淮岸乘纷纷不定作催淮阳军海州钱粮为名同王氏砚童兴儿翁顺及亲信高益恭等数人令静挂席而去秦桧北征记实云寨中日夜经营无以为计欲宿留以俟后便恐或逼招楚城又恐城破被用乃荐陈邦光李俦蔡敦礼辈以为可以任使又为言楚州褊小不足深讨之意皆所以求自免也城既破夜欲因众竞利之时奔马西还而金人已先潜伏以备城中逋人明日见诸刻木以谓旦夕挈入城中乃定计登舟遣介再访操舟辈两日不可得前后见前所共议者引至幕中结约相定遂欲椎牛相劳而谈复再变矣度非此时他日未有方便急约云中所还往者张炳郎中其人医多效往在军中相识遂托以寻觅水手求取篙楫为剌舟之计适会张亦欲往遂定计于食顷之间躬谒舟人责以负约仍许重贿可否决在今夕以死断之议遂坚决无疑矣是夜登舟行六十里来日宿丁家寨南次日至下寨具状谒统制公彼犹未信再宿引至中寨会统制丁禩抱疾其次诸将见约同饮有副将刘靖者宿议相图以取囊槖偶先闻之乃于席半指刘斥其阴计刘自知计已发露不复有言晓乃亲诣丁禩帐中乘醉欲卧以示无疑而丁不果纳遂还舟中会天宁节近乃约诸将至僧舍祝延示以礼法朱胜非秀水闲居录云秦桧随敌北去为大帅达兰任用至是与其家俱得归桧王氏壻也王仲山有别业在济南金为取千缗赆其行然全家来归婢仆亦皆故人知其非逃归也林泉野记云桧在金为徽宗作书上尼玛哈以结和议尼玛哈喜之赐钱万贯绢万疋建炎四年金攻楚州乃使乘船舰全家厚载而还俾结和议为内助桧至涟水军贼丁禩寨诸将多曰两军相拒岂全家厚载造朝者必大金使来阴坏朝廷宜速诛之以绝后患贼军参议王安道机宜冯由义力保护之曰此渊圣朝中丞万一事平朝廷寻之我军诛矣宜送之朝禩乃命安道由义送至镇江府桧见刘光世首言讲和为便光世送之朝士民闻桧来皆惊疑惟范宗尹李回荐其忠王明清挥麈录余话云桧泛海至楚州守臣杨揆疑其伪即欲斩之其馆客管当可者曰万一果然朝廷知之非便不若津遣赴行在则真伪自辨矣揆于是遣人阴加防闲送至行在桧既贵揆屏居台州不敢出者二十年访寻当可官其二子洪适撰其父皓行述曰金围楚州不下时秦留尼玛哈所使之草檄谕降有锡纳者在军知状先君与秦语及金事因曰忆锡纳否别时托寄声秦色变而罢按秦桧得归此事体不小而诸书所记参差不齐王明清余话所云尤为谬误按史杨揆以绍兴三年二月除知楚州去此已久又桧未尝至山阳日历中亦不见管当可事不知明清何所据也适以为桧留尼玛哈所草檄谕降时尼玛哈在云中何由使草檄或即达兰使之桧以为丁禩拒已不见若尔桧专国时禩必废死矣而擅朝之初即荐知涟水军后用为府干办积官遥郡观察使权震一时不知但感其不杀之恩或又有曲折而收之以灭口也故此事尤可疑苟如张邵所奏谓桧自中京间行南归则无是理桧与何■孙傅司马朴同被拘三人不得归而桧独得归此可疑一也自中京至燕千里自燕至楚州二千五百里岂无防禁之人而踰河越海并无讥察此可疑二也桧自谓随军至楚定计于食顷之间向使金人初无归桧之意第令随军则质其家属必矣胡为使王氏偕行此可疑三也张邵所奏谓桧衣褐憔悴盖被执而训童读而桧自叙乃云刘靖欲杀已以图其囊槖既有囊槖岂是奔舟此可疑四也夫以桧初归见上之两言始相建明之二策与得政所为前后相符牢不可破岂非桧在金庭尝倡和议而达兰纵之使归邪今亦未敢臆决故悉附见下方余见十一月丙午 
　　壬申降授文州团练使神武前军统制王＜王燮＞复温州观察使 
　　癸酉命尚书祠部员外郎兼权太常少卿郑士彦奉太庙神主如温州月朔五飨权用酒脯行礼 执政进呈谏官论＜锍-釒＞上览之甚悦谓范宗尹曰近来台谏官无一日无章＜锍-釒＞亦未尝放过一事赵鼎曰陛下开广言路奖拔言官是以人人得以尽言无隐此朝廷美事也 责授汝州团练副使郑大年复武功大夫永州团练使大年自言非苗刘荐引无辜被罪诏御史台鞫实而有是命 
　　丙子中大夫余深乞以郊恩奏荐著令应责降而官品当奏者取裁范宗尹曰深蔡京死党助京为恶遂至宰相中虽责降因渡江赦宥复还乡里已为幸免今乞奏荐诚为侥冒上曰可勿令荫补上因谓宗尹曰比阅王球家所收上皇书画有御制鹡鸰赋京卞皆作赋题其后卞赋盛言继述哲宗之志屏斥元祐之人而致斯瑞岂非奸邪宗尹曰绍圣以来贼害忠良皆卞之力也 利州观察使新除辰沅靖州镇抚使孔彦舟为鼎澧辰沅靖州镇抚使兼知鼎州召澧鼎镇抚使程昌＜宀禹＞赴行在朝廷闻彦舟引兵至益阳县故改命之时彦舟已据长沙而行在未知也十一月己酉改命 
　　初命诸路走马承受使臣入奏止许以一卒自随丁丑入内东头供奉官秦凤经略司走马承受公事胡师回奏道路梗涩乞增为六十人诏许四十人其后五路陷没遂不复置光尧会要云诸路走马承受废罢年月阙按建炎末五路既陷遂不复置若内批则绍兴初犹有之非专有旨废罢史臣未深考也 
　　戊寅遣监察御史韩璜往湖南劾钟相时程昌＜宀禹＞奏相事与傅雱不同朝廷以真伪未明故命璜往劾治会相已为湖南安抚使向子諲所戮璜乃还赵甡之遗史孔彦舟得钟相乃造法物仪仗欲张大其功乃解赴朝廷至攸县遇曾龙图杀相所造法物亦散失以史考之此时攸县无曾龙图日历十二月丁酉都省契勘湖南安抚司己将钟相等勘见本情依法处断讫其韩璜不湏前去奉圣旨令韩璜回行在此时向子諲以直龙图阁帅湖南＜宀禹＞治攸县杀相者即向子諲也 
　　己卯以久雨放行在越州公私僦钱十日自是雨雪亦如之 是日马进犯江州守臣直秘阁姚舜明兵马钤辖刘绍先率众拒之进初过瑞昌知县事张德林权主簿王隲不能拒敛民间金帛羊酒率吏民迎进入县且供其钱粮进乃去遂围江州以其徒吴骈知瑞昌县 
　　庚辰使臣王钤男用其父随龙恩例乞差遣上曰与一差遣即可钤已死恩例不可得也崇宁以来随龙恩例太厚朕即位之初惟潜藩旧人量予推恩元帅府官吏亦未尝沾及黄潜善耿延禧高世则辈屡以为言朕尝谓潜善曰此例一开他时人人援引卿亦不能裁制矣其事遂巳 初滁濠镇抚使刘纲屯建康府而其下张宪等三百人为变焚府东门之吊桥是日掠句容县通直郎知县事董苹率射士民兵击去之久之进苹一官此以绍兴三年十一月甲寅江东提刑司为苹乞迁官功状修入 
　　辛巳金紫光禄大夫充龙图阁待制王革以覃恩乞进秩吏部言非宰相不除特进今王革即不曾任宰相诏令依条回授 诏杨勍一行令往江州屯驻勍在汀州乞降故有是命仍令所过济其粮食其徒皆官之 徽猷阁直学士提举西京嵩山崇福宫郭思致仕思河阳人父熙为翰林院待诏以画山水名思登进士第宣和中历帅三路至是渡江而卒王明清挥麈前录云思仕至龙图阁直学士盖误 
　　壬午遣内侍李肖往桂阳监寻访新除江西安抚大使朱胜非之任赐本路上供经制等钱三十万缗米十五万斛银帛五千匹两甲五百副度牒五百道为军中之费仍命建武军节度使杨惟忠以所统军隶之然自度牒外钱米银帛衣甲之类皆取于本路诸司诸州徒得其名而已 
　　癸未上谓辅臣曰闻城中百物贵踊将士经此寒苦可念太母日馈朕盘飱问内侍云一兔至直五六千鹌鹑亦三四百朕知之饬尚食勿进鹌兔久矣范宗尹曰陛下恭俭如此天下幸甚 建康府路安抚大使兼知池州吕颐浩将之镇而为马进所壅未得前是日颐浩始领使事于饶州境上 
　　甲申言者论防海利害有可虑者三不足畏者三大略谓海道风帆瞬息千里舟师猝至势难支梧又出没示疑牵制我师扬旗伐鼓中夜而至我若惊溃彼计得行此可虑者三也冒涉洪涛敌众万病乘其未定易以进击又或为风阻咫尺不前港道回曲加以泥泞其隙易乘此不足畏者三也由是言之无备则可虑有备则弗畏今莫若委沿海巡尉及民社分地防扼大抵海舟不能齐一及其未集而击之必可成功从之 右正言吴表臣乞趣刘光世解围楚州表臣言楚州实淮南控扼之地赵立乃陛下封疆之臣万一不利可为寒心望诏光世等以山阳不利则淮浙之忧未艾宜速进援上览奏谓辅臣曰立坚守孤城虽古名将无以过之可趣光世躬亲渡江庶几鼓率诸镇时上以金书疾置趣光世会兵者五而光世不行于是城陷且再旬而朝廷犹未知也 
　　乙酉言者论三年天下之通丧后世有从权夺服之举者所以移孝为忠徇国家之急也而比来所起之士多非金革之故几习宣政之风如权邦彦为发运使姜仲谦为湖北转运使以至幕职之官亦行起复又有夤缘请托于权三省枢密院而图起复者此何理邪欲望一切罢去于以明人伦而厚风俗诏邦彦专委催发诸路钱粮应副行在大军支遣其余皆罢之 
　　丙戌枢密院言探报金人已破楚州未知所向又建康府申有人侵犯六合县界未知姓名诏临安府湖州措置堤备仍遣信实人往广德军建康府体探金人动息并人马实数以闻 
　　丁亥尚书吏部侍郎兼权直学士院綦崇礼充徽猷阁直学士知漳州 
　　戊子签书枢密院事赵鼎奏诘刘光世等违命不救楚州之罪有云逐官但为身谋不恤国事且令追袭金人过淮以功赎过翌日上批语言太峻令改定进入及进呈上曰光世当此一面委任非轻若责之太峻恐其心不安难以立事鼎曰陛下待诸将可谓无负矣不知何以为报 
　　己丑端明殿学士权同知三省枢密院事李回改同知枢密院事按宋史系丁亥日回以时方用兵请所赐衣带等并减半许之时金人v留淮上未退一日宰执奏边事范宗尹曰敌未必能再渡赵鼎曰勿恃其不来恃吾有以待之也乃乞诏州县各为移治自保之计毋得拘留百姓及敌至即脱身而遁使民肝脑涂地又曰三省常为敌不来而为陛下拔人才修政事密院常为敌见侵而为陛下申军律治兵甲即两得之上曰卿等如此朕复何忧忽有谍报谓敌众引舟自漕渠而南行在震攘鼎谓宗尹曰不速动恐后有维扬之变宗尹曰今日之事在维扬则不可在会稽则可鼎曰相公之言是回曰丞相之言差强人意此以赵鼎范宗尹事实参修熊克小历系之九月乙丑按此论当在闻山阳既失之后恐不在九月间兼李回是时亦未再入密院无缘与此议论今移附此庶不抵牾 
　　庚寅右正言吴表臣言臣向尝论奏乞谕张浚令提关陕锐旅疾速入援伏计朝廷必屡已督促然至今寂然未有来耗中外人情不胜颙望臣伏念朝廷待浚之意亦至矣浚之奏请无有不行浚之官属推赏甚厚盖望其竭力为报缓急有助也今冬候已深敌情叵测在浚臣子之心亦岂遑居若恬然不恤君父之急于义如何欲望更遣使臣由间道相继督促张浚曲端等令统帅精骑星夜前来应援无使后时若强敌深入亦有后顾之虞此事迫切不宜缓者时朝廷犹未知浚败于富平乃诏枢密院遣使臣二人趣浚入援初浚既斩赵哲以陕西转运判官孙恂权环庆经略使浚退保秦州或谓环庆诸将曰汝等战勇而帅独被诛天下宁有是事参议军事刘子羽闻之令恂阴图诸将恂遂以败军斩统领官张忠乔泽统制官慕容洧与诸将列告于庭恂叱之曰尔等头亦未牢洧环州属户其族甚大闻此语惧诛遂首以兵叛进攻环州浚命统制官李彦琪以泾原兵救环州洧附于夏国浚又遣泾原经略使刘锜追之锜留统制官张中彦干办公事承务郎赵彬守渭州二人皆曲端心腹素轻锜又知浚已还秦恐金人至不能守乃相与谋逐锜而据泾原锜至环州与洧相拒金以轻兵破泾州次潘原县锜留彦琪捍洧亲率精锐赴渭州锜至瓦亭而敌已迫锜进不敢追洧退不敢入渭遂走德顺军彦琪以孤军无援亦惧遁归古原州中彦彬闻之遂遣人诣金军通款彬原州人也五路之陷史纪不书今以诸家杂记参考修入杨氏圣政编年慕容洧以环州叛张浚遣泾原统制官李彦琪救环州金自凤翔犯泾原刘锜遁去统制官张中孚中彦降李彦琪惧遁归古原州中彦等引金人劫降之刘锜至花石峡赵彬劫其军与金帛降敌熊克小历孙恂斩乔泽张忠时慕容洧守庆阳惧将及已遂首以城叛进攻环州张浚檄刘锜以兵解围锜至环州与金相拒金以轻兵破泾州次潘阳县锜留统制官张中孚李彦琪捍洧亲率精锐还而渭城已陷锜退屯瓦亭中孚与其弟统领官中彦送款降敌彦琪以余兵遁归古原中孚等又引金人劫降之锜至花石峡统制官赵彬又劫其军与金帛降敌二书所载略同然以赵甡之遗史考之当洧及中彦继叛时金人犹未大入也甡之以为张中彦赵彬同谋逐锜此为得之二书所云差略又按常同劾刘子羽＜锍-釒＞孙恂斩二将洧实告于庭而克谓洧守庆阳当考赵彬者本文士据绍兴九年彬待罪状自云富平失律时系泾原幕官克以为统制亦误 遣朝散郎谢向措置福建兵民寨栅时范汝为盗炽官军多失利故命向持金字牌往招之 诏故特进李邦彦赠观文殿大学士令桂州量给葬事范宗尹之庭对也考官陆德先等言其立异邦彦为详定官取旨寘乙科故宗尹德之后谥和文日历勘会李邦彦已复特进按今年七月乙丑邦彦复银青光禄大夫不知何时再复也 
　　辛卯故责授单州别驾耿南仲追复宣奉大夫观文殿学士令梧州量给葬事范宗尹为南仲所知因尽复其官职论者咎之日历今年七月乙丑有旨耿南仲复元官不知此时何以又云追复或是前此尝有论列追寝诸书不见当考 虔州进士李敦仁少无赖其父尝言先世冡地风水殊胜四十年后当有出侯王者敦仁喜由是遂以袭逐杨勍为名欲聚兵数万人据江南福建三路此据绍兴元年九月戊戌大理寺所劾李敦仁款状其后就招为承节郎隶江西兵马副都监李山军中使唤既而山遣敦仁往虔化捕盗敦仁因与其弟世雄聚众于罗源有兵万余是日破虔化县又入石城县诏山与吉州统制官张忠彦会兵讨之事闻在十二月癸未 
　　癸巳进士高世轰特授右监门卫将军驸马都尉赐名世荣时伪福国长公主当下降选于戚里而得之世荣士瞳从孙也父公绘以敦武郎监湖州都酒务翌日上召对而命之仍赐袭衣金带鞍马如故事按公绘宣仁从侄不可以与世则之父同名 故朝请郎黄宰赠直秘阁宰崇宁末应诏上书流徙海岛故录之 
　　甲午检校少保建武军节度使杨惟忠为江州路副都緫管以所部屯江州 是日伪齐刘豫遣尚书右丞相张孝纯册其母令人为皇太后立其妾钱氏为皇后钱氏本宣政间宫人出为民婢入豫家有宠托言吴越王后而立之 
　　乙未朝奉大夫知漳州向子諲复直龙图阁令枢密院遣使臣往湖南广西以来寻访催促之任仍令宣抚处置使司参议官王以宁以所部兵付子諲讫赴行在时以宁已为孔彦舟所逐矣 
　　丙申马进急攻江州夺门并入兵马副钤辖刘绍先统兵迎敌虽捷而攻城愈急守臣姚舜明乃募迪功郎黄武免解进士张定之间道赍＜虫葛＞书赴行在 浙西安抚大使刘光世言臣准御笔令督诸镇速解山阳之围若使岳飞等即时恭听朝廷指挥克期前来则承州之贼可破楚州之围可解乘机投隙间不容发飞等迁延五十余日遂失机会臣实不胜愤懑今臣已将沿江应系来路严为把守必不使南渡诏光世节制诸镇戮力保守通泰仍伺便袭敌过淮毋失机会 是日范宗尹等进呈江东探报孔彦威李成人马宗尹曰臣等商量将来万一移跸欲令韩世忠屯饶州张俊留越州相为声援上曰朕日夕念此未尝忘怀世忠兵少与李成相拒万一决战少有败衄国威愈挫朕欲留世忠浙东此人忠勇不畏金人敢与之战使张俊以五千精骑策应之恐能成功来春事定朕亲督诸军巡幸江东虽过淮南亦所不惮平此二寇不难也赵鼎曰臣恐成辈乘间深入愈难支梧上曰卿所虑极当顾力未能及耳然朕之所说未必皆是卿等之言亦未必皆非更呼诸将议之 
　　丁酉诏为赵立辍二日朝赠立奉国军节度使开府仪同三司谥忠烈官子孙十人且令访其遗骸官给葬事后为立祠名显忠 知承州王林自兴化率余兵奔通州 
　　戊戌太常少卿解习为起居郎 新除直龙图阁知泉州苏迟为太常少卿尚书吏部员外郎王俣为左司员外郎新除右司员外郎侯延庆为礼部员外郎俣华阳人也先是御史中丞富直柔论延庆而援迟故二人卒改命礼部题名延庆自直秘阁除当考 
　　己亥诏连州编管人林杞许自便初杞以擅杀张政故坐贬至是言者论其功乞酌情减免故有是命绍兴二年七月甲申复官 
　　直秘阁淮宁顺昌府蔡州镇抚使冯长宁以王命阻绝弃城去是月以淮宁附于刘豫此据赵甡之遗史附见伪豫传亦云建炎四年十一月冯长宁自陈州归附与遗史盖同日历绍兴元年二月癸未蔡州状契勘冯长宁于去年四月中驱拥老少擅弃府城逃遁南来所经过蔡州民户尽劫夺与此不同蔡州所申当不误或者长宁以今夏逃去至冬复北奔亦未可知若长宁四月已降则朝廷无缘明年二月尚令赴行在今且从遗史附此更候详考 通泰镇抚使岳飞在泰州持法严众不敢犯前军统制官傅庆卫州窰户也有勇力善战飞爱之庆恃其才视飞为平交飞亦无忤色及飞为镇抚使待之颇异庆觉之不悦会刘光世遣王德来承州飞命庆以兵会庆与德交马而语云愿事刘公德许之统领官王宪闻其语以告飞憾之戒宪勿泄至是飞令诸将射远庆独至百七十步既而飞取上所赐战袍金带遗统制官王贵庆醉谓飞曰当赏有功者飞问有功者谁庆曰庆在清水亭有功飞大怒焚袍毁带曰不斩傅庆何以示众遂斩之河南镇抚司兵马钤辖翟琮率禆将李兴渡河败金人于阳城县遂进至绛州之曲垣横山义士史准等以其众来附兴归以所部屯商州 初王善既降于金人余党皆散金人屯于六合县其余党稍集至是推祝友为首寨于滁州之龚家城专杀人以为粮食日历绍兴元年二月丙辰庐寿镇抚司统制高彦状彦等元是镇抚李仲下人冯先蒙差在六合县后有先＜釒夅＞将官祝友恃凶听谗上下怨怒彦等遂分军来广德军界下寨不知仲即是王善余党否且附此当考 盗刘忠据岳州平江县之白面山山在平江分宁浏阳三县之间赵雄揆韩世忠墓碑云刘忠据祁阳白绵山据日历绍兴二年二月己丑黄叔敖所奏乃此面字又不在祁阳碑恐误也 伪齐刘豫令民间房缗以十分为率五厘入官 杜充自南京至云中金左副元帅宗维薄其节不之礼久而命知相州 
　　建炎以来系年要录卷三十八 
　　建炎以来系年要录卷三十八金人地名考证 
　　尼玛哈原书作黏罕误改见卷一 
　　达兰原书作挞懒误改见卷一 
锡纳原书作室捻误今改正 


●建炎以来系年要录卷三十九 
　　宋 李心传 撰 
　　建炎四年十有一月庚子朔徽猷阁待制宣抚处置使司参赞军事刘子羽为尚书礼部侍郎以张浚言收复鄜延一路乞除子羽列曹侍郎故也既而台谏皆言春官高选子羽以幕府军功得之于事不类乃命进子羽三官子羽改命在是月丁未 
　　壬寅辅臣奏事先是王以宁以私书遗张浚桑仲得而上之上因言以宁党其所知范宗尹曰以宁本李纲所荐上曰二圣朝党与之大者惟蔡京次即纲也如张浚一心为国极不可得但所用一二狂生为累若责去之乃所以保全浚也 宗室秉义郎叔□□瓢巡辖庐州马递为群盗所逼自称兴德军承宣使知南外宗正事都大制置使擅补将士官庐州以闻下大理至是狱成诏除名送广州大宗正司拘管此据刑寺状修入状又云为受臧文宣牒逼令称呼云云不知臧文宣何人也 初宣抚处置使张浚遣使臣杨安间行往云中访资政殿大学士宇文虚中所在且以其家人书遗之是日安见虚中于南驿翌日虚中以矾书授安使归报其书曰缓颊不效被囚累年归望永绝待死而巳家有艰勤但告君父勉思忠孝勿负吾心继此勿用嗣音有损无益江左人钱钊傅昇勿令近行在此乃勾引者安还至汾州为逻者所获囚之绍兴四年七月所书可参考 
　　癸卯诏曰吕公著吕大防范纯仁皆盛德元老同居庙堂国势尊安四裔顺服而遭罹贬斥久历岁时尚拘微文未获昭雪朕经此时巡之久益知致治之难念兹老臣是宜褒称三省可捡举速行褒赠并其余党籍臣僚下有司责以近限具名取旨施行初上既数下诏褒录元祐忠贤而朝廷多故有司未暇捡举及是上谕大臣曰此事议论巳久终是行遣未尽内中收得元祐党碑即降出令录所司一一契勘褒赠遂追封公著鲁国公大防宣国公谥正愍纯仁许国公皆赠太师公著元祐司空平章军国事谥正献党籍执政第二人追贬昌化军司户参军大防元祐左仆射党籍执政第五人循州安置纯仁元祐右仆射党籍执政第九人永州安置后谥忠宣 中兴圣政臣留正等曰三人之忠载之信史实冠臣邻旌三臣之忠则凡一时名列党籍者咸有光焉虽褒赠之恩未及犹及也况太上皇帝成命亦既有在乎其有未及者举行于今日亦太上皇帝之志也 显谟阁待制蔡庄落职庄奉祠满岁请于朝诏以庄提举江州太平观言者论庄乃蔡绦友壻法当论讨遂有是命庄先巳尝降旨落职 是日建康府路安抚大使吕颐浩复南康军颐浩既驻军鄱阳会建武军节度使杨惟忠有兵七千屯州境颐浩请与俱是月朔官军至都昌县后三日遂渡江入居南康军熊克小历庚子朔遂复南康军误也据颐浩所奏复南康军在十一月初四日分守要害遣统制官巨师古以所部三千七百人救江州是夜贼众三万人至南康与官军鏖战颐浩及杨惟忠皆失利引兵渡江避之阵于北溪州翌日师古引兵未至江州五十里而营诘朝出战遇伏为所败其众溃去师古奔洪州颐浩乃传檄王＜王燮＞韩世清会兵未敢进按颐浩遣师古以此月丙午其屯五十里以丁未溃去以戊申今牵联书之 
　　甲辰端明殿学士签书枢密院事赵鼎罢初上欲除神武副军都统制辛企宗为节度使鼎以企宗非有军功持不下上不乐诏鼎累乞宫祠可本职提举临安府洞霄宫免谢辞鼎既免上欲申前命参知政事谢克家曰企宗非有大功今骤命之是使鼎得名企宗得利而陛下独负谤于天下后世也上乃止 中书舍人李正民试尚书吏部侍郎徽猷阁待制兼侍讲陈戬试给事中 
　　乙巳权尚书工部侍郎韩肖胄请复天地日月星辰社稷之祀事下太常其后礼寺言自车驾巡幸巳来宗庙之祭文虽省而义存则岁所常行者亦当姑存其意而天地社稷之祀不可辍今裁定每岁孟春上辛祈榖孟夏雩祀季秋及冬日至四祀天夏日至一祀地孟冬上辛祀感生帝立冬后祭神州地祗春秋二社及腊前一日祭太社太稷并于越州天庆观设位免玉与牲权用酒脯仍依方色奠币以辅臣为初献礼官亚终献宗室奏告并常服行事从之 是日伪福国长公主适右监门卫将军驸马都尉高世荣以世荣为贵州剌史赐公主银帛各三千疋两钱五千缗时调度日繁户部不能办乃命诸费视故事皆损五之四云 
　　丙午秦桧入见初桧发涟水军寨权军事丁禩令参议王安道冯由义转行前二日至行在桧自言杀监巳者奔舟来归朝士多疑之者而宰相范宗尹同知枢密院李回与桧善力荐其忠乃命先见宰执于政事堂翊日引对桧言如欲天下无事湏是南自南北自北遂建议讲和且乞上致书左监军昌求好按宋史系乙巳日 是日通泰镇抚使岳飞自柴墟镇渡江金左监军昌既得楚州有经营南渡之意乃攻张荣鼍潭湖水寨荣初见五月乙丑金人屡攻荣阻湖淖不得进及是天寒水深遂并力攻其茭城荣不能当焚其积聚而去金人进犯泰州飞以泰州不可守弃城去率众渡江屯江阴军沙上飞弃泰州据赵甡之遗史在此月癸卯日历飞奏十一月七日自柴墟镇渡江七日丙午也故系于此 
　　丁未奉议郎试御史中丞富直柔守本官充端明殿学士签书枢密院事故事签枢有以员外郎为之而无三丞为之者中书言非旧典乃特迁朝奉郎自是以为例直柔迁官在是月丙寅 朝请郎试御史中丞致仕秦桧试礼部尚书赐银帛二百疋两范宗尹等进呈桧所草国书上曰桧朴忠过人朕得之喜而不寐盖闻二帝母后消息而又得一佳士也古者兵交使在其中第难作国书姑令刘光世作私书与之宗尹言桧初归用乏欲赐银帛又言桧旧除资政殿学士欲以经筵留之上曰未湏如此且与一事简尚书桧请以本身合得恩泽授王安道冯由义官寻并改京秩而舟人孙静亦补承信郎始朝廷虽数遣使然但且守且和而专与金人解仇议和盖自桧始桧初归见上之语史册不载今以桧绍兴十八年八月癸丑二十三年七月戊戌奏疏中自叙语修入熊克小历桧除在戊申与日历异 殿中侍御史张延寿试侍御史 直秘阁宣抚处置司参议官李允文杀朝奉郎知岳州袁植于鄂州初允文以宣抚使张浚之命守鄂州朝廷因以为安抚使允文先得旨许截留上江纲运招军军浸盛范宗尹闻其专恣奏遣高卫代之事见九月乙卯允文不悦乃集诸兵官望阙拜表乞留允文允文遂拒卫不纳植闻之邀纲舟不下允文怒直檄植取之植批报曰李节制巳承朝命遣官为代其公牒不可施行允文怒未有以发会刘忠犯岳州忠以本年十日据白面山植出城避之允文即遣统制官吴锡叚贵等率兵至岳州数其弃城之罪执植以归送蒲圻狱是日沉于江而杀之以舟覆告遂命锡知岳州朝廷始闻允文擅以马友守汉阳戊申诏落允文职令还川狭本司供职 
　　己酉新除鼎澧辰沅靖州镇抚使孔彦舟为湖南路兵马副总管以所部屯潭州上始闻彦舟据长沙故有是命 
　　庚戌诏常程事并权住自金人破楚州游骑至江上朝廷震恐乃议放散百司仍结绝三省枢密院文字士民多奔窜者 试御史中丞致仕秦桧奏臣昨者迂避江路不归本乡径泛海洋来赴行在止为两宫安好欲得及时奏禀今来巳蒙赐对志愿巳毕而臣新自敌中脱身来归理宜投闲长远事任伏望圣慈许臣依旧守本官致仕诏不允 命神武副军都统制辛企宗以所部讨建贼范汝为时汝为巳破建阳官军多失利朝廷以从义郎招之不至乃遣大将焉 
　　辛亥两浙转运副使曾纡请权增诸路卖酒钱上等每斛增二千八百下等增千八百从之 保义郎刘焕伪刻尚书省印以造告身差劄等事觉当死除名配雷州 
　　壬子日南至上率百官遥拜二帝自渡江至是始有此礼 诏放散行在百司除侍从台谏官外吏户祠部大理寺量审官告御马院禁卫所合门驼坊御厨皇城通进司左内藏库省仓榷货务并量留官吏余令从便寄居候春暖赴行在 从政郎权知湖口县孙咸坐赃抵死三省拟剌面配连州上谓大臣曰祖宗时赃吏有杖朝堂者黥而特配尚为＜宀十见＞典 
　　甲寅端明殿学士提举临安府洞霄宫黄裳卒裳剑浦人事上皇为礼部尚书 
　　乙卯改枢密院干办官为计议官序位在太常博士之下 直徽猷阁方孟卿添差两浙转运副使专一应副行在大军钱粮用户部侍郎孟庾请也 右正言吴表臣言饶信州南连福建东接温台当敌马之冲尤宜严备自杭至严自严至婺皆有水陆两路最系紧切去处乞速行措置时巳命神武前军统制王＜王燮＞以本军屯信上诏以表臣章示之 泰宁县主簿吴明卓特降一资时邵武军百姓多迁徙出城以避寇者军吏丁宗亦以其孥出明卓斩其首下吏当死上薄其罪乃有是命 
　　丙辰金左监军昌陷泰州时昌有渡江之意欲耕地而守遂亲率万人下蔡州而屯之 
　　丁巳知通州朝散大夫吕申弃城走 桑仲既还房陵金均房安抚使王彦从间道出兵断其粮运且求援于张浚浚遣将杨惟直以兵来援是日彦济师攻自黄水仲奔溃追至白碛斩获甚众招降者皆隶麾下仲退屯襄阳府房州平浚承制以彦为金均房州镇抚使 
　　戊午右正言吴表臣直秘阁知信州表臣以赵鼎去位乞补外上曰表臣殊不知朕意群臣之进虽多因大臣荐引至于台谏朕岂不能辨其贤否而表臣用意党私朕何赖焉范宗尹曰昨吕颐浩罢相所荐人多被弹击臣力恳陛下保全之正欲革此也 朝散大夫路允迪复龙图阁学士允迪七月乙丑巳复端明不知何时又夺之当考 成忠郎权知涟水军丁＜衤异＞为合门祇候知楚州保义郎刘靖为楚州淮阳军都巡检使迪功郎王安道冯由义并为承务郎安道签书楚州由义签书涟水军判官厅公事＜衤异＞等当是秦桧所荐赵甡之遗史云桧请以本身合得恩泽授安道由义官由是皆补迪功郎与日历不同或者二人初以＜衤异＞借文阶至是先补正而又改京秩也当求他书参考之武义大夫兼合门宣赞舍人刘彦知庐州初巨寇李伸在庐朝廷因以为庐寿镇抚使伸所为凶恣和州无为军兵马钤辖武翼郎王亨以所部讨擒之故命彦代领州事龚相记历阳死事云水寨得间即出掠敌营执巨寇李伸献之阙下伏刑焉他书不见李伸事以史考之建炎四年十一月三日壬寅秉义郎赵叔廿□瓢断案内一项叔廿□瓢在庐州因李伸保明与蕃人接战有功人自巳用特字可字绍兴元年正月十七日乙卯武德大夫权淮西总管知庐州张琦奏朝奉郎牛际可通判本州二月九日丙子庐寿镇抚使司统制官高彦状本军元系庐寿镇抚使李伸下人马先蒙差在六合县后来不知本官下落三月十四日辛亥和州镇抚使赵霖奏寿春府伪皇侄事称自去年十一月擒获群寇李伸之后道路通行五月十一日赵霖奏新知庐州王亨先统兵在本镇管下驻劄备见李伸不遵分守恣为凶恶靡所不至奋发忠义生擒贼首李伸肃清淮甸今以前后行遣参考之初见本末霖以王亨获李伸在十一月故因附此然赵叔□□瓢与伸事相连而庐州奏叔□□瓢以去年九月五日甲辰至行在不知所奏即伸或是权州也此事本不必书以伸尝为镇抚使欲详分镇本末故具著之明年正月甲辰以王亨知庐州当是刘彦辞行史盖未见当考亨东都卫士尝为张所部曲所奏官之至是以获伸功稍得进用 
　　己未诏崔增人船就听江州路副都总管杨惟忠节制增既犯太平州不克浙西安抚大使刘光世遣人招之增不从乃泝流而上至鲁家口遇邵青舟师出江不及备为所败增沿道以掳掠为资所至无遗建康府路安抚大使吕颐浩在饶州以书招之增遂纳款至是至彭泽县知县事通直郎杨士明言于朝乃有是命时颐浩参谋官降授朝议大夫刘洪道亦奏遣统领官李贵引所部击增逐之乃复洪道右文殿修撰洪道复修撰在是月辛酉 是日金人陷通州 
　　庚申诏学士两省讲读官依旧轮日进故事先是量留百司而讲筵所不与上特命留之 通泰镇抚使岳飞以失守待罪诏飞赴江阴就粮极力捍御金人毋得透漏 
　　辛酉诏福国长公主每月科钱增为七百千 是日伪齐刘豫改元阜昌豫初僣立止用天会之号至是奉金命而改之伪齐录十一月二十二日奉圣旨王者受命必建元以正始近古以来仍纪嘉号以与天下更新乃者即位之初有司请遵旧制朕以大国之好逊避未遑而使命逼临促立别号以昭受命之元用新我齐民之耳目嘉与诸夏共受天休其以十一月二十三日建元为阜昌元年布告天下咸使闻知伪尚书工部侍郎郑亿年移吏部前知越州李邺知东平府伪监察御史李俦知单州淮宁镇抚使冯长宁至伪庭请行什一税法除尚书户部郎中兼权侍郎绍兴三年五月税成法豫又建归受馆于宿州招延南方士大夫军民置榷场通南北之货此非一日事今并书之 
　　癸亥礼部尚书秦桧言臣伏闻敌骑宿留江北或传迤逦渡淮欲往海州度其所长恐未必有肯舍轻骑拏舟南渡然在国家万全之计每事不得不备窃见海州入海当由东海县及淮口丁＜衤异＞马皋地分通州入海当由料角及东沙汲域陆戡地分乞下逐处取军令状湏管专一探报不得怠慢透漏候得将来平安却与优加褒赏其东沙以西金山钱塘江及秀州平江府江阴军镇江建康府对岸去处臣不能尽知乞逐一依东海县淮口等处施行免致万一误事从之日历今年十一月戊午马皋差充涟水军海场今东海巡检陆戡未知此时为何官当考 初议者以为越州三江口系通接海道之所遂命神武右军遣卒三千戍之至是守臣直秘阁陈汝锡言三江口乃平敞河地中有民居恐戍兵无以存泊兼去城止十八里请俟有警然后遣兵从之寻命以小海舟十艘付军中为斥堠
  </div>
  <div class="pagination">
   <a href="建炎以来系年要录_page12.html">
    上一页
   </a>
   <span>
    ...
   </span>
   <a href="建炎以来系年要录_page8.html">
    8
   </a>
   <a href="建炎以来系年要录_page9.html">
    9
   </a>
   <a href="建炎以来系年要录_page10.html">
    10
   </a>
   <a href="建炎以来系年要录_page11.html">
    11
   </a>
   <a href="建炎以来系年要录_page12.html">
    12
   </a>
   <span class="current-page">
    13
   </span>
   <a href="建炎以来系年要录_page14.html">
    14
   </a>
   <a href="建炎以来系年要录_page15.html">
    15
   </a>
   <a href="建炎以来系年要录_page16.html">
    16
   </a>
   <a href="建炎以来系年要录_page17.html">
    17
   </a>
   <a href="建炎以来系年要录_page18.html">
    18
   </a>
   <span>
    ...
   </span>
   <a href="建炎以来系年要录_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
