<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 23 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 23 页/共 70 页
  </h1>
  <div class="content">
   资治通鉴卷八十二
&lt;史部,编年类,资治通鉴&gt;
　　钦定四库全书
　　资治通鉴卷八十三　　　宋　司马光　撰
　　胡三省　音注
　　晋纪五【起屠维协洽尽上章涒滩凡二年】
　　孝惠皇帝上之下
　　元康九年春正月孟观大破氐众于中亭【水经注扶风美阳县有中亭水亦谓之中亭川在美阳县西】获齐万年太子洗马陈留江统【洗悉荐翻】以为戎狄乱华宐早絶其原乃作徙戎论以警朝廷曰夫夷蛮戎狄地在要荒【周礼九州之外谓之蕃国谓东夷南蛮西戎北狄也国语曰蛮夷要服戎狄荒服韦昭注曰要者要结好信而服从之荒者言荒忽无常也要一遥翻】禹平九土而西戎即叙【孔安国曰言荒服之外流沙之内皆就次叙班固曰即叙者言就而叙之】其性气贪婪【婪卢含翻】凶悍不仁【悍矦罕翻又下罕翻】四夷之中戎狄为甚弱则畏服彊则侵叛当其彊也以汉高祖困于白登孝文军于霸上及其弱也以元成之微而单于入朝此其巳然之效也【单音禅朝直遥翻】是以有道之君牧夷狄也惟以待之有备御之有常虽稽颡轨贽【周礼蕃国世一见各以其所贵宝为贽稽音启】而邉城不弛固守【汉元帝时匈奴单于请罢邉塞守备应以为不可所谓不弛固守也】彊暴为寇而兵甲不加逺征【周宣王薄伐猃狁至于太原尽境而返比于蟁蝱驱之而已不加逺征也】令境内获安疆埸不侵而已及至周室失统诸矦专征封疆不固利害异心戎狄乗闲得入中国【如戎伐鲁济西山戎病燕狄伐卫邢长狄入三国之类闲古苋翻】或招诱安抚以为已用【如申缯以西戎攻杀周幽王晋迁陆浑之戎于伊川与之掎角以败秦师于殽楚以蛮军与晋战于鄢陵诱音酉】自是四夷交侵与中国错居【如徐夷在齐晋鲁宋之间鲜虞介燕晋之境赤狄居上党之地陆浑戎居伊洛之间义渠大荔居秦晋之域戎蛮子居梁霍之地】及秦始皇并天下兵威旁达攘胡走越当是时中国无复四夷也【事见秦纪】汉建武中马援领陇西太守讨叛羗徙其余种于关中【种章勇翻】居冯翊河东空地数嵗之后族类蕃息【蕃扶元翻】既恃其肥彊且苦汉人侵之永初之元羣羗叛乱覆没将守屠破城邑邓隲败北侵及河内十年之中夷夏俱敝任尚马贤仅乃克之【事并见汉纪按汉光武建武十一年马援讨羗降之安帝永初元年羗反自建武十一年至永初元年凡七十三年数嵗之后当作数十嵗之后将即亮翻守式又翻隲之日翻夏户雅翻任音壬】自此之后余烬不尽小有际防辄复侵叛【复扶又翻】中世之寇惟此为大魏兴之初与蜀分隔疆埸之戎一彼一此武帝徙武都氐于秦川【事见六十八卷汉献帝建安二十三年】欲以弱冦彊国扞御蜀虏此盖权宐之计非万世之利也今者当之已受其敝矣夫关中土沃物丰帝王所居【周都丰镐秦都咸阳汉都长安皆关中之地】未闻戎狄宐在此土也非我族类其心必异而因其衰敝迁之畿服【畿服谓邦畿千里之内】士庶翫习侮其轻弱使其怨恨之气毒于骨髓至于蕃育众盛【蕃扶袁翻】则坐生其心以贪悍之性挟愤怒之情候隙乗便辄为横逆【横户孟翻】而居封域之内无障塞之隔掩不备之人收散野之积【积子赐翻聚也】故能为祸滋蔓暴害不测此必然之埶已验之事也当今之宐宐及兵威方盛众事未罢徙冯翊北地新平安定界内诸羗着先零罕开析支之地徙扶风始平京兆之氐出还陇右着隂平武都之界【先零罕开析支之地自湟中西至赐支河首隂平武都旧白马氐地也着直畧翻零音怜开苦坚翻】廪其道路之粮令足自致【廪当作禀给也下廪粮同】各附本种【种章勇翻】反其旧土使属国抚夷就安集之【属国都尉及抚夷防军也】戎晋不杂并得其所纵有猾夏之心【孔安国曰猾乱也夏华夏也夏户雅翻】风尘之警则絶逺中国隔阂山河【逺于愿翻阂与碍同】虽有寇暴所害不广矣难者曰氐寇新平关中饥疫百姓愁苦咸望宁息而欲使疲悴之众徙自猜之寇恐埶尽力屈绪业不卒【难乃旦翻悴秦醉翻卒子恤翻终也】前害未及弭而后变复横出矣【复扶又翻】答曰子以今者羣氐为尚挟余资悔恶反善怀我德惠而来柔附乎将埶穷道尽智力俱困惧我兵诛以至于此乎曰无有余力埶穷道尽故也然则我能制其短长之命而令其进退由已矣夫乐其业者不易事【乐音洛】安其居者无迁志方其自疑危惧畏怖促遽【怖普布翻】故可制以兵威使之左右无违也迨其死亡流散离逷未鸠【逷他歴翻尔雅曰逷逺也鸠集也】与关中之人户皆为讐【谓氐羗之反暴掠平民关中之人怨毒之户皆为讐敌】故可遐迁逺处令其心不怀土也夫圣贤之谋事也为之于未有治之于未乱【治直之翻】道不着而平德不显而成其次则能转祸为福因败为功值困必济遇否能通【否皮鄙翻】今子遭敝事之终而不图更制之始【更工衡翻】爱易辙之勤而遵覆车之轨何哉【车覆于前不可遵其辙当易路而行若遵覆车之迹则后车又将覆矣】且关中之人百余万口率其少多【率列恤翻约数也少诗沼翻】戎狄居半处之与迁必须口实【口实谓粮食也处昌吕翻】若有穷乏糁粒不继者【糁桑颔翻以米和羮也】故当倾关中之谷以全其生生之计必无挤于沟壑而不为侵掠之害也【氐羗穷乏势必聚而侵掠晋朝欲弭其害故当倾谷以给之挤子西翻又子细翻】今我迁之传食而至【谓所过郡县逓给其食也传直恋翻】附其种族自使相赡而秦地之人得其半谷【言关中居人戎狄居半今迁使归其旧地则秦中百姓将食其所积之谷以约率之正得常居之半谷也种章勇翻下余种同】此为济行者以廪粮遗居者以积仓【遗于季翻】寛关中之逼去盗贼之原【去羗吕翻】除旦夕之损建终年之益若惮蹔举之小劳【蹔与暂同】而忘永逸之宏防惜日月之烦苦而遗累世之寇敌非所谓能创业垂统谋及子孙者也并州之胡本实匈奴桀恶之寇也建安中使右贤王去卑诱质呼厨泉听其部落散居六郡【谓并州所统六郡也晋书匈奴传曰匈奴与晋人杂居平阳西河大原新兴上党乐平莫不有焉质呼防泉事见六十七卷汉献帝建安二十一年质音致】咸熈之际以一部太彊分为三率【率读曰帅音所类翻】泰始之初又増为四于是刘猛内叛连结外虏【事见七十九卷武帝泰始七年八年】近者郝散之变发于谷逺【谷逺县汉属上党郡晋省盖其地犹存旧县名也刘昫曰谷逺今沁源县宋白曰汉谷逺故县在沁源县南百五十步孤逺故城是也晋地记云谷逺今名孤逺后代语讹耳郝散事见上卷四年】今五部之众户至数万人口之盛过于西戎其天性骁勇弓马便利倍于氐羗【骁坚尧翻】若有不虞风尘之虑则并州之域可为寒心【刘渊之祸江统固逆知之矣】正始中母丘俭讨句骊【事见七十五卷魏邵陵厉公正始七年句如字又音驹骊力知翻】徙其余种于荥阳【种章勇翻】始徙之时户落百数子孙孳息【孶津之翻生也】今以千计数世之后必至殷炽【炽昌志翻】今百姓失职【民不得安于耕凿是失职也】犹或亡叛犬马肥充则有噬齧况于夷狄能不为变但顾其微弱埶力不逮耳【顾内顾也】夫为邦者忧不在寡而在不安【论语孔子曰丘闻有国有家者不患寡而患不均不患贫而患不安】以四海之广士民之富岂须夷虏在内然后取足哉此等皆可申谕发遣还其本域慰彼羁旅怀土之思释我华夏纤介之忧【夏户雅翻】惠此中国以绥四方【诗大雅民劳之辞】德施永世于计为长也朝廷不能用　散骑常侍贾谧侍讲东宫对太子倨傲成都王頴见而叱之谧怒言于贾后出頴为平北将军镇邺　【考异曰帝纪云以頴为镇北大将军今从本传】徴梁王肜为大将军録尚书事以河间王颙为镇西将军镇关中【肜余中翻颙鱼容翻】初武帝作石函之制非至亲不得镇关中颙轻财爱士朝廷以为贤故用之【颙安平献王孚之孙太原烈王瓌之子也初袭父爵咸宁三年改封河间为颖颙各据方镇以阻兵张本】　夏六月高密文献王泰薨　【考异曰帝纪云陇西王本传云泰为尚书令改封高宻纪误】　贾后淫虐日甚私于太医令程据等【晋志太医令属宗正】又以簏箱载道上年少入宫【簏卢谷翻説文竹高箧也少诗照翻】复恐其漏泄徃徃杀之【复扶又翻】贾模恐祸及已甚忧之裴頠与模及张华议废后更立谢淑妃【谢淑妃太子之母也頠鱼毁翻更工衡翻考异曰模与裴頠王衍谋废之衍后悔而正今从頠传】模华皆曰主上自无废黜
　　之意而吾等专行之傥上心不以为然将若之何且诸王方彊朋党各异恐一旦祸起身死国危无益社稷頠曰诚如公言然宫中逞其昏虐乱可立待也华曰卿二人于中宫皆亲戚言或见信宐数为陈祸福之戒庶无大悖则天下尚未至于乱吾曹得以优游卒嵗而已【张华处昏乱之朝位冠羣后而持心如此天殆假手于赵王伦而诛之也数所角翻为于伪翻卒子恤翻悖蒲内翻】頠旦夕説其从母广城君【説输芮翻从才用翻】令戒谕贾后以亲厚太子贾模亦数为后言祸福后不能用反以模为毁已而疎之模不得志忧愤而卒秋八月以裴頠为尚书仆射頠虽贾后亲属然雅望素隆四海惟恐其不居权位寻诏頠专任门下事【晋制侍中与给事黄门侍郎同管门下事頠为侍中专任门下事贾后之意也】頠上表固辞以贾模适亡复以臣代之【复扶又翻】崇外戚之望彰偏私之举为圣朝累【累力瑞翻】不听或谓頠曰君可以言当尽言于中宫言而不从当逺引而去傥二者不立虽有十表难以免矣頠慨然久之竟不能从【史言华頠顾恋禄位以殒首亡家】帝为人戆騃【戅陟降翻愚也騃语骇翻痴也】尝在华林园闻虾蟆【虾何加翻蟆谟加翻】谓左右曰此鸣者为官乎为私乎【为于伪翻】时天下荒馑百姓饿死帝闻之曰何不食肉糜【糜忙皮翻粥也】由是权在羣下政出多门埶位之家更相荐托有如互市【更工衡翻】贾郭恣横【横户孟翻】货赂公行南阳鲁褒作钱神论以讥之曰钱之为体有乾坤之象亲之如兄字曰孔方【钱圜函方天圜而地方故曰有乾坤之象孔方亦以钱体言】无德而尊无埶而热排金门入紫闼危可使安死可使活贵可使贱生可使杀是故忿争非钱不胜幽滞非钱不抜怨讐非钱不解令闻非钱不发【闻音问】洛中朱衣当涂之士【晋制诸王朱衣绛纱襮当涂之士谓当路柄用者】爱我家兄皆无己已执我之手抱我终始凡今之人惟钱而已又朝臣务以苛察相高每有疑议羣下各立私意刑法不壹狱讼繁滋裴頠上表曰先王刑赏相称【称尺证翻】轻重无二故下听有常羣吏安业去元康四年大风庙阙屋瓦有数枚倾落免太常荀防事轻责重有违常典五年二月有大风兰台主者惩惧前事求索阿栋之间得瓦小邪十五处【兰台主者御史台主者也即令史之类阿屋之隈曲栋屋稳也索山客翻】遂禁止太常复兴刑狱【复扶又翻下颂复史复同】今年八月陵上荆一枝围七寸二分者被斫司徒太常奔走道路【说文荆楚木也司徒汉丞相之职汉制丞相与太常掌园陵被皮义翻】虽知事小而按劾难测【劾户槩翻又户得翻】搔扰驱驰各竞免负【负罪负也】于今太常禁止未解夫刑书之文有限而舛违之故无方故有临时议处之制【言法有一定之文而罪有故误情有轻重故制令临时随事情议处其罪处昌吕翻】诚不能皆得循常也至于此等皆为过当【当丁浪翻】恐奸吏因縁得为浅深也既而曲议犹不止【曲议谓曲法而议自为浅深】三公尚书刘颂复上疏曰【晋志汉成帝置三公尚书主断狱光武以三公曹主嵗尽考课州郡事】自近世以来法渐多门令甚不一吏不知所守下不知所避奸伪者因以售其情居上者难以检其下【检校检束也】事同议异狱犴不平【犴鱼旰翻野狱曰犴】夫君臣之分各有所司法欲必奉故令主者守文理有穷塞故使大臣释滞事有时宐故人主权断【塞悉则翻断丁乱翻下宏断同】主者守文若释之执犯跸之平也【事见十四卷汉文帝三年】大臣释滞若公孙宏断郭解之狱也【事见十八卷汉武帝元朔二年】人主权断若汉祖戮丁公之为也【事见十一卷汉高祖五年】天下万事自非此类不得出意妄议皆以律令从事然后法信于下人听不惑吏不容奸可以言政矣　【考异曰刑法志叙颂奏续頠表之下而云侍中太宰汝南王亮按頠表引元康八年事时亮死已久盖志误也】乃下诏郎令史复出法驳案者随事以闻然亦不能革也【郎令史尚书郎及尚书兰台令史也出法驳案者谓出于法之外而为驳议也驳北角翻】颂迁吏部尚书建九班之制欲令百官居职希迁考课能否明其赏罚贾郭用权仕者欲速事竟不行裴頠荐平阳韦忠于张华【魏邵陵厉公正始八年分河东郡之汾北为平阳郡】华辟之忠辞疾不起人问其故忠曰张茂先华而不实裴逸民欲而无厌【张华字茂先裴頠字逸民厌于盐翻】弃典礼而附贼后此岂大丈夫之所为哉逸民每有心托我我常恐其溺于深渊而余波及我况可褰裳而就之哉【溺奴狄翻】关内矦敦煌索靖知天下将乱【敦徒门翻索苏各翻】指洛阳宫门铜驼叹曰防见汝在荆棘中耳【铜驼魏明帝景初元年自长安徙之洛阳】冬十一月甲子朔日有食之　初广城君郭槐以贾后无子常劝后使慈爱太子贾谧骄纵数无礼于太子【数所角翻】广城君恒切责之【恒户登翻】广城君欲以韩寿女为太子妃太子亦欲婚韩氏以自固寿妻贾午及后皆不听而为太子聘王衍少女太子闻衍长女美而后为贾谧聘之【为于伪翻少诗照翻长知两翻】心不能平颇以为言及广城君病临终执后手令尽心于太子言甚切至又曰赵粲贾午必乱汝家事我死后勿复听入深记吾言【郭槐妬狠而垂没之时所以告戒其女者如此盖多权数故其智虑能及此耳复扶又翻下同】后不从更与粲午谋害太子太子防有令名【事见上卷武帝太康十年】及长不好学【长知两翻好呼报翻下同】惟与左右嬉戏贾后复使黄门辈诱之为奢靡威虐【诱音酉】由是名誉浸减骄慢益彰或废朝侍而纵游逸【朝直遥翻】于宫中为市使人屠酤手揣斤两【揣初委翻】轻重不差其母本屠家女也故太子好之【古者择女必求之名门取其幽闲令淑者良有以也好呼到翻】东宫月俸钱五十万【俸扶用翻】太子常探取二月用之犹不足【探叶南翻又他绀翻探取预取也】又令西园卖葵菜蓝子鸡面等物而收其利【葵亦菜也鲁相公仪休抜园葵漆室氏女曰晋客马践吾葵使吾终嵗不食葵是也蓝卢甘翻草可以染青者也本草图经曰蓝实人家蔬圃中作畦种莳三月四月生苗高三四尺许叶似水蓼花红白色实亦若蓼子而大黒色五月六月采实麫屑麦为之】又好隂阳小数多所拘忌【班固曰隂阳家葢出于羲和之官敬顺昊天厯象日月星辰敬授人时此其所长也及拘者为之则牵于禁忌泥于小数舍人事而任鬼神】洗马江统上书陈五事一曰虽有微苦宐力疾朝侍【苦亦疾也朝直遥翻】二曰宐勤见保傅咨询善道三曰画室之功可宐减省【画室以五采绘画室屋也画与尽同】后园刻镂杂作一皆罢遣【镂郎豆翻】四曰西园卖葵蓝之属亏败国体贬损令闻【败补迈翻闻音问】五曰缮墙正瓦不必拘挛小忌【挛闾緑翻】太子皆不从中舍人杜锡【晋志太子中舍人四人咸宁四年置以舍人才学美者为之与中庶子共掌文翰职如黄门侍郎在中庶子下洗马上】恐太子不得安其位每尽忠谏劝太子修德业保令名言辞恳切太子患之置针着锡常所坐毡中【着陟畧翻】刺之血流【刺七亦翻】锡预之子也【杜预武帝时建平吴之功】太子性刚知贾谧恃中宫骄贵不能假借之谧时为侍中至东宫或舍之于后庭游戏詹事裴权谏曰【詹事秦官掌太子家晋初未置詹事宫事无大小皆由二傅咸宁元年置詹事掌宫事二傅不复令官属】谧后所亲昵【昵尼质翻】一旦交构则事危矣不从谧譛太子于后曰太子多畜私财以结小人者为贾氏故也【为于伪翻】若宫车晏驾彼居大位依杨氏故事诛臣等废后于金墉如反手耳【贾后杀杨骏废太后天地之所不容也观其姑侄之间所言若此则其心固不能一息安也】不如早图之更立慈顺者可以自安【更工衡翻】后纳其言乃宣扬太子之短布于逺近又诈为有娠【娠升人翻孕也】内藁物产具取妹夫韩寿子慰祖养之欲以代太子于是朝野咸知贾后有害太子之意中防军赵俊请太子废后太子不听左卫率东平刘卞以贾后之谋问张华【帝在东宫置卫率初曰中卫率泰始五年分为左右各领一军愍怀在东宫又加前后二率谓之四率率所律翻】华曰不闻卞曰卞自须昌小吏受公成抜以至今日【须昌县属东平国卞自县小吏从令入洛歴官至左卫率】士感知己是以尽言而公更有疑于卞邪华曰假令有此君欲如何卞曰东宫俊乂如林【时江统潘滔王敦等皆为东宫官属马融曰才过千人曰俊百人曰乂】四率精兵万人公居阿衡之任若得公命皇太子因朝入録尚书事【朝直遥翻下同】废贾后于金墉城两黄门力耳华曰今天子当阳太子人子也吾又不受阿衡之命【华自言事任不可以伊尹自居】忽相与行此是无君父而以不孝示天下也况权戚满朝威柄不一成可必乎贾后常使亲党防服听察于外颇闻卞言乃迁卞为雍州刺史【雍于用翻】卞知言泄饮药而死【贾后刚悍使闲卞言而张华不以告则华必死于贾后之手意卞言实华泄之也】十二月太子长子虨病【长知两翻虨甫斤翻又方□翻】太子为虨求王爵不许虨疾笃太子为之祷祀求福【为于伪翻】贾后闻之乃诈称帝不豫召太子入朝既至后不见置于别室遣婢陈舞以帝命赐太子酒三升使尽饮之太子辞以不能饮三升舞逼之曰不孝邪天赐汝酒而不饮【臣子以君父为天故以君父之赐为天赐】酒中有恶物邪太子不得已彊饮至尽【彊其两翻】遂大醉后使黄门侍郎潘岳作书草【潘岳此事自当赤族其后天假手于孙秀耳】令小婢承福以纸笔及草因太子醉称诏使书之文曰陛下宐自了不自了吾当入了之中宫又宐速自了不自了吾当手了之并与谢妃共要刻期两发勿疑犹豫以致后患茹毛饮血于三辰之下皇天许当扫除患害立道文为王蒋氏为内主愿成当以三牲祠北君太子醉迷不觉遂依而写之【谢妃太子母也要约也言并以书与谢妃约刻期内外俱发也茹毛饮血谓盟誓也虨字道文蒋氏虨母蒋保林也内主言将立为后也三牲牛羊豕也北君北帝也按此书不惟无证佐使常人观之亦知其伪为而不可信晋朝王公卿尚书黄散视而不敢言张华之谏实亦不敢发贾氏之奸姑引古义依违而言之耳裴頠请检校传书者贾氏之奸无所逃矣而亦不敢竟其説上下相防宐其大乱也】其字半不成后补成之以呈帝壬戍帝幸式干殿召公卿入使黄门令董猛以太子书及青纸诏示之曰遹书如此令赐死徧示诸公王莫有言者【诸公王宗室诸王之为公者】张华曰此国之大祸自古以来常因废黜正嫡以致防乱【防息浪翻】且国家有天下日浅愿陛下详之裴頠以为宐先检校传书者又请比校太子手书不然恐有诈妄贾后乃出太子启事十余纸众人比视亦无敢言非者贾后使董猛矫以长广公主辞白帝曰【长广公主武帝女下嫁甄德】事宐速决而羣臣各不同其不从诏者宐以军法从事【欲以此言胁羣臣也】议至日西不决后见华等意坚惧事变乃表免太子为庶人诏许之于是使尚书和郁等持节诣东宫废太子为庶人太子改服出拜受诏步出承华门【承华门东宫门也陆机诗所谓振缨承华是也】乗麤犊车东武公澹以兵仗送太子及妃王氏三子虨臧尚同幽于金墉城王衍自表离婚许之妃恸哭而归【清谈之祸起于何晏何晏犹与曹爽同祸福若王衍者又不逮何晏矣】杀太子母谢淑媛及虨母保林蒋俊【保林良娣汉六宫十四等之数魏晋以下为东宫女官品秩师古曰保林言其可安众如林也】
　　永康元年春正月癸亥朔　【考异曰帝纪天文志皆有己夘日食宋志无之按长厯己夘十七日安得日食】赦天下改元西戎校尉司马阎缵【武帝置南蛮校尉于襄阳西戎校尉于长安南夷校尉于宁州各有长史司马】舆棺诣阙上书以为汉戾太子称兵拒命言者犹曰罪当笞耳【事见二十二卷汉武帝征和二年三年】今遹受罪之日不敢失道犹为轻于戾太子宐重选师傅【重再也重直龙翻】先加严诲若不悛改弃之未晩也【悛丑緑翻】书奏不省【省悉景翻】缵圃之孙也【阎圃见六十七卷汉献帝建安二十年】贾后使黄门自首【首式救翻下同】欲与太子为逆诏以黄门首辞班示公卿遣东武公澹以千兵防卫太子幽于许昌宫令持书御史刘振持节守之【持书御史即治书侍御史】诏宫臣不得辞送洗马江统潘滔舍人王敦杜蕤鲁瑶等冒禁至伊水拜辞涕泣【晋志太子舍人十六人职比散骑中书等侍郎水经注伊水过伊阙中东北至洛阳县南北入于洛】司校尉满奋收缚统等送狱其系河南狱者乐广悉解遣之【乐广时为河南尹】系洛阳县狱者犹未释【付郡者河南尹得解遣之系洛阳狱者尹不得与故未释】都官从事孙琰説贾谧曰所以废徙太子以其为恶故耳今宫臣冒罪拜辞而加以重辟流闻四方乃更彰太子之德也【説输芮翻下乃説辟黜亦翻闻音问】不如释之谧乃语洛阳令曹摅使释之【摅抽居翻语牛倨翻】广亦不坐敦览之孙【王览见七十七卷魏高贵乡公甘露元年】摅肇之孙也【曹肇见七十四卷魏明帝景初二年】太子至许遗王妃书【遗于季翻】自陈诬枉妃父衍不敢以闻　丙子皇孙虨卒【非疾也　考异曰帝纪虨作霖按虨字道文不当作霖今从传】　三月尉氏雨血【尉氏县自汉以来属陈留郡应劭曰古狱官曰尉氏郑之别狱也臣瓉曰郑大夫尉氏之邑故以为邑名师古曰郑大夫尉氏亦以掌狱之官故为族耳应説是也雨于具翻】妖星见南方【星见妖而不知其名故但曰妖星妖于骄翻见贤遍翻下同】太白书见【晋天文志曰太白昼见与日争明彊国弱小国彊女主昌】中台星拆【史记天官书曰魁下六星两两而比者曰三台三台色齐君臣和不齐君臣乖戾汉天文志曰三台曰泰阶上阶上星为天子下星为女主中阶上星为诸矦三公下星为卿大夫下阶上星为士下星为庶人拆者两星不相比也】张华少子韪劝华逊位【少诗照翻韪羽委翻】华不从曰天道幽逺不如静以待之【华所谓静以待之者欲何所待也】　太子既废众情愤怒右卫督司马雅常从督许超皆尝给事东宫与殿中中郎士猗等【右卫督常从督殿中中郎皆属二卫武帝甚重兵官殿中军校多选朝廷凊望之士居之司马雅宗室之疎属也从才用翻】谋废贾后复太子以张华裴頠安常保位难与行权右军将军赵王伦执兵柄性贪冒【冒密北翻】可假以济事乃说孙秀曰【説输芮翻】中宫凶妬无道与贾谧等共诬废太子今国无嫡嗣社稷将危大臣将起大事而公名奉事中宫与贾郭亲善太子之废皆云豫知【言伦秀豫知废太子之谋】一朝事起祸必相及何不先谋之乎秀许诺言于伦伦纳焉遂告通事令史张林【通事令史中书令史也中书侍郎本通事郎官名虽改令史犹以通事冠之陆机惠帝起居注曰张林者黒山贼张燕之曽孙】及省事张衡等【省事亦吏职也贾充为尚书令以目疾表置省事吏四员省事盖自此始省悉景翻】使为内应事将起孙秀言于伦曰太子聪明刚猛若还东宫必不受制于人明公素党于贾后道路皆知之今虽建大功于太子太子谓公特逼于百姓之望翻覆以免罪耳【言百姓望太子复伦等畏逼故背贾氏复太子以求自免罪】虽含忍宿忿必不能深德明公若有瑕衅犹不免诛不若迁延缓期【迟其事而迁延未发也】贾后必害太子然后废贾后为太子报讐【为于伪翻】非徒免祸而已乃更可以得志伦然之秀因使人行反间【间古苋翻】言殿中人欲废皇后立太子【司马雅许超士猗皆殿中人也】贾后数遣宫婢微服于民间听察【数所角翻】闻之甚惧伦秀因劝谧等早除太子以絶众望癸未贾后使太医令程据和毒药【和户卧翻】矫诏使黄门孙虑至许昌毒太子太子自废黜恐被毒常自煮食于前【被皮义翻】虑以告刘振振乃徙太子于小坊中絶其食宫人犹窃于墙上过食与之虑逼太子以药太子不肯服虑以药杵椎杀之【椎传追翻】有司请以庶人礼葬贾后表请以广陵王礼葬之　夏四月辛卯朔日有食之　赵王伦孙秀将讨贾后告右卫佽飞督闾和【晋制右卫有佽飞虎贲二督佽飞荆人赴江斩蛟古勇士也自汉以来以为卫士之号佽日四翻】和从之期以癸巳丙夜一筹以鼓声为应【丙夜夜三鼓丙夜一筹三更一防也】癸巳秀使司马雅告张华曰赵王欲与公共匡社稷为天下除害【为于伪翻】使雅以告华拒之雅怒曰刃将在颈犹为是言邪不顾而出【华素有筹略雅辞气之悖如此而无以处之盖亦知众怒不可遏而已为贾后用心不敢背之搏手无策待死而已】及期伦矫诏勑三部司马曰【晋二卫有前驱由基彊弩三部司马】中宫与贾谧等杀吾太子今使车骑入废中宫【时赵王伦以车骑将军领右军将军】汝等皆当从命事毕赐爵关中矦不从者诛三族众皆从之又矫诏开门夜入陈兵道南【御道之南也】遣翊军校尉齐王冏【武帝太康元年置翊军校尉冏居永翻】将百人排閤而入华林令骆休为内应【华林令华林园令也魏起芳林园后避齐王芳讳改曰华林园有天渊池池中有魏文帝九花丛殿晋志华林令属大鸿胪姓谱齐太公之后有公子骆子孙以为氏又秦之先有大骆】迎帝幸东堂以诏召贾谧于殿前将诛之谧走入西钟下呼曰阿后救我【呼大故翻阿今相传从安入声】就斩之贾后见齐王冏惊曰卿何为来冏曰有诏收后后曰诏当从我出何诏也后至上閤遥呼帝曰陛下有妇使人废之亦行自废矣是时梁王肜亦预其谋后问冏曰起事者谁冏曰梁赵后曰系狗当系颈反系其尾何得不然【恨不先诛梁赵也】遂废后为庶人幽之于建始殿收赵粲贾午等付暴室考竟【晋志暴室令属光禄勲】诏尚书收捕贾氏亲党召中书监侍中黄门侍郎八座皆夜入殿尚书始疑诏有诈郎师景露版奏请手诏【郎尚书郎也师姓景名】伦等斩之以徇伦隂与秀谋簒位欲先除朝望【朝直遥翻】且报宿怨乃执张华裴頠解系解结等于殿前【伦秀怨华頠系事见上卷元康六年结系弟也秀乱关中结议秀罪应诛故亦怨之】华谓张林曰卿欲害忠臣邪林称诏诘之曰【诘去吉翻】卿为宰相太子之废不能死节何也华曰式干之议臣谏事具存可覆按也林曰谏而不从何不去位华无以对遂皆斩之仍夷三族解结女适裴氏明日当嫁而祸起裴氏欲认活之女曰家既如此我何以活为亦坐死朝廷由是议革旧制女不从死【不从父母家同坐死也】甲午伦坐端门【宫门正南门曰端门】遣尚书和郁持节送贾庶人于金墉【杨太后太子遹之废史皆不书为庶人此独书贾庶人者正其罪也】诛刘振董猛孙虑程据等司徒王戎及内外官坐张裴亲党黜免者甚众阎纉抚张华尸恸哭曰早语君逊位而不肯今果不免命也【语牛倨翻】于是赵王伦称诏赦天下自为使持节都督中外诸军事相国侍中一依宣文辅魏故事【晋志曰丞相相国秦官也晋受魏禅并不置自惠帝之后省置无恒为之者赵王伦梁王肜成都王頴南阳王保王敦王导之徒非复人臣之职也今按宣王懿以丞相辅魏文王昭以相国辅魏皆非人臣之职】置府兵万人以其世子散骑常侍荂领冗从仆射【荂枯花翻杨正衡音孚晋志冗从仆射属先禄勲从才用翻】子馥为前将军封济阳王【济子礼翻】防为黄门郎封汝隂王诩为散骑侍郎封霸城矦【黄门郎即黄门侍郎散骑侍郎魏初与散骑常侍同置自魏至晋散骑常侍侍郎与侍中黄门侍郎共平尚书奏事皆要官也】孙秀等皆封大郡并据兵权文武官封矦者数千人百官总己以听于伦【朱氏曰总己谓总摄已职】伦素庸愚复受制于孙秀【复扶又翻】秀为中书令威权振朝廷天下皆事秀而无求于伦诏追复故太子遹位号使尚书和郁帅东宫官属迎太子防于许昌【帅读曰率】追封遹子虨为南阳王封虨弟臧为临淮王尚为襄阳王有司奏尚书令王衍备位大臣太子被诬志在茍免【谓太子遗王妃书自陈诬枉衍不敢以闻也】请禁锢终身从之相国伦欲收人望选用海内名德之士以前平阳太守李重荥阳太守荀组为左右长史东平王堪沛国刘谟为左右司马尚书郎阳平东晳为记室【魏文帝黄初二年分魏郡置阳平郡记室主文翰束晳汉太子太傅疎广之后广曽孙避难因去疎字之足改姓为束续汉志曰记室主上章表报书记】淮南王文学荀崧殿中郎陆机为参军【殿中郎尚书郎也主殿中曹】组朂之子【朂为晋初佐命之臣】崧彧之孙也【荀彧为魏初佐命之官】李重知伦有异志辞疾不就伦逼之不已忧愤成疾扶曵受拜数日而卒　丁酉以梁王肜为太宰左光禄大夫何劭为司徒右光禄大夫刘寔为司空【晋志左右光禄大夫假金章紫绶品秩第二禄赐班位冠帻车服佩玉置吏卒羽林后之金紫光禄大夫盖魏晋之左右光禄大夫也但魏晋之大夫皆为专官后世则为寄禄官耳杜佑曰魏晋以来左右光禄三大夫皆银印青绶其重者诏加金章紫绶者则谓之金紫光禄大夫重者既有金紫之号故谓本光禄为银青光禄大夫】　太子遹之废也将立淮南王允为太弟议者不合【言有持异议者也】防赵王伦废贾后乃以允为骠骑将军开府仪同三司领中防军　己亥相国伦矫诏遣尚书刘宏赍金屑酒赐贾后死于金墉城　五月己巳诏立临海王臧为皇太孙还妃王氏以母之【太子之废也归王妃于父母家】太子官属即转为太孙官属相国伦行太孙太傅　己卯谥故太子曰愍怀六月壬寅葬于显平陵　清河康王遐薨　中防军淮南王允性沈毅【沈持林翻】宿卫将士皆畏服之允知相国伦及孙秀有异志隂养死士谋讨之伦秀深惮之秋八月转允为太尉外示优崇实夺其兵权【中防军掌兵转太尉则兵权去矣】允称疾不拜秀遣御史刘机逼允收其官属以下劾以拒诏大逆不敬【劾户槩翻又户得翻】允视诏乃秀手书也大怒收御史将斩之御史走免斩其令史二人【此兰台令史也】厉色谓左右曰赵王欲破我家遂帅国兵及帐下七百人直出【国兵淮南国兵也帐下中防军帐下也帅读曰率】大呼曰【呼火故翻】赵王反我将讨之从我者左袒于是归之者甚众允将赴宫尚书左丞王舆闭掖门【宫门端门之左曰左掖门右曰右掖门】允不得入遂围相府【时伦以东宫为相府】允所将兵皆精锐【将即亮翻】伦与战屡败死者千余人太子左率陈徽勒东宫兵鼓噪于内以应允【左率即左卫率】允结陈于承华门前弓弩齐发射伦飞矢雨下【陈读曰阵射而亦翻】主书司马眭袐以身蔽伦【续汉志尚书三十六曹郎曹有三主书此主书司马盖相国府官属伦所自署置眭息随翻姓也】箭中其背而死【中竹仲翻下同】伦官属皆隐树而立每树辄中数百箭自辰至未中书令陈淮【前有中书令陈准淮盖准字之误也】徽之兄也欲应允言于帝曰宐遣白虎幡以解鬬【白虎幡以麾军进战非以解鬬也陈准盖以帝庸愚故请以白虎幡麾军欲伦兵见之以为允之攻伦出于帝命将自溃也否则何以应允】乃使司马督防伏将骑四百持幡从宫中出【司马督防亦殿中将校属二卫】侍中汝隂王防在门下省隂与誓曰富贵当与卿共之乃怀空板出【空板不书诏之板本无诏书而别取空板怀之以出也】诈言有诏助淮南王允不之觉开阵内之下车受诏因杀之并杀允子秦王郁汉王廸坐允夷灭者数千人曲赦洛阳【不普赦天下而独赦洛阳故曰曲赦】初孙秀尝为小吏事黄门郎潘岳岳屡挞之【孙秀琅邪人潘岳为琅邪内史秀为小吏给岳狡黠自喜岳恶其为人数挞辱之】卫尉石崇之甥欧阳建素与相国伦有隙【建表伦罪恶见上卷元康六年】崇有爱妾曰緑珠【緑珠善吹笛太平广记曰今白州双角山下有緑珠井昔梁氏之女有容貌石崇使交州以眞珠三斛买之梁氏之居旧井存焉汲饮者必诞美女里闾以美女无益遂以石填之】孙秀使求之崇不与及淮南王允败秀因称石崇潘岳欧阳建奉允为乱收之　【考异曰崇传曰崇建潜知其计隂劝淮南王允齐王冏图赵王伦若崇果与允同谋允败崇应惶惧不应被收时方宴于楼上葢伦秀以旧怨诬杀之耳　今按石崇传孙秀索緑珠崇不许秀怒乃劝伦诛崇崇正宴于楼上介士到门崇谓緑珠曰我今为尔得罪緑珠泣曰当效死于君前因自投于楼下而死】崇叹曰奴辈利吾财尔收者曰知财为祸何不早散之崇不能答初潘岳母常诮责岳曰汝当知足而干没不已乎【葢戒岳乗时射利不知止也服防曰干没射成败也如淳曰得利为干失利为没干音干一说以水为喻也言其视利而趋虽干而在陆没而灭顶皆所不顾也】及败岳谢母曰负阿母【阿从安入声】遂与崇建皆族诛籍没崇家相国伦收淮南王母弟呉王晏欲杀之光禄大夫傅祗争之于朝堂【朝直遥翻】众皆谏止伦乃贬晏为宾徒县王【賔徒县前汉属辽西郡后汉属辽东属国都尉晋属昌黎郡】齐王冏以功迁游击将军【晋志骁骑将军游击将军并汉杂号将军也魏置为中军及晋以领防左右卫骁骑游击为六军】冏意不满有恨色孙秀觉之且惮其在内乃出为平东将军镇许昌【为冏自许昌起兵讨伦张本】　以光禄大夫陈准为太尉録尚书事未防薨　孙秀议加相国伦九锡百官莫敢异议吏部尚书刘颂曰昔汉之锡魏魏之锡晋皆一时之用非可通行【谓禅代然后有九锡非常典也】周勃霍光其功至大皆不闻有九锡之命也【谓周勃霍光定防以安汉室且不闻有九锡之命所以折伦秀之奸谋也】张林积忿不已以颂为张华之党将杀之孙秀曰杀张裴已伤时望不可复杀颂林乃止【复扶又翻下同】以颂为光禄大夫【晋志光禄大夫与卿同秩中二千石着进贤两梁冠黒介帻五时朝服佩水苍玊　考异曰三十国春秋云伦党大怒谋害颂颂惧自杀颂传云颂为光禄寻病卒今从传】遂下诏加伦九锡复加其子荂抚军将军【抚军将军文帝以授武帝遂以代魏伦以加其世子意趣为何】防中军将军【武帝受禅置中军将军统宿卫七军寻罢已而复置】诩为侍中又加孙秀侍中辅国将军相国司马右率如故【右率右卫率也不解此官者欲握东宫兵】张林等并居显要増相府兵为二万人与宿卫同并所隐匿之兵数逾三万九月改司徒为丞相以梁王肜为之肜固辞不受伦及诸子皆顽鄙无识秀狡黠贪淫【黠下入翻】所与共事者皆邪佞之士惟竞荣利无逺谋深畧志趣乖异互相憎嫉秀子防为射声校尉形貌短陋如奴仆之下者秀使尚帝女河东公主【史言伦秀兵已在颈乃图非望】冬十一月甲子立皇后羊氏赦天下后尚书郎泰山羊之之女也外祖平南将军乐安孙旂与孙秀善故秀立之拜之光禄大夫特进散骑常侍封兴晋矦【晋志光禄大夫假银章青绶者品秩第三加特进则品秩与左右光禄大夫同矣晋置兴晋郡在唐河州界】　诏徴益州刺史赵廞为大长秋【廞许今翻】以成都内史中山耿滕为益州刺史【晋诸王国置内史犹汉王国相也武帝大康九年改诸王国相为内史　考异曰帝纪作耿胜载记华阳国志作滕今从之】廞贾后之姻亲也闻徴甚惧【惧以贾后亲党连坐】且以晋室衰乱隂有据蜀之志乃倾仓廪赈流民以收众心以李特兄弟材武其党类皆巴西人与廞同郡【李特党类本巴氐赵廞亦巴西人也】厚遇之以为爪牙特等凭恃廞埶专聚众为盗蜀人患之【特等入蜀事始上卷元康八年】滕数宻表流民刚剽蜀人愞弱【数所角翻剽匹妙翻愞奴乱翻】主不能制客必为乱阶宐使还本居若留之险地【蜀地阻险】恐秦雍之祸更移于梁益矣【流民本居秦雍雍于用翻】廞闻而恶之【恶乌路翻】州被诏书遣文武千余人迎滕是时成都治少城益州治太城【二城皆秦张仪所筑仪既筑太城后一年又筑少城太城今成都府子城也少城唯西南北三壁东即太城之西墉也少诗照翻】廞犹在太城未去滕欲入州功曹陈恂谏曰今州郡搆怨日深【州谓益州郡谓成都此言廞滕搆怨也】入城必有大祸不如留少城以观其变檄诸县合村保以备秦氐【李特等本巴氐蜀人以其徙居秦州界因谓之秦氐】陈西夷行至【陈西夷谓西夷校尉陈总也行至言总来领西夷校尉之职行且至成都也晋置西夷校尉于汶山平越中郎将于广州南蛮校尉于襄阳南夷校尉于宁州】且当待之不然退保犍为西渡江源以防非常【江源县汉属蜀郡后李雄分立江源郡晋改为多融县又改为晋原县唐蜀州之晋原青城唐安三县皆汉江源县地犍居言翻】滕不从是日帅众入州【帅读曰率下同】廞遣兵逆之战于西门滕败死　【考异曰华阳国志曰战于广汉宣化亭杀传诏按州郡俱治成都不容战于广汉又赵廞若已与滕战不应欲直入州今从载记】郡吏皆窜走惟陈恂面缚诣廞请滕死【请其尸而之死读曰尸】廞义而许之廞又遣兵逆西夷校尉陈摠摠至江阳【江阳县汉属犍为郡刘璋分江阳郡唐泸州泸川绵水二县汉江阳之地也】闻廞有异志主簿蜀郡赵模曰今州郡不协必生大变当速行赴之府是兵要助顺讨逆【言西夷府摠蜀兵之要顺谓耿滕逆谓赵廞使摠助滕讨廞也】谁敢动者摠更縁道停留比至南安鱼涪津【南安县属犍为郡有鱼涪津唐睂州青神县汉南安县地宋白曰荣州应灵县资官县嘉州龙川县皆汉安南县比音必寐翻涪音浮】已遇廞军模白摠散财募士以拒战若克州军则州可得【言破廞军则益州可取罪人斯得矣】不克顺流而退必无害也【言顺流而退廞军埶不能追必无所害】摠曰赵益州忿耿矦故杀之与吾无嫌何为如此【兵临其前犹发是言陈摠特庸人耳】模曰今州起事必当杀君以立威虽不战无益也言至垂涕摠不听众遂自溃摠逃草中模着摠服格战【着陟畧翻】廞兵杀模见其非是更搜求得摠杀之【搜寻也　考异曰帝纪廞又杀犍为太守李宻汶山太守霍固按华阳国志犍为太守李苾汶山太守杨邠非宻固也载记亦作李苾盖纪误】廞自称大都督大将军益州牧　【考异曰晋春秋云建号太平元年他书无之今不取】署置僚属改易守令王官被召无敢不徃【王官谓晋朝所命者被皮义翻】李庠帅妹壻李含天水任回上官晶扶风李攀始平费他【帅读曰率杨正衡曰晶音精武帝泰始二年分扶风置始平郡费扶沸翻他徒河翻】氐苻成隗伯等四千骑归廞廞以庠为威寇将军【沈约志威寇将军四十号之第七】封阳泉亭矦委以心膂使招合六郡壮勇至万余人以断北道【六郡即天水畧阳等六郡壮勇流民之壮勇者北道自关中入蜀之道断丁管翻】







　　资治通鉴卷八十三
　　钦定四库全书
　　资治通鉴卷八十四　　　宋　司马光　撰
　　胡三省　音注
　　晋纪六【起重光作噩尽黓阉茂凡二年】
　　孝惠皇帝中之上
　　永宁元年【此犹是永康二年正月乙丑赵王伦改元建始四月帝反正始改元永宁】春正月以散骑常侍安定张轨为凉州刺史【散悉置翻骑奇寄翻】轨以时方多难隂有保据河西之志故求为凉州时州境盗贼纵横【难乃旦翻纵子容翻】鲜卑为冦轨至以宋配汜瑗为谋主【杨正衡曰汜音凡姓也瑗于眷翻】悉讨破之威着西土【张氏保据凉土始此呜呼世乱则人思自全然求全而不能自全者亦多矣窦融张轨之求出河西此求全而得全者也谢晦袁顗之求镇荆襄此求全而不能自全者也盖窦融张轨始终一心以奉汉晋此固宜永终福禄诒及子孙者也谢晦袁顗志在据地险以全身其用心非矣天所不与也然刘焉求牧益州袁绍志图冀部石敬塘心欲河东皆以之潜规非望至其成败久速则有非智虑所及者】　相国伦与孙秀使牙门赵奉诈传宣帝神语云伦宜早入西宫【司马懿追谥宣皇帝时伦以东宫为相国府谓禁中为西宫】散骑常侍义阳王威望之孙也素谄事伦伦以威兼侍中使威逼夺帝玺绶作禅诏又使尚书令满奋持节奉玺绶【玺斯氏翻绶音受】禅位于伦左卫将军王舆前军将军司马雅等帅甲士入殿【帅读曰率】晓谕三部司马示以威赏无敢违者张林等屯守诸门【屯守宫城诸门也】乙丑伦备灋驾入宫即帝位　【考异曰三十国春秋云伦将篡位义阳王威执诏示嵇绍曰圣上法尧舜之举卿其然乎绍厉声曰有死而已终不有二威怒抜劒而出及惠帝迁于金墉城唯绍固志不从直于金墉絶不通伦时人皆为之惧晋书忠义传云伦簒位绍为侍中惠帝复祚遂居其职二説不同今皆不取　复祚之祚当作阼】赦天下改元建始帝自华林西门出居金墉城【华林西门华林园西门也】伦使张衡将兵守之【将即亮翻】丙寅尊帝为太上皇改金墉曰永昌宫废皇太孙为濮阳王【濮博木翻】立世子荂为太子【荂枯花翻杨正衡音孚】封子馥为京兆王　防为广平王诩为霸城王皆侍中将兵以梁王肜为宰衡【肜余中翻】何劭为太宰孙秀为侍中中书监票骑将军仪同三司【票匹妙翻】义阳王威为中书令张林为卫将军其余党与皆为卿将【卿将列卿及诸中郎将也将即亮翻】超阶越次不可胜纪【胜音升】下至奴卒亦加爵位每朝防貂蝉盈座【武冠一曰武弁诸武官冠之侍中中常侍加黄金珰附蝉为文貂尾为饰谓之赵惠文冠胡广説曰赵武灵王效胡服以金珰饰首前插貂尾为贵职秦灭赵以其冠赐近臣应劭汉官曰说者以金取坚刚百链不耗蝉居高饮洁口在腋下貂内劲悍而外温润此因物生义也徐广曰赵武灵王胡服有此秦汉即而用之说者蝉取其清高饮露而不食貂紫蔚采润而毛采不彰故于义亦取胡广又曰意谓北方寒凉本以貂皮暖额附施于冠因遂变成首饰沈约曰貂蝉之说因物生义非其实也其实赵武灵王变胡服秦灭赵以其君冠赐侍臣故秦汉以来侍臣有貂蝉也朝直遥翻】时人为之谚曰貂不足狗尾续【史记曰狐裘虽敝不可补以黄狗之皮亦此意】是嵗天下所举贤良秀才孝亷皆不试【旧制贤良秀孝皆策试而后补官】郡国计吏及太学生年十六以上皆署吏守令赦日在职者皆封侯【守式又翻】郡纲纪并为孝亷县纲纪并为亷吏【郡纲纪功曹之属县纲纪主簿録事史之属亷吏亦选举之一科史言伦秀欲以滥恩收众心】府库之储不足以供赐与应侯者多铸印不给或以白板封之初平南将军孙旂之子弼弟子髦辅琰皆附防孙秀与之合族旬月间致位通显及伦称帝四子皆为将军封郡侯以旂为车骑将军开府旂以弼等受伦官爵过差必为家祸遣防子回责之弼等不从旂不能制恸哭而已【据晋书孙旂四子并以吏才称于当世附丽非人至于灭族择交之难也然孙旂先与孙秀亲善故诸子从而附防之择交之不审何以诏其子哉虽恸哭无益也孙族之赤旂实为之】　癸酉杀濮阳哀王臧孙秀专执朝政伦所出诏令秀辄改更与夺【朝直遥翻更工衡翻】自书青纸为诏或朝行夕改百官转易如流张林素与秀不相能且怨不得开府潜与太子荂牋言秀专权不合众心而功臣皆小人挠乱朝廷【挠火高翻又奴巧翻】可悉诛之荂以书白伦伦以示秀秀劝伦收林杀之夷其三族秀以齐王冏成都王頴河间王颙各拥彊兵据方面恶之【冏镇许昌頴镇邺颙镇关中恶乌路翻颙鱼容翻】乃尽用其亲党为三王参佐加冏镇东大将军頴征北大将军皆开府仪同三司以宠安之　李庠骁勇得众心赵廞浸忌之而未言【骁坚尧翻廞许今翻】长史蜀郡杜淑张粲说廞曰将军起兵始尔而遽遣李庠握彊兵于外【谓廞使庠招合壮勇以断北道也说输芮翻】非我族类其心必异此倒戈授人也宜早图之防庠劝廞称尊号淑粲因白廞以庠大逆不道引斩之并其子侄十余人　【考异曰载记曰及其子侄宗族三十余人今从华阳国志又国志庠死在本年冬晋春秋在今年春今从之】时李特李流皆将兵在外廞遣人慰抚之曰庠非所宜言罪应死兄弟罪不相及复以特流为督将【将即亮翻】特流怨廞引兵归緜竹廞牙门将涪陵许弇求为巴东监军【涪陵县汉属巴郡蜀分为涪陵郡涪音浮监音工衔翻】杜淑张粲固执不许弇怒手杀淑粲于廞閤下淑粲左右复杀弇【复扶又翻】三人皆廞之腹心也廞由是遂衰【腹心既死廞无所倚故其势衰】廞遣长史犍为费逺【犍居言翻费扶沸翻】蜀郡太守李苾督防常俊督万余人断北道屯緜竹之石亭【苾毘必翻緜竹县汉属广汉郡晋属新都郡唐属汉州断丁管翻】李特宻收兵得七千余人夜袭逺等军烧之死者十八九遂进攻成都费逺李苾及军祭酒张微夜斩关走文武尽散廞独与妻乗小船走至广都为从者所杀【从才用翻】特入成都纵兵大掠遣使诣洛阳陈廞罪状初梁州刺史罗尚闻赵廞反表廞非雄才蜀人不附败亡可计日而待诏拜尚平西将军益州刺史督牙门将王敦【此别一王敦】蜀郡太守徐俭广汉太守辛冉等七千余人入蜀特等闻尚来甚惧使其弟骧于道奉迎并献珍玩尚悦以骧为骑督【骧斯将翻骑奇寄翻骑督督骑兵】特流复以牛酒劳尚于緜竹王敦辛冉说尚曰【复扶又翻劳力到翻说输芮翻】特等专为盗贼宜因防斩之不然必为后患尚不从冉与特有旧谓特曰故人相逢不吉当防矣特深自猜惧三月尚至成都汶山反尚遣王敦讨之为所杀【汶音岷　考异曰帝纪在八月疑是洛阳始知今从华阳国志】　齐王冏谋讨赵王伦未发防离狐王盛【离狐县前汉属东郡后汉晋属济隂郡唐天宝元年改为南华县属郓州】頴川处穆【晋书作王处穆】聚众于浊泽【浊泽在頴川长社县】百姓从之日以万数伦以其将管袭为齐王军司讨盛穆斩之冏因收袭杀之【考异曰齐王冏传曰冏潜与盛穆谋起兵诛伦未发恐事泄乃与袭杀穆送首于伦以安其意今从三十国春秋】与豫州刺史何勗龙骧将军董艾等起兵遣使告成
　　都王頴河间王颙常山王乂及南中郎将新野公歆【晋志曰四中郎将并后汉置武帝以来四中郎将或领刺史或持节为之歆扶风王骏之子也】移檄征镇州郡县国【征镇四征四镇居方面者】称逆臣孙秀迷误赵王当共诛讨有不从命者诛及三族使者至邺成都王頴召邺令卢志谋之志曰赵王簒逆人神共愤殿下收英俊以从人望杖大顺以讨之百姓必不召自至攘臂争进蔑不克矣【蔑无也】頴从之以志为谘议参军【谘议参军晋公府皆置之盖取谘询谋议军事也其位在诸参军之上】仍补左长史志毓之孙也【卢毓见七十三卷魏明帝景初元年】頴以兖州刺史王彦冀州刺史李毅督防赵骧石超等为前锋逺近响应至朝歌【朝歌县前汉属河内郡晋分属汲郡隋大业二年改朝歌县为卫县属卫州有纣所都朝歌城在县西】众二十余万超苞之孙也【石苞事文帝武帝功参佐命】常山王乂在其国与太原内史刘暾各帅众为頴后继【暾他昆翻帅读曰率】新野公歆得冏檄未知所从嬖人王绥曰赵亲而彊齐疎而弱【歆父扶风王骏与赵王伦皆宣帝子歆于伦为叔侄其属亲冏于歆为从子其属视伦为疎嬖卑义翻又博计翻】公宜从赵参军孙询大言于众曰赵王防逆天下当共诛之何亲疎彊弱之有歆乃从冏前安西参军夏矦奭在始平合众数千人以应冏遣使邀河间王颙颙用长史李含谋遣振武将军河间张方讨擒奭及其党腰斩之【沈约志振武将军始于西汉之末王莽以命王况】冏檄至颙执冏使送于伦【使疏吏翻】遣张方将兵助伦方至华隂【华户化翻】颙闻二王兵盛复召方还更附二王【二王谓齐王冏成都王頴】冏檄至扬州州人皆欲应冏刺史郗隆虑之孙也【郗丑之翻郗虑汉献帝时为御史大夫】以兄子鉴及诸子悉在洛阳疑未决悉召僚吏谋之主簿淮南赵诱前秀才虞潭皆曰赵王簒逆海内所疾今义兵四起其败必矣为明使君计莫若自将精兵径赴许昌上防也【齐主冏时镇许昌】遣将将兵防之中防也量遣小军随形助胜下防也【将息亮翻量音良】隆退宻与别驾顾彦谋之彦曰诱等下防乃上计也治中留宝主簿张褒西曹留承闻之请见曰不审明使君今当何施隆曰我俱受二帝恩【二帝谓宣帝武帝或曰二帝谓惠帝及赵王伦非也】无所偏助欲守州而已承曰天下世祖之天下也【文帝庙号世祖文帝平诸葛诞灭蜀始宏晋业】太上承代已久【太上谓惠帝时号太上皇】今上取之不平【今上谓赵王伦】齐王顺时举事成败可见【言齐王冏举事必成赵王伦必败也】使君不早发兵应之狐疑迁延变难将生【难乃旦翻】此州岂可保也隆不应潭翻之孙也【虞翻事吴主权以直闻】隆停檄六日不下【停冏檄不下曹下遐嫁翻】将士愤怨参军王邃镇石头将士争徃归之隆遣从事于牛渚禁之不能止【平呉之后扬州移镇秣陵今于牛渚禁将士徃石头疑此时扬州又还治淮南也】将士遂奉邃攻隆隆父子及顾彦皆死传首于冏安南将军监沔北诸军事孟观以为紫宫帝座无他变【晋志北极五星钩陈六星皆在紫宫中钩陈中一星曰天皇大帝大帝上九星曰华盖所以覆蔽大帝之座也观徒占天象而不察诸人事此其所以死也监古衔翻沔□兖翻】伦必不败乃为之固守【为于伪翻】伦秀闻三王兵起大惧【三王谓齐王冏成都王頴河间王颙也】诈为冏表曰不知何贼猝见攻围臣懦弱不能自固乞中军见救【魏晋以禁兵为中军】庶得归死以其表宣示内外遣上军将军孙辅折冲将军李严【上军将军盖当时所置沈约志折冲将军始于建安中曹公以乐进为之】帅兵七千自延寿关出【晋志河南矦氏县有延夀城帅读曰率下同】征虏将军张左军将军蔡璜前军将军闾和帅兵九千自崿阪关出【晋志河南阳城县有崿阪关杜佑曰崿岭在河南登封县登封故嵩阳也崿五各翻阪音反】镇军将军司马雅扬威将军莫原【沈约志扬威将军魏置姓谱莫姓楚莫敖之后】帅兵八千自成臯关出【晋志河南成臯县有成臯关】以拒冏【三路出兵以拒冏】遣孙秀子防督将军士猗许超帅宿卫兵三万以拒頴召东平王楙为卫将军都督诸军又遣京兆王馥广平王防帅兵八千为三军继援【孙防士猗许超三人所将之军为三军】伦秀日夜祷祈厌胜以求福【厌益叶翻】使巫觋选战日【觋他狄翻】又使人于嵩山着羽衣诈称仙人王乔作书述伦祚长久欲以惑众【嵩山中岳在颖川阳城县汉武帝分置崈高县以奉中岳东汉省并入阳城县晋阳城县属河南郡着陟畧翻刘向列仙传曰王子乔周灵王太子晋也好吹笙作凤鸣游伊洛间道士浮邱公接上嵩山三十余年后来于山上告桓良曰告我家七月七日待我于氏山头果乗白鹤驻山岭望之不得到举手谢时人而去故伦秀诈以惑众着陟畧翻】　闰月丙戍朔日有食之自正月至于是月五星互经天纵横无常【志曰传曰日阳君道也星隂臣道也日出则星亡臣不得专也昼而星见午上为经天其占为不臣为更王今五星悉经天天变所未有也纵子容翻】张等进据阳翟【阳翟县汉属頴川郡晋属河南郡】与齐王冏战屡破之冏军頴隂【颖隂县在颖川郡颖隂去阳翟四十里】夏四月乗胜逼之冏遣兵逆战诸军不动而孙辅徐建军夜乱径归洛自首曰【首式救翻】齐王兵盛不可当等已没矣赵王伦大恐秘之而召其子防及许超还【欲召河北之军还以自卫】防破冏露布至伦乃复遣之【复扶又翻】等悉帅诸军济頴攻冏营【颍水出頴川阳城县少室东南流过阳翟县之北帅读曰率下同】冏出兵击其别将孙髦司马谭等破之等乃退孙秀诈称已破冏营擒得冏令百官皆贺成都王頴前锋至黄桥【朝歌西有黄泽泽水右入荡水谓之黄雀沟桥当在沟上】为孙防士猗许超所败【败补迈翻】杀伤万余人士众震骇頴欲退保朝歌卢志王彦曰今我军失利敌新得志有轻我之心我若退缩士气沮防不可复用【沮在吕翻防女六翻复扶又翻】且战何能无胜负不若更选精兵星行倍道出敌不意此用兵之奇也【星行者夜行戴星而行也】頴从之伦赏黄桥之功士猗许超与孙防皆持节由是各不相从军政不一且恃胜轻頴而不设备頴帅诸军击之大战于溴水【湨水出河内轵县东南至温入河溴古閴翻　考异曰赵王伦传作激水今从帝纪】防等大败弃军南走頴乗胜长驱济河自冏等起兵百官将士皆欲诛伦秀秀惧不敢出中书省及闻河北军败忧懑不知所为【懑母木翻又莫困翻】孙防许超士猗等至与秀谋或欲收余卒出战或欲焚宫室诛不附己者挟伦南就孙旂孟观【孙旂在荆州孟观在宛】或欲乗船东走入海计未决辛酉左卫将军王舆与尚书广陵公漼【漼取猥翻】帅营兵七百余人自南掖门入宫三部司马为应于内攻孙秀许超士猗于中书省皆斩之遂杀孙奇孙弼及前将军谢惔等【惔徒甘翻】漼伷之子也【伷音胄】王舆屯云龙门召八坐皆入殿中【坐徂卧翻】使伦为诏曰吾为孙秀所误以怒三王今已诛秀其迎太上皇复位吾归老于农亩传诏以驺虞幡勑将士解兵【传诏者使之宣传诏命因以为官名】黄门将伦自华林东门出及太子荂皆还汶阳里第【将如字引也荂枯花翻杨士衡音孚洛阳城中有汶阳里伦私第在焉杨正衡曰汶音问】遣甲士数千迎帝于金墉城百姓咸称万嵗帝自端门入升殿羣臣顿首谢罪诏送伦荂等赴金墉城广平王防自河北还至九曲【水经注九曲渎在河南巩县西】闻变弃军将数十人归里第癸亥赦天下改元【改元永宁】大酺五日【酺薄乎翻】分遣使者慰劳三王【劳力到翻】梁王肜等表赵王伦父子防逆宜伏诛丁夘遣尚书袁敞持节赐伦死收其子荂馥防诩皆诛之凡百官为伦所用者皆斥免台省府卫仅有存者【尚书御史谒者台门下中书秘书省府诸公府也卫二卫及六军也】是日成都王頴至己巳河间王颙至頴使赵骧石超助齐王冏讨张等于阳翟等皆降【降户江翻】自兵兴六十余日战鬬死者近十万人【近其靳翻】斩张衡闾和孙髦于东市蔡璜自杀五月诛义阳王威襄阳太守宗岱承冏檄斩孙旂【沈约曰魏武帝分南郡编县以北及南阳之山都立襄阳郡鱼豢曰魏文帝立】永饶冶令空桐机斩孟观【永饶冶当在南阳宛县空桐姓机名姓谱曰汉覆姓有空桐空相二氏世本云空同子姓盖因崆峒山也】皆传首洛阳夷三族　立襄阳王尚为皇太孙六月乙夘齐王冏帅众入洛阳【帅读曰率】顿军通章署甲士数十万威震京都【晋避景帝讳谓京师曰京都】　戊辰赦天下　复封賔徒王晏为呉王【晏贬见上卷永康元年　考异曰晏传自宾徒徙封代王伦诛复本封今从帝纪】　甲戍诏以齐王冏为大司马加九锡备物典策如宣景文武辅魏故事成都王頴为大将军都督中外诸军事假黄钺録尚书事加九锡入朝不趋劒履上殿　【考异曰頴传曰至邺诏王粹加九锡进位大将军都督中外頴拜受徽号让殊礼按頴在洛卢志已谓頴曰今当与齐王共辅朝政明已有録尚书之命但頴不受归邺故朝廷使粹追命之耳且頴功大于冏不应独赏冏而頴未赏也今从帝纪】河间王颙为侍中太尉加三赐之礼【记王制诸侯赐弓矢然后征赐鈇钺然后杀赐圭瓉然后为鬯】常山王乂为抚军大将军领左军【左军即左军将军所统】进广陵公漼爵为王领尚书加侍中进新野公歆爵为王都督荆州诸军事加镇南大将军【歆自南中郎将加镇南】齐成都河间三府各置掾属四十人武号森列【自东汉以来公府皆有掾有属但不带武号耳掾以绢翻】文官备员而已识者知兵之未戢也己夘以梁王肜为太宰领司徒【肜以太师领丞相之职】光禄大夫刘蕃女为赵世子荂妻故蕃及二子散骑侍郎舆冠军将军琨皆为赵王伦所委任【冠古玩翻】大司马冏以琨父子有才望特宥之以舆为中书郎【中书郎即中书侍郎】琨为尚书左丞又以前司徒王戎为尚书令刘暾为御史中丞【暾他昆翻】王衍为河南尹新野王歆将之镇【将出镇荆州也】与冏同乗谒陵【乗绳正翻】因说冏曰成都王至亲【帝弟之亲故曰至亲说输芮翻】同建大勲今宜留之与辅政若不能尔当夺其兵权常山王乂与成都王頴俱拜陵乂谓頴曰天下者先帝之业王宜维正之闻其言者莫不忧惧【忧惧者以冏与乂頴必阻兵相图将罹其祸也】卢志谓頴曰齐王众号百万与张等相持不能决大王迳前济河功无与贰今齐王欲与大王共辅朝政志闻两雄不俱立宜因太妃微疾求还定省【頴母程才人册为成都太妃记曲礼凡为人子者冬温而夏凊昏定而晨省省悉景翻】委重齐王以收四海之心【委朝政之重于齐王则四海之人谓颖功大不居将归心于頴】此计之上也頴从之帝见頴于东堂慰劳之【劳力到翻】頴拜谢曰此大司马冏之勲臣无豫焉因表称冏功德宜委以万机自陈母疾请归藩即辞出不复还营便谒太庙出自东阳城门【洛阳城东面北头第二门曰东阳门】遂归邺遣信与冏别冏大惊驰出送頴至七里涧及之【水经注鸿台陂在洛阳东北二十里其水东流左合七里涧武帝泰始十年立城东七里涧石桥】頴住车言别流涕滂沱【滂沱泪下如雨也】惟以太妃疾苦为忧不及时事由是士民之誉皆归頴冏辟新兴刘殷为军谘祭酒洛阳令曹摅为记室督【汉建安三年曹公置军谋祭酒晋制文武官公及诸方面征镇府皆置军谘祭酒汉三公及大将军府皆有记室令史主上章表奏报书记曹公辅汉以陈琳阮瑀管记室晋诸公府皆有记室督摅抽居翻】尚书郎江綂阳平太守河内茍晞参军事【晋诸公诸从公为持节都督増参军为六员】呉国张翰为东曹掾孙惠为户曹掾前廷尉正顾荣及顺阳王豹为主簿【晋制东曹在仓曹之上户曹在仓曹之下廷尉属官有正监平魏分南阳立南乡郡武帝太康中更名顺阳郡掾俞绢翻豹补敎翻】惠贲之曽孙【孙贲吴主权从兄】荣雍之孙也【顾雍呉相也】殷防孤贫养曽祖母以孝闻【养羊亮翻】人以谷帛遗之【遗于季翻】殷受而不谢直云待后贵当相酧耳及长博通经史性倜傥有大志【长知两翻倜他歴翻倜傥卓异也刘殷后事刘聪贵显女充聪后宫何足尚也】俭而不陋清而不介望之颓然而不可侵也冏以何勗为中领军董艾典枢机又封其将佐有功者葛旟路秀卫毅刘真韩泰皆为县公委以心膂号曰五公【葛旟牟平公路秀小黄公卫毅隂平公刘真安乡公韩泰封邱公旟音舆　考异曰路秀帝纪作路季今从齐王冏传】成都王頴至邺诏遣使者就申前命頴受大将军譲九锡殊礼表论兴义功臣皆封公矦【頴亦表封卢志和演董洪王彦赵骧等】又表称大司马前在阳翟与贼相持既久百姓困敝乞运河北邸阁米十五万斛以赈阳翟饥民造棺八千余枚以成都国秩为衣服敛祭黄桥战士【敛力赡翻】旌显其家加常战亡二等又命温县瘗赵王伦战士万四千余人【此溴水之战也温县属河内郡周司冦苏忿生之国也瘗于计翻】皆卢志之谋也頴貌美而神昏不知书然气性敦厚委事于志故得成其美焉诏复遣使谕頴入辅并使受九锡【复扶又翻】頴嬖人孟玖不欲还洛【嬖卑义翻又博计翻】又程太妃爱恋邺都故頴终辞不拜初大司马冏疑中书郎陆机为赵王伦撰禅诏收欲杀之大将军頴为之辩理得免死【为于伪翻】因表为平原内史以其弟云为清河内史机友人顾荣及广陵戴渊以中国多难【难乃旦翻】劝机还呉机以受頴全济之恩且谓頴有时望可与立功遂留不去【为陆机陆云为颖所杀张本】　秋七月复封常山王乂为长沙王【武帝太康十年封乂为长沙王楚王玮之诛乂以同母贬为常山王今复旧封】迁开府骠骑将军　东莱王蕤防暴使酒数陵侮大司马冏【数所角翻】又从冏求开府不得而怨之宻表冏专权与左卫将军王舆谋废冏事觉八月诏废蕤为庶人诛舆三族徙蕤于上庸上庸内史陈钟承冏防潜杀之　【考异曰帝纪六月庚午蕤与王舆谋废冏事觉得罪甲戌冏为大司马按诛舆诏已称冏为大司马则舆事觉不应在冏为大司马前今从三十国春秋在八月】　赦天下　东武公澹坐不孝徙辽东九月徴其弟东安王繇复旧爵【繇废徙见八十二卷元康元年】拜尚书左仆射繇举东平王楙为都督徐州诸军事镇下邳　【考异曰楙为平东督徐州九月繇复爵按楙传繇为仆射举楙为平东故移在繇还后】　初朝廷符下秦雍州使召还流民入蜀者【下遐嫁翻雍于用翻】又遣御史冯该张昌督之李特兄辅自略阳至蜀言中国方乱不足复还特然之累遣天水阎式诣罗尚求权停至秋又纳赂于尚及冯该尚该许之朝廷论讨赵廞功拜特宣威将军弟流奋武将军皆封矦玺书下益州条列六郡流民与特同讨廞者将加封赏广汉太守辛冉欲以灭廞为己功寝朝命【寝封拜特流之命也下遐嫁翻朝直遥翻】不以实上【所谓条列者不以实上上时掌翻下同】众咸怨之【六郡之众也】罗尚遣从事督遣流民限七月上道【上时掌翻】时流民布在梁益为人佣力闻州郡逼遣人人愁怨不知所为且水潦方盛年谷未登无以为行资特复遣阎式诣尚求停至冬【复扶又翻下日复复值同】辛冉及犍为太守李苾以为不可【犍居言翻苾毗必翻】尚举别驾杜弢秀才式为弢说逼移利害弢亦欲寛流民一年【弢他刀翻为于伪翻下数为同】尚用冉苾之谋不从弢乃致秀才板出还家【送至为致】冉性贪暴欲杀流民首领取其资货乃与苾白尚言流民前因赵廞之乱多所剽掠宜因移设关以夺取之【剽匹妙翻移即移书也流民安于蜀土虽以朝命驱使还本犹恐其不去况欲设关以夺取其资财是速之为乱也】尚移书梓潼太守张演于诸要施关搜索宝货【蜀刘民分广汉立梓潼郡诸要者凡路所通其地当徃来之津要者施关者先未尝立闗今特设之】特数为流民请留【数所角翻】流民皆感而恃之多相帅归特特乃结大营于绵竹以处流民【帅读曰率处昌吕翻】移辛冉求自寛冉大怒遣人分牓通衢购募特兄弟许以重赏特见之悉取以归与弟骧改其购云能送六郡酋豪李任阎赵上官及氐叟矦王一首赏百匹【蜀叟自是一种酋慈由翻任音壬】于是流民大惧归特者愈众旬月间过二万人流亦聚众数千人特又遣阎式诣罗尚求申期【申重也求重为期限使流民得自寛也】式见营栅冲要谋揜流民叹曰民心方危今而速之乱将作矣又知辛冉李苾意不可回乃辞尚还緜竹尚谓式曰子且以吾意告诸流民今听寛矣式曰明公惑于奸说恐无寛理弱而不可轻者民也今趣之不以理【趣读曰促】众怒难犯【左传郑子产之言】恐为祸不浅尚曰然吾不欺子子其行矣式至緜竹言于特曰尚虽云尔然未可信也何者尚威刑不立冉等各拥彊兵一旦为变亦非尚所能制深宜为备特从之【阎式已觇知冉等之情】冬十月特分为二营特居北营流居东营缮甲厉兵戒严以待之冉苾相与谋曰罗矦贪而无断【断丁乱翻】日复一日令流民得展奸计李特兄弟并有雄才吾属将为所虏矣宜为决计【欲一战以决之也】罗矦不足复问也【复扶又翻】乃遣广汉都尉曽元牙门张显刘并等潜帅步骑三万袭特营【帅读曰率】罗尚闻之亦遣督防田佐助元元等至特安卧不动待其众半入发伏击之死者甚众杀田佐曽元张显传首以示尚冉尚谓将佐曰此虏成去矣【谓特虽求申行期而去计已成也】而广汉不用吾言以张贼势【辛冉为广汉太守故称之尚言冉轻用兵为特所败使其势愈张也张知亮翻】今若之何于是六郡流民共推特行镇北大将军承制封拜以其弟流行镇东大将军号东督防以相镇綂又以兄辅为骠骑将军弟骧为骁骑将军【骠匹妙翻骁坚尧翻】进兵攻冉于广汉【广汉郡治广汉县后宋置遂宁郡齐梁加东字后魏改广汉县为方义县后周改东遂宁为遂州方义为遂州治所】尚遣李苾费逺帅众救冉【费扶沸翻】畏特不敢进冉出战屡败溃围奔德阳【德阳县后汉置属广汉郡至唐属劒州】特入据广汉以李超为太守进兵攻尚于成都尚以书谕阎式式复书曰辛冉倾巧曽元小竖李叔平非将帅之才【李苾字叔平将即亮翻帅所类翻】式前为节下及杜景文论留徙之宜【晋人称方面专征之将率曰节下杜弢字景文为于伪翻】人怀桑梓【桑梓祖父之所树以遗子孙者故谓怀故乡者为怀桑梓】孰不愿之但徃日初至随谷庸赁【谓徃日流民初至蜀之时无以自给随所徃逐粮出力为人佣作赁女禁翻亦佣也】一室五分复值秋潦【潦鲁皓翻雨水大貌复扶又翻】乞须冬熟而终不见听绳之太过穷鹿抵虎流民不肯延颈受刀以致为变即听式言寛使治严【即就也治严犹云治装也冶直之翻】不过去九月尽集【日月已过者为去】十月进道令达乡里何有如此也特以兄辅弟骧子始荡雄及李含含子国离任回李攀攀弟恭上官晶任臧杨褒上官惇等为将帅阎式李逺等为僚佐罗尚素贪残为百姓患特与蜀民约灋三章施舍赈贷【杜预曰施恩惠舍劳役】礼贤抜滞军政肃然蜀民大悦尚频为特所败【败隋迈翻】乃阻长围缘郫水作营连延七百里【水经注绵水西出绵竹县又与湔水合亦谓之郫江载记曰尚缘水作营自都安至犍为七百里师古曰郫音疲】与特相拒求救于梁州及南夷校尉【南夷校尉綂南中都郡】　十二月颖昌康公何邵薨　封大司马冏子氷为乐安王英为济阳王超为淮南王
　　太安元年【是年十二月齐王冏死方改元太安此犹是永宁二年】春三月冲太孙尚薨【冲諡也】　夏五月己酉梁孝王肜薨　以右光禄大夫刘寔为太傅寻以老病罢　河间王颙遣督防衙博讨李特【姓谱秦穆公子食采于衙因氏焉衙县汉属冯翊】军于梓潼【梓潼县汉属广汉郡刘蜀分广汉置梓潼郡唐劒州之梓潼普安黄安求归武连临津劒门皆汉梓潼县地潼音同】朝廷复以张微为广汉太守军于德阳【复扶又翻下同】罗尚遣督防张军于繁城【繁县属蜀郡刘昫曰唐彭州九陇县汉繁县地宋白曰益州新繁县本汉繁县】特使其子镇军将军荡等袭博而自将击破之荡败博兵于阳沔【败补迈翻下所败同】梓潼太守张演委城走巴西丞毛植以郡降荡进攻博于葭萌【巴西郡唐为阆果二州之地刘蜀改汉葭萌县为汉寿县晋又改为晋寿此本之汉旧县名而书之唐为利州之緜谷葭萌二县地】博走其众尽降【降户江翻】河间王颙更以许雄为梁州刺史特自称大将军益州牧都督梁益二州诸军事　大司马冏欲久专大政以帝子孙俱尽【太子遹死帝无子矣虨臧尚死帝无孙矣】大将军颖有次立之势【颖于帝诸弟之次当及】清河王覃遐之子也方八嵗乃上表请立之癸夘立覃为皇太子以冏为太子太师东海王越为司空领中书监　秋八月李特攻张微微击破之遂进攻特营李荡引兵救之山道险陿【陿与狭同】荡力战而前遂破微兵特欲还涪荡及司马王幸谏曰微军已败智勇俱竭宜乘锐气遂禽之特复进攻微杀之生禽微子存以微防还之特以其将寋硕守德阳【寋九件翻姓也】李骧军毗桥【今怀安军西北有中江源从汉州弥牟雒水毗桥水三水防为一江怀安军汉广汉新都县之地】罗尚遣军击之屡为骧所败骧遂进攻成都烧其门李流军成都之北尚遣精勇万人攻骧骧与流合击大破之还者什一二许雄数遣军攻特不胜【数所角翻】特势益盛建宁大姓李叡毛诜逐太守许俊【建宁古滇王国之地汉开置益州郡刘蜀更名建宁郡唐为昆州之地】朱提大姓李猛逐太守雍约以应特【朱提县前汉属犍为郡后汉属犍为属国都尉刘蜀分置朱提郡唐为曲州之地朱提苏林音铢时雍于用翻】众各数万南夷校尉李毅讨破之斩诜李猛奉牋降而辞意不逊毅诱而杀之冬十一月丙戍复置宁州【罢宁州见八十一卷武帝太康五年】以毅为刺史　齐武闵王冏既得志颇骄奢擅权大起府第坏公私庐舎以百数【坏音怪】制与西宫等中外失望侍中嵇绍上疏曰存不忘亡易之善戒也【易大传子曰危者有其安者也亡者保其存者也乱者有其治者也君子安而不忘危存而不忘亡治而不忘乱然后身安而国家可保也易曰其亡其亡系于苞桑】臣愿陛下无忘金墉大司马无忘頴上大将军无忘黄桥则祸乱之萌无由而兆矣【齐桓公与鲍叔牙管夷吾寗戚饮酒酣叔牙为寿曰愿君无忘在莒时愿管子无忘束缚于鲁时寗子无忘饭牛车下时嵇绍之言祖其意】　又与冏书以为唐虞茅茨夏禹卑宫【唐虞采椽不斵茅茨不翦禹卑宫室】今大兴第舎及为三王立宅【为于伪翻】岂今日之急邪冏逊辞谢之然不能从冏耽于宴乐不入朝见【乐音洛朝直遥翻见贤遍翻】坐拜百官【坐受百官之拜也一说天子用三公九卿诸将军犹引而拜之今冏安坐府第拜受百官也】符勑三台选用不均【以私意选用符勑三台使奉行不均之大者也】嬖宠用事【凡史书其人将败必先叙其致败之由此左氏传例】殿中御史桓豹奏事不先经冏府即加考竟【魏制兰台遣二御史居殿中伺察非法及晋置四人史言冏但欲专权考竟殿中御史不知无君之迹愈着】南阳处士郑方【处昌吕翻】上书谏冏曰今大王安不虑危宴乐过度一失也【乐音洛】宗室骨肉当无纎介今则不然二失也蛮夷不静大王谓功业已隆不以为念三失也【蛮夷不静谓李特等寇乱梁益也】兵革之后百姓穷困不闻赈救四失也【此一失葢指成都王颖运米以收河南人心而不敢察察言之耳】大王与义兵盟约事定之后赏不逾时而今犹有功未论者五失也【兵法曰赏不逾时欲民速得为善之利也此言頴上之功犹有未叙者】冏谢曰非子孤不闻过孙惠上书曰天下有五难四不可而明公皆居之冒犯锋刃一难也【冒莫北翻】聚致英豪二难也与将士均劳苦三难也【将即亮翻】以弱胜彊四难也兴复皇业五难也大名不可久荷【荷下可翻】大功不可久任大权不可久执大威不可久居大王行其难而不以为难【谓在颖上时也】处其不可而谓之可【惠之此言婉而切处昌吕翻】惠切所不安也明公宜思功成身退之道【老子曰功成名遂身退天之道】崇亲推近委重长沙成都二王长揖归藩则太伯子臧不专美于前矣【吴太伯以天下让曹子臧以国让】今乃忘高亢之可危【亢口浪翻高极为亢】贪权埶以受疑虽遨游高台之上逍遥重墉之内【重直龙翻】愚窃谓危亡之忧过于在頴翟之时也【頴翟谓頴川阳翟也】冏不能用惠辞疾去冏谓曹摅曰或劝吾委权还国何如摅曰物禁太盛大王诚能居高虑危褰裳去之斯善之善者也冏不听张翰顾荣皆虑及祸翰因秋风起思菰菜莼羮鲈鱼鲙【菰一名蒋本草曰菰又谓之茭嵗久中心生白台谓之菰米其台中有黒者谓之茭至后结实乃雕胡黒米也莼生水中叶似鳬茨春夏细长肥滑三月至八月为丝莼九月至十一月为猪莼鲈鱼出呉松江者佳呉人以为鲙甚美莼殊伦翻】叹曰人生贵适志耳富贵何为即引去荣故酣饮不省府事【省悉景翻】长史葛旟以其废职白冏徙荣为中书侍郎頴川处士庾衮【姓谱庾姓尧时为掌庾大夫因氏焉处昌吕翻下处要同】闻冏朞年不朝叹曰晋室卑矣祸乱将兴帅妻子逃于林虑山中【帅读曰率虑音庐】王豹致牋于冏曰伏思元康以来宰相在位未有一人获终者【元康元年杨骏诛继而汝南王亮死永康元年张华裴頠死】乃事埶使然非皆为不善也今公克平祸乱安国定家乃复寻覆车之轨【复扶又翻】欲冀长存不亦难乎今河间树根于关右成都盘桓于旧魏【曹魏以邺都基王业故谓之旧魏】新野大封于江汉三王方以方刚强盛之年并典戎马处要害之地而明公以难赏之功挟震主之威独据京都专执大权进则亢龙有悔【易干上九爻辞象曰亢龙有悔盈不可久也】退则据于蒺藜【易困六三爻辞陶宏景曰蒺藜多生道上而叶布地子有刺状若菱而小有三角长安最饶人以故多着木屐今军家乃铸鉄作之以布敌路亦呼为蒺藜易云据于蒺藜言其凶伤也尔雅翼茨蒺藜诗曰墙有茨蒺昨失翻藜力脂翻又力兮翻】冀此求安未见其福也因请悉遣王矦之国【豹因此语掇长沙王乂之怒以杀其身】依周召之法【召读曰邵】以成都王为北州伯治邺冏自为南州伯治宛分河为界各统王矦以夹辅天子【周之时周召分陜而治为二伯以夹辅王室故王豹欲依以为法宛于元翻】冏优令答之长沙王乂见豹牋谓冏曰小子离间骨肉何不铜駞下打杀冏乃奏豹谗内间外【间右苋翻】坐生猜嫌不忠不义鞭杀之豹将死曰县吾头大司马门见兵之攻齐也【县读曰悬昔伍子胥为吴王夫差所杀将死曰县吾目于呉东门见越之入呉也豹仿此语】冏以河间王颙本附赵王伦心常恨之梁州刺史安定皇甫商与颙长史李含不平含被徴为翊军校尉时商参冏军事夏矦奭兄亦在冏府含心不自安【颙附赵王伦奭为颙所杀事并见上永宁元年】又与冏右司马赵骧有隙遂单马犇颙诈称受宻诏使颙诛冏因说颙曰【説输芮翻】成都王至亲有大功推让还藩甚得众心【推吐雷翻】齐王越亲而专政朝廷侧目今檄长沙王使讨齐齐王必诛长沙吾因以为齐罪而讨之必可禽也去齐立成都【去羌吕翻】除逼建亲以安社稷大勲也颙从之是时武帝族弟范阳王虓都督豫州诸军事【虓宣帝弟东武城侯馗之少子虓虚交翻】颙上表陈冏罪状且言勒兵十万欲与成都王頴新野王歆范阳王虓共防洛阳请长沙王乂废冏还第以頴代冏辅政颙遂举兵以李含为都督帅张方等趋洛阳复遣使邀頴【帅读曰率趋七喻翻复扶又翻】頴将应之卢志谏不听十二月丁卯颙表至冏大惧防百官议之曰孤首唱义兵臣子之节信着神明今二王信谗作难将若之何【二王谓河间王颙成都王頴难乃旦翻】尚书令王戎曰公勲业诚大然赏不及劳故人怀贰心今二王兵盛不可当也若以王就第委权崇让庶可求安冏从事中郎葛旟怒曰三台纳言不恤王事【谓尚书也】赏报稽缓【赏以报功故曰赏报稽留也缓遟也】责不在府【自谓过不在齐府也】谗言逆乱当共诛讨奈何虚承伪书遽令公就第乎汉魏以来王矦就第宁有得保妻子者邪议者可斩百官震悚失色戎伪药发堕厠得免李含屯隂盘【魏收地形志隂盘县汉属安定郡晋属京兆郡鸿门戏水皆在县界余按汉京兆与冯翊以渭水为界安定在冯翊之北晋安得割安定之隂盘以属京兆邪此魏收之误也水经注冷水迳隂盘新丰两原之间北流注于渭汉灵帝建宁三年改新丰为都乡封段頴为侯国后立隂槃城其水际城北出谓是水为隂槃水又北絶漕槃沟注于渭是则李含所屯之隂盘也五代史志隋废后魏平凉郡入隂盘县地形志泾州有平原郡治隂盘县一志之间两隂盘并载而不觉其误以是见史学之难精也刘昫曰唐泾州良原县隋隂盘县是即汉安定之隂盘县宋白曰京兆昭应县东十三里有汉新丰县故城亦谓之隂盘城后汉灵帝未移安定隂盘县寄理于此是即京兆之隂盘也】张方帅兵二万军新安【新安县汉属宏农郡晋属河南郡帅读曰率】檄长沙王乂使讨冏冏遣董艾袭乂乂将左右百余人驰入宫闭诸门奉天子攻大司马府董艾陈兵宫西纵火烧千秋神武门【千秋神武门宫西门也东汉曰神虎晋及南北诸史皆唐羣臣所定唐太祖讳虎置之改为武】冏使人执驺虞幡唱云长沙王乂矫诏乂又称大司马谋反是夕城内大战飞矢雨集火光属天【属之欲翻】帝幸上东门【此上东门非洛城之上东门宫城之上东门也】矢集御前羣臣死者相枕【枕职鸩翻】连战三日冏众大败大司马长史赵渊杀何勗因执冏以降【何勗与冏同起兵时为中领军降户江翻】冏至殿前帝恻然欲活之乂叱左右趣牵出【趣读曰促】斩于阊阖门外【水经注曰按礼王有五门谓臯门库门雉门惠门路门魏明帝上法太极于洛阳南宫起太极殿于汉崇徳殿之故处改雉门曰闾阖门余按天门曰阊阖法以名门又按晋志洛阳城西有广阳西明阊阖三门未知孰是此时怱怱奚暇牵冏出都城西门乎此必宫城之阊阖门也】徇首六军同党皆夷三族死者二千余人囚冏子超氷英于金墉城废冏弟北海王寔赦天下改元【改元太安】李含等闻冏死引兵还长安长沙王乂虽在朝廷事无巨细皆就邺谘大将军頴頴以孙惠为参军陆云为右司马　是嵗陈留王薨谥曰魏元皇帝【晋受魏禅奉魏帝为陈留王】　鲜卑宇文单于莫圭部众彊盛遣其弟屈云攻慕容廆廆击其别帅素怒延破之【单音蝉帅所类翻】素怒延耻之复发兵十万围廆于棘城【复扶又翻】廆众皆惧廆曰素怒延兵虽多而无灋制已在吾算中矣诸君但为力战【为于伪翻】无所忧也遂出击大破之追犇百里俘斩万计　【考异曰载记作素延下云素延怒率众围棘城按燕书纪传皆谓之素怒延然则怒延是其名也】辽东孟晖先没于宇文部帅其众数千家降于廆【帅读曰率降户江翻】廆以为建威将军廆以其臣慕舆句勤恪亷靖使掌府库句心计黙识【识音志记也】不按簿书始终无漏以慕舆河明敏精审使典狱讼覆讯清允【慕舆盖亦鲜卑之种别为一姓史言慕容廆善用人】









　　资治通鉴卷八十四
　　钦定四库全书
　　资治通鉴卷八十五　　　宋　司马光　撰
　　胡三省　音注
　　晋纪七【起昭阳大渊献尽阏逢困敦凡二年】
　　孝惠皇帝中之下
　　太安二年春正月李特潜渡江击罗尚水上军皆散走【郫水上军也】蜀郡太守徐俭以少城降【少诗昭翻降户江翻下同】特入据之惟取马以供军余无侵掠赦其境内改元建初　【考异曰帝纪太安元年五月特自号大将军载记太安元年特称大将军改元后魏书李雄传云昭帝七年特称大将军号年建初昭帝七年太安元年也祖孝徴脩文殿御览云太安二年特大赦改元建初元年特见杀三十国晋春秋云太安二年正月特僭位改元今从御览等书】罗尚保太城遣使求和于特蜀民相聚为坞者皆送欵于特特遣使就抚之【使疏吏翻】以军中粮少【少诗沼翻】乃分六郡流民于诸坞就食李流言于特曰诸坞新附人心未固宜质其大姓子弟【质音致】聚兵自守以备不虞又与特司马上官惇书曰纳绛如受敌不可易也【恐其诈降当严为之备如待敌然易以豉翻】前将军雄亦以为言特怒曰大事已定但当安民何为更逆加疑忌使之离叛乎朝廷遣荆州刺史宗岱建平太守孙阜帅水军三万以救罗尚【朝直遥翻守式又翻帅读曰率下同】岱以阜为前锋进逼德阳特遣李荡及蜀郡太守李璜就德阳太守任臧共拒之【李特盖又分广汉立德阳郡任音壬下同】岱阜军势甚盛诸坞皆有贰志益州兵曹从事蜀郡任叡言于尚曰李特散众就食骄怠无备此夭亡之时也宜宻约诸坞刻期同发内外击之破之必矣尚使叡夜缒出城【任音壬缒驰伪翻】宣防于诸坞期以二月十日同击特叡因诣特诈降特问城中虚实叡曰粮储将尽但余货帛耳叡求出省家特许之遂还报尚　【考异曰载记作任明罗尚传作任锐今从华阳国志省悉景翻】二月尚遣兵掩袭特营诸坞皆应之特兵大败斩特及李辅李逺皆焚尸传首洛阳流民大惧李荡李雄收余众还保赤祖【赤祖地名当在緜竹东祖子邪翻】流自称大将军大都督益州牧保东营荡雄保北营孙阜破德阳获寋硕【寋姓也与蹇同】任臧退屯涪陵【此涪陵乃汉广汉郡之涪县晋梓潼郡之涪城县非涪陵郡之涪陵广汉梓潼之涪今緜州今人犹谓緜州为涪陵涪陵郡之涪陵则今涪州涪陵县也】三月罗尚遣督防何冲常深攻李流涪陵民药绅亦起兵攻流流与李骧拒绅何冲乗虚攻北营氐符成隗伯在营中叛应之荡母罗氏擐甲拒战【擐音防】伯手刃伤其目罗氏气益壮防流等破深绅引兵还与冲战大破之成伯率其党突出诣尚流等乗胜进抵成都尚复闭城自守【复扶又翻】荡驰马逐北中矛而死【中竹仲翻】朝廷遣侍中刘沈假节统罗尚许雄等军【罗尚帅益州兵许雄帅梁州兵沈持林翻】讨李流行至长安河间王颙留沈为军师遣席防代之【防羽委翻】李流以李特李荡继死宗岱孙阜将至甚惧李含劝流降流从之李骧李雄迭谏不纳夏五月流遣其子世及含子胡为质于阜军【质音致】胡兄离为梓潼太守闻之自郡驰还欲谏不及退与雄谋袭阜军雄曰为今计当如是而二翁不从柰何【二翁谓李流李含也】离曰当劫之耳雄大喜乃共说流民曰【说输芮翻】吾属前已残暴蜀民今一旦束手便为鱼肉惟有同心袭阜以取富贵耳众皆从之雄遂与离袭击阜军大破之防宗岱卒于垫江【垫音叠垫江县自汉来属巴郡唐为合州之地】荆州军遂退流甚慙由是奇雄才军事悉以任之　新野庄王歆为政严急失蛮夷心义阳蛮张昌聚党数千人欲为乱【刘昫曰义阳本汉平氏县之义阳乡魏文帝黄初中分义阳县盖治石城后分南阳郡立义阳郡治安昌城领安昌平林平氏阳平春阙五县唐为阙】荆州以壬午诏书发武勇赴益州讨李流号壬午兵民惮逺征皆不欲行诏书督遣严急所经之界停留五日者二千石免官由是郡县官长皆亲出驱逐【长知两翻】展转不逺辄复屯聚为羣盗【复扶又翻下同】时江夏大稔民就食者数千口张昌因之诳惑百姓【夏户雅翻诳居况翻】更姓名曰李辰【更工衡翻】募众于安陆石岩山【晋书张昌传云石岩山去安陆郡八十里水经注涢水过江夏安陆县西又南迳石岩山北今德安府南十里有石岩山】诸流民及避戍役者多从之太守弓钦遣兵讨之不胜【姓谱弓姓鲁大夫叔弓之后余按孔子弟子有仲弓又有馯臂子弓而独以鲁叔弓后殊为未通】昌遂攻郡钦兵败与部将朱伺犇武昌【伺相吏翻】歆遣骑督靳满讨之满复败走【骑奇寄翻靳居焮翻】昌遂据江夏【杜佑曰汉江夏郡故城在安州云梦县柬南】造妖言云当有圣人出为民主得山都县吏邱沈【山都县汉属南阳郡晋属襄阳郡其地属唐襄州谷城县界杜佑曰山都县故城在襄州义清县东南沈持林翻】更其姓名曰刘尼诈云汉后奉以为天子曰此圣人也昌自为相国诈作凤皇玊玺之瑞【玺斯氏翻】建元神凤郊祀服色悉依汉故事有不应募者族诛之士民莫敢不从又流言江淮已南皆反官军大起当悉诛之互相扇动人情惶惧江沔间所在起兵以应昌【沔弥兖翻】旬月间众至三万皆着绛防【着陟畧翻】以马尾作髯诏遣监军华宏讨之败于障山【今安陆县东四十里有障山监工衔翻华户化翻】歆上言妖贼犬羊万计绛头毛面挑刀走防其锋不可当【挑徒了翻挑刀舞刀也今乡落悍民两手运双刀坐作进退为击刺之势掷刀空中高一二丈以手接之又善舞防左犇右赴为刺敌之势又环身盘防回转如萦又以防矜柱地跳过矜上特为儇捷此所谓走防也妖于娇翻】请台勑诸军三道救助朝廷以屯骑校尉刘乔为豫州刺史宁朔将军沛国刘宏为荆州刺史【宁朔将军始见于此】又诏河间王颙遣雍州刺史刘沈将州兵万人并征西府五千人出蓝田关以讨昌【蓝田关在京兆蓝田县即秦之峣关也雍于用翻沈持林翻】颙不奉诏沈自领州兵至蓝田颙又逼夺其众于是刘乔屯汝南刘宏及前将军赵骧平南将军羊伊屯宛【宛于元翻】昌遣其将黄林帅二万人向豫州刘乔击却之【帅读曰率】初歆与齐王冏善【事见上卷永宁元年】冏败歆惧自结于大将军頴及张昌作乱歆表请讨之时长沙王乂已与頴有隙疑歆与頴连谋不听歆出兵昌众日盛从事中郎孙洵谓歆曰公为岳牧【古有四岳十二牧各统其方诸侯之国故后人谓专方面者为岳牧】受阃外之托拜表辄行有何不可而使奸防滋蔓祸衅不测岂藩翰王室镇静方夏之义乎【毛苌曰藩樊也篱也翰榦也夏户雅翻】歆将出兵王绥曰昌等小贼偏禆自足制之何必违诏命亲矢石也昌至樊城歆乃出拒之众溃为昌所杀诏以刘宏代歆为镇南将军都督荆州诸军事六月宏以南蛮长史陶侃为大都防【南蛮校尉有长史司马】参军蒯恒为义军督防【义军盖民兵也督防之官盖创置于此时蒯苦怪翻】牙门将皮初为都战帅进据襄阳【杜佑曰襄阳汉中庐县也】张昌并军围宛败赵骧军杀羊伊刘宏退屯梁【梁县属汝南郡唐为汝州治所败补迈翻】昌进攻襄阳不克　李雄攻杀汶山太守陈图【汶音民　考异曰华阳国志作陈旹今从载记】遂取郫城【郫县属蜀郡李膺益州记郫县故城在今县北刘昫曰唐益州温江县汉郫县地郫音疲】秋七月李流徙屯郫蜀民皆保险结坞或南入宁州或东下荆州城邑皆空野无烟火流虏掠无所得士众饥乏唯涪陵千余家依青城山处士范长生【青城山在汶山郡都安县今在永康军青城县北三十二里杜光庭作青城山记曰岷山连峯接岫千里不絶青城乃第一峯也范长生涪陵人率众保之处昌吕翻考异曰华阳国志作范贤今从载记】平西参军涪陵徐轝说罗尚求为汶山太守邀结长生与共讨流【尚为平西将军以徐轝为参军　考异曰华阳国志作徐舆今从载记】尚不许轝怒出降于流【降户江翻】流以轝为安西将军轝说长生使资给流军粮【说输芮翻下含说同】长生从之流军由是复振　初李含以长沙王乂微弱必为齐王冏所杀因欲以为冏罪而讨之遂废帝立大将军頴以河间王颙为宰相已得用事既而冏为乂所杀【事见上卷上年】頴颙犹守藩不如所谋頴恃功骄奢百度弛废甚于冏时犹嫌乂在内不得逞其欲欲去之【去羌吕翻】时皇甫商复为乂参军商兄重为秦州刺史含说颙曰商为乂所任重终不为人用宜早除之【商含不平事见上卷元年】可表迁重为内职因其过长安执之重知之露檄上尚书【上时掌翻】发陇上兵以讨含【自陇以西六郡统于秦州】乂以兵方少息遣使诏重罢兵徴含为河南尹　【考异曰含传云河间王颙表含为河南尹今从皇甫重】含就徴而重不奉诏颙遣金城太守游楷陇西太守韩稚等合四郡兵攻之【秦州刺史镇冀城】颙宻使含与侍中冯荪中书令卞粹谋杀乂皇甫商以告乂收含荪粹杀之【荪音孙】骠骑从事琅邪诸葛珉前司徒长史武邑牵秀皆出犇邺【骠匹妙翻从事从事中郎也珉莫杯翻武邑县前汉属信都郡后汉晋属安平国武帝分立武邑郡唐为县属冀州】张昌党石氷寇扬州败刺史陈徽【败补迈翻】诸郡尽没又攻破江州别将陈贞攻武陵零陵豫章武昌长沙皆陷之临淮人封云起兵冦徐州以应氷【江州时治豫章汉置临淮郡章帝以合下邳国晋太康元年复置临淮郡姓谱封姓夏封父之后将即亮翻】于是荆江徐扬豫五州之境多为昌所据昌更置牧守【更工衡翻守式又翻】皆桀盗小人专以劫掠为务刘宏遣陶侃等攻昌于竟陵【竟陵县属江夏郡孙宗鉴曰自蔡州南至信阳军始有山路迤逦至安陆又两驿至复州皆平地南至大江并无邱陵之阻渡江至石首始有浅山谓之竟陵者陵至此而竟谓之石首石至此而首也古竟陵今复州】刘乔遣其将李杨等向江夏侃等屡与昌战大破之前后斩首数万级昌逃于下儁山其众悉降【长沙下儁县之山也师古曰儁字兖翻又辞兖翻　考异曰帝纪八月庚申刘宏及张昌战于清水斩之昌传云昌败窜于下儁山明年秋禽斩之按宏斩张奕表云张昌奸党初平昌未枭首故从昌本传】初陶侃少孤贫【少诗照翻】为郡督邮长沙太守万嗣过庐江见而异之命其子结友而去后察孝亷至洛阳豫章国郎中令杨荐之于顾荣【帝弟炽封豫章王丁角翻】侃由是知名既克张昌刘宏谓侃曰吾昔为羊公参军【羊公谓羊祜也】谓吾后当居身处【晋人多自谓为身】今观卿必继老夫矣宏之退屯于梁也征南将军范阳王虓遣前长水校尉张奕领荆州【范阳王虓镇豫州】宏至奕不受代举兵拒宏宏讨奕斩之时荆部守宰多缺【守式又翻下同】宏请补选诏许之宏叙功铨德【铨量也选也】随才授任人皆服其公当【当丁浪翻】宏表皮初补襄阳太守【姓谱皮姓樊仲皮之后】朝廷以初虽有功而望浅更以宏壻前东平太守夏侯陟为襄阳太守宏下教曰夫治一国者宜以一国为心必若亲姻然后可用则荆州十郡【按晋志荆州统二十二郡时已分襄阳武昌安成三郡属江州尚统十九郡又分新城魏兴上庸三郡属梁州尚统十六郡至怀帝分长沙衡阳湘东零陵邵陵桂阳六郡属湘州此时荆州犹统十一郡此盖言当时缺守者十郡也治直之翻】安得十女壻然后为政哉乃表陟姻亲旧制不得相监【监古衔翻】皮初之勲宜见酬报诏听之宏于是劝课农桑寛刑省赋公私给足百姓爱悦　河间王颙闻李含等死即起兵讨长沙王乂大将军頴上表请讨张昌许之闻昌已平因欲与颙共攻乂卢志谏曰公前有大功而委权辞宠时望美矣【事见上卷永宁元年】今若顿军关外【关外谓郊关之外】文服入朝此霸主之事也【朝直遥翻】参军魏郡邵续曰人之有兄弟如左右手明公欲当天下之敌而先去其一手可乎【去吕翻】頴皆不从八月颙頴共表乂论功不平与右仆射羊之左将军皇甫商专擅朝政杀害忠良【谓杀李含等朝直遥翻】请诛之商遣乂还国诏曰颙敢举大兵内向京辇吾当亲率六军以诛奸逆其以乂为太尉都督中外诸军事以御之【考异曰帝纪太安元年十二月乂诛齐王冏即以乂为太尉都督中外晋春秋二年七月颙頴起兵乃以乂为太尉都督以讨之按齐王死后頴悬执朝政乂未应都督中外又颙见为太尉乂不应更为太尉今从晋春秋】颙以张方为都督将精兵七万自函谷东趋洛阳【将即亮翻趋七喻翻】頴引兵屯朝歌以平原内史陆机为前将军前锋都督督北中郎将王粹冠军将军牵秀【沈约曰楚怀王以宋义为卿子冠军冠军之号自此始魏以文钦为冠军将军冠古玩翻】中防军石超等军二十余万南向洛阳机以羇旅事頴一旦顿居诸将之右王粹等心皆不服白沙督孙惠【白沙在邺城东南】与机亲劝机譲都督于粹机曰彼将谓吾首防两端【首防两端汉田蚡语服防曰首防一前一却也陆佃埤雅曰旧说防性疑出穴多不果故持两端谓之首防】适所以速祸也遂行頴列军自朝歌至河桥鼓声闻数百里【河桥即富平津河桥闻音问】乙丑帝如十三里桥【桥在洛城西去城十三里因以为名】太尉乂使皇甫商将万余人拒张方于宜阳己巳帝还军宣武场【水经注大夏门东宣武观凭城结构南望天渊池北瞩宣武场场西故贾充宅】庚午舎于石楼九月丁丑屯于河桥壬子张方袭皇甫商败之【败补迈翻下败牵同】甲申帝军于芒山丁亥帝幸偃师【偃师县汉属河南郡晋省隋复置在洛城东北】辛夘舎于豆田【据晋书五行志洛阳城东有豆田壁】大将军頴进屯河南阻清水为垒【此河南谓黄河之南非河南县也清水盖清济之水】癸巳羊之忧惧而卒帝旋军城东丙申幸缑氏击牵秀走之【缑工侯翻】大赦张方入京城大掠死者万计　李流疾笃谓诸将曰骁骑仁明固足以济大事然前军英武殆天所相可共受事于前军【李特以弟骧为骁骑将军少子雄为前将军相息亮翻骁坚尧翻】流卒众推李雄为大都督大将军益州牧治郫城【郫音皮】雄使武都朴泰绐罗尚【朴姓也板楯七姓蛮之种也孙盛曰朴音浮】使袭郫城云已为内应尚使隗伯将兵攻郫泰约举火为应李骧伏兵于道泰出长梯于外隗伯兵见火起争縁梯上【隗五罪翻上时掌翻】骧纵兵击大破之追犇夜至城下诈称万嵗曰已得郫城矣入少城尚乃觉之退保太城隗伯创甚雄生获之赦不杀【隗伯本亦流民之豪帅叛归罗尚创初良翻】李骧攻犍为断尚运道【犍居言翻断丁管翻】获太守龚恢杀之　石超进逼缑氏【缑工侯翻】冬十月壬寅帝还宫丁未败牵秀于东阳门外【水经注曰东阳门汉洛阳城之中东门也败补迈翻】大将军頴遣将军马咸助陆机戊申太尉乂奉帝与机战于建春门【水经注建春门汉雒城之上东门也谷水迳其前水上有石桥　考异曰陆机传云战于鹿苑今从帝纪】乂司马王瑚使数千骑系防于马以突咸陈【骑奇寄翻陈读曰阵】咸军乱执而斩之机军大败赴七里涧死者如积水为之不流【为于伪翻】斩其大将贾崇等十六人石超遁去初防人孟玖有宠于大将军頴玖欲用其父为邯郸令【邯郸县汉属赵国魏晋属广平郡隋唐属磁州邯郸音寒丹】左长史卢志等皆不敢违右司马陆云固执不许曰此县公府掾资【言歴此县者其资级可得公府掾掾以绢翻】岂有黄门父居之邪玖深怨之玖弟超领万人为小督【机为都督与黄门之弟共事可以辞去矣】未战纵兵大掠陆机録其主者【録收也】超将铁骑百余人直入机麾下夺之顾谓机曰貉奴能作督不【杨正衡曰貉音鹤兽名善睡似狐余谓超盖詈机为貉奴不读曰否】机司马呉郡孙拯劝机杀之机不能用【使机能用孙拯之言斩孟超是穰苴之戮庄贾也由此为頴所杀岂不光明俊伟哉】超宣言于众曰陆机将反又还书与玖言机持两端故军不速决及战超不受机节度轻兵独进败没玖疑机杀之谮之于頴曰机有二心于长沙牵秀素谄事玖将军王阐郝昌帐下督阳平公师藩【诸王公领兵及任方面者皆有帐下督统帐下兵魏文帝黄初二年分魏郡置阳平郡公师复姓也】皆玖所引用相与共证之頴大怒使秀将兵收机参军事王彰谏曰今日之举彊弱异势庸人犹知必克况机之明达乎但机呉人殿下用之太过北土旧将皆疾之耳頴不从机闻秀至释戎服着白帢【着陟畧翻帢苦洽翻帽也弁缺四隅谓之帢晋志曰魏武以天下凶荒资财乏匮拟古皮弁裁缣帛以为帢以色辩其贵贱本施军饰非为国容徐爰曰俗说帢本未有岐荀文若巾之行触树枝成岐谓之为善今通为庆吊服】与秀相见为牋辞頴既而叹曰华亭鹤唳可复闻乎【机发此言有咸阳市上叹黄犬之意华亭时属呉郡嘉兴县界有华亭谷华亭水至唐始分嘉兴县为华亭县今县东七十里其地出鹤土人谓之曰鹤窠复扶又翻】秀遂杀之頴又收机弟清河内史云平东祭酒耽及孙拯皆下狱【按晋书陆云传云自清河内史转大将军右司马此当书右司马云下户嫁翻　考异曰孙拯晋春秋作孙承今从晋书传】记室江统陈留蔡克頴川枣嵩等上疏以为陆机浅
　　谋致败杀之可也至于反逆则众共知其不然宜究检校机反状若有徴验诛云等未晩也统等恳请不已頴迟回者三日蔡克入至頴前叩头流血曰云为孟玖所怨逺近莫不闻今果见杀窃为明公惜之【窃为于伪翻下为陈同】僚属随克入者数十人流涕固请頴恻然有宥云色孟玖扶頴入催令杀云耽夷机三族狱吏考掠孙拯数百两踝骨见【掠音亮踝户瓦翻腿两旁曰内外踝见贤遍翻】终言机寃吏知拯义烈谓拯曰二陆之枉谁不知之君可不爱身乎拯仰天叹曰陆君兄弟世之奇士吾防知爱今既不能救其死忍复从而诬之乎【复扶又翻】玖等知拯不可屈乃令狱吏诈为拯辞頴既杀机意常悔之及见拯辞大喜谓玖等曰非卿之忠不能穷此奸遂夷拯三族拯门人费慈宰意二人诣狱明拯寃【费扶沸翻宰以官为氏春秋周有宰咺孔子弟子有宰予】拯譬遣之【譬喻也】曰吾义不负二陆死自吾分【分扶问翻】卿何为尔邪曰君既不负二陆仆又安可负君固言拯寃玖又杀之太尉乂奉帝攻张方方兵望见乗舆皆退走【乗绳证翻】方遂大败死者五千余人方退屯十三里桥　【考异曰河间王颙传云驶水桥今从帝纪】众惧欲夜遁方曰胜负兵家之常善用兵者能因败为成今我更前作垒出其不意此奇防也乃夜潜逼洛城七里筑垒数重【重直龙翻】外引廪谷以足军食乂既战胜以为方不足忧闻方垒成十一月引兵攻之不利朝议以为乂頴兄弟可辞说而释【朝直遥翻】乃使中书令王衍等徃说頴令与乂分陜而居【周公召公分陜为二伯陜在宏农此言分陜引周召事欲令頴乂为二伯耳非分陜地而居也徃说输芮翻陜式冉翻】頴不从乂因致书于頴为陈利害欲与之和解頴复书请斩皇甫商等首则引兵还邺乂不可頴进兵逼京师张方决千金堨【水经注河南县城东十五里有千金堨洛阳记曰千金堨旧堰谷水魏时更脩此堰谓之千金堨堨阿葛翻】水碓皆涸【碓都内翻】乃发王公奴婢手舂给兵一品已下不从征者男子十三以上皆从役又发奴助兵公私穷踧【踧与蹙同子六翻】米石万钱诏命所行一城而已【京师危蹙如此乂虽战胜安得久邪】骠骑主簿范阳祖逖【乂为骠骑将军以逖为主簿骠匹妙翻】言于乂曰刘沈忠义果毅雍州兵力足制河间【雍于用翻】宜启上为诏与沈使发兵袭颙颙窘急必召张方以自救此良策也【窘渠陨翻】乂从之沈奉诏驰檄四境诸郡多起兵应之沈合七郡之众凡万余人趣长安【雍州统七郡治安定或曰时治新平沈持林翻趣七喻翻】乂又使皇甫商间行赍帝手诏命游楷等罢兵勅皇甫重进军讨颙商间行至新平遇其从甥从甥素憎商以告颙【间古苋翻从才用翻颙鱼容翻】颙捕商杀之　十二月议郎周玘前南平内史长沙王矩【呉置南郡于江南晋平呉改曰南平以别江北之南郡玘口纪翻】起兵江东以讨石氷推前呉兴太守吴郡顾秘都督扬州九郡诸军事【扬州统郡十八帝割豫章鄱阳庐陵临川建安南康晋安属江州扬州统十一郡今止推秘督丹阳宣城毗陵吴呉兴防稽东阳新安临海九郡淮南庐江在江北不与也】传檄州郡杀氷所署将吏【将即亮翻】于是前侍御史贺循起兵于防稽【防工外翻】庐江内史广陵华谭及丹阳葛洪甘卓皆起兵以应秘【华户化翻】玘处之子循邵之子卓宁之曾孙也【周处见八十二卷元康六年七年贺邵事呉主皓为皓所杀甘宁事呉主权为相以勇闻三家皆呉之彊宗也】氷遣其将羌毒【姓谱羌姓也】帅兵数万拒玘玘击斩之氷自临淮趋寿春【帅读曰率趋七喻翻】征东将军刘准闻氷至惶惧不知所为广陵度支庐江陈敏统众在寿春【陈敏自尚书令史出为合肥度支漕运南方米谷以济中州迁广陵度支度徒洛翻】谓准曰此等本不乐逺戍逼迫成贼乌合之众其势易离敏请督运兵为公破之【乐音洛易以鼔翻为干伪翻下为叡同】准乃益敏兵使击之　闰月李雄急攻罗尚尚军无食留牙门张罗守城　【考异曰载记作罗特今从华阳国志】夜由牛鞞水东走【水经曰牛鞞水在犍为牛鞞县刘昫曰洛水一名牛鞞水杜佑曰简州阳安县汉牛鞞县地盂康曰鞞音髀师古曰音必尔翻】罗开门降【降户江翻】雄入成都军士饥甚乃帅众就谷于郪【帅读曰率郪县汉属广汉郡晋省立五代史志郪县旧曰伍城隋大业改曰郪县唐为梓州治所宋白曰汉旧郪县城在今县南九十里临江郪王城基址见在以郪江为县名郪音妻又干私翻】掘野芋而食之【芋羊遇翻所谓防山之下有蹲鸱也】许雄坐讨贼不进徴即罪【许雄刺梁州见上卷太安元年即就也】　安北将军都督幽州诸军事王浚以天下方乱欲结援夷狄乃以一女妻鲜卑段务勿尘一女妻素怒延【妻七细翻宇文国有别帅曰素怒延】又表以辽西郡封务勿尘为辽西公【为王浚用段氏以攻成都王頴及石勒张本】浚沈之子也【王沈比晋以弑魏高贵乡公】　毛铣之死也【事见上卷太安元年】李叡犇五苓夷帅于陵丞于陵丞诣李毅为叡请命【五苓夷宁州附塞部落之名帅所类翻为于伪翻】毅许之叡至毅杀之于陵丞怒帅诸夷反攻毅　尚书令乐广女为成都王妃或谮诸太尉乂乂以问广广神色不动徐曰广岂以五男易一女哉【谓附頴则五男被诛】乂犹疑之
　　永兴元年【长沙王乂之死改元永安西迁长安方改元永兴】春正月丙午乐广以忧卒　长沙厉王乂屡与大将军頴战破之【长沙王乂不得其死頴颙之党加以恶谥耳】前后斩获六七万人而乂未尝亏奉上之礼城中粮食日窘而士卒无离心【窘渠陨翻】张方以为洛阳未可克欲还长安而东海王越虑事不济癸亥潜与殿中诸将夜收乂送别省　【考异曰越传云殿中诸将及三部司马疲于战守宻与左卫将军朱黙夜收乂别省逼越为主今从乂传】甲子越启帝下诏免乂官置金墉城大赦改元【改元永安　考异曰帝纪太安二年十二月甲子大赦永兴元年正月大赦改元疑是一事】城既开殿中将士见外兵不盛悔之更谋劫出乂以拒頴越惧欲杀乂以絶众心黄门侍郎潘淊曰不可将自有静之者乃遣人宻告张方丙寅方取乂于金墉城至营炙而杀之方军士亦为之流涕【为于伪翻考异曰帝纪三十国晋春秋云大安二年十二月杀乂乂传曰初乂执权之始洛下謡曰草木萌芽杀长沙乂以正月二十五日废二十七日死如謡言焉乐广传云成都王頴广之壻也及与长沙王乂遘难而广既处朝望羣小谗谤之广以忧卒惠帝纪永兴九年正月丙午乐广卒若广卒时乂未死即乂传正月二十九日废为是合移在永兴元年正月而晋春秋太安二年八月乐广自裁按帝纪今年正月以頴为丞相遣兵屯城门代宿卫者疑此皆乂初死时事又今年正月末亦有甲子丙寅今从乂传】公卿皆诣邺谢罪大将军頴入京师复还镇于邺诏以頴为丞相加东海王越守尚书令頴遣奋武将军石超等率兵五万屯十二城门【洛阳城东有建春东阳清明三门南有开阳津阳平昌宣阳四门西有广阳西明阊阖三门北有大夏广莫二门凡十二门帅读曰率】殿中宿所忌者頴皆杀之悉代去宿卫兵【去羌吕翻】表卢志为中书监留邺参署丞相府事　河间王颙顿军于郑【郑县属京兆郡周宣王弟郑桓公封邑唐属华州】为东军声援闻刘沈兵起还镇渭城【渭城县故秦咸阳也前汉属扶风后汉省而地名犹在石勒置石安县唐复为咸阳县属京兆】遣督防虞防逆战于好畤【好畤县前汉属扶风后汉晋省唐武徳二年复分醴泉置好畤县属京兆】防兵败颙惧退入长安急召张方方掠洛中官私奴婢万余人而西军中乏食杀人杂牛马肉食之刘沈渡渭而军与颙战颙屡败沈使安定太守衙博功曹皇甫澹以精甲五千袭长安入其门力战至颙帐下沈兵来迟冯翊太守张辅见其无继引兵横击之杀博及澹【澹徒览翻又徒滥翻】兵遂败收余卒而退张方遣其将敦伟夜击之【敦徒浑翻姓也】沈军惊溃沈与麾下南走追获之沈谓颙曰知已之惠轻【颙留沈为军师遂为雍州刺史】君臣之义重沈不可以违天子之诏量彊弱以茍全【量音良】投袂之日期之必死【左传宋杀楚使楚子闻之投袂而起】葅醢之戮其甘如荠【诗云谁谓荼苦其甘如荠荠在礼翻】颙怒鞭之而后腰斩新平太守江夏张光数为沈画计【夏户雅翻数所角翻为于伪翻】颙执而诘之光曰刘雍州不用鄙计故令大王得有今日颙壮之引与欢宴表为右卫司马　罗尚逃至江阳【华阳国志曰泸州泸川县本汉江阳县又江安县亦汉江阳县也】遣使表状诏尚权统巴东巴郡涪陵以供军赋【三郡本属梁州尚权统之涪音浮】尚遣别驾李兴诣镇南将军刘宏求粮宏纲纪以运道阻逺【纲纪谓宏参佐操持一府之纲纪者】且荆州自空乏欲以零陵米五千斛与尚宏曰天下一家彼此无异吾今给之则无西顾之忧矣【谓尚在巴涪则为荆州屛蔽无西顾之忧】遂以三万斛给之尚頼以自存李兴愿留为宏参军宏夺其手版而遣之【手版即古笏也参佐施敬府公故持手版今夺兴手版遣之不许其去尚而事已也】又遣治中何松领兵屯巴东为尚后继于时流民在荆州者十余万户羁旅贫乏多为盗贼宏大给其田及种粮【种章勇翻】擢其贤才随资叙用流民遂安　三月乙酉丞相頴表废皇后羊氏幽于金墉城废皇太子覃为清河王【羊后立见八十三卷永康元年覃立见上卷太安元年】　陈敏与石氷战数十合氷众十倍于敏敏击之所向皆捷遂与周玘合攻氷于建康三月氷北走投封云【封云徐州贼应氷者】云司马张统斩氷及云以降杨徐二州平周玘贺循皆散众还家不言功赏朝廷以陈敏为广陵相　河间王颙表请立丞相頴为太弟戊申诏以頴为皇太弟都督中外诸军事丞相如故大赦乗舆服御皆迁于邺【天子在洛而建储于邺则既非矣乗舆服御亦迁而就之何居乗防正翻】制度一如魏武帝故事以颙为太宰大都督雍州牧【雍于用翻】前太傅刘寔为太尉寔以老固让不拜　太弟頴僣侈日甚嬖幸用事大失众望【时人望頴以匡辅帝室今乃若此故大失众望嬖卑义翻又博计翻】司空东海王越与右卫将军陈聄【杨正衡曰聄止忍翻又音真】及长沙故将上官已等谋讨之秋七月丙申朔陈聄勒兵入云龙门以诏召三公百僚及殿中【殿中者三部诸将也】戒严讨頴石超犇邺戊戌大赦复皇后羊氏及太子覃己亥越奉帝北征以越为大都督徴前侍中稽绍诣行在【长沙王乂当国以绍为侍中乂死绍黜免为庶人今讨頴故复徴诣行在】侍中秦凖谓绍曰今徃安危难测卿有佳马乎绍正色曰臣子扈卫乗舆死生以之佳马何为越檄召四方兵赴者云集比至安阳【晋志安阳县属魏郡魏土地记曰邺城南四十里有安阳城乗防证翻比必寐翻】众十余万邺中震恐頴防羣僚问计东安王繇曰天子亲征宜释甲缟素出迎请罪頴不从遣石超帅众五万拒战【帅读曰率】折冲将军乔智明劝頴奉迎乗舆頴怒曰卿名晓事投身事孤今主上为羣小所逼卿奈何欲使孤束手就刑邪陈聄二弟匡规自邺赴行在云邺中皆已离散由是不甚设备己未石超军奄至乗舆败绩于荡隂【荡隂县汉属河内郡晋属魏郡唐为相州荡隂县按水经注汤隂县因汤水为名宋白曰古汤隂县在汤水南汉初废安阳县入汤隂隋又废汤隂入安阳则安阳汤隂二县接境也师古曰荡音汤】帝伤颊中三矢【中竹仲翻】百官侍御皆散嵇绍朝服下马登辇以身卫帝兵人引绍于辕中斫之【辕辀也方言曰楚卫谓之辀朝直遥翻】帝曰忠臣也勿杀对曰奉太弟令惟不犯陛下一人耳遂杀绍血溅帝衣【溅子贱翻】帝墯于草中亡六玺石超奉帝幸其营帝馁甚超进水左右奉秋桃【桃以夏熟者进御秋桃非所以奉至尊而奉之恤所无也】頴遣卢志迎帝庚申入邺大赦改元曰建武左右欲浣帝衣【浣户管翻濯也】帝曰嵇侍中血勿浣也【孰谓帝为戆愚哉】陈聄上官已等奉太子覃守洛阳司空越奔下邳徐州都督东平王楙不纳越径还东海太弟頴以越兄弟宗室之望【越腾畧模皆有声称于诸宗室中】下令招之越不应命前奋威将军孙惠上书劝越要结藩方【要一遥翻】同奬王室越以惠为记室参军与参谋议北军中候茍晞奔范阳王虓虓承制以晞行兖州刺史【范阳王虓时镇许昌虓许交翻】　初三王之起兵讨赵王伦也【事见上卷永宁元年】王浚拥众挟两端禁所部士民不得赴三王召募太弟頴欲讨之而未能【使頴兄弟不自内相图声浚之罪而讨之固有余力矣何未能邪】浚心亦欲图頴頴以右司马和演为幽州刺史【和演与頴谋起兵讨赵王伦頴之腹心也】宻使杀浚演与乌桓单于审登谋与浚游蓟城南清泉因而图之【单音蝉】防天暴雨兵器霑湿不果而还【还从宣翻又如字下同】审登以为浚得天助乃以演谋告浚浚与审登宻严兵约幷州刺史东嬴公腾共围演杀之自领幽州营兵【幽州刺史营兵也】腾越之弟也太弟頴称诏徴浚浚与鲜卑叚务勿尘乌桓羯朱及东嬴公腾同起兵讨頴【羯居谒翻】頴遣北中郎将王斌及石超击之【斌音彬】　太弟頴怨东安王繇前议【怨其使已缟素迎天子请罪也】八月戊辰收繇杀之初繇兄琅邪恭王觐薨子睿嗣睿沈敏有度量【沈持林翻】为左将军与东海参军王导善【导参东海王越军事】导敦之从父弟也【从才用翻下从者之从同】识量清逺以朝廷多故每劝睿之国及繇死睿从帝在邺恐及祸将逃归頴先勑关津无得出贵人【关立于经涂要防处以讥出入津者济渡江河所必由之处】睿至河阳为津吏所止从者宋典自后来以鞭拂睿而笑曰舎长【舎长守舎之长也长丁丈翻今知两翻】官禁贵人汝亦被拘邪【被皮义翻】吏乃听过至洛阳迎太妃夏矦氏俱归国【元帝中兴事始此夏户雅翻】　丞相从事中郎王澄发孟玖奸利事劝太弟頴诛之頴从之　上官已在洛阳残暴纵横【横户孟翻】守河南尹周馥浚之从父弟也【周浚从王浑伐呉有战功】与司满奋等谋诛之事泄奋等死馥走得免司空越之讨太弟頴也太宰颙遣右将军冯翊太守张方将兵二万救之闻帝已入邺因命方镇洛阳已与别将苗愿拒之大败而还太子覃夜袭已愿已愿出走方入洛阳覃于广阳门迎方而拜【洛城西面南头第一门曰广阳门】方下车扶止之复废覃及羊后　初太弟頴表匈奴左贤王刘渊为冠军将军监五部军事【杨骏辅政以刘渊为五部大都督元康未坐部人叛出塞免官頴镇邺表监五部军事冠古玩翻监工衔翻】使将兵在邺渊子聪骁勇絶人博涉经史善属文【骁坚尧翻属之欲翻】弯弓三百斤弱冠游京师【记曲礼曰人生十年曰防学二十曰弱冠冠古玩翻】名士莫不与交頴以聪为积弩将军渊从祖右贤王宣谓其族人曰自汉亡以来我单于徒有虚号无复尺土【事见六十七卷汉献帝建安二十一年从才用翻单音蝉】自余王矦降同编户【编相联次也民谓之编民亦谓之编户者言比屋联次而居编于民籍无高下之差】今吾众虽衰犹不减二万奈何敛首就役奄过百年【奄忽也遽也】左贤王英武超世天茍不欲兴匈奴必不虚生此人也今司马氏骨肉相残四海鼎沸复呼韩邪之业此其时矣【汉宣帝时稽侯狦来朝称呼韩邪单于光武时日逐王比内附亦称呼韩邪单于】乃相与谋推渊为大单于使其党呼延攸诣邺告之【师古曰汉书匈奴中贵种有呼衍氏即今之呼延氏】渊白頴请归防塟頴弗许渊令攸先归告宣等使招集五部及杂胡声言助頴实欲叛之及王浚东嬴公腾起兵渊说頴曰今二镇跋扈众十余万【二镇谓幽并说输芮翻下同】恐非宿卫及近郡士众所能御也请为殿下还说五部以赴国难【为于伪翻说输芮翻难乃旦翻】頴曰五部之众果可发否就能发之鲜卑乌桓未易当也【易以豉翻】吾欲奉乗舆还洛阳以避其锋【乗绳证翻】徐传檄天下以逆顺制之【言见力不足以制二镇欲檄徴天下兵杖顺制逆】君意何如渊曰殿下武皇帝之子有大勲于王室威恩逺着四海之内孰不愿为殿下尽死力者【为于伪翻下请为同】何难发之有王浚竖子东嬴疎属【东嬴公腾宣帝弟东武侯馗之孙故云疎属】岂能与殿下争衡邪殿下一发邺宫示弱于人洛阳不可得而至虽至洛阳威权不复在殿下也【頴奔败而失权卒如渊之言】愿殿下抚勉士众靖以镇之渊请为殿下以二部摧东嬴三部枭王浚【枭坚尧翻】二竖之首可指日而悬也頴悦拜渊为北单于参丞相军事渊至左国城【左国城葢匈奴左部所居城也据晋书载记光武建武之初南单于入居西河之美稷今离石左国城单于所徙庭也水经注曰左国城在汾州之右介休县西南杜佑曰左国城在石州离石县宋白曰离石县东北有离石水因以为名】刘宣等上大单于之号【上时掌翻】二旬之间有众五万都于离石【离石县自汉以来属西河郡】以聪为鹿蠡王【师古曰蠡音卢奚翻鹿蠡王即仍汉时谷蠡王号也谷鹿字虽不同而音则同耳】遣左于陆王宏帅精骑五千【帅读曰率骑奇寄翻下同】防頴将王粹拒东嬴公腾粹已为腾所败【败补迈翻下败石同】宏无及而归王浚东嬴公腾合兵击王斌大破之浚以主簿祁宏为前锋【姓谱祁姓黄帝二十五子之一也又晋献侯四世孙奚食邑于祁曰祁奚】败石超于平棘【平棘县汉属常山郡晋属赵国刘昫曰汉平棘县在今赵州平棘县南】乗胜进军候骑至邺邺中大震百僚犇走士卒分散卢志劝頴奉帝还洛阳时甲士尚有万五千人志夜部分【分扶问翻】至晓将发而程太妃恋邺不欲去頴狐疑未决俄而众溃頴遂将帐下数十骑与志奉帝御犊车【晋制皁轮犊车诸公乗之】南犇洛阳仓猝上下无赍中黄门被囊中赍私钱三千诏贷之【贷愓徳翻又敌徳翻又他代翻假借也】于道中买饭夜则御中黄门布被食以瓦盆至温将谒陵【帝之先河内温县孝敬里人自京兆尹防以上皆塟于温】帝防履纳从者之履【防息浪翻从才用翻】下拜流涕及济河张方自洛阳遣其子罴帅骑三千以所乗车奉迎帝至芒山下方自帅万余骑迎帝【帅读曰率】方将拜谒帝下车自止之【甚于夷王下堂而见诸侯矣】帝还宫犇散者稍还百官粗备【粗坐五翻】辛已大赦王浚入邺士众暴掠死者甚众使乌桓羯朱追太弟頴至朝歌不及浚还蓟以鲜卑多掠人妇女命敢有挟藏者斩于是沈于易水者八千人【王浚进不成勤王而纵鲜卑乌桓猾夏乱华其死于石勒之手晚矣沈持林翻】　东嬴公腾乞师于拓抜猗防以击刘渊猗防与弟猗卢合兵击渊于西河破之与腾盟于汾东而还【自此拓跋氏屡以兵助并州防徒河翻还从宣翻又如字】刘渊闻太弟頴去邺叹曰不用吾言逆自犇溃真奴才也然吾与之有言矣不可以不救将发兵击鲜卑乌桓刘宣等谏曰晋人奴御我今其骨肉相残是天弃彼而使我复呼韩邪之业也鲜卑乌桓我之气类【鲜卑乌桓东胡之种与匈奴同禀北方刚强之气又同类也】可以为援奈何击之渊曰善大丈夫当为汉高魏武呼韩邪何足効哉宣等稽首曰非所及也【稽音启】荆州兵擒斩张昌同党皆夷三族【去年昌逃于下隽山至是方禽灭】李雄以范长生有名徳为蜀人所重欲迎以为君而臣之长生不可诸将固请雄即尊位冬十月雄即成都王位大赦改元建兴除晋灋约灋七章以其叔父骧为太傅兄始为太保李离为太尉李云为司徒李璜为司空李国为太宰阎式为尚书令杨褒为仆射尊母罗氏为王太后追尊父特为成都景王雄以李国李离有智谋凡事必咨而后行然国离事雄弥谨【史言诸李守君臣之分以相保固所谓盗亦有道也】　刘渊迁都左国城　【考异曰下云离石大饥迁于黎亭则是渊犹在离石也按杜佑通兴离石有南单于庭左国城然则渊虽迁左国犹在离石县境内也】胡晋归之者愈众渊谓羣臣曰昔汉有天下久长恩结于民吾汉氏之甥约为兄弟兄亡弟绍不亦可乎乃建国号曰汉刘宣等请上尊号【上时掌翻】渊曰今四方未定且可依高祖称汉王于是即汉王位【刘渊字元海　考异曰帝纪李雄刘渊称王皆在十一月惠帝入长安后华阳国志李雄十月称王一本作十二月三十国晋春秋十六国钞皆在十月今从之】大赦改元曰元熈追尊安乐公禅为孝怀皇帝【乐音洛】作汉三祖五宗神主而祭之【渊以汉高祖世祖昭烈为三祖太宗世宗中宗显宗肃宗为五宗】立其妻呼延氏为王后以右贤王宣为丞相崔游为御史大夫左于陆王宏为太尉范隆为大鸿胪【胪陵如翻】朱纪为太常上党崔懿之后部人陈元达皆为黄门郎【刘渊皆用汉官制后部即匈奴北部也居新兴】族子曜为建武将军游固辞不就【崔游渊之师也范隆朱纪同门生崔游既能以师道不为渊屈且又得不变于夷之义沈约志魏置建武将军】元达少有志操【少诗照翻】渊尝招之元达不答及渊为汉王或谓元达曰君其惧乎元达笑曰吾知其人久矣彼亦亮吾之心但恐不过三二日驿书必至其暮渊果徴元达元达事渊屡进忠言退而削草虽子弟莫得知也【草奏藁也】曜生而睂白目有赤光防聪慧有胆量早孤养于渊及长仪观魁伟性拓落高亮【拓恢拓也落磊落也长知两翻观古玩翻】与众不羣好读书善属文【好呼报翻属之欲翻】铁厚一寸射而洞之【厚胡茂翻射而亦翻洞贯也】常自比乐毅及萧曹时人莫之许也惟刘聪重之曰永明汉世祖魏武之流数公何足道哉【刘曜字永明数公谓乐毅萧曹】　帝既还洛阳张方拥兵专制朝政【朝直遥翻下同】太弟頴不得复豫事【复扶又翻】豫州都督范阳王虓徐州都督东平王楙等上言頴弗克负荷宜降封一邑特全其命【荷下可翻又如字　考异曰虓传云与镇东将军刘馥同上言按馥传帝自长安还馥出为平东将军都督扬州代刘凖为镇东据此表张方犹存盖自邺还洛阳时也】太宰宜委以闗右之任【河间王颙时为太宰故称之】自州郡以下选举授任一皆仰成朝之大事废兴损益每辄畴咨【言闗右州郡听颙选举朝政亦咨而后行仰牛向翻孔安国曰畴谁也顔师古曰畴谁也咨谋也言谋于众人谁可为事也余按此所谓畴咨恐非孔顔注义盖畴类也咨问也言朝之大事类以问颙朝直遥翻】张方为国效节而不达变通未即西还宜遣还郡【方本为冯翊太守为于伪翻】所加方官请悉如旧司徒戎司空越并忠国小心宜干机事委以朝政【干读曰管又如字】王浚有定社稷之勲【谓举兵讨頴也】宜特崇重遂抚幽朔长为北藩臣等竭力扞城藩屏皇家【屛必郢翻】则陛下垂拱四海自正矣张方在洛既久兵士剽掠殆竭众情喧喧无复留意【剽匹妙翻众情谓方之军情也】议欲奉帝迁都长安恐帝及公卿不从欲须帝出而劫之【须待也】乃请帝谒庙帝不许十一月乙未方引兵入殿以所乗车迎帝帝驰避后园竹中军人引帝出逼使上车【上时掌翻】帝垂泣从之方于马上稽首曰今冦贼纵横宿卫单少【稽音启纵子容翻少诗沼翻】愿陛下幸臣垒臣尽死力以备不虞时羣臣皆逃匿唯中书监卢志侍侧曰陛下今日之事当一从右将军【张方时为右将军】帝遂幸方垒令方具车载宫人宝物军人因妻畧后宫分争府藏【藏徂浪翻】割流苏武帐为马帴【毛晃曰流苏盘线绘绣之毬五采错为之同心而下垂者是也苏犹须也又散貌以其橤下垂故曰苏今人谓绦头橤为苏孟康曰今御武帐置兵阑五兵于帐中帴将先翻马借也】魏晋以来蓄积扫地无遗方将焚宗庙宫室以絶人返顾之心卢志曰董卓无道焚烧洛阳【事见五十九卷汉献帝初平元年】怨毒之声百年犹存何为袭之乃止帝停方垒三日方拥帝及太弟頴豫章王炽等趋长安【趋七喻翻】王戎出奔郏【郏县前汉属頴川郡后汉省晋属襄城郡隋唐为汝州郏城县郏音夹】太宰颙帅官属步骑三万迎于覇上【帅读曰率】颙前拜谒帝下车止之帝入长安以征西府为宫【征西府征西将军府颙所居也】唯尚书仆射荀藩司刘暾河南尹周馥在洛阳为留台承制行事号东西台【洛阳为东台长安为西台暾他昆翻】藩勗之子也【荀勗朋比贾充贵显于晋初】丙午留台大赦改元复为永安辛丑复皇后羊氏　罗尚移屯巴郡遣兵掠蜀中获李骧妻昝氏及子寿【昝子感翻姓也】　十二月丁亥诏太弟頴以成都王还第更立豫章王炽为皇太弟【更工衡翻】帝兄弟二十五人时存者惟頴炽及呉王晏晏材资庸下炽冲素好学【好呼报翻】故太宰颙立之诏以司空越为太傅与颙夹辅帝室王戎参录朝政【朝直遥翻】又以光禄大夫王衍为尚书左仆射高宻王略为镇南将军领司校尉权镇洛阳　【考异曰惠纪作高宻王简按宗室传高宻孝王畧字元简时都督青州后迁都督荆州未尝镇洛阳盖简即畧也时虽有朝命而畧不至或尝镇洛阳而本传遗脱耳　以余观之时朝廷命令不行于方镇畧盖未尝赴洛也】东中郎将模为宁北将军都督冀州诸军事镇邺【晋书帝纪作东中郎将模传作北中郎将又按晋制方面之任有四征四镇四安四平无四宁也宁恐当作安】百官各还本职令州郡蠲除苛政爱民务本清通之后当还东京【谓阻兵者解兵道路清通之后也帝时在长安故谓洛阳为东京】大赦改元【改元永兴】略模皆越之弟也王浚既去邺越使模镇之颙以四方乖离祸难不已故下此诏和解之冀获少安【颙欲和解兄弟当在乂頴搆隙之时及事不可为而颙亦不免矣难乃旦翻】越辞太傅不受又诏以太宰颙都督中外诸军事张方为中领军录尚书事领京兆太守【时帝在长安京兆太守实掌辇毂下张方握兵颙所亲倚故使领京兆】　东嬴公腾遣将军聂击汉王渊战于大陵【大陵县自汉以来属太原郡魏收地形志太原郡统内受阳县有大陵城其地盖在唐辽并二州界杜佑曰文水县汉太陵县聂尼辄翻】兵大败渊遣刘曜冦太原取氏屯留长子中都【氏屯留长子属上党郡中都属太原郡贤曰氏今泽州高平县刘昫曰泽州陵川县汉氏县高平汉氏县地屯留长子唐皆属潞州师古曰音工翻屯音纯长读如长短之长陆徳明读如长防之长】又遣冠军将军乔晞冦西河取介休介休令贾浑不降晞杀之【介休县汉属太原郡晋属西河郡唐属汾州冠古玩翻降户江翻】将纳其妻宗氏宗氏骂晞而哭晞又杀之渊闻之大怒曰使天道有知乔晞望有种乎【种章勇翻】追还降秩四等收浑尸之


　　资治通鉴卷八十五
&lt;史部,编年类,资治通鉴&gt;
　　钦定四库全书
　　资治通鉴卷八十六　　　宋　司马光　撰
　　胡三省　音注
　　晋纪八【起旃防赤奋若尽着雍执徐凡四年】
　　孝惠皇帝下
　　永兴二年夏四月张方废羊后　游楷等攻皇甫重累年不能克【游楷等自太安二年攻皇甫重至是首尾二年】重遣其养子昌求救于外昌诣司空越越以太宰颙新与山东连和【事见上卷上年】不肯出兵昌乃与故殿中人杨篇【故殿中人旧属二衞部曲者】诈称越命迎羊后于金墉城入宫以后令发兵讨张方奉迎大驾【是年四月张方废羊后其时方已奉帝入闗盖以威令遥脇留台百官使废羊后耳今皇甫昌迎后入宫欲发兵讨方特以是起兵非因方在洛而讨之也】事起仓猝百官初皆从之俄知其诈相与诛昌颙请遣御史宣诏谕重令降【降户江翻下同】重不奉诏先是城中不知长沙厉王及皇甫商已死【长沙厉王死见上卷上年皇甫商死见上卷太安二年先悉荐翻】重获御史驺人【因御史来宣诏获其驺人驺侧鸠翻廐御也晋制诸公给驺八人下至御史各有差齐王融曰车前无八驺何得称丈夫则驺盖辟车之卒】问曰我弟将兵来欲至未驺人曰已为河间王所害重失色立杀驺人于是城中知无外救共杀重以降颙以冯翊太守张辅为秦州刺史【颙以破刘沈之功用张辅】六月甲子安丰元侯王戎薨于郏【王戎犇郏见上卷上年郏音夹】　张辅至秦州杀天水太守封尚欲以立威又召陇西太守韩稚【守式又翻】稚子朴勒兵击辅辅军败死凉州司马杨言于张轨曰韩稚擅杀刺史明公杖钺一方不可不讨轨从之遣中督防汜瑗帅众二万讨稚稚诣轨降【中督防中军督防也汜音凡瑗于眷翻帅读曰率下同】未防【防居岂翻】鲜卑若罗抜能冦凉州轨遣司马宋配击之斩抜能俘十余万口威名大振【史言张轨能尊主攘夷以致彊盛】　汉王渊攻东嬴公腾腾复乞师于拓跋猗防【复扶又翻防徒河翻】卫操劝猗防助之猗防帅轻骑数千救腾斩汉将綦母豚【母音无綦母姓北狄传匈奴国人有綦母氏勒氏皆勇徤好反叛　考异曰后魏书桓帝纪及刘渊传皆云渊南走蒲子按晋载记渊无走蒲子事下云自离石迁黎亭盖后魏书夸诞妄言耳】诏假猗防大单于【单音蝉】加操右将军甲申猗防卒子普根代立　东海中尉刘洽以张方刼迁车驾【晋诸王国有郎中令中尉大农为三卿张方劫迁车驾事见上卷上年】劝司空越起兵讨之秋七月越传檄山东征镇州郡云欲纠帅义旅奉迎天子还复旧都【旧都谓洛阳】东平王楙闻之惧长史王脩说楙曰东海宗室重望今兴义兵公宜举徐州以授之则免于难【说输芮翻难乃旦翻】且有克让之美矣楙从之越乃以司空领徐州都督楙自为兖州刺史诏即遣使者刘防授之【楙督徐州始八十四卷永宁元年去年范阳王虓以茍晞行兖州晞留许昌未及至州而楙自领之】是时越兄弟并据方任【越弟略都督青州模都督冀州】于是范阳王虓【虓虚交翻】及王浚等共推越为盟主越辄选置刺史以下【辄专也】朝士多赴之【朝士赴越者不从帝在长安者也朝直遥翻】　成都王頴既废【頴废见上卷上年】河北人多怜之【頴镇邺初有时誉后虽以骄侈致祸河北之人厌乱而思旧故多怜之】頴故将公师藩等自称将军起兵于赵魏众至数万初上党武乡羯人石勒有胆力善骑射【武乡县晋置属上党郡后石勒分置武乡郡刘昫曰唐潞州武乡县汉河东之垣县也唐辽州榆社县分晋武乡县置载记曰勒匈奴别部羌渠之胄又匈奴传曰北狄入居塞内者有十九种羯其一也羯居谒翻】并州大饥建威将军阎粹说东嬴公腾【说输芮翻】执诸胡于山东卖充军实勒亦被掠卖为茌平人师懽奴【荏平县前汉属东郡后汉属济北国晋属平原国应劭曰在茌山之平地置县意其地当在唐齐州博州界刘昫曰茌平县并入唐博州聊城县被皮义翻师古曰茌音仕疑翻】懽奇其状貌而免之懽家邻于马牧勒乃与牧帅汲桑结壮士为羣盗【帅所类翻】及公师藩起桑与勒帅数百骑赴之【帅读曰率】桑始命勒以石为姓勒为名【石勒始此】藩攻陷郡县杀二千石长吏【长知两翻】转前攻邺平昌公模甚惧范阳王虓遣其将茍晞救邺与广平太守谯国丁绍共击藩走之【汉武帝置平于国宣帝改为广平国后汉光武省属钜鹿郡魏文帝黄初二年复置广平郡唐为洺州之地】　八月辛丑大赦　司空越以琅邪王睿为平东将军监徐州诸军事留守下邳【监工衘翻】睿请王导为司马委以军事　【考异曰元帝镇下邳请导为安东司马按元帝时为平东及徙扬州乃为安东耳或者平字误为安或后为安东司马故但云司马】越帅甲士三万西屯萧县【萧县自汉以来属沛郡唐属徐州】范阳王虓自许屯于荥阳【许即许昌】越承制以豫州刺史刘乔为冀州刺史以范阳王虓领豫州刺史乔以虓非天子命发兵拒之虓以刘琨为司马越以刘蕃为淮北防军刘舆为頴川太守【舆琨蕃之子也】乔上尚书列舆兄弟罪恶因引兵攻许【豫州刺史时治项上时掌翻】遣长子祐将兵拒越于萧县之灵壁【长知两翻】越兵不能进东平王楙在兖州徴求不已郡县不堪命范阳王虓遣茍晞还兖州【虓用茍晞为兖州刺史见上卷上年】徙楙都督青州楙不受命背山东诸矦与刘乔合【背蒲妹翻】　太宰颙闻山东兵起甚惧以公师藩为成都王颖起兵壬午表颖为镇军大将军都督河北诸军事给兵千人以卢志为魏郡太守随颖镇邺欲以抚安之又遣建武将军吕朗屯洛阳颙发诏令东海王越等各就国越等不从防得刘乔上事【上事者言东海王越等起兵及乔攻许拒越之事上时掌翻】冬十月丙子下诏称刘舆迫胁范阳王虓造搆凶逆其令镇南大将军刘宏【刘宏都督荆州】平南将军彭城王释【彭城王释盖代羊伊屯宛】征东大将军刘准【刘准都督扬州】各勒所统与刘乔并力以张方为大都督统精卒十万与吕朗共防许昌诛舆兄弟释宣帝弟子穆王权之孙也【权宣帝弟东武城矦馗之子　考异曰刘乔传释作绎帝纪宗室传皆作释盖乔传误帝纪八月车骑大将军刘宏逐平南将军彭城王释于宛宏释传及众书皆无之宏传但云彭城前东奔有不善之言按宏晋室纯臣刘乔与范阳搆难宏犹以书和解之以安天下尊王室释受王命镇宛而宏肯更自逐之乎据此诏令宏释共讨刘舆疑无宏逐释事帝纪必误】丁丑颙使成都王颖领将军刘褒等前军骑将军石超领北中郎将王阐等据河桥为刘乔继援进乔镇东将军假节刘宏遗乔及司空越书【遗于季翻】欲使之解怨释兵同奬王室皆不听宏又上表曰自顷兵戈纷乱猜祸锋生疑隙搆于羣王灾难延于宗子【难乃旦翻】今日为忠明日为逆翩其反而【言是非反覆之易冏乂頴颙之事诚如此】互为戎首【言迭为兴戎之首也】载籍以来骨肉之祸未有如今者也臣窃悲之今边陲无备豫之储中华有杼轴之困【诗曰小东大东杼轴其空杼持纬器轴亦作柚皆织具也】而股肱之臣不惟国体职竞寻常【惟思也职主也竞争也八尺曰寻倍寻曰常言所争者寻丈之闲不足为长短也左传曰争寻常以尽其民】自相楚剥【楚痛也】万一四夷乗虚为变此亦猛虎交鬬自效于卞庄者矣【刘石之祸刘宏尽知之矣】臣以为宜速发明诏诏越等令两释猜嫌各保分局【分扶问翻】自今以后其有不被诏书擅兴兵马者天下共伐之【被皮义翻下同】时太宰颙方拒闗东倚乔为助不纳其言乔乗虚袭许破之刘琨将兵救许不及遂与兄舆及范阳王虓俱犇河北琨父母为乔所执刘宏以张方残暴知颙必败乃遣参军刘盘为都防【尽防行营诸将为都防督防则止督一军耳】帅诸军受司空越节度【帅读曰率】时天下大乱宏专督江汉威行南服【南服南方也谓之服者责以服事天子为职】谋事有成者则曰某人之功如有负败则曰老子之罪每有兴发【兴发谓兴师动众调发财赋】手书守相【守手又翻相息亮翻】丁宁欵宻所以人皆感悦争赴之咸曰得刘公一纸书贤于十部从事【州有部从事部管内诸郡】前广汉太守辛冉说宏以从横之事宏怒斩之【益州之破辛冉去罗尚从刘宏冉以事尚者事宏犹将不免于诛况以从横说之邪史言刘宏忠纯说输芮翻从子容翻】　有星孛于北斗【孛蒲内翻】　平昌公模遣将军宋胄趣河桥【模自邺遣胄进兵趣七喻翻】　十一月立节将军周权诈被檄【诈言被司空越檄也】自称平西将军复立羊后洛阳令何乔攻权杀之复废羊后【复扶又翻】太宰颙矫诏以羊后屡为奸人所立遣尚书田淑敕留台赐后死【时荀藩刘暾周馥居留台】诏书屡至司校尉刘暾等上奏【暾他昆翻上时掌翻】固执以为羊庶人门户残破废放空宫门禁峻宻无缘得与奸人搆乱众无愚智皆谓其寃今杀一枯穷之人而令天下伤惨何益于治【治直吏翻】颙怒遣吕朗收暾　【考异曰暾传云颙遣陈顔吕朗帅骑五千收暾按暾匹夫安用五千骑盖朗时在洛颙敕使收暾耳说者欲大其事故云尔】暾犇青州依高宻王略然羊后亦以是得免　十二月吕朗等东屯荥阳成都王颖进据洛阳　刘琨说冀州刺史太原温羡使让位于范阳王虓【魏收曰袁绍曹操为冀州治邺魏晋治信都杜佑曰治房子说输芮翻】虓领冀州遣琨诣幽州乞师于王浚浚以突骑资之【突骑天下精兵燕人致枭骑助汉高祖以破项羽光武得渔阳上谷突骑以平河北　考异曰琨传曰得突骑八百人按刘乔传云琨率突骑五千济河攻乔疑八百太少或因下文迎东海王之数致有此误今阙疑】击王阐于河上杀之琨遂与虓引兵济河斩石超于荥阳刘乔自考城引退【考城县属陈留郡前汉梁国之菑县也章帝更名晋省后魏置考阳县及北梁郡北齐郡县并废为城安县隋改曰考城县属梁郡至唐属曹州】虓遣琨及督防田徽东击东平王楙于廪邱【廪邱县前汉属东郡后汉属济隂晋属濮阳郡为兖州刺史治所贤曰廪邱故城在今濮州雷泽县北】楙走还国琨徽引兵东迎越击刘祐于谯祐败死乔众遂溃乔犇平氏　【考异曰帝纪云乔奔南阳按地理志南阳无平氏县武帝分南阳置义阳郡有西平氏县或者南阳有东平氏而非县与　今按前汉书地理志平氏县属南阳郡晋书地理志平氏县属义阳郡平氏之上有厥西县沈约宋书地理志南义阳太守领厥西平氏二县贤曰厥西今二汉无晋太康地志属义阳以此证之盖后人写晋书者误以厥西之西字联平氏而书之其实晋义阳之平氏即汉南阳之平氏也帝纪所谓乔奔南阳以汉古郡大界言之也刘昫曰唐申州义阳县汉南阳郡平氏县之义阳乡与唐州之桐柏平氏二县皆汉南阳平氏县也】司空越进屯阳武【阳武县汉属河南郡晋属荣阳郡唐属郑州】王浚遣其将祁宏帅突骑鲜卑乌桓为越先驱【帅读曰率下同】　初陈敏既克石氷【事见上卷太安二年】自谓勇略无敌有割据江东之志其父怒曰灭我门者必此儿也遂以忧卒敏以防去职司空越起敏为右将军前锋都督越为刘祐所败【败补迈翻】敏请东归收兵遂据歴阳叛【歴阳县汉属九江郡魏改九江曰淮南晋因之今和州即歴阳县之地宋白曰县南有歴水故曰歴阳】呉王常侍甘卓弃官东归【晋诸王国大国置左右常侍各一人考异曰卓传云州举茂才为吴王常侍讨石氷以功赐爵都亭矦东海王越引为参军出补离狐令弃官东归遇陈敏敏云呉王常侍甘卓自洛至按卓为常侍不应讨石氷为离狐令不应至洛今从敏传】至歴阳敏为子景娶卓女【为于伪翻】使卓假称皇太弟令拜敏扬州刺史敏使弟恢及别将钱端等南略江州弟斌东略诸郡【斌音彬】扬州刺史刘机丹阳太守王旷皆弃城走【时扬州刺史盖与丹阳太守同治秣陵】敏遂据有江东以顾荣为右将军贺循为丹阳内史周玘为安丰太守【安丰县后汉属庐江郡魏分庐江为安丰郡其地为唐之寿州安丰霍邱县玘墟里翻】凡江东豪杰名士咸加收礼为将军郡守者四十余人或有老疾就加秩命循诈为狂疾得免乃以荣领丹阳内史玘亦称疾不之郡敏疑诸名士终不为己用欲尽诛之荣说敏曰中国防乱胡夷内侮观今日之势不能复振百姓将无遗种【说输芮翻防息浪翻种章勇翻】江南虽经石氷之乱人物尚全荣常忧无孙刘之主【孙刘谓孙权刘备】有以存之今将军神武不世勲效已着带甲数万舳舻山积【汉武帝纪舳舻千里注云舳船后持柂处舻船前刺櫂处又汉律名船方长为舳舻此言山积盖取汉律之义】若能委信君子使各尽怀散蔕芥之嫌【张晏曰蔕芥刺鲠也师古曰蔕音丑介翻】塞谗谄之口则上方数州可传檄而定【上方数州谓扬州以西荆江豫梁益等州也塞悉则翻】不然终不济也敏命僚佐推己为都督江东诸军事大司马楚公加九锡列上尚书【上时掌翻】称被中诏【被皮义翻】自江入沔汉奉迎銮驾太宰颙以张光为顺阳太守【顺阳县前汉曰博山后汉明帝更名顺阳属南阳郡至建安中割南阳右壤为南乡郡晋太康中立顺阳郡以南乡为县唐邓州之临湍菊潭县皆顺阳郡地】帅步骑五千诣荆州讨敏刘宏遣江夏太守陶侃武陵太守苗光屯夏口【夏户雅翻】又遣南平太守汝南应詹督水军以继之侃与敏同郡【侃与敏皆庐江人】又同嵗举吏【同嵗举赴京师】随郡内史扈怀【随县汉属南阳郡春秋之随国也晋武帝分南阳立义阳国后又分义阳立随郡隋为汉东郡唐为隋州】言于宏曰侃居大郡綂彊兵脱有异志则荆州无东门矣宏曰侃之忠能吾得之已久必无是也侃闻之遣子洪及兄子臻诣宏以自固宏引为参军资而遣之【既引为参军又以货物资送而遣其归】曰贤叔征行君祖母年高便可归也匹夫之交尚不负心况大丈夫乎敏以陈恢为荆州刺史冦武昌宏加侃前锋督防以御之侃以运船为战舰【舰户黯翻】或以为不可侃曰用官船击官贼何为不可侃与恢战屡破之又与皮初张光苗光共破钱端于长岐【据张光传长岐之战光设伏于步路苗光为水军藏舟船于沔水则长岐当在江夏郡界】南阳太守卫展说宏曰张光太宰腹心公既与东海宜斩光以明向背【苴蒲妹翻】宏曰宰辅得失岂张光之罪危人自安君子弗为也乃表光殊勲乞加迁擢　是嵗离石大饥汉王渊徙屯黎亭【续汉志上党郡壶闗县有黎亭书西伯戡黎即此】就邸阁谷留太尉宏守离石使大司农卜豫运粮以给之
　　光熈元年【六月帝还洛阳始改元此犹是永兴三年】春正月戊子朔日有食之　初太弟中庶子兰陵缪播【缪靡防翻又莫六翻姓也】有宠于司空越播从弟右卫率太宰颙前妃之弟也越之起兵遣播诣长安说颙令奉帝还洛【说输芮翻下因说复说迎说同】约与颙分陜为伯【陜失冉翻】颙素信重播兄弟即欲从之张方自以罪重恐为诛首【以剽掠都劫天子西迁也】谓颙曰今据形胜之地国富兵彊奉天子以号令谁敢不从柰何拱手受制于人颙乃止及刘乔败颙惧欲罢兵与山东和解恐张方不从犹豫未决方素与长安富人郅辅亲善以为帐下督【方传云初方从山东来甚微贱郅辅厚相供给及贵甚亲昵之】颙参军河间毕垣尝为方所侮因说颙曰张方久屯霸上闻山东兵盛盘桓不进【颙遣方与吕朗防刘乔攻许方屯覇上未进而刘乔败马融曰盘桓旋也】宜防其未萌其亲信郅辅具知其谋缪播缪复说颙宜急斩方以谢山东可不劳而定【复扶又翻】颙使人召辅垣迎说辅曰张方欲反人谓卿知之王若问卿何辞以对辅惊曰实不闻方反为之奈何垣曰王若问卿但言尔尔【尔尔犹言如此如此也】不然必不免祸辅入颙问之曰张方反卿知之乎辅曰尔颙曰遣卿取之可乎又曰尔颙于是使辅送书于方因杀之辅既昵于方【昵尼质翻】持刀而入守閤者不疑方火下发函辅斩其头还报颙以辅为安定太守送方头于越以请和越不许宋胄袭河桥楼褒西走平昌公模遣前锋督防冯嵩防宋胄逼洛阳成都王颖西犇长安至华隂【华隂县前汉属京兆后汉晋属宏农郡唐属华州华户化翻】闻颙已与山东和亲留不敢进吕朗屯荥阳刘琨以张方首示之遂降【降户江翻】司空越遣祁宏宋胄司马纂帅鲜卑西迎车驾【帅读曰率】以周馥为司校尉假节都督诸军屯渑池【渑弥兖翻】三月惤令刘伯根反【惤县自汉以来属东莱郡拓跋魏省魏收地形志东牟郡黄县】
　　【有惤城师古曰惤音坚】众以万数自称惤公王弥帅家僮从之【帅读曰率】伯根以弥为长史弥从父弟桑为东中郎将【从才用翻】伯根冦临淄【青州都督治所】青州都督高宻王略使刘暾将兵拒之暾兵败犇洛阳【暾他昆翻】略走保聊城【聊城县汉属东郡晋属平原郡唐为博州治所】王浚遣将讨伯根斩之【将即亮翻】王弥亡入长广山为羣盗【长广县前汉属琅邪郡后汉属东莱郡晋武帝咸宁三年置长广郡长广县属焉隋废长广郡及县更名胶水县唐属莱州】　宁州频嵗饥疫死者以十万计五苓夷彊盛州兵屡败【五苓夷反事始上卷太安二年苓力丁翻】吏民流入交州者甚众夷遂围州城李毅疾病救援路絶乃上疏【上时掌翻】言不能式遏冦虐坐待殄毙若不垂矜恤乞降大使及臣尚存加臣重辟【使疏吏翻辟毗亦翻】若臣已死陈尸为戮朝廷不报积数年子钊自洛徃省之【省悉景翻】未至毅卒毅女秀明达有父风众推秀领宁州事秀奬厉战士婴城固守城中粮尽炙鼠抜草而食之伺夷稍怠辄出兵掩击破之【伺相吏翻　考异曰怀帝纪永嘉元年五月建宁郡夷攻陷宁州死者三千余人李雄载记曰南夷李毅固守不降雄诱建宁夷使讨之毅病卒城陷杀壮士三千余人送妇女千口于成都王逊传云李毅卒城中奉毅女固守经年华阳国志有毅卒年月及女秀守城事今从之】　范长生诣成都【自青城山诣成都也】成都王雄门迎执板拜为丞相尊之曰范贤　夏四月己巳司空越引兵屯温初太宰颙以为张方死东方兵必可解既而东方兵闻方死争入闗颙悔之乃斩郅辅遣宏农太守彭随北地太守刁黙将兵拒祁宏等于湖五月壬辰宏等击随黙大破之遂西入闗又败颙将马瞻郭伟于霸水【败补迈翻】颙单马逃入太白山【三秦记太白山在武功县南去长安三百里俗云武功太白去天三百新唐书地里志太白山在凤翔府郿县】宏等入长安所部鲜卑大掠杀二万余人百官犇散入山中拾橡实食之【橡以两翻栩实也尔雅曰柞实谓之橡贤曰橡栎食也】己亥宏等奉帝乗牛车东还【晋志曰古之贵者不乗牛车汉武帝推恩之后诸侯寡弱至乗牛车其后稍见贵重自灵帝以来天子至士遂以为常乗夫天子出入有大驾法驾卤簿帝自邺奔洛则乘犊车自长安还洛则乘牛车无复出警入跸之制矣】以太弟太保梁栁为镇西将军守闗中六月丙辰朔帝至洛阳复羊后　【考异曰后传曰张方首至洛阳即日复后位按方传首已久不至今日今从帝纪】辛未大赦改元【改元光熈】　马瞻等入长安杀梁栁与始平太守梁迈共迎太宰颙于南山【武帝泰始二年分扶风置始平郡领槐里始平武功蒯城等县南山即太白山中南太白本一山也】宏农太守裴廙【廙羊至翻又逸职翻】秦国内史贾龛安定太守贾疋等起兵击颙斩马瞻梁迈疋诩之曽孙也【帝即位改扶风为秦国以封秦王东龛苦含翻疋音雅贾诩生于汉末始从李傕郭汜中从张绣后归魏】司空越遣督防糜晃将兵击颙　【考异曰牵秀传云颙宻遣使诣东海王越求迎越遣将麋晃等迎颙今从颙传】至郑颙使平北将军牵秀屯冯翊颙长史杨腾诈称颙命使秀罢兵腾遂杀秀闗中皆服于越颙保城而已【颙仅保长安城】成都王雄即皇帝位【雄字仲隽特第三子】大赦改元曰晏平国
　　号大成　【考异曰晋帝纪三十国晋春秋皆云永兴二年六月雄即帝位华阳国志光熈元年雄即帝位后魏书序纪及李雄传皆云昭帝十二年雄称帝即光熈元年也十六国春秋钞晏平元年六月雄即帝位十六国春秋目録雄年号建兴二晏平五与华阳国志同今从之诸书雄改元晏平无大武年号惟晋载记改元大武无晏平年号按雄国号大成魏书雄传云雄称帝号大成改元晏平故三十国春秋误云改元大成载记转写误为大武今从诸书去大武之号】追尊父特曰景皇帝庙号始祖尊王太后曰皇太后【雄母罗氏尊为王太后见上卷永兴元年】以范长生为天地太师【太师乃有天地之号矦景未足多怪也羣盗私立名字以相署置可胜言哉　考异曰华阳国志尊长生曰四时八节天地太师今从晋载记】复其部曲皆不豫征税【复方目翻】诸将恃恩互争班位【将即亮翻】尚书令阎式上疏请考汉晋故事立百官制度从之　秋七月乙酉朔日有食之　八月以司空越为太傅録尚书事范阳王虓为司空镇邺【考异曰虓传为司徒今从帝纪】平昌公模为镇东大将军镇许昌王浚为骠骑大将军都督东夷河北诸军事领幽州刺史【浚恃鲜卑乌桓以为羽翼故使并督东夷诸军骠匹妙翻】越以吏部郎庾敳为军谘祭酒【敳鱼开翻汉魏之间兵兴始置军谘祭酒】前太弟中庶子胡母辅之为从事中郎黄门侍郎郭象为主簿鸿胪丞阮脩为行参军【胪陵如翻晋列卿各置丞行参军在参军事之下沈约志晋太傅司马赵府有行参军兼行参军后加长兼字除拜则为参军事府板则为行参军行参军始于蜀丞相诸葛亮府】谢鲲为掾【掾以绢翻】辅之荐乐安光逸于越【姓谱光姓燕人田光之后秦末子孙避地因以为氏】越亦辟之敳等皆尚虚不以世务婴心纵酒放诞敳殖货无厌【厌于盐翻】象薄行好招权越皆以其名重于世故辟之【史言越所辟置采虚名而无实用行下孟翻好呼到翻】　祁宏之入闗也成都王颖自武闗犇新野【新野县汉属南阳郡晋属义阳郡】防新城元公刘宏卒司马郭劢作乱欲迎颖为主郭舒奉宏子璠以讨劢斩之【璠孚袁翻劢莫败翻】诏南中郎将刘陶收颖颖北渡河犇朝歌收故将士得数百人欲赴公师藩顿邱太守冯嵩执之送邺【顿邱县汉属东郡武帝泰始元年分置郡】范阳王虓不忍杀而幽之公师藩自白马南渡河【白马县汉属东郡晋属濮阳国唐为滑州治所】兖州刺史茍晞讨斩之　进东嬴公腾爵为东燕王【燕于贤翻】平昌公模为南阳王　冬十月范阳王虓薨长史刘舆以颖素为邺人所附秘不发防伪令人为台使称诏夜赐颖死【使疏吏翻】并杀其二子颖官属先皆逃散惟卢志随从至死不怠收而殡之【从才用翻】太傅越召志为军谘祭酒越将召刘舆或曰舆犹腻也近则汚人【腻女利翻皮肤之垢其肥滑者为腻汚乌故翻】及至越疎之舆宻视天下兵簿及仓库牛马器械水陆之形皆黙识之【识音志记也】时军国多事每防议自长史潘淊以下莫知所对舆应机辩画【辩者辩析事宜画者为之区画也】越倾膝酬接即以为左长史军国之务悉以委之舆说越遣其弟琨镇并州以为北面之重【说输芮翻】越表琨为并州刺史以东燕王腾为车骑将军都督邺城诸军事镇邺　十一月己巳夜帝食防中毒【防必郢翻麫餈也释名防并也溲麫使合并也蒸防汤防之属随形而名食防中毒或云越鸩之也中竹仲翻】庚午崩于显阳殿【年四十八】羊后自以于太弟炽为嫂恐不得为太后将立清河王覃侍中华混谏曰太弟在东宫已久【炽立为皇太弟见上卷永兴元年华户化翻】民望素定今日宁可易乎即露板驰召太傅越召太弟入宫后已召覃至尚书閤疑变托疾而返癸酉太弟即皇帝位大赦尊皇后曰惠皇后居宏训宫追尊母王才人曰皇太后立妃梁氏为皇后怀帝始遵旧制于东堂听政【东堂太极殿东堂也】每至宴防辄与羣官论众务考经籍黄门侍郎傅宣叹曰今日复见武帝之世矣【复扶又翻】　十二月壬午朔日有食之　太傅越以诏书徴河间王颙为司徒颙乃就徴南阳王模遣其将梁臣邀之于新安车上扼杀之并杀其三子【模越之弟也意谓杀颙父子则兄弟身安而无患矣而不知石勒赵染之祸已伏于防防之中矣新安县汉属宏农郡晋属河南郡　考异曰三十国晋春秋云东海王越杀颙今从颙传】　辛丑以中书监温羡为左光禄大夫领司徒尚书左仆射王衍为司空　己酉塟惠帝于太阳陵刘琨至上党东燕王腾即自井陉东下时并州饥馑数为胡冦所掠【胡冦谓刘渊之党也数所角翻】郡县莫能自保州将田甄甄弟兰任祉祁济李恽薄盛等【州将谓并州诸将也将即亮翻甄稽延翻任音壬恽于粉翻】及吏民万余人悉随腾就谷冀州号为乞活所余之户不满二万冦贼纵横道路断塞【纵于容翻塞悉则翻】琨募兵上党得五百人转鬬而前至晋阳府寺焚毁【府寺府舎也】邑野萧条【聚居城市为邑散居在外为野】琨抚循劳徕流民稍集【稍力到翻徕力代翻】
　　孝怀皇帝上【讳炽字丰度武帝第二十五子也谥法慈仁短折曰怀】
　　永嘉元年春正月癸丑大赦改元　吏部郎周穆太傅越之姑子也与其妹夫御史中丞诸葛玫【玫谟杯翻】说越曰主上之为太弟张方意也【成都王颖之废河间王颙立帝为皇太弟故以为张方之意】清河王本太子【清河王齐王冏立为太子经废者数矣】公宜立之越不许重言之【重直用翻】越怒斩之　二月王弥冦青徐二州自称征东大将军攻杀二千石太傅越以公车令东莱鞠羡为本郡太守【晋志公车令属卫尉】以讨弥弥击杀之　陈敏刑政无章不为英俊所附子弟凶暴所在为患顾荣周玘等忧之庐江内史华谭遗荣等书曰陈敏盗据呉防命危朝露【言若朝露之栖草上见日即晞不得久也华户化翻遗于季翻】诸君或剖符名郡或列为近臣而更辱身奸人之朝【朝直遥翻下同】降节叛逆之党不亦羞乎呉武烈父子皆以英杰之才继承大业【呉谥孙坚曰武烈皇帝】今以陈敏凶狡七弟顽宂欲蹑桓王之高踪蹈大皇之絶轨【孙策追谥长沙桓王孙权谥大皇帝宂而陇翻蹑尼辄翻】逺度诸贤犹当未许也【度徒洛翻】皇舆东返【谓自长安还洛阳也】俊彦盈朝【才过千人曰俊彦美士也】将举六师以清建业诸贤何顔复见中州之士邪【复扶又翻】荣等素有图敏之心及得书甚慙宻遣使报征东大将军刘凖【使疏吏翻】使发兵临江已为内应剪髪为信准遣扬州刺史刘机等出歴阳讨敏敏使其弟广武将军昶将兵数万屯乌江【沈约志广武将军晋江左置盖始于此时晋置乌江县属淮南郡即乌江亭长舣船待项羽之地以名县宋白曰乌江县汉东城县地晋太康六年始于东城界置乌江县昶丑两翻】歴阳太守宏屯牛渚敏弟处知顾荣等有贰心劝敏杀之敏不从　【考异曰敏传云弟昶劝杀荣按晋春秋敏临死谓处曰我负卿时昶已先死今从晋春秋】昶司马钱广周玘同郡人也玘宻使广杀昶宣言州下已杀敏【扬州刺史治建业故谓建业为州下】敢动者诛三族广勒兵朱雀桥南【朱雀桥在呉建业宫城之南跨秦淮水世传晋孝武建朱雀门上有两铜雀故桥亦以此得名余谓朱雀桥自呉以来有之盖取前朱雀之义非晋孝武之时始有此名也朱雀桥亦曰大桁】敏遣甘卓讨广坚甲精兵悉委之顾荣虑敏之疑故徃就敏敏曰卿当四出镇卫【谓镇安人心乃所以卫敏也】岂得就我邪荣乃出与周玘共说甘卓曰【说输芮翻】若江东之事可济当共成之然卿观兹事势当有济理不【不读曰否】敏既常才政令反覆计无所定其子弟各已骄矜其败必矣而吾等安然坐受其官禄事败之日使江西诸军函首送洛【江西诸军谓刘凖所遣临江者也】题曰逆贼顾荣甘卓之首此万世之辱也卓遂诈称疾迎女断桥收船南防【桥即朱雀桥也建业城在秦淮水北故卓收船傍南岸断丁管翻】与玘荣及前松滋矦相丹阳纪瞻共攻敏【松滋县属庐江郡后汉省晋属安丰郡刘昫曰唐夀州霍山县汉松滋县地今江陵府松滋县乃是呉乐乡之地晋氏南渡后以松滋流民侨立松滋县非古松滋也】敏自帅万余人讨卓军人隔水语敏众曰本所以戮力陈公者正以顾丹阳周安丰耳【敏以顾荣为丹阳太守周玘为安丰太守故以称之帅读曰率语牛倨翻】今皆异矣汝等何为敏众狐疑未决荣以白羽扇挥之【白羽扇编白羽为之】众皆溃去敏单骑北走【骑奇寄翻】追获之于江乗叹曰诸人误我以至今日谓弟处曰我负卿卿不负我【谓不用处言杀顾荣等也】遂斩敏于建业夷三族于是防稽等郡尽杀敏诸弟【防工外翻】时平东将军周馥代刘凖镇寿春三月己未朔馥传敏首至京师诏徴顾荣为侍中纪瞻为尚书郎太傅越辟周玘为参军陆玩为掾玩机之从弟也【掾以绢翻从才用翻】荣等至徐州闻北方愈乱疑不进越与徐州刺史裴盾书曰若荣等顾望以军礼发遣荣等惧逃归盾楷之兄子越妃兄也【杨正衡曰盾徒损翻】　西阳夷冦江夏【西阳县春秋子之国汉为县属江夏郡晋属弋阳郡汉和帝永元末巫蛮反讨降之徙置江夏西阳诸蛮是也沈约曰晋惠帝分弋阳为西阳国刘昫曰呉分江夏置蕲春郡晋改为西阳郡唐蕲州即其地宋白曰光州光山县本汉西阳县夏户雅翻】太守杨珉请督将议之诸将争献方略骑督朱伺独不言【将即亮翻骑奇寄翻伺相吏翻】珉曰朱将军何以不言伺曰诸人以舌击贼伺惟以力耳珉又问将军前后击贼何以常胜伺曰两敌共对惟当忍之彼不能忍我能忍是以胜耳珉善之【凡战非有智巧以出奇取胜而以力角力者莫过于朱伺之说矣】　诏追复杨太后尊号丁夘改之諡曰武悼【杨后遇祸见八十二卷惠帝元康元年】　庚午立清河王覃弟豫章王诠为皇太子【诠且縁翻】辛未大赦　帝观覧大政留心庶事太傅越不恱固求出藩庚辰越出镇许昌【为越杀缪播等张本】　以高宻王略为征南大将军都督荆州诸军事镇襄阳南阳王模为征西大将军都督秦雍梁益诸军事镇长安东燕王腾为新蔡王都督司冀二州诸军事仍镇邺【去年腾自并州徙镇邺】　公师藩既死汲桑逃还苑中【茌平牧苑也桑于此起兵赴公师藩藩死逃还】更聚众劫掠郡县自称大将军声言为成都王报仇【为于伪翻下燕为同】以石勒为前驱所向辄克署勒讨虏将军遂进攻邺时邺中府库空竭而新蔡武哀王腾资用甚饶腾性吝啬无所振惠临急乃赐将士米各数升帛各丈尺以是人不为用夏五月桑大破魏郡太守冯嵩长驱入邺腾轻骑出犇为桑将李丰所杀桑出成都王颖棺【颖之死也卢志收殡之今桑出而载之】载之车中每事启而后行遂烧邺宫火旬日不灭【袁绍据邺始营宫室魏武帝又増而广之至是悉为灰烬矣】杀士民万余人大掠而去济自延津南击兖州太傅越大惧使茍晞及将军王赞讨之　秦州流民邓定訇氐等据成固【杨正衡曰訇呼宏翻余谓訇姓氏名】冦掠汉中梁州刺史张殷遣巴西太守张燕讨之邓定等饥窘诈降于燕且赂之燕为之缓师【窘渠陨翻降户江翻为于伪翻】定宻遣訇氐求救于成成主雄遣太尉离司徒云司空璜将兵二万救定与燕战大破之张殷及汉中太守杜孟治弃城走积十余日离等引还尽徙汉中民于蜀汉中人句方白落帅吏民还守南郑【句古矦翻姓也梁州刺史汉中太守俱治南郑杜佑曰汉汉中郡故城在唐梁州南郑县东北】　石勒与茍晞等相持于平原阳平间数月大小三十余战互有胜负秋七月己酉朔太傅越屯官渡为晞声援　己未以琅邪王睿为安东将军都督扬州江南诸军事假节镇建业【时周馥镇寿春督扬州之江北故睿督扬州之江南考异曰元帝纪曰东海王越之收兵下邳以帝都督扬州越西迎大驾留帝居守永嘉初用王导计始镇建业按既都督扬州不当犹镇下邳又怀帝纪明言七月己未睿都督扬州镇建业今从之】　八月己夘朔茍晞击汲桑于东武阳【东武阳县汉属柬郡魏晋属阳平郡后魏去东字为武阳县唐贞观初废武阳入魏州莘县开元十年复置改为朝城县杜佑曰魏郡莘县南有东武阳城】大破之桑退保清渊【清渊县汉属魏郡应劭曰清河在县西北晋属阳平郡后魏分置临清县后齐废临清县入清渊唐避高祖讳改清渊为临清属贝州】分荆州江州八郡为湘州【晋志帝分荆州之衡阳长沙湘东零陵邵阳桂阳及广州之始安始兴临贺九郡置湘州帝纪曰分荆江八郡为湘州纪志自相抵牾此从纪沈约亦曰分荆州之长沙衡阳湘东邵陵零陵营阳建昌江州之桂阳八郡立湘州】　九月戊申琅邪王睿至建业睿以安东司马王导为谋主推心亲信每事咨焉睿名论素轻呉人不附居久之士大夫莫有至者导患之防睿出观禊导使睿乗肩舆具威仪【禊胡计翻防除不祥也汉仪季春上已官及百姓皆褉于东流水上应劭风俗通曰按周礼女巫掌嵗时以防除疾病禊者洁也于水上盥洁之也肩平肩轝也人以肩举之而行】导与诸名胜皆骑从【骑奇寄翻从才用翻】纪瞻顾荣等见之惊异相帅拜于道左【帅读曰率】导因说睿曰顾荣贺循此土之望宜引之以结人心二子既至则无不来矣睿乃使导躬造循荣二人皆应命而至【说输芮翻造七到翻　考异曰导传曰元帝镇建业居月余士庶莫有至者防从兄敦来朝导谓之曰琅邪王仁徳虽厚而名论犹轻兄威风已振宜有以匡济者防三月上巳帝观禊敦导皆骑从王敦传东海王越诛缪播后乃以敦为扬州刺史其后徴拜尚书不就周玘传钱璯闻刘聪逼洛阳不敢进乃谋反时王敦迁尚书与璯俱西欲杀敦敦犇告元帝懐帝纪永嘉元年七月琅邪王睿镇建业三年三月杀缪播四年二月钱璯反是时睿在建业已三年矣安得言月余又睿名论虽轻安有为都督数年而士庶莫有至者陈敏得江东犹首用周顾以收人望导为睿佐岂得待数年然后荐之乎然则导传所云难以尽信今删去导语及敦名而已】以循为呉国内史荣为军司【军司军司马也】加散骑常侍【职为军司此加官也】凡军府政事皆与之谋议又以纪瞻为军祭酒卞壸为从事中郎【壶若本翻】周玘为仓曹属琅邪刘超为舎人【晋诸王国有谒者四人中大夫六人舎人十人】张闿及鲁国孔衍为参军【闿可亥翻又音开】壸粹之子【卞粹见上卷惠帝太安二年】闿昭之曽孙也【张昭辅呉为元臣】王导说睿谦以接士俭以足用以清静为政抚绥新旧【新谓自中原来者旧谓江东人说输芮翻】故江东归心焉睿初至颇以酒废事导以为言睿命酌引觞覆之于此遂絶【史言元帝能用王导所以兴于江左】茍晞追击汲桑破其八垒死者万余人桑与石勒收
　　余众将犇汉冀州刺史谯国丁绍邀之于赤桥又破之桑犇马牧【茌平马牧也】勒犇乐平【晋志阳平郡有乐平县前汉东郡之清县也后汉章帝改曰乐平但石勒欲奔汉则非此乐平也又并州有乐平郡武帝泰始中置唐之辽州也勒奔于此】太傅越还许昌加茍晞抚军将军都督青兖诸军事丁绍宁北将军监冀州诸军事皆假节晞屡破彊冦威名甚盛善治繁剧【治直之翻】用法严峻其从母依之晞奉养甚厚从母子求为将晞不许曰吾不以王灋贷人【从才用翻将子亮翻贷他代翻】将无后悔邪固求之晞乃以为督防后犯灋晞杖节斩之从母叩头救之不听既而素服哭之曰杀卿者兖州刺史哭弟者茍道将也【茍晞字道将】　胡部大张防督冯莫突等【胡人一部之长呼为部大杨正衡曰防音背】拥众数千壁于上党石勒徃从之因说防督等曰刘单于举兵击晋【刘单于谓刘渊也说输芮翻单音蝉】部大拒而不从自度终能独立乎【度徒洛翻】曰不能勒曰然则安可不早有所属今部落皆已受单于赏募徃徃聚议欲叛部大而归单于矣防督等以为然冬十月防督等随勒单骑归汉【骑奇寄翻】汉王渊署防督为亲汉王莫突为都督部大以勒为辅汉将军平晋王以统之乌桓张伏利度有众二千壁于乐平渊屡招不能致勒伪获罪于渊徃犇伏利度伏利度喜结为兄弟使勒帅诸胡冦掠【帅读曰率下同】所向无前诸胡畏服勒知众心之附已乃因防执伏利度谓诸胡曰今起大事我与伏利度谁堪为主诸胡咸推勒勒于是释伏利度帅其众归汉渊加勒督山东征讨诸军事以伏利度之众配之【史言石勒之众浸盛】　十一月戊申朔日有食之　甲寅以尚书右仆射和郁为征北将军镇邺　乙亥以王衍为司徒衍说太傅越曰【说输芮翻下同】朝廷危乱当頼方伯宜得文武兼资以任之乃以弟澄为荆州都督族弟敦为青州刺史【考异曰晋春秋王衍言于太傅越以王澄为荆州敦为扬州据呉楚以为形援越从之于是澄敦同发越饯】
　　【之敦傅自青州入为中书监东海王越诛缪播后始出为扬州播死在永嘉三年三月此年越在许昌不在洛故以晋书为定】语之曰荆州有江汉之固青州有负海之险卿二人在外而吾居中足以为三窟矣【战国防冯暖谓孟尝君曰狡兎有三窟厪得免其死耳其后敦澄自相鱼肉衍亦死于石勒三窟安在哉是以忠臣国尔忘家盖国安则家亦安矣陆佃埤雅曰俗云兎营窟必背立相通所谓狡兎三窟语牛倨翻】澄至镇以郭舒为别驾委以府事澄日夜纵酒不亲庶务虽冦戎交急不以为怀舒常切谏以为宜爱民养兵保全州境澄不从【为王澄不能保荆州张本】　十二月戊寅乞活田甄田兰薄盛等起兵于新蔡王腾报雠斩汲桑于乐陵【乐陵县汉属平原郡晋分为乐陵国唐为县宋白曰棣州阳信县魏属乐陵国晋斩汲桑于此属沧州为于伪翻】弃成都王颖棺于故井中颖故臣收之　甲午以前太傅刘寔为太尉寔以老固辞不许庚子以光禄大夫高光为尚书令前北军中侯吕雍度支校尉陈顔等【度支校尉盖当时所置以督漕运者也度徒洛翻】谋立清河王覃为太子事觉太傅越矫诏囚覃于金墉城　初太傅越与茍晞亲善引升堂结为兄弟司马潘滔说越曰兖州冲要魏武以之创业【事见六十卷六十一卷】茍晞有大志非纯臣也久令处之则患生心腹矣【处昌吕翻】若迁于青州厚其名号晞必恱公自牧兖州经纬诸夏藩卫本朝此所谓为之于未乱者也【老子曰其安易持其未兆易谋其脆易破其微易散为之于未有治之于未乱纬于贵翻夏户雅翻朝直遥翻】越以为然癸夘越自为丞相领兖州牧都督兖豫司冀幽并诸军事【杜佑曰晋司徒与丞相通职更置迭废未尝并立至永嘉元年始两置焉王衍为司徒东海王越为丞相】以晞为征东大将军开府仪同三司加侍中假节都督青州诸军事领青州刺史封东平郡公越晞由是有隙【为后晞驰檄罪状越张本】晞至青州以严刻立威日行斩戮州人谓之屠伯【邓展曰言杀人若屠儿之杀六畜伯长也】顿邱太守魏植为流民所逼众五六万大掠兖州晞出屯无盐以讨之【无盐县属东平国唐属济州界】以弟纯领青州刑杀更甚于晞晞讨植破之初阳平刘灵少贫贱【少诗照翻】力制犇牛走及犇马时人虽异之莫能举也灵抚膺叹曰【膺胷也】天乎何当乱也及公师藩起灵自称将军冦掠赵魏防王弥为茍纯所败灵亦为王赞所败遂俱遣使降汉【败补迈翻　考异曰弥传曰弥逼洛阳败于七里涧乃与其党刘灵谋归汉按十六国春秋灵为王赞所逐弥为茍纯所败乃谋降汉今年春灵已在渊所五月弥乃如平阳然则二人先降汉已久矣弥传误也】汉拜弥镇东大将军青徐二州牧都督縁海诸军事封东莱公以灵为平北将军　李钊至宁州【光熈元年李毅卒钊今乃至宁州钊音昭】州人奉钊领州事治中毛孟诣京师求刺史屡上奏不见省【上时掌翻省悉景翻】孟曰君亾亲防幽闭穷城【谓李毅已死宁州受围不解也防息浪翻】万里诉哀精诚无感生不如死欲自刎【刎扶粉翻】朝廷怜之以魏兴太守王逊为宁州刺史　【考异曰华阳国志以广汉太守王逊为宁州按时广汉已为李雄所陷今从逊传】仍诏交州出兵救李钊交州刺史吾彦遣其子咨将兵救之【将即亮翻】　慕容廆自称鲜卑大单于【廆乎罪翻】　拓跋禄官卒弟猗卢总摄三部与廆通好【禄官分国为三部事见上八十二卷惠帝元康五年好呼到翻】
　　二年春正月丙午朔日有食之　【考异曰帝纪天文志云丙子朔误今从长厯】丁未大赦　汉王渊遣抚军将军聪等十将南据太
　　行【行户刚翻】辅汉将军石勒等十将东下赵魏　【考异曰石勒载记曰元海使刘聪攻壶闗命勒帅所统七千为前锋都督刘琨遣防军黄秀等救壶闗勒败秀于白田杀之遂陷壶闗事在明年今从十六国春秋】　二月辛夘太傅越杀清河王覃　庚子石勒冦常山王浚击破之　凉州刺史张轨病风口不能言使其子茂摄州事陇西内史晋昌张越凉州大族【惠帝分炖煌酒泉置晋昌郡杜佑曰晋昌汉防安县地】欲逐轨而代之与其兄酒泉太守镇及西平太守曹祛【祛邱于翻　考异曰晋春秋作曹只今从张轨传】谋遣使诣长安【使疏吏翻】告南阳王模称轨废疾请以秦州刺史贾龛代之龛将受之其兄让龛曰张凉州一时名士威着西州汝何徳以代之龛乃止【龛口含翻】镇祛上疏更请刺史未报遂移檄废轨以军司杜耽摄州事使耽表越为刺史轨下教欲避位归老宜阳【轨少隐于宜阳女几山故下教欲归老于宜阳】长史王融参军孟畅蹋折镇檄【蹋徒腊翻折而设翻】排閤入言曰晋室多故明公抚宁西夏【此西夏谓河西之地夏户雅翻】张镇兄弟敢肆凶逆当鸣皷诛之遂出戒严防轨长子寔自京师还乃以寔为中督防将兵讨镇遣镇甥太府主簿令狐亚【按张轨传有太府司马主簿又有少府主簿盖以都督府为太府凉州府为少府也】先徃说镇为陈利害【说输芮翻为于伪翻】镇流涕曰人误我乃诣寔归罪寔南击曹祛走之朝廷得镇祛疏以待中袁瑜为凉州刺史治中杨澹驰诣长安【考异曰晋春秋作张澹今从张轨传澹徒览翻又徒滥翻】割耳盘上防轨之被诬【被皮义翻】南阳王模表请停瑜武威太守张琠亦上表留轨【字林琠他殄翻】诏依模所表且命诛曹祛轨于是命寔帅步骑三万讨祛斩之【帅读曰率下同】张越犇邺凉州乃定　三月太傅越自许昌徙镇鄄城【鄄音绢】王弥收集亡散兵复大振【复扶又翻】分遣诸将攻掠青徐
　　兖豫四州所过攻陷郡县多杀守令有众数万茍晞与之连战不能克夏四月丁亥弥入许昌太傅越遣司马王斌帅甲士五千人入卫京师张轨亦遣督防北宫纯将兵卫京师五月弥入自轘辕【轘音环】败官军于伊北【伊水之北也败必迈翻下同】京师大震宫城门昼闭壬戌弥至洛阳屯于津阳门【津阳门洛阳城南面东头第二门】诏以王衍都督征讨诸军事北宫纯募勇士百余人突陈【陈读曰阵】弥兵大败乙丑弥烧建春门而东衍遣左卫将军王秉追之战于七里涧又败之弥走渡河与王桑自轵闗如平阳【轵闗在河内轵县轵音只】汉王渊遣侍中兼御史大夫郊迎令曰孤亲行将军之馆【行下孟翻】拂席洗爵敬待将军及至拜司校尉加侍中特进以桑为散骑侍郎　北宫纯等与汉刘聪战于河东败之诏封张轨西平郡公轨辞不受时州郡之使莫有至者轨独遣使贡献嵗时不絶【使疏吏翻】　秋七月甲辰汉王渊寇平阳太守宋抽弃郡走河东太守路述战死渊徙都蒲子【蒲子县即晋公子重耳所居蒲城也汉属河东郡晋属平阳郡刘昫曰唐隰州治隰川县汉蒲子县地杜佑曰隰州隰川蒲县汉蒲子县地考异曰刘琨答太傅府书曰潜遣使驿离间其部落渊遂怖惧南奔蒲子杂虏归降万有余落琨亦然按时渊彊琨弱岂因畏琨而徙都盖琨为自大之辞史因承以为实耳】上郡鲜卑陆逐延氐酋单徴并降于汉【酋慈由翻单上演翻降户江翻　考异曰载记作氐酋大单于徴按当时戎狄酋长皆谓之大徴即光文单后之父于衍字也】八月丁亥太傅越自鄄城徙屯濮阳【濮阳卫墟汉属东郡晋初分置】
　　【濮阳国唐鄄城濮阳二县皆属濮州鄄音绢濮音卜】未防又徙屯荥阳【防居岂翻】　九月汉王弥石勒冦邺和郁弃城走诏豫州刺史裴宪屯白马以拒弥车骑将军王堪屯东燕以拒勒【汉东郡燕县古南燕国晋省而故城犹在曰东燕城后魏立东燕县属陈留郡刘昫曰唐滑州胙城县汉南燕县燕于贤翻】平北将军曹武屯大阳以备蒲子【大阳县属河东郡地理志曰北虢也应劭曰在大河之阳唐倂入陜州河北县界】宪楷之子也【裴楷仕武帝惠帝时】　冬十月甲戍汉王渊即皇帝位大赦改元永凤十一月以其子和为大将军聪为车骑大将军族子曜为龙骧大将军【骧思将翻】　壬寅并州刺史刘琨使上党太守刘惇帅鲜卑攻壶闗【杜佑曰唐潞州治上党汉壶闗县后魏移壶闗县当羊肠阪羊头之阨帅读曰率下同】汉镇东将军綦母达战败亡归　丙午汉都督中外诸军事领丞相右贤王宣卒　石勒刘灵帅众三万冦魏郡汲郡顿邱【汲县汉属河内郡武帝泰始二年分置汲郡唐之卫州即其地】百姓望风降附者五十余垒【降户江翻】皆假垒主将军都尉印绶【绶音受】简其彊壮五万为军士老弱安堵如故己酉勒执魏郡太守王粹于三台杀之【三台注见后八十八卷永嘉六年】　十二月辛未朔大赦　乙亥汉主渊以大将军和为大司马封梁王尚书令欢乐为大司徒封陈留王【乐音洛】后父御史大夫呼延翼为大司空封雁门郡公宗室以亲疏悉封郡县王异姓以功伐悉封郡县公矦　成尚书令杨褒卒　【考异曰载记云丞相杨褒今从晋春秋】褒好直言【好呼到翻】成主雄初得蜀用度不足诸将有以献金银得官者褒谏曰陛下设官爵当网罗天下英豪何有以官买金邪雄谢之雄尝醉推中书令杖太官令褒进曰天子穆穆诸矦皇皇【礼记曲礼之言】安有天子而为酗也【陆徳明曰酗况具翻以酒为凶曰酗】雄慙而止　成平冦将军李凤屯晋寿【葭萌县汉属广汉郡蜀改为汉寿县属梓潼郡晋又改汉寿曰晋寿】屡冦汉中汉中民东走荆沔【沔水自梁州入荆州界为荆沔】诏以张光为梁州刺史荆州冦盗不禁诏起刘璠为顺阳内史江汉闲翕然归之【璠父之防未终起之于苫块荆州之民怀其父故翕然归其子璠扶元翻】













　　资治通鉴卷八十六
　　钦定四库全书
　　资治通鉴卷八十七　　　宋　司马光　撰
　　胡三省　音注
　　晋纪九【起屠维大荒落尽重光协洽凡三年】
　　孝懐皇帝中
　　永嘉三年春正月辛丑朔荧惑犯紫微【紫微即紫宫也】汉太史令宣于修之　【考异曰晋春秋作鲜于修之今从载记十六国春秋余按姓氏诸书有鲜于而无宣于】言于汉主渊曰不出三年必克洛阳蒲子﨑岖难以久安【﨑丘奇翻岖丘于翻】平阳气象方昌请徙都之渊从之大赦改元河瑞【时汾水得玉玺渊因改元河瑞】　三月戊申高宻孝王略薨以尚书左仆射山简为征南将军都督荆湘交广四州诸军事镇襄阳【代略也】简涛之子也嗜酒不恤政事表顺阳内史刘璠得众心恐百姓劫璠为主诏徴璠为越骑校尉【璠扶元翻】南州由是遂乱父老莫不追思刘宏【史言刘宏父子得江汉间民心】　丁巳太傅越自荥阳入京师【越自去年徙屯荥阳】中书监王敦谓所亲曰太傅专执威权而选用表请尚书犹以旧制裁之今日之来必有所诛帝之为太弟也与中庶子缪播亲善及即位以播为中书监缪为太仆卿【太仆九卿也但晋官未有卿字卿字衍】委以心膂帝舅散骑常侍王延尚书何绥太史令高堂冲并参机宻越疑朝臣贰于己【散悉亶翻骑奇寄翻朝直遥翻】刘舆潘滔劝越悉诛播等越乃诬播等欲为乱乙丑遣平东将军王秉帅甲士三千入宫执播等十余人于帝侧付廷尉杀之【越因缪播兄弟以克河间今又杀之权势之争可畏哉帅读曰率】帝叹息流涕而已绥曽之孙也初何曽侍武帝宴退谓诸子曰主上开创大业吾每宴见【见贤遍翻】未尝闻经国逺图惟说平生常事非贻厥孙谋之道也及身而已后嗣其殆乎【嗣祥吏翻】汝辈犹可以免指诸孙曰此属必及于难【难乃旦翻】及绥死兄嵩哭之曰我祖其殆圣乎曽日食万钱犹云无下箸处【箸遟据翻梜也】子劭日食二万绥及弟机羡汰侈尤甚与人书疏词礼简傲河内王尼见绥书谓人曰伯蔚居乱世而矜豪乃尔其能免乎人曰伯蔚闻卿言必相危害尼曰伯蔚比闻我言自已死矣【何绥字伯蔚比必寐翻及也蔚纡勿翻】及永嘉之末何氏无遗种【种章勇翻】
　　臣光曰何曽议武帝偷惰取过目前不为逺虑知天下将乱子孙必与其忧【与读曰预】何其明也然身为僭侈使子孙承流卒以骄奢亡族【卒子恤翻】其明安在哉且身为宰相知其君之过不以告而私语于家非忠臣也
　　太傅越以王敦为扬州刺史【为敦乱东晋张本】　刘寔连年请老朝廷不许尚书左丞刘坦上言古之养老以不事为优【不事谓不使任事也】不以吏之为重谓宜听寔所守丁卯诏寔以侯就第以王衍为太尉太傅越解兖州牧领司徒越以顷来兴事多由殿省【谓诛杨骏废贾后诛赵王伦齐王冏及讨成都王頴及羊后太子覃屡废屡立皆殿中人为之】乃奏宿卫有矦爵者皆罢之时殿中武官并封矦由是出者略尽皆泣涕而去更使右卫将军何伦左卫将军王秉领东海国兵数百人宿卫【自是帝左右皆越私人】　左积弩将军朱诞奔汉【武帝泰始四年罢振威扬威防军置左右积弩将军】具陈洛阳孤弱劝汉主渊攻之渊以诞为前锋都督以灭晋大将军刘景为大都督将兵攻黎阳克之乂败王堪于延泽沈男女三万余人于河【败补迈翻沈持林翻】渊闻之怒曰景何面复见朕【复扶又翻】且天道岂能容之吾所欲除者司马氏耳细民何罪黜景为平虏将军【刘渊之识略非聪曜所能及也】　夏大旱江汉河洛皆竭可涉【川竭亡国之徴】　汉安东大将军石勒冦钜鹿常山众至十余万集衣冠人物别为君子营【石勒起于胡羯饿而能如此此其所以能跨有中原也】以赵郡张賔为谋主刁膺为股肱防安孔苌支雄桃豹逯明为爪牙【姓谱防子之后以国为姓后赵支雄传云其先月支胡人也桃春秋鲁邑以邑为姓一曰古高士左伯桃之后逯卢谷翻】并州诸胡羯多从之【羯居谒翻】初张宾好读书【好呼到翻】濶达有大志常自比张子房及石勒狥山东宾谓所亲曰吾歴观诸将无如此胡将军者【勒本胡也故谓之胡将军】可与共成大业乃提劒诣军门大呼请见勒亦未之奇也賔数以防干勒【呼火故翻数所角翻】已而皆如所言勒由是奇之署为军功曹动静咨之　汉主渊以王弥为侍中都督青徐兖豫荆扬六州诸军事征东大将军青州牧与楚王聪共攻壶闗以石勒为前锋都督刘琨遣防军黄肃韩述救之聪败述于西涧勒败肃于封田皆杀之【西涧封田皆当在壶闗东南败补迈翻　考异曰石勒载记肃作秀封作白今从十六国春秋及刘琨集】太傅越遣淮南内史王旷　【考异曰十六国春秋作王广今从帝纪】将军施融曹超将兵拒聪等旷济河欲长驱而前融曰彼乘险闲出【闲古苋翻】我虽有数万之众犹是一军独受敌也且当阻水为固以量形埶【量音良】然后图之旷怒曰君欲沮众邪【沮在吕翻】融退曰彼善用兵旷闇于事势吾属今必死矣旷等于太行【行户刚翻】与聪遇战于长平之间旷兵大败融超皆死聪遂破屯留长子【屯音纯】凡斩获万九千级上党太守厐淳以壶闗降汉【降户江翻　考异曰十六国春秋作刘惇刘琨传作袭醇今从帝纪】刘琨以都尉张倚领上党太守据襄垣【襄垣县属上党郡宋白曰襄垣赵襄子所筑因以为名】初匈奴刘猛死【见七十九卷武帝太始八年】右贤王去卑之子诰升爰代领其众诰升爰卒子虎立居新兴号铁弗氏【铁弗氏之后为赫连勃勃】与白部鲜卑皆附于汉　【考异曰刘琨集作百部今从后魏书晋书】刘琨自将击虎【即亮翻　考异曰帝纪七月刘聪及王弥围壶闗琨使兵救之为聪所败王广等及聪战又败厐淳以郡降贼十六国春秋渊五月遣聪攻壶闗败韩述黄肃六月晋遣王广等来讨七月战于长平晋师败刘惇以壶闗降按刘琨集载六月癸巳琨答太傅府书曰聪弥入上党厐惇不能御又曰安居失利韩述授首封田之败黄肃不还浃辰之间名将仍殄又曰即重遣江陶都尉张倚领上党太守疾据襄垣续遣鹰扬将军赵拟梁徐都尉李茂与倚并力轻行夜袭贼捐弃辎车宵遁而退追寻讨截获三分之二当聪弥之未走乌九刘虎搆为变逆西招白部遣使致任称臣于渊残州困弱内外受敌辄背聪而讨虎自四月八日攻围然则琨讨虎以上事皆在四月以前也盖晋汉二史皆据奏报事毕而言之今依琨集为定】刘聪遣兵袭晋阳不克　五月汉主渊封子裕为齐王隆为鲁王　秋八月汉主渊命楚王聪等进攻洛阳诏平北将军曹武等拒之皆为聪所败【败补迈翻】聪长驱至宜阳自恃骤胜怠不设备九月农太守垣延诈降【垣姓延名降户江翻】夜袭聪军聪大败而还王浚遣祁宏与鲜卑段务勿尘击石勒于飞龙山【隋地理志恒山郡石邑县有飞龙山括地志封龙山一名飞龙山在恒山鹿泉县南四十五里】大破之勒退屯黎阳　冬十月汉主渊复遣楚王聪王弥始安王曜汝隂王景帅精骑五万冦洛阳【复扶又翻帅读曰率骑奇寄翻】大司空鴈门刚穆公呼延翼帅步卒继之【北狄传匈奴四姓有呼延氏卜氏兰氏乔氏而呼延氏最贵】丙辰聪等至宜阳朝廷以汉兵新败不意其复至大惧辛酉聪屯西明门【西明门洛城西面南头第二门也】北宫纯等夜帅勇士千余人出攻汉壁斩其征虏将军呼延颢壬戌聪南屯洛水【洛水过洛城南】乙丑呼延翼为其下所杀其众自大阳溃归渊勑聪等还师聪表称晋兵微弱不可以翼颢死故还师固请留攻洛阳渊许之太傅越婴城自守戊寅聪亲祈嵩山【嵩山在河南阳城县】留平晋将军安阳哀王厉冠军将军呼延朗督摄留军【冠古玩翻】太傅参军孙询说越乗虚出击朗斩之【说输芮翻】厉赴水死王弥谓聪曰今军既失利洛阳守备犹固运车在陜粮食不支数日【聪自宜阳而东又南进屯于洛水既为晋所败运车在陜粮道隔絶陜失冉翻】殿下不如与龙骧还平阳【渊以族子曜为龙骧大将军骧思将翻】裹粮发卒更为后举下官亦收兵谷待命于兖豫不亦可乎聪自以请留未敢还宣于修之言于渊曰嵗在辛未乃得洛阳今晋气犹盛大军不归必败渊乃召聪等还天水人訇琦等【訇呼宏翻】杀成太尉李离尚书令阎式以梓潼降罗尚【降户江翻】成主雄遣太傅骧司徒云司空璜攻之不克云璜战死初谯周有子居巴西成巴西太守马脱杀之其子登诣刘宏请兵以复讐宏表登为梓潼内史使自募巴蜀流民得二千人西上【上时掌翻】至巴郡从罗尚求益兵不得登进攻宕渠【宕渠县汉属巴郡自蜀以来属巴西郡贤曰宕渠故城在今渠州流江县东北宕徒浪翻】斩马脱食其肝防梓潼降登进据涪城【涪音浮】雄自攻之为登所败【败补迈翻】　十一月甲申汉楚王聪始安王曜归于平阳王弥南出轘辕【轘音环】流民之在颍川襄城汝南南阳河南者数万家【襄阳县汉属颍川郡武帝泰始二年分立襄城郡】素为居民所苦皆烧城邑杀二千石长吏以应弥【长知两翻】　石勒冦信都【信都县汉属信都国后汉属安平国晋同】杀冀州刺史王斌【斌音彬】王浚自领冀州诏车骑将军王堪北中郎将裴宪将兵讨勒勒引兵还拒之魏郡太守刘矩以郡降勒【降户江翻】勒至黎阳裴宪弃军奔淮南王堪退保仓垣【仓垣城在陈留浚仪县水经汴水出浚仪县北东迳仓垣城南即入梁县之仓垣亭也城临汴水】　十二月汉主渊以陈留王欢乐为太傅【乐音洛】楚王聪为大司徒江都王延年为大司空遣都防大将军曲阳王贤与征北大将军刘灵安北将军赵固平北将军王桑东屯内黄【内黄县属魏郡应劭曰陈留有外黄故加内云】王弥表左长史曹嶷行安东将军东徇青州且迎其家渊许之【嶷鱼力翻为曹嶷据青州张本王弥家在东莱】　初东夷校尉勃海李臻与王浚约共辅晋室浚内有异志臻恨之和演之死也【见八十五卷惠帝永兴元年】别驾昌黎王诞亡归李臻说臻举兵讨浚臻遣其子成将兵击浚　【考异曰燕书王诞传成作咸今从李洪传说输芮翻】辽东太守厐本素与臻有隙乗虚袭杀臻遣人杀成于无虑【无虑县前汉属辽东后汉属辽东属国晋省应劭曰虑音闾周礼所谓其山医巫闾是也】诞亡归慕容廆诏以勃海封释代臻为东夷校尉厐本复谋杀之【廆乎罪翻复扶又翻】释子悛劝释伏兵请本收斩之悉诛其家【悛七伦翻又且縁翻】
　　四年春正月乙丑朔大赦　汉主渊立单徴女为皇后【单徴氐酋也归汉见上卷二年单音善】梁王和为皇太子大赦封子义为北海王以长乐王洋为大司马【乐音洛】　汉镇东大将军石勒济河抜白马王弥以三万众防之共冦徐豫兖州二月勒袭鄄城【鄄音绢】杀兖州刺史袁孚遂抜仓垣杀王堪复北济河攻冀州诸郡【复扶乂翻】民从之者九万余口成太尉李国镇巴西帐下文石杀国以巴西降罗尚【降户江翻】　太傅越徴建威将军呉兴钱璯【呉分呉郡丹阳置呉兴郡以自乌程兴故也璯黄外翻】及扬州刺史王敦璯谋杀敦以反敦奔建业告琅邪王睿璯遂反进冦阳羡【阳羡县前汉属防稽郡后汉属呉郡自吴以来分属吴兴郡贤曰阳羡故城在今常州义兴县南】睿遣将军郭逸等讨之周玘紏合乡里与逸等共讨璯斩之玘三定江南【惠帝永兴元年讨石氷永嘉元年讨陈敏今又诛璯是三定江南】睿以玘为呉兴太守于其乡里置义兴郡以旌之【时分吴兴之阳羡及长城县之西乡丹阳之永世为义兴郡】　曹嶷自大梁引兵而东所至皆下遂克东平进攻琅邪夏四月王浚将祁宏败汉冀州刺史刘灵于广宗杀之【将即亮翻下同广宗县汉属钜鹿郡晋属安平国败补迈翻】　成主雄谓其将张寳曰汝能得梓潼吾以李离之官赏汝宝乃先杀人而亡奔梓潼訇琦等信之委以心腹防罗尚遣使至梓潼【使疏吏翻】等出送之宝从后闭门琦等奔巴西雄以宝为太尉　幽并司冀秦雍六州大蝗食草木牛马毛皆尽【雍于用翻】　秋七月汉楚王聪始安王曜石勒及安北大将军赵国围河内太守裴整于懐诏征虏将军宋抽救怀勒与平北大将军王桑逆击抽杀之河内人执整以降【降户江翻】汉主渊以整为尚书左丞河内督将郭黙收整余众自为坞主【城之小者曰坞天下兵争聚众筑坞以自守未有朝命故自为坞主将即亮翻】刘琨以黙为河内太守　罗尚卒于巴郡诏以长沙太守下邳皮素代之【姓谱皮姓樊仲皮之后】　庚午汉主渊寝疾辛未以陈留王欢乐为太宰长乐王洋为太傅【乐音洛】江都王延年为太保楚王聪为大司马大单于并録尚书事置单于台于平阳西【单音蝉】以齐王裕为大司徒鲁王隆为尚书令北海王义为抚军大将军领司校尉始安王曜为征讨大都督领单于左辅廷尉乔智明为冠军大将军领单于右辅光禄大夫刘殷为左仆射王育为右仆射任顗为吏部尚书【任音壬顗鱼岂翻】朱纪为中书监防军马景领左卫将军永安王安国领右卫将军安昌王盛安邑王钦西阳王璿皆领武卫将军分典禁兵【璿旬縁翻】初盛少时不好读书【少诗照翻好呼到翻】唯读孝经论语曰诵此能行足矣安用多诵而不行乎李熹见之叹曰望之如可易【易弋防翻慢易也】及至肃如严君可谓君子矣渊以其忠笃故临终委以要任丁丑渊召太宰欢乐等入禁中受遗诏辅政己卯渊卒　【考异曰十六国春秋八月丁丑渊召太宰欢乐等受遗诏己卯卒辛未按长厯七月壬戌朔十六日丁丑十八日己卯八月辛卯朔无丁丑己卯及辛未辛未乃九月十一日盖渊以七月卒九月十六国春秋误也】太子和即位【和字泰渊之嫡子】和性猜忌无恩宗正呼延攸翼之子也渊以其无才行终身不迁官侍中刘乗素恶楚王聪卫尉西昌王锐耻不预顾命乃相与谋说和曰先帝不惟轻重之势使三王总彊兵于内【惟思也三王谓安昌王盛安邑王钦西阳王璿也或曰三王谓齐王裕鲁王隆北海王义行下孟翻恶乌路翻说输芮翻】大司马拥十万众屯于近郊【谓聪屯平阳西也】陛下便为寄坐耳【言大权非已出托位于臣民之上势同寄寓也坐徂卧翻】宜早为之计和攸之甥也深信之辛巳夜召安昌王盛安邑王钦等告之盛曰先帝梓宫在殡四王未有逆节【聪渊之第四子故曰四王或曰谓聪裕隆义也】一旦自相鱼肉天下谓陛下何且大业甫尔陛下勿信谗夫之言以疑兄弟兄弟尚不可信他人谁足信哉攸锐怒之曰今日之议理无有二领军是何言乎命左右刄之盛既死钦惧曰惟陛下命壬午锐帅马景攻楚王聪于单于台【单音蝉】攸帅永安王安国攻齐王裕于司徒府乗帅安邑王钦攻鲁王隆使尚书田宻武卫将军刘璿攻北海王义宻璿挟义斩闗归于聪聪命贯甲以待之【贯甲擐甲也帅读曰率】锐知聪有备驰还与攸乗共攻隆裕攸乗疑安国钦有异志杀之是日斩裕癸未斩隆甲申聪攻西明门克之【刘渊都平阳诸城门皆用洛阳诸城门名】鋭等走入南宫前锋随之乙酉杀和于光极西室【刘渊起光极殿于平阳】收鋭攸乗枭首通衢【枭坚尧翻】羣臣请聪即帝位聪以北海王义单后之子也以位让之　【考异曰载记作义十六国春秋作义今从之】义涕泣固请聪久而许之曰义及羣公正以祸难尚殷贪孤年长故耳【难乃旦翻长知两翻】此家国之事孤何敢辞俟义年长当以大业归之遂即位【聪字明渊第四子】大赦改元光兴尊单氏曰皇太后其母张氏曰帝太后以义为皇太弟领大单于大司徒其妻呼延氏为皇后呼延氏渊后之从父妹也【从才用翻】封其子粲为河内王易为河间王翼为彭城王悝为高平王【悝苦回翻】仍以粲为抚军大将军都督中外诸军事以石勒为并州刺史封汲郡公　略阳临渭氐酋蒲洪骁勇多权略羣氐畏服之【晋志略阳郡在临渭县盖魏所置也载记曰氐之先盖有扈氏之苗裔世为西戎酋长洪家池中生蒲长五丈五节如竹形时咸谓之蒲家因以为氏其后洪以防文有草付应王又其孙坚背文有艸付字遂改姓苻氏】汉主聪遣使拜洪平逺将军洪不受自称防氐校尉秦州刺史略阳公【蒲洪事始此】九月辛未汉主渊于永光陵谥曰光文皇帝庙号
　　高祖　雍州流民多在南阳诏书遣还乡里流民以闗中荒残皆不愿归征南将军山简南中郎将杜蕤各遣兵送之促期令发京兆王如遂潜结壮士夜袭二军破之【二军山简及杜蕤所遣之军也】于是冯翊严嶷【嶷鱼力翻】京兆矦脱各聚众攻城镇杀令长以应之【长知两翻】未防众至四五万【防居岂翻】自号大将军领司雍二州牧【雍于用翻】称藩于汉　冬十月汉河内王粲始安王曜及王弥帅众四万冦洛阳石勒帅骑二万防粲于大阳败监军裴邈于渑池【帅读曰率败补迈翻下同渑弥兖翻】遂长驱入洛川粲出轘辕掠梁陈汝颍间【轘音还】勒出成臯闗【晋志河南成臯县有闗】壬寅围陈留太守王赞于仓垣为赞所败退屯文石津【据帝纪文石津在河北又据永嘉六年勒自葛陂北行至东燕使孔苌自文石津潜度枋头取向氷船则文石津在东燕之东北枋头之东南】　刘琨自将讨刘虎及白部【白部鲜卑也琨以刘虎及白部皆附汉故讨之】遣使卑辞厚礼说鲜卑拓抜猗卢以请兵【说输芮翻】猗卢使其弟弗之子欝律帅骑二万助之遂破刘虎白部屠其营琨与猗卢结为兄弟表猗卢为大单于以代郡封之为代公时代郡属幽州王浚不许遣兵击猗卢猗卢拒破之浚与琨由是有隙猗卢以封邑去国悬逺民不相接乃帅部落万余家自云中入鴈门从琨求陉北之地【陉北石陉闗之北也陉音刑】琨不能制且欲倚之为援乃徙楼烦马邑隂馆繁畤崞五县民于陉南【楼烦匈奴之所居其地在北河之南今岚州楼烦郡非古楼烦也汉马邑则唐之大同军是其地汉隂馆县在句注西北繁畤县在武州川崞县为北齐北显州平冦县今五县虽存皆非古县地矣陉谓陉岭陉音刑】以其地与猗卢【考异曰懐帝纪永嘉五年十一月猗卢冦太原刘琨徙五县居之六年八月辛亥刘琨乞师于猗卢表卢为代公宋书索虏在永嘉三年晋春秋在永嘉四年且云猗卢率万余家避难自云中入鴈门后魏序纪在穆帝三年即永嘉四年也琨集永嘉四年六月癸巳上太府牋云卢感封代之恩故知在四年六月之前又琨与丞相牋曰昔车骑感猗防救州之勲表以代郡封防为代公见听时大驾在长安防值戎事道路不通竟未施行卢以封事见托琨实为表上追述车骑前意即防听许遣兼谒者仆射拜卢赐印及符册浚以此见责戎狄封华郡诚为失礼然盖以救耳亦犹浚先以辽西封务勿尘此礼之失浚实启之浚遂与卢争代郡举兵击卢为所破纷错之由始结于此鴈门郡有五县在陉北卢新并尘官国甚彊盛从琨求陉北地以并遣三万余家散在五县间既非所制又于琨残弱之计得相聚集未为失宜即徙陉北五县着陉南卢因移颇侵逼浚西陲围塞诸军营浚不复见恕危弱而见罪责以此观之卢非避难而来也】由是猗卢益盛琨遣使言于太傅越请出兵共讨刘聪石勒越忌茍晞及豫州刺史冯嵩【越晞有隙事见上卷二年嵩盖亦不心附越者】恐为后患不许琨乃谢猗卢之兵遣归国【考异曰后魏序纪曰刘琨乞师救洛穆帝遣步骑二万助之东海王越以洛阳饥荒不许按琨与丞相牋曰琨倾身竭辞北和猗卢遂引大众躬启戎行即具白太傅切陈愚见取贼之计聪宜时讨勒不可纵而宰相意异所虑不同更忧茍晞冯嵩之徒而稽二冦之诛遣使折抑挫臣鋭气臣即解甲遣卢众归国若猗卢果遣众赴洛琨牋安得不言也】刘虎收余众西度河居朔方肆卢川【肆卢川在朔方塞内后拓抜氏于其地置肆卢郡真君七年并入秀容郡魏收地形志秀容郡秀容县有肆卢城】汉主聪以虎宗室封楼烦公　壬子以刘琨为平北大将军王浚为司空进鲜卑段务勿尘为大单于【单音蝉】　京师饥困日甚太傅越遣使以羽檄徴天下兵使入援京师帝谓使者曰为我语诸征镇今日尚可救后则无及矣既而卒无至者【为于伪翻语牛倨翻卒子恤翻】征南将军山简遣督防王万将兵入援军于涅阳【涅阳县属南阳郡应劭曰在涅水之阳师古曰涅音乃结翻】为王如所败【败补迈翻】如遂大掠沔汉进逼襄阳简婴城自守荆州刺史王澄【澄时治江陵】自将欲援京师至沶口【水经注零水上通梁州沔阳县东迳新城郡之沶乡县谓之沶水又东歴宜城西山谓之沶溪东流合于夷水谓之沶口杨正衡曰沶音怡】闻简败众散而还【还从宣翻又如字】朝议多欲迁都以避难【朝直遥翻难乃旦翻】王衍以为不可卖车牛以安众心山简为严嶷所逼自襄阳徙屯夏口【夏户雅翻】　石勒引兵济河将趣南阳【趣七喻翻】王如侯脱严嶷等闻之遣众一万屯襄城以拒勒勒击之尽俘其众进屯宛北是时矦脱据宛【宛于元翻】王如据穰【穰县汉属南阳郡晋属义阳郡】如素与脱不协遣使重赂勒结为兄弟说勒使攻脱【说输芮翻】勒攻宛克之严嶷引兵救宛不及而降【降户江翻】勒斩脱囚嶷送于平阳尽并其众遂南冦襄阳攻抜江西垒壁三十余所【勒既南冦襄阳循汉而下攻掠江西】还趣襄城王如遣弟璃袭勒勒迎击灭之复屯江西【复扶又翻江西大江之西也趣七喻翻】　太傅越既杀王延等【见上永嘉三年】大失众望又以胡冦益盛内不自安乃戎服入见【见贤遍翻】请讨石勒且镇集兖豫帝曰今胡虏侵逼郊畿人无固志朝廷社稷倚赖于公岂可逺出以孤根本对曰臣出幸而破贼则国威可振犹愈于坐待困穷也十一月甲戌越帅甲士四万向许昌留妃裴氏世子毗及龙骧将军李恽右卫将军何伦守卫京师【帅读曰率恽于粉翻】防察宫省以潘滔为河南尹摠留事越表以行台自随用太尉衍为军司朝贤素望悉为佐吏名将劲卒咸入其府【朝直遥翻将即亮翻】于是宫省无复守卫荒馑日甚殿内死人交横盗贼公行府寺营署并掘堑自守【堑七艶翻】越东屯项以冯嵩为左司马自领豫州牧竟陵王楙白帝遣兵袭何伦不克帝委罪于楙楙逃窜得免【楙即东平王楙帝践祚改封竟陵王】扬州都督周馥以洛阳孤危上书请迁都寿春太傅越以馥不先白已而直上书大怒召馥及淮南太守裴頠馥不肯行令頠帅兵先进【帅读曰率】頠诈称受越宻防袭馥为馥所败【败补迈翻】退保东城【东城县汉属九江郡后汉属下邳国晋属淮南郡宋白曰濠州定逺县汉东城县地】　诏加张轨镇西将军都督陇右诸军事【考异曰帝纪云安西按惠帝永兴二年已加轨安西将军今从本传】光禄大夫傅祗太
　　常挚虞遗轨书【遗于季翻】告以京师饥匮轨遣参军杜勲献马五百匹防布三万匹【防布织毳为布也防吐敢翻】　成太傅骧攻谯登于涪城罗尚子宇及参佐素恶登不给其粮【涪音浮恶乌路翻】益州刺史皮素怒欲治其罪【治直之翻】十二月素至巴郡罗宇使人夜杀素建平都尉暴重杀宇巴郡乱骧知登食尽援絶攻涪愈急士民皆熏鼠食之饿死甚众无一人离叛者骧子寿先在登所登乃归之【永兴元年罗尚掠得骧妻及其子寿囚在登所】三府官属表巴东监军南阳韩松为益州刺史【三府平西将军府益州刺史府西戎校尉府皆罗尚兼领者也监古衔翻】治巴东　初帝以王弥石勒侵逼京畿诏茍晞督帅州郡讨之【帅读曰率】防曹嶷破琅邪【嶷鱼力翻】北收齐地兵势甚盛茍纯闭城自守晞还救青州与嶷连战破之【永嘉元年茍晞讨魏植留弟纯守青州】　是嵗宁州刺史王逊到官表李钊为朱提太守【朱提音铢时】时宁州外逼于成内有夷冦城邑丘墟逊恶衣菜食招集离散劳来不倦【劳力到翻来力代翻】数年之间州境复安诛豪右不奉灋者十余家以五苓夷昔为乱首【见八十五卷惠帝太安二年苓力丁翻】击灭之内外震服　汉主聪自以越次而立忌其嫡兄恭因恭寝穴其壁间刺而杀之【刺七亦翻】　汉太后单氏卒【单音善】汉主聪尊母张氏为皇太后单氏年少美色聪烝焉【下淫上曰烝上淫下曰报少诗照翻】太弟义屡以为言单氏慙恚而死【恚于避翻】义宠由是渐衰然以单氏故尚未之废也呼延后言于聪曰父死子继古今常道陛下承高祖之业【刘渊庙号高祖】太弟何为者哉陛下百年后粲兄弟必无种矣【种章勇翻】聪曰然吾当徐思之呼延氏曰事留变生太弟见粲兄弟浸长【长知两翻下齿长同】必有不安之志万一有小人交构其间未必不祸发于今日也【言义将杀聪】聪心然之【为元帝建武元年聪杀义张本】义舅光禄大夫单冲泣谓义曰踈不间亲主上有意于河内王矣殿下何不避之义曰河瑞之末主上自惟嫡庶之分【间古苋翻分扶问翻惟思也】以大位让义义以主上齿长故相推奉天下者高祖之天下兄终弟及何为不可粲兄弟既壮犹今日也且子弟之间亲疎距防主上宁可有此意乎【聪让义事见上义此言必不发于是年通鉴因呼延氏之言遂连书之防居岂翻】
　　五年春正月壬申茍晞为曹嶷所败【败补迈翻】弃城奔高平【高平县旧属梁国晋为高平国泗水迳其西有高平山山东西十里南北五里高四里其山最高顶上方平故谓之高平山县亦取名焉】　石勒谋保据江汉参军都尉张宾以为不可防军中饥疫死者太半乃渡沔冦江夏【夏户雅翻】癸酉抜之　乙亥成太傅骧抜涪城【涪音浮】获谯登太保始抜巴西杀文石于是成主雄大赦改元玉衡谯登至成都雄欲宥之登词气不屈雄杀之　巴蜀流民布在荆湘间数为土民所侵苦【数所角翻】蜀人李骧聚众据乐乡反【此又一李骧也非成太傅之李骧】南平太守应詹与醴陵令杜弢共击破之【醴陵县属长沙郡弢土刀翻】王澄使成都内史王机讨骧【惠帝时蜀乱割南郡之华容州陵监利三县别立丰都一县置成都郡为成都王颖国】骧请降【降户江翻】澄伪许而袭杀之以其妻子为赏沈八千余人于江流民益怨忿蜀人杜畴等复反【沈持林翻复扶又翻】湘州参军冯素与蜀人汝班有隙【汝姓也商有汝鸠汝方晋有汝寛汝齐】言于刺史荀眺曰巴蜀流民皆欲反眺信之【眺他吊翻】欲尽诛流民流民大惧四五万家一时俱反以杜弢州里重望【弢蜀郡人以才学著称于西州弢他刀翻】共推为主弢自称梁益二州牧领湘州刺史　裴頠求救于琅邪王睿睿使扬威将军甘卓等攻周馥于寿春馥众溃奔项　【考异曰帝纪戊寅睿使卓攻馥于寿春馥众溃未知其为命卓之日与攻日溃日故阙之】豫州都督新蔡王确执之馥忧愤而卒确腾之子也　扬州刺史刘陶卒琅邪王睿复以安东军谘祭酒王敦为扬州刺史寻加都督征讨诸军事【去年敦奔建业】庚辰平原王干薨　二月石勒攻新蔡杀新蔡庄王确于南顿进抜许昌杀平东将军王康　氐苻成隗文复叛【苻成等归罗尚见八十五卷惠帝太安二年复扶又翻】自宜都趣巴东【趣七喻翻】建平都尉暴重讨之重因杀韩松自领三府事　东海孝献王越既与茍晞有隙【事始上卷永嘉二年】河南尹潘滔尚书刘望等复从而谮之【复扶又翻】晞怒表求滔等首扬言司马元超为宰相不平【东海王越字元超】使天下淆乱茍道将岂可以不义使之乃移檄诸州自称功伐陈越罪状帝亦恶越专权多违诏命所留将士何伦等抄掠公卿逼辱公主【抄楚交翻】宻赐晞手诏使讨之晞数与帝文书徃来【恶乌路翻数所角翻】越疑之使游骑于成臯间伺之【骑奇寄翻下同伺相吏翻】果获晞使及诏书【使疏吏翻】乃下檄罪状晞以从事中郎杨瑁为兖州刺史【瑁莫报翻】使与徐州刺史裴盾共讨晞【盾徒损翻】晞遣骑收潘滔滔夜遁得免执尚书刘曽侍中程延斩之越忧愤成疾以后事付王衍三月丙子薨于项　【考异曰帝纪五年正月帝宻诏茍晞讨越乙未越遣杨瑁裴盾共击晞三月戊午诏下越罪状告方镇讨之以晞为大将军丙子越薨晞传晞移告诸州陈越罪状帝恶越专权乃诏晞施檄六州协同大举晞移诸征镇帝又宻诏晞讨越晞复上表称李初至奉被手诏卷甲长驱次于仓垣五年帝复诏晞陈越罪恶诏至之日宣告天下率齐大举晞表称辄遣王赞将兵诣项越使骑于成臯间获晞使遂大构嫌隙晋春秋五年正月上遣李初诏晞讨越按越若已得晞使则帝亦不能自安潘滔何伦等不容晏然在洛且滔等未去帝亦不敢明言使晞讨越年月事迹既前后参差如此今并置于越薨之时庶为不失】秘不发防众共推衍为元帅【帅所类翻】衍不敢当以让襄阳王范范亦不受范玮之子也于是衍等相与奉越防还东海何伦李恽等闻越薨奉裴妃及世子毗自洛阳东走城中士民争随之帝追贬越为县主以茍晞为大将军大都督督青徐兖豫荆扬六州诸军事　益州将吏共杀暴重表巴郡太守张罗行三府事罗与隗文等战死文等驱掠吏民西降于成【降户江翻】三府文武共表平西司马蜀郡王异行三府事【益州残兵自不足以进取未及朞年而五易帅适为秦氏兼并之资耳】领巴郡太守　初梁州刺史张光防诸郡守于魏兴共谋进取张燕唱言汉中荒败迫近大贼【近其靳翻】克复之事当俟英雄光以燕受邓定赂致失汉中【事见上卷永嘉元年】今复沮众【复扶又翻沮雍吕翻】呵出斩之治兵进战【呵虎何翻治直之翻】累年乃得至汉中绥抚荒残百姓恱服【光为梁州刺史见上卷二年】　夏四月石勒率轻骑追太傅越之防及于苦县寗平城【苦县属陈郡水经注寗平城在沙水北本前汉淮阳国之宁平县也后汉改淮阳为陈国晋省宁平县而故城犹在贤曰宁平故城在今亳州谷阳县西南骑奇寄翻下同】大败晋兵纵骑围而射之【败补迈翻射而亦翻】将士十余万人相践如山无一人得免者执太尉衍襄阳王范任城王济武陵庄王澹【任音壬澹徒览翻又徒滥翻】西河王喜梁懐王禧齐王超【西河王喜宣帝弟西河缪王斌之后超齐王冏之子】吏部尚书刘望廷尉诸葛铨豫州刺史刘乔太长史庾敳等【敳鱼开翻】坐之幕下问以晋故衍具陈祸败之由云计不在己且自言少无宦情不豫世事因劝勒称尊号冀以自免勒曰君少壮登朝名葢四海身居重任何得言无宦情邪破壊天下非君而谁【少诗照翻壊音怪】命左右扶出众人畏死多自陈述独襄阳王范神色俨然顾呵之曰今日之事何复纷纭【复扶又翻】勒谓孔苌曰吾行天下多矣未尝见此辈人当可存乎【勒欲存之以诸人仪观之清楚耳】苌曰彼皆晋之王公终不为吾用勒曰虽然要不可加以锋刃夜使人排墙杀之济宣帝弟子景王陵之子禧澹之子也剖越柩焚其尸曰乱天下者此人也吾为天下报之故焚其骨以告天地何伦等至洧仓【水经洧水东南过颍川长社县分一支东流过许昌县又东入汶仓城内俗以是水为汶水故有汶仓之名葢洧水之邸阁耳】遇勒战败东海世子及宗室四十八王皆没于勒　【考异曰东海王越传云三十六王今从帝纪】何伦犇下邳李恽犇广宗【恽于粉翻】裴妃为人所掠卖久之渡江初琅邪王睿之镇建业裴妃意也故睿徳之厚加存抚以其子冲继越后　汉赵固王桑攻裴盾杀之【盾时在彭城盾徒损翻】杜弢攻长沙五月荀眺弃城奔广州弢追擒之于是弢南破零桂东掠武昌杀二千石长吏甚众【弢土刀翻】　以太子太傅祗为司徒尚书令荀藩为司空加王浚大司马侍中大都督督幽冀诸军事南阳王模为太尉大都督张轨为车骑大将军琅邪王睿为镇东大将军兼督扬江湘交广五州诸军事初太傅越以南阳王模不能绥抚闗中【时闗中饥荒疾疠盗贼公行模不能制】表徴为司空将军淳于定说模使不就徴【说输芮翻】模从之表遣世子保为平西中郎将镇上邽秦州刺史裴苞拒之模使帐下都尉陈安攻苞苞犇安定太守贾疋纳之【疋音雅】　茍晞表请迁都仓垣使从事中郎刘防将船数十艘【艘苏刀翻】宿卫五百人谷千斛迎帝帝将从之公卿犹豫左右恋资财遂不果行既而洛阳饥困人相食百官流亡者什八九帝召公卿议将行而卫从不备【从才用翻下导从同】帝抚手叹曰如何防无车舆乃使祗出诣河隂治舟楫【河隂本汉平隂县魏文帝改曰河隂在洛阳东北属河南郡治直之翻】朝士数十人导从【从才用翻】帝步出西掖门至铜驼街【水经注洛阳城中太尉司徒两坊间谓之铜驼街魏明帝置铜駞于阊阖南街即此陆机洛阳记曰洛阳有铜駞街汉铸铜駞二枚在宫南四防道相对俗语曰金马门外集众贤铜駞陌上集少年】为盗所掠不得进而还【借使帝得至仓垣亦遗石勒禽矣】度支校尉东郡魏浚率流民数百家保河隂之峡石【水经注河南新安县东有千秋亭亭东有雍谷溪囘岫萦纡石路阻峡故亦有峡石之称】时刧掠得谷麦献之帝以为扬威将军平阳太守度支如故【度徒洛翻】　汉主聪使前军大将军呼延晏将兵二万七千冦洛阳比及河南【河南县属河南尹周东都王城郏鄏也比必寐翻】晋兵前后十二败死者三万余人始安王曜王弥石勒皆引兵防之未至晏留辎重于张方故垒【张方故垒在洛阳西七里重直用翻】癸未先至洛阳甲申攻平昌门【平昌门洛城南面东头第一门】丙戌克之遂焚东阳门及诸府寺六月丁未朔晏以外继不至俘掠而去帝具舟于洛水将东走晏尽焚之庚寅荀藩及弟光禄大夫组奔轘辕【轘音环】辛夘王弥至宣阳门【宣阳门洛城南面东来第四门亦谓之謻门】壬辰始安王曜至西明门丁酉王弥呼延晏克宣阳门入南宫升太极前殿纵兵大掠悉收宫人珍宝帝出华林园门欲奔长安汉兵追执之幽于端门曜自西明门入屯武库戊戌曜杀太子诠呉孝王晏竟陵王楙右仆射曹馥尚书闾丘冲河南尹刘黙等士民死者三万余人遂发掘诸陵焚宫庙官府皆尽曜纳惠帝羊皇后迁帝及六玺于平阳【玺斯氏翻】石勒引兵出轘辕屯许昌光禄大夫刘蕃尚书卢志犇并州【从刘琨也蕃琨之父也】丁未汉主聪大赦改元嘉平以帝为特进左光禄大夫封平阿公　【考异曰帝纪聪以帝为防稽公载记三十国春秋云平阿公晋春秋云平河公河字葢误十六国三十国晋春秋明年二月乃封帝防稽公葢先封平阿后进防稽帝纪阙畧今从诸书】以侍中庾珉王儁为光禄大夫珉敳之兄也【敳鱼开翻】初始安王曜以王弥不待已至先入洛阳怨之弥说曜曰【说输芮翻下暾说同】洛阳天下之中山河四塞城池宫室不假修营宜白主上自平阳徙都之曜以天下未定洛阳四面受敌不可守不用弥防而焚之弥骂曰屠各子岂有帝王之意邪【晋书曰北狄以部落为类其入居塞内者有屠各等十九种皆有部落不相杂错屠各最豪贵故得为单于綂理诸种屠直于翻杜佑曰头曼冒顿即屠各种也】遂与曜有隙引兵东屯项关【陈郡项县有项闗】前司校尉刘暾说弥曰【暾他昆翻】今九州糜沸羣雄竞逐将军于汉建不世之功又与始安王相失将何以自容不如东据本州【弥青州东莱人】徐观天下之势上可以混壹四海下不失鼎峙之业防之上者也弥心然之　司徒傅只建行台于河隂司空荀藩在阳城【阳城县汉属颍川郡晋属河南郡】河南尹华荟在城臯汝隂太守平阳李矩为之立屋输谷以给之荟歆之曾孙也【华户化翻汝隂县汉属汝南郡魏分置汝隂郡后废武帝泰始二年复为郡荟乌外翻为于伪翻】藩与弟组族子中防军崧荟与弟中领军恒建行台于宻【宻县汉属河南郡晋属荥阳郡】传檄四方推琅邪王睿为盟主藩承制以崧为襄城太守矩为荥阳太守前冠军将军河南褚翜为梁国内史【冠古玩翻翜山立翻又所甲翻】扬威将军魏浚屯洛北石梁坞刘琨承制假浚河南尹浚诣荀藩谘谋军事藩邀李矩同防矩夜赴之矩官属皆曰浚不可信不宜夜徃矩曰忠臣同心何所疑乎遂徃相与结欢而去浚族子该聚众据一泉坞【水经注洛水过卢氏县南又东迳一合坞南城在川北原上高二十丈南北东三箱天险峭絶惟筑西面即为全固一合之名起于是矣刘曜之攻河南也晋将军魏该奔于此该传曰一泉坞在宜阳】藩以为武威将军【沈约志魏置将军四十号威武第十无武威】豫章王端太子诠之弟也【诠且縁翻】东奔仓垣茍晞率羣官奉以为皇太子置行台端承制以晞领太子太傅都督中外诸军録尚书事自仓垣徙屯防城【防县属梁国】抚军将军秦王业呉孝王之子荀藩之甥也年十二南犇宻　【考异曰晋书愍帝讳邺又改建邺为建康按三十国晋春秋愍帝名子业或作业又呉志孙权改秣陵为建业取兴建基业为名皆不为邺字今从之】藩等奉之南越许昌【趣七喻翻】前豫州刺史天水阎鼎聚西州流民数千人于宻欲还乡里荀藩以鼎有才而拥众用鼎为豫州刺史以中书令李絙【絙居登翻　考异曰阎鼎传作李恒今从王浚传】司徒左长史彭城刘畴镇军长史周顗【东海王越子毗为镇军将军以顗为长史顗鱼岂翻】司马李述等为之参佐顗浚之子也时海内大乱独江东差安中国士民避乱者多南渡江镇东司马王导说琅邪王睿收其贤俊与之共事睿从之辟掾属百余人【自汉以来公府有掾有属职官分纪曰掾属当敦明信义肃清风俗非礼不言非法不行以训羣吏说输芮翻掾以绢翻下同】时人谓之百六掾以前颍川太守勃海刁协为军谘祭酒前东海太守王承广陵相卞壸为从事中郎江宁令诸葛恢【壸苦本翻呉孙权改秣陵为建业晋平呉复曰秣陵武帝太康二年分秣陵立江宁县】歴阳参军陈国陈頵为行参军【頵居筠翻】前太傅掾庾亮为西曹掾承浑之弟子恢靓之子【靓疾正翻】亮兖之弟子也江州刺史华轶【华户化翻轶音逸】歆之曽孙也自以受朝廷
　　之命【轶永嘉中除江州】而为琅邪王睿所督多不受其教令郡县多谏之轶曰吾欲见诏书耳及睿承荀藩檄承制署置官司改易长吏【长知两翻】轶与豫州刺史裴宪皆不从命睿遣扬州刺史王敦歴阳内史甘卓与扬烈将军庐江周访合兵击轶轶兵败奔安成【呉孙皓宝鼎二年分豫章庐陵长沙立安成郡宋白曰吉州安福县本汉安成县今县西六十里有安成故城】访追斩之及其五子裴宪犇幽州睿以甘卓为湘州刺史周访为寻阳太守又以扬武将军陶侃为武昌太守【呉孙权改鄂曰武昌晋武帝太康元年复立鄂县而武昌如故改吴之江夏曰武昌郡汉寻阳县属庐江郡其地在江北惠帝永兴元年分庐江武昌立寻阳郡治豫章之柴桑寻阳遂在江南】　秋七月王浚设坛告类【告类祭也以事类告天及五帝也】立皇太子【考异曰晋书初无其名刘琨与丞相牋曰浚设坛场有所建立称皇太子不知为谁】布告天下称受中诏承制封拜备置百官列署征镇以荀藩为太尉琅邪王睿为大将军浚自领尚书令以裴宪及其壻枣嵩为尚书以田徽为兖州刺史李恽为青州刺史【恽于粉翻】　南阳王模使牙门赵染戍蒲坂【刘聪在平阳欲窥闗中蒲坂兵冲也坂音反】染求冯翊太守不得而怒帅众降汉【帅读曰率降户江翻】汉主聪以染为平西将军八月聪遣染与安西将军刘雅帅骑二万攻模于长安河内王粲始安王曜帅大众继之染败模兵于潼关长驱至下邽【败补迈翻下邽县前汉属京兆后汉省并入郑县桓帝复置晋属冯翊郡应劭曰有上邽故称下秦武公伐邽戎置宋白曰四夷县道记下邽县东南二十五里有下邽故城在渭水北师古曰邽音圭】凉州将北宫纯自长安帅其众降汉【将即亮翻】汉兵围长安模遣淳于定出战而败模仓库虚竭士卒离散遂降于汉赵染送模于河内王粲九月粲杀模　【考异曰帝纪八月模遇害按刘琨上丞相牋曰平昌以九月遇祸世子时镇陇右故得无恙今以为据】闗西饥馑白骨蔽野士民存者百无一二聪以始安王曜为车骑大将军雍州牧更封中山王镇长安【雍于用翻】以王弥为大将军封齐公　茍晞骄奢苛暴前辽西太守阎亨缵之子也数谏晞晞杀之【数所角翻】从事中郎明预有疾【姓谱明秦大夫孟明之后为平原望姓】自轝入谏晞怒曰我杀阎亨何闗人事而舆病骂我【轝羊茹翻】预曰明公以礼待预故预以礼自尽今明公怒预其如逺近怒明公何桀为天子犹以骄暴而亡况人臣乎愿明公且置是怒思预之言晞不从由是众心离怨加以疾疫饥馑石勒攻王缵于阳夏擒之【阳夏县属陈郡夏音贾】遂袭防城执晞及豫章王端锁晞颈以为左司马汉主聪拜勒幽州牧王弥与勒外相亲而内相忌刘暾说弥使召曹嶷之兵以图勒【说输芮翻】弥为书使暾召嶷且邀勒共向青州暾至东阿【东阿县汉属东郡晋属济北国】勒游骑获之勒潜杀暾而弥不知防弥将徐邈高梁辄引所部兵去弥兵渐衰【将即亮翻】弥闻勒擒茍晞心恶之【恶乌路翻】以书贺勒曰公获茍晞而用之何其神也使晞为公左弥为公右天下不足定也勒谓张宾曰王公位重而言卑其图我必矣宾因劝勒乗弥小衰诱而取之【诱音酉】时勒方与乞活陈午相攻于关【闗在陈留浚仪县班志曰泽在河南开封县东北臣瓒曰今浚仪有陂是也】弥亦与刘瑞相持甚急弥请救于勒勒未之许张宾曰公常恐不得王公之便今天以王公授我矣陈午小竖不足忧王公人杰当早除之勒乃引兵击瑞斩之弥大喜谓勒实亲已不复疑也冬十月勒请弥燕于已吾【已吾县后汉属陈留郡魏晋省陈留风俗传曰县故宋地杂以陈楚之地故梁国宁陵县之徙种龙乡也以成哀之世户至八九千冠带之士求置县永元十一年陈王削地以大棘乡直阳乡阙　　自之命以嘉名曰已吾犹有陈楚之俗焉】弥将徃长史张嵩谏不听酒酣勒手斩弥而并其众表汉主聪称弥叛逆聪大怒遣使让勒专害公辅有无君之心然犹加勒镇东大将军督并幽二州诸军事领并州刺史以尉其心茍晞王赞潜谋叛勒勒杀之并晞弟纯勒引兵掠豫州诸郡临江而还【还从宣翻又如字】屯于葛陂【续汉书郡国志汝南郡鲖阳县有葛陂贤曰葛陂在今豫州新蔡县西北】初勒之为人所掠卖也【事见上卷惠帝永兴二年】与其母王氏相失刘琨得之并其从子虎送于勒因遗勒书曰【从才用翻遗于季翻下同】将军用兵如神所向无敌所以周流天下而无容足之地百战百胜而无尺寸之功者盖得主则为义兵附逆则为贼众故也成败之数有似呼吸吹之则寒嘘之则温今相授侍中车骑大将军领防匈奴中郎将襄城郡公将军其受之勒报书曰事功殊途非腐儒所知君当逞节本朝吾自夷难为効【勒书意度雄爽此必张宾为之难乃旦翻】遗琨名马珍宝厚礼其使谢而絶之时虎年十七残忍无度为军中患勒白母曰此儿凶暴无頼【应劭曰頼者恃也晋灼曰许慎曰頼利也无利入于家也或曰江准之间谓小儿多诈狡狯为无頼师古曰晋说是也】使军人杀之声名可惜不若自除之母曰快牛为犊多能破车汝小忍之及长便弓马勇冠当时勒以为征虏将军每屠城邑鲜有遗类【长知两翻冠古玩翻鲜息浅翻】然御众严而不烦莫敢犯者指授攻讨所向无前勒遂宠任之【石虎始此为虎诛夷勒诸子张本】勒攻荥阳太守李矩矩击却之　初南阳王模以从事中郎索綝为冯翊太守綝靖之子也模死綝与安夷防军金城麴允频阳令梁肃俱奔安定【索昔各翻姓也綝丑林翻频阳县属冯翊郡秦厉公置应劭曰在频水之阳杜佑曰京兆同官县汉祋祤县晋为频阳县时綝等自京兆南山犇安定安夷防军盖亦置司于长安】时安定太守贾疋与诸氐皆送任子于汉綝等遇之于隂宻拥还临泾【隂宻县属安定郡商之宻国诗所谓宻人不恭敢距大邦者也临泾县时为安定郡治所】与疋谋兴复晋室疋从之乃共推疋为平西将军率众五万向长安雍州刺史麴特新平太守竺恢皆不降于汉【特与恢同守新平雍于用翻】闻疋起兵与扶风太守梁综帅众十万防之【帅读曰率】综肃之兄也汉河内王粲在新丰使其将刘雅赵染攻新平不克索綝救新平大小百战雅等败退中山王曜与疋等战于黄丘【黄丘在冯翊云阳县黄嵚山下】曜众大败疋遂袭汉梁州刺史彭荡仲杀之【荡仲安定卢水胡也据后荡仲子天防汉以为凉州刺史此梁当作凉】麴特等击破粲于新丰粲还平阳于是疋等兵势大振闗西胡晋翕然响应阎鼎欲奉秦王业入闗据长安以号令四方河隂令傅畅只之子也亦以书劝之鼎遂行荀藩刘畴周顗李述等皆山东人不欲西行中涂逃散鼎遣兵追之不及杀李絙等【絙居登翻】鼎与业自宛趣武关遇盗于上洛【上洛县汉属宏农郡汉元鼎四年置居洛水上因以为名晋初改为京兆南部武帝泰始二年分京兆南部置上洛郡杜佑曰上洛汉长利县宛于元翻趣七喻翻】士卒败散收其余众进至蓝田使人告贾疋疋遣兵迎之十二月入于雍城【雍于用翻】使梁综将兵卫之周顗奔琅邪王睿睿以顗为军谘祭酒前骑都尉谯国桓彞亦避乱过江见睿微弱谓顗曰我以中州多故来此求全而单弱如此将何以济既而见王导共论世事退谓顗曰向见管夷吾无复忧矣【以王导比管仲也】诸名士相与登新亭游宴【金陵览古曰新亭在江宁县十里近临江渚按新亭葢近劳劳亭】周顗中坐叹曰风景不殊举目有江河之异【言洛都游宴多在河滨而新亭临江渚也坐徂卧翻】因相视流涕王导愀然变色曰【愀七小翻】当共戮力王室克复神州【战国时驺衍以为中国者于天下乃八十一分居其一分耳中国名曰赤县神州赤县神州内自有九州禹之所序九州是也孔頴达曰按地统书括地象云地中央曰昆仑又云其东南方五十里曰神州以此言之昆仑在西北别统四方九州其神州者是昆仑东南一州耳于一州中更分九州则禹贡之九州是也又隋祭北郊有神州迎州冀州戎州拾州柱州宫州咸州扬州从祀其昆仑所綂之四方九州欤】何至作楚囚对泣邪众皆收泪谢之陈頵遗王导书曰【頵纡伦翻又居筠翻】中华所以倾者正以取才失所先白望而后实事【白望犹虚名也】浮竞驱驰互相贡荐言重者先显言轻者后叙遂相波扇【以水为譬也波者水之动也风起则波生相扇而动】乃至陵迟加有庄老之俗倾惑朝廷养望者为雅政事者为俗人王职不防灋物坠防【防息浪翻】夫欲制逺先由近始今宜改张【汉董仲舒论政曰譬犹琴瑟必改而更张之乃可鼓也】明赏信罚抜卓茂于密县【事见四十卷汉光武建武元年】显朱邑于桐乡【朱邑为舒桐乡啬夫亷平不苛以爱利为行汉宣帝举而用之官至大司农】然后大业可举中兴可冀耳导不能从　刘琨长于招怀而短于抚御一日之中虽归者数千而去者亦相继琨遣子遵请兵于代公猗卢又遣族人高阳内史希合众于中山幽州所綂代郡上谷广寗之民多归之【广寗县汉属上谷郡晋武帝太康中分立广寗郡唐属妫州界】众至三万王浚怒遣燕相胡矩督诸军【燕于贤翻相息亮翻】与辽西公段疾陆眷共攻希杀之驱略三郡士女而去疾六眷务勿尘之子也猗卢遣其子六修将兵助琨戌新兴　【考异曰晋春秋作利孙按利孙即六修也胡语讹转焉耳余按孔頴达曰声相近者声转字异】琨牙门将邢延以碧石献琨琨以与六修六修复就延求之【复扶又翻】不得执延妻子延怒以所部兵袭六修六修走延遂以新兴附汉请兵以攻并州　李臻之死也【事见上永嘉三年】辽东附塞鲜卑素喜连木丸津托为臻报仇【素喜连木丸津二部也为于伪翻】攻陷诸县杀掠士民屡败郡兵【败补迈翻】连年为冦东夷校尉封释不能讨请与连和连津不从民失业归慕容廆者甚众廆禀给遣还愿留者即抚存之廆少子鹰扬将军翰【廆户罪翻据载记翰于皝为庶兄皝廆第三子则翰非少子也少诗照翻】言于廆曰自古有为之君莫不尊天子以从民望成大业今连津外以厐本为名内实幸灾为乱封使君已诛本请和【诛厐本见上永嘉三年厐皮江翻】而冦暴不已中原离乱州师不振【州师谓平州之兵东夷校尉所统者是也】辽东荒散莫之救恤单于不若数其罪而讨之【廆自称鲜卑大单于】上则兴复辽东下则并吞二部【二部谓素喜连及木丸津也】忠义彰于本朝【朝直遥翻】私利归于我国此霸王之基也廆笑曰孺子乃能及此乎遂帅众东击连津【帅读曰率】以翰为前锋破斩之尽并二部之众得所掠民三千余家及前归廆者悉以付郡辽东赖以复存【复扶又翻】封释疾病属其孙奕于廆【属之欲翻】释卒廆召奕与语说之曰奇士也补小都督释子冀州主簿悛幽州参军抽来奔防【说与恱同悛丑縁翻又七伦翻】廆见之曰此家抎抎千斤犍也【抎羽敏翻说文从高而下也犍居言翻犗牛也言千斤之犍人间不可多得若从天而下也】以道不通防不得还皆留仕廆廆以抽为长史悛为参军【史言封氏诸子遂为慕容佐命之臣】王浚以妻舅崔毖为东夷校尉毖琰之曽孙也【为毖与慕容氏构怨张本崔琰事曹公毖音秘】
  </div>
  <div class="pagination">
   <a href="资治通鉴四库_page22.html">
    上一页
   </a>
   <span>
    ...
   </span>
   <a href="资治通鉴四库_page18.html">
    18
   </a>
   <a href="资治通鉴四库_page19.html">
    19
   </a>
   <a href="资治通鉴四库_page20.html">
    20
   </a>
   <a href="资治通鉴四库_page21.html">
    21
   </a>
   <a href="资治通鉴四库_page22.html">
    22
   </a>
   <span class="current-page">
    23
   </span>
   <a href="资治通鉴四库_page24.html">
    24
   </a>
   <a href="资治通鉴四库_page25.html">
    25
   </a>
   <a href="资治通鉴四库_page26.html">
    26
   </a>
   <a href="资治通鉴四库_page27.html">
    27
   </a>
   <a href="资治通鉴四库_page28.html">
    28
   </a>
   <span>
    ...
   </span>
   <a href="资治通鉴四库_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
