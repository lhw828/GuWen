<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 282 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 282 页/共 372 页</h1>
    <div class="content">　　以隆寒，出封桩库十八界会子二十万赈三衙诸军，其出戍宫兵之家倍之。
　　戎州帅欲举统制姚世安为代，余玠素欲革军中举代之弊，以三千骑至云顶山下，遣都统金某往代世安，世安闭关不纳。世安素结谢方叔子侄，至是求援于方叔，方叔遂倡言玠失利州士卒之心，又阴嗾世安密求玠之短，陈于帝前，帝惑之。于是世安乃与玠抗，玠郁郁不乐。
　　十二月，乙卯，以吴潜为观文殿大学士、提举兴国宫。
　　戊午，蒙古大赦。徙诸匠五百户修行宫。
　　己未，诏：“追录彭大雅创筑渝城功，复元秩，仍官其子。”
　　癸亥，以海神为大祀。
　　丁丑，立春，雷。时言路壅塞，太学生杨文仲率同舍生叩阍极言时事，有曰：“天本不怒，人激之使怒；人本无言，雷激之使言。”一时传诵之。
　　是岁，蒙古籍汉地民户。
　　金故御史张特立以言事罢归田里，金亡，不仕，以《易》教授诸生。蒙古皇弟呼必赉闻其名，尝遣赵璧传谕，称其养素丘园，易代如一，赐号：“中庸先生”。至是复贻书曰：“白首穷经，诲人不倦，无过不及，学者宗之。昔已赐嘉名，今复谕意。”未几，特立卒。
续资治通鉴--●卷第一百七十四
●卷第一百七十四
　　　　【宋纪一百七十四】　起昭阳赤奋若正月，尽柔兆执徐七月，凡三年有奇。
　　　　 ○理宗建道备德大功复兴烈文仁武明圣安孝皇帝宝祐元年（蒙古宪宗三年）
　　春，正月，庚寅，诏以建安郡王孜为皇子，改名禥，封永嘉郡王，御制《资善堂记》赐之。
　　癸卯，蒙古兵屯汉江，侵万州，入西柳关。京湖都统高达调将士扼河关，上山大战，至鳖坑、石碑港而还。
　　蒙古主会诸王于鄂诺河北，罢伊克征高丽兵，以萨喇尔岱为征东元帅。
　　蒙古皇弟呼必赉闻陵川郝经馆于张柔家，博览无不通，召入见，诘以经国安民之道。经上数十年，皇弟大悦，遂留王府。
　　蒙古主大封同姓，命呼必赉于南京、关中自择其一。姚枢言于皇弟曰：“南京河徙无常，土薄水浅，斥卤生之，不若关中，厥田上上，古名天府陆海。”于是皇弟愿有关中，遂受京兆分地。时诸将皆筑第京兆，豪侈相尚，皇弟即分遣使戍兴元诸州，又奏割河东盐池以供军食，立从宜府于京兆，屯田凤翔，募民受盐入粟，转漕嘉陵。
　　二月，己酉朔，日有食之。
　　壬子，雪。诏：“臣寮久在迁谪者，合自便，惟误国殄民者弗赦。”
　　戊辰，谪陈垓潮州居住。先是宰执言其贪赃不法，宜付有司鞫问，然重以台臣下吏，且从迁谪。帝曰：“当如此，以为人臣怀利事君者之戒。”
　　己巳，再蠲两浙漕司、临安府竹木税一月。
　　三月，壬午，帝谕辅臣：“夔门择守，切于东南，宜速区处。”
　　丙申，以前参知政事别之杰薨，辍视朝。寻赠少师。
　　庚子，以韩宣为遥郡防御使，守夔州，兼副帅。
　　壬寅，诏曰：“比年以来，风俗不美，好恶不公。臣僚论列，固许风闻，而廉访不真，是非贸乱。自今大臣除授，惟才是用；内外台弹劾，并须审实，毋捃细故，潜发阴私。其有赃污实迹，则祖宗自有成宪，必罚无赦。咨尔有位，其修身奉法，以副朕嘉与维新之意。”
　　蒙古攻海州，守臣王国昌逆战于城下，败绩。
　　夏，四月，甲寅，申严廷试挟书之禁。
　　壬戌，录西柳关捍御之功，高达、程大元、李和、吉文瑫、王登及将士等，增秩、补官、赏赉有差。
　　己巳，帝问蜀中近报，谢方叔等言已下夔路。徐清叟曰：“蜀中向后分置四帅，庶有掎角之势。”帝曰：“旧自有四戎帅，又有正副帅。”董槐曰：“此亦二矛重弓之意。”
　　五月，戊寅朔，帝曰：“赵希塈可差知平江府，其人清修，侭能抚摩。”先是帝以吴门择守谕辅臣，谢方叔言平江东控海道，年来和籴，民力颇困，宜得才略善抚摩者，故有是命。
　　辛巳，省罢处州税官二员，置丽水县西尉。
　　己亥，赐进士姚勉以下及第、出身。
　　余玠专制四蜀，凡有奏疏，词气不谨，帝不能平。会徐清叟入对，因言：“玠不知事君之礼，陛下何不出其不意而召之？”帝不答。清叟曰：“陛下岂以玠握大权，召之或不至耶？臣度玠素失士心。必不敢。”遂召之。六月，庚戌，四川制置司言玠疾亟，诏以玠为资政殿学士，与执政恩数。
　　辛亥，以贾似道为资政殿大学士，李曾伯端明殿学士，职任依旧。
　　戊午，直华文阁、湖北运判兼知鄂州余晦朝辞，帝曰：“西事乏人，卿可为朕行。”晦曰：“臣资浅望轻，西事素未谙悉，冒承恐误国。”帝曰：“朕与宰执熟筹之，无如卿者。”庚申，以晦为司农卿、四川宣谕使。
　　蒙古命诸王实喇尔伐西域。
　　蒙古诸王巴图遣使乞买珠银万锭，蒙古主以千锭授之，仍谕曰：“太祖、太宗之财，若此费用，何以给诸王之赐！王宜详审之。此银就充今后岁赐之数。”
　　秋，七月，辛巳，帝谕辅臣曰：“余晦朝辞，已戒其务行宽政。”是日，国子司业叶梦鼎进对，言及三蜀易帅，帝曰：“余晦有才。”梦鼎曰：“晦虽小有才，蜀当垂亡危急之秋，恐不胜任。”徐清叟亦言晦不可用，帝不听。
　　壬午，以前参知政事王伯大薨，辍视朝。
　　丙戌，以蔡抗、施退翁并兼资善堂直讲。抗，元定之孙也。
　　庚寅，温、台、处三郡大水，诏发丰储仓米及各州义廪赈之。
　　甲午，以余玠薨，辍朝。玠之治蜀也，任都统张实任军旅，安抚王维忠治财赋，监簿硃文炳接宾客，皆有常度。至于修学养士，轻徭以宽民力，薄征以通商贾，蜀既富贵，乃罢京湖之饷，边关无警，又撤东南之戍。自宝庆以来，蜀阃未有能及之者。然久假便宜之权，不顾嫌疑，昧于勇退，遂来谗口。又置机捕房，虽足以廉得事情，然寄耳目于群小，故人多怀疑惧。及闻召，不自安，一夕暴卒，或谓仰药死，蜀人莫不悲之。
　　庚子，以董槐兼参知政事。
　　癸卯，诏抚谕四川官吏军民。
　　八月，丁未朔，以马光祖为司农卿、淮西总领财赋。
　　癸丑，诏福建帅司毋得循习以本州寄居充幕属。
　　甲寅，起居郎萧泰来出知隆兴府。先是起居舍人牟子才与泰来并除，子才四疏辞，极陈泰来奸险污秽，耻与泰来伍。泰来不得已请祠，遂予郡。
　　丙辰，赐杨次山谥惠节，杨谷谥敏肃，杨石谥忠宪。
　　乙丑，诏铸宝祐新钱，以“皇宋元宝”为文。
　　九月，壬牛，以程元凤兼侍读，牟子才兼侍讲。
　　壬辰，城夔门。
　　蒙古皇弟呼必赉征云南，壬寅，师次忒刺，分兵三道，大将乌兰哈达由西道，诸王素赫由东道，呼必赉由中道。乙巳，留辎重于满陀城，率师前进。
　　冬，十月，丙午朔，出封桩库楮四十万，赈行都军民。
　　蒙古兵过大渡河，又经行山谷二千馀里，至金沙江，乘革囊及伐以渡，摩娑蛮主索和尔图迎降。其地在大理北四百馀里。
　　十一月，丙子朔，诏奖谕襄阳守臣高达。
　　乙酉，西太乙宫成。
　　己丑，贾似道献所获良马，赐诏褒嘉，其将士增秩、赏赉有差。
　　辛卯，蒙古皇弟呼必赉遣使谕大理降。时僧子聪在军中，每赞皇弟以天地之好生，王者之神武不杀，皇弟契其言。乌兰哈达分兵攻白蛮，所在寨栅，以次下之，独阿达喇所居半空和寨，依山枕江，牢不可拔。使人觇之，言当先绝其汲道。乌兰哈达率精锐立砲攻之，阿达喇遣兵来拒，乌兰哈达使其子阿珠迎击之，寨兵退走，遂并其弟阿苏城俱拔之。辛丑，白蛮送款。
　　十二月，丙辰，蒙古中道兵薄大理城。初，大理主段智兴微弱，国事皆决于高祥；是夕，祥率众遁去，皇弟呼必赉遣使追之。皇弟既入大理，曰：“城破而我使不出，计必死矣。”己未，西道兵亦至，命姚枢搜访图籍，乃得使者之尸。皇弟怒，将屠其城，枢及僧子聪、张文谦谏曰：“杀使拒命者，高祥耳，非民之罪，请宥之。”枢裂帛为旗，书止杀之令，分号街陌。大理之民赖以全活。
　　庚申，以前参知政事刘伯正薨，辍朝。
　　蒙古兵出龙首关，癸亥，获高祥，斩于姚州。皇弟呼必赉班师，留乌兰哈达攻诸蛮之未下者，以刘时中为宣抚使。
　　蒙古主命宗王哈呼与洪福源征高丽，拔禾山、东州、春州、三角山、杨根、天龙等城。
　　是岁，蒙古断事官孟克萨尔卒。孟克萨尔之莅事也严，人多怨之。蒙古主为下诏慰其子。
　　　　 ○理宗建道备德大功复兴烈文仁武明圣安孝皇帝宝祐二年（蒙古宪宗四年）
　　春，正月，乙亥朔。蒙古城利州、阆州。自是蒙古兵且耕且守，蜀土不可复矣。
　　乙未，帝谕辅臣曰：“李曾伯报北兵攻利州，筑城已就，不可坐视。”谢方叔对曰：“当令余晦御之。”
　　潭州及湘潭县民陈克良孝行闻，诏旌其闾。
　　蒙古皇弟呼必赉还京兆，以姚枢为京兆劝农使，教民耕植。
　　二月，甲辰朔，太常釐正秦桧谥，帝因谕辅臣曰：“谥‘缪很’可也。”
　　乙己，诏：“二广吏多贪黩，以去天远而民无告也。吏部考核尝仕广而以贪黩免者，勿令再任。著为令。”
　　余晦遗都统甘闰以兵数万城蜀要地紫金山，蒙古汪德臣选精卒衔枚夜进，大破之，闰仅以身免，城遂为蒙古所据。
　　蒙古侵合州、广安军，守臣王坚、曹世雄等败之。
　　三月，戊寅，申严本路人不许授诸司属官，其已注授者并改授。
　　壬午，王元善自北归。元善凡三使蒙古，留七年，至是始归。
　　戊子，诏蠲江淮州军今年二税。
　　己丑，录襄城捍御功，高达、王登、程大元、李和各进职、增秩，馀补转有差。
　　辛丑，帝谕辅臣曰：“谢奕修服除，且以郡予之。”谢方叔曰：“年来戚里予郡太多，祖宗时高官者必换右，盖有深意。”帝曰：“戚里正卿以上即换右班，此典故也。”
　　是春，蜀中旱。蒙古诸将以嘉陵漕舟水涩，欲弃益昌去，汪德臣曰：“国家以蜀事付我，有死而已，奈何弃之？尽杀所乘马飨士，袭嘉川，得粮二千馀石。云顶山戍将吕运将兵五千邀战；即陈擒之，复得粮五千馀石。既而鱼关、金牛水陆远偕至，屯田麦亦登，食用遂给。
　　夏，四月，辛亥，诏：“边兵颇贫，闻边上多有闲田，择其田之近便依险者，分给军人以耕。”
　　庚申，帝问辅臣外间所闻，谢方叔对曰：“外论皆以谢堂兼江西提举，恐自此外戚缘例者多矣。”
　　乙丑，以徐清叟知枢密院兼参知政事，董槐参知政事。
　　六月，壬寅朔，罢临平镇税。
　　戊申，殿中侍御史吴燧，承宰相风指，论故蜀帅余玠聚敛罔利，玠死，其子如孙，一空帑庾之积而东，宜簿录其财以为蜀用诏责如孙输以助蜀。
　　甲寅，帝谕辅臣：“蜀事宜早区处。”谢方叔曰：“向来亦有京阃兼制者。”帝曰：“此不可缓。”以李曾伯为资政殿学士，依旧节制四川。以贾似道同知枢密院事，职任依旧。
　　丙辰，帝谕辅臣曰：“利州王佐，坚守孤垒，屡挫敌锋，其忠可嘉。”谢方叔曰：“此城正介宝峰、苦竹隘间。佐以忠自奋，南永忠薄其城下，佐骂击之，永忠流涕而退，真忠臣也！诏王佐更进一官。
　　先是南永忠守隆庆，率其属以城降蒙古，教授郑炳孙先缢死其妻女，乃朝服自经。癸亥，赠炳孙朝奉郎、直秘阁，访其子官之。
　　录行在系囚。
　　余晦在四川，兵屡败，边事日亟。戊辰，诏晦赴行在。
　　蠲利、阆、隆庆、潼川、绵州赋役。
　　闰月，壬申，董槐抗疏：“蜀事孔棘，已犯临战易将之戒，此臣子见危致命之日也。而上下牵制，曾未有出身当此任者。愿假臣宣抚之名，置司夔门，以通荆、蜀之气脉。”帝优诏答曰：“士大夫以议论求胜者多，以事功自勉者少，朕为世道人才忧之。卿深念蜀事，慨然请行，足见忠壮。然经理西事，当在庙堂，更宜勉竭谋猷，以副委任。”
　　以蒲择之为军器监丞，暂充四川制置权司职事。
　　甲戌，命包恢为浙西提点刑狱，招捕荻浦盐寇。
　　壬午，以李曾伯为四川宣抚使兼荆湖制置大使。诏：“四川事力愈单，须合荆阃乃可运掉，宜趣李曾伯进司夔路。”
　　己亥，罢江湾浮盐局。
　　秋，七月，己巳，蠲四川近边州郡税赋三年。
　　丁未，帝谕辅臣曰：“闻云南力备蒙古，果能自立乎？”谢方叔曰：“广右所传，虽未得实，不容不严其备。”
　　蒙古乌兰哈达攻乌蛮，次罗部府，蛮酋高升拒战，大破之，进至其所都押赤城。城际滇池，三面皆水，既险且坚，选骁勇以砲摧其北门，纵火焚之，皆不克。乃大震鼓钲，进而作，作而止，使不知所为，如是者七日，伺其困乏，夜五鼓，遣其子阿珠潜师跃人乱斫之，遂大溃，至昆泽，擒其国王段智兴。馀众依阻山谷，分命裨将掩袭，约三日，卷而内向。及围合，阿珠引善射者二百骑四面进击，乌兰哈达陷阵鏖战，又攻纤寨，拔之。至乾德格城，乌兰哈达病，委军事于阿珠，环城立砲，以草填堑。众军始集，阿珠先率所部搏战城下，遂破其城。
　　己酉，诏以思、播两州连年捍御，其守臣田应寅、杨文各进一秩。
　　同知枢密院事、两淮制置大使贾似道，乞照陈韡出使湖南例，以行府为名；从之。
</div>
    <div class="pagination">
<a href="续资治通鉴_page281.html">上一页</a><span>...</span><a href="续资治通鉴_page277.html">277</a><a href="续资治通鉴_page278.html">278</a><a href="续资治通鉴_page279.html">279</a><a href="续资治通鉴_page280.html">280</a><a href="续资治通鉴_page281.html">281</a><span class="current-page">282</span><a href="续资治通鉴_page283.html">283</a><a href="续资治通鉴_page284.html">284</a><a href="续资治通鉴_page285.html">285</a><a href="续资治通鉴_page286.html">286</a><a href="续资治通鉴_page287.html">287</a><span>...</span><a href="续资治通鉴_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
