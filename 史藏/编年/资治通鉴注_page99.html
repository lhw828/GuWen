<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 99 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 99 页/共 334 页
  </h1>
  <div class="content">
   ⑤秦征东大将军晋王柳遣参军阎负、梁殊使于凉，以书说凉王玄靓。〔使，疏吏翻；下同。说，输芮翻。〕负、殊至姑臧，张瓘见之曰：「我，晋臣也；臣无境外之交，二君何以来辱﹖」负、殊曰：「晋王与君邻藩，虽山河阻绝，风通道会，〔秦使苻柳镇蒲阪，非与凉州邻也，故以风通道会为言。〕故来修好，〔好，呼到翻；下同。〕君何怪焉！」瓘曰：「吾尽忠事晋，于今六世矣。〔轨、寔、茂、骏、重华、曜灵、祚为七世，今言六世，斥祚不以为世数。〕若与苻征东通使，是上违先君之志，下隳士民之节，其可乎！」负、殊曰：「晋室衰微，坠失天命，固已久矣；是以凉之二王北面二赵，唯知机也。〔张茂称藩于前赵，张骏称藩于后赵。〕今大秦威德方盛，凉王若欲自帝河右，则非秦之敌；欲以小事大，则曷若舍晋事秦，长保福禄乎！」瓘曰：「中州好食言，〔好，呼到翻。〕向者石氏使车适返，而戎骑已至，〔使，疏吏翻。永和二年，张重华嗣位，遣使奉章于石虎，虎继遣王擢来寇。骑，奇寄翻。〕吾不敢信也。」负、殊曰：「自古帝王居中州者，政化各殊，赵为奸诈，秦敦信义，岂得一概待之乎！〔概所以平斗斛，一概待之，言无所高下也。〕张先、杨初皆阻兵不服，先帝讨而擒之，〔擒张先见九十八卷六年，未尝擒杨初也，负、殊姑为是言耳。〕赦其罪戾，宠以爵秩，固非石氏之比也。」瓘曰：「必如君言，秦之威德无敌，何不先取江南，则天下尽为秦有，征东何辱命焉！」负、殊曰：「江南文身之俗，〔古者荆蛮之俗，断发文身以避蛟龙之害。负、殊以此斥言之耳。是时衣冠文物，皆在江南，且正朔所在也。负、殊吠尧刺由，知各为其主而已！〕道污先叛，化隆后服。〔郑玄曰：污，犹杀也。易曰：高宗伐鬼方，三年克之。世之说者以为荆、楚轻悍，道污先叛，化隆后服，故负、殊亦以此斥言江南。〕主上以为江南必须兵服，河右可以义怀，故遣行人先申大好。〔好，呼到翻。〕若君不达天命，则江南得延数年之命，而河右恐非君之土也。」瓘曰：「我跨据三州，〔三州谓凉、河、沙，张茂及张骏所分置者也。〕带甲十万，西苞葱岭，东距大河，伐人有余，况于自守，何畏于秦！」负、殊曰：「贵州山河之固，孰若殽、函﹖民物之饶，孰若秦、雍﹖〔雍，于用翻。〕杜洪、张珥，因赵氏成资，兵强财富，有囊括关中、席卷四海之志，先帝戎旗西指，冰消云散，旬月之间，不觉易主。〔事见九十八卷六年。〕主上若以贵州不服，赫然奋怒，控弦百万，鼓行而西，未知贵州将何以待之﹖」瓘笑曰：「兹事当决之于王，非身所了。」〔了，决也。〕负、殊曰：「凉王虽英睿夙成，然年在幼冲；君居伊、霍之任，国家安危，系君一举耳。」瓘惧，乃以玄靓之命遣使称藩于秦，秦因玄靓所称官爵而授之。
⑥将军刘度攻秦青州刺史王朗于卢氏；〔卢氏县，汉属弘农郡，晋属上洛郡，唐属虢州。〕燕将军慕舆长卿入轵关，攻秦幽州刺史强哲于裴氏堡。〔永嘉之乱，裴氏举宗据险筑堡以自守，后人因而置屯戍，故堡犹有裴氏之名，盖在河东界。长，知两翻。〕秦主生遣前将军新兴王飞拒度，建节将军邓羌拒长卿。飞未至而度退。羌与长卿战，大破之，获长卿及甲首二千余级。
⑦桓温请移都洛阳，修复园陵，章十余上；〔上，时掌翻。〕不许。拜温征讨大都督，督司、冀二州诸军事，以讨姚襄。
⑧三月，秦主生发三辅民治渭桥，〔治，直之翻。〕金紫光禄大夫程肱谏，以为妨农；生杀之。
⑨夏，四月，长安大风，发屋拔木。〔风卷屋瓦，抓檐桷为发屋。〕秦宫中惊扰，或称贼至，宫门昼闭，五日乃止。秦主生推告贼者，刳出其心。左光禄大夫强平谏曰：「天降灾异，陛下当爱民事神，缓刑崇德以应之，乃可弭也。」〔弭，止也。〕生怒，凿其顶而杀之。卫将军广平王黄眉、前将军新兴王飞、建节将军邓羌，以平，太后之弟，叩头固谏；生弗听，出黄眉为左冯翊、飞为右扶风、羌行咸阳太守，〔前汉扶风渭城县，秦之咸阳也，后汉、晋省。魏收地形志：咸阳郡治石安县，即汉渭城也，石勒更名。是郡盖永嘉之后群胡所置也。〕犹惜其骁勇，故皆弗杀。〔骁，坚尧翻。〕五月，太后强氏以忧恨卒，谥曰明德。
⑩姚襄自许昌攻周成于洛阳。〔周成袭据洛阳，见上卷十年。〕
六月，秦主生下诏曰：「朕受皇天之命，君临万邦；嗣统以来，有何不善，而谤讟之音，扇满天下！〔杜预曰：讟，诽也。讟，徒木翻。〕杀不过千，而谓之残虐！行者比肩，未足为希。〔希，少也。〕方当峻刑极罚，复如朕何！」〔复，扶又翻。〕
自去春以来，潼关之西，至于长安，虎狼为暴，昼则继道，〔言虎狼相继于路也。「继」，蜀本作「断」。〕夜则发屋，不食六畜，〔畜，许又翻。〕专务食人，凡杀七百余人。民废耕桑，相聚邑居，而为害不息。秋，七月，秦群臣奏请禳灾，〔禳，如羊翻，除殃祭也。〕生曰：「野兽饥则食人，饱当自止，何禳之有！且天岂不爱民哉，正以犯罪者多，故助朕杀之耳！」〔史言苻生之虐甚于桀、纣。〕
丙子，燕献怀太子晔卒。
姚襄攻洛阳，踰月不克。长史王亮谏曰：「明公英名盖世，兵强民附。今顿兵坚城之下，力屈威挫，或为他寇所乘，此危亡之道也！」襄不从。
桓温自江陵北伐，遣督护高武据鲁阳，辅国将军戴施屯河上，自帅大兵继进。〔帅，读曰率；下同。〕与寮属登平乘楼〔平乘楼，大船之楼。〕望中原，叹曰：「遂使神州陆沈，百年丘墟，王夷甫诸人不得任不任其责！」〔以王衍等尚清谈而不恤王事，以致夷狄乱华也。〕记室陈郡袁宏曰：〔晋诸公、诸从公府皆有记室，掌表疏、笺记、书檄。〕「运有兴废，岂必诸人之过！」温作色曰：「昔刘景升有千斤大牛，噉刍豆十倍于常牛，负重致远，曾不若一羸牸，〔温意以牛况宏，徒能糜俸禄而无经世之用。刘表字景升。噉，徒滥翻，又徒览翻。羸，伦为翻。牸，疾置翻，牝牛也。〕魏武入荆州，〔汉献帝建安十三年，曹操入荆州。〕杀以享军。」
八月，己亥，温至伊水，〔伊水在洛阳城南。〕姚襄撤围拒之，匿精锐于水北林中，遣使谓温曰：「承亲帅王师以来，襄今奉身归命，愿敕三军小却，当拜伏道左。」温曰：「我自开复中原，展敬山陵，无豫君事。欲来者便前，相见在近，无烦使人。」〔使，疏吏翻。〕襄拒水而战，温结陈而前，〔陈，读曰阵。〕亲被甲督战，〔被，皮义翻。〕襄众大败，死者数千人。襄帅麾下数千骑奔于洛阳北山，〔洛阳北山，北芒山也。骑，奇寄翻。〕其夜，民弃妻子随襄者五千余人。襄勇而爱人，虽战屡败，民知襄所在，辄扶老携幼，奔驰而赴之。温军中传言襄病创已死，〔创，初良翻。〕许、洛士女为温所得者，无不北望而泣。〔史言姚襄得人心。〕襄西走，温追之不及。弘农杨亮自襄所来奔，温问襄之为人，亮曰：「襄神明器宇，孙策之俦，而雄武过之。」〔俦，等也，类也。〕
周成帅众出降，〔降，户江翻；下同。〕温屯故太极殿前，既而徙屯金墉城。己丑，谒诸陵，有毁坏者修复之，各置陵令。〔汉起陵邑，邑各置令，后遂因之，诸陵各置陵令，属太常。〕表镇西将军谢尚都督司州诸军事，镇洛阳。以尚未至，留颍川太守毛穆之、督护陈午、河南太守戴施以二千人戍洛阳，卫山陵，徙降民三千余家于江、汉之间，执周成以归。
姚襄奔平阳，秦并州刺史尹赤复以众降襄，〔尹赤叛襄见上卷八年。〕襄遂据襄降。〔襄陵县，汉属河东郡，晋属平阳郡；后魏改襄陵为禽昌县，隋、唐复曰襄陵。〕秦大将军张平击之，〔永和七年，张平降秦，已而贰于燕。通鉴以秦所授官系之。〕襄为平所败，〔败，补迈翻。〕乃与平约为兄弟，各罢兵。
段龛遣其属段薀【严：「薀」改「蕴」。】来求救，〔薀，纡粉翻。〕诏徐州刺史荀羡将兵随薀救之。羡至琅邪，〔此古琅邪也。〕惮燕兵之强不敢进。王腾寇鄄城，〔鄄城县，汉属东郡，晋属濮阳。此非古鄄城县，盖侨县也。〕羡进攻阳都，会霖雨，城坏，获腾，斩之。〔段龛署王腾为徐州刺史，屯阳都，时降于燕，为燕来寇。〕
冬，十月，癸巳朔，日有食之。
秦主生夜食枣多，旦而有疾，召太医令程延，使诊之，〔诊，止尹翻，候脉也。〕延曰：「陛下无他疾，食枣多耳。」生怒曰：「汝非圣人，安知吾食枣！」遂斩之。
燕大司马恪围段龛广固，诸将请急攻之，恪曰：「用兵之势，有宜缓者，有宜急者，不可不察。若彼我势敌，外有强援，恐有腹背之患，则攻之不可不急。若我强彼弱，无援于外，力足制之者，当羁縻守之，以待其毙；兵法十围五攻，正谓此也。〔孙子曰：用兵之法，十则围之，五则攻之。〕龛兵尚众，未有离心；济南之战，〔即淄水之战。曰济南者，以济水南北大界言之。〕非不锐也，但龛用之无术，以取败耳。今凭阻坚城，上下戮力，我尽锐攻之，计数日【章：十二行本「日」作「旬」；乙十一行本同；孔本同。】可拔，然杀吾士卒必多矣。自有事中原，兵不蹔息，〔蹔，与暂同。〕吾每念之，夜而忘寐，柰何轻用其死乎！要在取之，不必求功之速也！」诸将皆曰：「非所及也。」军中闻之，人人感悦。于是为高墙深堑以守之。〔堑，七艳翻。〕齐人争运粮以馈燕军。
龛婴城自守，樵采路绝，城中人相食。龛悉众出战，恪破之于围里，〔时外筑长围，故战于围里。〕先分骑屯诸门，〔屯广固城诸门也。骑，奇寄翻。〕龛身自冲荡，〔荡，徒朗翻，又他浪翻。〕仅而得入，余兵皆没。于是城中气沮，莫有固志。〔沮，在吕翻。〕十一月，丙子，龛面缚出降，并执朱秃送蓟。〔降，户江翻。蓟，音计。〕恪抚安新民，悉地齐地，徙鲜卑、胡、羯三千余户于蓟。燕王儁具朱秃五刑，〔朱秃杀慕容钩而奔龛，见上卷十年。〕以段龛为伏顺将军。恪留慕容尘镇广固，以尚书左丞鞠殷为东莱太守，章武太守鲜于亮为齐郡太守，乃还。
殷，彭之子也。彭时为燕大长秋，以书戒殷曰：「王弥、曹嶷，必有子孙，〔嶷，鱼力翻。〕汝善招抚，勿寻乱源！」〔长，知两翻。〕殷推求，得弥从子立、嶷孙岩于山中，请与相见，深结意分，〔从，才用翻；下同。分，扶问翻。〕彭复遣使遗以车马衣服，〔复，扶又翻。遗，于季翻。〕郡民由是大和。〔鞠彭自东莱归燕，见九十一卷元帝大兴二年。〕
荀羡闻龛已败，退还下邳，留将军诸葛攸、高平太守刘庄将三千人守琅邪，参军谯国戴梅等二千人守泰山。〔杨正衡曰：梅，音遁。〕燕将慕容兰屯汴城，〔汴城，即浚仪城。余谓「汴」当「卞」。鲁国卞县城也。刘昫曰：兖州泗水县，卞县口城也。〕羡击斩之。
诏遣兼司空、散骑常侍车灌等持节如洛阳，修五陵。〔宣帝陵在河阴首阳山；景帝陵曰峻平，文帝陵曰崇阳，武帝陵曰峻阳，惠帝陵曰太阳。散，悉亶翻。骑，奇寄翻。车，尺奢翻。〕十二月，庚戌，帝及群臣皆服缌，临于太极殿三日。〔缌，十五升布，抽去其半。临，力鸩翻。〕
司州都督谢尚以疾不行，以丹阳尹王胡之代之。【章：十二行本「之」下有「未行而卒」四字；乙十一行本同；孔本同；张校同；退斋校同。】胡之，廙之子也。〔王廙，王敦之从弟，见八十九卷愍帝建兴三年。廙，羊至翻，又逸职翻。〕
是岁，仇池公杨国从父俊杀国自立；以俊为仇池公。国子安奔秦。〔其后秦用杨安以取仇池，岂即国之子邪﹖〕
升平元年〔（丁巳、三五七）〕
①春，正月，壬戌朔，帝加元服；太后诏政，大赦，改元，太后徙居崇德宫。
②燕主儁征幽州刺史乙逸为左光禄大夫。逸夫妇共载鹿车；子璋数十骑，服饰甚丽，奉迎于道。逸大怒，闭车不与言，到城，深责之，〔到城，谓到蓟城也。永和八年，燕王都蓟，于龙城置留台，以乙逸领留务，盖以幽州刺史镇龙城也。骑，奇寄翻。〕璋犹不悛。〔悛，丑缘翻；下同。〕逸常忧其败，而璋更被擢任，历中书令、御史中丞。〔被，皮义翻。〕逸乃叹曰：「吾少自修立，〔少，诗照翻。〕克己守道，仅能免罪。璋不治节检，专为奢纵，〔治，直之翻。〕而更居清显，此岂惟璋之忝幸，实时世之陵夷也。」
③二月，癸丑，燕主儁立其子中山暐为太子，大赦，改云光寿。
④太白入东井。秦有司秦：「太白罚星，东井秦分，〔分，扶问翻。〕必有暴兵起京师。」秦主生曰：「太白入井，自为渴耳，〔为，于伪翻。〕何所怪乎！」
⑤姚襄将图关中，夏，四月，自北屈进屯杏城，〔北屈县，汉属河东郡，晋属平阳郡。师古曰：屈，居勿翻。晋公子夷吾所居。班志，禹贡壶口山在北屈县东南。水经注：北屈西距河十里，孟门山在河上。襄盖自北屈渡河而屯杏城。五代志：汾州昌宁县有壶口山。宋白曰：慈州吉乡县，汉北屈县；今县北二十一里古城，即汉理。魏收地形志，澄城县有杏城。师古曰：澄城，汉冯翊之征县也。征，音惩。据载记，杏城在马兰山北。杜佑曰：姚苌置杏城镇，在今坊州西七里。〕遣辅国将军姚兰略地敷城，〔敷城，唐坊州鄜城县是也；后魏置敷城县，隋改曰鄜城。〕曜武将军姚益生、〔曜武将军，盖赵石氏所署置。〕左将军王钦卢各将兵招纳诸羌、胡。兰，襄之兄；〔从，才用翻。〕益生，襄之兄也。羌、胡及秦民归之者五万余户。秦将苻飞龙击兰，擒之。襄引兵进据黄洛；秦主生遣卫大将军广平王黄眉、平北将军苻道、龙骧将军东海王坚、〔骧，思将翻。〕建节将军邓羌〔汉、魏之间置建节中郎将，后以为将军号。〕将步骑万五千以御之。襄坚壁不战。羌谓黄眉曰：「襄为桓温。张平所败，锐气丧矣。〔败，补迈翻。丧，息浪翻。〕然其为人强狼，〔狠，户垦翻。〕若鼓噪扬旗，直压其垒，彼必忿恚而，〔恚，于避翻。〕可一战擒也。」五月，羌帅骑三千压其垒门而陈，〔帅，读曰率。骑，奇寄翻。陈，读曰阵。〕襄怒，悉众出战。羌阳不胜而走，襄追之至于三原，〔三原在汉冯翊池阳县界。宋白曰：苻坚于髪嶭北置三原护军，后周置三原县。〕羌回骑击之，黄眉等以大众继至，襄兵大败。襄所乘骏马曰黧眉騧，〔黧，音黎，又音良脂翻。黑而黄色曰黧。騧，古瓜翻。黄马黑喙曰騧。〕马倒，秦兵擒而斩，弟苌帅其众降。〔苌，仲良翻。降，户江翻。〕襄载其父弋仲之柩在军中，〔柩，巨救翻。在床曰尸，在棺曰柩。〕秦主生以王礼葬弋仲于孤盘，〔孤盘，在天水冀县界。〕亦以公礼葬襄。【章：十二行本「襄」下有「广平王」三字；乙十一行本同；孔本同。】黄眉等还长安，生不之赏，数众辱黄眉。〔数，所角翻。〕黄眉怒，谋弒生；发觉，伏诛；事连王公亲戚，死者甚众。
⑥戊寅，燕主儁遣抚军将军垂、中军将军虔、护军将军平熙帅步骑八万攻敕勒于塞北，〔新唐书曰：敕勒，其先匈奴也，元魏时号高车部，其后讹为「铁勒」，唐之铁勒十五种是也。载记作「丁零繿勤〔勒〕」。〕大破之，俘斩十余万，获马十三万匹，牛羊亿万头。
⑦匈奴单于贺赖头帅部落三万五千口降燕，〔自东汉以来，匈奴入居塞内者凡十九种，贺赖其一也。单，音蝉。〕燕人处之代郡平舒城。〔汉代郡有平舒县，勃海有东平舒县。东平舒，后汉属河间国，晋属章武国。代郡之平舒，未尝改属；书代郡以别章武之平舒。代郡之平舒，当在唐蔚之北界。处，昌吕翻。〕
⑧秦主生梦大鱼食蒲，〔苻氏，本蒲家也，故以梦鱼食蒲为异。〕又长安谣曰：「东海大鱼化为龙，男皆为王女为公。」生乃诛太师、录尚书事、广宁公鱼遵并其七子、十孙。金紫光禄大夫牛夷惧祸，求为荆州；〔秦荆州治丰阳川。〕生不许，以为中军将军，引见，调之曰：〔调，徒雕翻。调，戏也。〕「牛性迟重，善持辕轭；〔辕，辀也。辕前曰轭，加之牛项。轭，音厄。〕虽无骥足，动负百石。」夷曰：「虽服大车，未经峻壁；愿试重载，乃知勋绩。」〔载，才再翻。〕生笑曰：「何其快也！公嫌所载轻乎﹖朕将以鱼公爵位处公。」〔处，昌吕翻。〕夷惧，归而自杀。
生饮酒无昼夜，或连月不出，奏事不省，往往寝落，〔省，悉景翻。「落」，当作「格」，音阁。留止不下曰格。〕或醉中决事；左右因以为奸，赏罚无准。或至申酉乃出视朝，〔朝，直遥翻。〕乘醉多所杀戮。自以眇目，讳言「残、缺、偏、只、少、无、不具」之类，误犯而死者，不可胜数。〔胜，音升。数，所具翻。〕好生剥牛、羊、驴、马，燖鸡、豚、鹅、鸭，，〔好，呼到翻。燖，徐廉翻。汤瀹去其毛曰燖。〕纵之殿前，数十为群。或剥人面皮，使之歌舞，临观以为乐。〔乐，音洛。〕尝问左右曰：「自吾临天下，汝外间何所闻！」或对曰：「圣明宰世，赏罚明当，〔当，丁浪翻。〕天下唯歌太平。」怒曰：「汝媚我也！」引而斩之。他日又问，或对曰：「陛下刑罚微过。」又怒曰：「汝谤我也！」亦斩之。勋旧亲戚，诛之殆尽，群臣得保一日，如度十年。
东海王坚，素有时誉，〔时誉者，为时人所称美也。〕与故姚襄参军薛赞、权翼善。赞、翼密说坚曰：〔说，输芮翻。〕「主上猜忍暴虐，中外离心，方今宜主秦祀者，非殿下而谁！愿早为计，勿使他姓得之！」坚以问尚书吕婆楼，婆楼曰：「仆，刀镮上人耳，〔魏、晋之间，率以刀镮筑杀人；言将为生所杀也。或曰：刀以锋刃为用，刀镮以上无所用之；婆楼以自喻。镮，户关翻。〕不足以办大事。仆里舍有王猛，其人谋略不世出，〔不世出者，言世间不常生此人。〕殿下宜请而咨之。」坚因婆楼以招猛，一见如旧支；语及时事，坚大悦，自谓如刘玄德之遇诸葛孔明也。〔见六十五卷汉献帝建安十二年。〕
六月，太史令康权言于秦主生曰：〔姓谱曰：康，卫康叔之后，亦西胡姓。〕「昨夜三月并出，孛星入太微，连东井，〔孛，蒲内翻。〕自去月上旬，沈阴不雨，以至于今，将有下人谋上之祸」。〔此亦据洪范五行传言之也。沈，持林翻。〕生怒，以为妖言，扑杀之。〔妖，于骄翻。扑，弼角翻。〕
特进、领御史中丞梁平老等谓坚曰：「主上失德，上下嗷嗷，〔嗷嗷，众口愁声。〕人怀异志，燕、晋二方，伺隙而动，〔伺，相吏翻。〕恐祸发之日，家国俱亡。此殿下之事也，宜早图之！」坚心然之，畏生趫勇，未敢发。〔趫，丘妖翻，捷也。〕
生夜对侍婢言曰：「阿法兄弟亦不可信，〔阿，传读从安入声。〕明当除之。」〔明，谓明旦，犹言明日也。〕婢以告坚及坚兄清河王法。法与梁平老及特进光禄大夫强汪帅壮士数百潜入云龙门，〔魏明帝起洛阳宫，宫城正南门曰云龙门。苻氏据长安，亦以宫城正南门为云龙门。帅，读曰率；下同。〕坚与吕婆楼帅麾下三百人鼓噪继进，宿卫将士皆舍仗归坚。〔舍，读曰舍。〕生犹醉寐，坚兵至，生惊问左右曰：「此辈何人﹖」左右曰：「贼也！」生曰：「何不拜之！」坚兵皆笑。生又大言：「何不速拜，不拜者斩之！」坚兵引生置别室，废为越王，寻杀之，谥曰厉王。〔年二十三。〕
坚以位让法，法曰：「汝嫡嗣，且贤，宜立。」〔坚母苟氏，雄之元妃，故谓坚为嫡嗣。〕坚曰：「兄年长，宜立。」〔长，知两翻。〕坚母苟氏泣谓群臣曰：「社稷事重，小儿自知不能，他日有悔，失在诸君。」群臣皆顿首请立坚。坚乃去皇帝之号，〔去，羌吕翻。〕称大秦天王，即位于太极殿；〔苻坚，字永固，雄之子也。〕诛生幸臣中书监董荣、左仆射赵韶等二十余人。大赦，改元永兴。追尊父雄为文桓皇帝，母苟氏为皇太后，妃苟氏为皇后，世子宏为皇太子，以清河王法为都督中外诸军事、丞相、录尚书事、东海公，诸王皆降爵为公，以从祖右光禄大夫。永安公侯为太尉，晋公柳为车骑大将军、尚书令。〔从，才用翻。骑，奇寄翻。〕封弟融为阳平公，双为河南公，子丕为长乐公，〔乐，音洛。〕晖为平原公，熙为广平公，叡为巨鹿公。以汉阳李威为左仆射，〔李威于坚母有辟阳之宠，故擢用之。〕梁平老为右仆射，强注为领军将军，吕婆楼为司隶校尉，王猛为中书侍郎。
融好文学，〔好，呼到翻。〕明辨过人，耳闻则诵，过目不忘；力敌百夫，善骑射击刺，少有令誉；〔少，诗照翻。〕坚爱重之，常与共议国事。融经综内外，刑政修明，荐才扬滞，补益弘多。〔弘，大也。〕丕亦有文武才干，治民断狱，皆亚于融。〔史言坚有弟有子如此而无救于败亡，明天之所弃，非人之所能支也。治，直之乱。断，丁乱翻。〕
威，苟太后之姑子也，素与魏王雄友善，生屡欲杀坚，赖威营救得免。威得幸于苟太后，坚事如如父。威知王猛之贤，常劝坚以国事任之；坚谓猛曰：「李公知君，犹鲍叔牙之知管仲也。」〔管仲少与鲍叔牙游，鲍叔知其贤，善遇之。管仲曰：「吾始困时，与鲍叔贾，分财多自与，鲍叔不以我为贪，知我贫也。吾尝为鲍叔谋事，而更穷困，鲍叔不以我为愚，知时有利不利也。吾尝三仕三见逐，鲍叔不以我为不肖，知我不遭时也。吾尝三战三北，鲍叔不以我为怯，知我有老母也。公子纠败，召忽死之，吾幽囚受辱，鲍叔不以我为无耻，知我不羞小节而耻功名不显于天下也。生我者父母，知我者鲍子也。」〕猛以兄事之。
⑨燕主儁杀段龛，坑其徒三千余人。〔龛，苦含翻。〕
⑩秋，七月，秦大将军冀州牧张平遣使请降，〔降，户江翻。〕拜并州刺史。
八月，丁未，立皇后何氏。后，故散骑侍郎庐江何准之女也。〔散，悉亶翻。骑，奇寄翻。〕礼如咸康而不贺。〔成帝咸康二年，立杜后。〕
秦王坚以权翼为给事黄门侍郎，〔权翼仕秦，久当事任，而卒归姚氏。料其受苻坚信用，虽不为庄舄之越吟，固隐之于心也。〕薛赞为中书侍郎，与王猛并掌机密。九月，追复太师鱼遵等官，以礼改葬，子孙存者皆随才擢叙。
张平据新兴、鴈门、西河、太原、上党、上郡之地，壁垒三百余，夷、夏十余万户，〔壁垒，盖时遭乱离，豪望自相保聚所筑者。石氏用张平为并州，故得有其地，有其民。夏，户雅翻。〕拜置征镇，欲与燕、秦为敌国。〔石氏之败，平两附燕、秦，今恃其强，欲与燕、秦为敌国。〕冬，十月，平寇略秦境，〔平盖间秦之有内难也，安知由是而败亡乎！〕秦王坚以晋公柳都督并、冀州诸军事，加并州牧，镇蒲阪以御之。
十一月，癸酉，燕主儁自蓟徙都邺。〔蓟，音计。〕
秦太后苟氏游宣明台，见东海公法之第门车马辐凑，恐终不利于秦王坚，乃与李威谋赐法死。坚与法诀于东堂，恸哭欧血；谥曰献哀公，封其子阳为东海公，敷为清河公。〔为后阳谋复雠张本。〕
十二月，乙巳，燕主儁入邺宫，大赦。复作铜雀台。〔魏武建国于邺，作铜雀台，石氏增修之，兵乱毁，慕容都邺复作，使如旧。〕
以太常王彪之为左仆射。
秦王坚行至尚书，以文案不治，〔治，直之翻。〕免左丞程卓官，以王猛代之。坚举异材，修废职，课农桑，恤困穷，礼百神，立学校，旌节义，继绝世；秦民大悦。〔史言苻坚能用王猛以治秦。校，户教翻。〕
二年〔（戊午、三五八）〕
①春，正月，司徒昱稽首归政；〔稽，音启。〕帝不许。
②初，冯鸯既以上党来降，〔见上永和十一年。〕又附于张平，又自归于燕，既而复叛燕。〔复，扶又翻。〕二月，燕司徒上庸王评讨之，不克。
③秦王坚自将讨张平，〔将，即亮翻。〕以邓羌为前锋督护，帅骑五千，军于汾上；〔汾水之上也。帅，读曰率。骑，奇寄翻。〕平使养子蚝御之。〔蚝，七吏翻。〕蚝多力趫捷，〔趫，丘妖翻。〕能曳牛却；城无高下，皆可超越。与羌相持旬余，莫能相胜。三月，坚至铜壁，〔河、汾之间有铜川，其民遇乱，筑铜壁以自守，因曰铜壁。〕平尽众出战，蚝单马大呼，出入秦陈者四、五。〔呼，火故翻。陈，读曰阵。〕坚募人生致之，鹰扬将军吕刺蚝，中之，〔刺，七亦翻。中，竹仲翻。〕邓羌擒蚝以献，平众大溃。平惧，请降。〔降，户江翻；下同。〕坚拜平右将军，以蚝为虎贲中郎将。〔贲，音奔。将，即亮翻；下同。〕蚝，本姓弓，〔姓谱：弓姓，鲁叔弓之后。〕上党人也；坚宠待甚厚，常置左右。秦人称邓羌、张蚝皆万人敌。光，婆楼之子也。坚徙张干部民三千余户于长安。
④甲戌，燕主儁遣领军将军慕舆根将兵助司徒评攻冯鸯。根欲急攻之，评曰：「鸯壁坚，不如缓之。」根曰：「不然。公至城下经月，未尝交锋。贼谓国家力止于此，遂相固结，冀幸万一。〔言鸯心侥幸于万一可以保城也。〕今根兵初至，形势方振，贼众恐惧，皆有离心，计虑未定，从而攻之，无不克者。」遂急攻之。鸯与其党果相猜忌，鸯奔野王依吕护，其众尽降。
⑤夏，四月，秦王坚如雍，祠五畤；六月，如河东，祠后土。〔用汉礼也。雍，于用翻。畤，音止。〕
⑥秋，八月，豫州刺史谢奕卒。奕，安之兄也。司徒昱以建武将军桓云代之。云，温之弟也。访于仆射王彪之，彪之曰：「云非不才，然温居上流，已割天下之半，其弟复处西藩；〔东晋豫州镇江西，建康在江东，故以豫州为西藩。复，扶又翻。处，昌吕翻；下同。〕兵权萃于一门，非深根固蔕之宜。人才非可豫量，〔量，音良。〕但当令不与殿下成异者耳。」昱颔之曰：「君言是也。」壬申，以吴兴太守谢万为西中郎将，监司?豫?冀?并四州诸军事、豫刺史。〔司、豫、冀、并所统，皆侨郡也。监，工衔翻。〕
王羲之与桓温笺曰：「谢万才流经通，〔言其才具可以经世，于时人流辈中为通达也。〕使之处廊庙，固是后来之秀；今以之俯顺荒余，近是违才易务矣。」〔言边郡兵民皆兵荒之余，雕瘵未苏而犷悍难调，当俯就而柔顺之；今万非其才而用之，则为违才。务，事也；以万之才可以处廊庙，而使之处边鄙，则为易事。处，昌吕翻。近，其靳翻。〕又遗万书曰：〔遗，于季翻。〕「以君迈往不屑之韵，而俯同群碎，诚难为意也。〔言其矜高不屑军之细务也。〕然所谓通识，正当随事行藏耳。愿君每与士卒之下者同甘苦，则尽善矣。」万不能用。
徐、兖二州刺史荀羡有疾，以御史中丞郗昙为军【章：十二行本「军」上有「羡」字；乙十一行本同；孔本「羡军」二字并刊一格；张校同。】司。〔昙，徒含翻。为万、昙皆不胜其任张本。考异曰：帝纪：「谢万为豫州，」下云：「郗昙为北中郎将，督五州军事、徐?兖二州刺史。」昙传云：「荀羡有疾，以昙为军司。顷之，羡征还，除昙北中郎将、都督、刺史。」按帝纪，「十二月，北中郎将荀羡及慕容儁战于山茌，王师败败绩。」燕书：「十二月，荀羡寇泰山，杀太守贾坚。」载记：「荀羡杀贾坚，」下云：「败羡山茌。」故知八月昙未为徐、兖二州，恐始为军司耳。〕昙，鉴之子也。
⑦九月，庚辰，秦王坚长安，以太尉侯守尚书令。〔永安公苻侯。〕于是秦大旱；坚减膳彻乐，命后妃以下悉去罗纨；〔师古曰：纨素，今之绢也。去，羌吕翻。〕开山泽之利，公私共之，息兵养民；旱不为灾。
王猛日亲幸用事，宗亲勋旧多疾之，特进、姑臧侯樊世，本氐豪，佐秦主健定关中，谓猛曰：「吾辈耕之，君食之邪﹖」猛曰：「非徒使君耕之，又将使君炊之！」世大怒曰：「要当悬汝头于长安城门；不然，吾不处世！」〔处，昌吕翻。〕猛以白坚，坚曰：「必杀此老氐，然后百寮可肃。」会世入言事，与猛争论于坚前，世欲起击猛；坚怒，斩之。于是群臣见猛皆屏息。〔屏气，不敢息也。气一出入为息。屏，必郢翻。〕
⑧赵之亡也，其将张平、李历、高昌皆遣使降燕，已而降晋，又降秦，各受爵位，欲中立以自固。〔李历、高昌初降晋，张平降秦，永和七年也。八年，历、昌降秦，是年又与张平俱降燕。苻生死后，张平又降晋，各受爵位。将，即亮翻。使，疏吏翻。降，户江翻。〕燕主儁使司徒评讨张平于并州，司空阳骛讨高昌于东燕，乐安王臧李历于濮。阳骛攻昌别将于黎阳，不拔。历奔荥阳，其众皆降。并州壁垒百余于燕，儁以右仆射悦绾为并州刺史以抚之。平所署征西将军诸葛骧等帅壁垒百三十八降于燕，〔骧，思将翻。帅，读曰率；下同。〕儁皆复其官爵。平帅众三千奔平阳，复请降于燕。〔复，扶又翻。〕
⑨冬，十月，泰山太守诸葛攸攻燕东郡，入武阳，〔后汉东郡治东武阳。武帝咸康二年，封子允，以「东」不可为国名，而东郡有濮阳县，改曰濮阳国。允改封淮南，还曰东郡。赵王伦篡位，废太孙臧为濮阳王，东郡遂名濮阳，此，盖燕复名东郡。晋志：武阳县分属阳平郡。刘昫曰：魏州朝城县，隋武阳县地，天宝七年更名。〕燕主儁遣大司马恪统阳骛及乐安王臧之兵以击之。攸败走，还泰山，恪遂渡河，略地河南，分置守宰。
⑩燕主儁欲经营秦、晋，十二月，令州郡校实见丁，〔校实，检校其实数也。见，贤遍翻。〕户留一丁，余悉发为兵，欲使步满一百五十万，期来春大集洛阳。武邑刘贵上书，极陈「百姓雕弊，发兵非法，〔法未有户留一丁而悉发为兵者。〕必致土崩之变。」儁善之，乃更令三五发兵，宽其期日，以来冬集邺。
时燕调发繁数，〔调，徒吊翻。数，所角翻。〕官司各遣使者，道路旁午，郡县苦之。太尉、领中书监封奕请「自今非军期严急，不得遣使，〔使，疏吏翻。〕自余赋发皆责成州郡，其群司所遣弹督在外者，一切摄还。」〔摄，收也，追也。〕儁从之。
燕泰山太守贾坚屯山茌，〔山茌，即前汉之茌县，属泰山郡，后汉改曰山茌。茌，仕疑翻。〕荀羡引兵击之；坚所将纔七百余人，〔将，即亮翻。〕羡兵十倍于坚。坚将出战，诸将皆曰：「众少，不如固守。」〔少，诗沼翻。〕坚曰：「固守亦不能免，不如战也。」遂出战，身先士卒，〔先，悉荐翻。〕杀羡兵千余人，复还入城。〔复，扶又翻；下同。〕羡进攻之，坚叹曰：「吾自结发，志立功名，而每值穷阨，岂非命乎！〔坚欲其锋，使羡惧而退耳。羡进攻之，坚计穷矣。〕与其屈辱而生，不若守节而死。」乃谓将士曰：「今危困，计无所设，卿等可去，吾将止死。」将士皆泣曰：「府君不出，众亦俱死耳。」乃扶坚上马，坚曰：「我如欲逃，必不相遣。今当为卿曹决鬬，〔为，于伪翻。〕若势不能支，卿等可趣去，〔趣，读曰促。〕勿复顾我也！」乃开门直出。羡兵四集，坚立马桥上，左右射之，〔射，而亦翻。〕皆应弦而倒。羡兵众多，从堑下斫桥，坚人马俱陷，生擒之，遂拔山茌。〔堑，七艳翻。〕羡谓坚曰：「君父、祖世为晋臣，柰何背本不降﹖」〔背，蒲妹翻。降，户江翻；下同。〕坚曰：「晋自弃中华，非吾叛也。〔坚发此言，江东将相其愧多矣。〕民既无主，强则托命。既已事人，安可改节！吾束修自立，〔谓从师就学，便有志于自立。朱子曰：修，脯也。十脡为束。古者从师必以束修为礼。〕涉赵历燕，未尝易志，〔坚不降燕，见九十八卷永和七年。〕君何忽忽相谓降乎！」羡复责之，〔复，扶又翻。〕坚怒曰：「竖子，儿女御乃公！」〔自称为乃公，慢羡而孩视之也。曰御者，言若驾御儿女然。〕羡怒，执置雨中；数日，坚愤惋而卒。〔惋，乌贯翻。〕
燕青州刺史慕容尘遣司马悦明救泰山，羡兵大败，燕复取山茌。燕主儁以贾坚子活为任城太守。〔任，音壬。〕
荀羡疾笃，征还，以郗昙为北中郎将、都督徐?兖?青?冀?幽五州诸军事、〔五州，惟徐州有实土。郗，丑之翻。昙，徒含翻。〕徐?兖二州刺史，镇下邳。
燕吴王垂娶段末柸女，生子令宝。段氏才高性烈，自以贵姓，〔段与慕容本抗衡之国，故自以为贵姓。〕不尊事可足浑后，可足浑氏衔之。燕主儁素不快于垂，〔事见上卷永和十年。〕中常侍涅皓〔涅，乃结翻，姓也。〕因为旨告段氏及吴国典书令辽东高弼为巫蛊，欲以连污垂，〔晋制：王国置典书、典祠、学官令。慕容氏因之。典书令，天朝吏部尚书之职。齐王攸传，「国相上长吏缺典书令，请求差选」是也。西晋，典书令在常侍、侍郎上；及渡江，则侍郎次常侍，而典书令居三卿下。污，乌姑翻。〕儁收段氏及弼下大长秋、廷尉考验，〔下，遐稼翻。〕段氏及弼志气确然，终无挠辞。掠治日急，〔挠，奴教翻。掠，音亮。治，直之翻。〕垂愍之，私使人谓段氏曰：「人生会当一死，何堪楚毒如此！不若引服。」〔引服，自引而诬服也。〕段氏叹曰：「吾岂爱死者耶！若自诬以恶逆，上辱祖宗，下累于王，〔累，力瑞翻。〕固不为也！」辩答益明；故垂得免祸，而段氏竟死于狱中。出垂为平州刺史，镇辽东。垂以段氏女弟为继室；可足浑氏黜之，以其妹长安君妻垂；垂不悦，由是益恶之。〔为慕容垂出奔张本。妻，七细翻。恶，乌路翻。〕
匈奴刘阏头部落多叛，惧而东走，乘冰渡河，半渡而冰解，后众悉归刘悉勿祈，阏头奔代。〔代在北河之东。阏，于焉翻，又于葛翻。〕悉勿祈，务桓之子也。〔务桓卒，见上卷永和十二年。〕
三年〔（己未、三五九）〕
①春，二月，燕主儁立子泓为济北王，〔济，子礼翻。〕冲为中山王。
②燕人杀勤，勤弟思来奔。〔段勤降燕，见上卷永和八年。〕
③燕主儁宴群臣于蒲池，〔蒲池在邺。〕语及周太子晋，〔周灵王之太子曰晋，慧而早卒。国语，谏壅谷、洛者，即晋也。晋既卒，弟贵立，是为景王。景王崩，而子朝、子丐争立，周遂以乱。〕潸然流涕曰：〔潸，所奸翻。〕「才子难得。自景先之亡，〔燕太子晔，字景先。〕吾鬓发中白。〔毛晃曰：中，直众翻，半也。〕卿等谓景先何如﹖」司徒左长史李绩对曰：「献怀太子之在东宫，〔晔谥曰献怀。〕臣为中庶子，〔晋志曰：太子中庶子职如侍中。〕太子志业，敢不知之！太子大德有八：至孝，一也；聪敏，二也；沈毅，三也；疾谀喜直，四也；〔沈，持林翻。喜，许记翻。〕好学，五也；多艺，六也；谦恭，七也；好施，八也。」〔好，呼到翻。施，式豉翻。〕儁曰：「卿誉之虽过，〔誉，音余。〕然此儿在，吾死无忧矣。景茂何如﹖」〔燕太子暐，字景茂。〕时太子暐侍侧，绩曰：「皇太子天资岐嶷，〔嶷，鱼力翻。毛苌曰：岐，智意也；嶷，识也。〕虽八德已闻，而二阙未补，好游畋而乐丝竹，〔乐，五教翻。〕此其所以损也。」儁顾谓暐曰：「伯阳之言，药石之惠也，〔李绩，字伯阳。〕汝宜诫之！」暐甚不平。〔为李绩忧卒张本。〕
儁梦赵王虎啮其臂，〔啮，鱼结翻。〕乃发虎墓，求尸不获，购以百金；邺女子李菟知而告之，〔菟，同都翻。〕得尸于东明观下，〔水经注：洹水东北流径邺城南，又东分为二水，北径东明观下。观，古玩翻。〕僵而不腐。儁蹋而骂之曰：〔僵，居良翻。蹋，与踏同。〕「死胡，何敢怖生天子！」数其残暴之罪而鞭之，投于漳水，尸倚桥柱不流。〔水经注：漳水径紫陌西。赵建武十一年，造紫陌浮桥，慕容儁投石虎尸处也。怖，普布翻。数，所具翻。〕及秦灭燕，王猛为之诛李菟，收而葬之。〔史终言之。为，于为翻。〕
④秦平羌护军高离据略阳叛，永安威公侯讨之，未克而卒。夏，四月，骁骑将军邓羌、〔骁，坚尧翻。〕秦州刺史啖铁讨平之。〔啖，徒览翻，氐姓也。〕
⑤匈奴刘悉勿祈卒，弟卫辰杀其子而代之。
⑥五月，秦王坚如河东；六月，大赦，改元甘露。
⑦凉州牧张瓘，猜忌苛虐，专以爱憎为赏罚。郎中殷郇谏之，〔郇，须伦翻。〕瓘曰：「虎生三日，自能食肉，不须人教也。」由是人情不附。辅国将军宋混，性忠鲠，瓘惮之，欲杀混及弟澄，因废凉王玄靓而代之；〔靓，疾正翻，又疾郢翻。〕征兵数万，集姑臧。混知之，与澄帅壮士杨和等四十余骑奄入南城，〔王隐晋书曰：凉州城有龙形，故曰卧龙城，南北七里，东西二里，本匈奴所筑。后张氏世居之，又增筑四城，箱各千步，并旧城为五。又据张骏传：骏于姑臧城南筑作五殿，四面各依方色，四时递居之。则南城张氏所居也。帅，读曰率。骑，奇寄翻。〕宣告诸营曰：「张瓘谋逆，被太后令诛之。」〕被，皮义翻。〕俄而众至二千，瓘帅众出战，混击破之。瓘击破之。瓘麾下亡胪刺混，不能穿甲，〔玄，姓也。风俗通：古诸侯有玄都国。胪，陵如翻。刺，七亦翻；下同。〕混擒之，瓘众悉降。〔降，户江翻。〕瓘与弟琚皆自杀，混夷其宗族。玄靓以混为使持节、都督中外诸军事、骠骑大将军、酒泉郡侯，代瓘辅政。〔骠，匹妙翻。〕混乃请玄靓去凉王之号，〔张始称凉王，见九十九卷永和十年。张瓘推玄靓为凉王，见上十一年。去，羌吕翻。〕复称凉州牧。混谓玄胪曰：「卿刺我，幸而不伤，今我辅政，卿其惧乎﹖」胪曰：「胪受瓘恩，唯恨刺节下不深耳，窃无所惧！」混义之，任为心膂。
⑧高昌不能拒燕，秋，七月，自白马奔荥阳。
⑨秦王坚自河东还，以骁骑将军邓羌为御史中丞。〕骁，坚尧翻。〕八月，以咸阳内史王猛为侍中、中书令，领京兆尹。特进、光禄大夫强德，太后之弟也，〔强太后，秦主健之后也。〕酗酒，豪横，〔酗，于句翻。〕孔安国曰：以酒为凶曰酗。贾公彦曰：据字，酒旁为凶，是因酒为凶者也。横，户孟翻。〕掠人财货、子女，为百姓患。猛下车收德，秦未及报，已陈尸于市；坚驰使赦之，不及。与邓羌同志，疾恶纠案，无所顾忌，数旬之间，权豪、贵戚，杀戮、刑免者二十余人，朝廷震栗，奸猾屏气，〔屏，必郢翻。〕路不拾遗。坚叹曰：「吾始今知天下之有法也！」
⑩泰山太守诸葛攸将水陆二万击燕，〔将，即亮翻；下同。〕入自石门，屯于河渚。燕上庸王评、长乐太守傅颜帅步骑五万与修战于东阿，攸兵大败。〔乐，音洛。帅，读曰率。骑，奇寄翻。〕
冬，十月，诏谢万军下蔡、郗昙军高平以击燕。万矜豪傲物，但以啸咏自高，未尝抚众。兄安深忧之，谓万曰：「汝为元帅，〔帅，所类翻；下同。〕宜数接对诸将以悦其心，〔数，所角翻。〕岂有傲诞如此而能济事也！」万乃召集诸将，一无所言，直以如意指四坐云：「诸将皆劲卒。」诸将益恨之。〔如意，铁如意也。坐，徂卧翻。凡奋身行伍者，以兵与卒为讳；既为将矣，而称之为卒，所以益恨也。〕安虑万不免，乃自队帅以下，无不亲造，厚相亲托。〔造，七到翻。晋史言安性迟缓，而为其弟虑乃周密如此，宜其能为晋室内消桓温之变，外破苻秦之师也。〕既而万帅众戊涡、颍以援洛阳。〔涡水至山桑入淮，颍水至下蔡入淮。谢尚之兵，自下蔡而入涡、颍之间。〕郗昙以病退屯彭城。万以为燕兵大盛，故昙退，即引兵还，众遂惊溃。〔进师易，退师难。是以善将者欲退师，必广为方略而后引退，不唯防敌人之追截，亦虑己众之惊溃也。〕万狼狈单归，军士欲因其败而图之，以安故而止。既至，诏废万为庶人，降昙号建武将军。于是许昌、颍川、沛诸城相次皆没于燕。
秦王坚以王猛为吏部尚书，寻迁太子詹事，十一月，为左仆射，余官如故。
十二月，封武陵王晞子抜为梁王。〔抜，与琎同，音津。〕
大旱。
辛酉，燕主儁寝疾，谓大司马太原王恪曰：「吾病必不济。今二方未平，〔二方谓晋、秦也。〕景茂冲幼，国家多难，吾欲效宋宣公，以社稷属汝，〔难，乃旦翻。宋宣公舍其子与夷而立其弟穆公。属，之欲翻。〕何如﹖」恪曰：「太子虽幼，胜残致治之主也。〔胜，音升。治，直之翻。〕臣实何人，敢干正统！」儁怒曰：「兄弟之间，岂虚饰邪！」恪曰：「陛下若以臣能荷天下之任者，岂不能辅少主乎！」〔荷，下可翻。少，诗照翻。〕儁喜曰：「汝能为周公，吾复何忧！〔复，扶又翻。〕李绩清方忠亮，汝善遇之。」召吴王垂还邺。〔自辽东召还也。〕
秦王坚以王猛为辅国将军、司隶校尉，居中宿卫，仆射、詹事、侍中、中书令、领选如故。〔选，须绢翻。〕猛上疏辞让，因荐散骑常侍阳平公融、光禄?散骑西河任群、〔光禄、散骑，以光禄大夫为散骑常侍也。散，悉亶翻。骑，奇寄翻。任，音壬。〕处士京兆朱彤自代。〔处，昌吕翻。〕坚不许，而以融为侍中、中书监、左仆射，任群为光禄大夫、领太子家令，〔晋志曰：太子家令，主刑狱、谷货、饮食，职比司农、少府。〕朱彤为尚书侍郎、领太子庶子。〔汉制：尚书有侍郎三十六人。尚书郎初从三署诣台，试守尚书郎中，岁满称尚书郎，三年称侍郎。晋志曰：庶子职比散骑常侍、中书监令。「朱彤」，当作「朱肜」。〕猛时年三十六，岁中五迁，〔猛自尚书左丞迁咸内史；又迁侍中、中书令，领京兆尹；又迁吏部尚书；寻迁太子詹事，为左仆射；及今凡五迁。〕权倾内外；人有毁之者，坚辄罪之，于是群臣莫敢复言。〔复，扶又翻。〕以左仆射李威领护军；右仆射梁平老为使持节、都督北垂诸军事、镇北大将军，戍朔方之西；〔使，疏吏翻。〕丞相司马贾雍为云中护军，戍云中之南。
燕所征郡国兵悉集邺城。〔去年所征，今乃悉集。〕
资治通鉴卷第一百一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪二十三〔起上章涒滩（庚申），尽着雍执徐（戊辰），凡九年。〕
孝宗穆皇帝下
升平四年〔（庚申、三六○）〕
①春，正月，癸巳，燕主儁大阅于邺，欲使大司马恪、司空阳骛将之入寇；〔骛，音务。将，即亮翻。〕会疾笃，乃召恪、骛及司徒评、领军将军慕舆根等受遗诏辅政。甲午，卒。〔年四十二。〕戊子，太子暐即皇帝位。〔暐，字景茂，儁第三子。按长历，是年正月，甲戌朔。今儁以甲午卒，则戊子在甲午前，即位恐是戊戌。〕年十一；大赦，改元建熙。
②秦王坚分司、隶置雍州，〔雍，于用翻。〕以河南公双为都督雍?河?凉三州诸军事、征西大将军、雍州刺史，改封赵公，镇安定。〔河、凉三州非秦土也。双所督实土，惟安定五郡耳。为双以安定叛张本。〕封弟忠为河南公。
仇池公杨俊卒，子世立。
  </div>
  <div class="pagination">
   <a href="资治通鉴注_page98.html">
    上一页
   </a>
   <span>
    ...
   </span>
   <a href="资治通鉴注_page94.html">
    94
   </a>
   <a href="资治通鉴注_page95.html">
    95
   </a>
   <a href="资治通鉴注_page96.html">
    96
   </a>
   <a href="资治通鉴注_page97.html">
    97
   </a>
   <a href="资治通鉴注_page98.html">
    98
   </a>
   <span class="current-page">
    99
   </span>
   <a href="资治通鉴注_page100.html">
    100
   </a>
   <a href="资治通鉴注_page101.html">
    101
   </a>
   <a href="资治通鉴注_page102.html">
    102
   </a>
   <a href="资治通鉴注_page103.html">
    103
   </a>
   <a href="资治通鉴注_page104.html">
    104
   </a>
   <span>
    ...
   </span>
   <a href="资治通鉴注_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
