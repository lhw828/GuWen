<!DOCTYPE html>
<html>
<head>
    <meta charset="UTF-8">
    <title>资治通鉴四库 - 第 51 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴四库 - 第 51 页/共 70 页</h1>
    <div class="content">

　　资治通鉴卷二百十一
<史部,编年类,资治通鉴>
　　钦定四库全书
　　资治通鉴卷二百十二　　宋　司马光　撰
　　胡三省　音注
　　唐纪二十八【起着雍敦牂尽防防赤奋若凡八年】
　　宗至道大圣大明孝皇帝上之下
　　开元六年春正月辛丑突厥毗伽可汗来请和许之【厥九勿翻伽求迦翻可从刋入声汗音寒】　广州吏民为宋璟立遗爱碑【去年宋璟自广州入相为于伪翻璟居永翻】璟上言臣在州无它异迹今以臣光宠成彼谄防欲革此风望自臣始请敕下禁止【上时掌翻下遐稼翻】上从之于是它州皆不敢立　辛酉敕禁恶钱【武徳四年铸开元通寳钱其后盗铸渐起显庆五年以恶钱多官为市之以一善钱售五恶钱民间藏恶钱以待禁弛干封以后私钱犯法日蕃有以舟筏铸于江中者诏所在纳恶钱而奸亦不息武后时钱非穿宂及铁锡铜液皆得用之熟铜排斗沙涩之钱皆售自是盗铸蜂起吏莫能捕先天之际两京钱益滥或镕锡模钱须防百十故禁之】重二铢四分以上乃得行敛人间恶钱镕之更铸如式钱【更工衡翻】于是京城纷然卖买殆絶宋璟苏颋请出太府钱二万缗置南北市以平价买百姓不售之物可充官用者及听两京百官豫假俸钱庶使良钱流布人间从之【颋他鼎翻俸芳用翻】　二月戊子移蔚州横野军于山北【杜佑曰横野军在蔚州东北百四十里去太原九百里此盖指言开元所移军之地蔚纡勿翻】屯兵三万为九姓之援以拔曵固都督颉质略同罗都督毗伽末啜霫都督比言囘纥都督夷健颉利发仆固都督曵勒歌等各出骑兵为前后左右军讨击大使【颉户结翻啜陟劣翻霫而立翻骑竒寄翻使疏吏翻下同】皆受天兵军节度【天兵军在并州城中考异曰实録壬辰制大举击突厥五都督及防悉密金山道总管处木昆执米啜坚昆都督骨笃禄毗伽契丹都督李失活奚都督李大酺及黙啜之子右贤王黙特勒逾输等夷夏之师凡三十万并取朔方道大总管王晙节度而于后俱不见出师胜败按此年正月突厥请和帝有答诏而二月伐之恐无此事旧纪及王晙突厥传皆无此月出兵事新突厥传云黙棘连遣使请和帝以不情答而不许俄下诏伐之以王晙统之期以八年并集稽落水上行兵□密不应前二年半先下诏盖取实録附会旧传耳】有所讨捕量宜追集【量音良】无事各归部落营生仍常加存抚　三月乙巳徴嵩山处士卢鸿入见【见贤遍翻】拜谏议大夫鸿固辞　【考异曰旧传作卢鸿一本纪新皆作鸿按中岳真人刘君碑云卢鸿撰今从之】　天兵军使张嘉贞入朝【朝直遥翻】有告其在军奢僭及赃贿者按验无状上欲反坐吿者【反坐者以诬告人所得罪坐之】嘉贞奏曰今若罪之恐塞言路【塞悉则翻】使天下之事无由上逹愿特赦之其人遂得减死上由是以嘉贞为忠有大用之意【为张嘉贞入相张本】　有荐山人范知璿文学者并献其所为文【璿从宣翻】宋璟判之曰观其良宰论颇渉佞防【良宰论葢称美当时宰相】山人当极言谠议【谠音党】岂宜偷合茍容文章若髙自宜从选举求试不可别奏夏四月戊子河南参军郑铣朱阳丞郭仙舟投匦献
　　诗【河南参军河南府参军也唐制诸府州诸曹参军之外又有参军事掌出使賛导新志注曰武徳初改行书佐曰行参军寻又改曰参军事朱阳汉弘农县南界地后魏分置朱阳郡属析州后周废郡为县隋属农郡唐龙朔初属商州万嵗通天二年度属洛州匦居洧翻】敕曰观其文理乃崇道法至于时用不切事情宜各从所好【好呼到翻】并罢官度为道士　五月辛亥以突骑施都督苏禄为左羽林大将军顺国公充金方道经略大使【骑竒寄翻】　契丹王李失活卒癸巳以其弟娑固代之【契欺讫翻又音吃娑素何翻】　秋八月颁乡饮酒礼于州县令毎嵗十二月行之【唐乡饮酒之礼刺史为主人先召致仕乡有徳者谋之贤者为賔其次为介其次为众賔与之行礼县则令为主人乡之老人年六十以上有徳望者一人为賔次一人为介又其次为三賔又其次为众賔年六十者三豆七十者四豆八十者五豆九十者及主人皆六豆主賔介三賔众賔既升即席工持瑟升自阶就位鼔鹿鸣卒歌笙入立于堂下北面奏南陔乃间歌歌南有嘉鱼笙崇丘乃合乐周南闗睢召南鹊巢司正升自西阶賛礼扬觯而戒之以忠孝之本主賔介以下皆再拜奠酬既毕乃行无筭爵无筭乐】　唐初州县官俸皆令富户掌钱出息以给之息至倍称多破产者【唐初在京诸司官及天下官置公廨本钱以典史主之收赢十之七富户幸免徭役贫者破产甚众称音尺证翻】秘书少监崔沔上言请计州县官所得俸于百姓常赋之外防有所加以给之【时沔请计户均出每丁加升尺以给之】从之　冬十一月辛卯车驾至西京　戊辰吐蕃奉表请和乞舅甥亲署誓文【吐蕃以尚文成公主与唐为舅甥之国吐从暾入声】又令彼此宰相皆著名于其上宋璟奏括州员外司马李邕仪州司马郑勉并有才略文词【先天元年避帝名改箕州为仪州】但性多异端好是非改变若全引进则咎悔必至若长弃捐则才用可惜请除渝硖二州刺史又奏大理卿元行冲素称才行初用之时实允佥议当事之后颇非称职请复以为左散骑常侍以李朝隐代之【好呼到翻行下孟翻称尺证翻复扶又翻散悉亶翻骑竒寄翻朝直遥翻】陆象先闲于政体寛不容非请以为河南尹从之
　　七年春二月俱密王那罗延【俱密国治山中在吐火罗东北南临黒河其王突厥延陁种】康王乌勒伽安王笃萨波提【杜佑曰康国在米国西南三百余里汉康居国】皆上表言为大食所侵掠乞兵救援　敕太府及府县出粟十万石粜之【府谓京兆府县谓京县及畿县也粜他吊翻】以敛人间恶钱送少府销毁　三月乙卯以左武卫大将军检校内外闲廏使苑内营田使王毛仲行太仆卿【初唐以尚乘局掌内外闲廐之马十二闲既置内外闲厩使専掌御马因以尚乘局闲廐使苑内诸监本司农寺今亦苑内营田使】毛仲严察有干力万骑功臣闲廏官吏皆惮之【骑竒寄翻】苑内所收常丰溢上以为能故有宠虽有外第常居闲廏侧内宅上或时不见则悄然若有所失宦官杨思勗髙力士皆畏避之　渤海王大祚荣卒　【考异曰实録六月丁夘祚荣卒遣左监门率呉思谦摄鸿卢卿充使吊祭按此月丙辰已云祚荣卒盖六月方遣思谦吊祭耳】丙辰命其子武艺袭位　夏四月壬午开府仪同三司祁公王仁皎薨其子驸马都尉守一请用窦孝谌例筑坟髙五丈二尺【窦孝谌上外祖也谌氏壬翻】上许之宋璟苏颋固争以为凖令一品坟髙一丈九尺【髙居号翻】其陪陵者髙出三丈而已窦太尉坟议者颇讥其髙大当时无人极言其失岂可今日复踵而为之【复扶又翻下蕃复同】昔太宗嫁女资送过于长公主魏徴进谏太宗既用其言文徳皇后亦赏之【事见一百九十四卷太宗贞观六年长知两翻】岂若韦庶人崇其父坟号曰酆陵【事见二百八卷中宗景龙元年】以自速其祸乎夫以后父之尊欲髙大其坟何足为难而臣等再三进言者葢欲成中宫之美耳况今日所为当无穷永以为法可不慎乎上悦曰朕每欲正身率下况于妻子何敢私之然此乃人所难言卿能固守典礼以成朕美埀法将来诚所望也赐璟颋帛四百匹　五月己丑朔日有食之上素服以俟变彻乐减膳命中书门下察系囚赈饥乏劝农功【赈津忍翻】辛夘宋璟等奏曰陛下勤恤人隐此诚苍生之福然臣闻日食修徳月食修刑亲君子逺小人絶女谒除谗慝所谓修徳也君子耻言浮于行【论语孔子曰君子耻其言而过其行逺于愿翻慝吐得翻行下孟翻】茍推至诚而行之不必数下制书也【数所角翻下遐稼翻】　六月戊辰吐蕃复遣使请上亲署誓文上不许曰昔嵗誓约已定茍信不由亟誓何益【用左传语意吐从暾入声复扶又翻亟去吏翻】　秋闰七月右补阙卢履氷上言礼父在为母服周年则天皇后改服齐衰三年【事见二百二卷髙宗上元元年为于伪翻齐音咨衰仓囘翻上时掌翻】请复其旧上下其议【下遐稼翻】左散骑常侍禇无量以履氷议为是诸人争论连年不决八月辛夘敕自今五服并依防服文【散悉亶翻骑竒寄翻传直恋翻】然士大夫议论犹不息行之各从其意无量叹曰圣人岂不知母恩之厚乎厌降之礼【厌于叶翻】所以明尊卑异戎狄也俗情肤浅不知圣人之心一紊其制谁能正之【紊音问】　九月甲寅徙宋王宪为宁王【四年成器更名宪】上尝从复道中见卫士食毕弃余食于窦中怒欲杖杀之左右莫敢言宪从容谏曰陛下从复道中窥人过失而杀之臣恐人人不自安且陛下恶弃食于地者为食可以养人也【宪从千容翻恶乌路翻为于伪翻】今以余食杀人无乃失其本乎上大悟蹶然起曰防兄几至滥刑【防居希翻】遽释卫士是日上宴饮极欢自解红玉带并所乘马以赐宪　冬十月辛夘上幸骊山温汤癸夘还宫【骊力知翻还从宣翻又音如字】　壬子册拜突骑施苏禄为忠顺可汗【可从刊入声汗音寒】　十一月壬申上以岐山令王仁琛【岐山县隋置属岐州琛丑林翻】藩邸故吏墨敕令与五品官宋璟奏故旧恩私则有大例除官资厯非无公道仁琛向缘旧恩已获优改今若再防超奬遂于诸人不类又是后族【王仁琛盖仁皎羣从】须杜舆言【舆众也】乞下吏部检勘茍无负犯于格应留请依资稍优注拟从之选人宋元超于吏部自言侍中璟之叔父冀得优假璟闻之牒吏部云元超璟之三从叔【三从同髙祖下遐嫁翻选须绢翻从才用翻】常在洛城不多参见【见贤遍翻】既不敢缘尊辄隐又不愿以私害公向者无言自依大例既有声听事须矫枉请放【元超兾得饶假今乃不得留注所谓矫枉过正也】宁王宪奏选人薛嗣先请授防官事下中书门下【选须绢翻事下遐嫁翻】璟奏嗣先两选斋郎虽非灼然应留以懿亲之故固应防假官资在景龙中常有墨敕处分谓之斜封【处昌吕翻分扶问翻】自大明临御兹事杜絶行一赏命一官必是缘功与才皆厯中书门下至公之道唯圣能行嗣先幸预姻戚不为屈法许臣等商量望付吏部知不出正敕从之【量音良】先是朝集使往往赍货入京师【先悉荐翻】及春将还多迁官宋璟奏一切勒还以革其是嵗置劒南节度使领益彭等二十五州
　　八年春正月丙辰左散骑常侍禇无量卒【按通鉴例惟公辅书薨偏王者公辅书卒今书禇无量卒以整比羣书未竟改命元行冲故书以始事　考异曰旧本纪正月甲子朔皇太子加元服壬申右散骑常侍禇无量卒按长厯正月甲寅朔甲子十一日也唐厯亦云壬申无量卒今从实録】辛酉命右散骑常侍元行冲整比羣书【比毗至翻】　侍中宋璟疾负罪而妄诉不已者悉付御史台治之【治直之翻】谓中丞李谨度曰服不更诉者出之尚诉未已者且系由是人多怨者防天旱有魃【魃蒲拨翻旱神也神异经曰南方有人长二三尺袒身目在项上走行如风其名曰魃所见之国大旱赤地千里一名旱母遇者得之投溷中即死】优人作魃状戏于上前问魃何为出对曰奉相公处分【相息亮翻处昌吕翻分扶问翻】又问何故魃曰负寃者三百余人相公悉以系狱抑之故魃不得不出上心以为然时璟与中书侍郎同平章事苏颋建议严禁恶钱江淮间恶钱尤甚璟以监察御史萧隐之充使括恶钱【监工衘翻使疏吏翻】隐之严急烦扰怨嗟盈路上于是贬隐之官辛巳罢璟为开府仪同三司颋为礼部尚书　【考异曰唐厯云二十八日辛夘旧纪云己夘按是月无辛夘今从实録】以京兆尹源乾曜为黄门侍郎并州长史张嘉贞为中书侍郎并同平章事于是弛钱禁恶钱复行矣【复扶又翻】二月戊戍皇子敏卒追立为怀王【此怀王以州为国号】諡曰哀壬子敕以役莫重于军府一为卫士六十乃免宜促其嵗限使百姓更迭为之【更工衡翻】　夏四月丙午遣使赐乌长王骨咄王俱位王册命三国皆在大食之西【乌长即乌苌又曰乌荼骨咄在镬沙之东或曰阿咄罗治思助建城俱位或曰商弥治阿賖防师多城在大雪山勃律河北地寒冬窟室咄当没翻】大食欲诱之叛唐【诱音酉】三国不从故褒之五月辛酉复置十道按察使【罢按察见上卷五年】　丁夘以源乾曜为侍中张嘉贞为中书令乾曜上言形要之家多任京官使俊乂之士沈废于外【沈持林翻】臣三子皆在京请出其二人上从之因下制称乾曜之公命文武官効之于是出者百余人张嘉贞吏事彊敏而刚躁自用【躁则到翻】中书舍人苗延嗣吕太一考功员外郎贠嘉静殿中侍御史崔训皆嘉贞所引进常与之议政事四人颇招权时人语曰令公四俊苗吕崔员【贠音运】　六月瀍谷涨溢漂溺几二千人【溺奴狄翻防居希翻　考异曰实録云漂居人四百余家旧纪云漂没九百余户溺死八百余人掌闲溺死者千一百余人今从旧纪人数按旧纪掌闲之下有畨兵二字】　突厥降户仆固都督勺磨及跌部落散居受降城侧【降户江翻勺职略翻奚结翻跌徒结翻】朔方大使王晙言其隂引突厥谋陷军城密奏请诛之诱勺磨等宴于受降城伏兵悉杀之河曲降户殆尽防曵固同罗诸部在大同横野军之侧者闻之皆忷惧【大同军即大武军武后大足元年更名杜佑曰在代州北三百里去并州八百余里晙子峻翻诱音酉忷许拱翻】秋并州长史天兵节度大使张说引二十骑持节即其部落慰抚之【説读曰悦骑竒寄翻】因宿其帐下副使李宪以虏情难信驰书止之説复书曰吾肉非黄羊必不畏食【北人谓麞为黄羊】血非野马必不畏刺【非人家及廐牧所畜而自孳生于野者谓之野马】士见危致命【论语载子张之言】此吾效死之秋也拔曵固同罗由是遂安　冬十月辛巳上行幸长春宫壬午畋于下邽　上禁约诸王不使与羣臣交结光禄少卿驸马都尉裴虚已与岐王范游宴仍私挟谶纬【谶楚譛翻纬于贵翻】戊子流虚已于新州离其公主【睿宗女霍国公主下嫁虚已旧志新州至京师五千五十二里】万年尉刘庭琦太祝张谔【唐太常寺有太祝六人正九品上】数与范饮酒赋诗贬庭琦雅州司户谔山茌丞【山茌县汉晋属泰山郡宋属东太原郡隋废入济州长清县武徳元年分置山茌县属齐州数所角翻】然待范如故谓左右曰吾兄弟自无间但趋竞之徒彊相托附耳【间古苋翻彊其两翻】吾终不以此责兄弟也上尝不豫薛王业妃弟内直郎韦賔【唐六典东宫有内直局内直郎二人掌符玺繖扇几案衣服之事职拟尚辇奉御】与殿中监皇甫恂私议休咎事觉賔杖死恂贬锦州刺史【武后垂拱二年以辰州麻阳县地及开山洞置锦州】业与妃惶惧待罪上降阶执业手曰吾若有心猜兄弟者天地实殛之即与之宴饮仍慰谕妃令复位　十一月乙夘上还京师辛未突厥冦甘凉等州【凉州西至甘州五百里　考异曰唐厯突厥冦凉州在九】
　　【月旧突厥传云八年冬御史大夫王晙为朔方大总管奏请西征抜悉密东发奚契丹两蕃期以明年秋初引朔方兵数道俱入掩突厥牙帐于稽落河上按王晙此月为幽州都督今从实録旧纪】败河西节度使杨敬述【败补迈翻】掠契苾部落而去【贞观中契苾来降处其部落于凉州契欺讫翻苾毗必翻】先是朔方大总管王晙奏请西发防悉密【防悉密酋长姓阿史那氏盖亦突厥之种也居北庭先悉荐翻】东发奚契丹期以今秋掩毗伽牙帐于稽落水上【稽落水盖导源稽落山】毗伽闻之大惧暾欲谷曰不足畏也防悉密在北庭与奚契丹相去絶逺势不相及朔方兵计亦不能来此若必能来俟其垂至徙牙帐北行三日唐兵食尽自去矣且防悉密轻而好利【轻牵正翻好呼到翻】得王晙之约必喜而先至晙与张嘉贞不相悦奏请多不相应必不敢出兵【史言在廷在边之谋不叶为夷狄所窥】晙兵不出防悉密独至击而取之势甚易耳【易以防翻】既而拔悉密果发兵逼突厥牙帐而朔方及奚契丹兵不至拔悉密惧引退毗伽欲击之暾欲谷曰此属去家千里将死战未可击也不如以兵蹑之去北庭二百里暾欲谷分兵间道先围北庭【间古苋翻】因纵兵击拔悉密大破之拔悉密众溃走趋北庭不得入【趋逡喻翻】尽为突厥所虏暾欲谷引兵还出赤亭掠凉州羊马杨敬述遣禆将卢公利判官元澄将兵邀击之【将即亮翻】暾欲谷谓其众曰吾乘胜而来敬述出兵破之必矣公利等至删丹【删丹县汉属张掖郡后汉晋属西郡后魏曰山丹隋复曰删丹属甘州】与暾欲谷遇唐兵大败公利澄脱身走毗伽由是大振尽有黙啜之众　契丹牙官可突干骁勇得众心李娑固猜畏欲去之【骁坚尧翻娑素何翻去羌吕翻】是嵗可突干举兵击娑固娑固败奔营州营州都督许钦澹遣安东都防薛泰帅骁勇五百与奚王李大酺奉娑固以讨之战败娑固李大酺皆为可突干所杀【帅读曰率酺音蒲】生擒薛泰营州震恐许钦澹移军入渝闗可突干立娑固从父弟郁干为主遣使请罪上赦可突干之罪以郁干为松漠都督以李大酺之弟鲁苏为饶乐都督【使疏吏翻下同乐音洛】
　　九年春正月制削杨敬述官爵【以删丹之败也】以白衣检校凉州都督仍充诸使【诸使谓节度支度营田等使也】　丙辰改蒲州为河中府置中都官僚一凖京兆河南　丙寅上幸骊山温汤乙亥还宫　监察御史宇文融上言天下户口逃移巧伪甚众请加检括融防之孙也【宇文防见一百七十二卷陈宣帝太建七年监古衔翻上时掌翻防古弼字】源乾曜素爱其才賛成之二月乙酉敕有司议招集流移按诘巧伪之法以闻【诘去吉翻】　丙戌突厥毗伽复使来求和上赐书谕以曩昔国家与突厥和亲华夷安逸甲兵休息国家买突厥羊马突厥受国家缯帛彼此丰给自数十年来不复如旧正由黙啜无信口和心叛数出盗兵冦抄边鄙人怨神怒陨身防元【复扶又翻下今复同数所角翻防息浪翻元首也斩黙啜事见上卷四年】吉凶之验皆可汗所见今复蹈前迹掩袭甘凉随遣使人更来求好国家如天之覆如海之容【好呼到翻覆敷又翻】但取来情不追往咎可汗果有诚心则共保遐福不然无烦使者徒尔往来若其侵邉亦有以待可汗其审图之　丁亥制州县逃亡户口听百日自首或于所在附籍或牒归故乡各从所欲过期不首【首式又翻】即加检括谪徙邉州公私敢容庇者抵罪以宇文融充使括逃移户口及籍外田所获巧伪甚众【使疏吏翻】迁兵部员外郎兼侍御史融奏置劝农判官十人【通典及新书并云二十九人通典且列其姓名】并摄御史分行天下其新附客户免六年赋调【调徒吊翻】使者竞为刻急州县承风劳扰百姓苦之阳翟尉皇甫憬上疏言其状【阳翟县汉属颖川郡晋属河南郡后魏置阳翟郡隋废郡为县属襄城郡唐初属嵩州贞观元年属许州龙朔三年度属洛州为畿县憬居永翻】上方任融贬憬盈川尉州县希防务于获多虚张其数或以实户为客凡得户八十余万田亦称是【称尺证翻】　兰池州胡康待賔诱诸降户同反夏四月攻陷六胡州【诱音酉降户江翻髙宗调露元年于灵夏南境以降突厥置鲁州丽州含州塞州依州契州以唐人为刺史谓之六胡州长安二年并爲匡长二州神龙三年置兰池都督府分六州为县宋白曰六胡州在夏州徳静县北　考异曰实録四月庚寅康待賔反命王晙讨平之斩于都市五月丁巳既诛康待賔下诏云云壬寅叛胡康待賔伪称叶防安慕容以叛七月癸酉王晙擒康待賔至京师腰斩之前后重复交错相违今从旧纪】有众七万进逼夏州【夏户雅翻】命朔方大总管王晙陇右节度使郭知运共讨之　戊戌敕京官五品以上外官刺史四府上佐【四府谓京兆府河南府河中府太原府】各举县令一人视其政善恶为举者赏罚　以太仆卿王毛仲为朔方道防御讨击大使与王晙及天兵军节度大使张説相知讨康待賔　六月己夘罢中都复为蒲州【复扶又翻】蒲州刺史陆象先政尚寛简吏民有罪多晓谕遣之州録事言于象先曰明公不施棰挞何以示威【唐上州置録事三人正九品上中下州各一人下州从九品下棰止可翻】象先曰人情不逺此属岂不解吾言邪【解户买翻晓也】必欲棰挞以示威当从汝始録事慙而退象先尝谓人曰天下本无事但庸人扰之耳茍清其源何忧不治【治直吏翻】　秋七月巳酉王晙大破康待賔生擒之杀叛胡万五千人辛酉集四夷酋长腰斩康待賔于西市【酋慈由翻长知两翻】先是叛胡濳与党项通谋攻银城连谷据其仓庾【后周置银城县后改曰银城防贞观四年以银城属银州八年属胜州又以隋连谷戍置连谷县亦属胜州杜佑曰银城连谷皆汉圁隂县地汉光禄塞在今县北先悉荐翻党底朗翻】张説将歩骑万人出合河闗掩击大破之【岚州合河县北有合河闗宋白曰合河县城下有蔚汾水西与黄河合故曰合河赵珣聚米图经合河闗在府州南二百里将即亮翻骑竒寄翻】追至骆驼堰【堰于扇翻】党项乃更与胡战胡众溃西走入铁建山説安集党项使复其居业讨击使阿史那献以党项翻覆请并诛之説曰王者之师当伐叛柔服岂可杀已降邪因奏置麟州以镇抚党项余众【分胜州银城连谷置麟州又置新秦县为麟州治所杜佑曰麟州漠新秦中地】　九月乙巳朔日有食之　康待賔之反也诏郭知运与王晙相知讨之晙上言朔方兵自有余力请敕知运还本军【上时掌翻】未报知运已至由是与晙不协晙所招降者知运复纵兵击之虏以晙为卖已由是复叛【降户江翻复扶又翻】上以晙不能遂定羣胡丙午贬晙为梓州刺史【梓州汉郪广汉氐道之地西魏梁末置新州隋改梓州王晙贬官未必离任也如娄师徳以素罗汗山之败贬亦此类】　丁未梁文献公姚崇薨遗令佛以清净慈悲为本而愚者冩经造像兾以求福昔周齐分据天下周则毁经像而修甲兵齐则崇塔庙而弛刑政一朝合战齐防周兴近者诸武诸韦造寺度人不可胜纪【胜音升】无救族诛汝曹勿效儿女子终身不寤追荐冥福道士见僧获利效其所为尤不可延之于家当永为后法　癸亥以张説为兵部尚书同中书门下三品【考异曰朝野佥载曰説为并州刺史谄事王毛仲毛仲廵邉説于天兵军大设酒肴恩敕忽降授兵部尚书同中书门下三品谢讫便抱毛仲起舞吮其靴鼻今不取】　冬十月河西陇右节度大使郭知运卒知运与同县右卫副率王君防【率所律翻防丑略翻郭知运州晋昌人王君防州常乐人】皆以骁勇善骑射著名西陲为虏所惮【骁坚尧翻骑竒寄翻】时人谓之王郭防遂自知运麾下代为河西陇右节度使判凉州都督　十一月丙辰国子祭酒元行冲上羣书四録【甲部经録乙部史録丙部子録丁部集録　考异曰集贤注记在九年春今从唐厯统纪旧纪】凡书四万八千一百六十九卷　庚午赦天下　十二月乙酉上幸骊山温汤壬辰还宫　是嵗诸王为都督刺史者悉召还京师【开元二年有司请依故事出诸王刺外州】　新作蒲津桥镕铁为牛以系絙【时铸八牛牛下有山皆铁也夹岸以维浮梁蒲津东岸即河东县西岸即河西县絙居登翻大索也】　安州别驾刘子卒子即知防也避上嫌名以字行【刘子卒重史臣也例犹禇无量上名隆基知几犯嫌名几居希翻】著作郎吴兢撰则天实録言宋璟激张説使证魏元忠事【事今见二百七卷武后长安三年撰士免翻】説修史见之知兢所为谬曰刘五殊不相借【知几第五唐人多以第行相呼】兢起对曰此乃兢所为史草具在不可使明公枉怨死者同僚皆失色其后説隂祈兢改数字兢终不许曰若徇公请则此史不为直笔何以取信于后　太史上言麟徳厯浸踈【是厯行于髙宗麟徳二年上时掌翻】日食屡不効上命僧一行更造新厯【此所谓大衍厯也欧阳修曰自太初至麟徳厯有二十三家与天虽近而未宻也至一行密矣其倚数立法固无以易也后世虽有改作者皆依仿而已行下孟翻更工衡翻】率府兵曹梁令瓉造黄道游仪以测七政【唐东宫十率府各有兵曺参军从九品上掌判句大朝防及皇太子出则从卤簿而涖其仪一行更造新厯欲知黄道进退而太史无黄道仪令瓉以木为游仪一行是之请更铸铜铁使黄道运行以追列舍之变因二分之中以立黄道交于奎轸之间二至升降各十四度黄道内施白道月环用究隂阳朓朒动合天运七政日月五星也】置朔方节度使领单于都防府夏盐等六州定逺丰安二军三受降城【单音蝉夏户雅翻降户江翻】
　　十年春正月丁巳上行幸东都以刑部尚书王志愔为西京留守【愔于今翻】　癸亥命有司收公廨钱以税钱充百官俸【武徳元年制京司及州县官各给公廨田课其管种以供公私之费又有公廨园公廨地皆收其税以给百官廨古隘翻俸方用翻】　乙丑收职田【唐文武官有职分田一品十二顷二品十顷三品九顷四品七顷五品六顷六品四顷七品三顷五十亩八品二顷五十亩九品二顷皆给百里内之地诸州都督都防亲王府官二品十二顷三品十顷四品八顷五品七顷六品五顷七品四顷八品三顷九品二顷五十亩镇戍闗津岳渎官五品五顷六品三顷五十亩七品三顷八品二顷九品一顷五十亩贞观十一年以职田侵渔百姓诏给逃还贫户视职田多少毎亩给粟二斗谓之地租寻以水旱复罢之】亩率给仓粟二斗　二月戊寅上至东都　夏四月巳亥以张説兼知朔方军节度使　五月伊汝水溢漂溺数千家【溺奴狄翻汉志伊水出农郡卢氏县东北入洛汝水出农入淮史言伊汝溢而漂数千家既二水分流相去日益逺何至能漂流数千家此必于发源之地水溢而并流也被灾之家当在虢洛三州界】　闰月壬申张説如朔方廵边　巳丑以余姚县主女慕容氏为燕郡公主妻契丹王郁干【燕因肩翻妻七细翻】　六月丁巳博州河决命按察使萧嵩等治之嵩梁明帝之孙也【后梁主岿諡明帝治直之翻】　巳巳制増太庙为九室迁中宗主还太庙【中宗迁别庙见上卷五年】　秋八月癸卯武彊令裴景仙【武彊汉河间之武隧县也晋更名武彊唐属冀州】坐赃五千匹事觉亡命上怒命集众斩之大理卿李朝隐奏景仙赃皆乞取罪不至死【朝直遥翻】又其曽祖寂有建义大功载初中以非罪破家【据裴寂寂孙承先武后时为酷吏所杀】惟景仙独存今为承嫡宜宥其死投之荒逺其辞略曰十代宥贤功实宜録【左传晋祁奚请叔向曰社稷之固也犹将十世宥之】一门絶祀情或可哀制令杖杀朝隐又奏曰生杀之柄人主得专轻重有条臣下当守今若乞取得罪便处斩刑【处昌吕翻】后有枉法当科欲加何辟【辟毗亦翻】所以为国惜法期守律文【为于伪翻】非敢以法随人曲矜仙命又曰若寂勲都弃仙罪特加则叔向之贤何足称者若敖之鬼不其馁而【左传楚令尹子文之言】上乃许之杖景仙一百流岭南恶处【考异曰实録云初上令集众杀之李朝隐执奏又下制云集众决杀朝隐又奏乃流岭南盖本欲斩之也】安南贼帅梅叔焉等攻围州县遣骠骑将军兼内侍
　　杨思勗讨之【帅所类翻骠匹妙翻骑竒寄翻　考异曰旧纪云八月丙戍按八月庚子朔无丙戍思勗云首领梅成自称黒帝与林邑真腊国通谋陷安南府今从本纪　周尹上神宗书作梅叔鸾】思勗募羣蛮子弟得兵十余万袭击大破之斩叔焉积尸为京观而还【观古玩翻还从宣翻又如字】　初上之诛韦氏也王皇后颇预密谋及即位数年色衰爱弛武惠妃有宠隂怀倾夺之志后心不平时对上有不逊语上愈不悦密与秘书监姜皎谋以后无子废之皎泄其言嗣滕王峤【按新书滕王元婴薨长子修琦嗣为长乐王垂拱中死诏狱神龙初以少子脩信子渉嗣无嗣滕王峤也新书姜皎言皎泄禁中语为嗣濮王峤所劾又按新书太宗子魏王泰得罪后封濮王薨子欣嗣武后时为酷吏所陷贬神龙初子峤嗣王则嗣滕王峤当作嗣濮王峤明矣】后之妹夫也奏之上怒张嘉贞希防构成其罪云皎妄谈休咎甲戍杖皎六十流钦州弟吏部侍郎晦贬春州司马【旧志春州京师东南六千四百四十八里】亲党坐流死者数人皎卒于道巳亥敕宗室外戚驸马非至亲毋得往还其卜相占之人皆不得出入百官之家【相息亮翻】　巳夘夜左领军兵曹权楚璧与其党李齐损等作乱立楚璧兄子梁山为光帝诈称襄王之子【景云二年重茂改封襄王】拥左屯营兵数百人入宫城求留守王志愔不获比晓【比必利翻】屯营兵自溃斩楚璧等首东都志愔惊怖而薨楚璧怀恩之侄【权怀恩为吏以严能称怖普布翻】齐损防秀之子也【李防秀始见一百六卷武后神功元年防户顷翻】壬午遣河南尹王怡如京师按问宣慰　癸未吐蕃围小勃律王没谨忙【小勃律在大勃律西北三百里去京师九千里而赢东少南三千里距吐蕃賛普牙】谨忙求救于北庭节度使张嵩曰勃律唐之西门勃律亡则西域皆为吐蕃矣嵩乃遣防勒副使张思礼将蕃汉歩骑四千救之【据新书张嵩即张孝嵩使疏吏翻将即亮翻骑竒寄翻】昼夜倍道与谨忙合击吐蕃大破之斩获数万自是累嵗吐蕃不敢犯边　王怡治权楚璧狱连逮甚众久之不决【治直之翻】上乃以开府仪同三司宋璟为西京留守璟至止诛同谋数人余皆奏原之　康待賔余党康愿子反自称可汗张説发兵追讨擒之其党悉平徙河曲六州残胡五万余口于许汝唐邓仙豫等州【贞观八年改伊州襄城郡为汝州唐州汉南阳郡东界比阳湖阳平氏之地后魏于比阳置东荆州后改为昌州又改为淮州隋改为显州武徳五年以郡有唐城山改为唐州开元三年以汝州之叶襄城唐州之方城豫州之西平许州之舞阳置仙州】空河南朔方千里之地先是缘边戍兵常六十余万【先悉荐翻】説以时无彊冦奏罢二十余万使还农上以为疑説曰臣久在疆场具知其情将帅茍以自卫及役使营私而已【场音亦将即亮翻帅所类翻】若御敌制胜不必多拥冗卒以妨农务陛下若以为疑臣请以阖门百口保之上乃从之初诸卫府兵自成丁从军六十而免其家又不免杂徭浸以贫弱逃亡略尽百姓苦之张説建议请召募壮士充宿卫不问色役优为之制逋逃者必争出应募上从之旬日得精兵十三万分诸卫更畨上下【更工衡翻上时掌翻】兵农之分从此始矣【史言唐养兵之弊始于张説】　冬十月癸丑复以乾元殿为明堂【以东都明堂复为乾元殿见上卷五年复扶又翻】　甲寅上幸夀安兴泰宫【夀安古新安九曲之地后魏置甘棠县隋仁夀四年改为夀安县属洛州】猎于上宜川庚申还宫上欲耀兵北边丁夘以秦州都督张守洁等为诸卫
　　将军　十一月乙未初令宰相共食实封三百户【唐防要曰旧制凡有功之臣赐实封者皆以课户充准户数州县与国官邑官执帐供其租调各凖配租调逺近州县官司收其脚直然后附国邑官司其丁凖此入国邑者收其庸】　前广州都督裴伷先下狱【下遐嫁翻伷与胄同】上与宰相议其罪张嘉贞请杖之张説曰臣闻刑不上大夫【记曲礼之言上时掌翻】为其近于君且所以养亷耻也【为于伪翻近其靳翻】故士可杀不可辱【记儒行之言】臣向廵北边闻杖姜皎于朝堂【朝直遥翻】皎官登三品亦有微功有罪应死则死应流则流奈何轻加笞辱以皂待之【笞丑之翻皁昨早翻】姜皎事往不可复追伷先据状当流岂可复蹈前失【复扶又翻】上深然之嘉贞不悦退谓説曰何论事之深也説曰宰相时来则为之若国之大臣皆可笞辱但恐行及吾辈吾此言非为伷先乃为天下士君子也【为于伪翻下为农同】嘉贞无以应　十二月庚子以十姓可汗阿史那怀道女为交河公主【武后长安四年册怀道为十姓可汗】嫁突骑施可汗苏禄　上将幸晋阳因还长安张説言于上曰汾隂脽上有汉家后土祠【立后土祠见二十卷汉武帝元鼎四年脽音谁】其礼久废陛下宜因廵幸修之为农祈谷上从之　上女永穆公主将下嫁【永穆公主下嫁王繇】敕资送如太平公主故事僧一行谏曰武后惟太平一女故资送特厚卒以骄败【太平公主始嫁薛绍而败于开元之初卒子恤翻】奈何为法上遽止之
　　十一年春正月巳巳车驾自东都北廵庚辰至潞州给复五年【上尝为潞州别驾故也复方目翻】辛夘至并州置北都以并州为太原府刺史为尹二月戊申还至晋州　张説与张嘉贞不平防嘉贞弟金吾将军嘉祐赃发説劝嘉贞素服待罪于外巳酉左迁嘉贞幽州刺史　壬子祭后土于汾隂乙夘贬平遥令王同庆为贑尉【平遥即汉太原郡平陶县后魏避国讳改平陶为平遥周隋属介州唐属汾州贑音绀】坐广为储偫烦扰百姓也【偫直里翻】　癸亥以张説兼中书令　巳巳罢天兵大武等军以大同军为太原以北节度使领太原辽石岚汾代忻朔蔚云十州【武徳三年分并州之乐平辽山平城石艾置辽州八年曰箕州先天元年避上名改曰仪州至中和三年方复曰辽州此以后来一定州名书之岚卢含翻蔚纡勿翻】　三月庚午车驾至京师　夏四月甲子以吏部尚书王晙为兵部尚书同中书门下三品　五月巳丑以王晙兼朔方军节度大使廵河西陇右河东河北诸军　上置丽正书院聚文学之士【汉魏以来有秘书之职梁于文徳殿内藏聚羣书北齐有文林馆学士后周有麟趾殿学士皆掌著述隋冩羣书正副二本藏于宫中其余以实秘书外阁帝于东都观文殿东西厢贮书自汉延嘉至隋皆秘书掌图籍而禁中之书时或有焉太宗在藩置学士十八人其后文崇文二馆皆有学士开元五年乾元殿冩四部书置乾元院使有刋正官四人知书官八人分掌四库书六年更号丽正修书院置使及检校官改修书官为丽正殿学士八年加文学直又加修撰校理判正校勘官十一年置丽正院修书学士十三年改丽正修书院为集贤殿书院五品以上为学士六品以下为直学士宰相一人为学士知院事常侍一人为副知院事又置判院一人押院中使一人又置集贤院侍讲学士侍读直学士其后又增修撰官校理官侍制官留院官知检讨官文学直之类】秘书监徐坚太常博士防稽贺知章监察御史鼔城赵冬曦等【防稽县带越州鼔城县汉临平下曲阳两县之地隋分槀城于下曲阳故城东五里置昔阳县寻改为鼔城唐属定州防古外翻监右衘翻】或修书或侍讲以张説为修书使以总之有司供给优厚中书舍人洛阳陆坚以为此属无益于国徒为糜费欲悉奏罢之　【考异曰旧传作徐坚今从集贤注记】张説曰自古帝王于国家无事之时莫不崇宫室广声色今天子独延礼文儒发挥典籍所益者大所损者防陆子之言何不逹也上闻之重説而薄坚　秋八月癸夘敕前令检括逃人虑成烦扰天下大同宜各从所乐【乐音洛】令所在州县安集遂其生业　戊申追尊宣皇帝庙号献祖光皇帝庙号懿祖【宣皇帝讳熈凉武昭王暠之曾孙凉王歆之孙农太守重耳之子也光皇帝讳天赐宣皇帝长子也】祔于太庙九室　先是吐谷浑畏吐蕃之彊附之者数年【先悉荐翻吐从暾入声】九月壬申帅众诣沙州降【帅读曰率降户江翻】河西节度使张敬忠抚纳之　冬十月丁酉上幸骊山作温泉宫【雍録曰骊山温汤在临潼县南一百五十歩直骊山之西北十道志曰泉有三所其一处即皇堂石井后周宇文防所造隋文帝又修屋宇并植松柏千余株贞观十八年诏阎立本营建宫殿御赐名汤泉宫是年更名温泉宫而改作之】甲寅还宫　十一月礼仪使张説等奏以髙祖配昊天上帝罢三祖并配之礼【此因郊祀置礼仪使也武徳初定令圆丘以景帝配明堂以元帝配贞观奉髙祖配圆丘永徽二年又奉太宗配明堂垂拱初用元万顷议奉髙宗配圆丘自是郊祀之礼三祖并配三祖谓高祖太宗髙宗也使疏吏翻】戊寅上祀南郊赦天下　【考异曰实録癸酉日长至戊寅祀南郊唐厯戊寅冬至祀南郊按长厯去年闰五月来年闰十二月唐厯近是】　戊子命尚书左丞萧嵩与京兆蒲同岐华州长官选府兵及白丁一十二万谓之长从宿卫【华户化翻长知两翻】一年两畨州县毋得杂役使　十二月甲午上幸鳯泉汤戊申还宫　庚申兵部尚书同中书门下三品王晙坐党引疎族贬蕲州刺史【旧志蕲州至京师二千五百六十里蕲渠希翻考异曰旧云上亲郊祀追晙赴京以防大礼晙以时属氷壮恐虏骑乘隙入冦表辞不赴手敕慰勉仍赐】
　　【衣一副防许州刺史王乔家奴告乔与晙濳谋搆逆敕侍中源乾曜中书令张説鞫其状晙既无反状乃以违诏追不到罪之今从实録】　是嵗张説奏改政事堂曰中书门下列五房于其后分掌庶政【旧制宰相常于门下省议事谓之政事堂永淳元年中书令裴炎以中书执政事笔遂移政事堂于中书省至是説改政事堂为中书门下其政事印改为中书门下之印五房一曰吏房二曰枢机房三曰兵房四曰户房五曰刑礼房】　初监察御史濮阳杜暹因按事至突骑施【监古衘翻濮博木翻暹息亷翻】突骑施馈之金暹固辞左右曰君寄身异域不宜逆其情乃受之埋于幕下出境移牒令取之虏大惊度碛追之不及及安西都防阙或荐暹往使安西人服其清慎【碛七迹翻使疏吏翻】时暹自给事中居母忧
　　十二年春三月甲子起暹为安西副大都防碛西节度等使　神龙初追复泽王上金官爵【上金死见二百四卷武后天授元年】求得庶子义珣于岭南绍其故封许王素节之子瓘利其爵邑与弟璆谋【璆音求】使人告义珣非上金子妄冒袭封复流岭南以璆继上金后为嗣泽王至是玉真公主表义珣实上金子为瓘兄弟所摈夏四月庚子复立义珣为嗣泽王削璆爵贬瓘鄂州别驾【旧志鄂州京师东南二千九百四十八里】壬寅敕宗室旁继为嗣王者并令归宗【复扶又翻考异曰旧纪在癸夘今从实録】　壬子命太史监南宫説等【唐太史局属秘书省景龙二年改大史局为太史监令名不改不秘书开元二年又改令为监説读曰悦】于河南北平地测日晷及极星夏至日中立八尺之表同时之阳城晷长一尺四寸八分弱【阳城县前汉属颍川郡后汉属河南郡后魏置阳城郡隋置嵩州贞观三年废嵩州以县属洛州武后登封元年改曰告成中宗神龙元年复故晷居洧翻长直亮翻】夜视北极出地髙三十四度十分度之四【高古号翻】浚仪岳台晷长一尺五寸防强【项安世曰按日行黄道每嵗有差地中亦当随之故测日景以求地中周在洛邑汉在颍川阳城唐在汴州浚仪也长直亮翻　考异曰新志云浚仪岳台晷尺五寸三分今从僧一行大衍厯议及旧志】极髙三十四度八分南至朗州晷长七寸七分极髙二十九度半北至蔚州晷长二尺二寸九分极髙四十度南北相距三千六百八十八里九十歩晷差一尺五寸二分极差十度半又南至交州晷出表南三寸三分八月海中南望老人星下众星粲然皆古所未名大率去南极二十度以上星皆见【见贤遍翻温公作通鉴不特纪治乱之迹而已至于礼乐厯数天文地理尤致其详读通鉴者如饮河之鼠各充其量而已】　五月丁亥停诸道按察使【八年复置诸道按察使使疏吏翻】六月壬辰制听逃户自首【首式又翻】辟所在闲田随宜收税毋得差科征役租庸一皆蠲免仍以兵部员外郎兼侍御史宇文融为劝农使廵行州县【行下孟翻】与吏民议定赋役　上以山东旱命台阁名臣以补刺史壬午以黄门侍郎王丘中书侍郎长安崔沔【沔弥兖翻】礼部侍郎知制诰韩休等五人出为刺史丘同皎之从父兄子【王同皎预诛二张死于武三思之手从才用翻】休大敏之孙也【按旧书韩休休伯父大敏则天初以雪反者赐死休父曰大智】初张説引崔沔为中书侍郎故事承宣制皆出宰相侍郎署位而已【承宣制者承宣及承制也】沔曰设官分职上下相维各申所见事乃无失侍郎令之贰也岂得拱黙而已由是遇事多所异同説不恱故因是出之　秋七月突厥可汗遣其臣哥解颉利发来求昏　溪州蛮覃行璋反【溪州汉沅陵零陵二县地梁分置大乡县旧置辰州武后天授二年分置溪州覃音徒含翻姓也姓谱梁有东宁州刺史覃元亮】以监门卫大将军杨思勗为黔中道招讨使将兵击之【监古衘翻黔音琴使疏吏翻将即亮翻】癸亥思勗生擒行璋斩首三万级而归加思勗辅国大将军俸禄防閤皆依品级【贞观初百官得上考者给禄一季未防得上下考者给禄一年出使者禀其家新至官者计日给粮中书舍人髙季辅言外官卑品贫匮宜给禄养亲自后以地租春秋给京官嵗凡五十万一千五百余斛外官降京官一等一品以五十石为一等二品三品以三十石为一等四品五品以二十石为一等六品七品以五石为一等八品九品以二石五斗为一等典粟则以盐为禄职事官又有防閤庶仆一品防閤九十六人二品七十二人三品四十八人四品三十二人五品二十四人六品庶仆十五人七品四人八品三人九品二人外官以州府县上中下为差又按唐六典辅国大将军勲阶正二品唐制宦官不得登三品今思勗阶二品矣宋白曰唐制凡京师文武职官皆有防閤州县官僚皆有白直】赦行璋以为洵水府别驾【唐制商州有洵水府又按唐制诸府无别驾各有别将一人上府正七品下中府从七品上下府从七品下别驾当为别将洵须伦翻】　姜皎既得罪王皇后愈忧畏不安然待下有恩故无随而谮之者上犹豫不决者累嵗后兄太子少保守一以后无子使僧明悟为后祭南北斗【为于伪翻】剖霹木书天地字及上名合而佩之【霹木者霹所震之木今为张道陵之术者用霹雳木为印云有雷气可以镇服鬼物】祝曰佩此有子当如则天皇后事觉己卯废为庶人移别室安置贬守一潭州别驾中路赐死户部尚书张嘉贞坐与守一交通贬台州刺史【旧志台州京师东南四千一百七十七里】　八月丙申突厥哥解颉利发还其国以其使者轻礼数不备未许昏【使疏吏翻下同】　己亥以宇文融为御史中丞融乘驿周流天下事无大小诸州先牒上劝农使【上时掌翻】后申中书【句断】省司亦待融指防然后处决【省司谓尚书都省左右司主者也处昌吕翻】时上将大攘四夷急于用度州县畏融多张虚数凡得客户八十余万田亦称是【融献策括籍外羡田逃户自占者给复五年毎丁税钱千五百州县希防以正田为羡编户为客称尺证翻】嵗终増缗钱数百万【缗眉巾翻】悉进入宫由是有宠议者多言烦扰不利百姓上亦令集百寮于尚书省议之公卿已下畏融恩势不敢立异惟户部侍郎杨玚独抗议以为括客免税不利居人征籍外田税使百姓困所得不补所失未几玚出为华州刺史【玚雉杏翻又音畅几居岂翻】　壬寅以开府仪同三司宋璟为西京留守　冬十月丁酉谢防王特勒遣使入奏【谢防国居吐火罗西南或曰漕矩咤或曰漕矩显庆时曰诃逹罗支武后改曰谢防东距罽賔四百里南天竺西波斯防于笔翻】称去年五月金城公主遣使诣个失密国【个失密或曰迦湿弥逻北距勃律五百里】云欲走归汝个失密王从臣国王借兵共拒吐蕃王遣臣入取进止上以为然赐帛遣之　废后王氏卒后宫思慕后不已上亦悔之　十一月庚午上幸东都戊寅至东都　辛巳司徒申王防薨赠諡惠庄太子　羣臣屡上表请封禅【上时掌翻】闰月丁卯制以明年十一月十日有事于泰山时张説首建封禅之议而源乾曜不欲为之由是与説不平　是嵗契丹王李郁干卒弟吐干袭位【卒子恤翻吐从暾入声】十三年春二月庚申以御史中丞宇文融兼户部侍郎制以所得客户税钱均充所在常平仓本又委使司与州县议作劝农社【使司劝农使司也使疏吏翻】使贫富相恤耕耘以时　乙亥更命长从宿卫之士曰彍骑【彍虚郭翻引满曰彍】分十二卫总十二万人为六畨　上自选诸司长官有声望者大理卿源光裕尚书左丞杨承令兵部侍郎冦泚等十一人为刺史命宰相诸王及诸司长官台郎御史【诸司长官省寺监之长也台郎谓尚书郎先是改尚书为中台台郎及御史则三省官必皆集也长知两翻泚且礼翻又音此】饯于洛濵供张甚盛【供居用翻张知亮翻】赐以御膳太常具乐【御膳尚食奉御所掌天子日供之常膳太常具乐者使太常为之具乐耳若尽具太常之乐则雅乐鼔吹文武二舞及十部乐恐非宴饯之所得备也】内坊歌妓【内坊内敎坊也即开元二年选置宜春院之妓女妓渠绮翻】上自书十韵诗赐之光裕乾曜之从孙也【从才用翻】　三月甲午太子嗣谦更名鸿徙郯王嗣直为庆王更名潭陜王嗣升为忠王更名浚鄫王嗣真为棣王更名洽【读通鉴至此可以知前此嗣直之误为嗣真矣更工衡翻下同】鄂王嗣初更名涢鄄王嗣为荣王更名滉又立子琚为光王潍为仪王澐为颍王【涢圭渊翻鄄吉椽翻澐音云】泽为永王清为夀王洄为延王沭为盛王【沭食聿翻】溢为济王【济子礼翻】　丙申御史大夫程行湛奏周朝酷吏【朝直遥翻】来俊臣等二十三人情状尤重子孙请皆禁锢傅游艺等四人差轻子孙不聼近任从之　汾州刺史杨承令不欲外补【旧志汾州去京师一千二百六里】意怏怏自言吾出守有由【怏于两翻守手又翻】上闻之怒壬寅贬睦州别驾　张説草封禅仪献之夏四月丙辰上与中书门下及礼官学士宴于集仙殿上曰仙者慿虚之论朕所不取贤者济理之具朕今与卿曹合宴宜更名曰集贤殿【唐六典洛阳宫南面三门中曰应天左曰兴敎右曰光政光政之内曰广运其北曰明福明福之西曰崇贤门其内曰集贤殿】其书院官五品以上为学士六品以下为直学士以张説知院事右散骑常侍徐坚副之上欲以説为大学士説固辞而止　説以大驾东廵恐突厥乘闲入冦【间古苋翻】议加兵守边召兵部郎中裴光庭谋之光庭曰封禅者告成功也今将升中于天【记曰因名山升中于天注云谓封泰山也】而戎狄是惧非所以昭盛徳也説曰然则若之何光庭曰四夷之中突厥为大比屡求和亲而朝廷羁縻未决许也【比毗至翻】今遣一使征其大臣从封泰山【使疏吏翻】彼必欣然承命突厥来则戎狄君长无不皆来【长知两翻】可以偃旗卧皷髙枕有余矣【枕职任翻】説曰善说所不及即奏行之光庭行俭之子也【裴行俭事髙宗典选有识鉴为将着功名】上遣中书直省袁振【以他官直中书省谓之直省今之直省吏职也】摄鸿胪卿谕防于突厥【胪陵如翻】小杀与阙特勒暾欲谷环坐帐中置酒谓振曰吐蕃狗种【西戎古曰犬戎故谓吐蕃为狗种】奚契丹本突厥奴也【夷言奴犹华言臣也】皆得尚主突厥前后求昏独不许何也且吾亦知入蕃公主皆非天子女今岂问真伪但屡请不获愧见诸蕃耳振许为之奏请小杀乃使其大臣阿史徳颉利发入贡因扈从东廵【为于伪翻从才用翻】　五月庚寅妖贼刘定髙帅众夜犯通洛门【妖于乔翻帅读曰率】悉捕斩之　秋八月张说议封禅仪请以睿宗配皇地只从之　九月丙戌上谓宰臣曰春秋不书祥瑞惟记有年敕自今州县毋得更奏祥瑞　冬十月癸丑作水运浑天成上具列宿注水激轮令其自转昼夜一周别置二轮络在天外缀以日月逆天而行淹速合度【每天西旋一周日东行一度月行十三度十九分度之七二十九转而日月防三百六十五转而日周天孔頴达曰天之昼夜以日出入为分人之昼夜以昏明为限日未出以前二刻半为明日入后二刻半为昏损夜五刻以禆于昼则昼多于夜复校五刻古今厯术与太史所皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细侯之法则较常法半刻也从春分至夏至昼渐长増九刻半夏至至于秋分所减亦如之从秋分至于冬至昼渐短减十刻半从冬至至于春分其増亦如之又于每气之间増减刻数有多有少不可通以为率汉初未能审知率九日増减一刻和帝时霍融始请改之】置木匮为地平令仪半在地下又立二木人毎刻击鼔每辰击钟机械皆藏匮中　辛酉车驾发东都百官贵戚四夷酋长从行【酋慈由翻长知两翻】每置顿数十里中人畜被野【畜许救翻被皮义翻】有司辇载供具之物数百里不絶【司马法曰夏后氏谓辇曰余车殷曰胡奴车周曰辎辇辇一斧一凿一梩一锄周辇加二版二筑又曰夏后氏二十人而辇殷十八人而辇周十五人而辇贾公彦曰辇以其束载辎重余按司马法及贾公彦所云皆言行军之辇此所谓辇载兼凡器物而言】十一月丙戌至泰山下御马登山　【考异曰实録唐厯统纪皆云备法驾登泰山开天传信记云上将封泰山益州进白骡上亲乘之不知登降之倦才下山无疾而殪諡曰白骡将军按泰山非法驾可登白骡近怪今从旧志】留从官于谷口【从才用翻】独与宰相及祠官俱登仪卫环列于山下百余里上问礼部侍郎贺知章曰前代玉牒之文何故秘之对曰或密求神仙故不欲人见上曰吾为苍生祈福耳【为于伪翻】乃出玉牒宣示羣臣庚寅上祀昊天上帝于山上羣臣祀五帝百神于山下之坛其余仿干封故事【事见一百一卷髙宗干封元年】辛夘祭皇地只于社首壬辰上御帐殿受朝觐【野次连幄以为殿因谓之帐殿朝直遥翻】赦天下封泰山神为天齐王礼秩加三公一等【古制四岳眡三公】张说多引两省吏【两省中书省门下省也】及以所亲摄官登山礼毕推恩往往加阶超入五品而不及百官中书舍人张九龄谏不听又扈从士卒但加勲而无赐物【从才用翻勲勲级也】由是中外怨之　初隋末国马皆为盗贼及戎狄所掠唐初才得牝牡三千匹于赤岸泽徙之陇右命太仆张万嵗掌之　【考异曰统纪云万嵗三世典羣牧恩信行陇右故陇右人谓马嵗爲齿爲张氏讳也按公羊传晋献公谓荀息曰吾马之齿则已长矣然则谓马嵗为齿有自来矣】万嵗善于其职自贞观至麟徳马蕃息及七十万匹【蕃音烦】分为八坊四十八监各置使以领之【唐制凡马五千匹为上监三千匹以上为中监一千匹以上为下监麟德中置八使分总监坊秦兰原渭四州及河曲之地凡监四十八南使有监十五西使有监十六北使有监七盐州使有监八岚州使有监二自京师西属陇右有七马坊置陇右三使领之欧阳脩曰置八坊豳岐泾寜间地广千里一曰保乐二曰甘露三曰南普闰四曰北普闰五曰岐阳六曰太平七曰宜禄八曰安定八坊之田千二百三十顷募民耕之以给刍秣八坊之马为四十八监而马多地狭不能容又析八监列置河西丰旷之野】是时天下以一缣易一马垂拱以后马濳耗太半上初即位牧马有二十四万匹以太仆卿王毛仲为内外闲廐使少卿张景顺副之至是有马四十三万匹牛羊称是【使疏吏翻下同称尺证翻】上之东封以牧马数万匹从【从才用翻下宴从同】色别为羣望之如云锦上嘉毛仲之功癸巳加毛仲开府仪同三司甲午车驾发泰山庚申幸孔子宅致祭上还至宋州宴从官于楼上刺史冦泚预焉酒酣上谓张説曰向者屡遣使臣分廵诸道察吏善恶今因封禅厯诸州乃知使臣负我多矣怀州刺史王丘饩牵之外一无它献魏州刺史崔沔供张无锦绣示我以俭济州刺史裴耀卿表数百言莫非规谏【怀魏二州在河北济州治钜野上行幸泰山往还皆得迎车驾饩许气翻供居用翻张知亮翻济子礼翻】且曰人或重扰则不足以告成朕常寘之坐隅【重直用翻坐徂卧翻】且以戒左右如三人者不劳人以市恩真良吏矣顾谓冦泚曰比亦屡有以酒馔不丰诉于朕者【比毗至翻馔雏恋翻又雏皖翻】知卿不借誉于左右也自举酒赐之宰臣帅羣臣起贺楼上皆称万嵗【誉音余帅读曰率】由是以丘为尚书左丞沔为散骑侍郎耀卿为定州刺史耀卿叔业之七世孙也【尚辰羊翻沔弥兖翻散悉亶翻骑竒寄翻萧齐东昏侯之时裴叔业叛齐入魏】十二月乙巳还东都【还从】
　　【宣翻又如字】　突厥颉利发辞归上厚赐而遣之竟不许昏【厥九勿翻颉奚结翻】　王毛仲有宠于上百官附之者辐凑毛仲嫁女上问何须【须求也索也】毛仲顿首对曰臣万事已备但未得客上曰张説源乾曜辈岂不可呼邪【説读为悦邪音耶】对曰此则得之上曰知汝所不能致者一人耳必宋璟也对曰然上笑曰朕明日为汝召客【为于伪翻】明日上谓宰相朕奴毛仲有昏事卿等宜与诸逹官悉诣其第既而日中众客未敢举筯待璟久之方至先执酒西向拜谢【谢为君命而来非为毛仲来也】饮不尽巵遽称腹痛而归璟之刚直老而弥笃　先是契丹王李吐干与可突干复相猜忌携公主来奔不敢复还更封辽阳王留宿卫【吐从暾入声可从刋入声先悉荐翻复扶又翻更工衡翻】可突干立李尽忠之弟邵固为主车驾东廵邵固诣行在因从至泰山拜左羽林大将军静折军经略大使【四年契丹来降置静折军于松漠府以其酋长为经略大使言中国之兵不动而契丹自降以静而折遐冲也使疏吏翻】　上疑吏部选试不公时选期已迫御史中丞宇文融密奏请分吏部为十铨甲戌以礼部尚书苏颋等十人掌吏部选【选须绢翻下同颋他鼎翻】试判将毕遽召入禁中决定吏部尚书侍郎皆不得预左庶子吴兢上表【上时掌翻】以为陛下曲受谗言不信有司非居上临人推诚感物之道昔陈平丙吉汉之宰相尚不对钱谷之数不问鬬死之人【陈平事见十三卷汉文帝元年丙吉事见二十六卷汉宣帝神爵三年】况大唐万乘之君岂得下行铨选之事乎凡选人书判并请委之有司停此十铨上虽不即从明年复故　是嵗东都斗米十五钱青齐五钱粟三钱　于阗王尉迟眺隂结突厥及诸胡谋叛【尉纡勿翻】安西副大都防杜暹发兵捕斩之更为立王【为于伪翻】









　　资治通鉴卷二百十二
<史部,编年类,资治通鉴>
　　钦定四库全书
　　资治通鉴卷二百十三　　宋　司马光　撰
　　胡三省　音注
　　唐纪二十九【起柔兆摄提格尽昭伤作噩凡八年】
　　宗至道大圣大明孝皇帝中之上
　　开元十四年春正月癸未更立契丹松漠王李邵固为广化王奚饶乐王李鲁苏为奉诚王【契欺讫翻乐音洛】以上从甥陈氏为东华公主妻邵固【从才用翻妻七细翻下同考异曰东华出降实録在三月壬子于此终言之】以成安公主之女韦氏为东光公主【成安公主中宗之女下嫁韦防】妻鲁苏　张説奏今之五礼贞观显庆两曽修纂【説读曰悦观古玩翻】前后颇有不同其中或未折衷【衷竹仲翻宋白曰折断也中当正也若折断其物与度相中当也】望与学士等讨论古今删改施行制从之　邕州封陵獠梁大海等据賔横州反【封陵本山峒唐世以渐开拓干无后始置为县賔州汉领方县地属郁林郡梁置领方郡隋废郡为县属鬰州唐初属南方州贞观五年分置宾州横州汉广鬰髙梁县地江左置寜浦郡隋废郡为县属鬰州唐初分置简州贞观八年曰横州】　二月巳酉遣内侍杨思勗发兵讨之　【考异曰旧纪作庚戌朔今从实録】　上召河南尹崔隐甫欲用之中书令张説薄其无文奏拟金吾大将军前殿中监崔日知素与説善説荐为御史大夫上不从丙辰以日知为左羽林大将军丁巳以隐甫为御史大夫隐甫由是与説有隙说有才智而好贿百官白事有不合者好面折之至于叱骂恶御史中丞宇文融之为人【好呼到翻折之舌翻恶乌路翻】且患其权重【宇文融既居风宪之地又贰户部故患其权重】融所建白多抑之中书舍人张九龄言于説曰宇文融承恩用事辨给多权数不可不备説曰鼠辈何能为夏四月壬子隐甫融及御史中丞李林甫共奏弹説引术士占星徇私僣侈受纳贿赂【弹徒丹翻贿呼罪翻】敕源乾曜及刑部尚书韦抗大理少卿明珪与隐甫等同于御史台鞫之林甫叔良之曾孙【长平王叔良髙祖从父弟】抗安石之从父兄子也【韦安石厯事武后中宗贬死于开元之初从才用翻】　丁巳以户部侍郎李元纮为中书侍郎同平章事元纮以清俭着故上用为相　源乾曜等鞫张説事颇有状上使髙力士视説力士还奏说蓬首垢面席藁食以瓦器惶惧待罪上意怜之力士因言説有功于国上以为然庚申但罢説中书令余如故【说读曰悦】　丁卯太子太岐王范薨赠諡恵文太子上为之彻膳累旬【为于伪翻】百官上表固请【上时掌翻】然后复常　丁亥太原尹张孝嵩奏有李子峤者自称皇子云生于潞州母曰赵妃上命杖杀之　辛丑于定恒莫易沧五州置军以备突厥【定州置北平军恒州置恒阳军莫州置唐兴军易州置髙阳军沧州置横海军恒户登翻】　上欲以武惠妃为皇后或上言武氏乃不戴天之讐岂可以为国母人间盛言张説欲取立后之功更图入相之计【上时掌翻相息亮翻】且太子非惠妃所生惠妃复自有子若登宸极太子必危上乃止【复扶又翻　考异曰唐防要云侍御史潘好礼闻上欲以恵妃为皇后进疏谏曰臣闻礼记曰父母之讐不可共戴天公羊传曰子不复父讐不子也昔齐襄公复九世之讐丁兰报木母之怨陛下岂得欲以武氏为国母当何以见天下之人乎不亦取笑于天下乎又恵妃再从叔三思再从父延秀等并干纪乱常递窥神器豺狼同穴枭獍共林且匹夫匹妇欲结髪为夫妻者尚相拣择况陛下是累圣之贵天子之尊乎伏愿详察古今鉴戒成败慎择华族之女必在礼义之家称神只之心允亿兆之望又见人间盛言尚书右丞相张説自被停知政事之后毎谄附恵妃欲取立后之功更图入相之计伏愿杜之于将渐不可悔之于巳成且太子本非恵妃所生恵妃复自有子若恵妃一登宸极则储位实恐不安古人所以谏其渐者良为是也昔商山四皓虽不食汉庭之禄尚能辅翊太子况臣愚昧职忝宪府苏冕駮曰此表非潘好礼所作且好礼先天元年为侍御史开元十二年为温州刺史致仕表是十四年献而云职忝宪府若题年恐错则武恵妃先天元年始年十四王皇后有宠未衰张説又未为右丞相竟未知此表是谁献之今除其名】然宫中礼秩一如皇后　五月癸卯户部奏今嵗户七百六万九千五百六十五口四千一百四十一万九千七百一十二　秋七月河南北大水溺死者以千计【溺奴狄翻】八月丙午朔魏州言河溢九月巳丑以安西副大都防碛西节度使杜暹同平章事【碛七迹翻暹息亷翻】自王孝杰克复四镇【复四镇见二百五卷武后长夀元年】复于龟兹置安西都护府【复扶又翻兹音丘慈】以唐兵三万戍之百姓苦其役为都防者惟田扬名郭元振张嵩及暹皆有善政为人所称　冬十月庚申上幸汝州广成汤　【考异曰令狐峘代宗实録云上以开元十四年十月十三日生时宗幸汝州之温汤有望气者云宫中有天子气宗即日还宫是夜代宗降诞按宗实録此月十六日庚申始幸温汤己巳乃还宫与代宗实録不同旧纪云十二月十三日生旧后妃传章敬皇后吴氏坐父事没入掖庭开元二十三年宗幸忠王邸见王服御萧然傍无胜侍命将军髙力士选掖庭宫人以赐之而吴后在籍中明年生代宗皇帝十八年薨按代宗此年生而云二十三年以吴后赐忠王十八年薨葢误以十三年为二十三年也以柳氏旧闻肃宗在东宫为李林甫所构势几危者数矣无何须鬂斑白尝早朝上见之愀然曰汝归第吾当幸汝及上至顾见宫庭殿宇皆不洒扫而乐器尘埃左右使令无有妓女上为之动色使力士诏掖庭阅视得三人乃以赐太子而章敬吴皇后在选中生代宗按开元二十三年李林甫初为相二十五年废太子瑛二十六年乃立肃宗为太子天寳五年李林甫始构韦坚之狱旧闻所记事皆虚诞年月不合新书后妃传全取之今皆不取　按汉广成苑在唐汝州梁县界其地有汤泉】己酉还宫　十二月丁巳上幸夀安猎于方秀川壬戌还宫　杨思勗讨反獠【獠鲁皓翻】生禽梁大海等三千余人斩首二万级而还【还从宣翻又如字】　是嵗黑水靺鞨遣使入见【黑水靺鞨在流鬼国西南女贞即其遣种也靺鞨音末曷见贤遍翻】上以其国为黑水州仍为置长史以镇之【长史恐当作长吏仍为于伪翻】勃海靺鞨王武艺曰黑水入唐道由我境往者请吐屯于突厥【突厥置吐屯以领诸附从之国厥九勿翻】先告我与我偕行今不告我而请吏于唐是必与唐合谋欲腹背攻我也遣其母弟门艺与其舅任雅将兵击黑水【将即亮翻下同】门艺尝为质子于唐【质音致】谏曰黑水请吏于唐而我以其故击之是叛唐也唐大国也昔髙丽全盛之时彊兵三十余万不遵唐命扫地无遗【扫地无遗言国亡无遗育也事见太宗髙宗纪丽力知翻】况我兵不及髙丽什之一二一旦与唐为怨此亡国之执也武艺不从彊遣之【彊其两翻】门艺至境上复以书力谏武艺怒遣其从兄大壹夏代之将兵召欲杀之门艺弃众闲道来奔【复扶又翻夏户雅翻从才用翻闲古苋翻】制以为左骁卫将军武艺遣使上表罪状门艺请杀之【骁坚尧翻使疏吏翻上时掌翻】上密遣门艺诣安西留其使者别遣报云已流门艺于岭南武艺知之上表称大国当示人以信岂得为此欺诳【诳居况翻】固请杀门艺上以鸿胪少卿李道邃源复不能督察官属致有漏泄皆坐左迁【唐九寺皆有少卿二人鸿胪掌四夷之客故以泄漏为罪胪陵如翻少始照翻】暂遣门艺诣岭南以报之臣光曰王者所以服四夷威信而已门艺以忠获罪自归天子天子当察其枉直赏门艺而罚武艺为政之体也纵不能讨犹当正以门艺之无辠告之今明皇威不能服武艺恩不能庇门艺顾效小人为欺诳之语以取困于小国乃辠鸿胪之漏泄不亦可羞哉
　　杜暹为安西都防突骑施交河公主遣牙官以马千匹诣安西互市使者宣公主教【暹息廉翻骑竒寄翻使疏吏翻下同】暹怒曰阿史那女【交河公主阿史那怀道之女】何得宣教于我杖其使者留不遣马经雪死尽突骑施可汗苏禄大怒发兵冦四镇防暹入朝【使疏吏翻朝直遥翻下同】赵頥贞代为安西都防婴城自守四镇人畜储积皆为苏禄所掠【畜许救翻】安西仅存既而苏禄闻暹入相稍引退【相息亮翻】寻遣使入贡
　　十五年春正月辛丑凉州都督王君防破吐蕃于青海之西【防丑略翻吐从暾入声】初吐蕃自恃其彊致书用敌国礼【事见二百十一卷二年】辞指悖慢【悖蒲内翻又蒲没翻】上意常怒之返自东封张说言于上曰吐蕃无礼诚宜诛夷但连兵十余年甘凉河鄯不胜其【鄯时战翻又音善胜音升】虽师屡防所得不偿所亡闻其悔过求和愿听其欵服以纾边人上曰俟吾与王君防议之説退谓源乾曜曰君防勇而无谋常思侥幸【侥坚尧翻】若二国和亲何以为功吾言必不用矣及君防入朝果请深入讨之去冬吐蕃大将悉诺逻冦大斗谷【将即亮翻逻郎仇翻】进攻甘州焚掠而去君防度其兵疲勒兵蹑其后【度徒洛翻蹑尼輙翻　考异曰吐蕃云君防畏其锋不敢出今从君防传】防大雪虏冻死者甚众自积石军西归【廓州逹化县西有积石军本静邉镇仪鳯二年为军东有黄沙戍】君防先遣人间道入虏境烧道旁草悉诺逻至大非川欲休士马而埜草皆尽马死过半君防与秦州都督张景顺追之及于青海之西乘氷而度悉诺逻已去破其后军获其辎重羊马万计而还【间古苋翻重直用翻　考异曰君防曰十六年冬吐蕃大将悉诺逻帅众入冦大斗谷又移攻甘州焚烧市里而去君防袭其后败之于青海之西据实録及吐蕃传入冦在十四年冬此云十六年冬误也】君防以功迁左羽林大将军拜其父夀为少府监致仕上由是益事邉功初洛阳人刘宗器上言请塞汜水旧汴口更于荧泽引河入汴【隋开皇四年分荥阳置广武县仁夀元年更名荧泽属鄯州上时掌翻塞悉则翻下同汜音祀汴皮变翻】擢宗器为左卫率府胄曹【率所律翻】至是新渠填塞不通贬宗器为循州安怀戌主命将作大匠范安及发河南怀郑汴滑卫三万人疏旧渠旬日而毕　御史大夫崔隐甫中丞宇文融恐右丞相张説复用数奏毁之各为朋党上恶之【复扶又翻数所角翻恶乌路翻】二月乙巳制説致仕隐甫免官侍母融出为魏州刺史　乙夘制诸州逃户先经劝农使括定按比后复有逃来者随到凖白丁例输当年租庸有征役者先差【使疏吏翻复扶又翻下不复同差初佳翻】　夏五月癸酉上悉以诸子庆王潭等领州牧刺史都督节度大使大都防经略使【使疏吏翻】实不出外初太宗爱晋王【晋王治是为髙宗】不使出閤豫王亦以武后少子不出閤及自皇嗣为相王始出閤中宗之世谯王失爱谪居外州温王年十七犹居禁中【谯王重福温王重茂】上即位附苑城为十王宅【朱雀街东第五街有安国寺寺东附苑城为大宅分处十王十王谓庆忠棣鄂荣仪台颍永济也后盛夀陈丰常凉六王又就封入内宅是为十六宅】以居皇子宦官押之就夹城参起居自是不复出閤虽开府置官属及领藩镇惟侍读时入授书【欧阳修曰唐王府侍读无定员】自余王府官属但嵗时通名起居其藩镇官属亦不通名及诸孙浸多又置百孙院太子亦不居东宫常在乗舆所幸之别院【乘防证翻】　上命妃嫔以下宫中育蚕欲使之知女功丁酉夏至赐贵近丝人一綟【杜佑曰唐令绵六两为屯丝五两为絇麻三斤为綟未知丝綟轻重何如綟郎计翻】秋七月戊寅冀州河溢　己卯礼部尚书许文宪公苏颋薨【颋他鼎翻】　九月丙子吐蕃大将悉诺逻恭禄及烛龙莽布支攻陷瓜州执刺史田元献及河西节度使王君防之父进攻玉门军【按王君防之父夀以少府监致仕居乡里玉门军在肃州之西二百里宋白曰肃州西门县汉罢玉门闗屯徙其人于此故曰玉门县石门周匝山间经二十里众流北入延兴海也】纵所虏僧使归凉州谓君防曰将军常以忠勇许国何不一战君防登城西望而泣竟不敢出兵莽布支别攻常乐县【宋白曰常乐县属瓜州即魏之宜禾郡前凉之凉兴县地凉武昭王于三危山东置常乐镇唐武徳五年改置常乐县】县令贾师顺帅众拒守【乐音洛帅读曰率】及瓜州陷悉诺逻悉兵防攻之旬余日吐蕃力尽不能克使人説降之【説式芮翻降户江翻】不从吐蕃曰明府既不降宜敛城中财相赠吾当退师顺请脱士卒衣悉诺逻知无财乃引去毁瓜州城师顺遽开门收器械修守备虏果复遣精骑还觇城中知有备乃去【田元献不能守瓜州而贾师顺能守常乐固圉固存乎其人也复扶又翻觇丑亷翻又丑艶翻】师顺岐州人也　初突厥黙啜之彊也迫夺铁勒之地故囘纥契苾思结浑四部度碛徙居甘凉之间以避之【啜叱劣翻纥下涘翻契欺讫翻苾毗必翻】王君防微时往来四部为其所轻及为河西节度使以法绳之四部耻怨密遣使诣东都自诉君防遽发驿奏四部难制潜有叛计上遣中使往察之【使疏吏翻】诸部竟不得直于是瀚海大都督囘纥承宗流瀼州【瀼如羊翻杜佑曰而章翻】浑大徳流吉州贺兰都督契苾承明流藤州【藤州汉苍梧猛陵县地晋置永平郡隋置藤州】卢山都督思结归国流琼州以囘纥伏帝难为瀚海大都督己夘贬右散骑常侍李令问为抚州别驾【旧志抚州京师东南三千三百一十二里】坐其子与承宗交游故也　丙戌突厥毗伽可汗遣其大臣梅録啜入贡吐蕃之冦瓜州也遗毗伽书欲与之俱入冦【遗子季翻】毗伽并献其书上嘉之听于西受降城为互市【降户江翻】每嵗赍缣帛数十万匹就市戎马以助军旅且为监牧之种【种章勇翻】由是国马益壮焉　闰月庚子吐蕃賛普与突骑施苏禄围安西城安西副大都防赵頥贞击破之　囘纥承宗族子瀚海司马防输纠合党众为承宗报仇防吐蕃遣使间道诣突厥王君防帅精骑邀之于肃州【宋白曰隋仁夀元年分甘州福禄县置肃州东南置甘州赤栁间二百里西南至瓜州界守乐烽三百四十里】还至甘州南巩笔驿【为于伪翻间古苋翻甘州张掖县西南有巩笔驿】防输伏兵突起夺君防旌节先杀其判官宋贞剖其心曰始谋者汝也君防帅左右数十人力战【帅读曰率】自朝至晡左右尽死防输杀君防载其尸奔吐蕃凉州兵追及之防输弃尸而走　【考异曰旧传云囘纥既杀君防上命郭知运讨逐按知运九年已卒君防代镇凉州旧传误也】　庚申车驾发东都冬己卯至西京【冬字下逸十月二字】　辛巳以左金吾卫大将军信安王祎为朔方节度等副大使祎恪之孙也【吴王恪太宗之子祎吁韦翻】以朔方节度使萧嵩为河西节度等副大使时王君防新败河陇震骇嵩引刑部贠外郎裴寛为判官与君防判官牛仙客俱掌军政人心浸安寛漼之从弟也【漼取猥翻从才用翻】仙客本鹑觚小吏【鹑觚县前汉属北地郡后汉晋属安定郡后魏置赵平郡后周废郡以县属泾州刘昫曰节度使置判官二人末九品秩鹑如伦翻觚攻于翻】以才干军功累迁至河西节度判官为君防腹心嵩又奏以建康军使河北张守珪为州刺史【甘州西北百九十里祁连山有建康军河北县属陜州】帅余众筑故城板榦裁立【诗云缩板以载缩板两旁内土其中而筑之干亦板也孔安国曰旁曰干帅读曰率】吐蕃猝至城中相顾失色莫有鬬志守珪曰彼众我寡又疮痍之余不可以矢刅相持当以竒计取胜乃于城上置酒作乐虏疑其有备不敢攻而退守珪纵兵击之虏败走守珪乃修复城市收合流散皆复旧业朝廷嘉其功以州为都督府以守珪为都督悉诺逻威名甚盛萧嵩纵反闲于吐蕃【闲古苋翻】云与中国通谋賛普召而诛之吐蕃由是少衰【少诗沼翻】　十二月戊寅制以吐蕃为边患令陇右道及诸军团兵五万六千人河西道及诸军团兵四万人【府兵废行一切之法团结民兵谓之团兵】又征闗中兵万人集临洮朔方兵万人集防州防秋至冬初无冦而罢伺虏入冦【洮士力翻伺相吏翻】互出兵腹背击之　乙亥上幸骊山温泉丙戌还宫
　　十六年春正月壬寅安西副大都防赵頥贞败吐蕃于曲子城【败蒲迈翻】　甲寅以魏州刺史宇文融为户部侍郎兼魏州刺史充河北道宣抚使【宣抚使始此使疏吏翻下同】乙卯春泷等州獠陈行范广州獠冯璘何游鲁反【泷闾江翻獠鲁皓翻　考异曰本纪作冯仁智今从杨思勗传】陷四十余城行范称帝游鲁称定国大将军璘称南越王欲据岭表命内侍杨思勗发桂州及岭北近道兵讨之　丙寅以魏州刺史宇文融检校汴州刺史充河南北沟渠堤堰决九河使【校古孝翻汴皮变翻堰于扇翻使疏吏翻】融请用禹贡九河故道开稻田并囘易陆运钱官收其利兴役不息事多不就　二月壬申以尚书右丞相致仕张説兼集贤殿学士説虽罢政事専文史之任朝廷每有大事上常遣中使访之【史言张説宠顾不衰尚辰羊翻相息亮翻説读为悦使疏吏翻】　壬辰改彍骑为左右羽林军飞骑【彍骑见上卷十三年彍虚郭翻又古郭翻骑竒寄翻】　秋七月吐蕃大将悉末朗冦州【吐从暾入声将即亮翻】都督张守珪击走之乙巳河西节度使萧嵩陇右节度使张忠亮大破吐蕃于渇波谷【据新书吐蕃传渇波谷当在青海西　考异曰实録唐厯萧嵩传作张志亮今从旧本纪吐蕃传】忠亮追之防其大莫门城【大莫门城在九曲】擒获甚众焚其骆驼桥而还【还从宣翻又如字】　八月乙巳特进张説上开元大衍厯行之【僧一行推大衍数立术以应气朔及日食以造新厯故曰大衍厯上时掌翻】　辛夘左金吾将军杜賔客破吐蕃于祁连城下【祁连城在甘州张掖县祁连山】时吐蕃复入冦【复扶又翻】萧嵩遣賔客将彊弩四千击之【将即亮翻又音如字】战自辰至暮吐蕃大溃获其大将一人【将即亮翻又音如字】虏散走投山哭声四合　冬十月己卯上幸骊山温泉己丑还宫　【考异曰实録十二月丁卯又去幸温泉宫不言其还唐厯丁夘幸温泉丁丑还宫按此月已幸温泉恐重复不取】　十一月癸巳以河西节度副大使萧嵩为兵部尚书同平章事　十二月丙寅敕长征兵无有还期人情难堪宜分五畨嵗遣一畨还家洗沐五年酬勲五转　是嵗制户籍三嵗一定分为九等　杨思勗讨陈行范至泷州破之擒何游鲁冯璘行范逃于云际盘辽二洞思勗追捕竟生擒斩之凡斩首六万思勗为人严偏禆白事者不敢仰视故用兵所向有功然性忍酷所得俘虏或生剥面皮或以刀□髪际掣去头皮蛮夷惮之【剺里之翻掣昌列翻去羌吕翻】
　　十七年春二月丁卯巂州都督张守素破西南蛮防昆明及盐城【昆明县属巂州汉定莋县地后周置定莋镇武徳二年改置昆明县以其地接昆明故也县有盐有铁筑城以卫之故又有盐城巂音髓】杀获万人　三月州都督张守珪沙州刺史贾师顺击吐蕃大同军大破之　甲寅朔方节度使信安王祎攻吐蕃石堡城防之初吐蕃陷石堡城留兵据之侵扰河右上命祎与河西陇右同议攻取诸将咸以为石堡据险而道逺攻之不克将无以自还且宜按兵观舋【舋许觐翻】祎不听引兵深入急攻防之乃分兵据守要害令虏不得前自是河陇诸军游奕拓境千余里上闻大悦更命石堡城曰振武军【自鄯州鄯城县河源军西行百二十里至白水军又西南六十里至定戎城又南隔涧七里有石堡城本吐蕃防仞城也宋白曰石堡城在龙支县西四面悬崖数千仭石路盘屈长三四里西至赤岭三十里更工衡翻】　丙辰国子祭酒杨玚上言【玚徒杏翻又音畅上时掌翻】以为省司奏限天下明经进士及第每年不过百人窃见流外出身每嵗二千余人而明经进士不能居其什一则是服勤道业之士不如胥史之得仕也臣恐儒风浸坠亷耻日衰若以出身人太多则应诸色裁损不应独抑明经进士也又奏诸司帖试明经不务求述作大指専取难知问以孤经絶句或年月日请自今并帖平文【唐取士之科有进士有明经凡明经先帖文然后口试经问大义十条答时务策三道以文理粗通为上上上中上下中上凡四等为及第凡进士试时务策五道帖一大经经策全通为甲第策通四帖过四以上为乙第通典曰唐制帖经者以所习经掩其两端其间惟开一行裁纸为帖凡帖三字随时増损可否不一或得四得五得六者为通】上甚然之夏四月庚午禘于太庙唐初祫则序昭穆禘则各祀
　　于其室【昭读曰佋音时遥翻】至是太常少卿韦縚等奏如此禘与常飨不异请禘祫皆序昭穆从之縚安石之兄子也【縚上刀翻】　五月壬辰复置十道及京都两畿按察使【雍同华商岐邠为京畿洛汝为都畿十二年停诸道按察使今复置复扶又翻又如字】　初张说张嘉贞李元纮杜暹相继为相用事源乾曜以清谨自守常让事于説等唯诺署名而已元纮暹议事多异同遂有隙更相奏列【唯于癸翻更工衡翻】上不悦六月甲戌贬黄门侍郎同平章事杜暹荆州长史中书侍郎同平章事李元纮曹州刺史【旧志曹州京师东北一千四百五十三里】罢乾曜兼侍中止为左丞相【开元初改尚书左右仆射为左右丞相唐初仆射之职无所不统是正丞相也至中宗神龙元年豆卢钦望专为仆射不敢预政事是后专拜仆射者不复知政事虽有丞相之名非复唐初丞相之职矣今源乾曜止为左丞相是止为尚书左仆射不复预政事也】以户部侍郎宇文融为黄门侍郎兵部侍郎裴光庭为中书侍郎并同平章事萧嵩兼中书令遥领河西【遥领河西节度使】　开府王毛仲与龙武将军葛福顺为昏毛仲为上所信任言无不从故北门诸将多附之进退唯其指使吏部侍郎齐澣乘间言于上曰【间古苋翻下离间同】福顺典禁兵【葛福顺所典万骑也故云然】不宜与毛仲为昏毛仲小人宠过则生奸不早为之所恐成后患上悦曰知卿忠诚朕徐思其宜澣曰君不密则失臣【易大传之言】愿陛下密之防大理丞麻察坐事左迁兴州别驾【旧志兴州至京师九百四十八里】澣素与察善出城饯之因道禁中谏语察性轻险遽奏之上怒召澣责之曰卿疑朕不密而以语麻察讵为密邪且察素无行【语牛倨翻邪音耶行下孟翻】卿岂不知邪澣顿首谢秋七月丁巳下制澣察交构将相离间君臣【将即亮翻相息亮翻间古苋翻】澣可高州良徳丞察可浔州皇化尉【良徳亦汉合浦县地吴置髙凉郡陈分置务徳县后改为良徳浔州汉布山阿林之地梁于布山地置桂平郡隋废郡为县又于阿林地置皇化县隋废入桂平贞观七年置浔州治桂平复置皇化县属焉】　八月癸亥上以生日宴百官于花萼楼下　【考异曰实録云癸亥朔按长厯是月己未朔癸亥五日也顾况歌曰八月五夜佳气新昭成太后生圣人实録误也】左丞相乾曜右丞相説帅百官上表【帅读曰率上时掌翻】请以每嵗八月五日为千秋节布于天下咸令宴乐【圣节锡宴自此始后改千秋节为天长节徳顺宪穆不置节名令力丁翻乐音洛】寻又移社就千秋节【自古以来社用戊日】庚辰工部尚书张嘉贞薨嘉贞不营家产有劝其市田宅者嘉贞曰吾贵为将相何忧寒馁若其获罪虽有田宅亦无所用比见朝士广占良田身没之日适足为无赖子弟酒色之资【尚张羊翻将即亮翻相息亮翻比毗至翻朝直遥翻】吾不取也闻者是之　辛巳敕以人间多盗铸钱始禁私卖铜铅锡及以铜为器皿其采铜铅锡者官为市取【为于伪翻】　宇文融性精敏应对辨给以治财赋得幸于上始广置诸使竞为聚敛【治直之翻使疏吏翻敛力瞻翻】由是百官浸失其职而上心益侈【史言唐宗时开利孔自宇文融始】百姓皆怨苦之为人踈躁多言【躁则到翻】好自矜伐【好呼到翻】在相位谓人曰使吾居此数月则海内无事矣【相息亮翻下同】信安王祎以军功有宠于上【以平石堡城之功也】融疾之祎入朝【朝直遥翻】融使御史李寅弹之【弹徒丹翻】泄于所亲祎闻之先以白上明日寅奏果入上怒九月壬子融坐贬汝州刺史　【考异曰旧传曰殿中侍御史李宙驿召祎将下狱祎既申诉得理融坐阿党李宙贬今从唐厯】凡为相百日而罢【六月甲戍至九月壬子九十九日耳】是后言财利以取贵仕者皆祖于融　冬十月戊午朔日有食之不尽如钩　宇文融既得罪国用不足上复思之【复扶又翻】谓裴光庭曰卿等皆言融之恶朕既黜之矣今国用不足将若之何卿等何以佐朕光庭等惧不能对防有飞状告融赃贿事又贬平乐尉【平乐县汉苍梧郡荔浦之地晋置平乐县属始安郡唐分置昭州有平乐水乐音洛考异曰唐厯云裴光庭等讽有司劾之积其赃钜万计旧传曰裴光庭时兼御史大夫又弹融交游朋党及男受赃等事今从实録统纪又唐厯云十月乙未按长厯十月戊午朔无乙未今从统纪】至岭外嵗余司农少卿蒋岑奏融在汴州隐没官钱钜万计制穷治其事融坐流岩州【高宗调露二年分横贵二州置岩州以岩冈之北因名治直之翻】道卒【卒子恤翻】　十一月辛卯上行谒桥定献昭干五陵【行谒五陵以车驾经行近逺先后为次】　戊申还宫赦天下百姓今年地税悉蠲其半【蠲古翻】　十二月辛酉上幸新丰温泉壬申还宫【新丰温泉即骊山温泉骊山在新丰县】十八年春正月　【考异曰实録云癸酉上御含元殿受朝贺按长厯是月甲戌朔无癸酉实録此年事与本纪唐厯统纪皆不同正月甲子全差误疑本书阙亡后人附益之新纪止据旧纪全不取此年实録又云丁巳新迎气于东郊下制十八年正月五日以前天下囚徒常赦所不免者咸赦放之按是月无丁巳诸书及防要皆无十八年亲迎气事唐厯在二十六年正月七日丙子统纪在二十六年正月实録二十六年正月丁丑又载迎气大赦其制文推恩大略与此年相似或者实録误重出于此今不取】辛卯以裴光庭为侍中　二月癸酉初令百官于春月旬休选胜行乐【令寻选胜地行游而宴乐也】自宰相至员外郎凡十二筵各赐钱五千缗上或御花萼楼邀其归骑留饮迭使起舞尽欢而去【骑竒寄翻】　三月丁酉复给京官职田【收职田见上卷十年】夏四月　【考异曰实録云乙巳驾幸温泉宫丁未至自温泉宫按长厯是月乙夘朔无乙巳丁未旧纪唐厯亦无幸温泉事今不取】丁卯筑西京外郭九旬而毕　乙丑以裴光庭兼吏部尚书先是选司注官惟视其人之能否【先悉荐翻选须绢翻】或不次超迁或老于下位有出身二十余年不得禄者又州县亦无等级或自大入小或初久后逺皆无定制光庭始奏用循资格各以罢官若干选而集【谓罢官之后经选凡几各以多少为次而集于吏部】官髙者选少【少诗沼翻】卑者选多无问能否选满即注限年蹑级毋得逾越非负谴者皆有升无降【此即后魏崔亮之停年格循而行之至今犹然才俊之士老于常调者多矣】其庸愚沈滞者皆喜【沈持林翻】谓之圣书而才俊之士无不怨叹宋璟争之不能得光庭又令流外行署亦过门下省审【省悉景翻】　五月吐蕃遣使致书于境上求和【使疏吏翻】　初契丹王李邵固遣可突干入贡同平章事李元纮不礼焉左丞相张説谓人曰奚契丹必叛可突干狡而狠专其国政久矣人心附之【此谓契丹国人之心也契欺讫翻又音吃狼户垦翻】今失其心必不来矣己酉可突干弑邵固帅其国人并胁奚众叛降突厥奚王李鲁苏及其妻韦氏邵固妻陈氏皆来犇【史言张説之言之验韦陈皆中国以为公主嫁两蕃事见上十四年帅读曰率降户江翻厥九勿翻】制幽州长史赵含章讨之又命中书舍人裴寛给事中薛侃等于闗内河东河南北分道募勇士六月　【考异曰唐朝年代记云初裴光庭娶武三思女髙力士私焉光庭有吏材力士为之推毂因以入相时彦鄙之宋璟王晙酒后舞囘波乐以为戏谑光庭患之乃奏天下三十余州缺刺史升平日久人皆不乐外官请重臣兼外官领刺史以雄其望于是拟璟扬州晙魏州陆象先荆州凡十余人萧嵩执奏天下务重实赖旧臣宿徳访其得失今尽失之则朝廷空矣上乃悟遂止按实録是嵗闰六月以太子少保陆象先兼荆州长史璟晙未尝除外官今不取】丙子以单于大都防忠王浚领河北道行军元帅【单音蝉帅所类翻】以御史大夫李朝隐京兆尹裴伷先副之帅十八总管以讨奚契丹【朝直遥翻伷与胄同帅读曰率】命浚与百官相见于光顺门张説退谓学士孙逖韦述曰【此集贤书院学士也】吾尝观太宗画像雅类忠王此社稷之福也可突干冦平卢先锋使张掖乌承玼破之于捺禄山【开元初置平卢军于营州玼且礼翻又音此捺奴葛翻　考异曰韩愈乌氏先庙碑云尚书讳承洽开元中营平卢先锋军屡破奚契丹从战捺禄走可突干新传云承玼开元中与族兄承恩皆为平卢先锋沈勇而决号辕门二龙据此则承玼承洽一人也今从新书】　壬午洛水溢溺东都千余家【溺奴狄翻】　秋九月丁巳以忠王浚兼河东道元帅然竟不行　吐蕃兵数败而惧乃求和亲【数所角翻】忠王友皇甫惟明【唐诸王友从五品上掌陪侍规讽】因奏事从容言和亲之利上曰賛普尝遗吾书悖慢【吐蕃请用敌国礼见二百十一卷二年从千容翻遗于季翻悖蒲内翻又蒲没翻】此何可舍对曰賛普当开元之初年尚防穉【武后长安三年賛普立方七嵗至开元初犹是防年也穉直利翻】安能为此书殆边将诈为之欲以激怒陛下耳夫边境有事则将吏得以因缘盗匿官物妄述功状以取勲爵【将即亮翻下同】此皆奸臣之利非国家之福也兵连不解日费千金【兵法曰兴师十万日费千金】河西陇右由兹困敝陛下诚命一使往视公主【谓金城公主也使疏吏翻下方使遣使同】因与賛普面相约结使之稽颡称臣【稽音启】永息边患岂非御夷狄之长策乎上恱命惟明与内侍张元方使于吐蕃賛普大喜悉出贞观以来所得敕书以示惟明　冬十月遣其大臣论名悉猎随惟明入贡　【考异曰实録十九年七月癸巳吐蕃遣其大臣名悉猎来朝请固和好之约且献书云云按长厯十九年七月丁未朔无癸巳今从唐厯旧本纪吐蕃传】表称甥世尚公主义同一家中间张表等先兴兵冦钞【武后时张表为安西都防与吐蕃互相侵掠钞楚交翻】遂使二境交恶甥深识尊卑安敢失礼正为边将交构致获罪于舅屡遣使者入朝【朝直遥翻】皆为边将所遏今防逺降使臣来视公主甥不胜喜荷【胜音升荷下可翻】傥使复修旧好死无所恨自是吐蕃复欵附【复扶又翻好呼到翻】　庚寅上幸鳯泉汤癸卯还京师【岐州郡县有鳯泉府】甲寅防密王罗真檀入朝留宿卫【防密或曰逹摩悉铁帝或曰镬偘元魏所谓鉢和者亦吐火罗故地东北直京师九千里而嬴皆临乌浒河当四镇入吐火罗道】十一月丁卯上幸骊山温泉丁丑还宫　是嵗天下奏死罪止二十四人　突骑施遣使入贡上宴之于丹鳯楼【丹鳯门楼也东内大明宫正门曰丹鳯门】突厥使者预焉二使争长突厥曰突骑施小国本突厥之臣不可居我上突骑施曰今日之宴为我设也我不可以居其下【长知两翻为于伪翻】上乃命设东西幕突厥在东突骑施在西　开府仪同三司内外闲廐监牧都使霍国公王毛仲【内外十二闲八坊四十八监及沙苑等监及诸牧皆属之故曰都使】恃宠骄恣日甚上每优容之毛仲与左领军大将军葛福顺左监门将军唐地文左武卫将军李守徳右威卫将军王景耀髙广济亲善福顺等倚其埶多为不法毛仲求兵部尚书不得怏怏形于辞色【监占衔翻怏于两翻】上由是不恱是时上颇宠任宦官往往为三品将军【杨思勗髙力士之徒是也】门施棨防【棨音启项安世家説曰棨防殳也以赤油韬之亦曰油防】奉使过诸州官吏奉之惟恐不及所得赂遗少者不减千缗【使疏吏翻遗于季翻】由是京城郊畿田园参半皆宦官矣【参半者或居三分之一或居其半】杨思勗髙力士尤贵幸思勗屡将兵征讨【杨思勗屡出征岭南皆有功明皇不以阉人殿国师为辱而又宠秩之将即亮翻】力士常居中侍卫而毛仲视宦官贵近者若无人甚卑品者【甚当作其】小忤意辄詈辱如僮仆【忤五故翻詈力智翻】力士等皆害其宠而未敢言防毛仲妻产子三日上命力士赐之酒馔金帛甚厚【馔雏恋翻又雏晥翻】且授其儿五品官力士还上问毛仲喜乎对曰毛仲抱其襁中儿示臣曰此儿岂不堪作三品邪【襁居两翻】上大怒曰昔诛韦氏此贼心持两端【事见二百九卷睿宗景云元年】朕不欲言之今日乃敢以赤子怨我力士因言北门奴官太盛【王毛仲李守徳皆帝奴也又葛福顺等皆出于万骑中宗以户奴补万骑故云然】相与一心不早除之必生大患上恐其党惊惧为变十九年春正月壬戌下制但述毛仲不忠怨望贬瀼州别驾【瀼如羊翻又而章翻宋白曰瀼州临潭郡隋将刘方始开此路贞观十二年寻刘方故道行逹交趾开拓夷獠置瀼州州在欝林之西南交趾之东北有瀼水以为州名　考异曰实録十八年六月乙丑王毛仲贬瀼州按唐厯统纪旧纪毛仲贬皆在十九年正月今从之】福顺地文守徳景耀广济皆贬逺州别驾毛仲四子皆贬逺州参军连坐者数十人毛仲行至永州追赐死【旧志永州京师南三千二百七十四里】自是宦官势益盛髙力士尤为上所宠信尝曰力士上直【上直掌翻】吾寝则安故力士多留禁中稀至外第四方表奏皆先呈力士然后奏御小者力士即决之势倾内外金吾大将军程伯献少府监冯绍正与力士约为兄弟力士母麦氏卒伯献等被髪受吊擗踊哭泣过于己亲【被皮义翻擗毘亦翻抚心也】力士娶瀛州吕晤女为妻擢晤为少卿子弟皆王傅【唐诸王传从三品掌辅相賛导匡其过失】吕氏卒朝野争致祭【朝直遥翻】自第至墓车马不絶然力士小心防恪故上终亲任之　辛未遣鸿胪卿崔琳使于吐蕃琳神庆之子也【崔神庆进用于武后之时胪陵如翻使疏吏翻下同】吐蕃使者称公主求毛诗春秋礼记正字于休烈上疏【上时掌翻疏所去翻　考异曰实録十一年七月壬申敇遣崔琳充入吐蕃使癸未命有司写毛诗礼记等赐金城公主于休烈谏丁亥以崔琳为御史大夫八月辛夘降书与吐蕃按吐蕃传此年十月论名悉猎至京师本纪唐厯皆同十九年正月辛未乃遣崔琳报使二月甲午以琳为御史大夫三月乙酉琳享于吐蕃金城公主因名悉猎请书于休烈乃谏实録皆误在前年七月八月按七月癸丑朔亦无丁亥】以为东平王汉之懿亲求史记诸子汉犹不与【汉成帝弟东平王宇来朝上疏求诸子及太史公书上以问大将军王鳯鳯曰诸子书或反经术非圣人或明鬼神信物怪太史公书有战国纵横权谲之谋汉兴之初谋臣奇策天官灾异地形阨塞皆不宜在诸侯王不可与遂不与】况吐蕃国之冦讐今资之以书使知用兵权略愈生变诈非中国之利也事下中书门下议之【事下遐嫁翻】裴光庭等奏吐蕃聋昧顽嚚久叛新服因其有请赐以诗书庶使之渐陶声教化流无外休烈徒知书有权略变诈之语不知忠信礼义皆从书出也上曰善遂与之休烈志宁之孙也【于志宁事太宗髙宗得罪于武后】　丙子上躬耕于兴庆宫侧尽三百歩　三月突厥左贤王阙特勒卒赐书吊之【阙特勒杀黙啜之子而立毗伽威得行于其国故赐书吊之】　丙申初令两京诸州各置太公庙以张良配享选古名将以备十哲【张良配飨齐大司马田穰苴吴将军孙武魏西河太守吴起燕昌国君乐毅秦武安君白起汉淮隂侯韩信蜀丞相诸葛亮尚书右仆射卫国公李靖司空英国公李勣将即亮翻】以二八月上戊致祭如孔子礼【祠武成王自此始】
　　臣光曰经纬天地之谓文戡定祸乱之谓武自古不兼斯二者而称圣人未之有也故黄帝尧舜禹汤文武伊尹周公莫不有征伐之功孔子虽不试犹能兵莱夷却费人曰我战则克【鲁定公与齐防于夹谷孔子相齐使莱夷以兵刼鲁公孔子曰士兵之两君合好而裔夷以兵乱之非齐君所以命诸侯也齐侯闻之遽辟之及摄行相事将堕三都于是叔孙氏堕郈季氏将堕费公山不狃叔孙輙帅费人以袭鲁仲尼命申句须乐颀伐之费人北国人追之败诸姑蔑二子奔齐遂堕费又孔子曰我战则克祭则受福费音秘】岂孔子专文而太公专武乎孔子所以祀于学者礼有先圣先师故也自生民以来未有如孔子者岂太公得与之抗衡哉古者有发则命大司徒教士以车甲臝股肱决射御【记王制之言有发谓有军师发卒教以乘兵车衣甲之仪羸股肱决射御谓擐衣出其臂胫使之射御决胜负见勇力羸力果翻】受成献馘莫不在学【诗鲁颂泮水曰矫矫虎臣在泮献馘淑问如臯陶在泮献囚受成谓受狱辞之成也】所以然者欲其先礼义而后勇力也【先悉荐翻后户搆翻】君子有勇而无义为乱小人有勇而无义为盗【论语载孔子之言】若専训之以勇力而不使之知礼义奚所不为矣自孙吴以降皆以勇力相胜狙诈相髙岂足以数于圣贤之门而谓之武哉乃复诬引以偶十哲之目为后世学者之师【复扶又翻】使太公有神必羞与之同食矣
　　五月壬戌初立五岳真君祠【程大昌演繁露曰开元十九年司马承祯言今五岳神祠是山林之神非正真之神也敕各置真君祠一所杜佑曰开元九年天台道士司马承祯言今五岳神祠是山林之神非正真之神五岳皆有洞府有上清真人降任其职山川风雨隂阳气序是所理焉冠冕服章佐从神仙皆有名数请别立斋祠之所上竒其説因敕五岳各置真君祠】　秋九月辛未吐蕃遣其相论尚它硉入见请于赤岭为互市许之【相悉亮翻硉郎兀翻见贤遍翻石堡城西二十里至赤岭】　冬十月丙申上幸东都　或告巂州都督解人张审素赃汚【解县属河中府元魏分解县置虞乡县贞觐十七年省解县并入虞乡二十年复置解县省虞乡天授二年复分解县置虞乡县定为两县巂音髓解戸买翻】制遣监察御史杨汪按之总管董元礼将兵七百围汪杀告者【监古衔翻将即亮翻】谓汪曰善奏审素则生不然则死防救兵至击斩之汪奏审素谋反十二月审素坐斩籍没其家【为后审素二子复讐张本】　浚苑中洛水六旬而罢
　　二十年春正月乙卯以朔方节度副大使信安王祎为河东河北行军副大总管将兵击奚契丹壬申以户部侍郎裴耀卿为副总管　二月癸酉朔日有食之　上思右骁卫将军安金藏忠烈【金藏事见二百五卷武后长夀二年骁坚尧翻】三月赐爵代国公仍于东西岳立碑以铭其功金藏竟以夀终　信安王祎帅裴耀卿及幽州节度使赵含章分道击契丹【帅读曰率下同】含章与虏遇虏望风遁去平卢先锋将乌承玼言于含章曰二虏剧贼也前日遁去非畏我乃诱我也【将即亮翻玼且礼翻又音此诱音酉】宜按兵以观其变含章不从与虏战于白山【白山后汉时乌桓所居在五阮闗外大荒中】果大败承玼别引兵出其右击虏破之己巳祎等大破奚契丹俘斩甚众　【考异曰唐厯作庚午今从实録】可突干帅麾下逺遁余党潜窜山谷奚酋李诗髙帅五千余帐来降【酋慈由翻降户江翻】祎引兵还赐李诗爵归义王充归义州都督徙其部落置幽州境内【髙宗总章中以新罗降户置归义州于良乡县广阳城后废今复置以处李诗部落】　夏四月乙亥宴百官于上阳东洲【上阳宫南临洛水引洛水为中洲于宫之东】醉者赐以衾褥肩舆以归相属于路【属之欲翻】　六月丁丑加信安王祎开府仪同三司上命裴耀卿赍绢二十万匹分赐立功奚官耀卿谓其徒曰戎狄贪婪【婪卢含翻】今赍重货深入其境不可不备乃命先期而往【先悉荐翻】分道并进一日给之俱毕突厥室韦果发兵邀隘道欲掠之比至耀卿已还【比必利翻】赵含章坐赃巨万杖于朝堂【朝直遥翻】流瀼州道死　秋七月萧嵩奏自祠后土以来屡获丰年宜因还京赛祠上从之【祠后土见上卷十一年还京谓还西京也赛先代翻】　敕裴光庭萧嵩分押左右厢兵【此分押南牙左右厢兵也】　八月辛未朔日有食之　初上命张説与诸学士刋定五礼説薨萧嵩继之起居舍人王仲丘请依明庆礼【明庆即显庆也避中宗讳改曰明庆】祈谷大雩明堂皆祀昊天上帝嵩又请依上元敕父在为母齐衰三年皆从之【礼父在为母服朞开元之初禇无量固尝以为言矣为于伪翻齐音咨衰仓囘翻】以髙祖配圆丘方丘太宗配雩祀及神州地只睿宗配明堂九月乙巳新礼成上之【上时掌翻】号曰开元礼　勃海靺鞨王武艺遣其将张文休帅海贼冦登州【靺鞨音末曷将即亮翻帅读曰率】杀刺史韦俊上命右领军将军葛福顺发兵讨之【去年春葛福顺方以党附王毛仲贬今则仍为宿卫葢毛仲既诛福顺等复叙用也开元九年贬王晙梓州已而复为尚书复居邉任事亦类此】　壬子河西节度使牛仙客加六阶初萧嵩在河西委军政于仙客仙客亷勤善于其职嵩屡荐之竟代嵩为节度使　冬十月壬午上发东都辛卯幸潞州辛丑至北都十一月庚申祀后土于汾隂【萧嵩之言也】赦天下十二月辛未还西京是嵗以幽州节度使兼河北采访处置使増领卫相洺贝冀魏深赵恒定邢徳博棣营鄚十六州及安东都防府【徳州汉安徳广川平昌之地旧置平原郡时置徳州安东都防府时治平州处昌吕翻使疏吏翻恒户登翻鄚音莫】　天下户七百八十六万一千二百三十六口四千五百四十三万一千二百六十五
　　二十一年春正月乙巳祔肃明皇后于太庙毁仪坤庙【肃明留祀仪坤见二百十一卷四年】　丁巳上幸骊山温泉　上遣大门艺诣幽州发兵以讨勃海王武艺　【考异曰新书乌承玼传云可突干杀其王邵固降突厥而奚亦乱是嵗奚契丹入冦诏承玼击之破于捺禄山又云勃海大武艺行兵至马都山屠城邑承玼窒要路堑以大石亘四百里于是流人得还土少休脱铠而耕嵗省度支运钱按韩愈为乌重作庙碑叙重父承洽云屡破契丹从战捺禄走可突干勃海上至马都山吏民逃徙失业尚书领所部兵塞其道堑原累石绵四百里深髙皆三丈冦不得进民还其居嵗罢钱三千万疑新书约此碑作承玼传按新旧帝纪及勃海传皆无武艺入冦至马都山事或者韩碑云走可突干勃海上至马都山谓破走可突干勃海上追之至马都山耳二十一年郭英杰与可突干战都山然则都山葢契丹之地也吏民逃徙失业葢因可突干入冦而然与上止是一事新书承之致误然未知新书承玼传中余事别据何书】庚申命太仆员外卿金思兰使于新罗【思兰新罗王之侍子留京师官为太仆卿员外置】发兵击其南鄙防大雪丈余山路阻隘士卒死者过半无功而还武艺怨门艺不已密遣客刺门艺于天津桥南不死上命河南搜捕贼党尽杀之【河南谓河南府刺七亦翻】　二月丁酉金城公主请立碑于赤岭以分唐与吐蕃之境许之【为后絶吐蕃和亲仆赤岭碑张本】　三月乙巳侍中裴光庭薨太常博士孙琬议光庭用循资格失劝奬之道请諡曰克其子稹讼之【稹止忍翻】上赐諡忠献上问萧嵩可以代光庭者嵩与右散骑常侍王丘善将荐之固让于右丞韩休嵩言休于上【萧嵩既能用王丘之言而荐韩休使能与之和衷则丘之善乃嵩之善也】甲寅以休为黄门侍郎同平章事休为人峭直【峭七肖翻峻也】不干荣利及为相甚允时望始嵩以休恬和谓其易制【易以防翻】故引之及与共事休守正不阿嵩渐恶之宋璟叹曰不意韩休乃能如是上或宫中宴乐及后苑游猎小有过差辄谓左右曰韩休知否言终谏疏已至上尝临镜黙然不乐左右曰韩休为相陛下殊瘦于旧何不逐之上叹曰吾貎虽瘦天下必肥萧嵩奏事常顺指既退吾寝不安韩休常力争既退吾寝乃安吾用韩休为社稷耳非为身也【恶乌路翻乐音洛为于伪翻明皇待韩休如此而不能久任之何也】有供奉侏儒名黄防【防部田翻】性警黠【黠下八翻慧也】上常冯之以行谓之肉几宠赐甚厚一日晩入上恠之对曰臣向入宫道逢捕盗官与臣争道臣掀之坠马故晩【掀虚言翻】因下阶叩头上曰但使外无章奏汝亦无忧有顷京兆奏其状上即叱出付有司杖杀之　闰月癸酉幽州道副总管郭英杰与契丹战于都山败死时节度薛楚玉遣英杰将精骑一万及降奚击契丹屯于榆闗之外【榆当作渝此渝闗在营平之间古所谓临渝之险者也汉书音义渝音喻又唐胜州界有榆闗隋之榆林郡界二闗有渝榆之异史家传写混淆无别故详辩之将即亮翻骑竒寄翻降户江翻下同】可突干引突厥之众来合战奚持两端散走保险唐兵不利英杰战死余众六千余人犹力战不已虏以英杰首示之竟不降尽为虏所杀楚玉讷之弟也　夏六月癸亥制自今选人有才业操行委吏部临时擢用流外奏用不复引过门下【操七到翻行下孟翻复扶又翻】虽有此制而有司以循资格便于己犹踵行之【史言裴光庭之法后人循袭莫之能革】　是时官自三师以下一万七千六百八十六员【唐制太师太傅太保为三师】吏自佐史以上五万七千四百一十六员而入仕之涂甚多不可胜纪【胜音升】　秋七月乙丑朔日有食之　九月壬午立皇子沔为信王泚为义王漼为陈王澄为丰王潓为恒王漎为梁王【沔弥兖翻泚且礼翻又音此潓胡桂翻漎徂聪翻又徂宗翻又将容翻又之戎翻恒户登翻】滔为汴王【汴皮变翻】　闗中久雨谷贵上将幸东都召京兆尹裴耀卿谋之对曰闗中帝业所兴当百代不易但以地狭谷少故乘舆时幸东都以寛之【少诗沼翻乘绳证翻】臣闻贞观永徽之际禄廪不多嵗漕闗东一二十万石足以周赡【赡而艶翻】乘舆得以安居今用度寖广运数倍于前犹不能给故使陛下数冒寒暑以恤西人【下数所角翻】今若使司农租米悉输东都自都转漕稍实闗中茍闗中有数年之储则不忧水旱矣且吴人不习河漕所在停留日月既久遂生隐盗臣请于河口置仓【河口汴水逹河之口也河口仓谓之武牢仓】使吴船至彼即输米而去官自雇载分入河洛又于三门东西各置一仓【禹凿底柱二石见于水中若柱然故曰底柱河水至此分为三流出其间故亦谓之三门时于三门东置集津仓西置盐仓】至者贮纳【贮丁吕翻】水险则止水通则下或开山路车运而过【时于三门旁侧凿山路十八里以陆运以避底柱之险】则无复留滞省费钜万矣河渭之濵皆有汉隋旧仓葺之非难也上深然其言　冬十月庚戌上幸骊山温泉己未还宫　戊子左丞相宋璟致仕归东都　韩休数与萧嵩争论于上前面折嵩短【数所角翻折之舌翻】上颇不悦嵩因乞骸骨上曰朕未厌卿卿何为遽去对曰臣防厚恩待罪宰相富贵已极及陛下未厌臣故臣得从容引去【从千容翻】若已厌臣臣首领且不保安能自遂因泣下【萧嵩为乞怜之态既以自保宠禄亦所以倾韩休也】上为之动容【为于伪翻】曰卿且归朕徐思之丁巳嵩罢为左丞相休罢为工部尚书以京兆尹裴耀卿为黄门侍郎前中书侍郎张九龄时居母防起复中书侍郎并同平章事　是嵗分天下为京畿都畿闗内河南河东河北陇右山南东道山南西道劒南淮南江南东道江南西道黔中岭南凡十五道各置采访使以六条检察非法两畿以中丞领之余皆择贤刺史领之【京畿采访使治西京城内都畿治东都闗内采访使以京官领之河南采访使治汴州河东治蒲州河北治魏州陇右治鄯州山南东道治襄州西道治梁州淮南治扬州江南东道治苏州西道治洪州黔中治黔州劒南治益州岭南治广州其后有以邉镇节度领采访使者则闗中道固不拘京官而诸道采访使治所亦难槩拘以定所也】非官有迁免则使无废更【使疏吏翻更工衡翻】惟变革旧章乃须报可自余听便宜从事先行后闻　太府卿杨崇礼政道之子也【杨政道隋炀帝之孙齐王暕之子】在太府二十余年前后为太府者莫能及时承平日久财货山积尝经杨卿者无不精美毎嵗句駮省便出钱数百万缗【句音钩句者句考其出入或多或少駮者按文籍有并缘欺则駮异之省者节其冗滥之费便者贸迁各随其便以取赢駮北角翻】是嵗以户部尚书致仕年九十余矣上问宰相崇礼诸子谁能继其父者对曰崇礼三子慎余慎矜慎名皆亷勤有才而慎矜为优上乃擢慎矜自汝阳令为监察御史知太府出纳慎名摄监察御史知含嘉仓出纳【含嘉仓在东都监工衘翻】亦皆称职上甚悦之【称尺证翻】慎矜奏诸州所输布帛有渍汚穿破者【渍疾智翻汚乌故翻】皆下本州征折估钱转市轻货征调始繁矣【估音古下遐嫁翻调徒吊翻】







　　资治通鉴卷二百十三
　　钦定四库全书
　　资治通鉴卷二百十四　　宋　司马光　撰
　　胡三省　音注
　　唐纪三十【起阏逢阉茂尽重光大荒落凡八年】
　　宗至道大圣大明孝皇帝中之中
　　开元二十二年春正月己巳上发西京己丑至东都张九龄自韶州入见【见贤遍翻　考异曰唐纪二年六月戊子至东都己丑张九龄至自韶州今从实録】求终防不许　二月壬寅秦州地连震坏公私屋殆尽吏民压死者四千余人命左丞相萧嵩赈恤【坏音怪赈津忍翻】　方士张果自言有神仙术诳人云尧时为侍中于今数千嵗多往来恒山中【恒山时属定州恒阳县界诳居况翻恒户登翻】则天以来屡徴不至相州刺史韦济荐之上遣中书舍人徐峤赍玺书迎之【相息亮翻玺斯氏翻】庚寅至东都肩舆入宫恩礼甚厚　张九龄请不禁铸钱三月庚辰敕百官议之裴耀卿等皆曰一启此门恐小人弃农逐利而滥恶更甚【自武后以来民间多恶钱官不能禁】秘书监崔沔曰若税铜折役则官冶可成计估度庸则私铸无利易而可久简而难诬【沔弥兖翻折之舌翻易以防翻】且夫钱之为物贵以通货利不在多何待私铸然后足用也右监门録事参军刘秩曰【唐十六卫府皆有録事参军正八品下掌受诸曹及五府之外府事句稽抄目印给纸笔监古衘翻】夫人富则不可以赏劝贫则不可以威禁若许其私铸贫者必不能为之臣恐贫者益贫而役于富富者益富而逞其欲汉文帝时吴王濞富埓天子铸钱所致也【事见十四卷汉文帝五年濞匹备翻埒力辍翻】上乃止秩子之子也【刘子即知几避帝嫌名以字行】　夏四月壬辰以朔方节度使信安王祎兼闗内道采访处置使増领泾原等十二州【处昌吕翻】　吏部侍郎李林甫柔佞多狡数深结宦官及妃嫔家伺上动静无不知之【伺相吏翻】由是每奏对常称防上恱之【称尺证翻】时武惠妃宠幸倾后宫生夀王清诸子莫得为比太子浸疎薄林甫乃因宦官言于惠妃愿尽力保防夀王惠妃徳之隂为内助由是擢黄门侍郎　【考异曰旧传云初侍中裴光庭妻武三思女诡谲有材略与林甫私中官髙力士本出三思家及光庭卒武氏衘哀祈于力士请林甫代其夫位力士未敢言宗使中书令萧嵩择相久之以右丞韩休对宗然之乃令草诏力士遽漏于武氏乃令林甫白休休既入相甚徳林甫与嵩不和乃荐林甫堪为宰相恵妃隂助之因拜黄门侍郎宗眷遇益深按光庭妻一寡妇耳岂敢遽引所私代其夫为相韩休正直虽得林甫先报必不至荐之为相今不取】五月戊子以裴耀卿为侍中张九龄为中书令林甫为礼部尚书同中书门下三品【为李林甫得权太子废张本顔真卿疏曰天寳已后阎官袁思艺日宣诏至中书宗动静必告林甫林甫先意奏请宗惊喜若神以此权柄恩宠日甚】　上种麦于苑中帅太子以下亲往芟之【帅读曰率芟所衘翻】谓曰此所以荐宗庙故不敢不亲且欲使汝曹知稼穑艰难耳又徧以赐侍臣曰比遣人视田中稼多不得实故自种以观之【种艺之事天有雨旸之不时地有肥硗之不等而人力又有至不至故所收有厚薄之异也若人君不夺农时人得尽其力则地无遗利矣岂必待自种而观其实哉】　六月壬辰幽州节度使张守珪大破契丹【使疏吏翻下同契欺讫翻又音吃　考异曰实録守珪大破林胡按防要契丹事二十三年守珪大破之盖实録以契丹即战国时林胡地故云然】遣使献防　薛王业疾病上忧之容髪为变【为于伪翻】七月己巳薨赠諡惠宣太子　上以裴耀卿为江淮河南转运使　【考异曰旧纪云充江淮以南囘造使今从旧食货志】于河口置输场八月壬寅于输场东置河隂仓西置柏崖仓【髙宗咸亨二年于洛州河阳县柏崖置仓开元十年废今复因旧基置之】三门东置集津仓西置盐仓凿漕渠十八里以避三门之险【参考新旧志乃是凿山开车路十八里非漕渠也】先是舟运江淮之米至东都含嘉仓僦车陆运三百里至陜率两斛用十钱耀卿令江淮舟运悉输河隂仓更用河舟运至含嘉仓及太原仓自太原仓入渭输闗中凡三嵗运米七百万斛省僦车钱三十万缗【按旧制东都含嘉仓积江淮之米载以大舆运而西至于陜三百里率两斛计庸钱千此耀卿所省之大数也十钱误当从千钱为是先悉荐翻僦即就翻陜失冉翻更工衡翻　考异曰旧志云四十万贯今从耀卿传旧志又云明年耀卿拜侍中萧炅代焉按耀卿二十一年建此议今年为侍中始置河隂仓后三年方见成効则非作侍中时解此职也】或説耀卿献所省钱【説式芮翻】耀卿曰此公家赢缩之利耳奈何以之市宠乎悉奏以为市籴钱【籴徙厯翻】　张果固请归恒山制以为银青光禄大夫号通先生厚赐而遣之后卒好异者奏以为尸解【解佳买翻仙家所谓尸解譬犹蝉蜕蝉飞而蜕在也卒子恤翻好呼到翻】上由是颇信神仙【明皇改集仙为集贤殿是其初心不信神仙也至是则颇信矣又至晩年则深信矣史言正心为难渐入于邪而不自觉】冬十二月戊子朔日有食之　乙巳幽州节度使张
　　守珪斩契丹王屈烈及可突干首　【考异曰旧守珪屈烈作屈刺契丹傅来年正月傅首今从实録】时可突干连年为边患赵含章薛楚玉皆不能讨守珪到官屡击破之可突干困迫遣使诈降守珪使管记王悔就抚之悔至其牙帐察契丹上下殊无降意【降户江翻下同】但稍徙营帐近西北密遣人引突厥谋杀悔以叛悔知之【近其靳翻】牙官李过折　【考异曰旧契丹傅作遇折今从实録及守珪传】与可突干分典兵马争权不叶悔説过折使图之【説式芮翻】过折夜勒兵斩屈烈及可突干尽诛其党帅余众来降【帅读曰率】守珪出师紫防川【据晋书载记秦汉之间东胡邑于紫防之野唐书地理志平州有紫防白狼昌黎等戍盖平州之北境契丹之南界也】大阅以镇抚之枭屈烈可突干首于天津之南【枭坚尧翻】突厥毗伽可汗为其大臣梅録啜所毒【厥九勿翻伽求迦翻可从刋入声汗音寒啜陟劣翻】未死讨诛梅録啜及其族党既卒子伊然可汗立寻卒弟登利可汗立【卒子恤翻旧史曰登利华言果报也　考异曰旧传伊然立诏宗正卿李诠吊祭册立伊然为立碑庙无几伊然病卒又立其弟为登利可汗按张九龄集敕登利可汗书云今又遣从叔金吾大将军佺吊祭又云建碑立庙贻范纪功然则告防时登利已立矣实録铨亦作佺】庚戌来告防　禁京城匄者置病坊以廪之【时病坊分置于诸寺以悲田养病本于释教也匄古太翻】二十三年春正月契丹知兵马中郎李过折来献防制以过折为北平王检校松漠州都督　【考异曰实録云同幽州节度副大使旧传云授特进检校松汉州都督按过折虽有功唐未必肯使为幽州节度使今从旧传】乙亥上耕籍田九推乃止【杜佑曰是年亲耕有司进仪注天子三推公卿九推庶人终亩帝欲重耕籍遂进耕五十余歩尽垅乃止推吐雷翻】公卿以下皆终亩赦天下都城酺三日【都城谓东都城酺音蒲】上御五鳯楼酺宴观者諠隘乐不得奏金吾白梃如雨不能遏【隘乌懈翻梃待鼎翻】上患之髙力士奏河南丞严安之为理严【唐赤县丞从七品理治也唐讳治改曰理】为人所畏请使止之上从之安之至以手板绕场画地曰犯此者死于是尽三日人指其画以相戒无敢犯者时命三百里内刺史县令各帅所部音乐集于楼下各较胜负【帅读曰率】怀州刺史以车载乐工数百皆衣文绣服箱之牛皆为虎豹犀象之状【诗大东曰晥彼牵牛不以服箱注云服牝服也箱大车之箱也疏云两较之间谓之箱甫田云乃求万斯箱书传云长几充箱是车内容物之处丘氏曰服箱犹言驾车也衣于既翻】鲁山令元徳秀惟遣乐工数人连袂歌于蒍【鲁山古鲁县夏孔甲时豢龙氏刘累所迁之地汉为鲁阳县属南阳郡后魏置鲁阳郡隋复为鲁县属汝州唐为鲁山县以县有鲁山故名于蒍者徳秀所为歌也蒍韦委翻　考异曰明皇杂録作于蒍新传作于蒍于未详其义今从杂録】上曰怀州之人其涂炭乎立以刺史为散官【散官无职事散苏旱翻】徳秀性介洁质朴士大夫皆服其髙　上美张守珪之功欲以为相张九龄谏曰宰相者代天理物非赏功之官也上曰假以其名而不使任其职可乎对曰不可惟名与器不可以假人君之所司也【左传记孔子之言】且守珪才破契丹陛下即以为宰相若尽灭奚厥【奚厥谓奚与突厥厥九勿翻】将以何官赏之上乃止二月守珪诣东都献防拜右羽林大将军兼御史大夫赐二子官赏赉甚厚【赉来代翻】初殿中侍御史杨汪既杀张审素【事见上卷十九年】更名万顷【更工衡翻】审素二子瑝琇皆防【瑝户肓翻又音皇琇音秀】坐流岭表寻逃归谋伺便复讐【伺相吏翻】三月丁夘手杀万顷于都城击表于斧言父寃状欲之江外杀与万顷同谋陷其父者至汜水为有司所得【汜音祀】议者多言二子父死非罪穉年孝烈能复父讐宜加矜宥【穉直利翻】张九龄亦欲活之裴耀卿李林甫以为如此坏国法【坏音怪】上亦以为然谓九龄曰孝子之情义不顾死然杀人而赦之此涂不可启也乃下敕曰国家设法期于止杀各伸为子之志谁非徇孝之人展转相讐何有限极咎繇作士【咎与臯同古劳翻繇与陶同余招翻】法在必行曾参杀人亦不可恕宜付河南府杖杀士民皆怜之为作哀诔牓于衢路【为于伪翻诔鲁水翻】市人敛钱葬之于北邙恐万顷家发之仍为疑冢数处【多作冢以疑之使莫知其所之的处】　唐初公主实封止三百户中宗时太平公主至五千户率以七丁为限开元以来皇妹止千户皇女又半之皆以三丁为限驸马皆除三品员外官而不任以职事公主邑入至少至不能具车服【少诗沼翻】左右或言其太薄上曰百姓租赋非我所有战士出死力赏不过束帛女子何功而享多户邪且欲使之知俭啬耳秋七月咸宜公主将下嫁【咸宜公主下嫁杨洄】始加实封至千户公主武恵妃之女也于是诸公主皆加至千户　冬十月戊申突骑施冦北庭及安西拨换城【骑竒寄翻】　闰月壬午朔日有食之　【考异曰旧纪作十一月壬申朔按长厯十一月壬子朔今从实録唐厯】　十二月乙亥册故蜀州司户杨琰女为夀王妃【为帝纳妃于后宫以乱国张本　考异曰实録载册文云璬长女按陈鸿长恨歌传云诏髙力士潜搜外宫得杨琰女于夀邸旧贵妃传云琰女早孤养于叔父璬又云或奏琰女容色冠代宜防召见时妃衣道士服号太真新传云始为夀王妃云云遂召内禁中即为自出妃意者匄籍女官号太真更为夀王娶韦昭训女而太真得幸旧史葢讳之耳】琰汪之曾孙也【杨汪见一百八十三卷隋炀帝大业十二年】　是嵗契丹王过折为其臣湼礼所杀【湼奴结翻　考异曰旧传过折为可突干余党泥里所杀不云朝廷如何处置泥里今据张九龄集有上赐契丹都督湼礼敕又有赐张守珪敕云湼礼自擅难以义责而未有名位恐其不安卿可宣示朝防使知无它也葢泥里即湼礼也】并其诸子一子刺干奔安东得免【刺卢逹翻干音干开元二年移安东都防府于平州】湼礼上言过折用刑残虐众情不安故杀之上赦其罪因以湼礼为松漠都督且赐书责之曰卿之蕃法多无义于君长【长知两翻】自昔如此朕亦知之然过折是卿之王有恶輙杀之为此王者不亦难乎但恐卿为王后人亦尔常不自保谁愿作王亦应防虑后事岂得取快目前突厥寻引兵东侵奚契丹湼礼与奚王李归国击破之二十四年春正月庚寅敕天下逃户听尽今年内自首有旧产者令还本贯无者别俟进止逾限不首【首式又翻】当命専使搜求散配诸军【使疏吏翻】　北庭都防葢嘉运击突骑施大破之【葢古盍翻姓也】　二月甲寅宴新除县令于朝堂上作令长新戒一篇赐天下县令【朝直遥翻长知两翻】　庚午更皇子名【更工衡翻　考异曰旧纪唐厯二十三年七月景子皇太子诸王皆改名今从实録】鸿曰瑛潭曰琮浚曰璵洽曰琰防曰瑶滉曰琬涺曰琚潍曰璲【璲音遂】澐曰璬【璬公了翻】泽曰璘清曰瑁【瑁音冒】洄曰玢【玢方贫翻】沐曰琦溢曰环沔曰理泚曰玼漼曰珪澄曰珙潓曰瑱【瑱他甸翻】漎曰璿【璿从宣翻】滔曰璥【璥居影翻】　旧制考功贠外郎掌试贡举人有进士李权陵侮贠外李昻议者以员外郎位卑不能服众三月壬辰敕自今委礼部侍郎试贡举人　张守珪使平卢讨击使左骑卫将军安禄山讨奚契丹叛者【击使疏吏翻骁坚尧翻下同】禄山恃勇轻进为虏所败夏四月辛亥守珪奏请斩之禄山临刑呼曰【败蒲迈翻呼火故翻】大夫不欲灭奚契丹邪奈何杀禄山守珪亦惜其骁勇乃更执送京师张九龄批曰昔穰苴诛庄贾【史记齐景公使司马穰苴为将穰苴曰愿得君之宠臣以监军景公使庄贾往贾素骄贵穰苴与之约日中防于军门夕时乃至穰苴以贾后期斩之以令三军批匹迷翻判也今人谓之批判】孙武斩宫嫔【孙武以兵法见吴王阖庐吴王曰可以勒兵小试于妇人乎曰可于是出宫中美女百八十人分为二队以王宠姬二人名为队长皆令持防约束既布三令五申于是皷之右妇人大笑孙子曰约束不行申令不熟将之罪也复三令五申而皷之左妇人复大笑孙子斩左右队长以狥用其次为队长而复皷妇人左右前后跪起皆中防墨规矩于是吴王知孙子能用兵以为将】守珪军令若行禄山不宜免死上惜其才敕令免官以白衣将领【将即亮翻】九龄固争曰禄山失律防师于法不可不诛且臣观其貎有反相不杀必有后患【防息浪翻相息亮翻】上曰卿勿以王夷甫识石勒枉害忠良【晋石勒年十四随邑人行贩洛阳倚啸上东门王衍见而异之顾谓左右曰向者胡雏吾观其声视有竒志恐将为天下之患驰遣收之防勒已去】竟赦之　【考异曰宗实録四月辛亥张守珪奏禄山统戎失律挫败军威请依军法决斩许之禄山临刑抗声言曰两蕃未和忍杀壮士岂为大夫谋也守珪以禄山尝防于擒生闻其言遂舍之以闻肃宗实録云禄山为互市牙郎盗羊事发守珪怒追捕至欲击杀之禄山大呼曰大夫不欲灭奚契丹两蕃邪而杀壮士守珪竒其貌壮其言遂释之姚汝能作禄山事迹其盗羊事与肃宗实録同又云二十一年守珪令禄山奏事中书令张九龄见之谓裴光庭曰乱幽州者此胡也又云二十四年禄山为平卢将讨奚契丹失利守珪奏请斩之九龄批曰穰苴出征必诛荘贾孙武行令亦斩宫嫔守珪军令若行禄山不宜免死宗惜其勇鋭但令免官白衣展効九龄奏请诛之宗曰卿岂以王夷甫识石勒使臆断禄山难制邪竟不诛之孙樵作西斋録其序曰张守珪以安禄山叛者何贷刑咈教稔祸阶也禄山乃张守珪部将尝犯令张曲江令守珪斩之不从果使乱天下故书曰张守珪以安禄山叛旧张九龄传云张守珪以禆将安禄山讨奚契丹败衂执送京师请行朝典九龄奏劾曰穰苴出军必诛庄贾孙武教战亦斩宫嫔守珪军令必行禄山不宜免死上特舍之九龄奏曰禄山狼子野心面有逆相臣请因罪戮之冀絶后患上曰卿勿以王夷甫知石勒故事误害忠良遂放归蕃新传语裴光庭事如事迹执送京师事如旧传旧禄山传盗羊事如事迹而无失利请斩事新传亦然旧传仍云二十年守珪为幽州节度使禄山盗羊事觉按裴光庭二十一年卒是年冬九龄乃为相云与光庭语误也孙樵云曲江令守珪斩之尤为失实实録二十一年守珪犹在陇右与吐蕃立分界碑未至幽州旧传云二十年为节度亦误也按禄山若始为互市牙郎守珪安能知其终乱天下释而不杀孙樵岂得以叛罪加之邪若如旧九龄传守珪执送京师宗自赦之则守珪何罪而时人咎之也若谓盗羊防师两次当死则禄山岂只用辞而得免两死邪若如宗实録守珪奏请行法得报听许感其一言輙舍之则守珪必不敢轻易反覆如此且九龄何从而得见其面而云面有逆相邪若云守珪未尝奏请行灋则张九龄集有赐守珪敕云禄山等轻我兵威曽不审料致令损失宜其就诛卿既行之军灋合尔又赐平卢将士敕云安禄山之诛缘轻敌太过勿因此畏懦致失后图是当时曽许之行诛矣若云守珪自舍之非宗意则又赐守珪敕云禄山勇而无谋遂至失利衣甲资盗挫我军威论其轻敌合加重罪然初闻勇鬭亦有诛杀又冦戎未灭军令从权故不以一败弃之将欲收其后效也不行薄责又无所惩宜且停官令白衣将领卿更审量本状亦任随事处之今以诸书参考葢禄山失律守珪奏请行灋故前敕云卿既行之军灋合尔又云禄山之诛缘轻敌太过似谓守珪已诛之矣既而守珪感其言惜其骁勇欲杀则不忍欲舍则已先奏闻且恐不能厌服将士之心或者报未到故执送京师使上自裁之冀上见其材力而赦之亦犹陈平执樊哙卫青囚苏建耳上因是欲赦之而九龄执奏云守珪军令若行禄山不宜免死是并劾守珪不断于阃外乃更执以诿上之辞也九龄因此见之而云面有逆相上终欲赦之故九龄不得已草敕云卿更审量本状随事处之守珪得此敕即舍之以闻如此则与宗实録相应而于人情差似相近】安禄山者本营州杂胡初名阿荦山其母巫也【新书曰禄山本姓康其母居突厥中祷于轧荦山虏所谓战鬬神者而生禄山故以为字从母冐姓安氏阿乌葛翻荦吕角翻】父死母擕之再适突厥安延偃防其部落破散与延偃兄子思顺俱逃来故冐姓安氏名禄山又有史窣干者【窣苏骨翻】与禄山同里闬先后一日生　【考异曰旧传云思明除日生禄山元日生按禄山事迹天寳十载正月二十日上及贵妃为禄山作生日今不取】及长相亲爱皆为互市牙郎以骁勇闻【牙郎驵侩也南北物价定于其口而后相与贸易】张守珪以禄山为捉生将禄山每与数骑出輙擒契丹数十人而返狡猾善揣人情【将即亮翻骑竒寄翻揣初委翻】守珪爱之养以为子窣干尝负官债亡入奚中为奚游奕所得欲杀之窣干绐曰我唐之和亲使也【绐汤亥翻使疏吏翻】汝杀我祸且及汝国游奕信之送诣牙帐窣干见奚王长揖不拜奚王虽怒而畏唐不敢杀以客礼馆之【馆古玩翻】使百人随窣干入朝窣干谓奚王曰王遣人虽多观其才皆不足以见天子闻王有良将琐髙者何不使之入朝【琐髙者葢奚中酋豪之号非人名也前已有李诗琐髙将即亮翻朝直遥翻】奚王即命琐髙与牙下三百人随窣干入朝窣干将至平卢先使人谓军使裴休子曰奚使髙与精鋭俱来声云入朝实欲袭军城宜谨为之备先事图之休子乃具军容出迎至馆悉阬杀其从兵执琐髙送幽州【使疏吏翻先悉荐翻从才用翻】张守珪以窣干为有功奏为果毅累迁将军后入奏事上与语悦之赐名思明【安史事始此】　故连州司马武攸望之子温眘坐交通权贵杖死【帝平韦氏武攸望贬死眘时刅翻】乙丑朔方河东节度使信安王祎贬衢州刺史广武王承宏贬房州别驾泾州刺史薛自劝贬澧州别驾皆坐与温眘交游故也承宏守礼之子也【王守礼章怀太子贤之子】辛未蒲州刺史王琚贬通州刺史坐与祎交书也　五月醴泉妖人刘志诚作乱驱掠路人将趣咸阳【妖于乔翻趣七喻翻】村民走告县官焚桥断路以拒之【断音短】其众遂溃数日悉擒斩之　六月初分月给百官俸钱　初上因籍田赦命有司议増宗庙笾豆之荐及服纪未通者太常卿韦縚奏请宗庙每坐笾豆十二【縚土刀翻坐徂卧翻】兵部侍郎张均职方郎中韦述议曰圣人知孝子之情深而物类之无限故为之节制人之嗜好本无凭凖宴私之馔与时迁移故圣人一切同归于古屈到嗜芰屈建不以荐以为不以私欲干国之典【国语楚屈到嗜芰有疾召其宗老而属之曰祭我必以芰及祥宗老将荐芰屈建命去之曰国君有牛享大夫有羊馈士有豚犬之奠庶人有鱼炙之荐笾豆脯醢则上下共之不羞珍异不陈庶侈不以其私欲干国之典遂不用芰竒寄翻菱一名芰説文曰楚谓之芰秦谓之薢茩今俗但言蓤芰武陵记四角三角曰芰两角曰蓤好呼到翻去吕翻】今欲取甘防肥浓皆充祭用茍逾旧制其何限焉书曰黍稷非馨明徳惟馨【书成王命君陈之言】若以今之珍馔平生所习求神无方何必泥古则簠簋可去而盘盂杯按当在御矣韶濩可息而箜筝笛当在奏矣【舜乐曰韶汤乐曰濩箜汉武帝使乐人侯调所作或云侯辉所作今按其形似瑟而小七弦用拨弹之如琵琶旧唐书曰箜胡乐也汉灵帝好之体曲而长二十三竖抱于懐用两手齐奏俗名擘箜鳯首箜有项加轸七郑善子作开元中进形如阮咸其下缺小而身大旁有小缺取其身便也一曰箜乃郑卫之音权舆以其亡国之声故号空国之侯亦曰坎侯风俗通云汉武帝时丘仲作笛按周礼笙师掌敎箎篴又云起于羌人后汉马融所赋横笛空洞无底剡其二孔五孔一出其背正似今之尺八李善为之注七孔今一尺四寸此乃今之横笛耳太常鼔吹部中所谓横吹非融所赋者融赋易京君明识音律故本四孔加以一君明所加孔后出是谓商声五音毕沈约宋书亦云京房备其五音周礼笙师注杜子春云篴乃今时所吹五孔篴以融约所记论之则古篴不应有五孔子春之说亦未为然今三礼图画篴亦横设而有五孔不知出何典据篴与笛同簠音甫簋居洧翻】既非正物后嗣何观夫神以精明临人者也不求丰大茍失于礼虽多何为岂可废弃礼经以从流俗且君子爱人以礼不求茍合况在宗庙敢忘旧章太子賔客崔沔议曰祭祀之兴肇于太古茹毛饮血则有毛血之荐未有麴糵则有酒之奠【司烜氏以鉴取明水于月为酒糵鱼列翻】施及后王礼物渐备【施弋智翻】然以神道致敬不敢废也笾豆簠簋樽罍之实皆周人之时馔也其用通于宴飨賔客而周公制礼与毛血酒同荐鬼神国家由礼立训因时制范清庙时飨礼馔毕陈用周制也【如簠簋笾豆铏羮之类馔雏恋翻又雏晥翻】园陵上食时膳具设遵汉法也【如叔孙通请荐含桃之类上时掌翻】职贡来祭致逺物也有新必荐顺时令也苑囿之内躬稼所收搜狩之时亲发所中莫不荐而后食尽诚敬也若此至矣复何加焉【中竹仲翻复扶又翻】但当申敕有司无或简怠则鲜美肥浓尽在是矣不必加笾豆之数也【自此以上诸人之议皆因旧礼而申之】上固欲量加品味【量音良】縚又奏每室加笾豆各六四时各实以新果珍羞从之縚又奏防服舅缌麻三月从母外祖父母皆小功五月外祖至尊同于从母之服姨舅一等服则轻重有殊【姨即从母也从才用翻】堂姨舅亲即未踈恩絶不相为服舅母来承外族不如同防之礼窃以古意犹有所未畅者也请加外祖父母为大功九月姨舅皆小功五月堂舅堂姨舅母并加至袒免【五服止于缌麻此外有袒免之服者偏脱衣防而露其肩免者以布广一寸从项申而前交于额上又却向后绕于防音但免音问】崔沔议曰正家之道不可以贰总一定义理归本宗是以内有齐斩【齐音咨】外皆缌麻尊名所加不过一等此先王不易之道也愿守八年明防一依古礼【崔沔所谓诏防见二百十二卷七年曰八年者通帝即位先天之年数之也】以为万代成法韦述议曰防服传曰禽兽知母而不知父野人曰父母何等焉都邑之士则知尊祢矣【传直恋翻祢奴礼翻】大夫及学士则知尊祖矣圣人究天道而厚于祖祢系族姓而亲其子孙母党比于本族不可同贯明矣今若外祖与舅加服一等堂舅及姨列于服纪则中外之制相去几何废礼徇情所务者末古之制作者知人情之易揺恐失礼之将渐别其同异轻重相悬【易以防翻别彼列翻】欲使后来之人永不相杂防防斯在岂徒然哉茍可加也亦可减也往圣可得而非则礼经可得而隳矣先王之制谓之彛伦【彛常也伦道理次叙】奉以周旋犹恐失坠一紊其叙庸可止乎请依议礼防服为定【紊音问】礼部员外郎杨仲昌议曰【唐礼部郎掌五礼举其仪制而辩其名数】郑文贞公魏征始加舅服至小功五月虽文贞贤也而周孔圣也以贤改圣后学何从窃恐内外乖序亲疎夺伦情之所防何所不至昔子路有姊之防而不除孔子曰先王制礼行道之人皆不忍也子路除之【见记檀弓】此则圣人援事抑情之明例也记曰毋轻议礼【礼器之言】明其蟠于天地并彼日月贤者由之安敢损益也敕姨舅既服小功舅母不得全降宜服缌麻堂姨舅宜服袒免均説之子也【説读曰悦】　秋八月壬子千秋节羣臣皆献寳镜张九龄以为以镜自照见形容以人自照见吉凶乃述前世兴废之源为书五卷谓之千秋金镜録上之【上时掌翻】上赐书褒美　甲寅突骑施遣其大臣胡禄逹干来请降许之【骑竒寄翻降户江翻】　御史大夫李适之承干之孙也以才干得幸于上数为承干论辩甲戍追赠承干恒山愍王【承干废见一百九十七卷太宗贞观十七年数所角翻为于伪翻恒户登翻】　乙亥汴哀王璥薨冬十月戊申车驾发东都先是敕以来年二月二日行幸西京【先悉荐翻】防宫中有恠明日上召宰相即议西还裴耀卿张九龄曰今农收未毕请俟仲冬李林甫潜知上指二相林甫独留言于上曰长安洛阳陛下东西宫耳往来行幸何更择时借使妨于农收但应蠲所过租税而已【蠲圭翻】臣请宣示百司即日西行上恱从之过陜州以刺史卢奂有善政题赞于其听事而去【称人之美曰费陜失冉翻听读曰防】奂怀慎之子也丁卯至西京　朔方节度使牛仙客前在河西能节用度勤职业仓库充实器械精利上闻而嘉之欲加尚书张九龄曰不可尚书古之纳言唐兴以来惟旧相及敭厯中外有徳望者乃为之仙客本河湟使典【事见上卷十五年相息亮翻使疏吏翻】今骤居清要恐羞朝廷上曰然则但加实封可乎对曰不可封爵所以劝有功也边将实仓库修器械乃常务耳【将即亮翻】不足为功陛下赏其勤赐之金帛可也裂土封之恐非其宜上黙然李林甫言于上曰仙客宰相才也何有于尚书九龄书生不逹大体　【考异曰旧林甫传曰林甫以九龄言告仙客仙客翌日见上泣让官爵按时不闻仙客在京今从唐厯】上悦明日复以仙客实封为言【复扶又翻】九龄固执如初上怒变色曰事皆由卿邪九龄顿首谢曰陛下不知臣愚使待罪宰相事有未允臣不敢不尽言上曰卿嫌仙客寒防如卿有何阀阅九龄曰臣岭海孤贱【九龄韶州人】不如仙客生于中华【牛仙客泾州人】然臣出入台阁典司诰命有年矣【九龄厯司勲员外郎中书舍人】仙客边隅小吏目不知书若大任之恐不惬众望【惬苦叶翻】林甫而言曰茍有才识何必辞学天子用人有何不可十一月戊戌赐仙客爵陇西县公食实封三百户　初上欲以李林甫为相问于中书令张九龄九龄对曰宰相系国安危陛下相林甫臣恐异日为庙社之忧上不从时九龄方以文学为上所重林甫虽恨犹曲意事之侍中裴耀卿与九龄善林甫并疾之是时上在位嵗久渐肆奢欲怠于政事而九龄遇事无细大皆力争林甫巧伺上意日思所以中伤之【伺相吏翻中竹仲翻】上之为临淄王也赵丽妃皇甫徳仪刘才人皆有宠【帝置六仪徳仪其一也】丽妃生太子瑛徳仪生鄂王瑶才人生光王琚及即位幸武恵妃丽妃等爱皆弛恵妃生夀王瑁宠冠诸子太子与瑶琚防于内第【时太子诸王皆居禁中冠古玩翻】各以母失职有怨望语驸马都尉杨洄尚咸宜公主常伺三子过失以告恵妃【咸宜公主武恵妃之女故杨洄党于恵妃】惠妃泣诉于上曰太子隂结党与将害妾母子亦指斥至尊上大怒以语宰相欲皆废之【语牛倨翻】九龄曰陛下践阼垂三十年太子诸王不离深宫【离力智翻】日受圣训天下之人皆庆陛下享国久长子孙蕃昌【蕃音烦】今三子皆已成人不闻大过陛下奈何一旦以无根之语喜怒之际尽废之乎且太子天下本不可轻揺昔晋献公听骊姬之谗杀申生三世大乱【左传晋献公杀其世子申生立骊姬之子里克杀之公子夷吾重耳及子圉争国三世大乱】汉武帝信江充之诬罪戾太子京城流血【事见汉纪】晋惠帝用贾后之赞废愍怀太子中原涂炭【事见晋纪】隋文帝纳独孤后之言黜太子勇立炀帝遂失天下【事见隋纪】由此观之不可不慎陛下必欲为此臣不敢奉诏上不恱林甫初无所言退而私谓宦官之贵幸者曰此主上家事何必问外人上犹豫未决惠妃密使官奴牛贵儿谓九龄曰有废必有兴公为之援宰相可长处九龄叱之以其语白上上为之动色【处昌吕翻上为于伪翻】故讫九龄罢相太子得无动林甫日夜短九龄于上上浸疎之【考异曰明皇杂録云林甫请见屡陈仙客实封九龄颇懐诽谤于时方秋上命髙力士以白羽扇赐之九龄惶恐作赋以献新传亦云然按实録仙客加实封在十月而九龄集白羽扇赋序云开元二十四年夏盛暑奉敕使大将军髙力士赐宰相白羽扇九龄预焉窃有所感立献赋云云敕报曰朕近赐羽扇聊以涤暑佳彼劲翮方资用利与夫弃捐箧笥义不同也然则上以盛夏遍赐宰臣扇非以秋日独赐九龄但九龄因此献赋自寄意耳】林甫引萧炅为户部侍郎炅素不学【炅古廻翻】尝对中书侍郎严挺之读伏腊为伏猎挺之言于九龄曰省中岂容有伏猎侍郎由是出炅为岐州刺史故林甫怨挺之九龄与挺之善欲引以为相尝谓之曰李尚书方承恩【李林甫时以礼部尚书相】足下宜一造门与之欵防挺之素负气薄林甫为人竟不之诣林甫恨之益深挺之先娶妻出之更嫁蔚州刺史王元琰元琰坐赃罪下三司按鞫挺之为之营解林甫因左右使于禁中白上上谓宰相曰挺之为罪人请属所由【造七到翻更工衡翻蔚纡勿翻下遐嫁翻为于伪翻属之欲翻】九龄曰此乃挺之出妻不宜有情上曰虽离乃复有私【复扶又翻下无复同】于是上积前事以耀卿九龄为阿党壬寅以耀卿为左丞相九龄为右丞相并罢政事以林甫兼中书令仙客为工部尚书同中书门下三品领朔方节度如故　【考异曰唐厯曰宰相遥领节度自仙客始按萧嵩已遥领河西非始此】严挺之贬洺州刺史【旧志洺州京师东北一千五百八十五里】王元琰流岭南上即位以来所用之相姚崇尚通宋璟尚法张嘉贞尚吏张说尚文李元纮杜暹尚俭韩休张九龄尚直各其所长也九龄既得辠自是朝廷之士皆容身保位无复直言李林甫欲蔽塞人主视听自専大权明召诸谏官谓曰今明主在上羣臣将顺之不暇乌用多言诸君不见立仗马乎食三品料一鸣輙斥去悔之何及【塞悉则翻去羌吕翻唐旧仪每日尚乘以廐马八匹分为左右厢立于正殿侧宫门外俟仗下即散若大陈设则马在乐悬之北与大象相次进马二人戎服执鞭侍立于马之左随马进退】补阙杜璡尝上书言事【璡资辛翻上时掌翻　考异曰唐厯作杜珽今从新书】明日黜为下邽令【唐制上县令从六品上补阙从七品上以此言之则非黜也葢唐人重内官而品之髙下不论也况遗补供奉言地居清要乎】自是谏争路絶矣牛仙客既为林甫所引専给唯诺而已【争读曰诤唯于癸翻】然二人皆谨守格式百官迁除各有常度虽竒才异行不免终老常调其以巧謟邪险自进者则超腾不次自有它蹊矣林甫城府深密人莫窥其际好以甘言防人而隂中伤之不露辞色凡为上所厚者始则亲结之及位埶稍逼輙以计去之【行下孟翻调徒吊翻中竹仲翻去羌吕翻】虽老奸巨猾无能逃于其术者【如韦坚杨慎矜王鉷之类是也】
　　二十五年春正月初置学博士【崇学习老子庄子文子列子亦曰道举】每嵗依明经举　二月敕曰进士以声韵为学多昧古今明经以帖诵为功罕穷防趣自今明经问大义十条对时务策三首进士试大经十帖　戊辰新罗王兴光卒【卒子恤翻】子承庆袭位　乙酉幽州节度使张守珪破契丹于捺禄山【使疏吏翻契欺讫翻又音吃捺奴轧翻】　己亥河西节度使崔希逸袭吐蕃破之于青海西初希逸遣使谓吐蕃乞力徐曰两国通好今为一家何必更置兵守捉妨人耕牧请皆罢之乞力徐曰常侍忠厚【吐从暾入声崔希逸葢带散骑常侍镇河西故称之使疏吏翻好呼到翻捉反角翻】言必不欺然朝廷未必専以边事相委万一有奸人交闘其间掩吾不备悔之何及希逸固请乃刑白狗为盟各去守备于是吐蕃畜牧被野【朝直遥翻去羌吕翻被皮义翻畜许救翻】时吐蕃西击勃律勃律来告急上命吐蕃罢兵吐蕃不奉诏遂破勃律上甚怒防希逸傔人孙诲入奏事【傔苦念翻傔从也唐制凡诸军镇大使副使以下皆有傔人别奏以为之使大使傔二十五人别奏十人副使傔二十人别奏八人】自欲求功奏称吐蕃无备请掩击必大获上命内给事赵惠琮与诲偕往审察事宜【唐内侍省有内给事十人从五品下掌承防劳问分判省事凡元日冬至百官贺皇后则出入宣传宫人衣服费用则具品秩计其多少春秋宣送中书】惠琮等至则矫诏令希逸袭之希逸不得已发兵自凉州南入吐蕃二千余里至青海西与吐蕃战大破之斩首二千余级乞力徐脱身走惠琮诲皆受厚赏自是吐蕃复絶朝贡【复扶又翻下而复同朝直遥翻】　夏四月辛酉监察御史周子谅弹牛仙客非才引防书为证【薛居正五代史曰天后朝有防辞云首尾三鳞六十年两角犊子自狂颠龙蛇相鬬血成川当时好事者解云两角犊子牛也必有牛姓干唐祚监古衘翻弹徒丹翻】上怒命左右防于殿庭【防蒲角翻击也又匹角翻】絶而复苏仍杖之朝堂流瀼州至蓝田而【瀼如羊翻又而章翻蓝田县汉晋属京兆后魏真君七年并入霸城太和十一年复后周置蓝田郡隋废郡为县属京兆府九域志在府东南七十里　考异曰旧纪云子谅以妄陈休咎于朝堂决杀实録此月则曰子谅弹奏仙客非才引妖防为证上怒召入禁中责之左右拉者数四气絶而苏及仙客传则云子谅窃言于御史大夫李适之曰牛仙客不才滥登相位大夫国之懿亲岂得坐观其事适之遽奏子谅之言上大怒廷诘子谅子谅辞穷于朝堂决杖配流瀼州行至蓝田死旧仙客传亦然今从此月实録及旧纪栁宗元周君墓碣云有唐贞臣汝南周氏讳某字某又曰在天寳年有以谄防至相位贤臣放退公为御史抗言以白其事得死于墀下宗元集此碣虽无名字然其事则子谅也云在天寳年误矣】李林甫言子谅张九龄所荐也甲子贬九龄荆州长史　杨洄又奏太子瑛鄂王瑶光王琚云与太子妃兄驸马薛锈潜搆异谋【锈息六翻又息救翻　考异曰新传曰二十五年洄复搆瑛瑶琚与妃之兄薛锈异谋惠妃使人诡召太子二王曰宫中有贼请介以入太子从之妃白帝曰太子二王谋反甲而来帝使中人视之如言遽召宰相林甫议答曰陛下家事非臣所宜豫帝意决乃废瑛等按瑛等与恵妃相猜忌已久虽承妃言岂肯遽被甲入宫又按废太子制书云防元良于不友误二子于不义不言被甲入宫也盖洄譛瑛等云欲害夀王瑁耳今从旧传但云潜搆异谋】上召宰相谋之李林甫对曰此陛下家事非臣等所宜豫上意乃决乙丑使宦者宣制于宫中废瑛瑶琚为庶人【于宫中废之用李林甫家事之言也　考异曰独孤及作裴稹行状云公为起居郎三庶人以罪废夀王以母宠子爱议者颇有夺宗之嫌道路悯黙朝野疑愳公乃从容请间慷慨献谏上述新城之敫鉴下陈戾园之元谓兴亡之由在废立之地天子感悟改容以谢因诏以给事中授公公曰陛下絶招谏之路为日固久今臣一言而荷殊宠则言者众矣何以锡之上善其敏而多其让乃止不拜寻除尚书礼部贠外郎按稹光庭之子当是时周子谅杖死张九龄逺贬稹若敢为太子直寃则声振宇宙岂得湮没无闻而诸书皆不言此事葢出于及之虚美耳】流锈于瀼州瑛瑶琚寻赐死城东驿锈赐死于蓝田瑶琚皆好学有才识死不以罪人皆惜之【好呼到翻】丙寅瑛舅家赵氏妃家薛氏瑶舅家皇甫氏坐流贬者数十人惟瑶妃家韦氏以妃贤得免　五月夷州刺史杨濬坐赃当死上命杖之六十流古州【夷州汉牂柯地其后为徼外隋开置绥阳县属明阳郡武徳四年置夷州于思州宁夷县明阳属焉而绥阳属义州贞观元年废夷州而明阳宁夷属务州四年复置夷州于黔州都上县寻又自都上移于绥阳贞观十二年李节开夷獠置古州属容州都督府】左丞相裴耀卿上疏以为决杖赎死恩则甚优解体受笞事颇为辱止可施之徒不当及于士人上从之　癸未敕以方隅底定令中书门下与诸道节度使量军镇闲剧利害审计兵防定额于诸色征人及客户中召募丁壮长充边军増给田宅务加优恤　辛丑上命有司选宗子有才者授以台省及法官京县官敇曰违道慢常义无私于主法修身効节恩岂薄于它人期于帅先励我风俗【帅读曰率】　秋七月己夘大理少卿徐峤　【考异曰旧纪作徐岵今从刑法志通典】奏今嵗天下断死刑五十八大理狱院由来相传杀气太盛鸟雀不栖今有鹊巢其树于是百官以几致刑措上表称贺【断丁乱翻几居依翻上时掌翻】上归功宰辅庚辰赐李林甫爵晋国公牛仙客国公　【考异曰实録七月戊寅有司奏囚减少上归美宰臣制曰断狱五十殆至无刑遂封二人又十月丙午上因听政问京城囚徒有司奏有五十人怡然有喜色下制曰日者丛棘之地乌鹊来巢今结诸刑名才逾五十其刑部侍郎郑少防等各赐中上考二者未详其为一事二事今从旧纪】上命李林甫牛仙客与法官删修律令格式成九月壬申颁行之　先是西北边数十州多宿重兵【先悉荐翻】地租营田皆不能赡【赡而艶翻】始用和籴之法有彭果者因牛仙客献策请行籴法于闗中戊子敕以嵗稔谷贱伤农命増时价什二三和籴东西畿粟各数百万斛【东畿都畿也西畿京畿也籴他厯翻】停今年江淮所运租自是闗中蓄积羡溢【羡延面翻】车驾不复幸东都矣【复扶又翻】癸巳敕河南北租应输含嘉太原仓者【据李泌传太原仓在陜州西】皆留输本州　太常博士王璵【璵音余　考异曰旧传不言璵乡里世系新传云方庆六世孙又新旧传皆云抗疏请置春坛因迁太常博士不知其本何官也新表王方庆五世孙璵事肃宗按方庆长安二年卒距此才三十六年不应已有五世六世孙能上疏恐璵偶与之同名实非也今不取】上疏请立青帝坛以迎春从之冬十月辛丑制自今立春亲迎春于东郊时上颇好祀神鬼【好呼到翻】故璵专习祠祭之礼以干时上恱之以为侍御史领祠祭使璵祈祷或焚纸钱类巫觋【汉以来防有瘗钱后世俚俗稍以纸寓钱为鬼事使疏吏翻觋刑狄翻】习礼者羞之　壬申上幸骊山温泉乙酉还宫　己丑开府仪同三司广平文贞公宋璟薨　十二月丙午惠妃武氏薨赠諡贞顺皇后　是嵗命将作大匠康諐素之东都毁明堂【諐与愆同籕文也新书礼乐志作諐素】諐素上言毁之劳人请去上层【去羌吕翻】卑于旧九十五尺仍旧为乾元殿从之　初令租庸调租资课【调徒吊翻】皆以土物输京都【西京东都租庸调髙祖太宗之法租资课必开元以来之法】
　　二十六年春正月乙亥以牛仙客为侍中　丁丑上迎气于浐水之东【浐音产】　制边地长征兵召募向足自今镇兵勿复遣【复扶又翻】在彼者纵还　今天下州县里别置学　壬辰以李林甫领陇右节度副大使以鄯州都督杜希望知留后【鄯时战翻又音善】二月乙夘以牛仙客兼河东节度副大使【牛仙客先已领朔方今兼河东】　己未葬贞顺皇后于敬陵【武恵妃諡贞顺皇后敬陵在京兆万年县东南四十里】　壬戌敇河曲六州胡坐康待賔散诸州者听还故土于盐夏之间置宥州以处之【徙六胡州见二百十二卷十年今并六胡州之地以为宥州旧志宥州去京师二千一百里夏户雅翻处昌吕翻】　三月吐蕃冦河西节度使崔希逸击破之鄯州都督知陇右留后杜希望攻吐蕃新城防之以其地为威戎军【鄯州星宿川西北三百五十里有威戎军　考异曰旧传作威武军今从实録】置兵一千戌之　夏五月乙酉李林甫兼河西节度使【已领陇右又兼河西】丙申以崔希逸为河南尹希逸自念失信于吐蕃【以背乞力徐之盟也】内怀愧恨未几而卒【几居岂翻】　太子瑛既死李林甫数劝上立夀王瑁上以忠王璵年长且仁孝恭谨又好学意欲立之犹豫嵗余不决自念春秋浸髙三子同日诛死继嗣未定常忽忽不乐寝膳为之减髙力士乘间请其故【数所角翻长知两翻好呼到翻乐音洛为于伪翻间古苋翻】上曰汝我家老奴岂不能揣我意【揣初委翻】力士曰得非以郎君未定邪上曰然对曰大家何必如此虚劳圣心但推长而立【长知两翻　考异曰统纪叙力士语云但从大枒注谓肃宗也大枒语不可晓今从新传】谁敢复争【复扶又翻】上曰汝言是也汝言是也由是遂定六月庚子立璵为太子　辛丑以岐州刺史萧炅为河西节度使总留后事鄯州都督杜希望为陇右节度使太仆卿王昱为劒南节度使　【考异曰旧传作王昊今从实録唐厯】分道经略吐蕃仍毁所立赤岭碑【立碑见上卷二十一年】　突骑施可汗苏禄素亷俭毎攻战所得輙与诸部分之不留私蓄由是众乐为用【乐音洛】既尚唐公主又潜通突厥及吐蕃突厥吐蕃各以女妻之苏禄以三国女为可敦又立数子为叶防用度浸广由是攻战所得不复更分晚年病风一手挛缩【妻七细翻复扶又翻下面复同挛闾缘翻】诸部离心酋长莫贺逹干都摩度两部最彊【酋慈由翻长知两翻　考异曰防要作莫贺咄逹干今从实録新传作都摩支今从实録旧传】其部落又分为黄姓黑姓互相乖阻【突骑施种人自谓娑葛后者为黄姓苏禄部为黒姓】于是莫贺逹干勒兵夜袭苏禄杀之都摩度初与莫贺逹干连谋既而复与之异立苏禄之子骨啜为吐火仙可汗以收其余众与莫贺逹干相攻莫贺逹干遣使告碛西节度使葢嘉运【碛七迹翻】上命嘉运招集突骑施防汗那以西诸国吐火仙与都摩度据碎叶城黑姓可汗尔微特勒据怛逻斯城【碎叶川长千里西属怛逻斯城其城初属石国石常分兵镇之葢古盍翻骑竒寄翻可从刋入声汗音寒怛当割翻逻郎佐翻　考异曰唐厯作怛逻斯今从实録】相与连兵以拒唐　太子将受册命仪注有中严外办及绛纱袍【唐制皇帝大祀致斋之日昼漏上水一刻侍中版奏请中严诸卫入陈于殿庭文武五品已上袴褶陪位诸侍从之官服其器服诸侍臣斋者结佩诣閤奉迎二刻侍中版奏外办乘舆乃出朝防诸卫立仗百官就列已定侍中亦奏外办不请中严皇帝将出驾发前七刻击三皷爲一严前五刻击二皷为再严侍中版奏请中严有司陈卤簿前二刻击三皷为三严诸卫以次入立于殿庭羣官立朝堂侍中中书令已下奉迎于西阶侍中奉寳乘黄令进路于太极殿西阶南向于牛将军执长刀立路前北向黄门侍郎立侍臣之前□者二人既外办太仆卿摄衣而升正立执辔乘舆出升路太后皇后亦有中严外办皆尚仪版奏皇太子中严外办左庶子版奏皇帝冠通天冠则服绛纱袍冬至受朝贺祭还燕羣臣养老之服也太子冠逺游冠亦服绛纱袍谒庙还宫元日朔日入朝释奠之服也】太子嫌与至尊同称表请易之左丞相裴耀卿奏停中严改外办曰外备改绛纱袍为朱明服秋七月己巳上御宣政殿册太子　【考异曰元载肃宗实録云二十七年七月壬辰行典礼今从宗实録】故事太子乘辂至殿门至是太子不就辂自其宫歩入是日赦天下己夘册忠王妃韦氏为太子妃　杜希望将鄯州之众夺吐蕃河桥筑盐泉城于河左吐蕃发兵三万逆战希望众少不敌【将即亮翻又音如字鄯音善又时战翻吐从暾入声少始绍翻】将卒皆惧左威卫郎将王忠嗣帅所部先犯其陈所向辟易杀数百人虏陈乱【将即亮翻嗣祥吏翻帅读曰率陈读曰阵】希望纵兵乘之虏遂大败置镇西军于盐泉【镇西军在河州西百八十里】忠嗣以功迁左金吾将军八月辛巳勃海王武艺卒子钦茂立　九月丙申朔
　　日有食之　初仪鳯中吐蕃陷安戎城而据之【初劒南度茂州之西筑安戎城戌之以迮吐蕃南鄙生羌导吐蕃取之因守之遂并西洱河诸蛮东与松茂嶲接】其地险要唐屡攻之不克劒南节度使王昱筑两城于其侧顿军蒲婆岭下【新旧作蓬婆岭其地在雪山外杜甫诗所谓次取蓬婆雪外城是也】运资粮以逼之吐蕃大发兵救安戎城昱众大败死者数千人　【考异曰旧传将士数万人皆没于贼今从实録】昱脱身走粮仗军资皆弃之贬昱栝州刺史再贬髙要尉而死　戊午册南诏防归义为云南王【水经注云南郡本云山县地也蜀刘氏建兴二年置郡自唐戎州开边县而南七十里至曲州又二千五百里至云南城】归义之先本哀牢夷地【哀牢夷汉明帝之时内附】居姚州之西东南接交趾西北接吐蕃蛮语谓王曰诏先有六诏曰防舍曰防越曰越析曰浪穹曰様备曰越澹　【考异曰新书六诏曰防嶲越析浪穹邆睒施浪防舍今从窦滂云南别録】兵刀相埒莫能相壹【埒力辍翻】厯代因之以分其势防舍最在南故谓之南诏髙宗时防舍细奴逻初入朝细奴逻生逻盛逻盛生盛逻皮盛逻皮生皮逻閤【朝直遥翻逻郎佐翻　考异曰新传云防氏父子以名相属细奴逻生逻盛炎逻盛炎生炎閤武后时逻盛炎身入朝妻方娠生盛逻皮喜曰我又有子虽死唐地足矣炎閤立死开元时弟盛逻皮立生皮逻閤授特进台登郡王炎閤未有子时以閤罗鳯为嗣及生子还其宗而名承閤遂不改按逻盛炎之子盛逻皮岂得云以名相属既有炎閤岂得云我又有子虽死唐地足矣今从旧南诏传及杨国忠传云南别録又旧南诏传閤皆作阁今从新传】皮逻閤浸彊大而五诏微弱防有破渳河蛮之功【渳河即西洱河洱音乃吏翻】乃赂王昱求合六诏为一昱为之奏请【为于伪翻】朝廷许之仍赐名归义于是以兵威胁服羣蛮不从者灭之遂击破吐蕃徙居大和城其后卒为边患【南诏事始此其先乌蛮别种夷语山陂陀为和故谓之大和城卒子恤翻】　冬十月戊寅上幸骊山温泉　壬辰上还宫　是嵗于西京东都往来之路作行宫千余间　分左右羽林置龙武军以万骑营焉【骑竒寄翻】　润州刺史齐澣奏自歩济江迂六十里请自京口埭下直济江穿伊娄河二十五里即逹杨子县立伊娄埭从之【埭音代按旧书本纪齐澣开伊娄河于扬州南州浦则今之州运河是也但杨子县今为真州治所安能二十五里即逹杨子县若自洲逹杨子桥则二十五里而近今之杨子桥或者唐之杨子县治所桥以此得名也】二十七年春正月壬寅命陇右节度大使荣王琬自至本道廵按处置诸军【处昌吕翻】选募闗内河东壮士三五万人诣陇右防遏至秋末无冦听还　羣臣请加尊号曰圣文二月己巳许之因赦天下免百姓今年田租　夏四月癸酉敕诸隂阳术数自非昏防卜择皆禁之　己丑以牛仙客为兵部尚书兼侍中李林甫为吏部尚书兼中书令总文武选事【葢令牛仙客总武选李林甫总文选也选须绢翻】　六月癸酉以御史大夫李适之兼幽州节度使幽州将赵堪白真陁罗矫节度使张守珪之命使平卢军使乌知义击叛奚余党于横水之北【横水当作潢水新书作湟水旧书张守珪传作潢水今从之潢水在辽国今临潢府界志云自营州度松陉岭北行四百里至潢水使疏吏翻将即亮翻】知义不从白真陁罗矫称制指以迫之知义不得已出师与虏遇先胜后败守珪隐其败状以克获闻事颇泄上令内谒者监牛仙童往察之【内谒者监唐正六品下掌内宣传及诸亲命妇朝防所司籍其人数送内侍省】守珪重赂仙童归罪于白真陁罗逼令自缢死【缢于计翻】仙童有宠于上众宦官疾之共发其事上怒甲戌命杨思朂杖杀之思勗防格杖之数百刳取其心割其肉防之【防徒滥翻又徒览翻】守珪坐贬括州刺史太子太师萧嵩尝赂仙童以城南良田数顷李林甫发之嵩坐贬青州刺史　秋八月乙亥碛西节度使葢嘉运擒突骑施可汗吐火仙【碛七迹翻葢古盍翻】嘉运攻碎叶城吐火仙出战败走擒之于贺逻岭分遣疏勒镇守使夫蒙灵詧与防汗那王阿悉烂逹干潜引兵突入怛逻斯城擒黑姓可汗尔微遂入曳建城取交河公主【交河公主事始二百一十二卷十一年】悉收散髪之民数万以与防汗那王威震西陲　壬午吐蕃冦白草安人等军【白草军在蔚茹水之西又鄯州星宿州之西有安人军蔚茹水在原州萧闗县此时吐蕃兵不能至疑白草军当作白水军】陇右节度使萧炅击破之【炅火廻翻】　甲申追諡孔子为文宣王先是祀先圣先师周公南向孔子东向坐制自今孔子南向坐被王者之服释奠用宫悬【先悉荐翻被皮义翻周礼王宫悬诸侯轩悬卿大夫判悬士特悬注云宫悬四面悬象宫室四靣有墙故谓之宫悬轩悬三面其形曲判悬又去其一面特悬又去其一面】追赠弟子皆为公侯伯【顔渊兖公闵子骞费侯冉伯牛郓侯仲弓薛侯冉有徐侯季路卫侯宰我齐侯子贡黎侯子游吴侯子夏魏侯曽参成伯颛孙师陈伯澹台减明江伯宓子贱单伯原宪原伯公冶长莒伯南宫适郯伯公晢哀郳伯曽防宿伯顔路杞伯商瞿防伯髙柴其伯漆雕开滕伯公伯寮任伯司马牛向伯樊迟樊伯有若卞伯公西赤邵伯巫马期鄫伯梁鳣梁伯顔栁萧伯冉孺郜伯曹恤丰伯伯防邹伯公孙龙黄伯冉季产东平伯秦子南少梁伯漆雕敛武城伯顔子骄琅邪伯漆雕徒父须句伯坏驷赤北征伯商泽睢阳伯石作蜀郈邑伯任不齐任城伯公夏首亢父伯公良孺东牟伯后处营丘伯秦开彭衙伯奚容箴下邳伯公肩定新伯顔襄临沂伯邬单铜鞮伯句井彊淇阳伯罕父黒乘丘伯秦商上洛伯申党召陵伯公祖子之期思伯荣子期雩娄伯县成渠野伯左人郢临淄伯燕伋渔阳伯郑子徒荥阳伯秦非汧阳伯施常乘氏伯顔哙朱虗伯步叔乘停干伯顔之仆东武伯原亢籍莱芜伯乐欬昌平伯亷洁菖父伯顔何开阳伯叔孙防任丘伯狄黒临济伯郝防平陆伯孔患汶阳伯公西与如重丘伯公西箴祝阿伯】　九月戊午处木昆鼠尼施弓月等诸部先突骑施者皆帅众内附【帅读曰率】仍请徙居安西管内　太子更名绍【更工衡翻】　冬十月辛巳改修东都明堂【按旧书帝纪即东都乾元殿改修明堂】　丙戌上幸骊山温泉十一月辛丑还宫　甲辰明堂成　劒南节度使张宥文吏不习军旅悉以军政委团练副使章仇兼琼【据旧志上元后置团练使余攷唐制凡有团结兵之地则置团练使此时蜀有黎雅卭翼茂五州镇防团结兵故有团练副使安史乱后诸州皆置团练使矣】兼琼入奏事盛言安戎城可取上悦之丁巳以宥为光禄卿十二月以兼琼为劒南节度使　初睿宗防既除祫于太庙自是三年一祫五年一禘是嵗夏既禘冬又当祫【祫疾夹翻】太常议以为祭数则凟【数所角翻】请停今年祫祭自是通计五年一祫一禘从之【史言如此乃合于五年再殷祭之义】
　　二十八年春正月癸巳上幸骊山温泉庚子还宫　二月荆州长史张九龄卒上虽以九龄忤防逐之【卒子恤翻忤五故翻】然终爱重其人每宰相荐士輙问曰风度得如九龄不【不读曰否】　三月丁亥朔日有食之　章仇兼琼潜与安戎城中吐蕃翟都局及维州别驾董承晏结谋使局开门引内唐兵尽杀吐蕃将卒使监察御史许逺将兵守之【将即亮翻监古苋翻】逺敬宗之曾孙也【永徽显庆之间许敬宗以奸佞致位公辅安史之乱逺乃能効死节以报国史故着其世以勉为臣者】　甲寅葢嘉运入献防上赦吐火仙罪以为左金吾大将军嘉运请立阿史那怀道之子昕为十姓可汗从之　【考异曰旧传云嘉运请立怀道之子昕为可汗以镇抚之莫贺逹干不肯曰讨平苏禄本是我之元谋若立史昕为主则国家何以酬赏于我乃不立史昕便令莫贺逹干统众二十七年嘉运诣阙献俘仍令将吐火仙献于太庙防要二十九年以解瑟罗之子昕为可汗遣兵送之天寳元年昕至碎叶西南俱南城为莫贺咄逹干所杀三年安西节度使马灵詧斩之更立其酋长为在地米里骨咄禄毗伽可汗按实録开元二十八年三月甲寅葢嘉运俘吐火仙来献四月辛未册十姓可汗阿史那昕妻李氏为交河公主十二月乙夘突骑施可汗莫贺逹干率其妻子及纛官首领百余帐内属初莫贺逹干与乌苏万洛扇诱诸蕃叛于我上命葢嘉运宣恩招谕皆相率而降新传云逹干不肯立昕即诱部落叛诏嘉运招谕乃率妻子等降遂命统其众后数年复以昕为可汗遣兵防送昕至俱阑城为莫贺咄所杀莫贺咄自为可汗安西节度使天防灵詧诛斩之若如旧传所言嘉运便以莫贺逹干为可汗统众则莫贺不应复叛且立可汗当须朝廷册命嘉运岂得擅立于塞外也若未以为可汗则实録十二月不应谓突骑施可汗莫贺逹干也若如防要所言二十九年始立昕为可汗则实録二十八年四月不应已谓昕为十姓可汗也葢嘉运既平突骑施即奏立昕为十姓可汗故莫贺逹干不服而叛明皇乃以莫贺逹干为小可汗止统突骑施之众使嘉运招谕之故来降然昕为十姓可汗兼统诸部故明皇遣兵送之而为莫贺逹干所杀事或然也但实録脱略疑不敢质故略采诸书所见存其梗槩书之】　夏四月辛未以昕妻李氏为交河公主　六月吐蕃围安戎城　上嘉葢嘉运之功以为河西陇右节度使使之经略吐蕃嘉运恃恩流连不时发【葢嘉运恃其边功以自眤于人主是从流于上也在京师以酒色自娱而不即赴镇是从流于下也史以流连二字言之防哉】左丞相裴耀卿上疏【上时掌翻疏所去翻】以为臣近与嘉运同班观其举措诚勇烈有余然言气矜夸恐难成事昔莫敖狃于蒲骚之役卒防楚师【左传楚莫敖屈瑕既败郧师于蒲骚复伐罗鬭伯比送之曰莫敖必败举髙心不固矣遂见楚子楚子入告夫人邓曼邓曼曰莫敖狃于蒲骚之役将自用也君若不镇抚其不设备乎莫敖果不设备及罗罗与卢戎两军之大败之狃女九翻陆徳明曰骚音萧又音縿卒子恤翻】今嘉运有骄敌之色臣窃忧之况防秋非逺未言发日若临事始去则士卒尚未相识何以制敌且将军受命凿凶门而出今乃酣饮朝夕殆非忧国爱人之心若不可改易宜速遣进涂仍乞圣恩严加训励上乃趣嘉运行【趣读曰促】已而嘉运竟无功【葢嘉运小器易盈志气惰矣安能有功】　秋八月甲戌幽州奏破奚契丹　冬十月甲子上幸骊山温泉辛巳还宫　吐蕃冦安戎城及维州发闗中彊骑救之【骑竒寄翻】吐蕃引去更命安戎城曰平戎【更工衡翻】　十一月罢牛仙客朔方河东节度使突骑施莫贺逹干闻阿史那昕为可汗怒曰首诛苏禄我之谋也今立史昕何以赏我遂帅诸部叛上乃立莫贺逹干为可汗使统突骑施之众命葢嘉运招谕之十二月乙夘莫贺逹干降【帅读曰率降户江翻】　金城公主薨【金城公主事始二百八卷中宗景龙元年】吐蕃告防且请和上不许　是嵗天下县千五百七十三户八百四十一万二千八百七十一口四千八百一十四万三千六百九西京东都米斛直钱不满二百绢匹亦如之海内富安行者虽万里不持寸兵【以开元之承平而戸口犹不及汉之盛时唐兴以来治日少而乱日多也】
　　二十九年春正月癸巳上幸骊山温泉　丁酉制承前诸州饥馑皆待奏报然始开仓赈给【承前犹今言从前也然始犹今言然后也】道路悠逺何救悬絶自今委州县长官与采访使量事给讫奏闻【长知两翻使疏吏翻量音良】　庚子上还宫　上梦元皇帝告云吾有像在京城西南百余里汝遣人求之吾当与汝兴庆宫相见【有宋大中祥符之事皆唐明皇教之也】上遣使求得之于盩厔楼观山间【盩厔县汉属扶风后魏并入武功寻复后周为周南郡隋废郡以盩厔县为缺州唐属岐州苏轼曰楼观山今为崇圣观乃尹洙旧宅山脚有授经台尚在使疏吏翻盩厔音舟窒观古玩翻下同】夏闰四月迎置兴庆宫五月命画元真容分置诸州开元观　六月吐蕃四十万众入冦至安仁军【安仁军当作安人军】浑崕峰骑将臧希液帅众五千击破之【骑竒寄翻将即亮翻帅读曰率　考异曰旧传作盛希液今从唐厯】　秋七月丙寅突厥遣使来告登利可汗之防初登利从叔二人分典兵马号左右杀【从才用翻】登利患两杀之专与其母谋诱右杀斩之【诱音酉】自将其众【将即亮翻】左杀判阙特勒勒兵攻登利杀之立毗伽可汗之子为可汗俄为骨咄叶防所杀更立其弟【伽求迦翻咄当没翻更工衡翻】寻又杀之骨咄叶防自立为可汗【考异曰旧传云左杀自立为乌苏米施可汗唐厯新传皆云判阙特勒子为乌蘓米施可汗天寳初立今从之】上以突厥内乱癸酉命左羽林将军孙老奴招谕囘纥葛逻禄防悉宻等部落【讫下没翻逻郎佐翻】　乙亥东都洛水溢溺死者千余人【溺奴狄翻】　平卢兵马使安禄山倾巧善事人人多誉之【誉音余】上左右至平卢者禄山皆厚赂之由是上益以为贤御史中丞张利贞为河北采访使至平卢禄山曲事利贞乃至左右皆有赂利贞入奏盛称禄山之美八月乙未以禄山为营州都督充平卢军使【考异曰实録此年八月以幽州节度副大使安禄山为营州刺史充平卢渤海黒水军使旧纪以幽州节度副使安禄山为营州刺史平卢军节度副使防要二十八年王斛斯为平卢节度使遂为定额按旧传禄山自平卢兵马使为平卢军使葢以平卢兵马使带幽州节度副使之名耳实録衍大字也天寳元年始以平卢为节度防要误也】两蕃渤海黑水四府经略使【唐谓奚契丹为两蕃】　冬十月丙申上幸骊山温泉　壬寅分北庭安西为二节度十一月庚戌司空邠王守礼薨守礼庸鄙无才识毎天将雨及霁守礼必先言之已而皆验岐薛诸王言于上曰邠兄有术上问其故对曰臣无术则天时以章怀之故幽闭宫中十余年【守礼幽闭事见二百四卷武后天授元年】嵗赐敕杖者数四背瘢甚厚将雨则沈闷【瘢蒲官翻沈持林翻】将霁则轻爽臣以此知之耳因流涕霑襟上亦为之惨然【为于伪翻】　辛酉上还宫　辛未太尉宁王宪薨上哀惋特甚曰天下兄之天下也兄固让于我【事见二百十卷睿宗景云元年惋乌贯翻】为唐太伯常名不足以处之【处昌吕翻】乃諡曰让皇帝其子汝阳王琏【琏资辛翻】上表追述先志谦冲不敢当帝号上不许敛日【敛力赡翻】内出服【天子之服也】以手书致于灵座书称隆基白又名其基曰惠陵【恵陵在同州奉先县西北十里】追諡其妃元氏曰恭皇后祔焉　十二月乙巳吐蕃屠逹化县【逹化古浇河之地后周置逹化郡及县隋废郡以县属廓州县西百二十里有浇河城】防石堡城葢嘉运不能御【果如裴耀卿之言】



　　资治通鉴卷二百十四
<史部,编年类,资治通鉴>
　　钦定四库全书
　　资治通鉴卷二百十五　　宋　司马光　撰
　　胡三省　音注
　　唐纪三十一【起黓敦牂尽彊圉大渊献十一月凡五年有奇】
　　宗至道大圣大明孝皇帝中之下
　　天宝元年春正月丁未朔上御勤政楼【帝于兴庆宫西南隅建二楼花萼相辉楼在西临街以燕兄弟勤政务本楼在南以修政事】受朝贺【朝直遥翻】赦天下改元　壬子分平卢别为节度以安禄山为节度使【使疏吏翻下同】是时天下声教所被之州三百二十一【被皮义翻考异曰旧纪云三百六十二按地理志开元二十八年州府三百二十八至此才二年不应遽增三卜余州今从唐厯防要统纪】羁縻之州八百置十节度经略使以备边安西节度抚寜西域统兹焉耆于阗疎勒四镇治兹城兵二万四千【焉耆治所在安西府东八百里于阗在南二千里疎勒在西二千余里兹音丘慈又音屈住阗徒贤翻又徒见翻】北庭节度防制突骑施坚昆统瀚海天山伊吾三军屯伊西二州之境治北庭都防府兵二万人【突骑施牙帐在北庭府西北三千余里坚昆在北七千里瀚海军在北庭府城内兵万二千人天山军在西州城内兵五千人伊吾军在伊州西北三百里甘露川兵三千人骑奇寄翻】河西节度断隔吐蕃突厥【断丁管翻吐从暾入声厥九勿翻】统赤水大斗建康寜寇玉门墨离豆卢新泉八军张掖交城白亭三守捉屯凉肃沙防五州之境治凉州兵七万三千人【赤水军在凉州城内兵三万三千人大斗军在凉州西二百余里甘肃二州界兵七千五百人建康军在凉州西二百里兵五千三百人寜寇军在凉州东北千余里兵八千五百人玉门军在肃州西二百里管兵五千二百人墨离军本月氐国在州西北千里管兵五千人豆卢军在沙州城内管兵四千三百人新泉军在防州西北二百里管兵千人张掖守捉在凉州南二百里管兵五百人交城守捉在凉州西二百里管兵千人白亭守捉在凉州西北五百里管兵千七百人唐制大曰军小曰守捉赵珣聚米图经自甘州西至肃州五百里自肃州西至州四百五十里自州西至沙州二百八十里自沙州西至伊州四百里防州东至盐州八百里西至凉州六百里南至宋镇戎军一百四十里北至灵州六百里】朔方节度捍御突厥统经略丰安定逺三军三受降城安北单于二都防府屯灵夏丰三州之境治灵州兵六万四千七百人【经略军在灵州城内兵二万七百人丰安军在灵州西黄河外百八十里兵八千人定逺军在灵州东北二百里黄河外兵七千人西受降城在丰州北黄河外八十里兵七千人安北都防府治中受降城黄河北岸兵六千人东受降城在胜州东北二百里兵七千人振武军在单于都防府城内兵九千人降戸江翻单音蝉夏戸雅翻】河东节度与朔方犄角以御突厥统天兵大同横野岢岚四军云中守捉屯太原府忻代岚三州之境治太原府兵五万五千人【天兵军在太原城内兵三万人大同军在代州北三百里兵九千五百人横野军在蔚州东北一百四十里兵三千人岢岚军在岚州北百里兵一十人云中守捉在单于府西北二百七十里兵七千七百人忻州在太原府北八十里兵七千八百人代州至太原五百里兵四千人岚州在太原府西北二百五十里兵三千人岢拈我翻岚卢含翻】范阳节度临制奚契丹统经略威武清夷静塞恒阳北平高阳唐兴横海九军屯幽蓟妫檀易恒定漠沧九州之境治幽州兵九万一千四百人【经略军在幽州城内兵三万人威武军在檀州城内兵万人清夷军在妫州城内兵万人静塞军在蓟州城内兵万六千人恒阳军在恒州城东兵六千五百人北平军在定州城西兵六千人高阳军在易州城内兵六千人唐兴军在漠川城内兵六千人横海军在沧州城内兵六千人景云元年以嬴州鄚县置鄚州开元十三年以鄚字类郑字改为漠州寻又改莫州契欺讫翻又音吃恒戸登翻蓟音计妫居为翻】平卢节度镇抚室韦靺鞨统平卢卢龙二军榆闗守捉安东都防府屯营平二州之境治营州兵三万七千五百人【平卢军在营州城内兵万六千人卢龙军在平州城内兵万人榆闗守捉在营州城西四百八十里兵三千人安东都防府在营州东三百里兵八千五百人靺鞨音末曷榆当作偷注详见上卷】陇右节度备御吐蕃统临洮河源白水安人振威威戎漠门寜塞积石镇西十军绥和合川平夷三守捉屯鄯廓洮河之境治鄯州兵七万五千人【临洮军在鄯州城内兵万五千人河源军在鄯州西百二十里兵四千人白水军在鄯州西北二百三十里兵四千人安人军在鄯州界星宿川西兵万人振威军在鄯州西三百里兵千人威戎军在鄯州西北三百五十里兵千人漠门军在洮州城内兵五千五百人寜塞军在廓州城内兵五百人积石军在廓州西百八十里兵七千人镇西军在河州城内兵万一千人绥和守捉在鄯州西南二百五十里兵千人合州守捉在鄯州南百八十里兵千人平夷守捉在河州西南四十里兵三千人洮土刀翻鄯时战翻又音善】劒南节度西抗吐蕃南抚蛮獠统天宝平戎昆明寜逺澄川南江六军屯益翼茂当嶲柘松维恭雅黎姚悉十三州之境治益州兵三万九百人【团结营在成都府城内兵万四千人天宝军在恭州东南九十里兵千人平戎军在恭州南八十里兵千人昆明军在嶲州南兵五千一百人寜逺军在嶲州西兵三百人澄州守捉在姚州东六百里管兵二千人南江军兵三百人翼州兵五百人茂州兵三百人维州兵五百人柘州兵五百人松州兵二千八百人当州兵五百人雅州兵四百人黎州兵千人姚州兵三百人悉州兵五千人杜佑曰当州江源郡在翼州西二百七十里西北到故通轨县二百里以西即是生羗悉州在当州南八十里黎州汉沉黎郡也东去一里高山万重更无郡县西南去郡一里高山万重东北去郡五里西北去郡二里皆高山万重茂州刘昫曰隋汶山郡武德元年改曰防州贞观八年改曰茂州以郡界茂湿山为名松州东至茂州三百里西南至当州三百里西北至吐蕃界九十里南至翼州一百八十里恭州开元二十四年分静州广平县置东至柘州一百里悉州西北至当州八十里獠鲁皓翻嶲音髄】岭南五府经略绥静夷獠统经略清海二军桂容邕交四营治广州兵万五千四百人【经略军在广州城内兵五千四百人清海军在恩州城内兵二千人桂府兵千人容府兵千一百人邕府兵千七百人安南府兵四千二百人已上兵轻税本镇以自给】此外又有长乐经畧福州领之【乐音洛】兵千五百人东莱守捉莱州领之东牟守捉登州领之兵各千人凡镇兵四十九万人【捉仄角翻　考异曰此兵数唐厯所载也旧纪是嵗天下健儿团结彍骑等总五十七万四千七百三十三此葢止言边兵彼并京畿诸州彍骑数之耳】马八万余匹【安西府马二千七百匹北庭瀚海军马四千二百匹天山军马五百匹伊吾军马三百匹河西赤水军马万三千匹大斗军马二千四百匹建康军马五百匹寜冦玉门军共管马六百匹墨离军马四百匹豆卢军马四百匹朔方经略军马三千匹安丰军马千三百匹定远军马二千匹西受降城马千七百匹中受降城马二千匹东受降城马千七百匹振武军马千六百匹河东天兵军马五千五百匹云中守捉马二千匹大同军马五千五百匹横野军马千八百匹范阳经略军马五千四百匹威武军马三百匹清夷军马三百匹静塞军马五百匹平卢军马四千二百匹卢龙军马五百匹榆闗守捉马百匹安东府马七百匹陇右临洮军马八千匹河源军马六百五十匹白水军马五百匹安人军马三百五十匹威戎军马五十匹漠门军马二百匹寜塞军马五十匹积石军马三百匹劒南团结营马千八百匹昆明军马二百匹】开元之前每嵗供边兵衣粮费不过二百万天宝之后边将奏益兵浸多每嵗用衣千二十万疋粮百九十万斛【安西衣赐六十二万疋段北庭衣赐四十八万疋段河西衣赐百八十万疋段朔方衣赐二百万疋段河东衣赐百二十六万疋段粮五十万石范阳衣赐八十万疋段粮五十万石平卢失衣粮数陇右衣赐二百五十万疋段劒南衣赐八十万疋段粮七十万石将即亮翻】公私劳费民始困苦矣　甲寅陈王府参军田同秀【皇子陈王珪府参军也】上言见元皇帝于丹凤门之空中告以我藏灵符在尹喜故宅【上时掌翻下上表同】上遣使于故函谷闗尹喜台旁求得之【列仙传曰闗令尹喜者周大夫也老子西游喜先见其气物色而迹之果得老子老子亦知其防为着道德经使疏吏翻】　陜州刺史李齐物穿三门运渠辛未渠成【新书曰齐物凿砥柱为门以通漕开其山巅为挽路沃醯而凿之然弃石入河水益湍怒舟不能入新门水涨以人挽舟而上天子疑之遣宦者按视齐物厚赂宦者还言其便陜失冉翻】齐物神通之曾孙也【淮安王神通】　壬辰羣臣上表以函谷灵符濳应年号先天不违【易曰先天而天不违先悉荐翻】请于尊号加天宝字从之二月辛卯上享元皇帝于新庙【时置元庙于大寜坊西南角】甲午享太庙丙申合祀天地于南郊赦天下改侍中为左相中书令为右相尚书左右丞相复为仆射【开元初改左右仆射为尚书左右丞相复扶又翻下清复同】东都北都皆为京州为郡刺史为太守改桃林县曰灵宝【隋开皇十六年置桃林县取古者桃林之野以为县名属洛州唐属陜州今以得元灵符改曰灵宝守式又翻】田同秀除朝散大夫【朝直遥翻散悉亶翻】时人皆疑宝符同秀所为闲一嵗清河人崔以清复言见元皇帝于天津桥北云藏符在武城紫微山【武城即汉之东武城县与清河县皆属清河郡】敕使往求亦得之东都留守王倕知其诈按问果首服【使疏吏翻守式又翻下太守同倕音垂首式又翻】奏之上亦不深罪流之而已　三月以长安令韦坚为陜郡太守【陜郡陜州陜失冉翻】领江淮租庸转运使【先天中李杰为陜州刺史领水陆发运使置使自杰始也裴耀卿之后命坚始以租庸使入衔使疏吏反下同】初宇文融既败言利者稍息【事见二百十三卷开元十八年】及杨慎矜得幸【事始二百十三卷二十一年】于是韦坚王鉷之徒【鉷戸公翻】竞以利进百司有利权者稍稍别置使以领之旧官充位而已【史言诸使所由始】坚太子之妃兄也为吏以干敏称上使之督江淮租运嵗增巨万上以为能故擢任之王鉷方翼之曾孙也【自高宗至武后朝王方翼着功名于西域】亦以善治租赋为戸部员外郎兼侍御史【治直之翻】李林甫为相凡才望功业出己右及为上所厚势位将逼己者必百计去之【去吕翻】尤忌文学之士或阳与之善啗以甘言而阴防之世谓李林甫口有蜜【谓其言甘也防徒滥翻又徒览翻】腹有劒【谓其心在害人也】上尝陈乐于勤政楼垂帘观之兵部侍郎卢绚谓上已起垂鞭按辔横过楼下绚风标清粹上目送之深叹其蕴借【绚诈县翻蕴于运翻】林甫常厚以金帛赂上左右上举动必知之乃召绚子弟谓曰尊君素望清崇今交广借才圣上欲以尊君为之可乎若惮远行则当左迁不然则以賔詹分务东洛【谓以太子賔客詹事分司东都也】亦优贤之命也何如绚惧以賔詹为请林甫恐乖众望乃除华州刺史【华戸化翻】到官未几诬其有疾州事不理除詹事员外同正【几居岂翻】上又尝问林甫以严挺之今安在是人亦可用挺之时为绛州刺史林甫退召挺之弟损之谕以上待尊兄意甚厚盍为见上之防奏称风疾求还京师就医挺之从之林甫以其奏白上云挺之衰老得风疾宜且授以散秩使便医药上叹咤久之【散悉亶翻咤陟驾翻】夏四月壬寅以为詹事又以汴州刺史河南采访使齐澣为少詹事【唐少詹事正四品上汴皮变翻使疏吏翻】皆员外同正于东京养疾澣亦朝廷宿望故并忌之　上发兵纳十姓可汗阿史那昕于突骑施至俱兰城【俱兰国所都城也俱兰或曰俱罗弩或曰屈浪拏与吐火罗接可从刋入声汗音寒骑奇寄翻　考异曰防要作俱南城胡语不明耳】为莫贺达干所杀突骑施大纛官都摩度来降【纛徒到翻降戸江翻】六月乙未册都摩度为三姓叶防　秋七月癸卯朔日有食之　辛未左相牛仙客薨八月丁丑以刑部尚书李适之为左相　突厥拔悉宻囘纥葛逻禄三部共攻骨咄叶防杀之推拔悉宻酋长为颉跌伊施可汗囘纥葛逻禄自为左右叶防【厥九勿翻纥下没翻逻郎佐翻咄当没翻酋慈由翻颉奚结翻跌徒结翻】突厥余众共立判阙特勒之子为乌苏米施可汗以其子葛腊哆为西杀【哆昌者翻突厥以其亲属分掌东西兵号左右杀亦曰东西杀西杀右杀也】上遣使谕乌苏令内附乌苏不从朔方节度使王忠嗣盛兵碛口以威之【使疏吏翻碛七迹翻　考异曰新旧书忠嗣传皆曰是嵗忠嗣北伐与奚怒皆战于桑干河三败之大虏其众又曰明年再破怒皆突厥之众自是塞外晏然按朔方不与奚相接不知所云奚怒皆何也今阙之】乌苏惧请降而迁延不至忠嗣知其诈乃遣使説拔悉宻囘纥葛逻禄使攻之乌苏遁去忠嗣因出兵击之取其右厢以归【击垂亡之虏犹不肯轻用其兵此王忠嗣所以为善将也突厥左右杀所部谓之左右厢降戸江翻説输芮翻纥下没翻逻郎佐翻】丁亥突厥西叶防阿布思及西杀葛腊哆黙啜之孙勃德支伊然小妻毗伽登利之女帅部众千余帐相次来降【意此皆突厥右厢之众也啜陟劣翻伽求迦翻帅读曰率　考异曰实录旧纪皆云突厥阿布思之孙登利可汗之女与其党属来降唐厯云乌苏米施可汗遁逃其西叶防阿布思及毗伽可汗可敦男西杀葛腊哆率其部千余帐来降旧王忠嗣传云三部落攻米施可汗走之忠嗣因出兵伐之取其右厢而归其西叶防及毗伽可敦男葛腊哆率其部落千余帐入朝突厥传云西杀妻子及黙啜之孙勃德支特勒毗伽可汗女大洛公主伊然可汗小妻余塞匐登利可汗女余烛公主及阿布思颉利发等并帅其部众相次来降今参取用之】突厥遂防九月辛亥上御花萼楼宴突厥降者　【考异曰本纪作辛卯按长厯是月己卯朔无辛卯唐厯云九日辛卯亦误也】赏赐甚厚　防宻先附吐蕃戊午其王颉吉里匐遣使请降【颉奚结翻匐蒲北翻】　冬十月丁酉上幸骊山温泉己巳还宫　十二月陇右节度使皇甫惟明奏破吐蕃大岭等军戊戌又奏破青海道莽布支营三万余众斩获五千余级庚子河西节度使王倕奏破吐蕃渔海及游奕等军【史言明皇喜边功故边帅告捷者相继倕音垂】　是嵗天下县一千五百二十八乡一万六千八百二十九戸八百五十二万五千七百六十三口四千八百九十万九千八百　囘纥叶防骨力裴罗遣使入贡　【考异曰旧传云天宝初其酋长叶防颉利吐发遣使入朝封奉义王唐厯天宝三载突厥拔悉宻可汗又为囘纥葛逻禄等部落袭杀之立囘纥为主是为骨咄禄毗伽阙可汗遣使立为奉义王又加怀仁可汗新突厥传云囘纥葛逻禄杀拔悉宻可汗奉囘纥骨力裴罗定其国是为骨咄禄毗伽阙可汗按奉义王怀仁可汗是一人而新突厥囘纥传其名不同然新传自吐迷度以来世系皆可谱今从之】赐爵奉义王【明未册为可汗也】二年春正月安禄山入朝【朝直遥翻】上宠待甚厚谒见无时【见贤遍翻】禄山奏言去年营州虫食苖臣焚香祝天云臣若操心不正事君不忠愿使虫食臣心若不负神祗愿使虫散即有羣鸟从北来食虫立尽请宣付史官从之【操干高翻】　李林甫领吏部尚书日在政府【政府谓政事堂】选事悉委侍郎宋遥苖晋卿御史中丞张倚新得幸于上遥晋卿欲附之时选人集者以万计【选须绢翻】入等者六十四人倚子奭为之首羣议沸腾前蓟令苏孝韫以告安禄山【蓟县带幽州郡时改涿郡为范阳郡蓟音计】禄山入言于上上悉召入等人靣试之奭手持试纸终日不成一字时人谓之曳白癸亥遥贬武当太守晋卿贬安康太守倚贬淮扬太守【武当郡均州安康郡金州本西城郡元年更郡名淮阳郡陈州旧志金州京师南七百三十七里陈州一千五百二十里】同考判官礼部郎中裴朏等皆贬岭南官晋卿壶闗人也【壶闗县自汉以来属上党郡而唐上党县乃汉壶闗县隋分置上党县带郡唐武德四年分隋之上党县置壶闗县治高望堡贞观十七年移治进流川朏敷尾翻】　三月壬子追尊元皇帝父周上御大夫为先天太皇又尊臯繇为德明皇帝凉武昭王为兴圣皇帝【唐虞之世臯繇为理唐以为李氏得姓之始故追尊为德明皇帝凉武昭王暠高祖之七世祖建国于沙李氏由是而兴故尊为兴圣皇帝繇余招翻】　江淮南租庸等使韦坚引浐水抵苑东望春楼下为潭【苑禁苑也潭在长安城东九里浐音产】以聚江淮运船役夫匠通漕渠发人丘垄自江淮至京城民间萧然愁怨二年而成丙寅上幸望春楼观新潭坚以新船数百艘扁榜郡名各陈郡中珍货于船背陜尉崔成甫着锦半臂缺胯緑衫以裼之【艘苏遭翻扁补典翻陜失冉翻着陟略翻胯苦瓦翻裼先击翻袒衣也】红袹首【袹莫白翻袹首今人谓之抹额】居前船唱得宝歌【先是民间唱俚歌曰得体纥那邪其后得宝符于桃林成甫乃更纥体歌为得宝农野歌曰得宝农野农得宝耶潭里舟船閙扬州铜器多三郎当殿坐听唱得宝歌其俚又甚焉】使美妇百人盛饰而和之【和戸卧翻】连樯数里坚跪进诸郡轻货仍上百牙盘食【程大昌演繁露曰唐少府监御馔器用九饤食以牙盘九枚装食味于上置上前亦谓之看席仍上时掌翻】上置宴竟日而罢观者山积夏四月加坚左散骑常侍【散悉亶翻骑奇寄翻】其僚属吏卒褒赏有差名其潭曰广运时京兆尹韩朝宗亦引渭水置潭于西街以贮材木【朝直遥翻贮丁吕翻】　丁亥皇甫惟明引军出西平【西平郡即鄯州】击吐蕃行千余里攻洪济城破之【杜佑曰廓州达化县有洪济镇周武帝逐吐谷浑所筑在县西二百七十里长庆中刘元鼎为盟防使言河之上流由洪济西行二千里水益狭冬春可涉夏秋乃胜舟其南三百里三山中高四下曰歴山直大羊同国古所谓昆仑者也虏曰□摩黎山东距长安五千里河源其间流澄缓下稍合众流色赤行益逺他水并注则浊河源东北直莫贺延碛尾隠测其地葢在劒南之西此刘元鼎因洪济城而上叙河源附见于此】　上以右賛善大夫杨慎矜【龙朔二年改太子中允为賛善大夫咸亨元年复置中允而賛善大夫不废后又分左右各置五员班左右谕德下谕德掌谕太子以道德賛善掌翊賛太子以规讽】知御史中丞事时李林甫专权公卿之进有不出其门者必以罪去之【去吕翻】慎矜由是固辞不敢受五月辛丑以慎矜为諌议大夫　冬十月戊寅上幸骊山温泉乙卯还宫【戊寅至乙卯三十八日史言帝耽乐而忘返骊力知翻还从宣翻又音如字　考异曰旧纪十月戊寅幸温泉宫十一月乙卯还宫与实录同十二月戊申又幸温泉宫丙辰还宫实录无按十二月丙寅朔无戊申丙辰唐厯十一月戊申幸温泉宫丙辰还京又与实录本纪不同今皆不取】
　　三载春正月丙申朔改年曰载【载子亥翻】　辛丑上幸骊山温泉二月庚午还宫【往还亦几三旬】　辛卯太子更名亨【更工衡翻】海贼吴令光等抄掠台明【明州汉句章鄮县之地属防稽郡开元二十六年采访使齐澣奏以越州之鄮县置明州以境内有四明山因名抄楚交翻】命河南尹裴敦复将兵讨之【将即亮翻】　三月己巳以平卢节度使安禄山兼范阳节度使以范阳节度使裴寛为戸部尚书【使疏吏翻尚辰羊翻】礼部尚书席建侯为河北黜陟使称禄山公直李林甫裴寛皆顺防称其美三人皆上所信任由是禄山之宠益固不摇矣　夏四月裴敦复破吴令光擒之　五月河西节度使夫防灵詧讨突骑施莫贺达干斩之【按元和姓纂云夫防本西姓后秦有建威将军夫防今蒲同二州多此姓或改姓马氏按考异曰防要作马灵詧今従实录】更请立黑姓伊里底蜜施骨咄禄毗伽【咄当没翻伽求迦翻　考异曰防要作伊地米里骨咄禄毗伽今従实录】　六月甲辰册拜骨咄禄毗伽为十姓可汗【可从刋入声汗音寒】　秋八月拔悉蜜攻斩突厥乌苏可汗传首京师国人立其弟鹘陇匐白睂特勒是为白睂可汗于是突厥大乱敇朔方节度使王忠嗣出兵乗之至萨河内山【厥九勿翻嗣祥吏翻萨桑葛翻】破其左厢阿波达干等十一部右厢未下防囘纥葛逻禄共攻拔悉蜜颉跌伊施可汗杀之回纥骨力裴罗自立为骨咄禄毗伽阙可汗遣使言状上册拜裴罗为怀仁可汗于是怀仁南据突厥故地立牙帐于乌德犍山【回纥牙帐东有平野西据乌德犍山南依嗢昆水犍居言翻】旧统药逻葛等九姓其后又并拔悉蜜葛逻禄凡十一部各置都督每战则以二客部为先　李林甫以杨慎矜屈附于己九月甲戍复以慎矜为御史中丞充诸道铸钱使【复扶又翻又如字】　冬十月癸巳上幸骊山温泉十一月丁卯还宫　术士苏嘉庆上言遯甲术有九宫贵神【九宫贵神葢易干凿度所谓太一也注已见五十二卷汉顺帝阳嘉三年时置九宫贵神坛其坛三成成三尺四阶其上依位置九坛坛尺五寸东南曰招摇正东曰轩辕东北曰太隂正南曰天一中央曰天符正北曰太一西南曰摄提正西曰咸池西北曰青龙五为中戴九履一左三右七二四为上六八为下符于遁甲仍编于勅曰九宫贵神实司水旱功佐上帝德庇下人又黄帝九宫经一宫其神太一其星天蓬其卦坎其行水其方白二宫其神摄提其星天内其卦坤其行土其方黑三宫其神轩辕其星天冲其卦震其行木其方碧四宫其神招摇其星天辅其卦巽其行木其方緑五宫其神天符其星天禽其卦离其行土其方黄六宫其神青龙其星天心其卦干其行金其方白七宫其神咸池其星天柱其卦兊其行金其方赤八宫其神太阴其星天任其卦艮其行土其方白九宫其神天一其星天英其卦离其行火其方紫上时掌翻】典司水旱请立坛于东郊祀以四孟月从之礼在昊天上帝下太清宫太庙上所用牲玉皆侔天地　十二月癸巳置防昌县于温泉宫下【时分新丰万年置防昌县雍录温汤在临潼县南一百五十步在骊山西北十道志曰泉有三所其一处即皇堂石井后周宇文防所造隋文帝又修屋宇种松栢千余株唐贞观十八年诏阎立德营建宫殿御汤名汤泉宫咸亨三年名温泉宫元和志则曰开元十一年置温泉宫天宝六载改为华清宫于骊山上益治汤井为池台殿环列山谷自开元来每嵗十月临幸嵗尽乃归以新丰县去泉稍逺即于汤所置防昌县又置百司及公卿邸第焉临潼县唐之新丰庆山皆其地也按通鉴开元十一年书作温泉宫与元和志合】　戸部尚书裴寛素为上所重李林甫恐其入相忌之【相息亮翻】刑部尚书裴敦复击海贼还受请托广序军功寛微奏其事林甫以告敦复敦复言寛亦尝以亲故属敦复【属之欲翻】林甫曰君速奏之勿后于人敦复乃以五百金赂女官杨太眞之姊使言于上甲午寛坐贬睢阳太守【睢阳郡宋州本梁郡天宝元年更郡名睢音虽】初武惠妃薨【开元二十五年惠妃薨】上悼念不已后宫数千无当意者或言夀王妃杨氏之美絶世无双上见而悦之乃令妃自以其意乞为女官号太眞更为夀王娶左卫郎将韦昭训女【更工衡翻将即亮翻】濳内太真宫中太真肌态丰艳晓音律性警颖善承迎上意不朞嵗宠遇如惠妃宫中号曰娘子凡仪体皆如皇后　癸卯以宗女为和义公主嫁寜远奉化王阿悉烂达干【帝以拔汗那助平吐火仙册其王为奉化王改其国曰寜逺】　癸丑上祀九宫贵神赦天下　初令百姓十八为中二十三成丁　初上自东都还李林甫知上厌巡幸乃与牛仙客谋增近道粟赋及和籴以实闗中数年蓄积稍丰上从容谓高力士曰朕不出长安近十年【开元二十四年上自东都还自是不复东幸从千容翻近其靳翻】天下无事朕欲高居无为悉以政事委林甫何如对曰天子巡狩古之制也且天下大柄不可假人彼威势既成谁敢复议之者上不悦力士顿首自陈臣狂疾发妄言罪当死上乃为力士置酒【复扶又翻为于伪翻下为百同】左右皆呼万嵗力士自是不敢深言天下事矣【力士之不敢言以李林甫机穽可畏也】
　　四载春正月庚午上谓宰相曰朕比以甲子日【比毗至翻】于宫中为坛为百姓祈福朕自草黄素置案上俄飞升天闻空中语云圣夀延长又朕于嵩山链药成亦置坛上及夜左右欲收之又闻空中语云药未须收此自守防达曙乃收之太子诸王宰相皆上表贺【史言唐之君诞妄而臣謟谀】囘纥怀仁可汗击突厥白睂可汗杀之传首京师突
　　厥毗伽可敦帅众来降【可従刋入声帅读曰率降戸江翻】于是北边晏然烽燧无警矣囘纥斥地愈广东际室韦西抵金山南跨大漠尽有突厥故地【史言囘纥至此彊盛】懐仁卒子磨延啜立号葛勒可汗二月己酉以朔方节度使王忠嗣兼河东节度使忠嗣少以勇敢自负【少诗照翻】及镇方靣专以持重安边为务常曰太平之将但当抚循训练士卒而已不可疲国中之力以邀功名【将即亮翻】有漆弓百五十斤常贮之櫜中以示不用【贮丁吕翻】军中日夜思战忠嗣多遣谍人伺其间隙【谍达协翻伺相吏翻间古苋翻】见可胜然后兴师故出必有功既兼两道节制自朔方至云中边陲数千里【陲音垂】要害之地悉列置城堡斥地各数百里边人以为自张仁亶之后将帅皆不及【张仁愿本名仁亶以睿宗讳旦音近亶避之改名仁愿将即亮翻帅所类翻】三月壬申上以外孙独孤氏为静乐公主嫁契丹王李怀节【乐音洛】甥杨氏为宜芳公主嫁奚王李延宠【宜芳县属岚州】　乙巳以刑部尚书裴敦复充岭南五府经略等使五月壬申敦复坐逗留不之官贬淄川太守【淄川郡淄州旧志淄州京师东北二千一百三十三里守式又翻】以光禄少卿彭杲代之上嘉敦复平海贼之功故李林甫陷之　李适之与李林甫争权有隙适之领兵部尚书驸马张垍为侍郎【垍其冀翻】林甫亦恶之【恶乌路翻】使人发兵部铨曹奸利事收吏六十余人付京兆与御史对鞫之数日竟不得其情京兆尹萧炅使法曹吉温鞫之【法曹司法参军事掌鞫狱丽法知赃贿没入炅火迥翻】温入院置兵部吏于外先于后防取二重囚讯之或杖或压号呼之声所不忍闻【号戸高翻】皆曰茍存余生乞纸尽荅兵部吏素闻温之惨酷引入皆自诬服无敢违温意者顷刻而狱成騐囚无榜掠之迹【榜音彭掠音亮】六月辛亥敕诮责前后知铨侍郎及判南曹郎官而宥之【文宗开成二年宰相李石奏定长定选格吏部请加置南曹郎中一人别置卬以新置南曹之印为文葢吏部先以郎官判南曹开成间因置南曹郎也宋白曰南曹起于总章二年司列常伯李敬奏置未置已前铨中自勘责故事两转防至建中元年侍郎邵説奏挟阙替南曹郎中王鋗已后遂不转防贞元十一年侍郎杜黄裳请凖旧例转防后云云同上诮才笑翻】垍均之兄温顼之弟子也【吉顼进用于武后之朝】温始为新丰丞太子文学薛嶷荐温才【唐六典曰魏置太子文学魏武为丞相命司马宣王为文学椽甚为世子所信与吴质朱铄陈羣为太子四友自晋之后不置至后周建德三年置太子文学十人后废唐显庆中始置太子文学二人属司经局掌分知经籍侍奉文章总缉经籍缮写装染之功笔札给用之数皆料度之嶷鱼力翻】上召见【见贤遍翻】顾嶷曰是一不良人朕不用也萧炅为河南尹尝坐事西台遣温往按之【西台西京御史台也】温治炅甚急【治直之翻下同】及温为万年丞未几炅为京兆尹【防居岂翻】温素与高力士相结力士自禁中归温度炅必往谢官【度徒洛翻】乃先诣力士与之谈谑握手甚欢【谑迄郤翻】炅后至温阳为惊避力士呼曰吉七不须避【吉温第七】谓炅曰此亦吾故人也召还与炅坐炅接之甚恭不敢以前事为怨它日温谒炅曰曩者温不敢隳国家法自今请洗心事公炅遂与尽欢引为法曹　【考异曰唐厯云温联按大狱附邪以出入人命者凡十余年性巧诋忍而不忌失意睂睫间必引而陷之其欲胶固之虽王公大人立可亲也初萧炅以赃下狱温深竟其罪后为万年县丞炅拜京兆尹温见炅于高力士第乃与之相结为胶漆之交引为法曹而荐于林甫温之进也反以炅力旧传云炅为河南尹有事京台差温推诘坚执不舍及温选炅已为京兆尹一唱万年尉即就其官人为危之今参取二书用之】及林甫欲除不附己者求治狱吏炅荐温于林甫林甫得之大喜温常曰若遇知己南山白额虎不足缚也时又有杭州人罗希奭为吏深刻林甫引之自御史台主簿再迁殿中侍御史【唐御史台主簿从七品上掌印及受事发辰勾检稽失兼知官厨及黄卷】二人皆随林甫所欲深浅锻链成狱无能自脱者时人谓之罗钳吉网【以铁劫束物曰钳钳其亷翻】秋七月壬午册韦昭训女为夀王妃八月壬寅册杨太真为贵妃　【考异曰统纪八月册女道士杨氏为贵妃本纪甲辰唐厯甲寅今据实录壬寅赠太真妃父琰等官甲辰甲寅皆在后恐册妃在赠官前新本纪亦云八月壬寅立太真为贵妃今从之】赠其父琰兵部尚书以其叔父珪为光禄卿从兄铦为殿中少监锜为驸马都尉【从才用翻下之从同铦息亷翻锜渠绮翻又鱼绮翻又音奇】癸卯册武惠妃女为太华公主命锜尚之　【考异曰实录旧传皆以铦锜为再从兄国忠为从祖兄然则从祖亦再从也推恩之时何以及铦锜而不及国忠新传谓之宗兄唐厯以铦为琰之子借使非子比于国忠必应稍亲今但谓之从兄旧传云锜为侍御史今从实录】及贵妃三姊皆赐第京师宠贵赫然杨钊贵妃之从祖兄也不学无行【钊音昭行下孟翻】为宗党所鄙从军于蜀得新都尉考满家贫不能自归新政富民鲜于仲通常资给之【新都县汉属广汉郡梁置始康郡西魏废郡隋开皇十八年改新都曰兴乐寻废县唐初复置属蜀郡武德四年分南部相如二县置新城县寻避隠太子名改曰新政时属阆中郡】杨琰卒于蜀【卒子恤翻】钊往来其家遂与其中女通【中读曰仲】鲜于仲通名向以字行颇读书有材智劒南节度使章仇兼琼引为采访支使　【考异曰唐厯云为节度巡官按顔真卿所作仲通碑见存云为采访支使今从之　唐采访节度等使幕属有判官有支使有掌书记推官巡官衙推等宋朝始定制书记支使不得并置有出身者为书记无出身者为支使】委以心腹尝从容谓仲通曰今吾独为上所厚茍无内援必为李林甫所危闻杨妃新得幸人未敢附之子能为我至长安与其家相结吾无患矣仲通曰仲通蜀人未尝游上国恐败公事今为公更求得一人因言钊本末兼琼引见钊仪观丰伟言辞敏给【从千容翻为于伪翻败补迈翻观古玩翻】兼琼大喜即辟为推官往来浸亲宻乃使人献春防于京师将别谓曰有少物在郫【少诗沼翻郫县自汉以来属蜀郡九域志耶县在成都府西四十五里师古曰郫音疲】以具一日之粮子过可取之钊至郫兼琼使亲信大赍蜀货精美者遗之【遗于季翻】可直万缗钊大喜过望昼夜兼行至长安歴抵诸妹以蜀货遗之曰此章仇公所赠也时中女新寡钊遂馆于其室中分蜀货以与之于是诸杨日夜誉兼琼且言钊善摴蒱引之见上【馆古玩翻誉音余见贤遍翻】得随供奉官出入禁中【唐制中书门下省官皆供奉官也外官得随朝士入见者谓之仗内供奉随翰林院官班者谓之翰林供奉宦官谓之内供奉又有朝士供奉禁中者】改金吾兵曹参军　九月癸未以陜郡太守江淮租庸转运使韦坚为刑部尚书罢其诸使以御史中丞杨慎矜代之【陜失冉翻使疏吏翻　考异曰旧食货志三载以杨钊为水陆运使误也今从实录】坚妻姜氏皎之女林甫之舅子也故林甫昵之【昵尼质翻】及坚以通漕有宠于上遂有入相之志【相息亮翻】又与李适之善林甫由是恶之【恶乌路翻】故迁以美官实夺之权也　安禄山欲以边功市宠数侵掠奚契丹奚契丹各杀公主以叛【数所角翻下欲数数徴同所杀者葢即静乐宜芳也】禄山讨破之　陇右节度使皇甫惟明与吐蕃战于石堡城为虏所败副将褚誗战死【败补迈翻誗直亷翻　考异曰新传作诸葛誗今従实录】　冬十月甲午安禄山奏臣讨契丹至北平郡【北平郡平州】梦先朝名将李靖李勣从臣求食【朝直遥翻将即亮翻下同】遂命立庙又奏荐奠之日庙梁产芝【通鉴不语怪而书安禄山飞鸟食蝗庙梁产芝之事以着禄山之欺罔明皇之昏蔽】　丁酉上幸骊山温泉　上以戸部郎中王鉷为戸口色役使敕赐百姓复除【鉷戸公翻使疏吏翻复方目翻】鉷奏徴其辇运之费广张钱数又使市本郡轻货百姓所输乃甚于不复除旧制戍边者免其租庸六嵗而更【更工衡翻】时边将耻败士卒死者皆不申牒贯籍不除【贯籍本贯之籍也】王鉷志在聚敛【敛力赡翻】以有籍无人者皆为避课按籍戍边六嵗之外悉徴其租庸有并徴三十年者民无所诉上在位乆用度日侈后宫赏赐无节不欲数于左右藏取之【唐有左藏右藏藏徂浪翻】鉷探知上指嵗贡额外钱百亿万贮于内库以供宫中宴赐曰此皆不出于租庸调无预经费【贮丁吕翻调徒吊翻】上以鉷为能富国益厚遇之鉷务为割剥以求媚中外嗟怨丙子以鉷为御史中丞京畿采访使杨钊侍宴禁中专掌摴蒱文簿钩校精宻上赏其彊明曰好度支郎【唐度支郎掌判天下租赋多少之数物产丰约之宜水陆道涂之利毎嵗计其所出而度其所用转运征敛送纳皆凖程而节其迟速凡和籴和市皆量其贵贱均天下之货以利于人凡金银宝货绫罗之属皆折庸调以造凡天下舟车水陆载运皆具为脚直轻重贵贱平易险澁而为之制凡天下边军有支度使以计军资粮仗之用每嵗所费皆申度支防计以长行旨为凖度徒洛翻】诸杨数徴此言于上【徴读曰证】又以属王鉷鉷因奏充判官【属之欲翻】　十二月戊戌上还宫【还自温泉宫还従宣翻又音如字】
　　五载春正月乙丑以陇右节度使皇甫惟明兼河西节度使李适之性疎率李林甫尝谓适之曰华山有金矿【华戸化翻西山记曰太华之山削成而四方其高五十仭其广十里矿古猛翻】采之可以富国主上未之知也它日适之因奏事言之上以问林甫对曰臣久知之但华山陛下本命王气所在【帝制华岳碑曰予小子之生也嵗景戌月仲秋膺少皥之盛德协太华之本命故常寤寐灵岳肹蠁神文林甫知此防故以误适之而陷之王干况翻】凿之非宜故不敢言上以林甫为爱已薄适之虑事不熟谓曰自今奏事宜先与林甫议之无得轻脱适之由是束手矣适之既失恩韦坚失权益相亲宻林甫愈恶之【恶乌路翻】初太子之立非林甫意【事见二百十卷开元二十六年】林甫恐异日为己祸常有动摇东宫之志而坚又太子之妃兄也皇甫惟明尝为忠王友【见二百十三卷开元十八年】时破吐蕃入献捷见林甫专权意颇不平时因见上乗间微劝上去林甫【吐从暾入声因见贤遍翻间古苋翻去吕翻】林甫知之使杨慎矜宻伺其所为【伺相吏翻】防正月望夜太子出游与坚相见坚又与惟明防于景龙观道士之室【景龙观在长安城中崇仁坊申公高士亷宅西北左金吾卫神龙元年并为长寜公主宅韦庶人败后遂立为观仍以中宗年号为名观古玩翻】慎矜发其事以为坚戚里不应与边将狎昵林甫因奏坚与惟明结谋欲共立太子坚惟明下狱【将即亮翻昵尼质翻下遐嫁翻】林甫使慎矜与御史中丞王鉷京兆府法曹吉温共鞫之　【考异曰旧林甫传云林甫濳令慎矜伺坚隙奏上慎矜传云鉷推坚慎矜引身中立以望鉷恨之林甫亦憾焉二传自相矛楯今従唐厯】上亦疑坚与惟明有谋而不显其罪癸酉下制责坚以干进不已贬缙云太守【缙云郡本括州永嘉郡元年更郡名　考异曰旧纪贬括苍太守今従实录及旧传】惟明以离间君臣【间古苋翻】贬播川太守【播川郡播州】仍别下制戒百官　以王忠嗣为河西陇右节度使兼知朔方河东节度事忠嗣始在朔方河东每互市高估马价诸胡闻之争卖马于唐忠嗣皆买之由是胡马少【少诗沼翻】唐兵益壮及徙陇右河西复请分朔方河东马九千匹以实之【复扶又翻】其军亦壮忠嗣仗四节控制万里天下劲兵重镇皆在掌握与吐蕃战于青海积石皆大捷又讨吐谷浑于墨离军虏其全部而归【吐从暾入声谷音浴】　夏四月癸未立奚酋娑固为昭信王契丹酋楷洛为恭仁王【酋慈由翻娑素禾翻】　己亥制自今四孟月皆择吉日祀天地九宫　韦坚等既贬左相李适之惧自求散地【散悉但翻】庚寅以适之为太子少保罢政事其子卫尉少卿霅尝盛馔召客【霅文甲翻馔雏皖翻又雏恋翻】客畏李林甫竟日无一人敢往者　以门下侍郎崇馆大学士陈希烈同平章事【后魏置崇署掌僧尼道士女冠隋以崇署鸿胪唐置诸寺观监鸿胪每寺观有监一人贞观中废寺观监上元二年置漆园监寻废开元二十五年置崇学于元皇帝庙天宝元年两京置博士助教各一员二载改崇学曰崇馆博士曰学士助教曰直学士置大学士以宰相为之领两京元宫及道院】希烈宋州人以讲老庄得进专用神仙符瑞取媚于上李林甫以希烈为上所爱且柔佞易制【易以防翻】故引以为相凡政事一决于林甫希烈但给唯诺【唯于伪翻】故事宰相午后六刻乃出林甫奏今太平无事巳时即还第军国机务皆决于私家主书抱成案诣希烈书名而已　五月壬子朔日有食之　乙亥以劒南节度使章仇兼琼为戸部尚书诸杨引之也　秋七月丙辰敕流贬人多在道逗留自今左降官日驰十驿以上【上时掌翻】是后流贬者多不全矣　杨贵妃方有宠每乗马则高力士执辔授鞭织绣之工专供贵妃院者七百人中外争献服器珍玩岭南经略使张九章广陵长史王翼【广陵郡杨州长知两翻】以所献精美九章加三品翼入为戸部侍郎天下从风而靡民间歌之曰生男勿喜女勿悲君今看女作门楣【凡人作室自外至者见其门楣宏敞则为壮观言杨家因生女而宗门崇显也或曰门以楣而撑拄言生女能撑拄门戸也】妃欲得生荔支岁命岭南驰驿致之【自苏轼诸人皆云此时荔支自涪州致之非岭南也】比至长安色味不变【白居易曰荔支生巴峡间树形如帷葢叶如冬青华如橘春荣实如丹夏熟朶如蒲萄核如枇杷殻如红缯膜如紫绡瓤肉洁白如氷雪浆液甘酸如醴酪大略如彼其实过之若离本枝一日而色变二日而香变四五日外色香味尽去矣】至是妃以妬悍不逊上怒命送归兄铦之第【悍戸罕翻又戸旰翻】是日上不怿比日中犹未食左右动不称防横被棰挞【比必利翻及也称尺证翻棰止蘂翻横戸孟翻】高力士欲尝上意请悉载院中储偫送贵妃凡百余车上自分御膳以赐之【偫直里翻】及夜力士伏奏请迎贵妃归院遂开禁门而入【唐六典城门郎掌京城皇城宫殿诸门开阖之节承天门击晓鼔听击钟后一刻鼔声絶皇城门开第一咚咚鼔声絶宫城门及左右延明门干化门开第二咚咚鼔声絶宫殿门开夜第一咚咚鼔声絶宫殿门闭第二咚咚鼓声絶宫城门及左右延明门皇城门闭其京城门开闭与皇城门同刻承天门击鼓皆听漏刻契契至乃击待漏刻所牌到鼔声乃絶凡皇城阖门之钥先酉而出后戌而入开门之钥后丑而出夜尽而入京城阖门之钥后中而出先子而入开门之钥后子而出先卯而入若非其时而有命啓闭则诣閤覆奏奉防合符而开阖之殿门及城门若有勑夜开受勑人具录须开之门宣送中书门下】自是恩遇愈隆后官莫得进矣　将作少匠韦兰兵部员外郎韦芝为其兄坚讼寃【少诗照翻为于伪翻】且引太子为言上益怒太子惧表请与妃离昏乞不以亲废法丙子再贬坚江夏别驾【江夏郡鄂州旧志鄂州京师东南二千三百四十六里夏戸雅翻】兰芝皆贬岭南然上素知太子孝谨故谴怒不及李林甫因言坚与李适之等为朋党后数日坚长流临封适之贬宜春太守太常少卿韦斌贬巴陵太守嗣薛王琄贬夷陵别驾睢阳太守裴寛贬安陆别驾河南尹李齐物贬竟陵太守【临封郡木封州广信郡元年更郡名宜春郡袁州巴陵郡岳州夷陵郡峡州安陆郡安州竟陵郡本复州沔阳郡元年更郡名旧志封州至京师水陆四千五百一十里岳州二千二百三十七里峡州一千八百八十八里安州京师东南二千五十一里复州一千八百里斌音彬琄胡畎翻】凡坚亲党坐流贬者数十人斌安石之子琄业之子坚之甥也琄母亦令随琄之官【韦安石事武后中睿三朝业上之弟也】　冬十月戊戌上幸骊山温泉十一月乙巳还宫　賛善大夫杜有邻【唐賛善大夫正五品上掌讽诵规谏太子】女为太子良娣【唐太子内官良娣正三品娣待计翻】良娣之姊为左骁卫兵曹柳勣妻【骁坚尧翻】勣性狂疎好功名喜交结豪俊【好呼到翻喜许记翻】淄川太守裴敦复荐于北海太守李邕【北海郡青州】邕与之定交勣至京师与著作郎王曾等为友皆当时名士也勣与妻族不协欲防之为飞语告有邻妄称图谶交构东宫指斥乗舆【乗防证翻】林甫令京兆士曹吉温与御史鞫之【士曹司士参军事掌津梁舟车舍宅工艺】乃勣首谋也温令勣连引曾等入台十二月甲戌有邻勣及曾等皆杖死积尸大理　【考异曰旧纪唐厯皆作辛未今从实录实录云勣与其党并伏法诏书则曰犹寛极刑俾从杖罪其王曾等各决重杖一百杜有邻柳勣念以微亲特寛殊死决一顿贬岭南新兴尉吉温传则云勣等杖死积尸于大理寺葢诏虽与杖其实皆死杖下也】妻子流远方中外震栗嗣虢王巨贬义阳司马【义阳郡申州旧志申州至京师一千七百九十六里】巨邕之子也【高祖之子虢王凤凤嫡孙曰嗣虢王邕】别遣监察御史罗希奭往按李邕【监古衔翻】太子亦出良娣为庶人乙亥邺郡太守王琚坐赃贬江华司马【邺郡本相州魏郡元年更名冮华郡道州】琚性豪侈与李邕皆自谓耆旧久在外意怏怏李林甫恶其负材使气故因事除之【王琚事上于东宫賛决诛太平公主恶乌路翻】
　　六载春正月辛巳李邕裴敦复皆杖死邕才艺出众卢藏用常语之曰君如干将莫邪【语牛倨翻干将莫邪吴王所铸宝剑】难与争锋然终虞缺折耳【折而设翻】邕不能用林甫又奏分遣御史即贬所赐皇甫惟明韦坚兄弟等死罗希奭自青州如岭南所过杀迁谪者【希奭既杀李邕于青州遂如岭南也】郡县惶骇排马谍至宜春【御史所过沿路郡县给驿马故未至先有排马牒】李适之忧惧仰药自杀至江华王琚仰药不死闻希奭已至即自缢希奭又过路过安陆欲怖杀裴寛【怖普布翻】寛向希奭叩头祈生希奭不宿而过乃得免李适之子霅迎父丧至东京李林甫令人诬告霅杖死于河南府给事中房琯至与适之善贬宜春太守琯融之子也【房融见二百七卷武后长安四年】林甫恨韦坚不已遣使于循河及江淮州县求坚罪【使疏吏翻】收系纲典船夫溢于牢狱【十船为一纲以吏为纲典船夫挽船及驾船之夫也】徴剥逋负延及邻伍皆裸露死于公府【裸郎果翻】至林甫薨乃止　丁亥上享太庙戊子合祭天地于南郊赦天下制免百姓今载田租又令削绞斩条上慕好生之名故令应绞斩者皆重杖流岭南其实有司率杖杀之又令天下为嫁母服三载【载子亥翻好呼到翻为于伪翻下即为同】上欲广求天下之士命通一艺以上皆诣京师李林甫恐草野之士对防斥言其奸恶建言举人多卑贱愚聩【聩五怪翻】恐有俚言汚浊圣听乃令郡县长官精加试练灼然超絶者具名送省委尚书覆试御史中丞监之【监古衔翻】取名实相副者闻奏既而至者皆试以诗赋论遂无一人及第者林甫乃上表贺野无遗贤戊寅以范阳平卢节度使安禄山兼御史大夫禄山体充肥腹垂过膝尝自称腹重三百斤外若痴直内实狡黠常令其将刘骆谷留京师诇朝廷指趣动静皆报之【黠下八翻诇翾正翻有所伺也】或应有牋表者骆谷即为代作通之岁献俘虏杂畜奇禽异兽珍玩之物【畜许救翻】不絶于路郡县疲于逓运禄山在上前应对敏给杂以诙谐上尝戏指其腹曰此胡腹中何所有其大乃尔对曰更无余物止有赤心耳上恱又尝命见太子禄山不拜左右趣之拜【趣读曰促】禄山拱立曰臣胡人不习朝仪不知太子者何官【朝直遥翻】上曰此储君也朕千秋万岁后代朕君汝者也禄山曰臣愚向者惟知有陛下一人不知乃更有储君不得已然后拜上以为信然益爱之上尝宴勤政楼百官列坐楼下独为禄山于御座东间设金鸡障【障坐障也画金鸡为饰为于伪翻】置榻使坐其前仍命卷帘以示荣宠【卷读曰卷】命杨铦杨锜贵妃三姊皆与禄山叙兄弟禄山得出入禁中因请为贵妃儿上与贵妃共坐禄山先拜贵妃上问何故对曰胡人先母而后父上恱李林甫以王忠嗣功名日盛恐其入相【相息亮翻】忌之安
　　禄山潜蓄异志托以御寇筑雄武城【蓟州广汉川有雄武军】大贮兵器【贮丁吕翻】请忠嗣助役因欲留其兵忠嗣先期而往不见禄山而还数上言禄山必反林甫益恶之【为王忠嗣得罪张本先悉荐翻数所角翻上时掌翻恶乌路翻】　夏四月忠嗣固辞兼河东朔方节度许之　冬十月己酉上幸骊山温泉　【考异曰旧纪唐厯皆作戊申今従之】改温泉宫曰华清宫　河西陇右节度使王忠嗣以部将哥舒翰为大斗军副使李光弼为河西兵马使充赤水军使【兵马使节镇衙前军职也总兵权任甚重至德以后都知兵马使率为藩镇储帅将即亮翻使疏吏翻】翰父祖本突骑施别部酋长【西突厥五弩失毕有哥舒阙俟斤骑奇寄翻酋慈由翻长知两翻】光弼契丹王楷洛之子也【开元初李楷洛封为契丹王】皆以勇略为忠嗣所重忠嗣使翰击吐蕃有同列为之副倨慢不为用翰檛杀之军中股栗【檛则翻】累功至陇右节度副使每岁积石军麦熟吐蕃輙来获之【获戸郭翻】无能御者边人谓之吐蕃麦庄翰先伏兵于其侧虏至断其后夹击之【断音短】无一人得返者自是不敢复来【复扶又翻】上欲使王忠嗣攻吐蕃石堡城【石堡城陷见上卷开元二十九年】忠嗣上言石堡险固吐蕃举国守之今顿兵其下非杀数万人不能克臣恐所得不如所亡不如且厉兵秣马俟其有衅然后取之上意不快将军董延光自请将兵取石堡城【请将即亮翻】上命忠嗣分兵助之忠嗣不得已奉诏而不尽副延光所欲延光怨之李光弼言于忠嗣曰大夫以爱士卒之故不欲成延光之功【唐中世以前率呼将帅为大夫白居易诗所谓武官称大夫是也】虽廹于制书实夺其谋也何以知之今以数万众授之而不立重赏士卒安肯为之尽力乎【为于伪翻】然此天子意也彼无功必归罪于大夫大夫军府充牣何爱数万段帛不以杜其防口乎忠嗣曰今以数万之众争一城得之未足以制敌不得亦无害于国故忠嗣不欲为之忠嗣今受责天子不过以金吾羽林一将军归宿卫其次不过黔中上佐【黔中一道皆溪峒蛮徭杂居贬谪而不过岭者处之上佐长史司马也黔音琴】忠嗣岂以数万人之命易一官乎李将军子诚爱我矣然吾志决矣子勿复言光弼曰向者恐为大夫之累【复扶又翻累力瑞翻】故不敢不言今大夫能行古人之事非光弼所及也遂趋出延光过期不克言忠嗣沮挠军计【沮在吕翻挠女教翻】上怒李林甫因使济阳别驾魏林告忠嗣尝自言我幼养宫中与忠王相爱狎【武德四年分东平之卢县置济州隋之济北郡也天宝元年改曰济阳郡忠嗣年九嵗父海賔战死于渭源长城堡帝养忠嗣宫中太子时为忠王与之游处魏林先为朔州刺史忠嗣节度河东朔州其巡属也故使林谮之以示言冇所自来济子礼翻】欲拥兵以尊奉太子敕征忠嗣入朝【朝直遥翻】委三司鞫之上闻哥舒翰名召见华清宫【见贤遍翻】与语悦之十一月辛卯以翰判西平太守充陇右节度使以朔方节度使安思顺判武威郡事充河西节度使【西平郡鄯州武威郡凉州】戸部侍郎兼御史中丞杨慎矜为上所厚李林甫浸忌之慎矜与王鉷父晋中表兄弟也少与鉷狎【少诗照翻】鉷之入台颇因慎矜推引及鉷迁中丞慎矜与语犹名之鉷自恃与林甫善意稍不平慎矜夺鉷职田【俱为中丞因并鉷职田夺而有之】鉷母本贱慎矜尝以语人【语牛倨翻】鉷深衔之慎矜犹以故意待之尝与之私语谶书【谶楚谮翻】慎矜与术士史敬忠善敬忠言天下将乱劝慎矜于临汝山中买庄为避乱之所【临汝郡本伊州襄城郡贞观八年更伊州曰汝州天宝元年更郡名为临汝郡】防慎矜父墓田中草木皆流血慎矜恶之【恶乌路翻】以问敬忠敬忠请禳之【禳如羊翻】设道塲于后园慎矜退朝辄躶贯桎梏坐其中【朝直遥翻躶郎果翻】旬日血止慎矜德之慎矜有侍婢明珠色美敬忠屡目之慎矜即以遗敬忠车载过贵妃姊柳氏楼下姊邀敬忠上楼求车中美人敬忠不敢拒明日姊入宫以明珠自随上见而异之问所从来明珠具以实对上以慎矜与术士为妖法恶之含怒未发杨钊以告鉷鉷心喜因侮慢慎矜慎矜怒林甫知鉷与慎矜有隙宻诱使图之【遗于季翻上时掌翻恶乌路翻诱音酉考异曰明皇杂录曰慎矜父墓封域之内草木流血慎矜大惧问术者史敬思敬思曰禳之可以免于慎矜后园大陈法事令贯桎梏坐于丛林间以厌之唐厯云敬思本胡人出家还俗涉猎书传阴阳象慎矜与之善毎言天下将乱居于临汝山中亦劝慎矜于临汝买得山庄良田数十顷尝于慎矜第夜坐谈宴怒婢春草将杖杀之敬思曰七郎何须虚杀却十头壮牛慎矜曰何谓也敬思曰卖却买牛每年耕田十顷慎矜雅厚敬思曰任公收取明曰至市卖与大真柳氏姊得钱百二十千文买牛以归柳氏数将春草来往宫中宗见其状貌壮大应对分明数目之谓柳曰几钱买得此婢以实对遂留之宗曾昼寝问春草曰汝木何人何以得至柳家春草曰本杨慎矜婢卖与柳家宗曰慎矜岂少钱而卖你春草曰不是要钱木将杀某敬思救得不杀所以卖之宗素闻敬思名因诘问春草以实对曰每夜坐中庭或説天文遥指宿曜某亦尽知其言宗怒变色良久后王鉷因奏事言引慎矜宗勃然曰慎矜与卿有亲更不须相往来鉷初内怨慎矜凌已常隠忍不泄至是觉上意异杨钊先知之以告鉷鉷心喜数悖慢似侵之慎矜尤怒明皇杂録又曰慎矜之婢有美者字明珠敬思数目之慎矜即以遗之兼以囊槖甚厚以车送之敬思乗马随之路经贵妃妹八姨楼下方登楼张乐姨素与敬思相识固邀敬思登楼乃曰车中美人请以见遗敬思不敢拒姨明日入宫婢从上见而异之问所从来明珠曰本杨慎矜家人也近赠史敬思上曰敬思何人而慎矜辄赠以婢明珠乃具言厌胜之事上大怒曰彼为妖乎遂告林甫林甫素忌慎矜才恐其作相以告中丞吉温温险害亦有憾于慎矜因构成其事今参取书之】鉷乃遣人以飞语告慎矜隋帝孙【慎矜隋帝之孙】与凶人往来家有谶书谋复祖业上大怒收愼矜系狱命刑部大理与侍御史杨钊殿中侍御史卢同鞫之太府少卿张瑄慎矜所荐也卢铉诬瑄尝与愼矜论谶栲掠百端瑄不肯荅辩【瑄音宣掠音亮辩者鞫问之辞今人谓之问头】乃以木缀其足使人引其枷柄向前挽之身加长数尺腰细欲絶眼鼻出血瑄竟不荅又使吉温捕史敬忠于汝州敬忠与温父素善温之幼也敬忠常抱抚之及捕获温不与交言锁其颈以布防首驱之马前至戏水【戏水在新丰东戏许宜翻】温使吏诱之曰杨慎矜已欵服惟须子一辩若解人意则生【解戸买翻】不然必死前至温汤则求首不获矣【温汤即谓防昌时置防昌县于温泉宫下首式又翻谓自首其事或曰首如字】敬忠顾谓温曰七郎求一纸温阳不应去温汤十余里敬忠祈请哀切乃于桑下令荅三纸辩皆如温意温徐谓曰丈人且勿恠因起拜之至防昌【天宝元年改骊山曰防昌山三载以新丰县去华清宫逺分新丰万年置防昌县是年改温泉曰华清宫治汤井为池环山列宫室又筑罗城置百司及十宅】始鞫愼矜以敬忠为证愼矜皆引服惟搜谶书不获林甫危之使卢入长安搜愼矜家袖谶书入闇中诟而出曰【诟古翻】逆贼深藏秘记至防昌以示慎矜愼矜叹曰吾不蓄谶书此何从在吾家哉吾应死而已丁酉赐愼矜及兄少府少监愼余洛阳令愼名自尽敬忠杖百妻子皆流岭南瑄杖六十流临封死于防昌嗣虢王巨虽不预谋坐与敬忠相识解官南賔安置【南賔郡忠州本巴郡之临江县隋义寜二年置临州贞观八年改忠州天宝元年改为郡旧志忠州京师南二千一百二十二里】自余连坐者数十人慎名闻敕神色不变为书别姊愼余合掌指天而缢　三司按王忠嗣上曰吾儿居深宫安得与外人通谋此必妄也　【考异曰新传李林甫屡白太子宜有谋上云云按林甫虽志欲害太子亦未肯自言之今不取】但劾忠嗣沮挠军功【劾戸槩翻又戸得翻沮在吕翻挠奴巧翻又奴教翻】哥舒翰之入朝也或劝多赍金帛以救忠嗣翰曰若直道尚存王公必不寃死如其将丧【丧息浪翻】多赂何为遂单囊而行三司奏忠嗣罪当死翰始遇知于上力陈忠嗣之寃且请以己官爵赎忠嗣罪上起入禁中翰叩头随之言与泪俱上感寤己亥贬忠嗣汉阳太守【汉阳郡沔州】　李林甫屡起大狱别置推事院于长安以杨钊有掖庭之亲【掖音亦】出入禁闼所言多听乃引以为援擢为御史事有微涉东宫者皆指擿使之奏劾付罗希奭吉温鞫之钊因得逞其私志所挤防诛夷者数百家皆钊发之【擿他歴翻挤子西翻又子细翻】幸太子仁孝谨静张垍高力士常保防于上前故林甫终不能间也【间古苋翻　考异曰明皇杂录云上与李林甫议立太子意属忠王林甫从容言于上曰古者建立储君必推贤德茍非有大勲于社稷则惟元子上黙然曰朕长子琮往年因猎苑中所伤面目尤甚林甫曰破面不犹愈于破国乎陛下其图之上微感其言徐思之林甫亦素知其有疾意欲动摇肃宗而托附武惠妃因以夀王瑁为请竟以肃宗孝友聪明中外所属故奸邪之计莫得行焉按是时忠王若未为太子上用林甫之言则琮为太子矣安能及瑁新书林甫传云林甫数危太子未得志一日从容曰古者立储君非冇大勲于社稷则莫若元子帝乆之曰庆王猎为豽伤面甚荅曰破面不愈于破国乎帝颇惑曰朕徐思之此则情理似近然新书此事必出于杂录若太子已立则不当云止与林甫议立太子意属忠王也今杂录本于所伤字上脱为豽两字别本必有之按説文豽兽名无前足此非常有之物或者豹字误为豽字耳事既可疑今不取】十二月壬戌发冯翊华阴民夫筑防昌城置百司【华阴郡华州冯翊郡同州华戸化翻】王公各置第舍土亩直千金癸亥上还宫丙寅命百官阅天下岁贡物于尚书省既而悉以车
　　载赐李林甫家上或时不视朝【朝直遥翻】百司悉集林甫第门台省为空陈希烈虽坐府无一人入谒者林甫子岫为将作监【唐初曰将作人匠龙朔改曰缮工监光宅改曰营缮监神龙复曰将作监】颇以满盈为惧尝从林甫游后园指役夫言于林甫曰大人乆处钧轴怨仇满天下一朝祸至欲为此得乎林甫不乐曰势已如此将若之何先是宰相皆以德度自处不事威势驺从不过数人士民或不之避林甫自以多结怨常虞刺客出则步骑百余人为左右翼金吾静街前驱在数百步外公卿走避居则重闗复壁【处昌吕翻乐音洛先悉荐翻驺则尤翻从才用翻骑奇寄翻下同重直龙翻】以石甃地【甃则又翻】墙中置板如防大敌一夕屡徙牀虽家人莫知其处宰相驺従之盛自林甫始　初将军高仙芝本高丽人【丽力知翻】从军安西仙芝骁勇善骑射【骁坚尧翻】节度使夫防灵詧屡荐至安西副都防都知兵马使充四鎭节度副使吐蕃以女妻小勃律王【小勃律去长安九千里而嬴距吐蕃賛普牙三千里妻七细翻】及其旁二十余国皆附吐蕃贡献不入前后节度使讨之皆不能克制以仙芝为行营节度使将万骑讨之【将即亮翻】自安西行百余日乃至特勒满川分军为三道【特勒满川即五识匿国所居三道一由北谷道一由赤佛道仙芝自由防宻道自防宻勒城南至小勃律国都五百里】期以七月十三日防吐蕃连云堡下【连云堡南依山北据娑勒川以为固】有兵近万人【近其靳翻】不意唐兵猝至大惊依山拒战礟櫑如雨仙芝以郎将高陵李嗣业为陌刀将【礟匹貌翻櫑卢对翻礟即炮石杜佑曰櫑木长五尺径一尺小至六七寸唐六典武库分掌兵器辨其名数以备国用刀之制有四曰仪刀曰障刀曰横刀曰陌刀仪刀盖古斑剑之类宋晋以来谓之御刀后魏曰长刀皆施龙凤环至隋谓之仪刀装饰以金银羽仪所执障刀葢用以障身以御敌横刀佩刀也兵士所佩名亦起于隋陌刀长刀也步兵所持葢古之斩马剑】令之曰不及日中决须破虏嗣业执一旗引陌刀缘险先登力战自辰至巳大破之　【考异曰旧嗣业传云天宝七载今从实录及封常清传】斩首五千级捕虏千余人余皆逃溃中使边令诚以入虏境已深惧不敢进【邉令诚时为监军使疏吏翻】仙芝乃使令诚以羸弱三千守其城【羸伦为翻】复进三日至坦驹岭下峻阪四十余里【复扶又翻】前有阿弩越城仙芝恐士卒惮险不肯下先令人胡服诈为阿弩越城守者迎降【降戸江翻】云阿弩越赤心归唐娑夷水藤桥已斫断矣娑夷水即弱水也【小勃律王居孽多城临娑夷水娑素禾翻】其水不能胜草芥【胜音升】藤桥者通吐蕃之路也仙芝阳喜士卒乃下又三日阿弩越城迎者果至明日仙芝入阿弩越城遣将军席元庆将千骑前行谓曰小勃律间大军至其君臣百姓必走山谷【走音奏】第呼出取缯帛称敕赐之【缯慈陵翻】大臣至尽缚之以待我元庆如其言悉缚诸大臣王及吐蕃公主逃入石窟取不可得仙芝至斩其附吐蕃者大臣数人藤桥去城犹六十里仙芝急遣元庆往斫之甫毕吐蕃兵大至已无及矣藤桥阔尽一矢力修之朞年乃成八月仙芝虏小勃律王及吐蕃公主而还九月至连云堡与边令诚俱月末至播宻川遣使奏状【奏捷状于京师使疏吏翻】至河西【此河西白马河西也自安西西出柘厥闗度白马河】夫防灵詧怒仙芝不先言已而遽发奏一不迎劳【一犹言一切也劳力到翻】骂仙芝曰噉狗粪高丽奴【噉徒滥翻又徒覧翻】汝官皆因谁得而不待我处分【处昌吕翻分扶问翻】擅奏捷书高丽奴汝罪当斩但以汝新有功不忍耳仙芝但谢罪边令诚奏仙芝深入万里立奇功今旦夕忧死








　　资治通鉴卷二百十五
　　钦定四库全书
　　资治通鉴卷二百十六　　宋　司马光　撰
　　胡三省　音注
　　唐纪三十二【起彊圉大渊献十二月尽昭阳大荒落凡六年有奇始丁亥十二月终癸巳凡六年零一月】
　　宗至道大圣大明孝皇帝下之上
</div>
    <div class="pagination">
<a href="资治通鉴四库_page50.html">上一页</a><span>...</span><a href="资治通鉴四库_page46.html">46</a><a href="资治通鉴四库_page47.html">47</a><a href="资治通鉴四库_page48.html">48</a><a href="资治通鉴四库_page49.html">49</a><a href="资治通鉴四库_page50.html">50</a><span class="current-page">51</span><a href="资治通鉴四库_page52.html">52</a><a href="资治通鉴四库_page53.html">53</a><a href="资治通鉴四库_page54.html">54</a><a href="资治通鉴四库_page55.html">55</a><a href="资治通鉴四库_page56.html">56</a><span>...</span><a href="资治通鉴四库_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
