<!DOCTYPE html>
<html>
 <head>
  <meta charset="utf-8"/>
  <title>
   资治通鉴考异 - 第 27 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴考异 - 第 27 页/共 29 页
  </h1>
  <div class="content">
   十一月李师悦卒子彦徽知州事【实录干寕二年四月忠国节度使李师悦卒以其孙彦徽知留后今从新纪十国纪年】
　　四年正月立德王裕为皇太子【勤王录曰公以储副之设国之大本上表云云敕宜从允时正月十一日也当四日之间而储君奉冢祀宗室归藩邸蓬头突之士不入于禁门文成五利之徒不陈其左道君父开悟遐迩咏歌人不震惊市无易肆公之力也李巨川著书矫诬善恶乃至于此今从实录】
　　丙申厐师古葛从周入郓州执朱瑄【薛居正五代史梁太祖纪辛卯营于济水之次厐师古令诸将撤木为桥乙未夜师古以中军先济朱瑄弃壁夜走葛从周擒瑄并妻男以献按济水自王莽时大旱不复能絶河而南自是河南无济水编遗录曰五月遣骑于郓州军前追从周径往洹水董师以代侯言师古留攻郓梁太祖实录四年正月复以洹水之师大举伐郓十五日辛卯营其西南河外厐师古命诸将撤木为桥以图宵济癸巳前军以心膂百人盗决河口甲午浮桥集水次乙未夜师古中军先济声振壁内朱瑄闻之弃壁走编遗录四年正月己卯朱瑄兵少粮尽不敢出战然深沟高垒难越也从周师古乃取清河内小舟采野葛草茅索之以为巨缆乃于其墙南建浮桥丙申功就我师渡桥朱瑄奔遁皆不云济水师古去年三月已败郓兵于马颊追至西门据故洛亭子为寨乙未夜先济葢郓城下清河水疑朱瑄引之以环城固守故师古等为浮桥以济师河既可决明非自然之水也旧纪癸未厐师古陷郓州朱瑄与妻荣氏溃围走瑄至中都为野人所杀荣氏俘于军新纪丙申全忠陷郓州实录二月丙午朔陷郓州瑄至中都为乱兵所杀妻荣至汴为尼据薛史辛卯营于济水则癸未郓未破也新纪云丙申陷郓实录二月葢约奏到今从编遗录新纪】
　　师古为郓州留后【旧纪梁太祖实录薛居正五代史师古传皆云师古为郓州留后编遗录薛史梁纪皆云友裕按编遗录三月丙子以友裕为郓州留后师古为徐州留后葢初以师古守郓州后以友裕代之而徙师古于徐州也】
　　二月己未赦天下【实录降德音曲赦天下云德音即非赦既云曲赦即不及天下实录误也】四月李继瑭为匡国节度使【实录赐同州号匡国军以防御使李继瑭为匡国节度使按新方镇表干宁二年赐同州号匡国军王行约已尝为匡国节度使葢行约死继瑭但为防御使今始复旧名耳】
　　韩建奏贬张祎等【实录贬刑部尚书张祎赵崇苏循等为衡州司马韩建恶之诬奏贬焉祎等必不皆为刑部尚书皆贬衡州司马实录误也】
　　五月朱友恭执瞿章【薛居正五代史梁纪五月丁丑朱友恭遣使上言大破淮冦于武昌收复黄鄂二州新纪壬午全忠陷黄州刺史瞿璋死之朱友恭传云翟章十国纪年作瞿章吴录云执刺史瞿章当可据】
　　八月韩建杀通仪等十一王【旧纪是日通覃以下十一王并其侍者皆为建兵所拥至右隄谷无长少皆杀之唐补纪曰六宅诸王准前商量请置殿后都韩建怨怒进状争论与诸王互説短长上乃缚韩王克良以下十人送韩建府建以棘刺围于大防经宿不与相见军吏谏遂请诸王归宫散却殿后都新纪八月韩建杀通王滋沂王湮韶王彭王嗣韩王嗣陈王嗣覃王嗣周嗣延王戒丕嗣丹王允按旧纪韩建奏睦王济王韶王通王彭王韩王仪王陈王八人新宗室传初帝遣嗣延王戒丕嗣丹王允往见李克用又有覃王嗣周则是十一人新纪传仪作沂按昭宗子禋封沂王不应更封宗室旧纪仪王恐可据】朱朴再贬郴州司户【实录朴贬郴州司户按薛廷珪鳯阁书词有朴自秘书监责除蜀王傅分司东都制云苞藏莫顾于朝纲进见不由于相府复云犹希顾问之间来挠澄清之化又贬渠州司马制云争臣条奏宪府极言指陈负固之谋忿嫉崇奸之计与此稍异今从实录】


　　资治通鉴考异卷二十六
　　钦定四库全书
　　资治通鉴考异卷二十七
　　宋　司马光　撰
　　唐纪十九
　　光化元年正月韩建为修宫阙使【实录建以行宫卑痹无眺览之所表献城南别墅建初修南庄起楼观疏池沼欲为南内行废立之事其叔父丰见其防扈谓建曰汝陈许间一民乗时危乱位至方镇不能感君父之恵而欲以同华两州百里之地行废立覆族在旦暮矣吾不如先自裁免为汝所累由是建稍弭其志及李茂贞表请助营宫苑又闻朱全忠缮治洛阳累表迎驾建惧故急营葺长安率诸道助役而又亲程功焉按建若欲废立何必先营南内今不取】
　　九月罗信薨【薛居正五代史梁纪信传太祖纪年录皆云信八月卒按八月昭宗还京信犹加官旧纪传九月卒今从之实录十月约奏到也】
　　十月王珙杀王柷【柷为给事中并遇害旧纪实录皆无年月今因珙伐河中事附此】十一月崔洪以弟贤为质【十国纪年洪托以将士不受节制遣兄贤质于汴按旧纪十月汴将张存敬以兵袭蔡州刺史崔洪纳欵请以弟贤质于汴许之实录亦云弟贤今从之】
　　二年三月朱全忠遣丁防下泽州【实录丁巳葛从周复取泽州按编遗录丁巳河桥丁防收复泽州实录云从周误也唐太祖纪年录三月周德威败氏叔琮于洞涡驿先是逆温令丁防将兵助李罕之戍潞州至是葛从周复入潞州以代丁防贼复陷我泽州梁实录薛史梁纪皆云六月方遣从周入潞州纪年录于此连言后事耳】
　　六月葛从周代丁防守潞州【编遗录六月乙丑李罕之疾甚请归河阳丁卯上令抽大军回以丁防权制置绥懐上党上乃东归不言遣从周入潞薛居正五代史梁纪六月帝表丁会为潞州节度使以李罕之疾亟故也又遣葛从周由固镇路入于潞州以援丁会梁实录后唐纪皆云代防自此至潞州破贺德伦走不复见会名或者李罕之既卒复召防守河阳以从周代之不可知也今因防镇潞终言之】三年七月李嗣昭败汴军于内丘【唐太祖纪年录七月嗣昭攻尧山至内丘遇汴军三千战败之擒其将李瓌薛居正五代史后唐纪与纪年录同惟唐末见闻录八月二十五日嗣昭领马歩五万取马岭进军下山东某月山东告捷收得洺州九月二日嗣昭兵士失利却囘新纪八月庚辰陷洺州薛史唐纪九月嗣昭弃城归葢据此也按编遗录八月中云前月二十五日上于毬飨士忽有大风骤起占者曰贼风果于是时李进通领蕃寇出攻洺州然则嗣昭出兵乃七月二十五日也编遗录又曰八月乙丑出兵救洺州乙丑九日也又进通败奔归太原在八月见闻录误今从编遗录纪年录梁纪】
　　八月嗣昭败汴军于沙门河【编遗录七月二十五日李进通领蕃寇出并州来攻洺州八月乙丑发大军救应之上寻亦自领衙军相继北征翌日达滑台军前驰报洺州已陷刺史朱绍宗因逾堞堕而伤足为贼所擒唐太祖纪年录八月李嗣昭又遇汴军于沙门河击而败之进攻洺州刺史朱绍宗挈其族夜遁我师追及擒之唐末见闻录八月二十五日嗣昭进军下山东某日山东告捷收得洺州捉得刺史朱温侄男旧纪八月庚辰嗣昭攻洺州下之薛史梁纪八月河东遣李进通袭陷洺州新纪亦在庚辰乃二十五日也实录在九月约奏到今从编遗录】
　　九月葛从周大破李嗣昭【唐太祖纪年录葛从周攻洺州嗣昭弃城而归是役也王郃郎杨师悦陷贼洺州复为汴有唐末见闻录九月二日嗣昭兵士失利却回被汴州捉到王郃郎编遗录薛居正五代史梁纪八月帝遣葛从周屯黄龙镇亲领中军渉洺而寨晋人惧而宵遁洺州复平唐纪九月汴帅自将兵三万围洺州嗣昭弃城而归葛从周伏青山口嗣昭军不利实录九月嗣昭弃洺州败于青山口今从唐末见闻录唐纪实录】
　　十月马殷克桂州【唐烈祖实录新唐书本纪路振九国志楚世家皆云光化二年殷克桂州马氏行年纪及王举大定录云天复元年惟曹衍湖湘马氏故事云天复甲子宣晟自安州入桂州天祐四年丁卯十二月收岭北七州明年十月平桂州差缪极甚新唐书方镇表光化三年升桂管经畧使为静江军节度而本纪干宁二年安州防御使宣晟陷桂州静江军节度使周元静部将刘士政死之歳月既已倒错又以士政为元静部将同死尤为乖误今据武安节度掌书记林崇禧撰武威王庙碑云我王临位五歳而桂林归欵自干宁三年至光化三年五年矣又与实录合故从之】
　　十一月庚寅刘季述等废立【按此月乙酉朔己丑五日庚寅六日也废立之日旧纪云庚寅旧宦者传唐年补纪皆云六日无云五日者而实录新纪云己丑误也唐太祖纪年录先云六日后云七日尤误也崔所恃者昭宗耳季述议废立安肯即从之补录纪年录云胁之以兵是也唐补纪云皇后穴墙取太子又云令防宣告大臣与社稷为主又云后白军容令圣上养疾皆程匡柔为宦者讳耳不可信也】解崔度支等使【旧传刘季述畏朱全忠之强不敢杀崔但罢知政事落使务守本官而已复致书于全忠请出师返正故全忠令张存敬急攻晋绛河中按旧纪新纪新宰相表此际皆无罢相事全忠攻晋绛河中乃在明年返正后今不取】
　　十二月李振劝朱全忠讨季述【薛居正五代史李振传十一月太祖遣振入奏于长安邸吏程岩白振曰刘中尉命其侄希贞来计大事既至岩乃先啓曰主上严急内官忧恐在中尉欲行废黜敢以事告振顾希贞曰百歳奴事三歳主乱国不义废君不祥非敢闻也况梁王以百万之师匡辅天子幸熟计之希贞大沮而去振复命刘季述果作乱程岩率诸道邸吏牵帝下殿以立幼主振至陜陜已贺矣护军韩彛范言其事振曰懿皇初升遐韩中尉杀长立幼以利其权遂乱天下今将军复欲尔耶彛范即文约孙也由是不敢言编遗录上虽闻其事未知摭实但懐愤激丁未上离定州军前十二月戊辰达大梁欲潜谋返正乃遣李振侦视其事振回益详其宜也寻驰蒋晖与崔宻图大义薛史梁纪季述幽昭宗立德王裕为帝仍遣其养子希度来言愿以唐之神器输于帝时帝方在河朔闻之遽还于汴大计未决防李振自长安使回因言于帝云云帝悟因请振复使于长安与时宰潜谋返正按季述废立之前李振若已尝立异今岂敢复入长安与崔谋返正乎今从编遗录又按唐太祖纪年录及旧张濬传皆云濬劝诸蕃匡复而梁实录及李振传皆云濬劝全忠附中官与纪年录及旧传相违恐梁实录误振传据实录也唐补纪曰自监国居位将及五旬牋表不来朝野惊虞亢旱时多虹蜺背璚崔覩其不祥便谋内变潜行书檄于关外播辞舌于街衢朱全忠封崔檄书并手札等与季述云彼已翻覆早宜别图无何季述以此书示于崔曰比来同匡社稷却为鬬乱藩方不审相公何至于此唯云无此事遭人反图刻蜡伪名自古乃有军容若行怪怒则乞俯存家族季述乃与言誓相保始终其夜便致书谢全忠云昨以丹诚谘挠尊听却封示左军刘公其人已知意防今日与设盟不相损害然逺托令公为主方应保全兼送女仆二人细马两匹全忠览书大诟曰刘季述我与伊同王事十二三年兄弟之故特令报渠不能自谋却示崔相道我两头三面实是难容我若不杀此公不姓朱也乃掷于地其使者走一健歩直申崔公从兹与大梁同谋大事按崔向来内倚昭宗外挟全忠与宦官为敌今昭宗既废所以得未死者以与全忠亲宻故也全忠安肯以其书示季述季述恨深入骨髓若得此书立当杀岂肯复以示而与之盟誓也此殊不近人情皆程匡柔党宦官疾之辞耳】天复元年正月全忠封东平王【旧纪二月以全忠守中书令进封梁王薛居正五代史梁纪正月癸巳进封帝为梁王酬返正之功也实录癸巳沛郡王朱全忠加定谋宣力功臣进封东平王新纪二月辛未封全忠为梁王按编遗录此年二月辛未表让梁王三年二月制云兔苑名邦睢阳奥壤光膺简册大啓封疆可守太尉中书令进封梁王或者今年已曽封梁王全忠让不受改封东平王至三年乃进封梁王而三年制辞前官爵已称梁王葢误也今从实录】
　　崔留岐兵三千宿卫【唐补纪曰其月八日李茂贞朝觐留二千人在右街侍卫而囘崔申朱全忠请三千人在南坊宅侧安下鳯翔刼驾西去朱全忠又闇以车子载器仗称是防绢进奉推车子人皆是官健入崔宅中人心惊惶不同前后崔累差人唤召朱全忠不到新传韩全诲等知崔必除已乃已因讽茂贞留选士四千宿卫以李继徽总之亦讽朱全忠内兵二千居南司以娄敬思领之葢取唐补纪耳按韩偓金銮宻记偓对昭宗云当留兵之时臣五六度与崔力争曰某实不留兵是兵不肯去臣曰其初何用召来又云且喜岐兵只留三千人据此则是召茂贞入朝仍留其兵也又旧纪梁实录编遗录薛居正五代史梁纪等诸书皆不言全忠尝遣兵宿卫京师若如唐补纪所言岐汴各遣兵数千人戍京师则昭宗欲西幸时两道兵必先鬬于阙下不则汴兵皆为宦官所诛不则先追去今皆无此事葢程匡柔得于传闻又党于宦官深疾崔未足信也然所以欲留茂贞兵为己援者葢以茂贞自以诛刘季述为己功必能与己同心雠疾宦官以利诱之遂复与宦官为一耳今从金銮记】
　　二月李克用修好于朱全忠【唐末见闻录干宁四年六月差军将发往汴州为使其书云云汴州回书云云据全忠书有前年洹水曽获贤郎去歳青山又擒列将又云镇定归欵浦晋求和则非干宁四年明矣唐年补录天复元年五月壬午制以朱全忠兼领河中乃诏与太原通和初朝廷以全忠吞并河朔又收下蒲津必恐兵起相侵乃下诏太原夷门使务和好时太原意亦以全忠渐强先以书聘全忠书辞与见闻录同全忠荅太原书又进表云臣与太原曽于顷歳首缔欢盟及其偶掇猜嫌止为各争言气又云但以来书意指未息披攘又云臣详兹来意益切愤懐不敢遂与通和必恐有孤朝寄已遣诸军进讨讫续宝运录载全忠表云臣当道先自河府抽军便赴太原进讨已累具状分析闻奏讫臣今月二十三日部领牙队到东都李克用差到专使张持与臣书一封并驰马弓箭银器匹段等与臣通和其张持臣且与回书放归讫当月河府抽回兵士即勒权于河阳屯驻见排比收复路州便逦迤赴太原进讨次其李克用与臣书一封谨随状封进天复四年二月奏其年三月二日表到驾前奉襄宗三月八日敕云云云天复四年尤误也编遗录天复元年二月李克用遣军将张持执檄厚币而来释憾亦差军将持函以为报又曰辛巳上欲北回军便征北虏近者李克用以甘言重币请通和好遂具事奏闻语与补录同唐太祖纪年录天复元年六月太祖以梁寇方彊难以兵伏阳降心以缓其谋乃遣押牙张持持币马书檄以谕之请复旧好书词大陈北边五部士马之盛皆吾外援朱温视之不怿令敬翔修报词防疎拙人士嗤之薛居正五代史梁纪天复元年二月李克用遣牙将张持来聘帝亦遣使报命李袭吉传天复中武皇议欲修好于梁命袭吉为书以贻梁祖书辞与见闻录同其年月日各参差不同据全忠荅太原书云今月二十二日使至又上表云先自河府抽军赴太原又云二十三日到东都则克用书达全忠必在天复元年二月下旬今从编遗录梁纪】
　　五月氏叔琮等自石会关归【编遗录四月壬戍上以李克用遣张持赍书请寻懽盟乃指挥诸军所在且驻留见差发专人入太原许通懽好兼并州地寒节甚晚戎马既多野草不足于刍牧寻令氏叔琮回戍后唐太祖五月氏叔琮及四面贼军皆退薛史梁纪班师在四月后唐纪汴军退在五月葢全忠以四月命班师而叔琮等以五月离晋阳故国史记之各异也】
　　六月癸亥朱全忠如河中【薛居正五代史梁纪庚申帝发自大梁今从编遗录】闰月丁会为昭义节度使【薛居正五代史防传自河阳以疾致政于洛阳梁祖季年猜忌故将功大者多遭族灭防隂有避祸之志称疾者累年天复元年梁祖奄有河中晋绛乃起防为昭义节度使按光化二年六月防自河阳为昭义节度使九月李克用取潞州表孟迁为节度使时罕之已卒必是防却领河阳至此才二年则非致政称疾累年也又是时全忠未尝诛戮大将疑防降河东后作传者误以天祐中事在前言之耳】
　　崔召朱全忠【唐太祖纪年录防汴入寇同华宦者知崔之谋时专掌三司泉货韩全诲教禁兵伺出聚而呼噪诉以冬夜减损军人又上前披诉天子狥众情罢崔知政事崔怒急召朱温请以兵师入辅唐补纪时朱全忠在河中潜作急诏令全忠入朝又修书云云全忠得此书诏便发河中还汴按是时全忠未寇同华亦未罢纪年录误今从唐补纪】
　　十月全忠举兵发大梁【薛居正五代史十月戊戌奉宻诏赴长安是时朝廷军国大政专委崔崔每事裁抑宦官宦官侧目崔一日于便殿奏欲尽去之全诲等属垣闻之中官视崔眦裂以重赂甘言诱藩臣以为城社时因防聚则相向流涕时崔专掌三司货泉全诲等教禁兵于昭宗前诉之昭宗不得已罢崔知政事崔急召太祖请以兵入辅故有是行按帝幸鳯翔前崔未罢相此与太祖纪年录略同亦误】丁酉宫禁诸门増兵防守【按金銮记二十日入直隔夜崔公传语明日请相看侵早到门崔出御札相示然则添人把门及降御札皆十九日事实录己亥差人把门己亥乃二十一日实录误也】十一月壬子韩全诲等刼上幸鳯翔【续宝运录其年十月朱全忠发士马十一月入长安圣上幸鳯翔宰臣裴谂翰林学士令狐涣等扈从其皇后王氏及百官太子玉印龙服并是汴州迎在华州相次修东都宫室旋迎赴东都其年十一月初鳯翔士马入京劫掠街西诸坊宝货士女至甚及七日汴州士马入京赴救长安士庶并走攒在开化坊其説妄谬今不取】
　　乙卯全忠取华州【编遗录上引兵逼华州韩建轻骑出墙归投上于西溪亭子与建饮膳毕却归赤水营旬日乃请建充忠武节度使梁太祖实录乙卯大军及华州建来降甲辰署建权知华州事仍以宣武牙推龚麟佐之唐太祖纪年录丙辰汴军攻华州九日建以城降唐补纪同州刺史王行约闭城登垒全忠斫开城门屠之不留噍类华州韩建闻此出城三十里迎之只于迎处云令公本贯许州便仰衣锦乃差人押出关东旧传建令李巨川至河中送款敬翔疾其文笔劝全忠害之薛居正五代史梁祖纪丙辰帝表建权知忠武军事促令赴任实录乙卯全忠取华州丙辰次武功徙建为忠武节度使按此月无甲辰葢丙辰字误也全忠乙卯取华州丙辰岂能遽至武功唐补纪又云昭宗不知崔伪行诏命闻朱全忠平陷两州十一月三日亥时奔波西去按行约乃克用取同州时节度使也程匡柔妄谬多此类今取华州日从梁太祖实录李巨川死从昭宗实录】
　　崔请全忠迎驾【编遗录于时长安无人主朝廷无敕书帝在岐下无辅臣自汉魏以来丧乱未若今日请王溥自西京至赤水请上进军迎驾戊午离赤水薛居正五代史梁纪己未发赤水按唐太祖纪年录朱温至长乐崔帅百官班迎编遗录请王溥自西京至赤水军前商议实录云东寓华州又云召溥至赤水皆误也旧纪亦云令溥至赤水促全忠迎驾今从之发赤水日从编遗录】
　　戊辰全忠至鳯翔【实录乙丑全忠驻军岐城之东丙寅全忠军至城下按全忠癸亥离长安乙丑丙寅至岐太速今从编遗录新纪】
　　辛酉全忠移兵趣邠州【金銮记曰十七日早闻岐师昨夜二更却回云军大衂汴令有表迎驾并述行止汴军在岐东下寨十八日十九日白麻卢光啓可谏议大夫参知机务二十日翰林学士姚泊兼知外制诰二十四日汴令有表奉辞东去二十五日汴军离发延英门旧纪癸酉全忠辞去今从编遗录】崔责授工部尚书【实录载制辞曰三居极位一无可称又曰无功及人为国生事按旧传前云罢知政事落使务后云同平章事盐铁转运使实录前云罢盐铁使至此制官位中复带盐铁使皆误】
　　二年二月戊寅全忠旋军河中【实录在正月按编遗录二月戊寅上以久驻兵车于三原乃议东归蒲阪遂取高陵栎阳左冯入于蒲津梁太祖实录正月戊申朔上摠御戎马发自三原复至武功县驻焉贡章奉辞回军赴蒲坂今从唐年补录旧纪】
　　三月李嗣昭李嗣源等劝李克用固守【唐太祖纪年录嗣昭与今上日夜入贼营斩将搴旗贼多惊扰梁太祖实录三月癸丑虏众悉出友宁以飞骑犯其左右翼虏大败其掩杀不知其数擒克用男廷鸾及将校健卒数千人实录朱友宁围太原营西北隅攻其西门城内大恐克用欲奔云中弟克宁止之又遣李嗣昭与克用子存朂日夜扰贼营友宁乃烧营而遁按纪年录所谓今上者乃明宗非庄宗也实录误】
　　李俨张濬之子【唐补纪二年昭宗自鳯翔遣金吾将军李俨赍御札自巫峡间道潜行宣告吴王杨行宻为讨伐逆贼朱全忠事李俨者宰臣张濬男其张濬先为都统讨太原退军朝贬韩建力救不赴贬所只在二峯其男行在乃授金吾将军昭宗差来宣告于吴王行宻朱全忠探知张濬一门尽遭杀戮按此年濬未死俨赐姓李见此年十月】
　　五月己未朱全忠发河中【金銮记五月三日岐马歩军败回戈伤中不少八日闻四面百姓尽般移入城内二十一日闻汴帅于郿县筑城及宝鸡下寨二十三日闻汴帅至石鼻又至横渠二十四日闻汴帅至城南十里按编遗录六月全忠始离渭桥此葢全忠下游兵耳实录据金銮记云癸亥朱全忠引军至石鼻乙丑至横渠己巳驻师城南误也】
　　六月丁亥全忠围鳯翔【梁太祖实录六月丁丑暨虢县辛未文通涸兵骤出布阵俟敌我之将卒跃进决鬬始辰暨午寇大败尸仆万余人命诸军徙寨逼其垒自是岐人继出师靡不丧衂六月乙亥上以盩厔有博野军与岐人往来以窥我命李晖讨平丙戌复遣孔勍领兵内大散关取鳯州按六月乙亥朔无辛未前云丁丑后云辛未又再云六月皆误从唐实录】
　　十月李俨至州【十国纪年注李昊蜀书张格传云弟休仕唐为御史奉使州闻长水之祸改姓名曰李俨九国志云李俨本左仆射张濬之少子名播起家校书郎迁右拾遗濬为李全忠所害播自长水奔鳯翔昭宗赐其姓名来使欲征兵复雠行宻与李全忠书云选张述于谏省俾衔命于敝藩授秩执金赐编属籍新旧唐书昭宗纪及濬传皆云天复三年十二月全忠杀濬于长水然则俨来使时濬犹未死述与休字相乱或一名潘乎实录是月始以俨为江淮宣谕使以行宻充呉王东面行营都统误也据行宻书则俨父在时已赐姓李宣谕行宻为讨全忠明年春全忠既克鳯翔俨遂留淮南不敢归朝耳】
　　朱全忠遣司马邺奉表入城【实录庚辰司马酆奉表壬午对全忠使司马邺薛居正五代史司马邺传大军在岐下遣奏事于昭宗再入复出实录作酆误也】
　　十一月孔勍拔坊州又取鄜州【编遗录十二月癸酉遣孔勍李晖领兵袭鄜州以牵李周彛之兵己亥我师攻陷鄜墙获周彛亲族遂令李晖权知鹿畤军事不数日周彛乃遣幕賔投分通好然上许抽兵梁太祖实录十一月癸卯鄜帅李周彛统州兵万余人屯于老聃祠之下上命孔勍李晖乘虚捷取之壬子勍等破中部郡甲寅大雨雪大军冒之夕进五皷及其垒克之按癸卯距己亥近六十日鄜汴相守岂得全不交兵今从唐梁二实录】
　　卢光稠陷韶州【新纪是歳光稠卒牙将李图自称知州事按十国纪年欧阳脩五代史光稠传开平五年方卒新纪误也】
　　三年正月丙午王师范遣刘鄩取兖州【旧纪丙午青州牙将刘鄩陷全忠之兖州又令牙将张厚入奏是日亦窃发于华州杀州将娄敬思唐太祖纪年录是月四日青州帅王师范将刘鄩窃据兖州同日师范将张厚辇戈甲十乘至华为华人所诘因窃发燔其郛杀华州指挥使娄敬思而去新纪丙午师范取兖州梁太祖实录丙辰青州纲将乱于华而败是日刘鄩陷我兖州唐实录亦在丙辰按长厯丙午正月四日丙辰十四日编遗录云魏师及朱友宁告急刘鄩正月四日袭陷兖州与纪年录等同梁太祖实录多谬误恐难据今从诸书移置丙午唐祖补纪云天复二年尤误】
　　戊申诛韩全诲等【旧纪丁巳蒋晖与中使押送全诲等二十人首级告谕四镇兵士回銮之期新纪正月戊申杀全诲等唐太祖纪年录正月甲辰鳯翔李茂贞杀其子继筠观军容韩全诲张彦枢宻使袁易简周敬容等二十二人皆斩首囊盛押领出城以示朱温金銮记六日诛全诲等唐年补录正月癸卯赐朱全忠诏唐补纪云天复三年二月诛全诲等八人其全诲等伏诛日今从金銮记实录新纪按金銮记唐年补录唐实录从唐纪年录载六日所诛宦官名可见者全诲等四人处廷等十六人而金銮记云是夜处置内官一十九人唐年补录云全诲以下二十二人首级纪年录云杀全诲等二十二人北梦琐言亦云二十二人首新传云继筠继诲彦弼皆伏诛是夜诛内诸司使韦处廷等二十二人若并继筠等数之则多二人若只数宦官则少二人若如金銮记是夜又诛十九人则多一人或者二人名不见与】
　　车驾幸全忠营【王禹偁五代史阙文曰昭宗佯为鞋系脱呼梁祖曰全忠为吾系鞋梁祖不得已跪而结之流汗浃背时天子扈跸尚有卫兵昭宗意谓左右擒梁祖以杀之其如无敢动者自是梁祖被召多不至其后尽去昭宗禁卫皆用汴人矣按全忠时拥十万之众昭宗方脱茂贞虎口托身全忠岂敢遽为此谋或者欲効汉高祖之折黥布亦恐昭宗不能办耳今不取】
　　庚午全忠杀第五可范等数百人【旧纪辛未内官第五可范已下七百人并赐死于内侍省金銮记二十八日处置第五可范已下四百五十人太祖纪年录内诸司百余人及随驾鳯翔羣小二百余人一时斩首于内侍省旧传与纪年录同新传全忠议诛第五可范等八百余人与内侍省梁太祖实录己巳翌日诛宦官第五可范等五百余人于内侍省仍命畿内及诸道搜索处置以尽厥类唐年补录云诛宦官七百一十人按旧纪编遗录皆云正月辛未诛可范等而梁实录唐补纪续宝运录金銮记唐年补录薛居正五代史梁纪新唐纪或云己巳翊日或云二十八日今从之葢全忠虽奏云罢诸司使务追监军赴阙其实即日已擅诛之至二月癸酉始下诏赐死故昭宗哀而祭之耳】
　　二月陆扆言鳯翔独无诏书【旧传帝还京后赦诸道皆降诏书独鳯翔无诏扆奏云云按是时未赦恐止是降诏书或赦前扆议如此故怒耳】
　　苏检卢光啓赐死【实录检光啓并赐自尽一説检长流环州唐太祖纪年录初从幸鳯翔命卢光啓韦贻范为相又命苏检平章事及车驾还宫积前事怒之不一月皆贬谪之左迁陆扆沂王傅王溥太子賔客苏检自尽续宝运录二月五日应是岐王驾前宰臣卢光啓等一百余人并赐自尽新纪朱全忠杀苏检卢光啓旧传昭宗初幸鳯翔命卢光啓韦贻范苏检等作相及还京皆贬斥之新光啓传云检长流环州光啓赐死与宝运录注同检流环州不见本出何书】
　　辉王祚为诸道兵马元帅【金銮记上曰朕以濮王处长云云新传帝十七子德王裕棣王祤防王禊沂王禋遂王祎景王秘辉王祚祁王祺雅王禩琼王祥端王祯丰王祁和王福登王禧嘉王祐颍王禔蔡王祜何皇后生及祚余皆失母之氏位旧传云昭宗十子无端王祯以下七人按新旧传昭宗诸子皆无濮王孙光宪续通厯濮王名紃昭宗之子母曰太后王氏哀帝被杀朱全忠册紃为天子改元天寿明年禅位于梁此乃光宪传闻谬误也昭宗亦无王皇后金銮记所云濮王葢德王改封耳】
　　朱友裕为镇国节度使【实录壬辰以兴德府复为华州赐名感化军以友裕为节度使按编遗录天祐三年闰十二月乙丑敕镇国之号兴德之名并宜停薛居正五代史地里志华州梁为感化军梁功臣传天复三年友裕权知镇国军留后今从实录】
　　五月雷彦威陷江陵成汭赴水死【新纪彦威之弟彦恭陷江陵今从编遗录旧纪及薛居正五代史十国纪年皆云汭未至鄂渚江陵已陷将士立其家皆无鬬志按新纪十国纪年皆云壬子汭败死壬子此月十二日也而编遗录云二十二日陷江陵今不取北梦琐言云天祐中汭死大误也】许德勲还过岳州邓进忠降【马氏行年记天复三年自荆南振旅还遂入岳州降刺史邓进忠九国志楚世家天祐二年七月岳州刺史邓进忠帅其众来降许德勲传云天祐二年领兵畧地荆南还经岳州刺史邓进忠以城归附新纪全用九国志年月湖湘故事言开平中收荆南回进忠以城降又载何致雍天策寺碑铭云乃克桂林乃袭荆渚彼岳之阳旋师而取天祐二年十月朱全忠谋讨襄州赵匡凝九月克襄州始命杨师厚攻荆南然则七月许德勲何繇略地荆南葢九国志之误天复三年成汭败死德勲及雷彦威袭江陵还取岳州与何致雍碑意略同故以行年记为据】
　　朱友宁屠博昌【唐太祖纪年录师范之举兵也朱温令朱友宁讨之三月己酉先温至汴州大举四镇魏博之众十万击师范朱友宁杨师厚攻博兴旬余不下攻城之众死者大半俄而朱温至大怒斩其主将复起土山翌日而拔城中无少长皆屠之仍毁其垣四月进陷临淄傅青州别将攻北海渡胶水寇登莱等郡实录据此而置于四月梁太祖实录四月丙子上至郓领事辛卯从子友宁率师破青州之博昌临淄二邑杀戮五千余众暨北海焉编遗录五月辛亥却离歴下宿丰齐驿甲寅上到汶阳乙卯奏王师范逆状己未上又往歴下壬戌上以兵士攻取博昌寨下少树木时当炎毒却勒亲从骑兵皆归齐州因又前行夜将半客将刘捍谋曰捍请驰赴军前传谕上意敦将士令戮力速攻必可克也今请上却归歴下上悦而从之便令捍驰骑东往上乃西归汶阳丙寅捷音至攻拔博昌尽戮其党矣据此则破博昌在五月今从友宁传】八月田頵举兵叛杨行宻【十国纪年朱全忠闻田頵等叛矫制削夺王官爵命頵及杜洪钟传钱镠充四面招讨使布制书于境上王知其诈妄按新旧纪实录梁太祖纪皆无削夺行宻命洪等为招讨使事今不取】
　　九月杨师厚大破王师范【梁太祖实录九月癸卯杨师厚励众决鬬青人大败北走杀戮一万人擒师范弟师克翌日东莱郡遣州兵洎土团等五千人将援青垒我师邀截翦扑无一二存焉即时徙寨逼其闉阇唐实录略与此同编遗录冬十月丁卯杨师厚继告捷于临朐北及青州四面累杀破贼党擒斩颇众至十一月莱州刺史王师克领六千人欲径入青丘助其守御师厚伏兵邀之杀戮将尽下又有丁亥上诞辰闻朱友伦死诞辰乃十月二十一日友伦死亦十月中事也下又别有十一月疑上十一月是十一日字或七日字又曰一日师范请降疑脱二十字二十一日即戊午也今从梁实录】
　　甲寅朱全忠如洛阳遇疾复还大梁【梁实录云壬戌唐实录云十月丁卯朔今从编遗录】
　　戊午王师范降全忠【旧纪及薛居正五代史刘鄩传皆云十一月师范降编遗录曰十一月败莱州刺史王师克一曰师范差人捧檄至军前请举墙归降按梁太祖实录薛史梁纪唐实录皆云九月戊午今从之】
　　十月丁丑刘鄩降全忠【梁实录四年正月辛丑刘鄩自兖州来降旧纪十一月鄩以兖州降实录十一月鄩降薛居正五代史梁纪十一月丁酉鄩降鄩传曰天复三年十一月师范告降且先差鄩领兵入兖州请释其罪亦以告鄩鄩即出城听命新纪十月丁丑刘鄩以兖州叛附于朱全忠按青兖相距不逺师范之降亦以告鄩岂有自戊午至丁酉五十日师范使者始至兖州邪十月丁丑日差近今从新纪】辛巳朱友伦卒【编遗录丁亥赵廷隠自长安驰来告今月十四日朱友伦坠马而卒十四日则庚辰也后唐纪年录薛居正五代史纪昭宗实录皆云辛巳今从之】
　　十二月刘仁恭擒述律阿鉢【薛居正五代史及庄宗列传皆云光啓中守光禽舍利王子其王钦德以重赂赎之按是时仁恭犹未得幽州也今从薛史萧翰传及王曍唐余录】
　　天祐元年正月柳璨同平章事【旧传崔得罪前一日召璨入内殿草制敕死之日既夕璨自内出前驱传呼相公来人未见制敕莫测所以新传曰崔死昭宗宻许璨相外无知者日暮自禁中出传呼宰相人大惊按未死璨已除平章事新旧传云死后误也】
　　朱全忠杀崔【旧传全忠攻鳯翔寓居华州为全忠画图王之防又曰天子还宫全忠东归以事权在己虑全忠急于簒代乃与郑元规谋招致兵甲以扞茂贞为辞全忠知其意从之令汴州军人入关应募者数百人及友伦死全忠怒遣其子宿卫军使友谅诛而应募者突然而出唐太祖纪年录曰及事权既大知朱温懐簒夺之志虑一朝祸发与国俱亡因图自安之计与朱温外貌相厚私心渐异与元规宻为计画倍招兵数缮治铠甲朝夕不止朱温察之乃隂令部下骁果数千给为散卒于京师应募每日教阅弓弩梁卒伪示怯懦或倒弓背矢有若不能莫之识俄而朱友伦打毬坠死温愈不悦乂闻欲挟天子出幸荆襄温乃抗言将交乱天下倾覆朝廷宜急诛之无令事发天子将罢知政事贬太子賔客郑元规循州司户事未行温子友谅引兵攻诘旦擒之又攻郑元规于京府擒之崔郑俱献首岐下实录重世宰相而志灭唐祚按崔隂狡险躁其罪固多然本召全忠欲假其兵力以除宦官耳宦官既诛全忠兵势益彊遂有簒夺之心复欲以谲诈并图全忠故全忠觉而杀之若云唐室因而亡则可矣旧传云为全忠画图王之防实录云志灭唐祚恐未必然也仕唐以为上相灭唐立梁于己何益假令实有此志则惟患全忠簒代之不速何故复谋拒之此所谓天下之恶皆归焉者也纪年录序朱崔之情近得其实今从之然纪年录云传首岐下误也又全忠之去长安也留歩骑万人何患无兵何必更令汴卒应募若在训练之际突出擒犹须此卒既贬官家居一夫可制安用此计耶葢全忠以募兵既多或能图已故使汴卒应募察其动静以壊其谋非借北兵以诛也人始不知及诛之际皆突出人方知是汴卒耳】
　　二月乙亥车驾至陜【梁实录丁巳诏以今月二十二日先遣士庶出京朕将翌日命驾壬戌襄宗发自秦雍甲子暨华州二月丁卯上至河中乙亥天子驻跸陜郡翌日上来觐于行在编遗录正月丁酉上闻阙下人心不遑遂往河中以审都邑动静己酉离梁园行至汜水闻崔死是时皆言崔已下潜谏帝不令东迁雒阳又宻与岐鳯交通及斯祸也洎上至蒲津帝谋东幸决取二十一日属车离长安是日丁巳王銮东指癸亥到甘棠二月乙亥上离河中丁丑到陜郊戊寅朝上欲躬往洛下催促百工壬辰朝辞明日东迈唐太祖纪年录丁巳下诏与梁实录同又曰壬戌昭宗发长安迁幸洛阳丁卯车驾次华州乙亥驻跸陜州丙子朱温自汴州迎觐见已先发自此人使相望于路请驾早行幸洛阳旧纪正月己酉全忠率师屯河中遣牙将寇彦卿奉表请车驾迁都洛阳丁巳车驾发京师癸亥次陜州全忠迎谒于路二月丙寅朔乙亥全忠辞赴洛阳亲督工作薛居正五代史梁纪正月辛酉帝发自大梁西赴河中京师闻之为之震惧唐年补录丁巳帝御延喜楼全忠迎扈表至及还宫至暮全忠已移书宰臣裴枢促百官东行是日下诏与梁实录同寻以张延范为御营使便毁拆宫室防河而下仍起豪民从行贫者亦继焉车驾以其月二十三日己未至华州二月丙寅车驾驻陜郊又曰三月三日戊辰车驾离华下其差舛如此实录丁巳全忠遣牙将寇彦卿奉表言虑邠岐兵士侵迫请车驾迁都洛阳乃下诏与梁实录同二月丙寅朔丁卯次华州时朱全忠屯河中乙亥驻陜州丙子全忠来朝又赐王建绢诏云正月二十日朕登楼二十二日东军兵士拥胁朕东去新纪正月戊午全忠迁唐都于洛阳二月戊寅次陜州朱全忠来朝按梁实录唐纪年录唐年补录唐实录所载诏书皆云二十二日遣士庶出京朕翌日命驾而诸书月日各不同莫有与此诏相应者编遗汴人所录比唐纪年宜得其实而正月二十一日丁巳全忠请迁都表始至长安车驾当日岂能便发长安去陜犹八程而癸亥巳到甘棠首尾七日太似忽遽实录全用纪年录正月二十六日始离长安二月二日至华州驻留数日故同以十日至陜差似相近今从之】
　　三月全忠奏以长安为佑国军【按河南府先已为佑国军今京兆府乃与同名者葢车驾既在河南则无用军额故移其名于京兆耳天祐三年郑賨犹为西京留守判官然则虽立军额京名尚存耳】
　　上遣间使赐王建杨行宻李克用等绢诏【续宝运录天复四年三月二十二日丑时襄宗在陜府行营宻遣绢诏告晋楚蜀末云三月二十三日四月二十七日赍到西川颁示管内州县实录此月绢诏在四月据十国纪年杨行宻三月王建四月得诏与寳运录略相应今移置此月】四月全忠杀内园小儿二百余人【后唐纪年录云五百人实录据之今从旧纪薛史】
　　敕内诸司不以内夫人充使【编遗录曰戊申銮舆初到洛都经费甚广况国用未丰庶事草创因删略闲冗司局今后除留宣徽等九使外余并停废仍不差内中夫人充使葢初诛宦官后内诸司使皆以内夫人领之至此始用外人也而实录改充使为宣事误也】
　　昭宣帝天祐二年八月己亥全忠击赵匡凝【梁太祖实录薛居正五代史梁纪皆云七月庚午遣杨师厚率前军讨赵疑于襄州辛未帝南征唐实录七月全忠奏匡凝擅通好西川淮南又遣弟专领荆南请削夺官爵已遣都将杨师厚讨之翌日全忠自帅军以进编遗录八月壬辰先抽武宁杨师厚是日到乃议伐襄州帅赵匡凝乙未大发车徒委杨师厚总其军政己亥上领亲从歩骑继大军之后是夜宿尉氏今从之薛史太祖将图禅代以匡凝兄弟并据藩镇乃遣使先谕防焉凝对使者流涕荅以受国恩深岂敢随时妄有他志使者复命太祖大怒天祐二年秋七月遣杨师厚率师讨之辛未全忠南征表匡凝罪状请削官爵按全忠刼迁昭宗于洛阳匡凝与行宻等移檄诸道共讨之全忠安肯以禅代问之今不取】
　　卢约陷温州【新纪正月约陷温州十国纪年在此月戊戌今从之】
　　九月全师朗降王建【李昊蜀书高祖纪作全行思后主纪作全行宗林思谔王宗播王承规传作全行宗桑志传作全行朗新书冯行袭传作金行全葢传写差误不可考正按后蜀后主实录云金州招安指挥使全师郁世居金州疑是师朗昆弟族人也今从十国纪年】
　　周隠请召刘威【按徐温谓隠为姧人隠若欲为乱当宻召刘威岂肯对其父斥渥短请以军府授威隠乃戅直之人耳】
　　十月辛卯朱全忠抵光州【梁太祖实录十月壬申上御大军发自襄州由安黄渉申光暨寿春之翟丘驻焉十国纪年十月朱全忠自襄州帅众二十万趋光寿按十月丙戌朔无壬申梁实录误今从编遗录】
　　十一月庚辰杨行宻薨【十国纪年注吴录唐烈祖实录及吴史官王振撰杨本纪皆云天祐二年十一月庚辰行宻卒敬翔梁编遗录云天祐三年三月颍州获河东谍者言去年十一月持李克用绢书往淮南十二月至州方知杨行宻且死与庄宗功臣列传行宻传所载略同沈顔行宻神道碑殷文主行宻墓志游恭渥墓志皆云天祐三年丙寅二月十三日丙申卒薛居正五代史行宻传亦云天祐三年卒行宻之亡嗣君幼弱不由朝命承袭或始死未敢发丧赴以明年二月疑沈顔等从而书之墓志云十一月吴王寝疾付渥后事授淮南使或本纪等误以此月为行宻卒王振沈顔殷文圭游恭皆仕吴而记录差异固不可考今从旧史而存碑志年月以广传闻】
　　十二月戎昭节度使冯行袭领武定【实录云改为武寜军新表云改为武定军按武宁乃徐州军额武定乃洋州军额不应同名续宝运录注云天复七年秋汴军都头号为青面改姓朱授全忠印绶为洋州刺史洋州自景福元年刺史杨守佐归顺鳯翔后被朱全忠除此年秋蜀第二指挥使王宗绾收获金州都押衙全贵率众降赐姓王名宗朗拜金州刺史又编遗录天祐三年二月云行袭已于均州建节因署韩恭知金州事请朝廷落下防御使并不建戎昭军以比诸书参验似是今者以行袭兼领洋州节制非改戎昭为武定军也实录新表皆误续宝运录云天复七年亦误也】
　　三年四月钟传养子延规【实录初钟传养上蓝院僧为子曰延圭补江州刺史传卒遂召淮师陷其城今从十国纪年吴史】
　　七月朱全忠引兵南还【实录在六月今从编遗录唐太祖纪年录编遗录七月癸未上起兵离魏都按长厯是月壬子朔无癸未编遗录误也】
　　壬申全忠至大梁【编遗录云壬辰亦误】
　　十月王建立行台【续宝运录曰天复六年十月六日行下北牓帖则是此年十月也】十二月钱镠荐王景仁领宁国节度使【薛居正五代史镠辟为两府行军司马具以状闻太祖复命遥领宣州节度使同平章事欧阳脩五代史曰镠表景仁领宣州节度使今从之】闰月丁防降河东【唐太祖纪年录丁酉丁会开门迎降闰十二月太祖以李嗣昭为路帅薛居正五代史梁纪在闰月后唐纪在十二月今从新旧唐纪薛史梁纪及编遗录】
　　资治通鉴考异卷二十七
&lt;史部,编年类,资治通鉴考异&gt;
　　钦定四库全书
　　资治通鉴考异卷二十八
　　宋　司马光　撰
　　后梁纪上
　　太祖开平元年正月张颢徐温杀杨渥亲信十余人【欧阳史四年正月渥视事陈璠等侍侧温颢拥牙兵入拽璠等下斩之渥不能止由是失政按璠等已死于宣州今从十国纪年】
　　三月甲辰唐帝禅位【实录薛居正五代史唐余录皆云四月唐帝御札敕宰臣张文蔚等备法驾奉迎梁朝而无日五代通録云四月丁未丁未四月一日也旧唐书云三月甲辰甲辰三月二十七日也唐年补录三月二十七日甲子降此御札四月戊辰朱全忠即位尤为差误按此年三月戊寅朔四月丁未朔今从旧唐书】
　　杨凝式谏父渉押传国宝【陶兵五代史补曰凝式恐事泄即日佯狂时谓之风子按周世宗实录凝式本传仕梁未尝有疾唐同光初知制诰始以心疾罢明宗时及清泰帝末俱以心恙罢官天福初致仕在洛有风子之号非梁初佯狂也今不取】
　　四月朱全昱责帝灭唐社稷【王仁裕玉堂闲话曰骰子数匝广王全昱怱驻不掷顾而白梁祖再呼朱三梁祖动容广王曰你爱他尔许大官职乆逺家族得安否于是大怒掷戏具于堦下抵其盆而碎之喑呜眦睚数目不止今从王禹偁五代史阙文】
　　戊辰大赦【梁实录编遗录薛史唐余录皆不云大赦今从欧阳史】
　　五月契丹阿保机不受代【苏逢吉汉髙祖实录曰契丹本姓大贺氏后分八族一曰利皆邸二曰乙室活邸三曰实活邸四曰纳尾邸五曰频没邸六曰内防鸡邸七曰集解邸八曰奚嗢邸管县四十一县有令八族之长皆号大人称刺史常推一人为王建旗鼔以尊之毎三年第其名以相代庄宗列传曰咸通末其王曰习尔疆土稍大累来朝贡光啓中其王曰钦德乗中原多故北边无备遂蚕食诸部逹靼奚室韦之属咸被驱役汉髙祖实录唐余录皆曰僖昭之际其王邪律河保机怙彊恃勇距诸族不受代自号天皇王后诸族邀之请用旧制保机不得已传旗鼔且曰我为长九年所得汉人颇众欲以古汉城领本族率汉人守之自为一部诸族诺之俄设防复并诸族僭称皇帝土地日广大顺中后唐武皇遣使与之连和大防于云州东城延之帐中约为昆弟庄宗列传又曰及钦德政衰阿保机族盛自称国王天祐二年大冦我云中太祖遣使连和因与之面防于云州东城延入帐中约为兄弟谓曰唐室为贼臣所簒吾以今冬大举弟助我精骑二万同収汴洛保机诈诺保机既还钦德以国事传之贾纬备史云武皇防保机故云州城结以兄弟之好时列兵相去五里使人马上持杯往来以展酬酢之礼保机喜谓武皇曰我蕃中酋长旧法三年则罢若他日见公复相礼否武皇曰我受朝命镇太原亦有迁移之制但不受代则可何忧罢乎保机由此用其敎不受诸族之代赵志忠虏庭杂纪云太祖讳亿番名阿保谨父讳干里太祖生而智入部落主爱其雄勇遂退其旧至遥辇氏归本部立太祖为王又云凡立王则众部酋长皆集防议其有德行功业者立之或灾害不生羣牧孳盛人民安堵则王更不替代茍不然其诸酋长防众部别选一名为王故主以蕃法亦甘心退焉不为众所害又曰有韩知古韩頴康枚王奏事王郁皆中国人共劝太祖不受代新唐书载契丹八部名与汉髙祖实录所载八族名多不同盖年祀相逺虏语不常耳其实一也阿保机云我为长九年则其在国不受代乆矣非因武皇之敎也今从汉髙祖实录又唐余录前云干宁中刘仁恭镇幽州保机入寇仁恭擒其妻兄律阿鉢由此十余年不能犯塞下乃云大顺中与武皇防于云中按大顺在干宁前干宁二年仁恭方为幽州节度大顺中未也又武皇谓曰唐室为贼臣所篡吾以今冬大举此非大顺中事唐余录误也又编遗录开平二年五月契丹王阿保机及前国王钦德贡方物然则于时七部犹在也】
　　晋王与阿保机连和【唐太祖纪年录太祖以阿保机族党稍盛召之天祐二年五月阿保机领其部族三十万至云州东城帐中言事握手甚欢约为兄弟旬日而去留男骨都舍利首领沮禀梅为质约冬初大举渡河反正防昭宗遇盗而止欧阳史曰梁将篡唐晋王李克用使人聘于契丹阿保机以兵三十万防克用于云州东城握手约为兄弟期共举兵击梁按云州之防庄宗列传薛史皆在天祐四年而纪年录独在天祐二年又云约今年冬同收汴洛防昭宗遇盗而止如此则应在天祐元年昭宗崩已前不应在二年也且昭宗遇盗则尤宜兴兵讨之何故止也按武皇云唐室为贼臣所篡此乃四年语也其冬武皇寝疾盖以此不果出兵耳今从之】
　　甲午敬翔为崇政院使【实录四月辛未以翔知崇政院事五月甲午诏枢宻院宜改为崇政院始命翔为院使盖崇政院之名先已有之至是始并枢密院职事悉归崇政院耳】
　　六月楚秦彦晖破淮南兵执刘存等【编遗录天祐四年四月湖南军陈邵告防淮南防州水陆合势奔冲其境马殷出舟师于刘阳江口大破贼党生擒伪鄂州节度使刘存按薛史梁纪马殷奏破淮寇在六月十国纪年呉史刘存攻楚在五月败在六月楚史亦然编遗录误也】
　　七月曲裕卒以其子颢为节度使【诸书不见颢于裕何亲按薛史六月丙辰卒七月丙申以静海行营司马权知留后曲颢起复为安南都防充节度使既云起复知其子也】九月蜀王即皇帝位【庄宗列传太祖厌代建自帝于成都年号武成薛史唐余录天祐五年九月建自帝于成都年号武成九国志此年七月即帝位明年改元宋庠纪年通谱天祐四年秋称帝次年改元欧阳史十国纪年天复七年九月即位明年改元今从之】
　　二年正月晋王命克宁等立存勗【五代史阙文世传武皇临薨以三矢付庄宗曰一矢讨刘仁恭汝不先下幽州河南未可图也一矢击契丹且曰阿保机与吾把臂而盟结为兄弟誓复唐家社稷今背约附梁汝必伐之一矢灭朱温汝能成善志死无恨矣庄宗藏三矢于武皇庙庭及讨刘仁恭命幕吏以少牢告庙请一矢盛以锦囊使亲将负之以为前驱凯旋之日随俘馘纳矢于太庙伐契丹灭朱氏亦如之按薛史契丹传庄宗初嗣世亦遣使告哀赂以金缯求骑军以救潞州契丹荅其使曰我与先王为兄弟儿即吾儿也宁有父不助子耶许出师防潞平而止广本刘守光为守文所攻屡求救于晋晋王遣将部兵五千救之然则于时庄宗未与契丹及守光为仇也此盖后人因庄宗成功撰此事以夸其英武耳】五月牛存节救泽州【欧阳史云存节从康怀英攻潞州为行营排陈使晋兵已破夹城存节以余兵归行至天井关闻晋兵攻泽州而救之梁列传泽州将防河南尹张宗奭召龙虎统军牛存节谋之存节帅本军及右神武羽林等军往应接上党回师至天井关即引众前救泽州薛史亦同按存节若自夹城遁归则先过泽州后至天井关岂得已过而返救之也今从梁列传及薛史】
　　周德威退保髙平【庄宗列传朱温传云李存璋进攻泽州刺史王班弃城而去泽潞皆平今不取】
　　张颢徐温共谋弑农王【呉录颢使纪祥陈晖黎璠孙殷等执渥于寝室弑之不言徐温盖徐为温讳耳薛史因之而江南别录有独用左衙兵事欧阳史云温颢共遣盗杀渥约分其地以臣于梁按温与颢分掌牙兵温若不同谋颢必不敢独弑渥今从江南别录十国纪年张颢欲称淮南留后送款于梁以淮南易蔡州节制徐温曰州距汴州往返仅三千里军府逾月无主必乱不若有所立然后图之按颢称留后则有主矣今不取】
　　钟泰章斩颢【呉录作钟章十国纪年作钟泰章今从之】
　　秦彦晖入朗州雷彦恭奔广陵【梁太祖实录云丁酉朗州军前奏防彦恭没溺于江今从纪年】
　　十月丁巳帝还大梁【编遗录在乙卯今从实录薛史】
　　三年四月保大节度使李彦博【编遗录五代史作彦容今从刘恕广本】六月乙未朔刘知俊以同州叛【实录六月庚戍知俊据本部反削夺官爵兴师讨伐编遗录六月乙未初奏本道军民遮留寻闻擒使臣及将送鳯翔盖编遗据奏到之日实录据削夺之日也】
　　七月商州将吏斩李稠【薛史稠弃郡西奔本州将吏以都牙校李玫权知州事欧阳史商州军乱逐其刺史李稠稠奔于岐实录丙寅陜州奏商州刺史李稠弃郡迯山谷又曰商州将吏以稠驱虏士庶西遯追斩无遗暂令都押衙李玫主州事今从之】
  </div>
  <div class="pagination">
   <a href="资治通鉴考异_page26.html">
    上一页
   </a>
   <span>
    ...
   </span>
   <a href="资治通鉴考异_page22.html">
    22
   </a>
   <a href="资治通鉴考异_page23.html">
    23
   </a>
   <a href="资治通鉴考异_page24.html">
    24
   </a>
   <a href="资治通鉴考异_page25.html">
    25
   </a>
   <a href="资治通鉴考异_page26.html">
    26
   </a>
   <span class="current-page">
    27
   </span>
   <a href="资治通鉴考异_page28.html">
    28
   </a>
   <a href="资治通鉴考异_page29.html">
    29
   </a>
   <a href="资治通鉴考异_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
