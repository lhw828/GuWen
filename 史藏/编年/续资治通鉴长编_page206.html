<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 206 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 206 页/共 607 页</h1>
    <div class="content">　　宝元初，青州人赵宇上书，言元昊必反，宰相以为狂，责文学参军，福州安置。及元昊反，宇自讼所部，勿受，遂逃至京师，复上书，且言刘平勇而无谋，必败，宰相益怒，下开封府，令府司以在官无故亡法劾宇。司录陈希亮奏乞取宇所上书，付所司治，即其言验，不当加责。宇由此得释。刘平既败，乃授宇青州司马。宇复上大衍阵图及系说七篇。己未，以宇为环州军事推官。英宗实录希亮附传云青州男子赵宇。苏轼作希亮传亦云青州民。然附传云责授文学参军，福州安置。苏乃云流建州。且既云责授，则疑宇上书时必已有官，但史记不详耳。编年以为莱州布衣，与二传异。今从二传作青州人，从附传作流福州。苏传又云授宇徐州推官，盖误也。
　　庚申，以鄜州环庆两路都巡检使、东头供奉官、合门祗候赵瑜为内殿承制。瑜奏与西贼接战，有武骑长行郑福斩伪观察使怀克，及贼射中臣马，而吐浑副兵马使罗荣推马与臣，遂却贼而归。瑜既蒙赏，亦补荣为军使，郑福为十将。
　　广南东路转运司言商人邵保至占城国，见军贼鄂邻等百余人羁縻在其国中。诏本路选使臣二人，持诏书、器币赐占城国主，执送贼酋于阙下，余党令就戮之。始邻与广州兵逆战海中，值大风，有告邻溺死者，州以事闻。提点刑狱南昌袁抗【二五】独曰：「是日风势趣占城，邻未必死也。」既而，果得邻于占城。
　　辛酉，知秦州韩琦复为起居舍人，知庆州范仲淹复为户部郎中。
　　琦上疏曰：琦此疏，据家传即在复起居舍人后，今附见，当考。
　　臣三数年来，将命奔走，未尝宁居。自赴陕西【二六】纔逾年岁，两趋穷塞，皆会贼至，既不能亲冒矢石，应机制变，而但激励将卒，申明赏罚，以昼继夜，实忘寝食，所期立分寸之效，以报陛下用臣之意。不幸天未助顺，诸将自用，而有山外之败，卒被明谴，志不克遂。然尚有计虑，岂敢以释去重责，偷安循默？犹冀陛下亦不以臣一失驱策，弃而不用。
　　窃以西贼叛命以来，言边事者盖以万计，皆人持所见，献忠于上。而朝廷广务听纳，纤悉必行。其间大抵欲保疆守境，爱民节用者多矣。所谓保疆守境者，则曰贼觽我寡，不可较力。但来则收民闭垒，示以持重，郊野之外，不暇救也。殊不知承平以来，沿边之民【二七】，日以繁盛，所居必近田亩，有蓄积室庐之便，乐土重迁。自去年九月贼犯镇戎军之后，经略司专差笼竿城监押马为美，劝诱山外之民，入居城寨。而竟欺为美【二八】，终不移徙。臣博询其故，则曰今细民一家，大率数口，耕获之时，老幼皆须在野，至于伐薪汲水，悉便其用。既令入保城寨，不唯无所居止，兼薪水以来，亦须市买。以此甘在田野，贼来方始逃避，或则全家被虏。又自环庆抵于泾原，沿边属户，踰数十万【二九】，自来以官军势弱，不能保全，皆有去就之意。窃谓若以见屯之兵为保境之计，则虑岁月之间，边民苦其屠掠，尽徙内地，诸族属户，皆与贼合，缘边城寨数百里外，田野一空，唯存孤垒，则岁计粮草何从而出？以分散之卒，御专一之兵，未知何时，可息滋患？贼既知无后患，则席胜深入，关辅根本，能不摇乎？所谓爱民省用者，则曰民为邦本，不可重困。缘边戍卒，渐可裁减，若但守御，不必兵多，则可以省科敛之烦，转饷之苦矣。殊不知贼势未弭，边害滋大，日朘月削，所伤益多。斯皆利于近而局于远，顾其小而遗其大。
　　若为国家长久之策则不然。夫以祖宗之德业，陛下之仁圣，天下之事力，而使小羌常遂并兵之一策，不敢与较，但谓彼觽我寡，而为蹙境弃民之计，岂不惜哉！臣所以尽忠忧国，岂忍隐而不言！今鄜延、泾原、环庆三路，除驻札防守兵马之外，可以各那一万人聚于鄜、庆、渭三州。臣今为陛下计者，莫若于鄜、庆、渭三州，各更益兵三万人，拔用有勇略将帅三员，统领训练，豫先分定部曲，远设斥堠，于春秋西贼举动之时，先据要害，贼来则会驻札之兵，观利整阵，并力击之。又于西贼未经点集之际【三○】，出三州已整之兵，浅入大掠。或破其和市，或招其种落，或更筑垒拓地，广招强人，别立经制，以助正军。属户有助贼者，即会兵密行破荡。诸族见此事势，自然无去就之意，渐可驱使。既不能为乱，则可以严青盐粟帛之禁，勿使与贼交通。朝廷节俭省费，倾内帑三分之一，分助边用，以金帛赐逐路帅臣，使行间觇贼，则动静先知。遇盛暑，则那兵次边就食粮草【三一】。如此，则三二年间，贼力渐屈，平定有期，诚暂劳永逸之长算也！
　　或曰益兵数多，岂可骤然招置？臣谓拣刺士兵，自有祖宗旧法，在行与不行耳。果行之，又何难哉？且土兵既壮，则沿边拱圣、龙卫、云武、神骑及神卫、龙骑等军，应系札团练兵【三二】，渐可代还以实京师，为强干弱枝之固，则内外安矣。
　　益州草泽张俞为试校书郎。俞，郫人，俊伟有大志，游学四方，屡举不第。康定初，准诏上书论边事。知州杨日严荐俞久居三秦，识敌形势，宜赐召问。王拱辰安抚西川，又称其才，诏令赴阙。俞辞以父老，复上书请遣使谕契丹，俾与西贼相攻，庶可完中国之力。并贻书宰相吕夷简，极陈治天下之要，且曰：「既失之东隅，当收之桑榆。」夷简重其言，谓俞所上书，郭元振不及也。于是就命以官，俞表请授其父显忠，许之。隐居青城山，前后凡六诏敦遣，卒不起。
　　甲子，诏臣僚自今遇奏荐子孙等恩泽，乞改换差遣。如已经改换差遣者，无得重鼑乞升差遣。
　　乙丑，诏京东、西灾伤州军，秋税以等第蠲放，尚虑贫民输送不逮，委转运使体量以闻，其逃徙者并与倚阁。
　　又诏河东缘边州、军、县、镇置烽火台。
　　壬申，知府州、如京使折继闵为宫苑使、普州刺史，知麟州、礼宾副使苗继宣为礼宾使、资州刺史，并以城守之劳也。
　　先是，屯田员外郎张旨通判府州。州依山无外城，旨将筑之，州将曰：「吾州据险，敌必不来。」旨不听。城垂就，寇大至，乃联巨木补其罅，守以强弩。时中外不相闻者累日，民心震恐。库有买马彩数千，旨矫诏赐守卒，卒皆东望呼万岁，贼疑救至。州无井，民取河水以饮，贼断其路。旨夜开门，率兵击贼，少却，以官军壁两旁，使民出汲。复以渠泥覆草积，督居民乘城力战。贼死伤者觽，遂解去。以功迁都官员外郎。旨，河内人也。
　　麟州都监王凯者，全斌曾孙。尝出双峰桥【三三】、染杖谷，遇敌破之。又破庞青、黄罗部，再战于伺候峰，前后斩首三百八十七级，焚荡驱获马牛、橐喰、器械以数千计。敌围麟州，乘城距斗，昼夜三十一日，始解去。特迁西头供奉官。代还，敌犹钞掠，道不通，以为内殿崇班、麟府路缘边都巡检使。与同巡检张岊护粮道于青眉浪，敌大至，与岊相失。乃分兵出其后夹击之，复与岊合，斩首六十五级。又入兔毛川，贼觽三万，凯以兵六千陷围，流矢中面，斗不解，至暮敌溃，又斩首百八十六级，自蹂践死者以数千。迁南作坊副使。
　　张岊者，府谷人，以赀为牙将，有胆略，善骑射。天圣中，西夏伪观察使阿遇寇麟州，虏边户约还子，然后归所虏。麟州还其子，而阿遇辄背约。安抚使遣岊诘问，岊径造帐中，以逆顺谕阿遇，阿遇语屈，留岊共食。阿遇抽佩刀贯大脔啖岊，岊引吻就刀食肉，无所惮。阿遇复弦弓张镞，指岊腹而彀，岊食不辍，神色自若。阿遇抚岊背曰：「真勇儿也。」翌日，又与岊纵猎，双兔起马前，岊发两矢，连毙二兔。阿遇惊服，遗岊马、橐喰，悉归所虏如故约。州将补为来远寨主。手杀伪首领俄易儿，夺其甲马。时年十八，名动一军。天圣自元年至九年，不见阿遇子来归事。
　　元昊犯鄜延，麟府进兵。岊以教练使从折继闵破拉旺、阿儿两族，射杀数十人，斩伪军主鄂博，以功补下班殿侍、三班差使。时贼骑方炽，中人促赐军衣，至麟州，敌骑充斥，不得前。康德舆管勾军马司事，遣岊驰骑五十往护之。至青眉浪，遇贼接战，流矢贯双颊，岊拔矢，斗愈力，夺马十二匹而还。贼围府州，攻甚急，城西南隅庳下，贼将登，觽嚣曰：「城破矣。」岊乘陴大呼，令两人持一人来，贼为之稍却，觽乃安。飞矢中右目下，身被三创，昼夜督守。又帅死士开关，护州人汲于河北【三四】，围解，城中不乏水，以劳迁右班殿直。
　　然贼游兵常往来境中，邀夺馈运，以岊为麟、府州道路巡检。至深□坞，遇贼数千，分兵追击，斩首百余级，夺兵械、马数百。近郊民田，比秋成未敢获，岊以计干张亢，得步卒九百人护之【三五】，大败贼于龙门川。从诸将通麟州粮道，破贼于□子寨。改右班殿直。
　　内侍宋永诚传诏寨下，岊护永诚，遇贼三松岭。贼以精骑挑战，矢中岊臂，犹跃马，左右驰射，诸将乘胜而进，贼皆奔溃。特改西头供奉官，以为赏薄，又迁内殿崇班。贼破丰州，将据有其地，岊与诸将一日数战，破伪容州刺史耶布移守贵三寨，俘获万计。迁礼宾副使。
　　又有王吉者，麟州通引官。州被围急，苗继宣募吏民通信求援，吉应募。继宣问须几人从行，吉曰：「今敌骑百重，无所用觽。」请变服为敌装，挟弓矢、赍糗粮，诈为敌人。夜缒出，遇诘问，则为番语答之。两昼夜，然后出敌寨之外，走诣府州告急，府州遣将将兵救之【三六】。吉复间道入城，城中皆呼万岁。及围解，除吉奉职、本州岛指使。吉尝从王凯及中贵人将兵数千人，卒遇敌数万骑，中贵人惶恐，以手帛自经。吉曰：「官何患不得死？何不且令吉战，若吉不胜，死未晚也。」因使其左右数人守中贵人，曰：「贵人不虞，当尽斩若属。」因将所部先登，射杀敌大将，敌觽大奔，觽军乘之【三七】，贼坠崖死者【三八】万余人。又尝与敌战，其子文宣，年十八，从行。战罢不见文宣，其麾下请入敌中求之，吉止之曰：「此儿为王吉子，而为人所获，尚何以求为？」顷之，文宣挈二首以至。乃喜曰：「如此，真我子也。」吉每战所杀不过一矢，即舍弓肉袒而入【三九】，手杀数人，然后反，曰：「及其张弓挟矢之时，直往抱之，彼仓卒无以拒我，则成禽矣。吾前后数十战，未尝发两矢也。」吉与张岊齐名，卒皆不至显官。
　　癸酉，降并代副部署、通州团练使王元为左卫将军、陵州团练使，钤辖、东染院使、台州刺史康德舆为东染院副使，钤辖、供备库使杨怀志为供备库副使。先是，有蕃部乜罗为殿侍，求锦袍、驿料，德舆不与，乜罗颇出怨言。或谮乜罗与贼通，战则反射汉人，乜罗无以自明，乃谋附贼。指挥使张岊闻之，召乜罗与饮，乜罗泣曰：「我岂附贼者，盖逃死尔！」岊以告德舆曰：「乜罗叛，信矣，不可不杀。」元昊方屡入寇，德舆不听，曰：「今日岂杀蕃部时耶？」岊曰：「叛者特乜罗，非觽所欲也。请为君召与饮，仆崖谷中，声言堕马死，安知汉杀之？」德舆犹预不决，以问所亲，所亲恶岊，短毁之，岊计不得行。
　　折继闵闻贼将至，以告德舆，德舆怒曰：「君不召之，何以知其来也？」贼果以乜罗为乡道，自后河川入袭府州。蕃汉欲入城，德舆闭门不纳，或降贼，或为贼杀，不可胜计。贼既围府州，德舆与元及怀志按兵不出战，但移文转运司调军食。转运副使文彦博籍民辇运，至境以俟，而德舆终不敢出。及丰州陷，才出屯州城外数里，三日而还。居民望见，以为寇复至，皆弃其所赍，入保城郭。彦博以其事闻，故责及之。然止坐不出战，其它，则朝廷不悉闻也。
　　甲戌，参知政事晁宗□落起复。
　　太常丞、直集贤院田况为右正言。
　　乙亥，诏天下立义仓。自干德初置义仓，未久而罢。明道二年，诏议复之，不果。景佑中，集贤校理王琪上疏，引隋、唐故事，请复置，曰：「唐贞观中，自王公以下，垦田亩税二升，其实太重。至永徽之后，自上户以降，计户出粟，亦复不均。今宜令五等以上户，计夏秋二，别输一升，随税以入，水旱税减则免输。州县择便地别置仓贮之，领于转运使。今以一中郡计之，正税岁入十万硕，则义仓岁得五千硕，推而广之，其利博矣。」因言：「明道中，最为饥歉，国家欲贷饥民则兵食不足，故民有流转之患。是时，兼并之家出粟数千硕即补官，是岂以爵为轻欤？特爱民济物，不获已而为之尔。孰与夫乘岁之丰收，羡余之入，于天下之广，为无穷之利，岂不大哉！且兼并之家占田常广，则义仓所入常多；中下之家占田常狭，则义仓所入常少。及水旱赈给，则兼并之家未必待此而济，中下之民实先受其赐矣。损有余补不足，天下之利也。」事下有司，会议者异同而止。于是，琪复上其议，上纳之。已而觽论纷然，以为不便，遂诏第令上三等户输粟，寻复罢。止令上三等户输义仓，乃明年正月戊午日事。
　　是月，以虢州朱阳县铸钱监为朱阳监，又以商州洛南县铸钱监为阜民监。朱阳监，实录见是月壬申，独无阜民监，今附此。
　　注　　释
　　【一】不宜予大郡「大」字原脱，据宋撮要本、阁本补。
　　【二】括市马「市」字原无，据上文「括市战马」及长编纪事本末卷三○括市马补。
　　【三】欲归农者「欲」字原脱，据宋本、宋撮要本补。
　　【四】端拱二年三月「二年」原作「三年」，按本书卷三○端拱二年三月进士中有曾会，且端拱无三年，据阁本改。
　　【五】西山上白草平「山」字原脱，据宋本、宋撮要本、阁本补。
　　【六】尝领并州兵万人「尝」字原脱，据宋撮要本及宋会要方域二一之六、琬琰集下编卷一三文彦博传补。
　　【七】其或侥求过分「或」原作「后」，据宋本、宋撮要本改。
　　【八】押官「押」上原有「监」字，据阁本及长编纪事本末卷四三募兵删。z
　　【九】点差强壮弓手之时「壮」、「弓」二字原脱，据宋本、宋撮要本、阁本及同上长编纪事本末、乐全集卷二二论遣使往陕西河东募强壮充兵补。
　　【一○】黥补军籍「黥」原作「点」，据宋本、宋撮要本及同上书改。
　　【一一】材术足任者无几「者」字原无，据同上长编纪事本末及乐全集补。
　　【一二】不困帑廪之积「困」原作「因」，据宋本、宋撮要本及长编纪事本末卷四三募兵改。
　　【一三】力争之「争」原作「诤」，据宋本、宋撮要本及同上长编纪事本末改。
　　【一四】乘驿「乘」原作「承」，据阁本改。
　　【一五】鄜延走马承受傅季明「鄜延」原作「鄜州」，据宋本、宋撮要本、阁本改。
　　【一六】左藏库使「库」字原无，据宋代官称补。
　　【一七】至于覆军杀将「至」字原无，据乐全集卷二一请罢陕西招讨经略司事补。
　　【一八】人无适从此句上同上乐全集有「文檄矛盾」四字。
　　【一九】完利器用「完」字原脱，据宋本、宋撮要本及同上乐全集补。
　　【二○】赋舆盈虚「赋」原作「贼」，据宋撮要本、阁本及同上乐全集改。
　　【二一】文臣原作「文举」，据宋本、宋撮要本、阁本及宋会要选举一四之一一改。
　　【二二】潜伏隘道「伏」字原无，据治迹统类卷七康定元昊扰边、宋史卷三二四张亢传补。
　　【二三】镇川原作「镇州」，据宋史卷二九二明镐传改。宋会要方域二○之二、武经总要前集卷一七、九域志卷四、宋史卷八六地理志麟州条下均有镇川堡，亦可证。
　　【二四】诏斤减三钱或二钱「减」原作「盐」，据宋本、宋撮要本、阁本及宋史卷一八二食货志改。
　　【二五】袁抗原作「袁杭」，据宋本、宋撮要本、阁本及宋史卷三○一本传改。
　　【二六】自赴陕西「赴」字原无，据韩魏公集卷一一家传补。
　　【二七】沿边之民「沿边」下同上书有「与次边」三字。
　　【二八】而竟欺为美同上书作「而竞赂为美」，义长。宋本作「而竞败为美」，「败」字当误。
　　【二九】踰数十万同上书作「数踰十万」。
　　【三○】又于西贼未经点集之际「未经」，宋本、宋撮要本、同上韩魏公集作「未是」，阁本作「未曾」。
　　【三一】则那兵次边就食粮草「兵」字原无，据同上韩魏公集补。
　　【三二】应系札团练兵「练」，宋撮要本及同上韩魏公集俱作「东」，按宋代史籍称禁兵驻陕西者为东兵，「练」字当误。「札」，韩魏公集作「创」。
　　【三三】双峰桥「桥」字原脱，据宋本、阁本及治迹统类卷七康定元昊扰边、宋史卷二五五王凯传补。
　　【三四】汲于河北「于」字原脱，据宋撮要本及同上治迹统类补。
　　【三五】护之「护」原作「获」，据宋撮要本、阁本及同上治迹统类、宋史卷三二六张岊传改。
　　【三六】遣将将兵救之原少一「将」字，据同上治迹统类补。
　　【三七】觽军乘之「觽」原作「敌」，据宋本、阁本及同上治迹统类改。
　　【三八】贼坠崖死者「贼」字原脱，据阁本补。
　　【三九】即舍弓肉袒而入「肉」原作「间」，据涑水纪闻卷一二改。同上治迹统类作「即舍弓矢，袒而入。」
续资治通鉴长编
卷一百三十四
卷一百三十四
　　起讫时间 起仁宗庆历元年十月尽是年十二月
　　卷　　名 续资治通鉴长编卷一百三十四
　　帝　　号 宋仁宗
　　年　　号 庆历元年（辛巳，1041）
　　全　　文
　　冬十月丁丑朔，陕西转运使卞咸，请自今本司差官赴军期而辄敢稽违及本处留不遣者，并以违制论，从之。
　　戊寅，河北转运司请调夫修诸州城，凡二十一州，从之。时闻契丹将谋入寇也。契丹谋入寇，据稽古录。修二十一州城，据朔历。
　　己卯，诏：「前闻陕西调发随军粮草，而民甚苦之。自今军士出征，并令给粮随身。」
　　庚辰，遣户部副使、兵部郎中李宗咏，供备库使、带御器械王从政往河东相度复修宁远寨；右正言、直史馆、同修起居注梁适往陕西计置粮草。
　　内侍右班都知王守忠奏，乞令军头司自今外州募到兵士五尺五寸已上有材勇者，并隶万胜指挥，从之。
　　知并州杨偕言，今虽得强壮百万，恐未可以应敌，请益本路官军六七万人。诏报曰：「自昔边防悉用土兵，顾训练何如尔。所募强壮，若能以时阅习，与正军参用，何患不可以应敌邪？」
　　始，元昊入寇，密诏偕选强壮万人，策应麟、府。偕奏出师临阵，无纪律则士不用命，今发农卒赴边，虑在路逃逸及临阵退缩、不礏号令，请以军法从事，诏如其请。并人大惊畏，都转运使文彦博奏罢之。彦博明年乃为都漕，此时未也，当只是运副，传误尔。
　　癸未，鄜延都监种世衡请募青涧城土丁，不刺面，别名为一军，从之。
　　丁亥，知并州杨偕言：「麟、丰二州及宁远寨并在河外，与贼接界，无尺帛斗粟之输以佐县官，而麟州岁费缗钱百万。今丰州、宁远寨已为贼所破。惟麟州孤垒，距府州百四十里，远在绝塞。虽宁远介二州之间，可以为策应兵马宿顿之地，又其中无水泉可守，若议修复，徒费国用。今请建新麟州于岚州合河津黄河东岸【一】裴家山，其地四面绝险，有水泉，河西对岸又有白塔地，亦可建一寨，以屯轻兵。又河西俱是麟州地界，且不失故土。见利则进，否则固守之。盖旧州势危而兵寡，多屯则粮不继，少则难守，所以迁远而就近，非为蹙国之疆土也。若谓麟州既迁，则贼压吾境，是不知夷狄迁徙鸟举，不能以久处。设其来居，必须耕凿其地，我于河西出偏师以挠之，彼安能持自完之策哉。故臣谓迁有五利，不然，则有三害。省国用，惜民力，利一也。内御岢岚、保德、火山及岚、石、府州沿河【二】一带贼所出路，利二也。我据其要，则河冰虽合，贼不敢逾河而东，利三也。商旅往来，以通货财，利四也。方河冻时【三】，得所屯兵马五七千人，沿河以张军势，利五也。今麟州转输束刍斗粟，费直千钱，若因循不迁，则河东之民困于调发，无有已时，害一也。以孤垒饵敌，害二也。道路阻艰，援兵难继，害三也。且州之四面，属羌遭贼驱胁，荡然一空，止存孤垒，犹四支尽废而首面心腹之独存也。今契丹又与西贼共谋，待冰合来攻河东。若朝廷不思御捍之计而修宁远寨，是求虚名而忽大患也。况灵、夏二州，皆唐、汉古郡，一旦弃之，一麟州何足惜哉！」上谓辅臣曰：「麟州，古郡也。咸平中，尝经寇兵攻围，非不可守，今遽欲弃之，是将退而以黄河为界也。其谕偕速修复宁远寨，以援麟州。」
　　戊子，遣户部副使李宗咏、带御器械王从善营度宁远寨。此据朔历。
　　封皇后乳母长安县君周氏为汝南郡君。
　　己丑，御史台推直官、秘书丞李宗易言，奉诏之河东募强壮充军，其强壮避刺面，多逃逸，乞止刺其手，从之。实录在戊寅，今从朔历。
　　壬辰，同判太常寺吕公绰言：「历代郊祀，配位无侧向，真宗示辅臣封禅图曰：『尝见郊祀昊天上帝，不以正坐，盖皇地祇次之。今修登封，上帝宜当子位，太祖、太宗配位，宜比郊祀而斜置之。』其后，有司不喻先帝以告成报功、酌宜从变之意，每南郊撰仪，既引祥符侧置之文，又载西向北上之礼，临时择一，未尝考定。请自今南郊祖宗之配，并以东方西向为定。」诏可。
　　公绰又言：「郊庙尊罍数皆准古，而不实三酒、五齐、明水、明酒，有司相承，以为『看器』。郊庙天地配位惟用祠祭酒，分大、中祠位二升，小祠位一升，止一尊酌献、一尊饮福。宜诏酒官依法制齐、酒，分实尊罍。有司取明水，对明酒实于上尊。礼官以为郑氏注周礼『五齐、三酒』，惟引汉时酒名拟之【四】，而无制造。请仍旧用祠祭酒一等，坛殿上下尊罍，有司毋设空器，并如唐制以井水代明水、明酒；正配位酌献、饮福，旧用酒二升者各增二升，从祀神位，用旧升数实诸尊罍。」从之。
　　甲午，徙判永兴军、宣徽南院使、忠武节度使、陕西马步军都部署、兼经略安抚缘边招讨使夏竦判河中府，知永兴军、资政殿学士、工部侍郎、同陕西马步军都部署、兼经略安抚缘边招讨使陈执中知陕州。竦雅意在朝廷，及任西事，颇依违顾避，久之无功，又与执中议论多不合，皆上表乞解兵柄，而谏官张方平亦请罢竦统帅。执中又言兵尚神密，千里禀命，非所以制胜，宜属四路各保疆圉，与方平议论略同。朝廷是之，于是两人俱罢，始分陕西为四路焉。
　　枢密直学士、起居舍人、管勾秦凤路部署司事兼知秦州韩琦为礼部郎中，枢密直学士、刑部郎中、管勾泾原路部署司事兼知渭州王沿为右司郎中，龙图阁直学士、户部郎中、管勾环庆路部署司事兼知庆州范仲淹为左司郎中，龙图阁直学士、礼部郎中，管勾鄜延路部署司事兼知延州庞籍为吏部郎中，并兼本路马步军都部署、经略安抚缘边招讨使。
　　谏官张方平言：「泾原比四路最当贼冲，王沿虽聭官临事，粗着风绩，然未更重任【五】，恐不易当此剧贼。又骤蒙奖擢，即与三路宣力旧人同列，必皆慊然于心。乞且于三路择取一人，使代沿处，庶允协人望。」不从。
　　诏陕西转运司度隙地置营田务。
　　乙未，以知青涧城、供备库副使、鄜延都监种世衡管勾东路营田。
　　诏三司副使自今并以先后入为次序，其判押文移，则先盐铁，次度支，次户部。先是，三司副使缺，即以次迁补，不得久任而多废事，故降是诏。
　　丙申，诏三司副使自今遭丧者，并如两制例起复。时盐铁副使张锡丁母忧，而三司使姚仲孙请特起复之，遂为故事。
　　丁酉，审官院言，近令臣僚奏举河北、河东、陕西知州，人数颇多，欲令见任知州到任一年半差人替，二年满阙【六】。从之。
　　戊戌，禁火山、保德军缘黄河私置渡船。
　　己亥，罢诸路铜符、木契【七】。
　　庚子，诏殿前、马步军司，应西界人先隶军籍者，具名以闻。初，夏州人韩怀亮，更名福，为神卫军士。枢密院虑刺探朝廷机事，乃下开封府鞫状。而福自元昊未叛时内附，隶神卫军，破白豹城有功，补承局，非元昊所使刺事者。诏特迁一资。仍令密捕谍人之在京城者，而降是诏。
</div>
    <div class="pagination">
<a href="续资治通鉴长编_page205.html">上一页</a><span>...</span><a href="续资治通鉴长编_page201.html">201</a><a href="续资治通鉴长编_page202.html">202</a><a href="续资治通鉴长编_page203.html">203</a><a href="续资治通鉴长编_page204.html">204</a><a href="续资治通鉴长编_page205.html">205</a><span class="current-page">206</span><a href="续资治通鉴长编_page207.html">207</a><a href="续资治通鉴长编_page208.html">208</a><a href="续资治通鉴长编_page209.html">209</a><a href="续资治通鉴长编_page210.html">210</a><a href="续资治通鉴长编_page211.html">211</a><span>...</span><a href="续资治通鉴长编_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
