<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 304 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 304 页/共 334 页
  </h1>
  <div class="content">
   晋王遣使至契丹，延徽寓书于晋王，叙所以北去之意，且曰：「非不恋英主，非不思故乡，所以不留，正惧王缄之谗耳。」因以老母为托，且曰：「延徽在此，契丹必不南牧。」〔贾谊过秦论：胡人不敢南下而牧马。〕故终同光之世，契丹不深入为寇，延徽之力也。〔按庄宗之世，契丹围周德威，救张文礼，曷尝不欲深入为寇哉！晋之兵力方强，能折其锋耳，岂延徽之力邪！〕
三年〔丁丑、九一七）〕
1春，正月，诏宣武节度使袁象先救颍州，既至，吴军引还。〔去年十一月吴围颍州。〕
2二月，甲申，晋王攻黎阳，刘鄩拒之，数日，不克而去。
3晋王庂弟威塞军防御使存矩在新州，〔晋置威塞军于新州，后遂为节镇。新州领永兴一县。薛居正曰：唐庄宗同光二年七月，升新州为威塞军节度使，以妫、儒、武二州隶之。〕骄惰不治，〔治，直之翻。〕侍婢顶政。晋王使募山北部落骁勇者及刘守光亡卒以益南讨之军；又率其民出马，民或鬻十牛易一战马，期会迫促，边人嗟怨。存矩得五百骑，自部送之，以寿州刺史卢文进为裨将。〔寿州属吴，卢文进遥领刺史耳。〕行者皆惮远役，存矩复不存恤。〔复，扶又翻；下同。〕甲午，至祁沟关，小校宫彦璋与士卒谋曰：「闻晋王与梁入确鬬，〔确，坚也。凡战者，随兵势而为进退离合；至于确鬬则两敌相当，用实力而鬬，惟坚耐而用长技乃胜耳。校，户教翻。〕骑兵死伤不少。吾侪捐父母妻子，为人客战，〔侪，士皆翻。为，于伪翻。千里行役，战于异乡，是为客战。〕千里送死，而使长复不矜恤，柰何﹖」众曰：「杀使长，〔防御使为一州之长，故曰使长。使，疏吏翻。长，知两翻。〕拥卢将军还新州，据城自守，其如我何！」因执兵大噪，趣传舍，〔趣，七喻翻。传，株恋翻。〕诘朝，存矩寝未起，就杀之。〔诘，去吉翻。〕文进不能制，抚膺哭其尸曰：「奴辈既害郎君，使我何面复见晋王！」因为众所拥，还新州，守将杨全章拒之；又攻武州，鴈门以襹都知防御兵马使李嗣肱击败之。〔败，补迈翻。〕周德威亦遣兵追讨，文进帅其众奔契丹。〔帅，读曰率。〕晋王闻存矩不道以致乱，杀侍婢及幕僚数人。
4初，幽州北七百里有渝关，〔渝关入营州界及平州石城县界。汉书音义：渝，音喻，今读如榆。〕下有渝水通海。自关东北循海有道，道狭处纔数尺，旁皆乱山，高峻不可越。比至进牛口，〔「比」，当作「北」。〕旧置八防御军，募土兵守之，〔欧史曰：渝关东临海，北有兔耳、覆舟山，山皆斗绝。并海东北有路，狭仅通车，其旁地可耕植。唐时置东硖石、西硖石、渌畴、米砖、长杨、黄花、紫蒙、白狼城以扼之。宋白曰：渝关关城下有渝水入大海。其关东临海，北有兔耳山、覆舟山，山皆斗峻，山下寻海岸东北行，狭处纔通一轨。三面皆海，北连陆关，西乱山至进牛栅凡六口，栅戍相接，此所以天限戎狄者也。〕田租皆供军食，不入于蓟，〔蓟，音计。〕幽州岁致缯纩以供战士衣。每岁早获，清野坚壁以待契丹，契丹至，辄闭壁不战，俟其去，选骁勇据隘邀之，〔幽州卢龙节度治蓟县。缯，慈陵翻。纩，苦谤翻。隘，乌懈翻。〕契丹常失利走。土兵皆自为田园，力战有功则赐勋加赏，〔勋，勋级也。〕由是契丹不敢轻入寇。及周德威为卢龙节度使，恃勇不修边备，遂失渝关之险，契丹每刍牧于营、平之间。〔金虏节要曰：燕山之地，易州西北乃金坡关，昌平县之西乃居庸关，顺州之地乃古北口，景州之东北乃松亭关，平州之东乃渝关，渝关之东即金人来路也。此数关皆天造地设以分蕃、汉之限，一夫守之可以当百。本朝复燕之役，若得诸关，则燕山之境可保。然关内之地，平、滦、营三州，自后唐陷于阿保机，改平州为辽兴府，以营、滦二州隶之，号为平州路。至石晋之初，耶律德光又得燕山、檀、顺、景、蓟、涿、易诸州，建燕山为燕京，以辖六郡，号燕京路，而与平州自成两路。海上议割地，但云燕、云两路而已，初谓燕山路尽得关内之地，殊不知燕山、平州尽在关内而异路也。破辽之后，金人复得平州路据之，故阿离不后由平州入寇，乃当时议燕、云不明地里之故。又金虏行程云：滦州，古无之。唐末阿保机攻陷平、营，刘守光据幽州，暴虐，民多亡入虏中，乃筑此城。营州古柳城郡，舜所筑也，乃殷之孤竹国，汉、唐辽西地。其城外多大山，高下皆石，不产草木，地当营室，故以为名。自营州东至渝关，并无保障，沃野千里，北限大山，重冈复岭，中有五关，唯渝关、居庸可以通饷馈，松亭、金坡、古北口止通人马，不可行车。其山之南，则五谷百果、良材美木，无所不有，出关未数里则地皆瘠卤，岂天设此以限华、夷乎﹖〕德威又忌幽州旧将有名者，往往杀之。
吴王遣使遗契丹主以猛火油，曰：「攻城，以此油然火焚楼橹，敌以水沃之，火愈炽。」〔南蕃志：猛火油出占城国，蛮人水战，用之以焚敌舟。遗，于季翻。〕契丹主大喜，即选骑三万欲攻幽州，述律后哂之曰：〔哂，失忍翻。〕「岂有试油而攻一国乎！」因指帐前树谓契丹主曰：「此树无皮，可以生乎﹖」契丹主曰：「不可。」述律后曰：「幽州城亦犹是矣。吾但以三千骑伏其旁，掠其四野，使城中无食，不过数年，城自困矣，何必如此躁动轻举！万一不胜，为中国笑，吾部落亦解体矣。」契丹主乃止。〔妇人智识若此，丈夫愧之多矣。此特阿保机因其能胜室韦，从而张大之以威邻敌耳。就使能尔，曷为不能止德光之南牧，既内虚其国，又不能为根本之计，而终有木叶山之囚乎﹖〕
三月，卢文进引契丹兵急攻新州，刺史安金全不能守，弃城走；文进以其部将刘殷为刺史，使守之。晋王使周德威合河东、镇、定之兵攻之，旬日不克。契丹主帅众三十万救之，德威众寡不敌，大为契丹所败，〔帅，读曰率。败，补迈翻。〕奔归。
6契丹乘胜进围幽州，声言有众百万，毡车毳幕弥漫山泽。〔毳，充芮翻，兽毛缛细者为毳。〕卢文进教之攻城，为地道，昼夜四面俱进，城中穴地然膏以邀之；又为土山以临城，城中镕铜以洒之，日杀千计，而攻之不止。周德威遣间使诣晋王告急，〔间，古苋翻。〕王方与梁相持河上，欲分兵则兵少，欲勿救恐失之，〔【章：十二行本「之」下有「忧形于色」四字；乙十一行本同；孔本同；张校同。】〕谋于诸将，独李嗣源、李存审、阎宝劝王救之。王喜曰：「昔太宗得一李靖犹擒颉利，〔事见一百九十三卷贞观四年。〕今吾有猛将三人，复何忧哉！」〔褒而期之，以作三臣之气。复，扶又翻。〕存审、宝以为虏无辎重，〔重，直用翻。〕势不能久，俟其野无所掠，食尽自还，然后踵而击之。李嗣源曰：「周德威社稷之臣，今幽州朝夕不保，恐变生于中，何暇待虏之衰！臣请身为前锋以赴之。」王曰：「公言是也。」即日，命治兵。〔治，直之翻；下同。〕夏，四月，晋王命嗣烫将兵先进，军于涞水，〔涞水县属易州。涞，音来。宋白曰：李嗣源时屯涞水，扼祁沟诸关以伺贼势。〕阎宝以镇、定之兵继之。
7吴升州刺史徐知诰治城市府舍甚盛。五月，徐温行部至升州，〔吴以升、常、宣、歙、池为徐温巡属。行，下孟翻。〕爱其繁富。润州司马陈彦谦劝温徙镇海军治所于升州，〔镇海军本治润州。〕温从之，徙知诰为润州团练使。知诰求宣州，温不许，知诰不乐。〔乐，音洛。〕宋齐丘密言于知诰曰：「三郎骄纵，败在朝夕。润州去广陵隔一水耳，此天授也。」知诰悦，即之官。三郎，谓温长子知训也。〔为知训死、知诰得权张本。知训第三。〕温以陈彦谦为镇海节度判官。温但举大纲，细务悉委彦谦，江、淮称治。〔称治者，时人称之耳。治，直吏翻。〕彦谦，常州人也。〔为陈彦谦垂死请于徐温立己子张本。〕
8高季昌与孔勍修好，复通页献。〔高季昌为孔勍所败，事见上卷太祖干化二年。好，呼到翻。复，扶又翻。〕
后梁纪五〔起强圉赤奋若（丁丑）七月，尽屠维单阏（己卯九月，凡二年有奇。〕
《均王中》
贞明三年〔（丁丑、九一七）〕
1秋，七月，庚戌，蜀主以桑弘志为西北面第一招讨，王宗宏为东北面第二招讨，己未，以兼中书令王宗侃为东北面都招讨，武信节度使刘知俊为西北面都招讨。〔以伐岐也。〕
2晋王以李嗣源、阎宝兵少，未足以敌契丹，辛未，更命李存审将兵益之。
3蜀飞龙使唐文扆居中用事，〔扆，隐岂翻。〕张格附之，与司徒、判枢密院事毛文锡争权。文锡将以女适左仆射兼中书侍郎、同平章事庾传素之子，会亲族于枢密院用乐，不先表闻，蜀主闻乐声，怪之，文扆从而谮之。八月，庚寅，贬文锡茂州司马，其子司封员外郎询流维州，籍没其家；贬文锡弟翰林学士文晏为荣经尉。〔荣经，汉严道县地，唐武德四年置荣经县，属雅州。九域志：在州南一百一十里。〕传素罢为工部尚书，以翰林学士承旨庾凝绩权判内枢密院事。凝绩，传素之再从弟也。〔同曾祖之弟为再从弟。从，才用翻。〕
4清〔【章：十二行本「清」上有「癸巳」二字；乙十一行本同；孔本同；张校同；退斋校同。】〕海、建武节度使刘岩即皇帝位于番禺，〔汉书音义：番，音潘；禺，音愚。〕国号大越，大赦，改元干亨。以梁使赵光裔为兵部尚书，节度副使杨洞潜为兵部侍郎，节度判官李殷衡为礼部侍郎，并同平章事。建三庙，追尊祖安仁曰太祖文皇帝，父谦曰代祖圣武皇帝，兄隐曰烈宗襄皇帝；以广州为兴王府。
5契丹围幽州且二百日，〔是年三月，契丹围幽州，事始见上卷。〕城中危困。李嗣源、阎宝、李存审步骑七万会于易州，〔阎宝班在李存审之下，而先书宝者，嗣源与宝先进屯涞水，而存审继之也。匈奴须知：涞水西至易州四十里，易州东北至幽州二百二十里。〕存审曰：「虏众吾寡，虏多骑，吾多步，若平原相遇，虏以万骑蹂吾陈，吾无遗类矣。」〔蹂，人九翻，又徐又翻。陈，读曰阵。〕嗣源曰：「虏无辎重，〔重，直用翻。〕吾行必载粮食自随，若平原相相遇，虏抄吾粮，〔抄，楚交翻。〕吾不战自溃矣。不若自山中潜行趣幽州，〔趣，七喻翻。〕与城中合势，若中道遇虏，则据险拒之。」甲午，自易州北行，庚子，踰大房岭，〔水经注：圣水出上谷郡西南谷，东南流径大防岭。又曰：良乡县西北有大防山，防水出其南。按易州即汉上谷郡地。范成大北使录：自良乡六十五里至幽州城外。此又驿路也。〕循涧而东。嗣源与养子从珂将三千骑为前锋，距幽州六十里，与契丹遇，契丹惊却，晋兵翼而随之。〔张左右翼而踵其后。〕契丹行山上，晋兵行涧下，每至谷口，契丹辄邀之，嗣源父子力战，乃得进。至山口，契丹以万余骑遮其前，将士失色；嗣源以百余骑先进，免冑扬鞭，胡语谓契丹曰：「汝无故犯我疆埸，晋王命我将百万众宜抵西楼，灭汝种族！〔此史家以华言译胡语而笔之于史也。胡峤入辽记曰：自幽州西北入居庸关，行几一月乃至上京，所谓西楼也。西楼有邑屋市肆。欧史四夷附录曰：契丹好鬼而贵日，每月朔旦东向而拜日；其大会聚、视国事，皆以东向为尊，西楼门屋皆东向。薛史曰：西楼距幽州三千里。埸，音亦。种，章勇翻。〕因跃马奋檛，三入其陈，斩契丹酋长一人。〔檛，侧瓜翻。陈，读曰阵；下同。酋，慈秋翻。长，知两翻。〕后军齐进，契丹兵却，晋兵始得出。李存命步兵伐木为鹿角，人持一枝，止则成寨。契丹骑环寨而过，寨中发寓弩射之，流矢蔽日，契丹人马死伤塞路。〔环，音患。射，而亦翻。塞，悉则翻。〕将至幽州，契丹列陈待之。存审命步兵陈于其后，〔陈于契丹陈后，将夹击之也。一曰以骑兵前进，令步兵陈于其后。〕戒勿动，先令羸兵曳柴然草而进，烟尘蔽天，契丹莫测其多少；因鼓噪合战，孝审乃趣后陈起乘之，〔羸，伦为翻。趣，读曰促。〕契丹大败，席卷其众自北山去，〔取古北口路而去。卷，读曰卷。〕委弃车帐铠仗羊马满野，晋兵追之，俘斩万计。辛丑，嗣源等入幽州，周德威见之，握手流涕。〔为虏所困，得救而解，喜极涕流。〕
契丹以卢文进为幽州留后，其后又以为卢龙节度使，文进常居平州，帅奚骑岁入北边，杀掠吏民。〔帅，读曰率；下同。晋入自瓦桥运粮输蓟城，〔九域志：瓦桥北至涿州一百二十里，涿州北至蓟城一百二十里。蓟，音计。〕虽以兵援之，不免抄掠。契丹每入寇，则文进帅汉率为乡导，〔乡，读曰向。〕卢龙巡属诸州为之残弊。〔卢龙诸州，自唐中世以来自为一域，外而捍御两蕃，内而连兵河朔，其力常有余。及并于晋，则岁遣粮援继之而不足，此其故何也﹖保有一隅者其心力专，广土众民其心力有所不及也。诗云：无田甫田，维莠骄骄。信矣！为于伪翻；不为承、誓为、为吾、请为同。〕
6刘鄩自滑州入朝，朝议以河朔失守责之，〔河朔失守事见上卷。朝，直遥翻。〕九月，落鄩平章事，左迁亳州团练使。〔当其时不能治也，待其入朝而后责之，失政刑矣。〕
7冬，十月，己亥，加吴王镠天下兵马元帅。
8晋王还晋阳。〔自魏州还晋阳。〕王连岁出征，凡军府政事一委监军使张承业，承业劝课农桑，畜积金谷，收市兵马，征租行法不宽贵戚，由是军城肃清，〔军城，谓晋阳军城也。〕馈饷不乏。王或时须钱蒱博及给赐伶人，而承业靳之，〔靳，居焮翻，吝惜也。〕钱不可得。王乃置酒钱库，令其子继岌为承业舞，承业以宝带及币马赠之。王指钱积呼继岌小名谓承业曰：「和哥乏钱，七哥宜以钱一积与之，带马未为厚也。」〔张承业第七。晋王以兄事承业，呼之为七哥。〕承业曰：「郎君缠硕皆出承业俸禄，唐人凡为人舞，人则以钱彩宝货谢之，谓之缠头。俸，扶用翻。〕此钱，大王所以养战士也，承业不敢以公物为私礼。」王不悦，凭酒以语侵之，承业怒曰：「仆老敕使耳！非为子孙计惜此库钱，所以佐王成霸业也，不然，王自取用之，何问仆为！不过财尽民散，一无所成耳。」〔晋王他日率如张承业之言。〕王怒，顾李绍荣索剑，承业起，挽王衣〔索，山客翻。挽，武远翻，引也。〕泣曰：「仆受先王顾托之命，誓为国家诛汴贼，〔朱氏居汴，李氏名其为贼。〕若以惜库物死于王手，仆下见先王无愧矣。〔先王，谓晋王克用。〕今日就王请死！」阎宝从旁解承业手令退，承业奋拳殴宝踣地，骂曰：〔殴，乌口翻。踣，蒲北翻。〕「阎宝，朱温之党，受晋大恩，〔言阎宝北梁降晋，晋不杀而宠贵之。〕曾不尽忠为报，顾欲以谄媚自容邪！」曹太夫人闻之，遽令召王，〔史书曹太夫人者，以见嫡母刘夫人不可得而令其子。〕不惶恐叩头，谢承业曰：「吾以酒失忤七哥，〔忤，丑故翻。〕必且得罪于太夫人，七哥为吾痛饮以分其过。」王连饮四卮，承业竟不肯饮。王入宫，太夫人使人谢承业曰：「小儿忤特进，〔张承业于时官特进，意亦晋王承制授之也。〕适已笞之矣。」明日，太夫人与王俱至承业第谢之。〔史言晋王之在魏，皆张承业足馈饷以辅之；亦内有曹夫人，故承业得行其志。〕未几，〔几，居岂翻。〕承制授承业开府仪同三司、左卫上将军、燕国公。承业固辞不受，但称唐官以至终身。
掌书记卢质，嗜酒轻傲，尝呼王诸弟为豚犬，王衔之；承业恐其及祸，乘间言曰：「卢质数无礼，〔间，古苋翻。数，所角翻。请为大王杀之。」王曰：「吾方招纳贤才以就功业，七哥何言之过也！」承业起立贺曰：「王能如此，何忧不得天下！」质由是获免。〔史言张承业惟能足兵，且能保护士君子。〕
晋王元妃卫国韩夫人，次燕国伊夫人，次魏国刘夫人。刘夫人最有宠，〔书晋宫之次者，以见其宫中贯鱼失序。〕其父成安人，〔成安，汉斥丘县，北齐置成安县，唐属相州，时属魏州。九域志：成安在魏州西一百里。〕以医卜为业。夫人幼时，晋将袁建丰掠得之，入于王宫，性狡悍淫勡，〔悍，下罕翻，又侯旰翻。〕从王在魏；父闻其贵，诣魏宫上谒，〔上，时掌翻。〕王召袁建丰示之。建丰曰：「始得夫人时，有黄须丈人护之，此是也。」王以语夫人，〔语，牛倨翻。〕夫人方与诸夫人争宠，以门地相高，耻其家寒微，大怒曰：「妾去乡时略可记忆，妾父不幸死乱兵，妾守尸哭之而去，今何物田舍翁敢至此！」命笞刘叟于宫门。〔父且笞之，而何有于君！异日李存渥之事，无足怪也。〕
9越主岩遣客使刘瑭使于吴，告即位，〔是年八月，刘岩称帝。〕且劝吴王称帝。
10闰月，戊申，蜀主以判内枢密院庾凝绩为史部尚书、内枢密使。
11十一月，丙子朔，日南至，蜀主祀圜丘。
12晋王闻河冰合，曰：「用兵数岁，限一水不得渡，贞明元年，晋得魏博兵，始窥河上；若以破夹寨为用兵之始，则已十年矣。〕今冰自合，天赞我也。」亟如魏州。
13蜀主以刘知俊为都招讨使，〔见是年七月。〕诸将皆旧功臣，多不用其命，且疾之，故无成功。〔伐岐无功也。〕唐文扆数毁之；〔数，所角翻。〕蜀主亦忌其才，尝谓所亲曰：「吾老矣，知俊非尔辈所能驭也。」十二月，辛亥，收知俊，称其谋粄，斩于炭市。〔刘知俊惧不见容于梁而奔岐，惧不见容于岐而奔蜀，率亦不为蜀所容。挟虎狼之性而附入，人必虞其搏噬，其能容之乎！〕
14癸丑，蜀大赦，改明年元曰光天。
15壬戌，以张宗奭为天下兵马副元帅。
16帝论平庆州功，〔贺緕平庆州，见上卷上年。〕丁卯，以天龙虎统军贺緕为宣义节度使、同平章事，寻以为北面行营招讨使。〔为贺緕不能拒晋张本。〕
17戊辰，晋王畋于朝城。〔朝城，本汉东武阳县，后周曰武阳，唐改曰朝城。九域志：朝城县在魏州东南八十里，又三十里至河。〕是日，大寒，晋王视河冰已坚，引步骑稍渡。梁甲士三千戍杨刘城，绿河数十里，列栅相望，晋王急攻，皆陷之。进攻杨刘城，使步兵斩其鹿角，负葭苇塞堑，〔陆佃埤雅曰：苇即今之芦，一名葭。葭，苇之未秀者也。雈，即今之荻，一名蒹。蒹，萑之未秀者也。至秋坚成，谓之萑苇；萑小而苇大。字说曰：芦谓之葭，其小曰萑；荻谓之蒹，其小曰苇。荻强而葭弱，荻高而葭下。塞，悉则翻。〕四面进攻，即日拔之，获其守将安彦之。
先是，租庸使、户部尚书赵岩言于帝曰：「陛下践阼以来，尚未南郊，议者以为无异藩侯，〔先，悉荐翻。〕为四方所轻。请幸西都行郊礼，遂谒宣陵。」〔宜陵在河南伊阙县，故请帝因郊而谒陵。〕敬翔谏曰：「自刘鄩失利以来，〔刘鄩败，见上卷上年。〕公私困竭，人心惴恐；〔惴，之睡翻。〕今展礼圜丘，必行赏赉，是慕虚名而受实弊也。且勍敌近上，〔勍敌，谓晋也。勍，渠京翻。〕乘舆岂宜轻动！〔乘，绳证翻。〔俟北方既平，报本未晚。」〔晋书曰：祀者帝王之重事，所以报本反始也。〕帝不听。己巳，如洛阳，阅车服，饰宫阙。郊祀有日，闻杨刘失守，道路讹言晋军已至大梁，扼汜水矣，扼汜水，谓扼虎牢之险也。〕从官皆忧其家，相顾涕泣；〔从，才用翻。〕帝惶骇失图，遂罢郊祀，奔归大梁。
18甲戌，以河南尹张宗奭为西都留守。
19是岁，闽王审知为其子牙内都指挥使延钧娶越主岩之女。〔为，于伪翻。〕
四年〔（戊寅、九一八）〕
1春，正月，乙亥朔，蜀大赦，复国号曰蜀。〔蜀改国见上卷二年。〕
2帝至大梁。〔自洛阳还至大梁。〕晋兵侵掠至郓、濮而还。〔晋拔杨刘，杨刘属郓州界，又西则濮州界。郓，音运。濮，博木翻。〕敬翔上疏曰：「国家连年丧师，上，时掌翻。丧，息浪翻。〕疆土日蹙。陛下居深宫之中，所与计事者皆左右近习，岂能量敌国之胜负乎！〔量，音良。〕先帝之时，奄有河北，〔开平之间，幽、沧镇、定、魏皆附于梁，故云然。〕亲御豪杰之将，犹不得志。〔谓夹寨、柏乡、蓨县之师皆不得志于晋。〕今敌至郓州，阶下不能留意。臣闻李亚子继位以来，于今十年，〔开平元年，晋王存勖嗣位，于今十一年。〕攻城野战，无不亲当矢石，近者攻杨刘，身负束薪为士卒先，一鼓拔之。陛下儒雅守文，晏安自若，使贺緕辈敌之，而望攘逐寇雠，非臣所知也。陛下宜诣访黎老，〔黎，众也。〕别求异策；不然忧未艾也。臣虽驽怯，〔驽，音奴。〕受国重恩，陛下必若乏才，乞于边垂自效。」疏奏，赵、张之徒言翔怨望，帝遂不用。
3吴以右都押牙王祺为虔州行营都指挥使，将洪、抚、袁、吉之兵击谭全播。严可求以厚利募赣石水工，故吴兵奄至虔州城下，虔人始知之。〔虔州水行至吉州，有赣石之险。吴先募水工习于水道，故舟行无碍。注详见辩误。赣，音绀。〕
4蜀太子衍好酒色，乐游戏。〔好，呼到翻。乐，五教翻。〕蜀主尝自夹城过，闻太子与诸王鬬鸡击球喧呼之声，〔蜀盖仿长安之制，附来城为诸王宅。〕叹曰：「吾百战以立基业，此辈其能守之乎！」由是恶张格，而徐贤妃为之内主，竟不能去也。〔张格赞立宗衍，见二百六十八卷干化二年。恶，乌路翻。去，羌吕翻。〕信王宗杰有才略，屡陈时政，蜀主贤之，有废立意；二月，癸亥，宗杰暴卒，蜀主深疑之。
5河阳节度使、北面行营排陈使谢彦章将兵数万攻杨刘城。甲子，晋王自魏州轻骑河上；彦章筑垒自固，决河水，弥浸数里，以限晋兵，晋兵不得进。〔谢彦章，梁之骑将也，惧晋兵之冲突，决河水以限之。幽、并之突骑非南兵之所能敌，自古然也。弥，音弥。〕彦章，许州人也。安彦之散卒多聚于兖、郓山谷为群盗，以观二国成败，晋王招募之，多降于晋。〔降，户江翻。〕
6己亥，蜀主以东面招许使王宗侃为东、西两路诸军都统。〔此伐岐东、西两路之兵也；东路出宝鸡，西路出秦陇。
7三月，吴越王镠初立元帅府，置官属。〔前年梁加钱镠诸道兵马元帅，去年又加天下余马元帅。〕
8夏，四月，卯朔，蜀主立子宗平为忠王，宗特为资王。
9岐王复遣使求好于蜀。〔岐与蜀绝，见二百六十七卷干化元年。复，扶又翻。〕
10己酉，以吏部侍郎萧顷为中书侍郎、同平章事。
11保大节度使高万金卒。癸亥，以忠义节度使高万兴兼保大节度使，并镇鄜、延。〔太祖改保塞军为忠义军。高万兴，万金之兄也；兄弟并镇，今并为一。〕
12司空兼门下侍郎、同平章事赵光逢告老，己巳，以司徒致仕。
13蜀主自永平末〔梁干化元年，蜀改元永平；梁贞明二年，蜀改元通正。〕得疾，昏瞀，〔瞀，莫候翻。〕至是增剧；以北面行营招讨使兼中书令王宗弼沉静有谋，五月，召还，以为马步都指挥使。乙亥，召大臣入寝殿，告之曰：「太子仁弱，朕不能违诸公之请，踰次而立之；〔即谓张格令诸公署表时事。〕若其不堪大业，可置诸别宫，幸勿杀之。但王氏子弟，诸公择而辅之。徐妃兄弟，止可懮其禄位，慎勿使之掌兵预政，以全其宗族。」
内飞龙使唐文扆久典禁兵，参预机密，欲去诸大臣，〔去，羌吕翻。〕遣人守宫门；王宗弼等三十余人日至朝堂，不得入见，〔见，贤遍翻。〕文扆屡以蜀主之命慰抚之，伺蜀主殂，即作难。〔伺，相吏翻。，难，乃旦翻。〕遣其党内皇城使潘在迎傎察外事，〔傎，丑郑翻，伺也。〕在迎以其谋告宗弼等；宗弼等排闼入，言文扆之罪，以天册府掌书记进延昌权判六军事，〔蜀置天策府，见上卷干化四年。将罪唐文扆，先夺其判六军事。〕召太子入侍疾。丙子，贬唐文扆为眉州刺史。翰林学士承旨王保晦坐附会文扆，削官爵，流泸州。在迎，炕之子也。〔潘炕亦蜀主所亲任者也，入筦枢密，出居方镇。炕，苦浪翻。〕
丙申，蜀主诏中外财赋、中书除授、诸司刑狱案牍专委庾凝绩，都城及行营军旅之事委宣徽南院使未光嗣。
丁酉，削唐文扆官爵，流雅州。辛丑，以宋光嗣为内枢密使，与兼中书令王宗弼、宗瑶、宗绾、宗夔并受遗诏辅政。初，蜀主虽因唐制置枢密使，专用士人，〔唐制，枢密使本用宦者。〕及唐文扆得罪，蜀主以诸将多许州故人，〔蜀主本许州舞阳人，其诸将亦多许人。〕恐其不为幼主用，故以光嗣代之。自是宦者始用事。〔为蜀以宦者亡张本。〕
六月，壬寅，〔【章：十二行本「寅」下有「朔」字；乙十一行本同；张校同。】〕蜀主殂。〔考异曰：北梦□言云：「余闻宗弼亲吏曹处琪言：建疑信王暴卒，唐文扆与徐妃、张格阴谋使尚食进鸡烧饼因置毒。建疾困，大臣魏弘夫等请诛文扆。建曰：『太子好酒色，若不克负荷，幸无杀之。徐氏兄弟勿与兵权。』言讫，长吁而逝。」刘恕按：旧史贬文扆后二十七日蜀主始殂，疑曹处琪之妄，孙光宪从而记之。〕癸卯，太子即皇帝位。〔名衍，字化源，建幼子也。〕尊徐贤妃为太后，〔衍母也。〕徐淑妃为太妃。以宋光嗣判六军诸卫事。
乙卯，杀唐文扆、王保晦。命西面招讨副使王全〔【章：十二行本「全」作「宗」；乙十一行本同；孔本同。】〕昱杀天雄节度使唐文裔于秦州，〔贞明二年，蜀主遣唐文裔伐岐，遂镇秦州。〕免左保胜军使领右街使唐道崇官。
14吴内外马步都军使、昌化节度使、同平章事徐知训，骄倨淫暴。威武节度使、知抚州李德诚〔欧史职方考曰：五代之际外属之州，扬州曰淮南，宣州曰宁国，鄂州曰武昌，洪州曰镇南，复州曰武威，杭州曰镇海，越州曰镇东，江陵府曰南，益州、梓州曰剑南东、西川，遂州曰武信，兴元府曰山南西道，洋州曰武定，黔州曰黔南，潭州曰武安，桂州曰静江，容州曰宁远，邕州曰建武，广州曰清海，皆唐故号，更五代无所易，而今因之者也。其余憯伪改置之名不可悉考而不足道，其因着于今者略注于谱。按欧公之时去五代未远，十国憯伪自相署置，其当时节镇之名已无所考，况欲考之于二三百年之后乎！今台州有鲁洵作杜雄墓碑云，唐僖宗光吞三年升台州为德化军。洵乃雄史，时为德化军判官者也。又嘉定中黄岩县永宁江有泅于水者，拾一铜印，其文曰「台州德化军行营朱记」。宋太祖干德元年，钱昱以德化军节度使、本路安抚使兼知台州。台州小郡犹置节度，其化州郡从可知矣。吴之昌化、威武盖亦置之境内属城，但不可得而考其地耳。〕有家妓数十，知训求之，〔妓，渠绮翻。〕德诚遣使谢曰：「家之所有皆长年，〔长，知两翻。谓年已长也。〕或有子，不足以侍贵人，当更为公求少而美者。」〔为，子伪翻。少，诗照翻。〕知训怒谓使者曰：「会当杀德诚，并其妻取之！」
知训狎侮吴王，无复君臣之礼。尝与王为懮，自为参军，使王为苍鹘，总角弊衣执帽以从。〔优人为优，以一人揺头衣绿，谓之参军；以一人髽角弊衣，如僮如之状，谓之苍鹘。从，才用翻。〕又尝泛舟浊河，王先起，知训以弹弹之。〔上弹，徒旦翻。下弹，徒丹翻。〕又尝赏花于禅智寺，〔宋白曰：禅智寺在扬州城东，寺前有桥，跨旧官河。〕知训乘轻舟逐之，不及，以铁挝杀王亲吏。〔挝，侧瓜翻。〕将佐无敢言者，父温皆不之知。
知训及弟知询皆不礼于徐知诰，〔以知诰养子也。〕独季弟知谏以兄礼事之。〔为徐佑谏附于诰以夺知询金陵张本。〕知训尝召兄弟饮，知诰不至，知训怒曰：「乞子不欲酒，欲剑乎！」又尝与知诰饮，伏甲欲杀之，知谏蹑知诰足，〔蹑，尼辄翻。〕诰阳起如厕，遁去，知训以剑授左右刁彦能使追杀之；彦能驰骑及于中涂，举剑示知诰而还，以不及告。〔还，从宣翻，又如字。还告知训以追之不及也。余谓杨渥、徐知训之于知诰，皆知所恶者也。〕
平卢节度使，同平章事、诸道副都统朱瑾遣家妓通候问于知训，〔妓，渠绮翻。〕知训强欲私，瑾已不平。知训恶瑾位加己上，〔恶瑾位加己上，〔恶，乌路翻。〕置静淮军于泗州，出瑾为静淮节度使，瑾益恨之，然外事知训愈瑾。瑾有所爱马，冬贮于幄，夏贮于帱；〔贮，丁吕翻。帱，徒到翻，今之葛罩、纱罩是也。又宜由翻，唐韵曰：单帐也。冬贮于幄，欲其暖也；夏贮于帱，既欲其凉，且隔蚊。以养人者养畜，可谓爱之过矣。〕宠妓有绝色；知训过别瑾，〔过，音戈。过瑾而言别。〕瑾置酒，自捧觞，出宠妓使歌，以所爱马为寿，知训大喜。瑾因延之中堂，伏壮士于户内，出妻陶氏拜之，〔路振九国志：瑾妻陶氏，雅之女也。〕知训答拜，瑾以笏自后击之踣地，〔踣，蒲北翻。〕呼壮士出斩之。瑾先系二悍马于庑下，将图知训，密令人解纵之，马相蹄啮，〔庑，罔甫翻。蹄，大计翻。啮，鱼结翻。〕声甚厉，以是外人莫之闻。瑾提知训首出，知训从者数百人皆散走。瑾驰入府，以首示吴王曰：「仆已为大王除害。」〔从，才用翻。为，于伪翻；下吾为同。〕王惧，以衣障面，走入内，曰：「舅自为之，我不敢知！」〔吴王行密先娶朱氏，与瑾同姓，因呼之为舅。〕瑾曰：「婢子不足与成大事！」以知训首击柱，挺剑将出，〔挺，待鼎翻，拔也。〕子城使翟虔等已阖府门勒兵讨之，乃自后踰城，坠而折足，〔翟虔，徐温亲将也，使之防卫吴王。翟，直格翻。折，而设翻。〕顾追者曰：「吾为万人害，以一身任患。」遂自列，〔任，音壬。列，古顶翻。〕
徐知诰在润州闻难，〔扬、润夹江，相去五十余里。难，乃旦翻。〕用未齐丘策，即日引兵济江。〔考异曰：吴录、九国志、徐铉江南录，知训死，知诰过江，皆无日。江南录曰：「先生闻乱，即日以州兵渡江，至广陵。会瑾自杀，因抚定其众。」十国纪年吴史：「六月乙卯，瑾杀知训，踰城自杀。戊午，知诰入扬州代知训执政。己未，诛瑾党与。」广本：「戊午，知诰亲史马仁裕闻知训死，自蒜山渡，白知诰。知诰即日帅兵入扬州，抚定史民。」按扬、润相去至近，知诰岂得四日然闻之！今从江南录。表徐知诰勉就润州以俟变，本宋齐丘之策也，事见上卷三年。〕瑾已死，因抚定军府。时徐温诸子皆弱，温乃知诰代知训执吴政，沈朱瑾尸于雷塘而灭其族。〔沈，持林翻。〕
瑾之杀知训也，泰宁节度使米志诚从十余问瑾所向，闻其已死，乃归；宣谕使李俨贫而困，寓居海陵；〔李俨宣谕淮南，见二百六十三卷唐昭宗天复二年。〕温疑其与瑾通谋，皆杀之。严可求恐志诚不受命，诈称袁州大破楚兵，将使皆入贺，伏壮士于戟门，擒志诚，斩之，并其诸子。
15壬戌，晋王自魏州劳军于杨刘，〔劳，力到翻。〕自泛舟测河水，其深没枪。王谓诸将曰：「梁军非有战意，但欲阻水以老我师，当涉水攻之。」甲子，王引亲军先涉，诸军随之，褰甲横枪，结陈而进。是日水落，深纔及膝。匡国节度使、北面行营排陈使谢彦章帅众临岸拒之，〔前书河阳节度使谢彦章，此书匡国节度使，盖自河阳徙匡国也。陈，读曰阵。帅，读曰率。〕晋兵不得进，乃稍引却，梁兵从之。及中流，鼓噪复进，〔复，扶又翻。〕彦章不能支，稍退登岸；晋兵因而乘之，梁兵大败，死伤不可胜纪，〔临岸与涉水者战，则据高者得其利；俱战于水中，则勇者胜。此谢彦章之所以败也。胜，音升。〕河水为之赤，彦章仅以身免。是日，晋人遂陷滨河四寨。
16蜀唐文扆既死，太傅、门下侍郎、同平章事张格内不自安，〔张格附唐文扆见上三年。〕或劝格称疾俟命，礼部尚书杨玢自恐失势，谓格曰：玢，方贫翻。〕「公有援立大功，〔谓草表使诸公请立宗衍。〕不足忧也。」庚午，贬格为茂州刺史，玢为荣经尉；吏部侍郎许寂、户部侍郎潘峤皆坐格党贬官。格寻再贬维州司户，庾凝绩奏徙格于合水镇，〔九域志：邛州蒲江县有合水镇。〕令茂州刺史顾承郾伺格阴事。王宗况妻以格同姓，欲全之，谓承郾母曰：「戒汝子，勿为人报仇，〔郾，于建翻。为，伪翻。〕他日将归罪于汝。」承郾从之。凝绩怒，因公事抵承郾罪。
秋，七月，壬申朔，蜀主以兼中书令王宗弼为巨鹿王，宗瑶为临淄王，宗绾为临洮王，〔洮，土刀翻。〕宗播为临颍王，宗裔、宗夔及兼侍中宗黯皆为琅邪邵王。〔自典午渡江以来，江左以琅邪之王为衣冠甲族，故三人皆封琅邪。〕甲戌，以王宗侃为乐安王。丙子，以兵部尚书庾传素为太子少保兼中书侍郎、同平章事。蜀立不亲政事，内外迁除皆出于王宗弼。宗弼维贿多私，上下咨怨。宋光嗣通敏善希合，〔希指迎合也。〕蜀主宠任之，蜀由是遂衰。〔有政事则国强，无政事则国衰。衰者亡之渐也，可不戒哉！〕
17吴徐温入朝于广陵，〔自升州入朝。〕疑诸将皆预朱瑾之谋，欲大行诛戮。徐知诰严可求具陈徐知训过恶，所以致祸之由，温怒稍解，乃命网瑾骨于雷塘而葬之，〔徐温审知罪在其子，故葬朱瑾。〕责知训将佐不能匡救，皆抵罪；独刁彦能屡有谏书，温赏之。戊戌，以知诰为淮南节度行军副使、内外马步都军副使、通判府事，〔考异曰：安十国纪年，六月乙卯，知训被杀。至此四十四日，吴之政事必有所出。盖知诰至广陵即代知训执吴政，至此方除官耳。〕兼江州团练使。以徐知谏权润州团练事。〔代知诰也。〕温还镇金陵，总吴朝大纲，〔朝，直遥翻。〕自余庶政，皆决于知话诰。
知诰悉反知训所为，事吴王尽恭，接士大夫以谦，御众以宽，约身以俭。以吴王之命，悉蠲天佑十三年以前逋税，〔梁既篡唐，淮南仍称天佑，至是岁为天佑十五年。徐知诰蠲天佑十三年以前逋税，是年以后其逋者征之。〕余俟丰年乃输之。〔谓天佑十四年逋租也。〕求贤才，纳规谏，除奸猾，杜请托。于是士民翕然归心，虽宿将悍夫无不悦服。〔【章：十二行本「服」下有「以宋齐丘为谋主」七字；乙十一行本同；孔本同；张校同；退斋校同。】史言徐知训之倨淫暴，适为徐知诰之资。悍，下罕翻，又侯旰翻。〕先是，吴有丁口钱，又计亩输钱，钱重物轻，民甚苦之。〔先，悉荐翻。〕齐丘说知诰，以为「钱非耕桑所得，今使民输钱，是教民弃本逐末也。请蠲丁口钱；〔程大昌演繁露曰：今之丁钱，即汉世算钱也，以其计口输钱，故亦名赋也。汉四年初为算赋。如淳曰：汉仪注，民年十五以上至五十六出赋钱，人百二十为一算，治库兵车马。至文帝时，人多丁众，则遂取高帝本额岁减三之二，则一口一年输钱止于四十也。贾捐之曰：文帝偃武行文，民赋四十，丁男三年而一事。如淳曰：常赋岁百二十，岁一事。文帝时天下民多，故出赋四十，凡三岁而一事。此之谓赋，即高帝时百二十，至此而减为四十者也；此之谓事，即古法一岁一丁供役无过三日者是也。民年十五以上，虽未成丁亦输口钱，所谓民赋四十者也；及已成丁，则每岁党供三日之役者，至此减为三年而才受一年之役也。唐制：成丁而就役，于役则计日收其庸末世所谓丁口钱本此。说，式芮翻。〕自余税悉输谷帛，紬绢匹直千钱者当税三千。」〔以直千钱之物，当税额之三千。〕或曰：「如此，县官岁失钱亿万计。」齐丘曰：「安有民富而国家贫者邪！」知诰从之。由是江、淮间旷土尽辟，〔旷土，空旷不耕之土。〕桑柘满野，国以富强。
知诰欲进用齐丘而行温恶之，〔宋齐丘为徐知诰谋夺徐氏之政，使温知之，岂特恶之而已。盖齐丘之为人，轻佻褊躁，温以此恶之耳。恶，乌路翻。〕以为殿直军判官。〔殿直，使之入直吴殿。军判官，行军判官也。〕知诰每夜引齐丘于水亭屏语，常至夜分，〔屏语，屏左右而与齐丘密语也。水亭则四旁空阔，无耳属于垣之虞。夜分，夜半也。屏，必郢翻。〕或居高堂，悉去屏障，独置大炉，相向坐，不言，以铁叚画灰为字，随以匙灭去之，〔去屏障，所以防左右隐蔽其身而窃者。去，羌吕翻。〕故其所谋，人莫得而知也。
18虔州险固，吴军攻之，久不下，〔是年二月，吴攻虔州。〕军中大疫，王祺病，吴以镇南节度使刘信为虔州行营招讨使，未几，祺卒。〔几，居岂翻。〕谭全播求救于吴越、闽、楚。吴越王镠以统军使传球为西南面行营应援使，将兵二万攻信州；〔统军使，吴越所置官。〕楚将张可求将万人屯古亭，闽兵屯雩都以救之。〔雩都，汉古县，唐属虔州。九域志：在州南一百七十里。〕信州兵纔数佰，逆战，不利；吴越兵围其城。刺史周本，吞关张虚幕于门内，召僚佐登城楼作桨宴饮，飞矢雨集，安坐不动；吴越疑有伏兵，中夜，解围去。吴以前舒州刺史陈璋为东南面应援招讨使，将兵侵苏、湖，〔侵苏、湖以牵制吴越救虔州之兵力。〕钱传球自信州南屯汀州。〔按九域志，汀州北至虔州四百八十里。移兵屯汀州，示将救虔也。〕晋王遣间使持帛书会兵于，吴，吴人辞以虔州之难。〔间，古苋翻。难，乃旦翻。〕
19晋王谋大举入寇，周德威将幽州步骑三万，李存审将沧景步骑万人，李嗣源将邢洺步骑万人，王处直遣将将易定步骑万人，及麟、胜、云、蔚、新、武等州诸部落奚、契丹、室韦、吙谷浑，皆以兵会之。八月，井河东魏博之兵，大阅于魏州。〔兵莫难于用众。是举也，晋兵先败，周德威父子死焉，晋王特危而后济耳。蔚，音郁。〕
20蜀诸王皆领军使，彭王宗鼎谓其昆弟曰：「亲王典兵，祸乱之本。今主少臣强，纔间将兴，〔少，诗照翻。间，古苋翻。〕缮甲训士，非吾辈所宜为也。」因固辞军使，蜀主之，但营书舍、植松自娱而已。〔史言王宗鼎为保身之谋而无维城之助。〕
21泰宁节度使张万进，轻险好乱。〔好，呼到翻。〕时嬖幸用事，多求赂于万进，〔嬖，卑义翻，又博计翻。〕万进闻晋兵将出，己酉遣使附于晋，且求援。以亳州团练使刘鄩为兖州安抚制置使，将兵讨之。〔考异曰：庄宗实录：「天佑十五年八月己酉，张万进归款。」薛史末帝纪：「贞明五年三月癸未，削夺张守进官爵，命刘鄩为制置使；十月下兖州，族守进。」万进传云：「贞明四年七月叛，五年冬，拔其城。」刘鄩传云：「五年，万进反，冬，拔其城。」庄宗实录万进传云：「刘鄩攻围历年，屠其城。」庄宗列传云：「天佑十五年八月，万进归于我。」均王无实录，纪、传多不同，难以为据，今以庄宗实录列传为定。〕
22甲子，蜀顺德皇后殂。〔周氏，蜀主建正室也。〕
23乙丑，蜀主以内给事王廷绍、欧阳晃、李周辂、朱光葆、宋承薀、田鲁俦等为将军及军使，〔「朱光葆」当作「宋光葆」。薀，音蕴。〕皆干预政事，骄纵贪暴，大为蜀患，周庠切谏，不听。〔周庠与蜀主建同起于兵间，历事多矣。〕晃患所居之隘，夜，因风纵火，焚西邻军营数百间，明旦，召匠广其居；蜀主亦不之问。光葆，光嗣之从弟也。〔从，才用翻。〕
24晋王自魏州如杨刘，引兵略郓、濮而还，循河而上，军于麻家渡。〔还，从宣翻。上，时掌翻。麻家渡盖在濮州界。〕贺緕、谢彦章将梁兵屯濮州北行台村，相持不战。〔凡言相持不战，度其力未足以相胜，而各伺其势之有可乘者也。〕
晋王好自引轻骑迫敌营挑战，危窘者数四，〔好，啾到翻。挑，徒了翻。窘，巨陨翻。〕赖李绍荣力战翼卫之，得免。赵王镕及王处直皆遣致书曰：「元元之命系于王，本朝兴系于王，〔本朝，谓唐也。朝，直遥翻。〕柰何自轻如此！」王笑谓使者曰：「定天下者，非百战何由得之！安可深居帷房以自肥乎！」〔晋王此语，谓王镕也。然王镕志守祖父业、自豢养而已；晋王则志于灭梁以雪雠耻者也。及梁既灭，庄宗之志满矣，驰骋田猎，意以为不居帷房以自肥，不知以帷房自祸也。〕
一旦，王将出营，都营使李存审扣马泣谏曰：「大王当为天下自重。彼先登陷陈，将士之职也，〔都营使，都总行营之事，一时署置之官名也。为，于伪翻；下王为之同。陈，读曰阵。〕存审辈宜为之，非大王之事也。」王为之揽辔而还。他日，伺存审不在，策马急出，顾谓左右曰：「老子妨人戏！」〔以战为戏，何晋王之轻也！至闻嗣源入大梁，又何其衰也欤！伺，相吏翻。〕王以数百骑抵梁营，谢彦章伏精甲五千于堤下；王引十余骑度堤，伏兵发，围王数十重，〔重，直龙翻。〕王力战于中，后骑继至者攻之于外，仅得出。会李存救至，梁兵乃退，王始以存审之言为忠。〔史言晋王勇而轻，屡经危殆，其得免者幸也。然再危而再免者，皆李存援兵之力，谓「老子妨人戏」可乎！〕
25吴刘信遣其将张宣等夜将兵三千袭楚将张可求于古亭，破之；又遣梁谁等〔【章：十二行本「等」下有「将兵」二字；乙十一行本同；孔本同；张校同。】〕击吴越及闽兵，二国闻楚兵败，俱引归。〔虔州之势孤矣。诠，且绿翻。〕
26梅山蛮寇邵州，〔梅山蛮居邵州界。宋熙宁五年开置新化县，在邵州东北二百五十里。〕楚将樊须击走之。
27九月，壬午，蜀内枢密使宋光嗣以判六军让兼中书令王宗弼，蜀立许之。
28吴刘信昼夜急攻虔州，斩首数千级，不能克；使人说谭全播，取质纳赂而还。〔说，式芮翻。质，音致。还，从宣翻，又如字。〕徐温大怒，杖信使者。信子英彦典亲兵，温授英彦兵三千，曰：「汝父居上游之地，将十倍之众，〔刘信本镇洪州。南江自洪州至湖口马当，而会于大江。广陵当江之下流，是信所居者上游之地也。时淮南攻虔之兵十倍于虔人。〕不能下一城，是反也！汝可以此兵往，与父同反！」又使升州牙内指挥使朱景瑜与之俱，曰：「全播守卒皆农夫，饥窘踰年，妻子在外，重围既解，〔重，直龙翻。〕相贺而去，闻大兵再往，必皆逃遁，全播所守者空城耳，往必克之。」〔史言徐温既能御将，又能料敌。〕
29冬，十一月，壬申，蜀葬神武圣文孝德明惠皇帝于永陵；庙号高祖。
30越主岩祀南郊，大赦，改国号曰汉。
31刘信闻徐温之言，大惧，引兵还击虔州。先锋始至，虔兵皆溃，〔果如徐温所料。〕谭全播奔雩都，追执之。〔唐僖宗光启元年，谭全播推卢光稠据虔州，中更二姓，及全播自为之而亡。〕吴以全播为右威卫将军，领百胜节度使。
先是，吴越王镠常自虔州入贡，至是道绝，〔吴越自虔州道入贡，详见上卷二年。今虔州入于吴，故道绝。先，悉荐翻。〕始自海道出登、莱，抵大梁。〔此即闽、越入贡大梁水程也。但吴越必就许浦或定海就舟，水程此闽为近耳。〕
32初，吴徐温自以权重而住卑，说吴不曰：「今大王与诸将皆为节度使，虽有都统之名，不足相临制；〔唐授吴王行密诸道行营都统，其子渥、降演嗣位，皆宣论使李俨承制授之。〕请建吴国，称帝而治。」王不许。
严可求屡劝温以次子知询代徐知诰知吴政，知诰与骆知祥谋，出可求为楚刺史。可求既受命，至金陵，见温，说之曰〔：说，式芮翻。〕「吾奉唐正朔，常以兴复为辞。今朱、李方争，朱氏日衰，李氏日炽。一旦李氏有天下，吾能北面为之臣乎﹖不若先建吴国以系民望。」温大悦，复留可求〔复，扶又翻。〕参总庶政，使草具礼仪。〔草具建国仪注。〕知诰可求不可去，〔去，羌吕翻。〕乃以女妻其子续。〔妻，千细翻。其后严续遂相南唐。〕
33晋王欲趣大梁，〔趣，七喻翻；下同。〕而梁军扼其前，坚壁不战百余日。十二月，庚子朔，晋王进兵，距梁军十里而舍。〔自麻家渡进兵逼行台村。〕
初，北面行营招讨使贺緕善将步兵，排陈使谢彦章善将骑兵，緕恶其与己齐名。〔史言贺緕忌能以误国事。恶，乌路翻。〕一旦，緕与彦章治兵于野，〔治，直之翻。〕緕指一高地曰：「此可以立栅。」至是，晋军适置栅于其上，緕疑彦章与晋通谋。緕屡欲战，谓彦曰：「主上悉以国兵授吾二人，社稷是赖。今强寇至吾门，而逗遛不战，可乎！」彦章曰：「强寇凭陵，利在速战。今深沟高垒，据其津要，彼安敢深入！若轻与之战，万一蹉跌，则大事去矣。」〔谢彦章欲持久以老晋师，贺緕欲决胜负于一战。以此观之，其智识固有间俟。蹉，七何翻。跌，徒结翻。〕緕益疑之，密谮之于帝，与行营马步都虞候曹州刺史朱珪谋，因享士，伏甲，杀彦章及濮州刺史孟审、别将侯温裕，以谋叛闻。〔诬谢彦章等以谋叛闻奏于上。〕审澄、温裕，亦骑将之退者也。〔梁之骑将皆死，独王彦章在耳。〕丁未，以朱珪为匡国留后，癸丑，又以为平卢节度使兼行营马步副指挥使以赏之。〔贺緕为之请也。〕
晋王闻彦章死，喜曰：「彼将帅自相鱼肉，亡无日矣。〔将，即亮翻。帅，所类翻。〕贺緕残虐，失士卒心，我若引兵直指其国都，〔国都谓大梁。〕彼安得坚壁不动！幸而一与之战，蔑不胜矣。」王欲自将万骑直趣大梁，周德威曰：「梁人虽屠上将，〔谓杀谢彦章也。〕其军尚全，轻行徼利，未见其福。」〔徼，一遥翻。〕不从。戊午，下令军中老弱悉归魏州，起师趋汴。〔趋，七喻翻。〕庚申，毁营而进，众号十万。
34辛酉，蜀改明年元曰干德。
35贺緕闻晋王已西，〔自行台村趋大梁为自东徂西。〕亦弃营而踵之。晋王发魏博早白丁三万从军，以供营栅之役，所至，营栅立成。壬戌，至胡柳陂。〔胡柳陂在濮州，西临县界。〕癸亥旦，候者言梁兵自后至矣。周德威曰：「贼倍道而来，未有所舍，我营栅已固，守备有余，既深入敌境，动须万全，不可轻发。此去大梁至近，梁兵各念其家，内怀愤激，不以方略制之，死难得志。王宜按兵勿战，德威请以骑兵扰之，使彼不得休息，至暮营垒未立，樵爨未具，乘其疲乏，可一举灭也。」〔此周德威所以破王景仁者也。若晋王能用之，贺緕必不能支，梁事去伏，逗必待李嗣源取东平哉。〕王曰：「前在河上恨不见贼，今贼至不击，尚复何待，〔复，扶又翻。殿，丁练翻。〕即以亲军先出。德威不得已，引幽州兵从之，〔晋王既先出，周德威若不以兵从之，则为顾望不进，此诚有不得已者伏。史言其心。〕谓其子曰：「吾无死所矣。」
贺緕结陈而至，横亘数十里。王帅银枪都陷其陈，〔陈，读曰阵；下同。帅，读曰率。〕冲荡击斩，往返十余里。行营左厢马军都指挥使、郑州防御使王彦章军先败，西走趣濮阳。〔梁之骑兵先败走。趣，七喻翻；下同。〕晋辎重在陈西，望见梁旗帜，惊溃，〔晋辎重见梁骑兵西向，谓其来犯，故惊而溃。〕入幽州陈，幽州兵亦扰乱，自相蹈藉；〔藉，慈夜翻。〕周德威不能制，父子皆战死。〔陈既扰乱，周德威虽勇，一夫敌耳。〕魏博节度副使不缄与辎重俱行，亦死。
晋兵无复部伍。梁兵四集，势甚盛。晋王据高丘收散兵，至日中，军复振。〔据高丘则散兵望旗闻而集，故其军复振。复振者，言其师徒已桡败，复振迅而起也。〕陂中有土山，贺緕引兵据之。晋王谓将士曰：「今日得此山者胜，吾与汝曹夺之。」即引骑兵先登，李从珂与银枪大将王〔【严：「王」改「李」；下同。】〕建及以步卒继之，梁兵纷纷而下，遂夺其山。〔用兵之势，据高以临下者胜。晋兵既夺土山，贺緕失地利矣。珂，丘何翻。〕
日向晡，〔晡，奔谟翻。〕贺緕陈于山西，晋兵望之有惧色。诸将以为诸军未尽集，不若敛兵还营，诘朝复战。〔诘，去吉翻。复，扶又翻。〕天平节度使、东南面招讨使阎宝曰：「王彦章骑兵已入濮阳，〔言王彦章所领骑兵已败而西去。〕山下惟步卒，〔山下谓土山之下。此即指言贺緕陈于山西之兵。〕向晚皆有归志，我乘高趣下击之，破之必矣。今王深入敌境，偏师不利，〔谓周德威之兵丧败。〕若复引退，必为所乘。〔复，扶又翻；下同。〕诸军未集者闻梁再克，必不战自溃。凡决胜料敌，惟观情势，情势已得，断在不疑。〔断，丁乱翻。〕王之成败，在此一战；若不决力取胜，纵收余众北归，河朔非王有也。」〔言晋大举而败退，梁兵乘胜渡河，则河朔必望风而归梁。〕昭义节度使李嗣日昭曰：「贼无营垒，日晚思负未可知也。」王建及擐甲横槊而进〔擐，音宦。〕曰：「贼大将已遁，〔大将指王彦章。〕王之骑军一无所失，今击此疲乏之众，如拉朽耳。〔拉，卢合翻。〕王但登山，观臣为王破贼。」王愕然曰：「非公等言，吾几误计。」〔为，子伪翻。几，居依翻。〕嗣昭、建及以骑兵大呼陷陈，〔呼，火故翻。〕诸军继之，梁兵大败。元城令吴琼，贵乡令胡装，各帅白丁万人，于山下曳柴扬尘，鼓噪以助其势。梁兵自相腾藉，弃甲山积，死亡者几三万人。〔帅，读曰率。几，居依翻。〕装，证之曾孙也。〔胡证在唐，历事宪、穆，位通显，家富于财。证，音正。〕是日，两军所丧士卒各三之二，皆不能振。〔此所谓俱伤而两败也。丧，息浪翻；下丧吾同。〕
晋王还营，闻周德威父子死，哭之恸，曰：「丧吾良将，是吾罪也。」以其子幽州中兵马使光辅为岚州刺史。〔晋王悔不用周德威之言，致其战死，故罪己而其子。岚，卢含翻。〕
李嗣与李从珂相失，见晋军桡败，〔桡，奴教翻。势屈为桡。〕不知王所之，或曰：「王以北矣。」〔「以」，当作「巳」。【章：乙十一行本正作「已」；孔本同。】〕嗣源遂乘冰北渡，将之相州。〔欲自相州归邢州。相，息亮翻。〕是日，从珂从王夺山，〔谓夺土山也。〕晚战皆有功。甲子，晋王进攻濮阳，拔之。〔九域志：濮阳县在濮州西九十里。按唐志，濮阳属濮州，九域志为澶州治所。唐澶州治顿丘县，未熙宁六年省顿丘入清丰县。清丰县在澶州北六十里，县有旧州镇，即澶州所治顿丘城也。盖五代以前濮阳在河南，而九域志之阳，晋天四年移就澶州南郭者也。〕李嗣源知晋军之捷，复来见王于濮阳，王不悦，曰：「公以吾为死邪﹖渡河安之！」嗣源顿首谢罪。王以从珂有功，但赐大锺酒以罚之；自是待嗣源稍薄。
36初，契丹主之弟撒剌阿拨〔撒，山割翻。剌，来葛翻。〕号北大王，谋作乱于其国。事觉，契丹主数之曰：「汝与吾如手足，〔数，所具翻。兄弟之亲，如手如足。〕而汝兴此心，我若杀汝，则与汝何异！」乃囚之期年而释之。撒剌阿拨帅其众奔晋，〔帅，读曰率。〕晋王厚遇之，养为假子，任为刺史；〔官之为刺史，而不厘务。〕胡柳之战，以其妻子来奔。
晋军至德胜渡，〔德胜渡在濮州北，河津之要也。〕王彦章败卒有走至大梁者，曰：「晋人战胜，将至矣。」顷之，晋兵有先至大梁问次者，〔此亦晋之散兵也。〕京城大恐。帝驱市人登城，又欲奔洛阳，遇夜而上止。败卒至者不满千人，伤夷逃散，各归乡里，月余仅能成军。
五年〔（己卯、九一九）〕
  </div>
  <div class="pagination">
   <a href="资治通鉴注_page303.html">
    上一页
   </a>
   <span>
    ...
   </span>
   <a href="资治通鉴注_page299.html">
    299
   </a>
   <a href="资治通鉴注_page300.html">
    300
   </a>
   <a href="资治通鉴注_page301.html">
    301
   </a>
   <a href="资治通鉴注_page302.html">
    302
   </a>
   <a href="资治通鉴注_page303.html">
    303
   </a>
   <span class="current-page">
    304
   </span>
   <a href="资治通鉴注_page305.html">
    305
   </a>
   <a href="资治通鉴注_page306.html">
    306
   </a>
   <a href="资治通鉴注_page307.html">
    307
   </a>
   <a href="资治通鉴注_page308.html">
    308
   </a>
   <a href="资治通鉴注_page309.html">
    309
   </a>
   <span>
    ...
   </span>
   <a href="资治通鉴注_page305.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
