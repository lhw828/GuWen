<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 410 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 410 页/共 607 页</h1>
    <div class="content">　　详定礼文所言：「看详明堂者，王者之堂，所以上事天、下治人也。其地在国之中，王者严父配天于此，而月吉以听朔焉。故孝经曰：『宗祀文王于明堂，以配上帝。』而礼记曰：『天子听朔于南门之外。』盖为五室十有二堂，月令所谓青阳、明堂、太庙、总章、玄堂，各有左右蜐。蜐，天子分十二月居之。而考工记匠人云：『夏后氏世室，堂修二七，广四修一，五室三四步，四三尺，九阶，四旁两夹窗，白盛，门堂三之二，室三之一。殷人重屋，堂修七寻，堂崇三尺，四阿重屋。周人明堂，度九尺之筵，东西九筵，南北七筵，堂崇一筵，五室，凡室二筵。』郑氏谓：『世室，宗庙也。重屋，路寝也。夏举宗庙，商举路寝，周举明堂。互言之，明同制也。』自汉武帝始作明堂，出于诡说，以茅盖之，水圜宫垣，为复道，上有楼，从西南入，名曰昆仑。违经背古，其后议者纷纭。至引天地、四时、风气、乾坤、五行、数象之类，盖已不胜其诞矣。遂令世主无所适从，重于制作。至于严配，因寓郊丘。本朝新祠明堂，寓于大庆殿。大庆，路寝也。然非明堂，其有司摄事，亦寓郊丘。其五室、十二堂、九阶，缘后世不即以听政。及修广之度，谓宜量时增损，取适于世。至季秋大飨，以及严奉英考配天之义。」
　　又云：「谨案诗周颂我将，祀文王于明堂：『我将我享，维羊维牛，维天其佑之。』盖祀帝于郊，以天道事之；飨帝于堂，以人道事之。以天道事之，则虽配帝用犊，礼所谓『帝牛不吉，以为稷牛』是也。以人道事之，则虽天帝用太牢，诗所谓『我将我享，维羊维牛，维天其佑之』是也。晋傅玄推本此意，而为之说曰：『于郊尚质，于明堂尚文。文质之变，牲牢则异。』挚虞之议曰：『明堂之际，备物以荐，三牲并陈，笾豆成列，礼同人理，故配以近考。』宋书志亦曰：『郊以特牲，明堂牛羊。吉蠲虽同，质文殊典。』惟梁仪曹郎朱顚以为：『旧明堂皆用太牢。五帝既曰天神，理无三牲之祭。而诗我将，祀文王于明堂，有「维羊维牛」之说。』周用三牲，止为一代之制。今斟酌百王，明堂用特牛。自此迄于隋、唐皆用特牛，非所谓以人道飨上帝之意也。皇佑大享明堂，用犊七以荐上帝、配五方帝；用豕各五，以荐五人帝。熙宁故事，礼院参详昊天上帝、配帝，各用犊一、羊一、豕一；五帝、五人帝共享犊五，羊、豕各五，皆未应礼。臣等看详，礼以角茧栗谓之犊，角握、角尺谓之牛。犊者，诚□。是以小为贵，故凡犊则特荐之，所谓祭天特。又曰『用犊者贵诚』，非可与羊、豕相参也。若牛与羊、豕各一，则谓之太牢。宗庙、宾客俱用太牢是也。今来明堂亲祠上帝、配帝、五方帝、五人帝，伏请各用牛一、羊、豕一。」（礼文两事，皆无月日，又未知从违。按：七月二十七日丁亥，诏以英宗配上帝，悉罢从祀髃神。八月十二日壬寅，又依赵君锡等议，专配上帝。今礼文所奏，尚称配帝、五方帝、五人帝，则必不在八月十二日后，或在七月二十七日前也。五月二日甲子，初降指挥，今取此二奏，并附五月二日指挥下，更须详考。）
　　权御史中丞李定请增置台主簿一员点检六察文字。从之。（二年十二月丙午，增置台官一员，当考。）
　　权都水监丞苏液言：「分黄河八，都大应管逐埽职事，绘成图，令都水监仿此，每岁首编进。」从之。
　　御史范镗言开封府判官赵子几、知祥符县唐壳皆癃病，职事废弛。诏子几与宫观，壳令提点司体量以闻。壳遂罢。
　　翰林学士兼详定礼文张璪言：「伏见天地合祭，议者不一。而臣窃谓阳生于十一月，阴生于五月，则阴阳之生，天地致用之始。先王于是顺阴阳之义，以冬至日祀天于地上之圜丘，夏至日祭地于泽中之方丘，以至牲币、器服、诗歌、乐舞、形色、度数，莫不仿其象类，故天地神祇可得而礼。由此观之，夏日至祭地于方丘，而天子亲莅之，此万世不可易之理也。议者以为当今万乘仪卫加倍于古，方盛夏之时，不可以躬行，乃欲改用他月，不惟无所据依，又失所以事地顺阴之义。必不得已，臣以谓宜即郊祀之岁，于夏至之日，盛礼容，具乐舞，遣冢宰摄事。虽未能皆当于礼，庶几先王之遗意犹存焉。」诏礼院速详定以闻。
　　先是，详定礼文所言：「臣等看详，古者祀天于地上之圜丘，在国之南；祭地于泽中之方丘，在国之北。其牲币、器用、歌诗、奏乐，亦皆不同。凡以顺阴阳、因高下而事之，以其类也。汉元始间，以祀乐既各有合，而礼又有夫妇共牢之文，于是合祭天地，以隆一体之谊。后汉光武至魏之黄初，与夫东晋元帝及唐武后以来，皆因仍之，非所谓求神以类之意。本朝亲祠上帝，即设皇地祇位，虽尽其恭事之诚，而稽之典礼，则有所未合。」诏详定官具合更改礼文以闻。而陈襄、李清臣、王存、陆佃等各以所见列上。襄言：
　　谨按周礼大司乐，以圜锺为宫，冬日至，于地上之圜丘奏之，六变以祀天神；以函锺为宫，夏日至，于泽中之方丘奏之，八变以祭地祇。夫祀天必以冬日至者，以其阳气来复于上，天之始也。故宫用夹锺于震之宫，以其帝出乎震也。而谓之圜锺者，取其形以象天也。三一之变，（圜锺为宫，三变：黄锺为角，太蔟为征，姑洗为羽，各一变。）合阳奇之数也。祭地必以夏日至者，以其阴气潜萌于下，地之始也。故宫用林锺于坤之宫，以其万物致养于坤也。而谓之函锺者，取其容以象地也。四二之变（函锺为宫，太蔟为角，姑洗为征，南吕为羽，各二变。）合阴偶之数也。又大宗伯，以禋祀、实柴、槱燎，祀其在天者，而以苍璧礼之；以血祭、狸沈、赚辜，祭其在地者，而以黄琮礼之。皆所以顺其阴阳，辨其时位，仿其形色，而以气类求之。此二礼之不得不异也。故求诸天，而天神降；求诸地，而地祇出。得以通精诚，而迓福厘，以生烝民，以阜万物，此百王不易之礼也。
　　去周既远，先王之法不行。汉元始中，奸臣妄议，不原经意，附会周官大合乐之说，谓当合祭。平帝从而用之。故天地共犊礼之失，自此始矣。由汉历唐，千有余年之间，而以五月亲祠北郊者，惟四帝而已。如魏文帝之太和【二】，周武帝之建德，隋高祖之开皇，唐睿宗之先天，皆希阔一时之举也。然而随得随失，卒无所定，垂之本朝，未遑厘正。恭惟陛下恢五圣之述作，举百王之废坠，典章法度固已比隆先王之时矣，岂袭后世一切之礼乎？是以臣亲奉德音，俾正讹舛之礼，首宜正其大者。大者不正，而末节虽正，无益也。骮天地岁祀，今亦不废，顾惟有司摄事而已，诚未足以上尽圣神恭事之意也。
　　臣以谓既罢合祭，则南北郊自当别祀。伏请陛下每遇亲祀之岁，先以夏日至祭地祇于方丘，然后以冬日至祀昊天于圜丘。此所谓大者正也。然议者或谓先王之礼其废已久，不可复行：「古者斋居近，（古者致斋路寝。）仪卫省，用度约，赐予寡，故虽一岁篃祀，而国不费，人不劳；今也斋居远，仪卫繁，用度广，赐予多，故虽三岁一郊，而犹或惮之，骮一岁而二郊乎？必不获已，则三年而迭祭。或如后汉，以正月上丁祠南郊，礼毕，次北郊。或如南齐以正月上辛祠昊天，次辛瘗后土，不亦可乎？」臣窃谓不然。记曰：「祭不欲簄，簄则怠。」夫三年迭祭，则是昊天大神六年始一亲祠，得无已怠乎？记曰：「大事必顺天时。」致之郊，周公之制也，舍是而从后王之失礼，可谓法欤？彼议者徒知苟简之便而不睹尊奉之严也。伏惟陛下鉴先王已行之明效【三】，举旷世不讲之大仪，约诸司之仪卫，损大农无名之费，使臣得以讲求故事，参究礼经，取太常仪注之文，以正其讹谬，稽大驾卤簿之式，以裁其繁□。惟以至恭之意，对越天祇，以迎至和，以格纯嘏，庶成一代之典，以示万世。清臣言：
　　恭惟本朝冬至祀天南郊，夏至祭地北郊，每岁行之，皆合于古。犹以有司摄事为未足以尽志，于是三年一郊而亲行之。夫三年一郊而亲行之，盖所谓因时制宜者也。施之于今，诚不可易。惟合祭之礼，在所当正。礼曰：「鲁人将有事于上帝，必先有事于頖宫。」所以然者，告祖为配之谓也。又曰：「晋人将有事于河【四】，必先有事于恶池。齐人将有事于泰山，必先有事于配林。」所以然者，先卑后尊之谓也。臣推古以知今，推诸侯以知天子，欲乞再遇亲郊，七日戒，后三日宿之。时宿太庙以告，宿北郊以祭，宿南郊以祀。所以先太庙者，告祖为配也。所以先北郊者，先卑后尊也。虽然，自北郊至南郊相去为远，则中道不可以无舍，请为帷宫，止而后进。如允所奏，乞下有司施行。
　　按后汉因祠南郊【五】，即祠北郊、明堂、世祖庙及太庙，谓之五供【六】。唐因祠南郊，即祠太清宫及太庙，谓之三大礼。本朝三岁郊祠，必先及景灵宫及太庙，盖因前制。然每岁夏至于北郊，自有常祀。兼常岁有司摄事于南郊，亦不合祭天地。其合祭之意，止缘亲祠，欲篃及尔。若亲祠，欲篃及之，则因南郊回，特告祭北郊，自因旧仪，亦不背违礼意，近于可行。伏乞更赐参酌。存言：
　　按周礼，以冬至祀昊天上帝于圜丘，以夏至祭皇地祇于方泽，各顺其时，皆天子亲之。至秦、汉间，先王之礼废。孝武初定郊祀，始至雍，曰：「今上帝朕亲郊，而后土无祠，则礼不答也。」遂幸汾阴，祠后土。由是甘泉太一、汾阴后土三年亲郊，着为故事。至元始间，王莽建议，乃合祀天地于南郊，至比夫妇同牢而食。后汉至唐，因仍不革。国朝承用旧礼，有司未遑讲议。今既奉诏考详得失，则合祭非礼，所当改正。然王者父天母地，奉事必均，三年大礼，不可加数。既罢合祭，则亲郊止于上帝，而不及皇地祇，于义未尽。国家用冬、夏至遣官摄事于二郊，盖用周礼，未尝废也。其三年一有事于南郊，同汉制。若间有事北郊，则不失恭事天地之意。先朝亲耕藉田，祫享太庙，皆因三岁之期。暂辍郊丘之祀，此则已行之故事也。骮自宗祖以来，雩祀、祈谷、明堂、藉田、祫享、恭谢，皆旷世大仪，率已修举，北郊皇地祇未尝亲祭。若因罢合祭非礼，发自圣意而行之，实希阔之盛事也。
　　三年亲祠，自汉已来，以为非常之礼，必备物而后动者，不可以不相天时。汉、唐之间，祀天有用正月，有用二月，有用三月，有用四月，有用八月，有用十月，有用十一月，有用十二月。祭地有用正月，有用二月，有用三月，有用五月，有用十一月，有用十二月。历代祀天地之月日，率皆不同。盖因时施宜，不相沿袭。祥符中，真宗祀后土以二月。至如神州地祇，自前世以来，皆祭以孟冬。若国家时举坠典，间有事于北郊，用孟冬纯阴用事之月日，理无不可。乞自朝廷裁择。佃言：
　　看详天地合祭，非古也。然古者因郊上帝，别祀地祇，则祀地又不可废，顾无合祭之礼尔。盖缘地祀天，以故特祠，则虽祠地祇，亦事天而已。故中庸曰：「郊社之礼，所以事上帝也。」三正记曰：「郊后必有三望。」春秋亦书：「不郊，犹三望。」其传曰：「望，郊之细也。」以臣考之，望祭或在郊之明日，或以其日，虽不可知，然要之郊后必有望祭，明矣。
　　书曰：「肆类于上帝，禋于六宗，望于山川。」望，地祭也。不言祭地，祭地可知也。今或冬日至，亲祠昊天上帝，因即圜丘之北，别祠地祇，不崇朝而天地之祠毕举。考先王之意，度当世之宜，似或可行。议者若谓祭地当在北郊，则此因郊特祠，本非正祭。且春而朝日于东门之外，则与夏至北郊祀地无异。然大报天而主日，配以月，皆兆于南郊，则皇地祇因天特祭，自与夏至正祠不同。祠之南郊，礼宜然也。（陆佃以三年正月由光禄寺丞详定说文，兼详定礼文，此必在三年正月后。）
　　佃等议未决，璪又兼详定，因建此议。（张璪以翰林学士兼详定，在今年正月。）于是礼官请如璪议。设宫县乐、文武二舞，改制乐章，用竹册、匏爵，增配帝犊及捧俎分献官，广坛壝、斋宫，修定仪注上之。而判太常寺王存、知礼院曾肇言：
　　今北郊常差中书门下官，乃冢宰之任。乐舞之类，亦是开元、开宝旧礼所载，特近世废阙，二者皆有司摄事常行之典，未足以代亲祠之重。必以为有所未备，而欲悉行旧礼，则天地、宗庙之祀，举当厘正，不可独以三岁一祀于方丘也。
　　大率古之祭祀，或天子亲行，或有司摄事，不过此二者而已。今于摄事之中，又分隆杀，盖古所未有也。且遣官虽重，终非亲祠，恐于父天母地之义有所未顺。璪本以合祭非礼，欲革去之，然其所陈，于礼亦未见其可。骮今岁大享明堂，固自不及皇地祇，而于夏至之祭，特有所隆，此尤非所宜也。今年夏祭皇地祇，若依璪请，即乞如前所陈，天地宗庙之祀，举当厘正。然今夏至日逼，亦恐未可遽行，即乞且依旧制。其亲祠之礼，仍乞诏详定郊庙礼文所精加讲求，裁定其当，以正后世之失，庶合先王之意。判太常寺李清臣亦言：
　　天下大事，莫过天地之祀，万世观法，未易轻言。骮本议亲郊之岁当罢合祭，则亲祠不及地祇，故璪欲于常礼之外，独隆北郊，用补礼意之不足。而今岁适明堂大享，自非亲祠南郊于皇地祇，未阙常礼。若今年夏至且用旧仪，更使礼官从容讲求，俟获义理所安，然后举而行之，则其便明甚。纵谓异日极论，不过如此。然夏至已近，而乐舞未修，乐章未制，八变之音未及习，斋祭之服未及成，斋宫未及立，坛壝未及广，牲犊未尝在涤。窃虑有司速于应办，或致灭裂，有失严恭。伏乞圣意更加详酌。
　　上批：「张璪之议，在今所宜，固无以易。考循旧典，既亲祠明堂，则皇地祇自不及之。可如清臣言，逡巡以尽觽说。」遂诏礼院更加讲求。（八月壬寅，明年四月己巳，当考。）
　　佃又言：
　　谨按春秋僖公三十有一年【七】，「夏四月，四卜郊不从，乃免牲，犹三望。」左氏曰：「犹三望，非礼也。望，郊之细也。不郊，亦无望可也。」据此，不郊乃无方望，则有遇祀天及地神，而有方望之事，明矣。故礼三正记曰：「郊后必有三望。」先儒以为助天布功，是以祭天及之，皆于郊之明日，且地之神以缘天篃祭，则虽祭地祇，实亦事帝而已。故中庸曰：「郊社之礼，所以事上帝也。」
　　窃观张璪所请，陛下亲郊，夏日至祀地，自如璪议。其冬至祀天之明日，准古方望之事，因令祀地北郊，而以海岳、四渎、山林、川泽之神，凡在圜丘壝陛旧从祭者，皆得与享，亦遣冢宰摄事，并如夏至祀仪。是则亲行大礼，合祭虽革，而天地之神自得同类以礼从事，以昭陛下尊天亲地之义。
　　然而郊后必有方望之事，经证明白，固当考复。至于祠地虽未有显据，而臣以伦类求之，方望且祠，则地祇助天布功，又其大者，安得而遗也！谨按舜典，类有上帝而无日月星辰，禋有六宗而无太祖，望有山川而无大祇。周官大宗伯，祀有上帝而无五帝，有司中、司命而无司禄，祭有社稷、五祀而无大祇，有岳而无四渎，有山林川泽而无邱陵坟衍，享有先王而无先公，则祀所秩上下，比义皆从可知故也。恐臣末学，所论尚不至，乞以圣意裁之。
　　诏下详定所。而详定所以为佃既称未有显据，即于理难以施行。
　　诏左侍禁【八】、合门祇候杨琰候二年迁一官。初诏琰永不得磨勘，至是，以修太皇太后皇堂故迁之也。
　　乙丑，合门言：「每岁盛暑，御后殿，便于决事。乞自五月一日至七月终，当御前殿日，合门取旨。得旨御后殿，即放朝参。」诏：「自今三伏内，五日一御前殿。」
　　荆湖南路安抚司言，知邵州关杞议于溪峒徽、诚等州镇立城寨屯兵及守御招纳之策，乞下转运司相度。诏谢景温、朱初平、赵杨相度利害，及处置后经久不致生事，保明以闻。其后建置如杞议。（八月四日，如□议。九月十六日，可考。）
　　编修学制所言：「奉旨立势要及国子监生、太学官亲属，许不以乡贯就开封府应举之法【九】。臣等看详，监以国子为名，而无国子教养之实，恐未称朝廷建学育士之意。乞应清要官亲戚，并令入监听读，以二百人为额，解发毋过四十人。」从之。
　　丙寅，诏市易务于封桩免夫钱内借支十二万缗，偿景灵宫东所占民屋居价钱。以修神御殿颇侵民居故也。
　　戊辰，诏秘书监致仕刘几【一○】乘驿赴详定礼文所议乐。几前知保州，年六十一，遂致仕，今十二年矣。几尝谓律主于人声，不以尺度求合。古今异时，声亦随变，犹昔之衣冠，使今人被之，乃所不称。儒者泥古，详于形名、度数之间，而不知清浊轻重之用，故求于器虽合，谐于声则不能入，徒纷纷也。尝游佛寺，闻钟声，曰：「声澌而悲，不利主者。」至夕，主僧毙。在保州，闻角声，曰：「宫微而商离，守臣忧之，以秋为应。」至期而几疾。其洞晓如此，然所学多杂郑、卫。
　　己巳，秘书监高赋罢知蔡州，客户请射田追收已给关子。以权提点京西北路刑狱张复礼奏赋括民契外地及夺下户闲田，募客户自占，境内骚扰也。
　　庚午，宰臣王珪言，弟职方郎中珫昨管勾大行太皇太后山陵，使司笺表，乞推恩。诏以珫为蔡河拨发。
　　诏蠲故枢密直学士陈襄所负侵用杭州公使钱五千缗。以襄卒，故不追。
　　诏知沅州【一一】、客省副使谢麟再任，迁一子官。
　　洺州平恩县指使、三班差使王奎乞解官持父丧。许之，仍诏兵部自今有请如奎比者，宜即听许。
　　辛未，诏中书别议措置三司帐法。（苏辙元佑元年奏议，当考。）
　　又诏官司违慢应面奏者，令御史台中丞、知杂同本察官上殿，或具闻奏，余申中书。初，御史台请非应奏者【一二】从台官所属鞫罚吏人或改正，不许也。又请诸路提举官、提点刑狱已隶台检察。开封府界提点提举司，发运、辇运、拨发、提点盐事、籴便粮草、市易、盐税、坑冶、铸钱、茶场、淤田、营田司，及河北屯田司、陕西制置解盐司、经制熙河路边防财用司、措置陕西缘边四路边防公事司、外都水监丞司、提举买马监牧司、麟府路军马司、诸路经略总管安抚钤辖司，亦合隶台检察。从之。
　　诏：「河北、陕西路巡检，兵既代以义勇、保甲，其请给可依开封府界、河东路封桩，季具帐，报枢密院及兵部充义勇、保甲廪给之费。」
　　癸酉，诏自今见外任官不许试刑法。
　　诏翰林学士李清臣罢知审官西院。清臣以修两朝史求罢兼局故也。
　　诏提举教习马军所见教臣僚子弟并百姓步射弓一石力、短箭前后手足皆应法者，遇赴教日，可于封桩阙额禁军米内，人给三升。（御集一百二十一卷手札，熙宁七年九月十九日甲寅，十年九月二十三日庚午；元丰二年五月十四日辛巳【一三】，三年六月十八日己酉，五年十一月十七日甲午，当并考。）
　　诏增代州繁畤县令一员，仍以使臣为都监。
　　甲戌，知庐州、工部郎中韩宗道，权发遣虔州、太子中允刘载各罚铜十斤，楚州税务监官，并差替。坐前在淮南转运司，以楚州市易务鬻民纳税绵绢作，违诏不行，及许税务违诏税市易竹木等故也。
　　乙亥，诏自今上四军岁满，止差中军交替。
　　诏司农少卿、前知卫州鲁有开罚铜二十斤，通判、幕职官，汲县主簿、尉并冲替，巡河部役官追官、勒停、差替。并坐河溢失救护也。
　　光禄寺丞、知汝州襄城县于右追毁出身文字，除名，编管衡州。坐奸盗也。（九月十四日癸酉，责举主。）
　　诏内东门里进食门名曰会通。
　　详定重修编敕所言：「见修敕、令与格、式兼行，其唐式二十卷，条目至繁。又古今事殊，欲取事可通行及一路、一州、一县在外一司条件照会编修，余送详定诸司敕式所。」从之。（十五日、八月九日、二年六月二十四日，可考。）
　　丁丑，详定重修编敕所言：「奉诏月具功课以闻，缘参取觽议，研究义理，及照会抵牾、重复、遗略，正是难立课程之时，乞免奏功课。」不许，仍诏中书立式。
　　诏利州路转运使刘忱徙梓州路代高秉，秉留本路听旨。时方置狱，劾王宣等陷没事也。
　　河东缘边安抚司乞移牒止约北人缘边创置铺屋。上批：「如北人于分划壕堠之北修建城池，即是有违誓书。若止增铺屋，毋得止约。或于土门以东，接真定界以南侵犯，增铺屋、壕堠，即先谕以理道；不从，即约阑出界。」续诏：「若北人果有创增，本界未有铺屋，合关防处相度增置，先画图以闻。」
　　麟府路走马承受陵中【一四】言：「闻府州久良津、贾胡趰有北人拆界壕石墙【一五】取水。」诏河东路经略司密体量当如何处置，其本处斥堠不谨，亦案劾之。
　　诏京朝官、选人、班行试经义、律令大义，上等一人减磨勘二年；试法官人，上二人差充法官，第三人、第四人差充习学公事，第五至第七人循两资，下三人循一资，余以次推恩。
　　戊寅，幸蜀国长公主第视疾，次幸陈国长公主第。
　　己卯，蜀国长公主薨。主下嫁王诜，诜母卢寡，主居之第侧，膳羞必先择珍异者致之。卢有疾，主日至榻下，自和汤剂以进。诜家姻党皆周恤之，中外称贤。主疾甚，皇太后、皇后临问，主初弗省，皇太后恸哭久之。主稍能言，诉必不起，因相持而泣。上继至，见主羸瘠，伏席而泣，堕泪沾湿。上自诊主脉，集觽医，诘所以治疾状，亲持粥食之，主为上强食。翼日，以不起闻。上未朝食，即驾往，望第门而哭。赐主家钱五百万，辍朝五日，命入内副都知苏利涉治丧事，礼视秦国大长公主，毋拘令式。追封越国，谥贤惠。主性不妒，诜侍主疾，与婢奸主旁，婢数抵戾主，有后言，诜复与应和。及薨，乳母诉之，上命有司穷治，婢八人皆决杖，配薼务、车营兵。主既葬，诜奏俟罪。上批：「诜内则朋淫纵欲失行，外则狎邪罔上不忠。长公主愤愧感疾弗兴，皇太后哀念累月，罕御玉食。职诜之辜，义不得赦，可落驸马都尉，责授昭化军节度行军司马，均州安置。（旧纪书五月己卯蜀国长公主薨，诏贬驸马都尉王诜昭化军节度行军司马。新纪不书。）
　　庚辰，医官陈易简罚铜六十斤，沈士安三十斤，杜壬追两官；国子四门助教杨文蔚追一官，并勒停。治疾无验也。
　　辛巳，诏：「颍昌府进士刘堂上制盗十策，观其为文，虽未优长，然颇知世务，言不悖理，有可嘉者。苟所论由衷，若试官以事，或能以材自显。可召赴中书参考其实，令本房检正官以应干县尉捕盗条付堂看详。」寻录堂为徐州萧县尉。
　　癸未，江阴县主簿、太学博士、崇文院校书蔡卞为修国史院编修官。初以林希为之，寻命使高丽，不乐行，被黜，至是复召为编修官，而御史何正臣为言，故以卞代之。正臣又言：「近日举官，鲜以寒士为意，利禄所厚，多在贵游之家，而市易为甚。望诏中书取索在京应举差，或权差已到未上官，有无本族外姻在朝食禄，取旨去留，以示公义。乞自今举官，并依举京官、县令式，具亲属。」诏札与都提举市易王居卿，仍令中书立法。
　　权发遣鄜延路钤辖曲珍，乞奏请以德顺军界祖父弓箭手地改正户名，如不可，则乞以钱输官。诏：「曲珍累有战功，其地四顷半特赐之。」
　　权江淮发运副使卢秉言：「黄河入汴，水势湍激，纲船破人数多。今清汴安缓，理宜裁减。今定六百料重船，上水减二人，下水减二人，空船上水减二人，下水减三人，余以次差减。」从之。（朱本削去，新本亦削去。）
　　甲申，命泾原路总管兼第一将、四方馆使、忠州团练使韩存宝都大经制泸州蛮贼事，听选本将及陕西并东兵万人自随，其义军弩手亦听选拣，举使臣四十人；候行兵日，先谕两属蛮户，并令安居，如愿随军讨贼亦听；本路兵官并受节制。又命内藏库使、忠州刺史、权发遣荆湖北路钤辖彭孙提举捉杀泸州蛮贼，听举使臣二十人，选马步三千，自求便路进讨，如与韩存宝军会，听存宝节制。（旧纪书泾原路总管韩存宝经制泸州蛮贼，新纪书复命。）
　　诏改都大提举导洛通汴司为都提举汴河堤岸司。（二年二月二十一日，初置导洛通汴司，八年五月三日罢所收课利。）
　　诏籍田令隶太常寺，月给添支钱七千。
　　上批：「陈国长公主子王殊、王殖可转五资。」
　　乙酉，赐驾部员外郎、管勾崇福宫孙京紫章服，颍昌府父老等茶彩有差。京等六百二十二人以升颍昌府诣阙谢，上召见劳问，曰：「卿冒暑远来，跋涉良勤。」故赐之。
　　梓夔路钤辖司上泸州路分都监王宣等所部亲兵不救护主将，分三等。诏并免死决配，第一等十八人，广南远恶州军牢城，遇赦不还；第二等四十七人，荆湖牢城；第三等十五人，千里外牢城。内重伤人免杖。
　　丙戌，起居舍人、龙图阁待制、知审官西院沈括知青州。先是两日，括除知审官，御史满中行言：「括自小官，不数年至翰林院学士，不能终始一心尽事君之节，乃阴附大臣，倾害政事。斥逐未久，遽复从官，中外固已疑骇，今又召还，朋奸射利之徒莫不观望，为之摇动。欲望原其操行，除一外任。」故有是命。后七日，改知延州。中行又言：「闻卫州教授蔡蹈因罚生员谢瓛，乃签书判官谢京之侄，凭恃州官亲属，慢骂师长。蹈以学制屏斥，京遂案州学买酒事，以快私怨，置狱踰年未决。知州李端□擅差禁军监守蹈家，绝其医药、饮食，又遣公人突入蹈家。慢令陵政，莫斯为甚！望察端□、京情状，特行贬降。」诏转运司催结正，如端□、京该赦降，或去官，亦具情节以闻。后端□罚铜十斤，谢京差替。
　　御史台言，点检三司自熙宁八年尽去年，官物文簿不结绝百九十事。诏大理寺劾官吏失销簿罪。
　　鄜延路经略使吕惠卿言，并边堡铺烽火，止是直报本寨，未尝东西相报及报邻寨，上横烽法式。诏诸路相度推行。
　　秦凤路经略司言：「近制，马军自十月一日驰射野战，至谷雨日止。缘塞上地凉，乞自八月一日起，五月一日止。」从之，仍诏河东、陕西诸军准此。（本志附此诏于二年五月，今不取。）
　　诏详定重修编敕所详律意，先详定案问欲举条以闻。其后详定所奏犯罪因疑被执，赃证未明，经问具状者，听准自首减等法，至今行之。（此据朱本。至今，谓绍圣间也。）
　　又诏中书户房、三司并提举帐司官，先取京西路帐措置立法以闻。
　　诏：「蛮人知归徕州乞弟作过，旁近蛮族，或两属蛮，如能斩获乞弟者，若愿知归徕州，即与本州岛刺史，月给茶彩；若愿受汉官，与内殿承制，赐银千两、绢千匹。或能捕斩以次头首，即第赏。其乞弟下蛮人如自能杀乞弟首，及以次头首，亦准此。降赦榜于蛮人出入要路，及遣招安将等深入夷，晓告之。」
　　都水监丞言：「同外监丞并诸都大议黄河诸埽向着退背，分三等会兵夫物料数。乞令判监一员案视推行。」诏遣判监刘定。（三年正月十八日，以兵部员外郎张唐民，屯田员外郎、权发遣河北提点刑狱刘定，并权判都水监，六月十五日又除提刑兼义勇、保甲。）
　　都大经制泸州蛮贼事韩存宝言，所领正兵万五千人，依九军阵法分隶行营四将。诏以皇城使、雅州刺史、泾原路钤辖姚兕为第一将，庄宅使、权鄜延路都监吕真为第二将，洛苑副使、兼合门通事舍人、泾原路第五副将孙咸宁为第三将，西京左藏库副使、泾原路第四副将郭振为第四将。
　　己丑，知延州吕惠卿言修成五路条约，乞许赴阙面奏，以禀得失。从之。惠卿寻遭母丧。（朱本于六月五日丙申特书诏吕惠卿赴阙。按惠卿家传，惠卿母实卒于京师，六月初惠卿乃闻之，恐召惠卿不在六月，今从墨本。家传载惠卿巡边等事，或稍删取之，然亦不足载也。）
　　庚寅，诏韩存宝、彭孙毋以蜀中浮浪举人自随。上批「存宝昨讨泸州罗、胡、苟姓夷贼日，常有约束，毋用收浮浪举人，可札与存宝、孙」故也。
　　详定朝会仪注所言：「今定大庆殿之后门内，东西设幄为合，又于殿扆左右设帟于东西房，以为乘舆出入所由之地。」又言：「朝会所陈平辇、逍遥，旧设于西朵殿，今宗室坐西朵殿赐酒，欲移平辇等陈于东西龙墀上。」并从之。
　　青州临胊、益都石化为□，民取食之。（新纪书此。）
　　注　　释
　　【一】各以见在仓库钱粮对比去年李稷未到任以前数保明奏据文，疑「保明奏」下脱「闻」字。
　　【二】如魏文帝之太和「文」原作「明」，据阁本、活字本及通考卷七一郊社考改。按：魏书卷七下高祖纪，太和二十年五月「丙戌，初营方泽于河阴」，「丁亥，车驾有事于方泽」。
　　【三】先王已行之明效「效」原作「郊」，据阁本及通考卷七一郊社考改。
　　【四】晋人将有事于河「晋」原作「鲁」，据礼记礼器及同上书改。
　　【五】后汉因祠南郊「祠」原作「郊」，据阁本、活字本及同上书改。
　　【六】谓之五供「供」原作「位」，据同上书及续汉书礼仪志五供条改。
　　【七】僖公三十有一年「僖」原作「文」。按：文公在位仅十八年，下文所叙卜四郊事见左传僖公三十一年，据改。
　　【八】左侍禁「左」，阁本作「右」。
　　【九】许不以乡贯就开封府应举之法「许不」二字原倒，据阁本及宋史全文卷一二下、宋会要职官二八之一○乙正。
　　【一○】刘几「几」原作「几」，据宋会要乐五之一○及宋史卷一二八乐志、卷二六二刘几传改。下同。
　　【一一】沅州「沅」原作「沆」。按：宋无「沆州」，宋史卷三三○谢麟传「章惇使湖南，拓沅州，荐麟为守」，「沆」显为「沅」之误，据改。
　　【一二】非应奏者「者」字原脱，据宋会要职官一七之九补。
　　【一三】元丰二年五月十四日辛巳「四」原作「八」，据阁本改。按：元丰二年五月戊辰朔，辛巳为十四日。
　　【一四】陵中「陵」，宋会要兵二八之二二作「陆」，疑是。
　　【一五】北人拆界壕石墙「拆」原作「折」，据阁本及同上书改。
续资治通鉴长编
卷三百五
卷三百五
</div>
    <div class="pagination">
<a href="续资治通鉴长编_page409.html">上一页</a><span>...</span><a href="续资治通鉴长编_page405.html">405</a><a href="续资治通鉴长编_page406.html">406</a><a href="续资治通鉴长编_page407.html">407</a><a href="续资治通鉴长编_page408.html">408</a><a href="续资治通鉴长编_page409.html">409</a><span class="current-page">410</span><a href="续资治通鉴长编_page411.html">411</a><a href="续资治通鉴长编_page412.html">412</a><a href="续资治通鉴长编_page413.html">413</a><a href="续资治通鉴长编_page414.html">414</a><a href="续资治通鉴长编_page415.html">415</a><span>...</span><a href="续资治通鉴长编_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
