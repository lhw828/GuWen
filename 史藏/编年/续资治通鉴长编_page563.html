<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 563 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 563 页/共 607 页
  </h1>
  <div class="content">
   丁卯，诏宗室、外戚、臣僚之家，违犯酒禁如累及三次，并勾收槽杖。（新无。）
　　己巳，太常寺言：「将来皇后纳采前择日告天地，册礼前一日告宗庙。检会景佑元年立皇后故事，行册礼前择日告天地、宗庙、社稷、宫观、诸陵，今参详欲并于行册礼前一日差官奏告。」从之。
　　户部状：「准都省批送下白札子，臣僚上言：『伏谓救荒犹救病也。正灾伤时，犹病正作，救死而已。灾伤之后，犹病新除，未可忽也，正须扶养以就安耳。饥疫之年，乡村人户迫于朝夕，往往逃移。但缘逃移既多，或邻人亦自逃移，遂无当时耆邻申报，或官司亦未暇一一检覆了当，及至归业，官司便以不经申报检覆，不肯依归业放税施行。缘此等人户实是逃移归业，朝廷有放税优恤之法，而泽不下究。伏望圣慈矜悯，特出厚恩，许依归业放税条贯施行。』本部今契勘缘已有归业条贯，勘当欲乞下诸路依条施行。尚书省勘会上件逃移人户，盖为诸县官避免批罚，及转运司存惜税额，致不依条检覆。」诏依所乞。（旧录云，尚书省言：「灾伤人户逃移，但缘逃移后或邻人亦自逃移，遂无当时耆邻申报，或官司亦未暇一一检覆，及至归业，官司便以不经申报检覆，不肯依归业放税条施行，遂使放税优恤之法，泽不下流。望许依归业放税条。」从之。或只用旧录亦足也。）
　　庚午，西头供奉官、合门祗候孟在为崇仪使、荣州刺史。（政目十八日孟在正任，实录乃是遥刺，当考。）左司员外郎宇文昌龄为太常少卿。
　　辛未，礼部言：「将来纳皇后，文武百僚系婚礼依典礼不贺，所有册礼依景佑元年故事，拜表称贺。寻会到太常寺治平元年立皇后，文武百官并诣东上合门拜表贺皇帝，又诣内东门拜表贺太皇太后、皇太后讫，于内东门上笺贺皇后，欲依上件礼例施行。又参拜皇太妃，欲乞比附皇后礼例上笺称贺。」从之。
　　癸酉，宝文阁直学士、中大夫、兵部侍郎李之纯降授左中散大夫，知开封府日廨宇火故也。（政目云：「断开封遗火官吏。」去年十二月十八日推究遗火，及是断也。）
　　甲戌，三省言：「诸路考察县令课绩等第者，本条未有限定人数。今以一路所管县多寡为则，委知州、通判考察。课绩以德义有闻、清慎明着、公平可称、恪勤匪懈为四善；以狱讼无冤、催科不扰、税赋别无失陷、宣敕条贯、案帐簿书齐整、差役均平为治事之最；农桑垦殖、野无旷土，水利兴修、民赖其用为劝课之最；屏除奸盗、人获安处，赈恤穷困【五】、不致流移为抚养之最。仍通取善最，分为三等，七事为上，五事为中，余为下。限次月申监司类聚，每半年一次，同行审覆，若有能否尤著者，别为优劣。上半年限八月，下半年限次年二月，具事状保明以闻。知州除太中大夫、观察使以上，及三京留守、安抚使、钤辖不考察外，其余并委监司依此考察。以上并令吏部开析等第申尚书省。即知州、通判到任未满一月，监司未满两月者，并展一月。其知州、县令在任不及一年罢任者，更不考察。」从之。（旧录、新录于四年八月五日壬寅，并载吏部言考课四善、三最等法，又于七年四月二十二日甲戌皆重载之，但详略稍不同。今就七年四月二十二日甲戌具书削，四年八月五日壬寅所载不入。政目二十二日云范纯礼刑侍，实录无之。按纯礼六年五月自给中为刑侍，七年六月乃自刑侍改吏侍，不知政目何故云尔，当考。）
　　丙子，右正言虞策言：「臣伏睹吏部见有合引见改官者二百余人，及知县阙稍多。臣伏谓上件人须二年以上闲居，伺候引见，及至改官，授得差遣，并待阙又须一二年以上。既各是举主足，才行政事必有可观。堪以任使之人，宜及时甄用，令宣力四方，惠养百姓，不应使四年五年间仅同闲废。兼小官罢俸，闲居日久，贫乏殆甚，恐非所以养廉。臣伏闻祖宗朝有并甲指挥，当时极以为便，欲望圣慈特降睿旨，下有司检会施行，以便一时。」
　　策又言：「人受天地之和气以生者也，一失其和，疾疠兴焉，死生系之。神农区辨百物，黄帝有内、外诸经，周官有医师、疾医、疡医之官，掌万民疾病。盖养人之事，凡可以致力者，圣王未尝不为之留意也。恭惟祖宗已来，广裒方论，颁之天下。嘉佑诏书复开元故事，郡置医生，熙宁已来，县亦如之。然郡县奉行未称诏旨，有医生之名，无医生之实，讲授无所，传习未闻。今要藩大郡或罕良医，偏州下邑，遐方远俗，死生之命委之巫祝。纵有医者，莫非强名，一切穿凿，无所师法，夭枉之苦，何可胜言？臣谓宜申敕天下州、府、军、监，访采精于医术，觽所推服，堪以教授者，为之辟官舍，置医学，命以教授，资给之类稍优异之，凡愿学者皆许就学焉。此亦先王以五福锡庶民，使之康宁寿考之事也。」
　　丁丑，大理寺言：「伏睹五月十六日纳后，文臣承务郎、使臣殿直以上并赴陪位。大理评事虽有选人补充者，缘据杂压，评事□位在通直郎之上，欲乞特降指挥，并许陪位。庶使凡任职事官之人，皆得伸臣子之礼，及预观仪物之盛。」从之。其选人充在京职事，于杂压在承务郎之上者亦准此。
　　太常寺言：「将来纳后，临轩命使册后，前一日，礼部进册宝入内，及本日自内中奉出，至文德殿后阁并行第应奉。皇后行第受册礼，合差銽册宝并法物等主当内侍二人，前一日于内东门交割入进。至行礼日，早降出赴文德殿后逐阁讫，却赴皇后行第，同主当内臣交割应奉行礼，管勾供赴本殿。又行第皇后受册宝礼讫，其皇后赴内，銽擎宝册人缘经由殿庭，合差辇官四十二人。」并从之。
　　太常寺言：「检准近降六礼仪注，进重翟车，内仆令一人在左，内仆丞一人在右，各书令史二人步从。内谒者监四人、给事一人、内常侍二人，已上分左右。内谒者监以后，各内给使一人步从。内给使一百二十人分左右单行，后尽宫人车。内寺伯二人、领寺人六人分左右夹重翟车。」从之。
　　戊寅，天平军节度判官常立为陈州教授。立初领崇文院校书，及官制行，循一资罢，踰十年乃有是命。（政目二十六日事，荐者当考。熙宁八年十月十九日校书，元丰五年四月二十七日循一资罢，绍圣三年六月二十一日己卯立责。）
　　己卯，陕西转运司言：「商、虢州有人户告发铜窟，见今差官检踏烹烧，亦有旧铜。今相度欲将虢州新兴铜窟烧到铜货并旧铜，就便般赴陕西应副铸钱外；有兴州铜，若般赴陕府地里遥远，枉费龏乘，欲将兴州铜只就近般赴永兴军钱监鼓铸钱宝。」从之。（新无。苏轼八月五日乞罢税务岁终赏格奏状云：「今年四月二十七日敕，废罢诸路人户买扑土产税场。」此事当考。此月二十七日初废江南路土产税场，十月七日乃并诸路，当考核别修。）
　　是月，三省、枢密院同奏：「册皇后故事，在京诸军各有小特支，依端午例。」吕大防曰：「景佑元年册光献时，为明肃丧未除，皇帝不曾临朝发册。今既临朝，欲与大特支。」太皇太后曰：「依冬至例。」大防曰：「当如此。」又曰：「欲并在外禁军、厢军皆与，禁军五百，厢军三百。」大防曰：「比太皇太后受册时宜略有等差。」同列皆以为难。又曰：「且要均溥。」觽曰：「候商量，再进呈。」复曰：「公等且熟议之。」既退，大防具出天下禁军、厢军人数，禁军五十五万余人，约支三十余万缗，厢军二十余万人【六】，约支七万缗。岩叟曰：「钱虽不多，事体甚大。圣意令执政熟议，盍尽事理开陈。」大防曰：「昨者圣意亦谓钱不多，待用右曹钱、禁军封桩钱、上供钱等似不费力。」岩叟曰：「朝廷纵不惜钱，须惜礼。」大防曰：「礼亦临时施宜。」岩叟曰：「无故事，且踰光献，又与太皇太后等，此皆所系甚大。」大防不答。苏辙谓大防曰：「要须以不支为主，不得已方别商量，岂可便承当？前人不足，吾侪笑之，岂可却令人笑也！」大防默然。岩叟退谓韩忠彦曰：「此大事便承当得稳便否？不知何事大臣合理会。」忠彦曰：「后日且当以非故事，踰光献对太皇太后开陈。」岩叟曰：「甚善。」后两日，大防谓同列曰：「检得四例：天圣二年明肃受册，内外特支；景佑元年册光献，在京特支；熙宁二年光献及太皇太后、皇太后受册，只执仗人特支；元佑二年太皇太后受册，内外特支。」意亦从岩叟等所议也。及进呈，太皇太后曰：「不为受册，为纳后耳。」大防曰：「景佑乃纳后例也。」岩叟曰：「若内外皆有，即是母后例。当惜事体。」太皇太后曰：「此无它意，第恐渠辈觖望。」岩叟曰：「外人不望。今咫尺郊礼，只望此，若分外与，今后却生侥幸。」应曰：「如此则已。」大防曰：「或过后三两日别作名目，减数略与之。」忠彦及岩叟皆曰：「如此又无名。」大防曰：「边上戍兵不易，宜略与之。」太皇太后曰：「要是无名。」遂已。（王岩叟系年录：「三月二十七日，吕大防检录景佑元年十一月三日册皇后特支在京诸军，遂与三母后家转官事，欲进呈。四月二十六日，三省、枢密院同奏，乞依端午例小特支。二十七日，岩叟等与大防争议。五月二日，又同奏，遂不行。」今附见四月末。政目五月初四日纳后特支依冬至例，与此不同，当考详。）
　　初，太皇太后因辅臣进呈景佑特支故事，遂问：「当时丧娶，大臣不言，何也？神宗亦尝问此，不知何故。今臣庶家亦自不肯如此耳！」吕大防等皆不知所对。已而枢密院再奏事，王岩叟乃具对以所闻于韩琦者。太皇太后笑曰：「固疑其必有以也。」韩忠彦曰：「应是恐妃嫔中有骤进者。」太皇太后曰：「此等宁识君臣事体？」岩叟曰：「须正后则事体自正。」太皇太后曰：「亦尝诏皇帝，选得贤后，有内助之功，此非细事。」岩叟曰：「内助则赖贤后，其如正家须在皇帝。圣人言正家而天下定，要当谨之于始。」太皇太后即顾谓上曰：「正家须在皇帝。」如是者再。岩叟退，取历代皇后事迹可以为法者，编成一书，名曰中宫懿范，上之。（岩叟进中宫懿范，实录在四月初十日，今移附月末。）
　　礼部侍郎兼侍讲范祖禹言：「臣伏见王存端方厚重，素有人望，前已执政，若使之进读，足以重经筵之选。苏轼文章为天下第一，其名亚于司马光，但忌嫉者多，此在陛下主张而用之耳。赵彦若父师民以经行淳懿，久侍仁宗书筵。彦若德性类其先人，博学多闻，详练故事，去年为其子得罪，其事可谅，非有大过，不可久弃。郑雍自为中书舍人，臣尝言其可备劝读，自居言职，风望愈高。今讲读官有阙【七】，此四人者，实允觽论。程颐本末，别具论列。孔武仲学问该洽，讲说明白。仁宗时贾昌朝、曾公亮皆以知制诰兼讲职，今武仲若以中书舍人兼职，自如故事。吕希哲是司空公着之子，公着尝言此子不欺闇室。其人经术履行，识者皆谓可备劝讲，今已五十四岁。但希哲是臣妻兄，故臣久不敢称荐，今将去朝廷，窃谓言之可以无嫌，更乞陛下询问大臣，参考其人。吕大临是大防之弟，修身好学，行如古人，臣虽不熟识，然知之甚久，以宰相之弟，故不敢言。陛下素知臣不附执政，又臣已乞外任，故不自疑，望陛下记其姓名，以备他日选用。□师仁自为布衣，以行谊称于士大夫，元佑初，朝廷特召为学官，觽论皆谓师仁宜入侍经筵。臣前后已三荐师仁，更乞采于觽论。」
　　又奏：「臣伏见元佑之初，陛下召程颐对便殿，自布衣除通直郎，充崇政殿说书，天下之士皆谓得人，虽真宗之待种放亦不过此也。孔子曰：『举逸民，天下之民归心焉！』夫举一人而天下莫不归心者，何哉？为善于幽隐者，知其必不废也。陛下用颐，实为希阔之美事，纔及岁余，即以人言罢之。颐之经术行谊，天下共知，司马光、吕公着与颐相知二十余年，然后举之。此二人者，非为欺罔以误圣听也。颐在经筵，切望皇帝陛下进学，故其讲说，语常繁多。颐，草茅之人，一旦入朝与人相接，不为关防，未习朝廷事体，迂簄则固有之；而谓颐欲以故旧倾大臣，以意气役台谏，其言皆诬罔非实也。盖当时台谏官王岩叟、朱光庭、贾易，皆素推服颐之经行，故不知者指为颐党。颐，匹夫也，有何权势动人，而能倾大臣，役台谏？自古处士入朝，无不被谤毁。盖处士本不求仕进，能轻富贵，公卿大夫自以己不能如此，故无不称重，将谓处士入朝，必有过人之能，致太平之术，故其责望常重，至于不贤者则直以处士为矫诈，为沽激，为钓名。又处士多不次得美官，故其憎疾常多。夫以贤者责望之重，不贤者憎嫉之多，是以处士入朝，未尝无谤毁也。陛下谨择经筵之官，如颐之贤，乃足以辅导圣学，至如臣辈叨辅讲职，实非敢望颐也。臣久欲为颐一言，怀之累年，犹豫不决，累使颐受诬罔之谤于公正之朝，臣每思之，不无恨也！今臣已乞去职，若复召颐劝讲，必有补圣明，臣虽终老在外，无所憾矣。」时祖禹屡请知梓州，执政拟从其请，进龙图阁待制。太皇太后曰：「皇帝未欲令去，且为皇帝留之。」执政谕旨，祖禹乃不敢复请。
　　注　　释
　　【一】经义犹依前降指挥「指」上原衍「旨」字，据阁本删。
　　【二】乞选官钩索六曹行遣「索」原作「素」，据阁本、活字本改。
　　【三】泾原路「泾」原作「经」，据阁本改。
　　【四】尚书右丞苏辙摄太尉「右」原作「左」，据宋史卷二四三哲宗昭慈圣献孟皇后传、卷三三九苏轼传改。
　　【五】赈恤穷困「赈」原作「账」，据宋会要职官五九之一一、宋史卷一六○选举志改。
　　【六】厢军二十余万人「二」原作「三」，据阁本改。
　　【七】今讲读官有阙「讲」字原脱，据宋史全文卷一三下补。
续资治通鉴长编
卷四百七十三
卷四百七十三
　　起讫时间 起哲宗元佑七年五月尽其月
　　卷　　名 续资治通鉴长编卷四百七十三
　　帝　　号 宋哲宗
　　年　　号 元佑七年（壬申，1992）
　　全　　文
　　五月癸未朔。
　　甲申，象州防御使、知府州折克行为西上合门使，赏战功也。
　　熙河兰岷路筑定远城，凡二十四日毕功。经略使范育，副都总管王文郁，钤辖、知兰州种谊赐诏銟谕。（种谊墓志云：「四年，移知镇戎，未赴，改权熙河钤辖、知兰州，兼管沿边安抚司。兰州与通远军边面连属，中间堡障不相接，质孤、麻子等川，田美能稼穑，皆□不耕。谊累上计请城纳迷堡，李诺平、大柳平、结珠龙川，扼其要害，募民耕殖，以省馈运。六年，有诏，命帅臣范育城其所当先。时一路将佐皆难之，不敢奉诏，独谊请自任其责。于是委谊城李诺平，凡二十四日而毕，今定远城是也。降诏褒谕，赐谊银、绢各百五十。」按定远城毕功在七年四月，墓志云六年，盖考之不详。谊传大抵因墓志，□事尤簄，今不取。）
　　范育言：（兰州城定远毕功在七年五月一日，今以范育此奏附五月一日之后。）窃臣近累乞于汝遮谷修八百步大寨及先次修筑，至今未奉指挥。臣勘会兰州既城定远，其东必更城纳迷，又为二堡；定西以东必更城结珠龙川，又为二堡。然后三百里之间形势相接，弓箭手可居，地利可据。然此六寨堡者，皆视汝遮为轻重。盖先城汝遮，则六寨堡易守。臣谓汝遮之役当先而不当后，其说有三，其城当大而不当小，其说亦有三。请终陈之：
　　今欲先城结珠龙川，则其地形当通谷大川，有贼马来路数十处，少驻兵则不足以扞贼【一】，多驻兵则川谷无水，屯兵数万，非穿井数百无以给也。若先城汝遮，则其形势东距浅井数百里，南视结珠龙川数百里，以坚城驻重兵，贼常有后忧，不敢引兵而南，使其恃觽深入，我且要其归路，正所谓扼其吭而抚其背。此汝遮之城当先而不当后者一也。
　　今欲先城纳迷，则贼必出兵石硖，由汝遮西向而争，非以重兵东塞汝遮之路，北制大隆萨、结珠龙谷，则城未易建也。若先城汝遮，役虽未毕，兵不再烦，因其余力，傍建纳迷，并兴诸堡，工省而易就。此汝遮之城当先而不当后者二也。臣又闻边防有要害，机事有先后。今本路建筑非一，若不据要，则将无可缓者；若不乘机，则将无可后者。故先筑汝遮以据其要，则其中数百里之地，贼皆不敢窥，其外路川谷，贼皆不敢肆其出入。居者得安于室，耕者得安于野，行者得安于路，巡逻之兵可以息肩而卧矣。彼六寨堡者，更量本路事力，可兴则兴，可止则止，可缓则缓，可速则速。一乘其机，则先者已立，后者不劳，实安边省费之大利。此汝遮之城当先而不当后者三也。
　　又汝遮北控石硖大兵出入之路，东扼大、小实结等谷，其形势足以制贼，使不敢泰然南下，如垣墉之御寇，堤防之止水也。其西则障蔽数川，使裕勒藏六族无抄掠之虞，远之使定远、质孤、胜如无大寇之虑，如居室之有门鐍也。其南则表里定西，照应结珠龙川以东，直至秦州诸堡寨，如咽喉之视腹心也。今若止为护耕小堡，则外不足以制贼，傍不足以固邻，内不足以自卫，与无堡同。此汝遮之城当大而不当小者一也。
　　又护耕小堡不足守御，当贼之去，其傍弓箭手视之以为生，易其田畴，安其室家，峙其糗粮，聚其畜产，比贼暴至，则委之而趋避，是以数十里之民兵生业，常寄虎狼之口，而待其吞噬也。夫为边防之守，乃欲舍其要害之势，而为苟简之计，且将陷民以资敌，臣未见其可也。此汝遮之城当大而不当小者二也。
　　又若汝遮既为大城，独在东西觽城之表而据其要害，则其傍诸寨堡皆外藉其势，故城不必大。纳迷、结珠龙川止六百步，可以守矣；大柳平、汝遮峗、蟾弁山、花川止三百步，可以保矣。若汝遮止为小堡，则其傍诸寨堡皆戎马四驰之郊，城有不得守，守有不得安，虽劳人费财，未能消异日之边患。此汝遮之城当大而不当小者三也。
　　臣伏望朝廷深计汝遮之不可后城，乘土消日舒，工役可兴之时，草枯马瘠，贼兵难集之际，先谋修筑。又计汝遮不可作护耕小堡，检会臣累奏乞建八百步大寨利害，早降指挥，使本路先期计办，一举就功，以消夏贼之狂谋，以定边防之大计，臣不胜恳祷。（二月末，王岩叟云云。十二月末，范百禄云云。政目：二月，勘知真州沈伯玉狱囚，死者四五十人。）
　　监察御史董敦逸言：「窃见左通直郎、直秘阁程颐辞免职名表辞云『不用则已，获罪明时，不能取信于上』，又有『道大难容，名高毁甚』之语。怨躁轻狂，不可缕数。臣按颐起自草泽，劝讲经筵，狂浅迂簄，妄自尊大。当时有所建白，人皆以为笑谈，而又奔走权门，动摇言路。幸陛下圣明，察其簄缪，止令罢职，示朝廷之□恩也。颐近因丧服除，朝廷以职名加之，舆议沸腾，皆云虚授。今颐犹不自揆，肆为狂言，至引孔、孟、伊尹以为比，又自谓得儒者进退之义。惑觽慢上，无甚于此。伏乞朝廷追寝新命，以协公论。」（三月二十二日，□立礼言；四月十四日，又言。）
　　丙戌，诏程颐许辞免直秘阁、权判西京国子监，差管勾崇福宫。（实录云：「诏程颐许辞免直秘阁、权判西京国子监，差管勾西京嵩山崇福宫。御史董敦逸言颐向为侍讲，以议论迂簄，妄自尊大，奔走权门，动摇言路，乃罢侍讲；继以忧去，逮服除加之，而辞表有怨望轻躁之言，故令奉祠。」）
　　颐初表言：「臣昨被责命，出为外官，夙夜靡皇，惟是内省。始蒙招致之礼，旋为黜逐之人，将胡颜以立朝，当自劾而引去。至于五请而未听，岂可力辨而求伸，遂且从容，以须替罢。未至任满，遽丁家艰，思无忝于所生，惟坚持于素节。未终丧制，已降除书，上体眷恩，内深愧惧【二】。伏念臣志存守道，识昧随时，俗所忌憎，动招谤毁。昨蒙擢任，既以人言而被黜，为朝廷羞矣；今复授以职任，适足重为朝廷羞，无所益于明时，徒取笑于后世。伏望圣慈矜察愚诚，追寝恩命。臣昨因丁忧，既已去官，今来所下告命，不敢祗受，已于河南府寄纳。伏乞朝廷检会臣前来五次奏陈，特降指挥，许回田里。」诏不许。
　　颐又言：「伏念臣力学有年，以身任道，惟知耕养以求志【三】，不希闻达以干时【四】。陛下诏起臣于草野之中，面授臣以讲说之职。臣窃思之，得以讲学侍人主，苟能致人主以尧、舜、禹、汤之道，则天下享唐、虞、夏、商之治，儒者逢时，孰过于此？臣于是幡然有许国之心。在职岁余，凡夙夜毕精竭虑，盖非徒为辨辞解释文义，惟欲积其诚意，感通圣心。傒交发意之孚，方进沃心之论。实觊不传之学，复明于今日；作圣之效，远继于先王。自二年春后，每当臣进说，陛下尝首肯应臣。臣知陛下圣资乐学，诚自以为千年之遇也。不思道大则难容，迹孤者易踬。入朝见嫉，世俗之常态；名高毁甚，史册之明言。如臣至愚，岂免觽口？不能取信于上，而欲为继古之事，成希世之功，人皆知其难也。臣何狂简，敢尔觊幸，宜其获罪明时，见羞公论。志既乖于仕道，义当致于为臣，屡恳请而未从，俄遭忧而罢去。衔恤既终于丧制，退休合遂于初心，岂舍王哉！忠恋之诚虽至，不得已也。去就之义当然。自惟衰迈之躯，得就安闲之地，闿今传后，更有望于残年；行道致君，甘息心于圣世？岂期矜贷，尚俾甄升；恩虽甚隆，义则难处。前日朝廷不知其不肖，使之劝学人主，不用则亦已矣，若复无耻以苟禄位，孟子所谓是为垄断也。儒者进退当如是乎？臣非敢自重，实惧上累圣明，使天下后世谓朝廷特起之士，乃贪利苟得之人，甚可羞也。臣尚羞之，况朝廷乎！臣无可受之理，敢冒万死，上还恩命。伏乞检会臣前后累奏，特赐指挥。」既有崇福之命，颐即承领敕牒，但称疾不拜，假满百日，亟寻医，讫不就职。（政目：四日纳后，四日特支，依冬至。与四月末王岩叟云云不同，当考。）
　　己丑，诏：「宗室初关升亲民资序人注监当，其请给并视诸路监押例。」
　　辛卯，诏：「皇后母崇仪使、荣州刺史孟在妻王氏特封华原郡君；孟在赐钱、银、绢各一千。」（赐银、钱、绢，据政目乃十八日事，今附见。）
　　癸巳，诏：「秘阁试制科论题，于九经兼正史、孟子、扬子、荀子、国语并注内出，其正义内毋得出题。」
　　丙申，朝散大夫、给事中黄廉卒。
　　丁酉，诏：「今月十六日迎纳皇后，其行事、陪位官各依元佑二年九月太皇太后受册支赐五分减一，二十数已下勿减。」
　　戊戌，上御文德殿发册及命使奉迎皇后。
　　己亥，百官表贺于东上合门。
　　庚子，吏部尚书王存言：「臣五月一日文德殿视朝，次当转对。臣既述管见，复观事体有可论者，不敢默默。夫侍从官职在朝夕论思，以补上聪。人臣备位，亡所建明，今乃应着令于朔朝转对，以备仪制。臣不胜愧汗，无地逃责。然窃以为视朝转对之意，本为在庭庶官平日不得伸其所见，故于朝会使之尽言，以广聪明，恐非所以责侍从官也。欲乞今后文德殿视朝免侍从官转对，专责以朝夕论思之效，于体为得。」从之。（八月一日，孔武仲云云。八年正月二十一日，免权侍郎以上转对。）
　　甲辰，龙图阁待制钱勰知青州。龙图阁学士、知青州曾布知瀛州【五】。宝文阁待制、知瀛州蒋之奇知河中府。
　　丙午，枢密直学士、签书枢密院事王岩叟为端明殿学士、知郑州。以侍御史杨畏言岩叟天资至险，强愎徇情，父子预政，货赂公行；监察御史黄庆基言岩叟废法徇私，强很自用，父荀龙、子横交通货贿，窃弄威福，而岩叟遂称疾，章再上，故有是命。（张舜民志岩叟墓云：「先是，公为中书舍人，封还滕元发词头，因言元发能为探报，不遣防秋人马，得帅臣体。其后他帅已复遣矣，而六年秋有麟州之役。言事者不知，乃谓公在枢府建议罢之。然二圣照知本末，甚难其言。属公病且久，抗章请解机务，至于再四。上数遣内侍赐诏勉留，公请愈坚，乃拜端明殿学士、知郑州。」又云：「新郑之命既行，言者未已，帘中谕曰：『不然。王岩叟于朝廷有大功，今日之命，出不获已。』」此事当考。旧录载杨畏、黄庆基所言，乃殊不及滕元发事，须求全章附见。新录但删修云：「岩叟天资至险，强很自用，废法徇私，窃弄威福。」其余悉因旧录，又失不为岩叟立传，信可谓簄略矣。郑雍旧传云：「王岩叟在位，雍依附不言，惟奏滕元发罢河东防秋兵，致麟、府寇，为挫国威。」然则岩叟所以罢，要不由此也。）
　　右正言虞策言：「王岩叟罪状颇多，其间至有赃贿等事，犹得端明殿学士而领辅藩。伏乞将臣僚前后论列岩叟文字，悉付外逐一究治，别白是非，以正其罪。」不报。（编类章疏七年五月二十六日奏，今附见此，全章当考。既无施行，即是不报也。）
　　权陕西转运使穆衍为左司郎中。衍前自右司出视边备【六】，既城定远，于是召入。（六年十一月十八日，衍自右司出权陕漕，七年五月二十四日，复召为左司。衍墓志云：「熙河分画疆界，议久不决，遣衍往视。衍还，以谓质孤、胜如据二川美田，实为蕃汉必争之地，自西郊失利，遂废不守。请介二垒之间城李诺平，以控要害。及言纳迷、汝遮、浅井、陇诺皆宜起亭障，以通泾原之援。明年，筑李诺平，赐名定远城。用衍策也。六年，除陕西漕。无几何，复拜左司郎中。」按衍五年八月以户外使熙河，措置弓箭手土田，十月十二日除右司员外郎，十二月除郎中，六年十一月十八日自右司郎中除陕西漕。墓志所云请城李诺平盖六年事，却误系之五年。盖五年始请之，六年全未下手，七年三月末方进筑，不一月便了耳。墓志文便失实，当考正之。）
　　广州贡大食国进奉火浣布二疋一段，诏置之瑞物阁。
　　戊申，三省言：「内殿崇班孟固、三班奉职孟禋、右宣德郎孟昌龄、荥阳县尉董柏皆以皇后亲，乞赴阙朝贺。今纳后礼毕，恐合择此亲近者依景佑元年曹琮、曹传、曹佑例转官。」太皇太后曰：「皇后见有亲弟一人系白身，须与推恩。」吕大防等曰：「董柏亦系皇后亲姊夫。」太皇太后曰：「昔鲁王亦慈圣光献姊夫，未尝推恩。」大防等对曰：「甚善，皇后诸亲将来年例恩典，自可渐及也。」（新、旧录同。）
　　是日，三省又言：「景佑元年十二月李用和、刘从广、杨景宗改官移镇恩例，今高氏、向氏、朱氏皆有合举故事加恩者。」太皇太后曰：「昔章献垂帘，郭后受册，初无此例。景宗等恩命，盖仁宗皇帝欲优章惠太后家故尔，非垂帘之比也。」大防等对曰：「太皇太后虽以向氏故，欲深自抑畏，其如故事何？」太皇太后曰：「外家恩例方欲裁之，可又增长乎？」大防等曰：「此盛德之事，敢不奉诏。当录以付史官。」
　　麟府路体量安抚司言：「体量得去年闰八月，有探事蕃部斯多，因译人告知麟州孙咸宁，具言贼在海波流，欲举国入塞。咸宁诟詈以为诳己，叱斯多出，而杖译者。管勾军马张若讷统制二州四将，知贼人深入，不即出兵期会将佐击逐。伏乞重行责降。」枢密院言：「张若讷、孙咸宁以斥候不明，不豫遣人户作清野之备，致贼恣行抄劫，又不能随后尾击，已降指挥，若讷追一官，充鄜延路都监；咸宁特于已降官上更追一官，理远小处监当资序，差赴泾原路准备差使。」诏：「张若讷特罢路分都监，添差充鄜延路第一将。」（六年九月二十九日，又十一月八日。体量安抚，刘忱也，去年十二月十八日遣。绍圣三年正月二十七日，密院云云，可考。）
　　壬子，诏：「凤翔府竹木□，应募土人以家产抵当，及八千贯以上者管押上京。如有抛失亏欠，候交纳了日，给限半年填纳并足与三班借职，半年外与三班差使【七】，又一年与三班借差，过二年即不在酬銟之限。其少欠木植名数，仍将元抵当估价卖填官。」先是，熙宁初，凤翔府宝鸡县木务，元系举人姚舜贤愿将家产抵当，独押修河桩木上京，罢军将十五人廪秩之费。诏从之，而舜贤所押□木船只增羡，官私利之。故有是诏。
　　翰林学士梁焘言：（焘言不得其时，因五月十六日纳后礼毕，附见此月末。）「窃臣以孤直，上荷拔擢。两在言路，篃历台谏，前后论列，多蒙听纳。昨自外郡再蒙收召，使得待罪翰苑，论思献纳，预闻大政，不独以文字为官也。眷遇之厚，髃臣莫比。如臣之愚，何以报称？誓当竭尽死节，知无不为，终期少补聪明，庶不辜负恩遇。恭惟皇帝陛下富于春秋，早有天下，仁圣孝爱之实，蔼闻于外，性资成定，盛德日新。太皇太后陛下拥护圣躬，夙夜不倦，保佑之功，永福宗社，臣民欢欣，四海仰戴。今来选正中宫，已得贤淑。冬至大礼，自当郊见天地，天意人事，上下协应。惟是政机之繁，久劳同听，归权人主，不可过时。此陛下今日甚盛之举也。退托深宫，颐神内典，远光前人，垂法万世，岂不美欤！愿早赐处分，以彰全德。如以臣言为然，伏望面出手诏，付大臣施行，天下幸甚。臣不胜惓惓，竭忠尽直，以干斧钺之诛，惟幸裁赦。」贴黄：「此事陛下必久已思虑，故不在臣下之有言。臣辄控至诚，上干宸听，以广聪明之益，以决左右之惑，惟愿早出睿旨，直以还政为指挥，不须更问故事。如臣下别有献议，伏望断然勿听，如有合用手诏文字，望降密旨遣使到院谕臣，即当进入。（焘集乞还政时在翰苑，其辞可考也。行状亦同。行状于南郊后又载焘疏乞还政，辞亦略同，集乃无之，当考。）
　　知扬州苏轼言：
　　臣闻之，孔子曰：「善人教民七年，亦可以即戎矣。」夫民既富而教，然后可以即戎。古之所谓善人者，其不及圣人远甚。今二圣临御，八年于兹，仁孝慈俭，可谓至矣，而帑廪日益困，农民日益贫，商贾不行，水旱相继，以上圣之资而无善人之效，臣窃痛之。所至访问耆老有识之士，阴求其所以，皆曰：「方今民荷□政，无它疾苦，但为积欠所压，如负千钧而行，免于僵仆则幸矣，何暇矫然举首奋臂，以营求于一饱之外哉！」
　　今大姓富家，昔日号为无比户者，皆为市易所破，十无一二矣。其余自小民已上，大率皆有积欠。监司督守令，守令督吏卒，文符日至其门，鞭笞日加其身，虽有白圭、猗顿，亦化为荜门圭窦矣。自祖宗以来，每有赦令，必曰：「凡欠官物，无侵欺盗用，及虽有侵盗而本家及伍保人无家业者，并与除放。」祖宗非不知官物失陷，奸民幸免之弊，特以民既乏竭，无以为生，虽加鞭挞，终无所得，缓之则为奸吏之所蚕食，急之则为盗贼之所凭借。故举而放之，则天下悦服，虽有水旱盗贼，民不思乱。此为捐虚名而收实利也。
　　自二圣临御以来，每以施舍己责为先务。登极赦令，每次郊赦，或随事指挥，皆从□厚。凡今所催欠负，十有六七皆君恩所贷矣，而官吏刻薄，与圣旨异，舞文巧诋，使不该放。监司以催欠为职业，守令上为监司之所迫，下为胥吏之所使。大率县有监催千百家，则县中胥徒，举欣欣然日有所得。若一旦除放，则此等皆寂寥无获矣。自非有力之家纳赂请求，谁肯举行恩贷？而积欠之人皆邻困于寒饿，何赂之有？其间贫困埽地，无可蚕食者，则县胥教令供指平人，或云衷私擅买，抵当官物业；或虽非衷私，而云买不当价。以此之类，蔓延追扰，自甲及乙，自乙及丙，无有穷已。每限皆空身到官，或三五限得一二百钱，谓之破限。官之所得至微，而胥徒所取，盖无虚日。俗谓此等为县胥食邑户。嗟乎！圣人在上，使民不得为陛下赤子，而皆为奸吏食邑户，此何道也？
　　商贾贩卖，例无见钱，若用见钱，则无利息。须今年索去年所卖，明年索今年所赊，然后计算得行，彼此通济。今富户先已残破，中民又有积欠，谁敢赊卖物货？则商贾自然不行。此酒税课利所以日亏，城市房廊所以日空也。诸路连年水旱，上下共知，而转运司窘于财用，例不肯放税，纵放亦不尽实。虽无明文指挥，而以喜怒风晓官吏，孰敢违者？所以逐县例皆拖欠两税，较其所欠，与依实检放无异，于官了无所益，而民有追扰鞭笞之苦。近日诏旨，凡积欠皆分为十料催纳【八】，通计五年而足。圣恩隆厚，何以加此，而有司以谓有旨倚阁者，方得依十料指挥，余皆并催。纵使尽依十料，吏卒乞觅，必不肯分料少取，人户既未纳足，则追扰常在，纵分百料，与一料同。臣顷知杭州，又知颍州，今知扬州，亲见两浙、京西、淮南三路之民，皆为积欠所压，日就穷蹙，死亡过半，而欠籍不除，以至亏欠两税，走陷课利，农末皆病，公私并困。以此推之天下，大率皆然矣。
　　臣自颍移扬，舟过濠、寿、楚、泗等州，所至麻麦如云。臣每屏去吏卒，亲入村落访问，父老皆有忧色，云：「丰年不如凶年。天灾流行，民虽乏食，缩衣节口，犹可以生；若丰年举催积欠，胥徒在门，枷棒在身，则人户求死不得。」言讫泪下。臣亦不觉流涕。又所至城邑，多有流民，官吏皆云：「以夏麦既熟，举催积欠，故流民不敢归乡。」臣闻之孔子曰：「苛政猛于虎。」昔常不信其言，以今观之，殆有甚者。水旱杀人，百倍于虎，而人畏催欠，乃甚于水旱。臣窃度之，每州催欠吏卒不下五百人，以天下言之，是常有二十余万虎狼散在民间，百姓何由安生，朝廷仁政何由得成乎？
　　臣自到任以来，日以检察本州岛积欠为事，内已有条贯除放而官吏不肯举行者，臣即指挥本州岛一面除放去讫。其于理合放而于条未有明文者，即且令本州岛权住催理，听候指挥。其于理合放而于条有碍者，臣亦未敢住催，各具利害，奏取圣旨：其一曰，败阙场务无人承买，乞依元佑六年春颁条贯，将临停闭日所定最少钱数为额催纳，如有欠负【九】，即将已前剩纳过钱数豁除；如已纳过，无负欠，即还所剩。其二曰，元佑四年大赦已前欠负蚕盐、和买、青苗钱物，见逃移无处催理者，乞依五年四月九日诏，保明除放。其三曰，买扑场务少欠课利，估纳抵产入官，乞依熙宁编敕，许以所收子利准折欠数，数足给还。其四曰，元丰八年登极赦前见欠丁口盐钱，及盐博绢米并和、预买紬绢等，并乞止据当日所支官物实值为官本催纳，其因折色增起钱数，并权住催理。其五曰，乞举行元佑元年九月六日赦文，应内外欠市易钱二百贯以下，不以官司违法，及人户于官司请领，或径于勾当人名下分请者，并与除放。其六曰，诸色欠负并乞只依元佑五年五月二十六日分十料指挥施行，仍每遇灾伤依元佑敕且住催理。内人户拖欠两税，不系灾伤已阁者，亦分二年作四料送纳，未纳足而遇灾伤者，亦许权住催理。
　　又臣先知杭州日，于元佑五年九月具奏四事：其一曰，见欠市易籍纳产业，圣恩并许给还，或贴纳收赎，而有司妄出新意，创为籍纳折纳之法，使十有八九不该给赎。其二曰，积欠盐钱，圣旨已令止纳产盐场盐官本价钱，其余并与除放，而提举盐事司执文害意，谓非贫乏不在此数。其三曰，登极大赦以前，人户以产当酒见欠者，亦合依盐当之法，只纳官本。其四曰，元丰四年，杭州拣下不堪上供和买绢五万八千二百九十匹，并抑配卖与民户，不住鞭笞催纳，至今尚欠八千二三百贯，并合依今年四月九日圣旨除放。然臣具此奏目，经一百八日，不蒙回降指挥，复乞检会行下，尚书省取会诸处，称不曾承受到上件奏状。十二月八日，三省同奉圣旨，令苏轼别具闻奏。臣已于元佑六年正月九日备录元状，缴连奏去讫，经今五百余日，依前未蒙行下，伏乞检会前奏一处行下【一○】。
　　臣今所陈六事及前所陈四事，止是扬州、杭州所见。窃计天下之大，如此六事、四事者多矣，若今日不治，数年之后，百姓愈困愈急，流亡、盗贼之患，有不可胜言者。伏望特留圣虑，深诏左右大臣，早赐果决行下。臣伏见所在转运、提刑司，皆以催欠为先务，不复以恤民为意，盖函矢异业，所居使然。臣愚欲乞备录今状及元佑六年正月九日所奏四事，行下逐路安抚、钤辖司，委自逐司选差辖下官僚一两人，不妨本职，置司取索逐州见催诸般欠负科名、户眼及元欠因依，限一月内具委无漏落保明供申，仍备录应系见行欠负敕条，出榜晓示。如州县不与依条除放，许诣逐司自陈，限逐司于一季内看详了绝。内依条合放而州县有失举行者，与免罪改正讫奏。其于理合放而未有明条，或于条有碍者，并权住催理，奏取敕裁，仍乞朝廷差官三五人置局看详，立限结绝。如此则期年之间，疲民尚有生望，富室复业，商贾渐通，酒税增羡，公私□贷，必自此始也。臣身远言深，罪当万死，感恩徇义【一一】，不能默已。贴黄称：
　　京师所置局，因令看详畿内欠负。
　　又称：㎏本州岛近准转运司牒，坐准户部符，臣僚上言：「去岁灾伤人户，农事初兴，生意稍还，正当惠养，助之苏息。伏望圣慈许将去年检放不尽秋税，元只收二三分以下者，系本户已是七八分灾伤，今来若未纳、若有欠，必是送纳不前，乞特与除放，其余纳钱见欠人户，亦乞特与减免三分外，若犹有欠，并上二等户，如不可一例减放，则并乞特与展限，候今年秋税送纳。」其言至切。寻蒙圣恩送下户部，本部却只检坐元佑三年七月二十四日敕节文，灾伤带纳欠负条贯，应破诏旨。其臣僚所乞放免□减事件，元不相度可否，显是圣慈欲行其言而户部不欲，虽蒙行下，与不行下同。臣今来所论，若非朝廷特赐指挥，即户部必无施行之理。
　　又称：
　　臣今所言六事及旧所言四事，并系民心邦本，事关安危，兼其间逐节利害甚多，伏望圣慈少辍清闲之顷，特赐详览。
　　又称：
　　准条检放灾伤税租，只是本州岛差官计会，令佐同检，即无转运司更别差官覆按指挥。臣在颍州见逐州检放之后，转运司更隔州差官覆按虚实，显是于法外施行，使官吏畏惮，不敢尽实检放。近日淮南转运司，为见所在流民倍多，而所放灾伤多不及五分，支破贫粮有限，恐人情未安，故奏乞法外支结。若使尽实检放，流民不应如此之多，与其法外拯济于既流之后，曷若依法检放于未流之前？此道路共知，事之不可欺者也。臣忝侍从，不敢不具实闻奏。（据苏轼奏议，系此于七年五月十六日，今附见月末。）
　　轼又言：
　　臣已具积欠六事及旧所论四事上奏。臣闻之孟子曰：「以不忍人之心，行不忍人之政。」若陛下初无此心，则臣亦何敢必望此政，屡言而屡不听，亦可以止矣。然臣犹孜孜强聒不已者，盖由陛下实有此心，而为臣子所格沮也。窃观即位之始，发政施仁，天下耸然，望太平于期月，今者八年而民益贫，此何道也？愿陛下深思其故。若非积欠所压，自古至今，岂有行仁政八年而民不苏者也？臣前所论四事不为不切，而经百余日略不施行。臣既论奏不已，执政乃始奏云初不见臣此疏，遂奉圣旨令臣别录闻奏。意谓此奏朝上而夕行，今又二年于此矣，以此知积欠之事，大臣未欲施行也。若非陛下留意，痛与指挥，只作常程文字降出，仍却作熟事进呈，依例送户部看详，则万无施行之理。臣人微言轻，不足计较，所惜陛下赤子，日困日急，无复生理也。臣又窃料大臣必云今者西边用兵，急于财利，未可行此。臣谓积欠之在户部者，其数不赀，实似可惜，若实计州县催到数目，经涉岁月，积累毫厘，何足以助经费之万一？臣愿特出英断，早赐施行。
　　臣访闻浙西饥疫大作，苏、湖、秀三州，人死过半。虽水稍退，露出泥田，然皆无土可作田塍。有田无人，有人无粮，有粮无种，有种无牛，殍死之余，人如鬼腊。臣窃度此三州之民，朝廷加意惠养，仍须官吏得人，十年之后，庶可全复。书曰：「制治于未乱，保邦于未危。」浙西灾患，若于一二年前上下疚心，同力拯济，其劳费残弊必不至若今之甚也。臣知杭州日，曾奏乞下发运司多籴米斛，以备来年拯济饥民。圣明垂察，支赐缗钱百万收籴，而发运使王觌坚称米贵不籴。是年米虽稍贵，而比之次年春夏，犹为甚贱，纵使贵籴，尚胜于无。而觌执所见，终不肯收籴颗粒，是致次年赈济失备，上下共知。而小人浅见，只为朝廷惜钱，不为君父惜民，类皆如此。淮南东、西诸郡累岁灾伤，近者十年，远者十五六年。今来夏田一熟，民于百死之中，微有生意，而监司争言催欠，使民反思凶年。怨嗟之气，必复致水旱。欲望圣慈救之于可救之前，莫待如浙西救之于不可救之后也【一二】。臣敢昧死请内降手诏云：「访闻淮、浙积欠最多，累岁灾伤，流殍相属。今来淮南始获一麦，浙西未保凶丰，应淮南东、西，浙西诸般欠负，不问新旧，有无官本，并特与权住催理一年。」使久困之民，稍知一饱之乐。仍更别赐指挥，行下臣所言六事、四事，令诸路安抚、钤辖司推类讲求，与天下疲民尽洗疮痏，则犹可望太平于数年之后也。
　　臣伏睹诏书以五月十六日册立皇后，本枝百世，天下大庆。孟子有言：「诗曰：『古公亶父，来朝走马。率西水浒，至于岐下。爰及姜女，聿来胥宇。』当是时也，内无怨女，外无旷夫。」此周之所以王也。今陛下膺此大庆，独不念积欠之民流离道路，室家不保，鬻田质子以输官者乎？若亲发玉音【一三】，力行此事，所全活者不知几万人。天鉴不远，必为子孙无疆之福。臣不胜拳拳孤忠，昧死一言。（据苏轼奏议系六月十六日。按：六月一日已从轼言下诏，不应六月十六日又奏此，必印本六月日误，今并附五月末。）
　　注　　释
　　【一】少驻兵则不足以扞贼「扞」原作「折」，据阁本改。
　　【二】内深愧惧「深」原作「殊」，据阁本及二程文集卷五辞免服除直秘阁判西京国子监状、长编纪事本末卷一○三台谏言程颐、太平治迹统类卷二五程颐出处本末改。
　　【三】惟知耕养以求志「养」原作「食」，据上引二程文集改。
　　【四】不希闻达以干时「不希闻达」原作「不知利达」，据阁本及同上书、长编纪事本末卷一○三台谏言程颐改。
　　【五】知青州曾布知瀛州「瀛」原作「府」，据琬琰集删存卷三曾文肃公布传、长编纪事本末卷九九调停、宋史卷四七一曾布传改。
　　【六】出视边备「出」字原脱，据阁本补。
　　【七】半年外与三班差使「半」原作「一」，据宋会要食货四七之三改。
　　【八】凡积欠皆分为十料催纳「料」原作「科」，据阁本及苏东坡集奏议集卷一一论积欠六事并乞检会应诏所论四事一处行下状改。下同。
　　【九】如有欠负「如有」二字原倒，据同上书乙正。
　　【一○】伏乞检会前奏一处行下「伏」原作「复」，据阁本及同上书改。
　　【一一】感恩徇义「徇」原作「循」，据阁本及同上书改。
　　【一二】莫待如浙西救之于不可救之后也原作「莫待如浙西救之而不救之于后也」，据同上书改。
　　【一三】亲发玉音「玉」，同上书作「德」。
续资治通鉴长编
  </div>
  <div class="pagination">
   <a href="续资治通鉴长编_page562.html">
    上一页
   </a>
   <span>
    ...
   </span>
   <a href="续资治通鉴长编_page558.html">
    558
   </a>
   <a href="续资治通鉴长编_page559.html">
    559
   </a>
   <a href="续资治通鉴长编_page560.html">
    560
   </a>
   <a href="续资治通鉴长编_page561.html">
    561
   </a>
   <a href="续资治通鉴长编_page562.html">
    562
   </a>
   <span class="current-page">
    563
   </span>
   <a href="续资治通鉴长编_page564.html">
    564
   </a>
   <a href="续资治通鉴长编_page565.html">
    565
   </a>
   <a href="续资治通鉴长编_page566.html">
    566
   </a>
   <a href="续资治通鉴长编_page567.html">
    567
   </a>
   <a href="续资治通鉴长编_page568.html">
    568
   </a>
   <span>
    ...
   </span>
   <a href="续资治通鉴长编_page564.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
