<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 19 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 19 页/共 44 页
  </h1>
  <div class="content">
   神宗体元显道法古立宪帝德王功英文烈武钦仁圣孝皇帝
　　熈宁七年春正月辛亥赏复岷洮等州功西京左藏库使桑湜等迁官有差　壬子幸中太一宫宴从臣又幸大相国寺御宣德门观灯　乙夘封皇子俊为永国公甲子熊本奏平泸夷得地二百四十里本甞通判戎
　　州习其俗谓彼能扰边者介十二村豪为向导耳乃以计致百余人枭之泸川其徒股栗愿矢死自赎独柯阴一酋不至本合晏州十九姓之众发黔南义军强弩遣大将王宣等率以进讨贼悉力旅拒败之黄葛下追奔深入柯阴窘乞降本受之尽籍丁口土田及其重宝善马归之官于是乌蛮罗氏主诸夷皆求内附本还帝劳之曰卿不伤财不害民一旦去百年之患至于檄奏详明近时鲜俪擢集贤殿修撰同判司农寺赐三品服西南用兵自此始　二月辛未发常平米赈河阳饥民癸未诏三司嵗会天下财用出入之数以闻　庚寅
　　诏国子监许卖九经子史诸书与高丽国使人又诏以郓州左司理参军叶涛等二十三人为诸路教授国子监言涛等所业堪充教授故也　乙未知河州景思立与青伊结果庄战于踏白城败死贼遂围河州　废辽州　三月壬寅木征防岷州时王韶入朝景思立既败死木征势复炽遂围岷州总管高遵裕遣包顺等击走之　癸夘以旱避殿减膳　乙巳白虹贯日　诏役钱每千纳头子五文凡脩官舍作什器夫力辇载之类并用此钱不足即用情轻赎铜钱辄圆融者以违制论不以去官赦原先是公家之费有敷于民间者谓之圆融污吏乘之以为奸至是始悉禁焉　丙午遣使分行诸路募武士赴熈河　庚戌诏熈河死事者家给钱有差令诸路监司察留狱　两浙察访沈括言两浙上供
　　帛年额九十八万民间赔累甚多后来发运司以移用财货为名增两浙预买防绢十二万乞罢之以寛民力从之　诏闻定州民有折卖屋木以纳免役钱者令安抚转运提举司体量具实以闻　帝问王安石纳免行钱如何或云提汤缾人亦令出钱有之乎安石曰若有之必经中书指挥中书实无此文字陛下治身无愧于尧舜至于难壬人疾谗说即与尧舜实异帝曰士大夫言不便者甚众安石曰士大夫或不快朝廷政事或与近习相为表里自古未有令近习如此而能兴治功者帝又患置官多费安石曰创置官司所以省费也帝曰即如此何故财用不足若言兵多则今日兵比庆厯中为极少安石曰陛下欲足用必先理财理财即须防而不惑不为左右小人异论所移乃可以有为帝曰古者什一而税足矣今取财百端不可谓少安石曰古非特什一之税而已市有泉府之官山林川泽有虞衡之官有次布总布质布廛布之类甚众闗市有征而货有不由闗者举其货罚其人古之取财亦岂但什一而已丙辰辽主以河东路沿边增脩戍垒起铺舍侵入蔚应朔三州界内使林牙萧禧来言乞行毁撤别立界至禧归帝面谕以三州地界俟遣官与北朝官即境上议之其雄州外罗城修已十三年并非创筑且非近事北朝既不欲更不令续修白沟馆驿亦须遣官检视如有创置楼橹箭牕等并令毁拆屯戍兵亦令撤回国书云倘事由夙昔固难徇情诚界有侵逾何恡改正遂遣太常少卿刘忱秘书丞吕大忠如辽　癸亥诏司农寺以常平米三十二万斛三司米百九十万斛置官场减直出粜　翰林学士韩维对延和殿帝曰天久不雨朕夙夜焦劳奈何维曰陛下忧闵旱灾损膳避殿此乃举行故事恐不足以应天变愿陛下痛自责已下诏广求直言以开壅蔽帝感悟即命维草诏行之乙丑诏曰朕涉道日浅闇于致治政失厥中以干阴阳之和乃自冬迄春旱暵为虐四海之内被灾者广间诏有司损常膳避正殿冀以塞责消变歴日滋久未休应嗷嗷下民大命近止中夜以兴震悸靡宁永惟其咎未知攸出意者朕之聴纳不得于理与狱讼非其情与赋敛失其节与忠谋谠言郁于上闻而阿谀壅蔽以成其私者众与何嘉气之久不效也应中外文武臣僚并许实封直言朝政阙失朕将亲览考求其当以辅政理三事大夫其务悉心交儆成朕志焉诏出人情大恱　自去嵗秋七月不雨以至于是月帝忧形于色嗟叹恳恻欲尽罢法度之不善者王安石曰水旱常数尧汤所不免陛下即位以来累年丰稔今旱暵虽久但当脩人事以应之帝曰朕所以恐惧者正为人事之未脩耳今取免行钱太重人情咨怨自近臣以至后族无不言其害者冯京曰臣亦闻之安石曰士大夫不逞者以京为归故京独闻此言臣未之闻也初光州司法参军福清郑侠为安石所奬拔感其知已思欲尽忠秩满入都时初行试法之令选人中式者超京官安石欲使以是进侠以未甞习法辞三往见之问以所闻侠曰青苖免役保甲市易数事与边鄙用兵在侠心不能无区区也安石不答侠退不复见但数以书言法之为民害者久之监安上门安石虽不恱犹使其子雱来语以试法方置修经局又欲辟为检讨命其客黎东美谕意侠曰读书无几不足以辱检讨所以来求执经相君门下耳而相君发言持论无非以官爵为先所以待士者亦浅矣果欲援侠而成就之取其所献利民便物之事行其一二使进而无愧不亦善乎是时免役法出人或以为苦虽负水拾髪担粥提茶之属非纳钱者不得贩鬻税务索市利钱其末或重于本商人至以死争如是者不一侠因东美列其事未几诏小夫禆贩者免征商之重者日损其七他皆无所行至是大旱人不聊生东北流民每风沙霾曀扶携塞道羸瘠愁苦身无完衣并城民买麻籸麦麸合米为糜或茹木实草根至身被鎻械而负瓦掲木卖以偿官累累不絶侠知安石不可谏乃绘所见为图具疏诣閤门不纳遂称密急发马递上之银台司其畧曰去年大蝗秋冬亢旱麦苖焦枯五种不入羣情惧死方春斩伐竭泽而渔草木鱼鼈亦莫生遂灾患之来莫之或御愿陛下开仓廪赈贫乏取有司掊克不道之政一切罢去冀下召和气上应天心延万姓垂死之命今台谏充位左右辅弼又皆贪猥近利使夫抱道怀识之士皆不欲与之言陛下以爵禄名器驾驭天下忠贤而使人如此甚非宗庙社稷之福也窃闻南征北伐者皆以其胜捷之势山川之形为图来献料无一人以天下之民质妻鬻子斩桑坏舍流离逃散皇皇不给之状图以上闻者臣谨按安上门逐日所见绘成一图百不及一但经圣览亦可流涕况于千万里之外有甚于此者哉陛下观臣之图行臣之言十日不即乞斩臣宣德门外以正欺君之罪疏奏帝反覆观图长吁数四袖以入内是夕寝不能寐翼日癸酉遂命开封体放免行钱三司察市易司农发常平仓三卫具熈河所用兵诸路上民物流散之故青苖免役权息追呼方田保甲并罢凡十有八事民间讙呌相贺是日果雨甲戌辅臣入贺帝出侠图及疏示辅臣且责之皆再拜谢外间始知所行之由羣奸切齿遂以侠付御史狱治其擅发马递罪吕惠卿邓绾言于帝曰陛下数年以来忘寝与食成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故唯方田暂罢　河州之被围也王韶自京师还至兴平闻之乃与李宪日夜驰至熈州熈方城守韶命撤之选兵得二万诸将欲趣河州韶曰贼所以围城者恃有外援也今知救至必设伏待我且新胜气锐未可与争当出其不意以攻其所恃此所谓批亢捣虚形格势禁则自为觧也乃直趣定羌城乙亥破西蕃结河川族防夏国通路进临宁河分命偏将入南山木征知援絶拔栅去初景思立覆军贼势复振而京师风霾旱灾相仍议者欲弃河湟帝为之旰食数遣中使戒韶持重勿出及是捷闻乃大喜赐诏嘉之　丙子御殿复膳　求言诏下判西京御史台司马光读之感泣欲黙不忍乃复上疏曰方今朝之阙政其大者有六而已一曰广散青苖钱使民负债日重而县官无所得二曰免上戸之役敛下戸之钱以养浮浪之人三曰置市易司与细民争利而实耗散官物四曰中国未治而侵扰四方得少失多五曰团结保甲教习凶器以疲扰农民六曰信狂狡之人妄兴水利劳民费财若其他琐琐米盐之事皆不足为陛下道也知青州滕元发言新法之害民者陛下既知之矣但一下手诏自熈宁二年以来所行新法有不便者悉罢之则民气和而天意解矣皆不聴　己夘以高遵裕为岷州团练使甲申诏边兵死事无子孙者廪其亲属终身　王韶
　　还熈州以兵循西山绕出踏白城后焚贼八千帐斩首七千余级木征穷蹙乙酉率酋长八十余人诣军门降是日雹　丙戍王安石罢以观文殿大学士知大
　　名府韩绛复同平章事翰林学士吕惠卿为右谏议大夫参知政事安石秉政五年更法度开边疆老成正士废黜殆尽儇慧巧佞超进用事天下怨之而帝倚任益専一日侍太后至太皇太后宫太皇太后语帝曰祖宗法度不宜轻改吾闻民间甚苦青苖助役宜罢之帝曰此以利民非苦之也太皇太后曰王安石诚有才学然怨之者甚众欲保全之不若暂出之于外帝曰羣臣唯安石为国家当事时帝弟岐王颢在侧因进曰太皇太后之言至言也不可不思帝怒曰是我败坏天下邪汝自为之颢泣曰何至是皆不乐而罢久之太后流涕谓帝曰安石乱天下柰何帝始疑之及郑侠疏进安石不自安求去位帝再四慰留欲处以师傅之官安石不可愿得便郡乃以吏部尚书观文殿大学士知江宁府吕惠卿使其党变姓名投匦留之安石感其意因乞韩绛代已而惠卿佐之帝从其请二人守其成规不少失时号绛为傅法沙门惠卿为防法善神　以南江蛮懿州地置沅州　己丑诏曰朕度时之宜造为法令已行之效固亦可见吏有不能奉承然朕终不以吏或违法之故辄为之废法要当博谋广聴案违法而深治之时吕惠卿虑中外因王安石罢相言新法不便以书徧遗诸路监司郡守使陈利害又白帝降此诏申明之　帝与执政论免行钱利害且曰今日之法但使百姓出钱轻于往日即是良法至如减定公使钱人犹以为言者此实除去衙前赔费深弊且天下贡物所以奉一人者朕已悉罢羣臣亦当体朕此意以爱惜百姓为心冯京曰朝廷立法本意出于爱民然措置之间或有未尽但当开广聪明尽天下之议便者行之有不便者不吝改作则天下受赐矣　诏中书自熈宁以来创立改更法度令具本末编类以进　丁酉诏王韶发木征及其家赴阙进韶观文殿学士礼部侍郎官其兄弟及两子前后赐绢八千匹初韶入朝加资政殿学士至是又加观文二学士非甞执政而除者皆自韶始　辽遣枢密副使萧素等议疆界于代州境上初刘忱吕大忠既奉使而大忠遭父丧有诏起复知代州忱对便殿奏曰臣受命以来在枢府考核文据未见本朝有尺寸侵敌地臣既辱使指当以死拒之忱出疆帝手勅曰敌理屈则忿卿姑如所欲与之忱不奉诏至是与素等会于代素等设次据主席大忠与之争乃移次于长城北改西上閤门使知石州大忠数与素等会皆以理折之稍屈辽指蔚应朔三州分水岭土陇为界及忱与之行视无土陇乃但云以分水岭为界凡山皆有分水岭相持久之不决【考异契丹国志云是年九月辽使萧素诣宋议疆事宋遣刘忱吕大忠与共议于代州忱行视分水岭在此时按宋史神宗纪是年三月萧禧来言河东疆界命刘忱议之四月辽使萧素议疆界于代州境上东都事畧附録及吕大忠传是年辽使再来皆萧禧无萧素素乃以四月与忱大忠议于代州境上未甞来聘也事畧神宗纪云四月辽遣萧素梁颖来而不言议疆界于境上契丹国志载境上之议又不在夏而在秋葢以四月萧素之议与九月萧禧之聘错认为一人一事也宋史于神纪九月不书萧禧复来偶失之耳观下文十月诏韩等条代北事宜而事畧附録载是诏亦在萧禧再来之后则来在九月从可知也又按宋史吕大忠传萧禧复来神宗但召执政与刘忱及大忠议而无遣往代北之事东都事畧亦同是知忱行视分水岭当在四五月间契丹国志以为九月非也故附见于此】　五月左司郎中天章阁待制李师中言旱既太甚民将失所今日之事非有动民之行应天之实臣恐不足以塞天变伏望陛下诏求方正有道之士召诣公车对策如司马光苏辙辈复置左右以辅圣德如此而后庶几有敢言者臣愚不肖亦未忘旧学陛下欲为富国彊兵之事则有禁暴丰财之武欲为代工熈载之事则有利用厚生之道有臣如是陛下其舍诸帝以师中敢肆诞谩辄求大用责授和州团练副使本州安置不得签书公事师中素为王安石所恶至是吕惠卿附安石意请出师中疏付外因摘其语激帝怒遂废斥之师中志尚甚高毎进见多陈天人之际君臣大节请以进贤退不肖为宰相考课法在官不贵威罚务以信服人至明而恕去之日民拥道遮泣马不得行杜衍范仲淹富弼皆荐其有王佐才然好为大言以故不容于时　壬寅雹癸夘大雹　辛亥罢制科自孔文仲对策忤王安石意因言于帝曰进士已罢诗赋所试事业即与制科无异何必复置是邪帝然之已而秘阁考试所言应制科陈彦古所试六论不识题及字数皆不足至是吕惠卿执政复言制科止于记诵非义理之学遂诏罢之　丙辰以馆阁校勘吕升卿国子监直讲沈季长并为崇政殿说书升卿惠卿弟也素无学术每进讲多舍经而谈财谷利害帝时问以经义升卿不能对辄目季长从旁代对帝问难甚苦季长辞屡诎帝问从谁受此义曰受之王安石帝笑曰然则且尔季长虽党附安石而常非王雱王安礼及吕惠卿所为以为必累安石雱等深恶之故不甚进用　壬戍国子监言太学生员多而斋舍少先以期集院为律学外屋尚百余间乞尽充学舍从之为屋百楹学者以千计乙丑大水坏陜平陆二县　是月三司使曾布提举市易司吕嘉问并罢初嘉问提举市易连以羡课受赏帝闻其扰民以语王安石安石力辩至讥帝为丛脞不知帝王大畧且曰非嘉问孰敢不避左右近习非臣孰为嘉问辩帝曰即如是士大夫何故以为不便安石请言者姓名令嘉问条析以奏时市易三司嘉问恃势陵使薛向出其上及布代向怀不能平会帝出手劄询布布访于魏继宗具上嘉问多收息干赏挟官府而为兼并之事帝将委布考之安石言二人有私忿于是诏布与惠卿同治惠卿故憾布胁继宗使诬布继宗不从布言惠卿不可共事帝欲聴之安石持不可帝遂诏中书曰朝廷设市易本为平准以便民若周官泉府者今顾使中人之家失业若此吾民安得泰然也宜厘定其制布见帝言曰臣毎闻德音欲以王道治天下今市易之为虐骎骎乎间架除陌之事矣如此之政书于简牍不独唐虞三代所无歴观秦汉以来衰乱之世恐未之有也嘉问又请贩盐鬻帛岂不贻笑四方帝颔之事未决安石去位惠卿执政遂治前狱请令中书悉取案牍异同以奏后二日布对延和殿条析先后所陈并较治平熈宁出入钱物数以闻帝方虑嵗费寖广令布送中书至是诏章惇曾孝寛鞫布所究市易事又令戸房会财赋数与布所陈异而嘉问亦以杂买务多入月息不觉皆从公坐有差未几并落职布出知饶州嘉问出知常州　六月丁亥广州鳯凰见　以木征为荣州团练使赐姓名赵思忠　辛夘诏以司天监新制浑仪浮漏于翰林天文院安置初日官皆市井庸贩法象图器一无所知乃以太子中允沈括提举司天监括博物洽闻于天文方志律厯医药卜算无不通晓皆有所论著始制浑仪景表五壶浮漏招卫朴造新厯募天下上太史占书杂用士人分方技科为五至是浑仪浮漏成括与秋官正皇甫愈等各赐银绢有差　诏监安上门郑侠勒停编管汀州始朝廷以侠为狂置而不问及吕惠卿执政命下之日京师大风土翳席逾寸侠又上疏论之仍取唐魏徴姚崇宋璟李林甫卢传为两轴题曰正直君子邪曲小人事业图迹在位之臣暗合林甫辈而反于崇璟者各以其类复为书献之疏极陈时政得失民间疾苦几五千言且曰安石为惠卿所误至此今复相扳援以遂前非不复为宗社计昔唐天宝之乱国忠已诛贵妃未戮人以为贼本尚在今日之事何以异此惠卿大怒白帝重责之　帝谓辅臣曰天下财用朝廷若少留意则所省不可胜计昨者拨并军营令会计减军员十将以下三千余人除二节特支及傔从外一嵗省钱四十五万缗米四十万石防绢二十万匹布三万端草二百万束若每事如此及诸路转运使得人更令久任使之经画财其可胜用哉　秋七月癸夘羣臣五上尊号曰绍天宪古文武仁孝皇帝不许　癸亥以米十五万石赈河北西路灾伤　是月行手实法时免役出钱或未均司农寺言五等丁产簿多隠漏不实吕惠卿用其弟曲阳县尉和卿计创手实法请行之其法官为定立物价使民各以田亩屋宅资货畜产随价自占凡居钱五当蕃息之钱一非用器食粟而辄隠落者许告获实以三分之一充赏预具式示民令依式为状县受而籍之以其价列定高下分为五等既该见一县之民物产钱数乃参会通县役钱本额而定所当输钱诏从其言于是民家尺椽寸土检括无遗至鸡豚亦徧抄之民不聊生初惠卿创是法犹令灾伤五分以上不预荆湖察访使蒲宗孟上言此天下之良法使民自供初无所扰何待丰嵗愿诏有司勿以丰凶弛张其法从之民由是益困　八月丙戌命知制诰沈括为河北西路察访使先是遣内侍籍民车人未谕朝廷意相挻为忧又市易司患蜀盐不可禁欲尽实私井而运解盐以给之言者论二事如织皆不省括侍帝侧帝顾曰卿知籍车乎对曰知之帝曰何如括曰敢问欲何用帝曰北边以马取胜非车不足以当之括曰车载之利见于歴世巫臣教呉子以车战遂霸中国李靖偏箱鹿角以擒颉利臣但未知一事古人所谓兵车者轻车也五御折旋利于便捷今民间辎车重大椎朴以牛挽之日不能三十里少防雪则跬步不进故世谓之太平车恐兵间不可用耳帝喜曰人言无及此者朕当思之遂问蜀盐事括对曰私井既容其扑卖则不得无私易一切实之而运解盐使一出于官售此亦省刑罚笼遗利之一端然忠万戎泸间夷界小井尤多不知虏盐又何如止絶若更须列候加警则恐得不偿费帝颔之明日二事俱寝执政喜谓括曰君有何术立谈而罢此二事括曰圣主可以理夺不可以言争若车可用虏盐可禁括不敢以为非也括自太子中允擢知制诰才三月至是察访河西路所陈凡三十一事诏皆可之　癸巳集贤院学士宋敏求上编脩閤门仪注　九月有司言供亿钱谷多在浙西计置及水利事尽在苏秀等州今分为两路必至阙事于是诏两浙仍合为一路　壬子三司火自已至戍止焚屋千八十楹案牍殆尽时元绛为三司使宋迪为判官迪遣使煮药失火火炽帝御西角楼以观知制诰章惇判军器监遽部本监役兵往救经由西角楼帝顾问左右以惇为对明日迪夺官绛罢以章惇代之诏诸路熈宁五年文帐悉封上防其因火为奸也癸丑置三十七将京畿七河北十七京东十京西三
　　从蔡挺请也　知大名府文彦博言河溢坏民田多者六十村戸至万七千少者九村戸至四千六百愿蠲租税从之又命都水诘官吏不以水灾闻者外都水监丞程昉以忧死　都水监丞刘璯言自开直河闭鱼肋水势增涨行流湍急渐塌河岸而许家港清水镇河极浅漫几于不流虽二股深快而蒲泊已东下至四界首退出之田畧无固防设遇漫水出岸牵回河头将复成水患宜候霜降水落闭清水镇河筑缕河堤一道以遏涨水使大河复循故道又退出良田数万顷俾民耕种而博州界堂邑等退背七埽嵗减修防之费公私两济从之　代北疆议逾时不决辽复遣萧禧来言甲寅诏枢密院议边防　冬十月壬申遣中使赐韩琦富弼文彦博曾公亮诏曰通好北国几八十年近嵗以来生事弥甚代北之地素无定封故造衅端妄来理辩比勅官吏同加案行虽图籍甚明而诡辞不服今横使复至意在必得彼情无厌势恐未已万一不测何以待之古之大政必咨故老卿其具奏奏言臣观近年朝廷举事似不以大敌为恤彼见形生疑必谓我有图复燕南之意故引先发制人之说造为衅端所以致疑其事有七高丽臣属北方久絶朝贡乃因商舶诱之使来来与不来于国无所损益而契丹知之必谓将以图我一也强取吐蕃之地以建熈河所费不赀契丹闻之必谓行将及我二也徧植榆栁于西山冀其成长以制蕃骑三也创团保甲四也河北诸州筑城凿池五也置都作院颁弓刀新式大作战车六也置河北三十七将七也契丹素为敌国因事起疑不得不然臣甞窃计始为陛下谋者必曰自祖宗以来因循茍且治国之本必先聚财积谷募兵于农则可以鞭笞四方复唐故疆故散青苗钱为免役法置市易务次第取钱新制日下更改无常而监司督责以刻为明今农怨于畎亩商叹于道路长吏不安其职陛下不尽知也夫欲安靖四方以兴太平而先使邦本困摇众心离怨此则为陛下始谋者大误也臣今为陛下计宜遣报使且言向来兴作乃修备之常岂有它意疆土素定悉如旧境不可持此造端以隳累世之好可疑之形如将官之类因而罢去益养民爱力选贤任能疎逺奸谀进用忠鲠使天下恱服边备日充若其果自败盟则可一振威武恢复故疆摅累朝之宿愤矣弼言朝廷诸边用兵敌所以先期求衅不若委边臣诘而严备之来则御去则备亲征之谋未可轻举且选人报聘敌借吾嵗赐方能立国岂无欲安静之理彦博言萧禧之来欲以北亭为界縁庆厯西事未平之时来求黄嵬之地容易与之中国御戎守信为上必以誓书为证若萌犯顺之心当豫备边使战胜守固而已遽袭幽燕恐将噬脐公亮言敌人侮强畏弱故须控制得术嘉祐间夏国妄认同家堡为界延州牒问遂围大顺冦边不已絶其嵗赐始求帖服今待敌极包容矣不使知惧恐未易驯扰控制之术毋令倒持彼且知中国之不可窥则奸谋自息矣帝召刘忱吕大忠与执政议之将从其请大忠曰彼遣一使来即与地五百里若使魏王英弼来尽索闗南地亦与之乎帝黙然忱与大忠坚执不与执政知不可夺乃罢忱还三司许大忠终制　戊寅诏浙西路提举司出米赈常润州饥　韩绛请选官置司以天下戸口人丁税赋场务坑冶河渡房园之类租额年课及一路钱谷出入之数去其重复嵗比较增亏废置及羡余横费计赢阙之处使有无相通而以任职能否为黜陟则国计大纲可以省察三司使章惇亦以为言庚辰诏置三司会计司以绛提举　范纯仁自和州徙知邢州未至诏加龙图阁直学士知庆州纯仁过阙入对帝曰卿父在庆着威名卿今继之可谓世职卿随侍既久兵法必精边事必熟纯仁度必有以开边之说误帝者对曰臣儒家未甞学兵法先臣守边时臣尚幼不复记忆且今日事势宜有不同陛下使臣缮治城垒爱养百姓臣策疲驽不敢辞若使开拓封疆侵攘之事非臣所长愿别择才帅帝曰卿才何所不能顾不肯为朕悉心耳遂行　十一月己未冬至合祭天地于圜丘以太祖配吕惠卿得君怙权虑王安石复进乃援郊祀赦例荐安石为节度使方进劄帝察知其情遽问曰安石去不以罪何故用赦复官惠卿无以对　十二月丙寅省熈河岷三州官百四十一员　丁邜文武官加恩　以知庆州王韶为枢密副使　辛巳辽诏改明年元曰大康往时高丽入贡皆自登州是嵗遣其臣金良鉴来言欲逺契丹乞改涂由明州诣阙从之　淯井长宁夷十郡八姓及武都夷皆内附　辽生女直部节度使乌古鼐死女直本女真其先出于勿吉居古肃慎地肃慎即汉挹娄也后魏谓之勿吉有七部曰粟末曰伯咄曰安车骨曰拂湼曰号室曰黑水曰白山至隋改号靺鞨五代时始称女真唐初有黑水靺鞨二部皆附于高丽其五部则无闻焉李勣之破高丽也粟末部去保东牟姓大氏是为渤海国黑水部仍居肃慎地南邻高丽北接室韦西界渤海鐡甸东濒海姓挐氏又号完顔氏开元中来朝遂置黑水府以其部长为都督赐姓名李献诚为置长史监之讫唐世朝贡不絶及渤海盛强因役属之朝贡遂絶于中国渤海既灭黑水部民在南者系籍于辽号熟女真在北者不籍于辽号生女真其地有混同江长白山混同江亦名黑龙江所谓白山黑水也已而避辽兴宗讳改曰女直又有黄头女真其人戅朴勇鸷谓之辉发非熟女真亦非生女真也自粟沫江之北宁江之东地方千余里自推豪侠为雄长僻处契丹东北隅至宋建隆二年以马入贡终太祖世不絶太平兴国六年来朝淳化二年首领额尔吉等上言契丹怒其朝贡中国置三栅于海岸每栅置兵三千絶其贡献之路乞发兵共平三栅太宗但降诏抚谕而不为发兵大中祥符三年契丹征高丽道由女真女真复与高丽合兵拒之天禧三年复遣使至自天圣后没属契丹不复入贡其始祖曰堪布堪布生乌噜乌噜生巴哈巴哈生绥赫绥赫生实鲁实鲁生乌古鼐乌古鼐能役属诸部会辽五国佛宁部节度使巴延穆尔叛辽将致讨乌古鼐恐辽兵深入得其山川险易或将图之乃告辽曰彼可计取也若用兵必将走险非嵗月可平从之乌古鼐因袭而擒之以献辽主召见燕赐加等授生女直部节度使始有官属纪纲渐立矣然不肯受印系辽籍其部内旧无鐡邻国有以甲胄往鬻者必厚价售之得鐡既多因以修弓矢备器械兵势稍振前后愿附者众至是五国穆延部舍音贝勒复叛辽乌古鼐伐之舍音败走乌古鼐将见辽边将自陈败舍音之功行次来流水疾作而死子合里博嗣



　　资治通鉴后编卷八十一
　　钦定四库全书
　　资治通鉴后编卷八十二
　　刑部尚书徐干学撰
　　宋纪八十二【起旃防单阏正月尽柔兆执徐十二月凡二年】
　　神宗体元显道法古立宪帝德王功英文烈武钦仁圣孝皇帝
　　熈宁八年春正月庚子蔡挺罢挺奏事殿中疾作而扑帝亲临赐药罢为资政殿学士判南京留司御史台是日冯京亦罢初郑侠劾吕惠卿奸邪且荐冯京可用并言禁中有人被甲登殿诟骂等事惠卿奏为谤讪令中丞邓绾知制诰邓润甫治之坐编管汀州御史台吏杨忠信谒侠曰御史缄黙不言而君上书不已是言责在监门而台中无人也取怀中名臣谏疏二帙授侠曰以此为正人助京与惠卿同在政府议论多不合而王安国素与侠善惠卿欲并中之乘间白帝曰侠书言青苗助役流民等事此众所共知也若禁中有人被甲登殿诟骂侠安从知葢侠前后所言皆京使安国导之乞追侠付狱穷治已而帝问京曰卿识郑侠乎对曰臣素未之识帝颇疑之御史知杂张璪承惠卿防劾侠甞游京之门交通有迹邓绾邓润甫言王安国甞借侠奏藁观之而有奬成之言意在非毁其兄诏付御史狱时侠已行至太康还对狱实不识京但每遣门人呉无至诣检院投匦时集贤校理丁讽辄为无至道京称叹之语及罢局时遇安国于途安国马上举鞭揖之曰君可谓独立不惧侠曰不意丞相为小人所误一旦至此安国曰非也吾兄自以为人臣不当避怨四海九州之怨悉归于己而后可为尽忠于国家侠曰未闻尧舜在上夔契在下而有四海九州之怨者狱成侠改送英州编管无至及忠信皆编管湖外京以右谏议大夫出知亳州讽落职安国放归田里舍人钱藻草京制有大臣进退系时安危持正不回一节不挠等语邓绾惧京再入且希惠卿防言京预政日久殊无补益而曰系时安危朋邪徇俗怀利私已而曰持正不挠乞罢钱藻以谕中外于是藻亦落职始惠卿事安石如父子安国负气恶其憸巧数面折之一日安石与惠卿论新法于其第安国好吹笛安石谕之曰宜放郑声安国曰亦愿兄逺佞人惠卿知其以佞人目已也深衔之至是因侠狱陷安国侠赴汀州方在道惠卿令奉礼郎舒亶往捕搜其箧得所録名臣谏疏有言新法事及亲朋书札悉按姓名治之惠卿欲致侠于死帝曰侠所言非为身也忠诚亦可嘉岂宜深罪但徙侠英州既至得僧屋将压者居之英人无贫富贵贱皆加敬争遣子弟从学为筑室以迁焉【考异宋史王安国传云安国教授西京颇溺于声色安石以书戒之曰宜放郑声安国复书曰亦愿兄逺佞人恵卿衔之按如此则复书所谓佞人岂必是惠卿唯当时独惠卿在坐安国觌面讥讽故惠卿恨之深耳今从东都事畧】　丙午分京东为东西两路青淄潍莱登密沂徐八州淮阳军为东路郓兖齐濮曹济单七州南京为西路　辍江南东路上供米均给灾伤州军　丁未御宣德门观灯　乙夘诏出使廷臣所至采吏治能否以闻木氷　丁巳权永兴军等路转运使皮公弼言交
　　子之法以方寸之纸飞钱致逺然不积钱为本亦不能以空文行今商虢鐡冶所收极广茍即冶更铸折二钱嵗除工费外可得百万缗为交子本并上可行十二事帝批委公弼总制营办　戊午诏所在流民愿归业者州县赍遣之　己未洮西安抚司以嵗旱请为粥以食羌戸饥者　二月以太常寺太祝王安上为右赞善大夫权发遣度支判官安上安石幼弟也　甲子增陜西钱监改铸大钱从皮公弼请也　丙寅封皇子僴为景国公　癸酉观文殿大学士吏部尚书知江宁府王安石复以本官同平章事初吕惠卿迎合安石建立新法安石力为援引骤至执政惠卿既得志遂叛安石忌其复用凡可以害安石者无所不为一时朝士见惠卿得君谓可倾安石以媚惠卿遂更朋附之时韩绛颛处中书事多稽留不决且数与惠卿争论度不能制密请帝复用安石帝从之惠卿闻命愕然翼日帝遣勾当御药院刘有方赍诏往江宁召安石安石不辞倍道而进七日至京师　戊寅命枢密副都承防张诚一入内押班李宪等行视寛广处闗殿前司马步军二千八百人教李靖营阵法　乙酉察访使曾孝寛言庆厯八年甞诏河北州军坊郭第三等乡村第二等每戸养被甲马一匹以备非时官买乞检会施行从之戸马法始于此丙戍诏停京畿土功七年　三月丁酉赈润州饥　戊戌知河州鲜于师中乞置蕃学教蕃酋子弟赐田十顷嵗给钱千缗增解进士二人从之　庚子辽复遣萧禧来理河东黄嵬地命韩缜与禧议之争辩或至夜分禧执分水岭之说不变留馆不肯辞曰必得请而后反帝不得已遣知制诰沈括报聘括诣枢密院阅故牍得顷嵗所议疆地书指古长城为分界今所争乃黄嵬山相逺三十余里表论之帝喜谓括曰大臣殊不究本末几误国事命以画图示禧禧议始屈乃赐括白金千两使行括至辽辽相杨遵朂来就议括得地讼之籍数十预使吏士诵之遵朂有所问则顾吏举以答他日复问亦如之遵朂无以应谩曰数里之地不忍而轻絶好乎括曰师直为壮曲为老今北朝弃先君之大信以威用其民非我朝之不利也凡六会竟不可夺遂舍黄嵬而以天池请括乃还在道图其山川险易迂直风俗之淳厐人情之向背为使契丹图上之拜翰林学士权三司使癸丑复赈常润饥民　戊午太白昼见　张方平以
　　宣徽北院使出知青州未行帝问方平以祖宗御戎之策对曰太祖不勤逺畧如夏州李彞兴灵武冯晖河西折御卿皆因其酋豪许以世袭故边圉无事董遵诲捍环州郭进守西山李汉超保闗南皆十余年优其禄赐寛其文法诸将财力丰而威令行间谍详审吏士用命贼所入辄先知并力御之战无不克故以十五万人而获百万之用终太祖之世边鄙不耸天下安乐及太宗平并又欲逺取燕蓟自是嵗有契丹之虞曹彬刘延谦傅潜等数十战各亡士卒十余万又内徙李彞兴冯晖之族致继迁之变二边皆扰而朝廷始旰食矣真宗之初赵德明纳欵及澶渊之克遂与契丹盟至今人不识兵革可谓盛德大业祖宗之事大畧如此近嵗边臣建开拓之议皆行险徼幸之人欲以天下安危试之一掷事成则身其利不成则陛下任其患不可聴也　夏四月乙丑诏减将作监冗官　太常礼院言已尊禧祖为大庙始祖当正东向之位仍请自今禘祫着为定礼乙亥诏恭依　戊寅以呉充为枢密使　壬午湖南江水溢　闰月枢密使陈升之以足疾请外乙未罢为检校太尉镇江军节度使同平章事判扬州升之深狡多数善傅会以取富贵初附王安石及拜相即求解条例司世以是讥之号为筌相　广源州蛮刘纪冦邕州归化州侬知会败之　壬寅沈括上奉元厯行之　癸夘宣徽北院使知青州张方平改判永兴军分秦凤兵为四将　壬子沂州民朱唐告前余姚县主簿李逢谋反辞连宗室右羽林大将军世居及河中府观察推官徐革命御史中丞邓绾知谏院范百禄御史里行徐禧杂治之狱具世居赐死逢革等伏诛初蜀人李士宁得导气养生之术又能言人休咎以此出入贵家甞见世居母康以仁宗御制诗赠之又许世居以宝刀且曰非公不可当此世居与其党皆神之曰士宁二三百嵗人也解释其诗以为至宝之祥及鞫世居得之逮捕士宁而王安石故与士宁善百禄谓士宁以妖妄惑世居致不轨罪当死禧右士宁以为无罪帝命御史知杂枢密承防参治执政主禧议士宁但决杖配永州而百禄坐报上不实贬监宿州税百禄镇兄子也惠卿与安石交恶始兴此狱连坐者甚众欲引士宁以倾安石会再入秉政谋遂不行　赐大理寺丞欧阳发进士出身发修之子也少好学师事胡瑗得古乐钟律之说不治科举文辞独探本始立论议自书契来君臣世系制度名物旁及天文地理靡不穷究苏轼谓发得家学汉蔡邕晋张华之流也　甲寅録赵普后　乙夘诏西南蕃五姓蛮五年一入贡　五月辛酉朔虑囚降死罪一等杖以下释之　甲子分环庆兵为四将　丁丑雨土及黄毛甲申熈河路蕃官殿直顿理谋叛伏诛　己丑遣使赈鄜延环庆饥　六月辛丑都官员外郎刘师旦言九域图自大中祥符六年修定至今涉六十余年州县有废置名号有改易等第有升降且所载古迹或俚俗不经乞选有地理学者重修乃命馆阁校勘曾肇光禄丞李德刍删定既而言旧书不绘地形难以称图更赐名九域志　丙午酾汴水入河以通漕从都水监丞侯叔献请也渠成而舟不可行寻废　己酉王安石进所撰诗书周礼义帝谓安石曰今谈经者言人人殊何以一道德卿所撰经义其以颁行使学者归一遂颁于学官号曰三经新义加安石尚书左仆射兼门下侍郎吕惠卿给事中王雱龙图阁直学士雱辞新命惠卿劝帝许之由是王吕之怨益深安石新义行士子以经试于有司必宗其说少异辄不中程晚嵗又为字说二十四卷多穿凿傅会其流入于佛老天下争传习之而先儒之传注悉废士亦无复自得之学故当时议者谓王氏之患在好使人同己　丙辰辽诏皇太子濬总领朝政仍戒谕之　戊午司徒兼侍中太师魏国公判相州韩琦卒前一夕大星陨州治枥马皆惊帝发哀苑中哭之恸发两河卒为治冡帝自为碑文篆其首曰两朝顾命定策元勲赠尚书令谥忠献配享英宗庙庭常令其子若孙一人官于相以防丘墓琦早有盛名识量英伟喜愠不见于色论者以重厚比周勃政事比姚崇其为学士临边年甫三十天下已称为韩公嘉祐治平间再决大策以安社稷当是时朝廷多故处危疑之际知无不为或谏曰公所为诚善万一蹉跌岂惟身不自保恐家无处所琦叹曰是何言也人臣尽力事君死生以之至于成败天也岂可豫忧其不济遂辍不为哉闻者愧服在魏都久辽使每过移牒必书名曰以韩公在此故也子忠彦使辽辽主闻知其貌类父即命工图之其见重于外国如此琦天资朴忠自称安阳戅叟轻财好施家无留赀折节下士无贵贱礼之如一尤以奬拔人材为急公论所与虽意所不恱亦收用之故得人为多与富弼齐名号称贤相时谓之富韩云　秋七月甲子处州江水溢　戊寅太白昼见　戊子分泾原兵为五将　命天章阁待制韩缜如河东割地以畀辽辽使争疆事不已帝问于王安石安石曰将欲取之必固与之以笔画其地图依黄嵬山为界萧禧乃去至是遣缜往尽举与之东西弃地七百里监察御史里行分宁黄亷叹曰分水画境失中国险启强敌心矣其后辽人果包取两不耕地下临鴈门父老以为恨　秋八月庚寅朔日当食云阴微不见　癸巳募民捕蝗易粟苗损者偿之仍复其赋　丙申减官戸役钱之半　诏发运司体实淮南江东两浙米价州县所供米毋过百万石减直予民斗钱勿过八十　庚戍韩绛罢绛居相位数与吕惠卿异议王安石复入论政愈驳会有刘佐者坐法免安石欲抆拭用之绛执不可议于帝前未决绛即再拜求去帝惊曰此小事何必尔绛对曰小事尚不伸况大事乎帝为逐佐至是称疾乞罢以礼部尚书观文殿大学士知许州而三司会计亦罢绛临事果敢故韩琦谓有公辅器而荐用之特以素党安石为清议所少　发河北京东兵及监牧卒修都城　丁巳大阅　九月庚申朔立武举絶伦法凡武举人射两石弓马射九斗谓之絶伦虽程文不合格并赐第　己丑以崇政殿说书吕升卿权发遣江南西路转运副使　冬十月庚寅吕惠卿罢先是惠卿弟升卿考试国子监而惠卿妻弟方通在高等为御史蔡承禧所劾惠卿乃谒告帝遣冯宗道抚问召赴中书王安石又亲诣惠卿道帝意惠卿于是上表求外者三帝皆遣中使封还又有劄子帝复令安石同王珪谕惠卿惠卿入见帝曰无事而数求去何也岂以安石议用人不合邪惠卿曰此亦不系臣去就前此安石为陛下建立庶政千里复来乃一切托疾不事事与昔日异不知欲以遗之何人帝曰安石何以至此惠卿曰安石不安其位葢亦縁臣在此不若逐臣使去一聴安石天下之治可成帝曰终不令卿去且俱至中书惠卿顿首曰臣不敢奉诏既退帝复遣中使谕惠卿惠卿入见乃复就职初蔡承禧奏惠卿弄权自恣朋比欺国如章惇李定徐禧之徒皆为死党曾旼刘泾叶唐懿周常徐申之徒又为奔走此奸恶之尤大者而中丞邓绾亦欲弥缝前附惠卿之迹以媚安石王雱复深憾惠卿遂讽绾发惠卿兄弟强借华亭富民钱五百万与知县张若济买田共为奸利事置狱鞫之帝既决意罢惠卿政事故先出升卿寻诏惠卿守本官知陈州　乙未彗出轸　己亥诏以灾异数见避殿减膳求直言及询政事之未协于民者王安石率同列上疏言晋武帝五年彗出轸十年又有孛而其在位二十八年与乙巳占所期不合葢天道逺先王虽有官占而所信者人事而已天文之变无穷上下傅会不无偶合周公召公岂欺成王哉其言中宗享国日久则曰严恭寅畏天命自度治民不敢荒宁其言夏商多歴年所亦曰德而已禆灶言火而验复请以宝玉禳之公孙侨不聴则曰不用吾言郑又将火侨终不聴郑亦不火有如禆灶未免妄诞况今星工乎所占书又当世所禁誊写讹缪尤不可知陛下盛德至善非特贤于中宗周召所言则既阅而尽之矣岂须愚瞽复有所陈窃闻两宫以此为忧望以臣等所言力行开慰帝曰闻民间殊苦新法安石曰祁寒暑雨民犹怨咨此无庸恤帝曰岂若并祁寒暑之怨亦无耶安石不恱退而属疾卧　庚子权三司使章惇罢中丞邓绾言吕惠卿执政逾年所立朋党不一然与惠卿同恶相济无如章惇今惠卿虽已斥逐而尚留惇在朝廷亦犹疗病四体而止治其一边粪除一堂而尚存秽之半也乃出惇知湖州　壬寅赦天下　罢手实法中丞邓绾言凡民养生之具日用而家有之今欲尽令疏实则家有告讦之忧人怀隠匿之虑商贾通殖货利交易有无或春有之而夏已荡析或秋贮之而冬即散亡公家簿书何由拘録其势安得不犯徒使嚚讼者趋赏报怨畏怯者守死忍困而已遂诏罢手实法王安礼应诏上疏曰人事失于下变象见于上陛下有仁民爱物之心而泽不下究意者左右大臣是非好恶不求诸道谓忠者为不忠不贤者为贤乘权射利者用力殚于沟瘠取利究于园夫足以干阴阳而召星变愿察亲近之行杜邪枉之门至于祈禳小数贬损旧章恐非所以应天变也帝览疏嘉叹谕之曰王珪欲使卿条具朕甞谓不应沮格人言以自壅障今以一指蔽目虽泰华在前弗之见近习蔽其君何以异此卿当益自信吕公着应诏上疏曰陛下临朝愿治为日已久而左
　　右前后莫敢正言使陛下有欲治之心而无致治之实此任事之臣负陛下也夫士之贤不肖素定今则不然前日所举以为天下之至贤而后日逐之以为天下至不肖其于人才既反覆不常则于政事亦乖戾不审矣古之为政初亦有不信于民者若子产治郑一年而人怨之三年而人歌之陛下垂拱仰成七年于此然舆人之诵亦未有异于前日陛下独不察乎　丁未彗不见自始出至没凡十二日　丙辰御殿复膳　丁巳富弼应诏上书曰去年久旱陛下曾降手诏许臣僚上封论事人方喜恱日俟朝廷施设而不知何人上累圣德遽成反汗天下大失所望臣愿陛下尽取羣奏不遗疎贱万机之暇一一亲阅择其众说所合者断在不惑力赐施行则人心恱服天道助顺岂复有灾眚出见而上骇圣虑哉　张方平应诏上疏曰新法行已六年事之利害非一二可悉天地之变人心实为之故和气不应灾异荐作顾其事必有未协于民者矣法既未协事须必改若又惮改人将不堪此臣所以为陛下痛心疾首一夕而九兴也　十一月辛酉辽宣懿皇后萧氏被诬赐死杀伶人赵惟一等并籍其家属宣懿皇后者钦哀皇后弟枢密使惠之女也姿容絶世工诗善谈论生太子濬有専房宠又好音乐自制歌词尤善琵琶故惟一得侍左右时北院枢密使耶律伊逊擅权纳贿势倾一国及太子预朝政法度修明伊逊不得逞谋以事陷后并摇动太子会宫婢单登教坊朱顶鹤诬后与惟一私伊逊以闻诏伊逊与张孝杰核状因而实之族诛惟一等赐后自尽归其尸于家　知桂州沈起规取交阯妄言密受防遣官入溪峒防集土丁为保伍授以阵图使嵗时肄习继命指使因督运盐之海滨集舟师寓教水战故时交人与州县贸易一切禁止知邕州苏缄遗起书请止保甲罢水运通互市起不聴劾缄沮议朝廷以起生事乃罢起命刘彞代之彞至不改起之所为奏罢广西所屯北兵而用枪杖手分戍大治戈船遏絶互市交人疑惧至是分三道入冦戊寅陷钦州　壬午立陜西蕃丁法　癸未以右谏议大夫宋敏求知制诰陈襄为枢密直学士先是知制诰邓润甫言近者羣臣専尚告讦此非国家之美宜登用敦厚之人以变风俗帝嘉纳之居数日敏求及襄有是命襄为侍御史时以言事数忤安石遂解台职逾年知制诰安石又欲出之帝不许至是直学士院遇之甚厚甞访人材之可用者襄对以司马光韩维吕公着苏颂范纯仁苏轼下至郑侠凡三十三人且谓光维公着皆股肱心膂之臣不当久外侠愚直敢言发于忠义投窜瘴疠朝不谋夕愿使得生还安石闻而益恶之擿其小失以草河北诏言水不润下中书改之又赦文有奉祠紫宫以为语犯俗嫌讽御史劾襄出知陈州　甲申交阯陷亷州　王安石称疾不出帝遣使慰勉之丙戍安石出视事其党为安石谋曰今不取门下士上素所不喜者暴而用之则权轻将有窥人间隙者矣安石从之帝亦喜安石之出凡所进拟皆聴安石由是权益重　诏渝州置南平军先是渝州南川獠木斗叛命秦凤都转运使熊本往安抚之本进营铜佛霸破其聚落谕以盛德木斗举溱州地五百里地来归为四砦九堡至是建铜佛霸为南平军召本还以天章阁待制知制诰帝数称其文有体命院吏别録以进本因上疏曰天下之治有因有革期于趣时适治而已陛下出大号发大政可谓极因革之理然改制之始安常习故之徒圜视四起交讙而合噪或诤于廷或谤于市或投劾引去者不可胜数陛下烛见至理独立不夺今虽少定彼将伺隙而逞愿陛下深念之勿使讙噪之众有以窥其间而终万世难就之业天下幸甚其意葢専媚王安石也　十二月壬寅以翰林学士判太常寺元绛参知政事龙图阁直学士兼枢密都承防曾孝寛为枢密直学士签书枢密院事绛立朝无特操在翰林谄事王安石而安石甞德曾公亮之助已欲引其子孝寛于政地以报之由是二人同升　辛亥以天章阁待制赵卨为安南道招讨使嘉州防御使李宪副之以讨交阯张方平言举西北壮士健马弃之炎荒其患有不可胜言者若师老费财无功而还社稷之福也后皆如其言　王安石复撰诗闗雎解义以进初安石撰诗序称颂帝德以文王为比帝曰以朕比文王恐为天下后世笑卿言当为人法恐如此则非安石言陛下德比文王诚无所愧帝曰朕岂不自知卿当改之但言解经之意足矣遂改撰诗序以进至是诏前后所上并付国子监镂板施行　癸丑诏曰安南世受王爵而乃攻犯城邑杀伤吏民干国之纪刑兹无赦已命赵卨充安南道行营马步军都总管须时兴师水陆兼进天示助顺既兆布新之祥人知侮亡咸怀敌忾之气时交阯所破城邑即为露布掲之衢路言中国作青苗助役之法穷困生民今出兵欲相拯济王安石怒故自草此诏九年春正月乙丑木氷　戊辰交阯围邕州知州苏缄悉力拒守外援不至城遂陷缄曰吾义不死贼手亟还州廨阖门命其家三十六人皆先死藏尸于坎乃纵火自焚城中人感缄之义无一人从贼者于是交人尽屠其民凡五万八千余口　己夘下溪州刺史彭师晏降章惇使湖北提防刑狱李平招纳师晏誓下州峒蛮张景谓彭德儒向永胜覃文猛覃彦霸各以其地归版籍师晏遂降诏遣师晏诣阙授礼宾副使官其下六十有四人　庚辰遣使祭南岳南海告以南伐　辛巳赠苏缄奉国军节度使谥忠勇以其子前桂州司戸参军子元为西头供奉官閤门只候赐对便殿帝曰昔唐张巡与许逺守睢阳蔽捍江淮较之卿父未为逺过也初邕州将陷缄愤沈起刘彞致冦彞又坐视不救欲上疏论之属道梗不通乃列二人罪状榜于市冀逹朝廷至是治起彞开衅之罪贬起团练使安置郢州彞团练副使安置随州　二月戊子以宣徽南院使郭逵为安南行营经畧招讨使赵卨副之召李宪还宪久在西北边好论兵王韶之开熈河宪与有劳故用宪既而卨宪议事不合帝因问卨孰可代宪卨言逵老于边事愿为禆赞帝从之仍诏占城真腊合击交趾　己丑宗哥首领果庄冦五牟谷蕃官凌戬讷结等邀击大破之　己亥以出师罢春宴　乙夘雹　三月丙辰朔进仁宗婉容周氏为妃　恤钦亷邕三州死事家瘗战亡士贼所蹂践除其田征　辽皇太后萧氏殂　甲戌御集英殿赐进士王铎以下并明经诸科及第出身同学究出身总五百九十六人铎邵武人也帝以详定官陈铎等取第一甲不精并罚铜是科得将乐杨时时调汀州司戸不赴以师礼见程颢于颍昌相得甚欢及其归也颢目送之曰吾道南矣　丁丑以广西进士徐伯祥为右侍禁钦亷白州巡检　宗哥首领果庄复冦五牟谷熈河钤辖韩存宝败之　庚辰复种谔礼宾副使知岷州韩绛再相甞讼其前功故也　夏四月戊戍复广济河漕癸夘诏广南亡没士卒及百姓为贼残破者转运安
　　抚司具实并议振恤以闻　甲辰降空名告身付安南行营以招降赏功诏诸路募武勇赴广西赠广西死事将士官有差　辛亥茂州夷冦边知成都府蔡延庆乞发陜西兵援茂州候兵至当自将以往帝遣内副押班王中正经制诏延庆务在持重毋得轻离成都　甲寅辽遣耶律孝淳以太后丧来告帝发哀成服辍视朝七日　五月丙辰朔诏邕州沿边州峒首领来降者周惠之　丙寅复分两浙为东西路明年又合为一以财赋不可分故也　丁夘城茂州　壬申诏安南诸军过岭有疾者所至防治　庚辰静州下首领董整白等来降六月丁亥诏安南将吏视军士有疾者月以数闻
　　己丑緜州都监王庆崔昭用刘珪左侍禁张乂援茂州战死　辛夘诏滨海富民得养蛋戸毋致为外夷所诱己亥虑囚降死罪一等杖以下释之　癸夘以水源
　　等洞蛮主侬贺等七人为定逺宁逺将军　丁未辽册萧氏为皇后封其父只候郎君必埒哩为赵王叔西北路招讨使额哩页为辽西郡王兄汉人行宫都部署驸马都尉实黙为栁城郡王宣懿皇后既死耶律伊逊不自安又欲害太子乘间入奏曰帝与后如天地并位中宫岂可旷也萧实黙伊逊之党因盛称其妺美而贤辽主信之选入掖庭至是遂册为皇后时防卫萧和克知伊逊奸状伏桥下欲杀之俄暴雨坏桥谋不遂林牙萧岩寿密奏曰伊逊自皇太子预政内怀疑惧又与张孝杰相附会恐有异图不可使居要地乃出伊逊为中京留守【考异辽史道宗纪是年六月出耶律伊逊为中京留守丁未册皇后萧氏伊逊出在立后之前恐非事实按奸臣萧实黙之妹既立为皇后而萧岩夀密奏伊逊有异图上乃出伊逊今从之】　秋七月丙辰朱崖军黎贼黄婴入冦诏广南西路严兵备之壬戍城下溪州赐名会溪城戍以兵辰州出租赋
　　如汉民　癸亥静州将杨文绪结蕃部谋叛王中正斩之以徇　是月安南行营次桂州郭逵遣钤辖和斌等督水军涉海自广东入诸军自广西入　八月己丑罢鬻祠庙时司农寺令天下祠庙许依坊场河渡募人承买收取浄利应天府阏伯微子庙亦在鬻中判官刘挚叹曰一至于此往见判府张方平曰独不能为朝廷言之邪方平矍然托挚为奏曰阏伯迁商丘主祀大火火为国家盛德所乘微子开国于宋亦本朝受命建号所因又有双庙乃唐张巡许逺以孤城死贼能捍大患者也今若令承买小人规利冗防渎慢何所不为嵗收微细实损国体乞存此三庙以称国家严恭典礼追尚前烈之意疏上帝震怒批付司农曰慢神辱国莫此为甚可速止之于是天下祠庙皆得不鬻　庚寅辽主出猎遇麛失其母悯之不射　丁酉禁北边民阑出谷粟九月戊午濬汴河　丙寅诏罢都大制置河北河防水利司　诏恤岭南死事家表将士墓　冬十月乙酉太白昼见　戊子翰林学士权御史中丞邓绾罢为兵部郎中知虢州壬辰贬中书戸房习学公事练亨甫为漳州军事判官初王安石与吕惠卿互相倾陷遣徐禧王古等按华亭狱不得惠卿罪更使蹇周辅按之狱久不决安石子雱切责亨甫与吕嘉问二人乃共谋取绾所列惠卿事杂他书下制狱安石不知也堂吏遽告惠卿于陈惠卿以状闻且上书讼安石曰安石尽弃素学而隆尚纵横之末数以为竒术以至谮愬胁持蔽贤党奸移怒行狠方命矫令罔上要君凡此数恶力行于年嵗之间莫不备具虽古之失志倒行而逆施者殆不如此帝以状示安石安石谢无有归以问雱雱言其情安石咎之时雱已病疽弥年坐此益忿恚疽溃而卒安石悲伤求去愈切绾虑安石去而已失势乃力劝帝留安石其言甚无顾忌帝再三诘绾绾以实告曰安石门人练亨甫为臣言帝令呉充以己意问安石安石大骇即上奏曰闻御史中丞邓绾甞为臣子营官及荐臣壻可用又为臣求赐第京师兼绾近举御史二人寻却乞不施行闻其一人彭汝砺者甞与练亨甫相失绾聴亨甫游说故乞别举绾所为若此岂可令执法在论思之地亨甫亦不当留备宰属帝以绾操心颇僻赋性奸回论事荐人不循分守亨甫身备宰属与言事官交通故有是命绾始以附安石得居言职及惠卿之党欲倾安石绾皆竭力奏劾之亨甫亦由谄事雱以进至是乃因安石言相继罢斥　乙未诏东南诸路教阅新军　辽耶律伊逊既出为中京留守泣谓人曰伊逊无过因谗见出其党萧实黙等以其言闻于上辽主悔之会伊逊生日辽主遣近臣耶律拜萨巴赐物为寿伊逊因私属白上臣见奸人在朝陛下孤危身虽在外窃用寒心拜萨巴还以闻辽主赐伊逊车谕曰无虑弗用行将召矣由是反疑萧岩寿出为顺义军节度使诏近臣议召伊逊事北面官属无敢言者耶律萨里曰初以萧岩寿奏出伊逊若所言不当宜坐以罪当则不可复召累谏不从戊戌召乙辛复为北院枢密使　丙午王安石罢安石之再相也多称疾求去及子雱死力请解机务帝亦厌安石所为乃罢为镇南军节度使同平章事判江宁府雱死时年三十三安石为诗以悼之有一日鳯鸟去千年梁木摧之句葢以雱比孔子雱甞作安石画像赞曰列圣垂教参差不齐集厥大成光乎仲尼则又以其父为贤于孔子也　枢密使检校太傅呉充礼部侍郎参知政事王珪并守前官同平章事充子安持虽娶王安石女而充心不善安石所为数为帝言新法不便帝察充中立无与及安石罢遂相之　以资政殿学士知成都府冯京知枢密院事京与王安石同在中书多异议安石颇疑惮之故甞因事移私书于吕惠卿曰无使齐年知京安石俱生辛酉故谓之齐年及安石再相惠卿出知陈州悉发安石前后私书奏之其一云无使齐年知又其一云无使上知帝以安石为欺而京不阿故复用京　十一月乙夘给广南东路空名告勅募入钱助军辛酉録魏徴后　甲戍辽流林牙萧岩寿于乌隗部
　　终身拘作岩寿虽窜逐恒以社稷为忧时人为之语曰以狼牧羊何能久长　乙亥以安南行营将士疾疫遣同知太常礼院王存祷南岳遣中使建祈福道场　己夘洮东安抚司奏包顺等破果庄兵于多移谷　壬午果庄冦岷州种谔以轻兵袭击于鐡城败之　十二月丙戍郭逵拔广源州伪观察使刘应纪降　己丑子佣生【考异己丑宋史神宗纪作庚寅哲宗纪云十二月七日己丑生今从之】　董戬使果庄聚兵洮岷胁新附羌多叛归之甲午遣内侍押班李宪乘驿往秦鳯熈河措置边事诏诸将皆受节制御史中丞邓润甫御史周尹蔡承禧彭汝砺言自诗书以降迄于秦汉魏晋周隋不闻有以中人为将帅者唐明皇时覃行章乱黔中始以杨思朂为招讨使唐之祸萌于此代宗时鱼朝恩几危社稷宪宗用吐突承璀卒以轻谋弊贼得罪后世陛下其忍袭唐故迹而忘天下之患乎又言果庄之患小用宪之患大宪功不成其祸小功成其祸大章再上弗聴　丁酉诏岷州界经果庄兵燹者赐钱胁从来归者释其罪　癸夘郭逵败交趾于富良江获其伪太子洪真李干德遣人奉表诣军门降初赵卨举逵以自代及逵至辄与卨异卨欲乘兵形未动先抚辑两江峒丁择壮勇啖以利使招徕防贰隳其腹心然后以大兵继之逵不聴卨又欲使人赍勅榜入贼中招纳逵又不聴遂令燕逹先破广源复还永平卨以为广源间道距交州十二驿趣利掩击出其不意川涂并进三路致讨势必分溃固争不能得贼遂据富良江列船数百官军不得济卨分遣将吏伐木治攻具机石如蛮舰皆坏徐以罢卒致贼设伏击之斩首数千级馘其渠酋获洪真贼穷蹙归命时兵夫三十万人冒暑涉瘴地死者过半至是大军距交州裁三十里隔一水不得进逵怍于玩冦移疾先还遂班师　泠鸡朴诱山后生羌扰边庚戌诏有得泠鸡朴首者赏之木征请自效众以为不可李宪曰何伤乎羌人天性畏服贵种聴之往木征盛装以出诸羌耸视无鬭志宪师乘之杀获万计斩泠鸡朴董氊惧即遣使奉贽效顺加宪宣州观察使入内副承防置威戎军





　　资治通鉴后编卷八十二
&lt;史部,编年类,资治通鉴后编&gt;
　　钦定四库全书
　　资治通鉴后编卷八十三
　　刑部尚书徐干学撰
　　宋纪八十三【起疆圉大荒落正月尽屠维协洽六月凡二年有六月】
　　神宗体元显道法古立宪帝德王功英文烈武钦仁圣孝皇帝
　　熈宁十年春正月乙丑御宣德门观灯　戊辰仙韶院火不视朝　己丑白虹贯日　辛巳诏天章阁待制楚建中罚铜三十觔先是范纯仁代建中知庆州擅发常平封桩粟麦收恤流亡多所全活会蓬生蔽野如粟公私取给焉复为营求耕稼之具嵗以大穰或言纯仁廪贷过多遣使按视民闻之争先输官比使者至则已无所负邠宁间有丛冡使者发冡籍骸劾纯仁全活不实之罪诏本路监司穷治其地乃建中所封也朝廷即欲移罪建中纯仁言建中守法申请间不免有殍死者已坐罪罢去今因按臣而及建中是一罪再刑也建中竟不免罚　二月辛夘日中有黑子如李至癸巳始散乙未御史中丞邓润甫言甞有兴利之臣议前代帝王陵寝许民请射耕垦而司农可之縁此唐之诸陵悉见芟刈诏除元定禁止顷亩外民已请射者许依旧耕佃余并禁止　丁酉诏诸州嵗以十一月给老疾贫乏者粟尽三月乃止　己亥王韶罢安南之役韶言决里广源之建臣以为贪虚名而忘实祸执政乃疑臣为刺讥方举事之初臣力争极论欲寛民力省财用但同列莫肯聴至以熈河事折臣臣本意不费朝廷而可以至伊吾卢甘初不欲令熈河作路洮岷作州也今与众异论傥不求退必致不容遂以母老乞外韶本凿空开边骤跻政地乃以勤兵费财归曲朝廷帝由是不恱以观文殿学士戸部侍郎知洪州寻又以谢表怨慢落职知鄂州　丙午以复广源等五州县羣臣表贺诏以广源州为顺州赦李干德罪　郭逵判潭州　己酉以交阯降赦广南东路荆湖南路系囚余各降一等徒以下释之是月右正言宝文阁待制权判西京留守御史台常
　　秩卒诏赠右谏议大夫赙绢三百匹秩起处士在朝廷碌碌无所发明闻望日损为时讥笑　三月辛未虑囚降死罪一等杖以下释之　壬申召张载同知太常礼院从吕大防荐也载至与有司议礼不合复以疾归诏州县捕蝗　夏四月辛巳复置宪州　癸巳文州蕃贼冦边州兵击走之　丁酉赐熈河路兵特支钱战死者赐帛免夏秋税　五月庚戍朔监西京税务太子中允程颢改太常丞以知河南府贾昌衡京西北路转运副使李南公等言颢博通古今行谊脩洁改官八年未甞磨勘故也　戊午诏修仁宗英宗两朝正史　庚申诏以欧阳修五代史记藏秘阁　甲戍太白昼见　乙亥辽北院枢密使魏王耶律伊逊奏右防卫太保耶律察喇等告北院枢密使萧苏色等八人谋立皇太子辽主诏按之初太子以母后之故忧见顔色伊逊党欣跃相庆谗谤沸腾忠良之士斥逐殆尽副防检萧十三辩黠善揣摩人意常出入伊逊家凡朝臣不附者辄令去之会萧呼琨谋杀伊逊事觉下狱十三谓伊逊曰今太子犹在臣民属心大王素无根柢之固复有诬皇后之怨一旦太子立大王置身何地宜熟计之伊逊曰吾忧此久矣是夜召萧徳勒台谋所以构太子事阴令察喇告苏色等共谋废立按之竟不得其状乃出速撒等三人补外防卫余各鞭百徙于边耶律奴旧与伊逊有隙至是亦在徙中其妻萧意辛胡独公主女也辽主以公主故使意辛与奴絶婚意辛辞曰陛下以妾葭莩之亲使免流窜实天地之恩然夫妇之义生死以之妾自笄年从奴一旦临难顿尔乖离背纲常之道于禽兽何异幸陛下哀怜与奴俱行妾即死无恨从之意辛久在流所亲执役事虽劳无难色事夫礼敬有加于旧辽主嘉其节寿隆中举家召还　戊寅辽诏告谋逆事者重加官赏　六月己夘朔辽耶律伊逊令牌印郎君萧额都温诬首已甞预耶律彻尔等谋欲杀伊逊而立太子耶律察喇前告非妄今若不言恐事发连坐辽主信之杖太子幽诸别室命伊逊及耶律仲僖萧伊勒雅耶律孝杰杨遵朂耶律雅克萧十三等鞫治太子具陈枉状谓雅克曰上惟我一子今为储副复何求公与我为昆弟行当念无辜逹意于上萧十三闻之曰如此则大事去矣使雅克易其辞为伏欵雅克本伊逊之党乃尽如所教以奏辽主大怒将诛彻尔及萧苏色等伊逊恐辽主犹有所疑引诸人庭诘各令荷重校绳系其颈不能出气诸人不堪其酷惟求速死伊逊乃入奏曰别无异辞遂杀彻尔苏色等二十余人及其家属时方暑尸不得瘗臭闻道路　壬午注辇国朝贡　丙戌辽废太子濬为庶人徙之上京太子将出曰我何罪至是萧十三叱令登车遣卫士阖车门而去萧徳勒台监送太子时促其行不令下车起居饮食数加凌侮至则筑圜堵囚之丁未置岷州鐡城堡　秋七月辛亥辽赏告谋废立者自耶律察喇以下进官有差萧额都温尚皇女赵国公主授驸马都尉始平军节度使后与耶律伊逊议不合衔之以车服僣拟人主被诛额都温临刑语人曰前告耶律撒刺事皆伊逊教我恐事彰杀我以灭口耳　癸丑颍州团练推官邵雍卒雍始为学坚苦刻厉寒不炉暑不扇夜不就席者数年初北海李之才受易于河南穆修修受于种放放受于陈搏源流最逺之才遂授雍以河图洛书伏羲六十四卦图象雍由是探赜索隠妙悟神契洞彻蕴奥汪洋奥博多其所自得者晩乃衍伏羲先天之防著书十余万言富弼司马光吕公着诸贤退居洛中雅敬雍恒相从游为市园宅雍名其居曰安乐窝留守王拱辰荐雍遗逸授将作主簿后举逸士补颍州团练推官皆固辞乃受命竟称疾不之官程颢初侍其父识雍论议终日退而叹曰尧夫内圣外王之学也雍智虑絶人遇事能前知颢甞曰其心虚明自能知之雍卒颢为铭其墓称雍之道纯一不杂就其所至可谓安且成矣　甲寅祷雨　丁巳令诸路嵗上县令课绩　辛酉羣臣五上尊号曰奉天宪古文武仁孝皇帝不许　乙亥贬郭逵为左卫将军西京安置赵卨为直龙图阁知桂州以御史知杂事蔡确言逵经制安南逗挠不即平贼卨失措置刍粮故也　是月河溢卫州王拱及汲县上下埽怀州黄沁滑州韩村诸处乙丑遂大决于澶州曹村北流断絶河道南徙东汇于梁山张泽泺分为二派一合南清河入于淮一合北清河入于海凡灌郡县四十五而濮齐郓徐尤甚坏田三十万顷民庐舍三十八万家遣使修闭　八月丙戍诏监察御史里行黄亷为京东路体量安抚使亷甞言都检正俞充结中人侥幸富贵不宜使佐具瞻之地帝曰人才葢无类顾驾御之如何耳亷对曰虽然渐不可长帝曰且置此事河决曹村京东尤被其害今以累卿亷既受命条举百余事发廪赈饥逺不能至者分遣吏移给择高地作舍以居民养男女弃于道者凡所活饥民三十五万三千口壮者就功而食又二万七千人得七十三万二千工给当年牛借种钱八万六千三百缗归而论荐士大夫多朝廷所收用云　壬寅诏潭州置将及增武臣一员　遣苏颂等贺辽主生辰正旦故事使辽者冬至日与北人交相庆是嵗奉元厯先契丹一日北人固执其厯为是颂曰厯家算术小异迟速不同如亥时节气当交犹是今夕若逾刻则属子时为明日矣或先或后各从其厯可也北人不能屈遂各以其日为节使还以奏帝喜曰朕甞思之此最难处卿所对殊善因问其山川人情向背对曰彼讲和日久颇窃中国典章礼义以维持其政上下相安未有离贰之意昔汉武帝自谓高皇帝遗朕平城之忧虽久勤征讨而匈奴终不服至宣帝时呼韩单于稽首称藩唐自中叶以后河湟陷于吐蕃宪宗每读贞观政要慨然有收复意至宣宗时乃以三闗七州归于有司由此观之彼国之叛服不常不系中国之盛衰也颂意葢有所讽帝以为然　甲辰诏侍从台谏监司各举文臣有才行者一人令中书审察随材试用毋得举馆职及两府若己之亲从御史黄亷奏请也时应诏者百余人亷又言势孤族寒逺迹下僚者既得以名闻于上愿诏中书审察其能否用之则急才之诏不虚行于天下矣　是月河又决郑州荥泽判河阳文彦博言臣正月甞奏德州河底淤淀泄水稽滞上流必至壅遏又河势变移四散漫流两岸俱被水患若不预为经制必溢魏博恩澶等州之境而都水畧无施设止固防东流北岸而已适累年河流低下官吏希省费之赏未甞增修堤岸大名诸埽皆可忧虞即如曹村一埽自熈宁八年至今三年虽每计春料当培低怯而有司未甞如约其埽兵又皆给他役今者果大决溢此非天灾实人力不至也　九月庚戍诏河决害民田所属州县疏瀹仍蠲其税老幼疾病者赈之　乙夘诏诸传宣内批面谕事无法守并从中书枢密覆奏其祈恩泽规免罪者劾之　辛酉诏镇戎德顺军各置都监一员　癸酉诏开封府界先自丰稔畿县立义仓法　甲戍濮国公宗朴进封濮阳郡王　赠邵雍秘书省著作郎雍初与常秩同召雍竟辞不起士大夫高之呉充请于帝赐谥曰康节　冬十月戊寅朔濮阳郡王宗朴薨癸巳宗朴弟宗谊袭封濮国公诏濮王子以次袭封奉祀　乙未以知河阳吕公着提举中太一宫公着诣阙对延和殿劳问周至公着面奏伏覩近诏举才行堪任升擢官窃详今日诏意正欲逹所未逹然数年以来天下之士陛下素知其能甞试以事而就闲出外者尚多恐其间亦有材实忠厚欲为国家宣力者未必尽出于迂阔缪戾而难用也自熈宁初论新法不附执政者皆谴逐不复收用故公着见上首言之　戊戌太子太师致仕张昪卒赠司徒兼侍中谥康节　十一月庚午以西蕃邈州首领董戬都首领青伊结果庄为廓州刺史阿里库为松州刺史　甲戍祀天地于圜丘　辽北院枢密副使萧十三复为耶律伊逊陈阴害太子计伊逊从之遣其党旗鼓伊喇详衮萧逹啰克与近侍直长萨巴诣上京同留守萧塔坦夜引力士至囚室绐以有赦召太子出杀之函其首以归伊逊党大喜聚饮数日塔坦以疾薨闻太子死时年二十辽主哀之命有司葬龙门山欲召其妃还伊逊复遣人杀之以灭其口有女子常格者太师耶律实鲁之妺也操行修洁自誓不嫁能诗文不茍作读通厯见前人得失歴能品藻咸雍中撰文一篇以述时政上之辽主称善伊逊爱其才屡求诗常格遗以回文伊逊知其讽已衔之太子坐事伊逊诬以罪按问无迹获免会实鲁谪镇州常格与俱恒布衣蔬食人问何自苦如此常格曰皇储无罪遭废我軰岂可美食安寝及太子被害不胜哀痛年七十卒于家　前同知太常礼院张载卒载举进士调云岩令以敦本善俗为先每月吉具酒食召乡人高年会县庭亲劝酬之使人知养老事长因访民疾苦及告所以训戒子弟之意为崇文校书与王安石不合移疾家居与诸生讲学以易为宗以中庸为体以孔孟为法黜怪妄辩神其家昬丧葬祭率用先王之意而傅以今礼又论定井田学校之法皆欲条理成书使可举而措诸事业有志未就而卒翰林学士许将等乞加赠防诏赐馆职半赙载学古力行为闗中士人宗师世称为横渠先生所着有正防东西铭行于世程頥谓西铭明理一而分殊扩前圣所未发与孟子性善养气之论同功　十二月壬午诏改明年为元丰　甲申以郊祀文武官加恩　丁亥封子佣为均国公　司马光以书与呉充言今日救天下之急保国家之安茍不罢青苗免役保甲市易息征伐之谋而欲求其成效是犹恶汤之沸而益薪鼓槖也欲去此五者必先别利害以悟人主之心欲悟人主之心必先开言路今病虽已深犹未至膏肓失今不治遂为痼疾矣充代王安石为相知天下不便新法欲有所变更甞乞召还光及吕公着韩维苏颂又荐孙觉李常程颢等十数人皆安石所斥退者故光遗以此书而充不能用光亦竟不起　是嵗江淮两浙发运副使德清卢秉奏计京师帝问曰闻滁和民捕蝗充食有之乎秉对曰有之民饥甚死者相枕藉帝惨然曰前此独赵抃为朕言之耳先是发运司入奏多献羡余以希恩秉独以钱七十万缗偿三司旧负因言发运司但督六路财武以时上之本无羡今称羡者率正数也乞遂禁絶帝嘉纳之秉未冠时甞谒蒋堂坐池亭堂曰亭沼粗商日恨林木未就耳秉曰亭沼如爵位时来或为之林木非培植根株弗成甚似士大夫立名节也堂赏味其言曰吾子必为佳器
　　元丰元年春正月庚戍诏河北转运司令所在长吏祷名山灵祠以旱故也　戊午命判太常寺陈襄集贤校理黄履李清臣王存详定郊庙奉祀礼文帝甞询天地合祭是非履对曰本朝冬至祭天南郊夏至祭地北郊每嵗行之皆合于古犹以有司摄事为未足以尽志于是三嵗一郊而亲行之所谓因时制宜者也施之于今诚不可易惟合祭之非在所当正然今日礼文之失非独此也愿勅有司正羣祀为一代损益之制于是遂置局详定命履董之履邵武人也　权发遣三司使李承之言近年朝廷寛假资格稍高之人为其衰迟或不任事未欲遽令休退故置提举管勾宫观之职不立员数而臣僚趋闲贪禄冒居无耻或精神未衰便私避事亦求此职乞今后在京宫观毋得过十五员诸路倍之如有除授令依例待阙诏自今陈请宫观者年六十以上聴差仍毋过两次　庚申御宣德门召从臣观灯　乙丑以太皇太后疾驿召天下医者　闰月辛巳以翰林侍读学士提防中太一宫吕公着兼端明殿学士知审官院　戊子以监察御史里行彭汝砺为江南东路转运判官辞日上疏论时事言今不患无将顺之臣患无谏诤之臣不患无敢为之臣患无敢言之臣帝察其忠慰谕久之　己丑诏赠尚书令韩琦依赵普故事三省长官尚书令为尤重赠者必兼他官唯普与琦乃单赠至是又诏虽当追策不更加师保葢贵之也　壬辰以枢密直学士知开封府孙固同知枢密院事初固言王安石不可为宰相及新法行数议事不合出补外至是帝思其先见召知开封遂大用之　己亥太傅兼侍中致仕曾公亮卒恩礼视韩琦始谥忠献礼官刘挚驳曰丞相居三事不闻荐一士安得谓忠家累千金未甞济一物安得谓献众不能夺改宣靖配享英宗庭御篆其碑首曰两朝顾命定策亚勲之碑公亮谨畏周密然性吝啬殖货至钜万力荐王安石以间韩琦更张庶事不能救正持禄固宠为世所讥　签书枢密院曾孝寛以父忧罢　庚子日中有黑子如李凡十九日乃散　庚戍濮国公宗谊薨甲寅弟宗晖袭封濮国公　戊辰诏赦安南战棹都监杨从先等仍论功行赏　三月辛巳虑囚降死罪一等杖以下释之　御迩英阁黄履进讲周礼八柄帝曰坐而论道谓之王公而八柄非太宰所得与何也履曰八柄以驭羣臣驭者主道也故非太宰所与帝曰善【考异宋史神宗纪云沈季长进讲周礼八法按太宰之职唯八柄八统言诏王故曰非太宰所得与若八法则太宰自主之矣纪误无疑黄履传不载此事其为履与季长未知孰是今姑从续资治通鉴】　壬午吕公着读后汉书毕帝留公着极论治体至三皇无为之道释老虚寂之说公着问帝曰此道高逺尧舜能知之乎帝曰尧舜岂不知公着曰尧舜虽知之然常以知人安民为难此所以为尧舜也帝又论前世帝王曰汉高祖武帝有雄材大畧高祖称吾不如萧何吾不如韩信至张良独曰吾不如子房葢以子房道高尊之故不名公着曰诚如圣谕帝又曰武帝虽以汲黯为戆然不冠则不见后虽得罪犹以二千石禄终其身公着曰武帝之于汲黯仅能不杀而已帝又言唐太宗能以权智御臣下公着曰太宗所以成帝业者以能屈己从谏耳帝临御日久羣臣畏上威严莫敢进规至是闻公着言竦然敬纳之　癸未诏内外文武官各举堪应武举者一人　广南西路经畧司乞教阅峒丁从之　乙未御崇政殿阅诸军　辰沅猺贼冦边州兵击走之　夏四月辛亥高丽遣使诣辽乞赐鸭渌江以东地不许　丙辰诏增置两浙路提举官　庚申诏除九经外余书不得出界　癸亥太白昼见　乙丑封虢国公宗谔为豫章郡王　丙寅曹村决河口塞戊辰诏名其埽曰灵平　五月甲戍朔赐塞河役死家钱　六月癸夘朔日有食之　甲辰夜东南有光烛地大星出匏瓜裂于内阶声如雷　乙巳诏以灵平埽功迁太常博士苗师中等各一官　是月开封鞫相州民讼事连判官陈安民安民甞以相州坐失入死罪属其甥大理评事文及甫求援于呉充之子安持及甫充壻也知谏院蔡确言事闗大臣非开封可了遂移御史台时狱起皇城卒事多不雠中丞邓润甫御史上官均按之与府狱同王珪奏遣确诣台参治确鍜链为狱润甫均密奏确惨掠诸囚确伺知之即劾二人庇有罪又任残贼吏日引诸囚如使者虑问状囚称寃辄苦辱之帝颇疑其滥遣谏官黄履内侍李舜举审覆囚不知为诏使无敢一辞异于是皆抵罪而润甫均并罢确遂代润甫为中丞呉充上表乞罢相及阖门待罪者三四帝遣中使召令出视事确屡率言事官登对言罪陈安民太轻帝曰此何足深罪卿軰但欲共攻呉充去之是何意也以确弹劄还之言者乃已　秋七月癸酉朔以西上閤门使韩存宝为忠州团练使经制泸州纳溪夷初纳溪砦民与罗茍夷竞鱼误杀夷人吏为按验夷忿谓汉杀吾人官不偿我骨价反暴露之遂叛犯纳溪砦提防刑狱穆珦言纳溪去泸一舍罗茍去纳溪数里今托事起端若不加诛则乌蛮观望为害不细故有是命　丁酉御史黄亷言前嵗科场逐经发解人数不均乞于逐经内各定取人分数均收所长以専士习诏自今在京发解并南省考试诗书易各取三分周礼礼记通取二分　己亥诏齐州预备水灾　庚子吕公着上疏曰曹村埽决圣心恻然即议闭塞功未逾时而有成患不阅嵗而寻弭实由陛下至诚爱物之心天相神助殆非人力近日数起诏狱有司酷于鍜链比至临决多从末减昔于定国一郡决曹耳犹以阴德有报况于万乘之尊固宜受福无疆施于万世然臣愿陛下亲正士距壬人必有忍以济事功推内恕以及人物于以崇起忠厚保合太和则易所谓自天祐之吉无不利诗所谓干禄百福子孙千亿者葢将以类而应未几公着入对帝迎谓曰览卿所奏深得人臣进规之义时狱犴寖蕃而帝继嗣不广公着辞顺而意婉故嘉纳之　八月癸夘蕃将讷儿温禄尊谋叛伏诛方章犯境时列帐纳儿温及禄尊率部族叛附之既来降又隂与董氊通事闻诏知岷州种谔集酋长斩之以妻女田产赐包顺　丁未诏河北被水者蠲其租　己巳诏滨棣沧三州被水民以常平粮贷之　庚午诏青齐淄三州给流民食　九月癸酉交趾来贡　癸未李干德表乞还广源等州县诏不许乙酉以端明殿学士戸部侍郎吕公着枢密直学士工部侍郎薛向并同知枢密院事公着既就职与同列奏事毕独留谢因言自熈宁以来朝廷论议不同端人良士例为小人排格指为沮坏法度之人不可复用此非国家之利也愿陛下加意省察帝曰然当以次收用之向干局絶人尤善商财计算无遗策然不能无病民所上课间失实时方尚功利王安石从中主之御史数有言不聴也向以是益得展奋至于论兵帝所通畅明决遂由文俗吏得大用其事公着甚恭既久公着亦稍亲之议事颇相左右　诏祀天地及配帝并用特牲　冬十月甲辰命元绛参定传法院新编法宝録【考异玉海太平兴国五年作译经院八年改译经院为法院大中祥符六年参政赵安仁等纂集新经并所降制诏赐名祥符法宝録御制序赐之景祐三年诏续修法宝録四年吕夷简上所定景祐法宝新録请御制序元丰元年十月甲辰命参政元绛参定法院新编法宝録按法者院名也法宝録者书名也宋史神宗纪于元丰二年六月戊申书曰命蔡确参定编修传法宝録以新编为编修合院名于书名误矣且元绛蔡确两次参定例当并书不应记后而遗前今据玉海第五十八巻及第二百六十八卷于元年补书绛之参定而二年则正纪之误焉】庚戍定秋试诸军赏法　辛亥韩存宝召乌蛮酋乞
　　弟等共击罗茍荡五十六村十三囤乞弟斧望个恕之子也　初韩绛曾布甞建议复肉刑至是复诏辅臣议吕公着曰后世礼教衰而狱讼繁肉刑若复将有踊贵屦贱之讥或欲劓刖死囚以试之公着曰不可试之不死则此法遂行矣议遂寝　十一月己丑命宋敏求等详定正旦御殿仪注　癸巳辰州猺贼叛诏沅州兵讨之　己亥罢文武功臣号　十二月辛丑朔诏提举司天监集厯官考算辽高丽日本厯与本朝奉元厯同异闻奏其后厯官赵延庆等言辽己未年气朔与宣明厯合日本戊午年气朔与辽厯相近高丽戍午年朔与奉元厯合其二十四气内有七气时刻并逐月太阳过宫日数时刻不同　丙午日中有黑子如李凡十三日乃散　辛亥録囚降死罪一等杖以下释之　丙辰诏青州民王赟以复父讐免死刺配邻州　戊午复置大理狱帝谓国初废大理狱非是诏曰京师官寺凡有狱皆系开封府司録司及左右军巡三院囚逮猥多难于隔讯又暑天瘐死者众因縁流滞动涉嵗时参稽故事宜属理官可复置大理狱于是中书言应三司及寺监等公事除本司公人杖笞罪非追究者随处裁决余并送大理狱结防置卿一人少卿二人丞四人専主推鞫从之　己未诏罢都大提举在京诸司库务司　甲子以婉容邢氏为贤妃　诏罢三司推勘公事官　帝每愤契丹倔强侵侮有复幽燕之志即景福殿库聚金帛为兵费是嵗始更库名自制诗以掲之曰五季失图玁狁孔炽艺祖造邦思有惩艾爰设内府基以募士曾孙保之敢忘厥志凡三十二库后积羡赢又掲以诗曰每防夕惕心妄意遵遗业顾予不武姿何日成戎捷　帝将有事于幽燕已与大臣定议乃诣庆寿宫白其事太皇太后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗收复久矣何待今日帝曰敢不受教
　　二年春正月癸酉辽赐北府宰相耶律孝杰名仁杰辽主甞宴羣臣谓曰先帝用仁先化葛以贤智也朕有孝杰乙辛不在仁先化葛下诚为得人欢饮至夜乃罢及乙辛诬防太子并按太子党人孝杰之谋居多至是乙辛荐孝杰忠于社稷辽主以为然谓孝杰可比狄仁杰赐名仁杰仍许放海东青鹘仁杰久居相位黩货无厌时与亲戚会饮言无百万两黄金不足为宰相家　乙亥罢岢岚火山军市马　丙子诏立高丽交易法　癸未诏知沅州谢麟督捕徭贼　甲申御宣德门观灯丁亥诏以经义论试宗室　甲午京兆府学教授蒋夔言春秋释奠以孔子为先圣顔子为先师先圣先师肆祭器实牲体盥水灌爵奠币读祝曾无少异而九人之像坐于两旁樽酒豆肉不及乞下臣议于礼官荐享祝献顔子降于孔子九人降于顔子以正开元之失礼礼官言孔子顔子称号歴代各有据依难辄更改仪物祝献亦难隆杀检会熈宁祀仪十哲皆为从祀各设笾二豆二俎簠簋爵各一命官分献一奠而止乞自今二京及诸州文宣王庙十哲像春秋释奠并准熈宁祀仪从之　诏辰州溆浦县置龙潭堡　二月甲寅日中有黑子如李凡十日乃散　罢程颢判武学颢自知扶沟县召除是职数日即罢以御史中丞李定言颢学术迂阔趋向僻异故也吕公着上疏曰臣向辄论及判别忠邪之道大抵小人之害君子必求要切之语以中之使不能自解陛下颇赐开纳近日除程颢判武学命下数日复因言者罢去则知臣前所陈者其风犹未殄也况如颢者其立身行道素有本末讲学论议久益疏通使得复见用于圣世其奋身报国未必在时軰之后兼所除武学差遣亦未为仕宦要津而小人断断必以为不可者直欲深梗正路广沮善人其所措意非特一二人而已疏奏不纳颢还任扶沟广济蔡河在县境濒河恶子无生理専胁取行舟财货嵗必焚舟十数以立威颢捕得一人使引其类得数十人不复根治旧恶分地而处之使以挽舟为业且察其为恶者自是县境无焚剽之患内侍都知王中正按阅保甲权焰炽盛诸邑竞侈供张以恱之主吏以请颢曰吾邑贫安能效它邑且取于民法所禁也独有令故青帐可用耳嵗余中正徃来境上卒不入寻坐狱逸囚责监汝州酒税【考异劾程颢罢判武学者或以为李定或以为何正臣按宋史李定何正臣吕公着传并不载此事东都事畧李定吕公着程颢传亦无之今据宋史程颢传作李定】　乌蛮乞弟率步骑六千至江安城下责平罗茍之赏城中守兵才数百震恐不能授甲数日蛮乃引去乙夘诏王光祖等讨之【考异宋史蛮夷传此事系元丰元年今从神宗纪】丙辰诏定解盐嵗额先是解盐分东西西盐卖有分
　　域又并边州军市刍粮给钞过多故钞及盐甚贱官价自分为二乃增西盐价比东盐以平钞法嵗约增十二万缗毋复分东西悉废西盐约束解池盐钞旧以二百二十万缗为额转运使皮公弼请增十万以助边籴至是又为二百四十二万商人已请西盐令加纳钱使与新法价平　乙丑沧州饥发仓粟赈之　三月庚午朔董氊遣使来贡　庚辰亲试礼部进士　壬午试特奏名进士及武举　癸未赐董氊缗钱银帛对衣金带等物　丙戌诏雄州两输戸南徙者谕令复业　庚寅命入内供奉宋用臣为都大提举导洛通汴使以西头供奉官张从惠言洛水可引入汴知都水监丞范子渊又画十利以献故也　癸巳御集英殿赐进士明经诸科开封时彦以下及第出身同出身同学究出身总六百二人　夏四月幸金明池观水嬉宴射琼林院　己未检校太尉同平章事镇江军节度使致仕陈升之卒赠太保中书令谥成肃　癸亥宋敏求等上正旦御殿仪二篇令式四十篇诏颁行之　甲子兴工疏汴洛遣礼官祭告河道侵民冡墓给钱徙之无主者官为瘗藏知审刑院安焘言天下奏案益多于往时自熈宁八年减议官断官力既不足故事多疎谬诏增详议详断官各一员罢刑部校法官　五月丙子顺氏蛮叛峒兵讨平之　庚辰诏曰濮安懿王先帝斟酌典礼即园立庙诏王子孙嵗时奉祀义叶恩称后世无得而议今王夫人名位或未正茔域或异处有司置而不讲曷足以彰先帝甚盛之德仰承在天之志乎三夫人可并称曰王夫人命有司择嵗月迁祔濮园俾其子孙以时奉主与王合食而致孝思焉　辛巳太子太师致仕赵槩上所集谏林百二十卷帝赐诏曰请老而去者类以声问不至朝廷为高唯卿有志爱君虽退处山林未甞一日忘也当置于坐右时用省阅　甲申元绛罢初王安石更学校法令判监直讲程第诸生所业处以上中下三舍人间传谓凡试中上舍者朝廷当以不次升擢一时轻薄诸生矫饰言行奔走公卿之门于是太学生虞蕃伐豋闻鼓讼学官去取不公事下御史台辞连绛子耆宁甞嘱其从孙伯虎于直讲孙谔叶唐懿得升补内舍生又嘱谔求判监黄履以伯虎为小学教谕台司捕耆宁下狱绛请纳还职禄而容耆宁即讯于外许之于是御史至第薄责绛绛一不自辩罢为工部侍郎知亳州而耆宁罚金谔等坐聴请皆得罪绛入辞帝犹眷绛曰朕知卿一嵗即召矣卿意欲陈诉乎绛谢曰愿得颍遂改知颍州　乙酉诏安南军死事孤寡廪给之　戊子以权御史中丞直学士院判司农寺蔡确参知政事确善观人主意与时上下以王安石荐再调监察御史因为之用知帝已厌安石因安石乘马入宣德门与卫士竞即疏其过以贾直文彦博言濬川杷非濬河之具帝遣知制诰熊本行视以彦博言为是确遂论本附彦博本坐罢确因代其职改知谏院判司农寺复觊得台端因论中丞邓润甫御史上官均按狱失实润甫均皆罢而确得中丞犹领司农凡常平免役之法皆成其手及虞蕃事起确与御史舒亶深探其狱连引朝士自翰林学士许将至元绛子耆宁以下皆逮捕械系令狱卒与同寝处饮食旋溷共为一室设大盆于前凡羮胾饭饼举投其中以杓混搅分饲之如犬豕久系不问幸而得问无一事不承遂劾绛使去而代其位确自谏院歴参政皆以起狱夺人位而居之士大夫交口唾骂而确自以为得计也时呉充数为帝言新法不便欲稍去其甚者确争曰曹参与萧何有隙至代为相一遵何约束今陛下所自建立一人协相而成之一人挟怨而坏之民何所措手足乎充屡屈法遂不变　六月甲辰广西捕斩侬智春执其妻子以献　戊申命蔡确参定传法院新编法宝録【考异见元年】　癸丑诏五路帅臣副总管军臣僚各举任将领及大使臣者二人　甲寅清汴成自任村沙口至河阴县瓦亭子并凡水闗北通黄河接运河长五十一里两岸为堤总长一百三里引洛水入汴【考异甲寅宋史河渠志作戊申今从神宗纪】　辛酉追封魏国公宗懿为舒王






　　资治通鉴后编卷八十三
　　钦定四库全书
　　资治通鉴后编卷八十四
　　刑部尚书徐干学撰
　　宋纪八十四【起屠维恊洽七月尽重光作噩十二月凡二年有六月】
　　神宗体元显道法古立宪帝德王功英文烈武钦仁圣孝皇帝
　　元丰二年秋七月甲戍宣徽南院使判应天府张方平以太子少师致仕　己卯命中书钩考四方诏狱先是命太常寺置局以枢宻直学士陈襄等为详定官襄等言国朝大率皆循唐故至于坛壝神位法驾舆辇仗衞仪物亦兼用歴代之制其间情文讹舛多戾于古葢有规摹茍略因仍既久而重于改作者有出于一时之宜而不足以为法者请先条奏训敇以为礼式至是又命龙图阁直学士宋敏求同御史台閤门礼院详定以进朝会仪注总四十六卷祭祀总百九十一卷祈禳总四十卷蕃国总七十一卷丧葬总百六十三卷其损益之制视前为加详矣　苏轼自徐州徙知湖州上表以谢中丞李定御史舒亶何正臣摘其语以为侮慢因尽摭轼所为诗讽时事者交章条列谓之讪上摘成乌台诗案二十六欵其畧曰陛下发钱本以业贫民则曰赢得儿童语音好一年强半在城中陛下明法以课试羣吏则曰读书万卷不读律致君尧舜终无术陛下兴水利则曰东海若知明主意应教斥卤变桑田陛下谨塩禁则曰岂是闻韶解忘味尔来三月食无塩其他触物即事应口所言无非以诋谤为主小则镂板大则刻石传播中外自以为能诏逮赴御史台鞫治　八月丙申朔夏人寇绥德城都监李浦击走之　辛丑分泾原路兵为十一将　丙午诏脩起居注官虽不兼諌职如有史事宜于崇政延和殿承防司奏事后直前陈述时起居注官虽日侍而奏事必禀中书俟防王存乞复唐贞观左右史执笔随宰相入殿故事帝韪其言听直前奏事自存始也　甲寅诏益太学生舍为八十斋斋三十人从判国子监张璪请也璪荐蔡卞为直讲建议增太学生员月书季考嵗校以行艺次升畧仿周官乡比之法广立斋舍学官之盛近代莫比　以颍州为顺昌军节度　九月癸酉以国子监满中行为馆阁校勘帝以虞蕃诉学官上下共为奸赃而中行所履洁亷不渉吏议宜少奬之以厉风俗故有是命癸未降顺昌军囚罪一等徒以下释之　丁亥大宴集英殿　己丑进媫妤朱氏为昭容　壬辰内出教阅格以颁诸军凡数千言使人人诵习其后中书枢宻请使义勇保甲皆诵从之冬十月癸邜置籍田令诏立水居船户五户至十户
　　为一甲以供赋役　戊申交趾归所掠民诏以广源等五州县赐之干德初约归钦亷邕三州官吏千人至是裁送二百二十一口顺州置戍将士罹瘴雾多致病没朝廷知其无用乃悉还之然广源旧邕管羁縻本非交阯所有也　己酉太皇太后疾帝不视事　庚戍罢朝谒景灵宫命辅臣祷于天地宗庙社稷减天下囚死罪一等流以下释之　乙邜太皇太后曹氏崩　戊午诏易大行太皇太后园陵曰山陵　辛酉以羣臣七上表始听政命王珪为山陵使　十一月癸未始御崇政殿　丁亥雨土　十二月乙巳御史中丞李定等言今酌周官书考賔兴之意为太学三舍选察升补之法上国子监敇式令并学令凡百四十条诏行之太学置八十斋容三千人外舍生二千内舍生三百上舍生百总二千四百月一私试嵗一公试补内舍生间嵗一试补上舍生封弥誊録如贡举法而上舍则学官不与考校公试外舍生入第一第二等参以所书行艺预籍者升内舍内舍生试入优平二等参以行艺升上舍分三等俱优为上一优一平为中若一优一否为下上等命以官中等免礼部试下等免解学正增为五人学録增为十人学録参以学生为之　丙午复置御史六察从中丞李定请也　御史台具苏轼狱上法寺当徒二年会赦当原于是中丞李定言古之议令者犹有死无赦况轼所着文字讪上惑众岂徒议令之比乞特行废絶以释天下之惑御史舒亶又言驸马都尉王诜辈收受轼讥讽朝政文字公为朋比如盛侨周邠固不足论若张方平司马光范镇陈襄刘挚皆畧能诵说先王辱在公卿大夫之列而所懐如此顾可置而不诛乎疏奏轼责授团练副使黄州安置坐轼诗案者王诜追两官勒停苏辙监筠州酒务王巩监賔州酒务张方平李清臣司马光范镇钱藻陈襄刘攽李常孙觉曾巩王汾刘挚黄庭坚戚秉道吴绾盛侨王安上周邠杜子方顔复凡二十二人各罚铜台狱之方起也知諌院张璪及李定舒亶何正臣等杂治之必欲寘轼于死张方平范镇皆上书救轼不报众危之莫敢正言者太皇太后违豫中闻轼下狱谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃至于诗其过微矣吾疾势已笃不可以寃滥致伤中和宜熟察之帝闻太皇太后言有怜轼意而吴充申救亦甚力直舍人院王安礼乘间进曰自古大度之君不以语言罪人轼以才自奋谓爵位可立取顾録録如此其中不能无觖望今一旦致于法恐后世谓不能容才愿陛下无庸竟其狱帝曰朕固不深谴也行为卿贳之第去勿漏言王珪忽对帝言苏轼于陛下有不臣意帝改容曰何以知之珪因举轼咏桧诗云根到九泉无曲处世间惟有蛰龙知陛下飞龙在天而轼求知于地下蛰龙非不臣而何帝曰彼自咏桧耳何预朕事珪语塞章惇亦从旁解之由是轼得不死【考异按王珪譛轼李焘云此据李丙丁未録不知丙得之何书朱胜非秀水闲居録曰苏轼既贬黄州神宗毎记怜一日宣谕曰国史大事朕欲用苏轼成之执政有难色帝曰轼不可则用曾巩巩亦不能副帝意又有防轼以本官知江州蔡持正张粹明皆禀命而王禹玉以为不可又令与江州太平观禹玉亦以为不可其后禹玉作相帝语及轼复欲用之禹玉曰轼有诗云此心惟有蛰龙知方陛下飞龙在天而不知轼何求蛰龙乎章子厚曰自古言龙非独人君之称人臣亦有称龙者帝曰然如荀氏八龙孔明卧龙是也既退子厚谓禹玉曰相公乃欲覆人家族耶禹玉曰此舒亶语耳子厚曰亶之唾亦可食乎胜非所録比丙差不同如王珪独不可江州及太平观再命并章惇所言珪云云当再考今按胜非所録虽详然以珪举咏桧诗为七年移汝时事恐非今仍依长编所采丁未録系之二年治狱之下章惇语非切要故畧之】初鲜于侁为京东转运使前使吴居厚以掊敛虐下侁继之务行寛大时王安石吕惠卿当路正人多不容侁叹曰吾有荐举之权而所列非贤耻也故凡所荐如刘摰李常苏轼苏辙刘攽范祖禹皆守道背时之士是嵗召对命知掦州帝曰广陵重镇久不得人今朕自选卿往宜善治之轼自湖赴狱亲朋皆絶交道出广陵侁往见之台吏不许通或曰公与轼相知久其所往来笔札宜焚之不然且获罪侁曰欺君负友吾不忍为以忠义分谴则所愿也寻为举吏所累谪主管西京御史台
　　三年春正月乙丑朔以大行太皇太后在殡不视朝癸酉陞许州为颍昌府丙子降颍昌囚罪一等徒以下释之　戊寅上大行太皇太后谥曰慈圣光献皇后辛巳诏改国子监直讲为太学博士每经二人　癸未增国子监嵗赐钱万五千缗以监官言嵗费钱三万七千缗而所入才二万三千缗也　戊子诏审刑院刑部断议官失入者嵗具数罚之　己丑白虹贯日　辽以知南院大王事混同郡王耶律伊逊知兴中府伊逊既害太子因言宋魏国王科尔斡之子淳可为储嗣羣臣莫敢言北院宣徽使萧乌纳额尔钦萧陶隗諌曰舍嫡不立是以国与人也辽主犹豫不决久之将出猎伊逊奏留皇孙辽主欲从之乌纳又谏曰陛下若从伊逊留皇孙皇孙尚防左右无人愿留臣保防以防不测遂与皇孙俱行由此始疑伊逊颇知其奸会北巡将次黑山之平定适见扈从官属多随伊逊后恶之出伊逊知南院大王事及例削一字王爵改王混同意稍自安至是赴阙入谢辽主即日遣还改知兴中府　癸巳白虹贯日　二月丙午以翰林学士右正言知审官东院章惇为右谏议大夫参知政事惇为三司使时帝尝誉张方平之美问惇识否惇退以告吕惠卿明旦惠卿与方平同行入朝告以上语且曰行当大用矣故御史蔡承禧弹惇云朝登陛下之门暮入惠卿之室谓此也由是帝恶惇及惠卿既黜中丞邓绾言惇人物佻薄行迹丑秽与惠卿恊济为奸宜早罢斥惇遂出知湖州会王安石再相取门下士上素所不喜者暴进用之以示权擢惇翰林学士未受命丁母忧服阕入知审官东院骤迁至执政　丙辰始御崇政殿视朝　三月乙丑吴充罢王珪与充并相忌充隂掣其肘而充素恶蔡确确治相州狱捕充子安持及亲戚官属考治欲钩致充语及确预政充与议变法于上前数为所诎安南师出无功知谏院张璪又谓充与郭逵书止其进兵复置狱核其事充屡遭同列困毁素病瘤积忧畏加剧章七上得请舆归第罢为吏部尚书观文殿大学士西太一宫使【考异徐自明宰辅编年録云神宗怒安南师出无功会光禄寺丞周沃谢表言充与郭逵书止其进兵乃置狱核逵事闻者皆为充惧然充但劝逵以经久省便非止其进兵也后沃亦坐所言不实获罪按宋史吴充传以为张璪言充与逵书止其进兵而周沃事不载今从宋史】　癸酉葬慈圣光献皇后于永昭陵　丙子南丹州入贡以刺史印赐之　乙酉祔慈圣光献皇后神主于太庙　己丑以昭德军节度使曹佾为司徒兼中书令改防国军节度使余亲属加防有差故事外家男子毋得入谒慈圣后春秋高佾亦老帝数言宜使入见辄不许他日佾侍帝帝复为请乃许之因偕诣后閤少焉帝先起欲令佾得伸亲亲意后遽曰此非汝所当留趣遣出至是帝哀慕笃切大推防于曹氏吕公着言中书令非所以宠外戚帝曰襃宠外戚诚非美事顾以慈圣有功于宗社宜优恤其家耳公着因言自古亡国乱家不过亲小人任宦官通女谒宠外戚等数事而已帝深以为然时王中正宋用臣等任事故公着假此以讽帝既退薛向叹曰公乃敢言如此事使向汗流浃背　庚寅辽封皇孙延禧为梁王　夏四月乙未观文殿大学士西太一宫使吴充卒帝幸其第奠之充将终戒妻子勿以私事干朝廷帝闻而悲之时御史台鞫郭逵安南事未竟后数月诏充诸子有干渉细故并免根治充为相务安静性沉宻对家人语未尝及政事所言于上人无知者世谓充心正而力不足讥其知不可而弗能勇退云　诏校定孙子吴子六韬司马法三畧尉缭子李靖问对等书板行之　丁酉封淮康军节度使同平章事宗晖为濮阳郡王凡安懿王子孙皆进官一等　戊申御史台言奉诏复置六察察在京官司今请以吏部及审官东西院三班院等吏察户部三司及司农寺等户察刑部大理寺审刑院等刑察兵部武学等兵察礼祠部太常寺等礼察少府将作等工察从之　乌蛮乞弟冦邉梓防都监王宣等战没初知泸州乔叙欲要乞弟与之盟遣宣以兵二千守江安仍奏以乞弟袭归来州刺史召乞弟拜敕不出遣人就赐之亦不见而令小蛮取敇以去叙不得已以赂招乞弟乃肯来至是盟于纳溪蛮以为畏己益悖慢盟五日遂以众围罗个牟罗个牟者熊本所团结熟夷也宣往救之蛮解围合力拒官兵宣死一军皆没甲寅罢羣牧行司复置提举买马监牧司　乙邜令
　　御史分案诸路监司　庚申诏御史台六察以紏刻多寡为殿最任满取防升黜　辛酉增国子监嵗赐钱六千缗　五月乙丑诏自今三伏内五日一御前殿　戊辰诏秘书监致仕刘几乘驿赴详定礼文所议乐已而同列判太常寺王存乞召范镇与几参考得失从之辛巳颍昌进士刘堂上制盗十防授徐州萧县尉　帝闻王宣军没驿召韩存寳授方畧甲申命存寳统三将兵万有八千赴东川存寳怯懦不敢进乞弟送欵绐降存寳信之乃休兵于绵梓遂资间　诏改都大提举导洛通汴司为都提举汴河堤岸司　是月临朐益都石化为面　六月戊戌诏省宗室教授存十三员　丙午诏中书详定官制唐天授中始有试官之格又有员外之置寻为检校试摄判知之名宋承其制抑又甚焉三师三公不常置宰相不专任三省长官尚书门下并列于外又别置中书禁中是为政事堂与枢宻对掌大政天下财赋中外筦库悉三司中书省但掌册文覆奏考帐门下省主乘舆八寳朝会板位流外考较诸司附奏挟名而已台省寺监官无定员无专职悉皆出入分涖庶务故三省六曹二十四司类以他官主判虽有正官非别敇不治本司事事之所寄十亡二三故中书令侍中尚书令不预朝政侍郎给事不领省职谏议无言责起居不记注中书常阙舍人门下罕除常侍司谏正言非特防供职亦不任諌诤至于仆射尚书丞郎员外居其官不知其职者十常八九其官人授受之别则有官有职有差遣官以寓禄秩叙位着职以待文学之选而别为差遣以治内外之事其次又有阶有勲有爵凡仕者以登台阁升禁从为显宦而不以官之迟速为荣滞以差遣要剧为贵途而不以阶勲爵邑有无为轻重故时人语曰宁登瀛不为卿宁抱椠不为监外官则州县守令多带中朝职事官外补故自真宗仁宗以来议者皆以正名为请然朝论异同未遑厘定帝慨然欲更其制熈宁末始命馆阁校唐六典至是以摹本赐羣臣乃置局中书命翰林学士张璪等详定　罢兵部勾当公事官　诏河北河东陜西路各选文武官一员提举义勇保甲　壬子命知礼院杨杰同议大乐从刘几请也初杰言大乐七失一曰歌不永言声不依永律不和声二曰八音不谐钟磬阙四清声三曰金石夺伦四曰舞不象成五曰乐失节奏六曰祀祭飨无分乐之序七曰郑声乱雅遂为十二均图并上之至是帝以其图下几及范镇参定　诏罢中书门下省主判官归其事于中书　秋七月戊辰辽为皇孙梁王延禧设旗皷拽刺六人以防衞之　庚午河决澶州孙村陈埽及大吴小吴埽诏有司速修闭初北外监丞陈祐甫言商胡决三十余年所行河道填淤渐高堤坊嵗增未免泛滥今当修者有三商胡一也横陇二也禹旧迹三也然商胡横陇故道地势高平土性防恶皆不可复复亦不能持久惟禹故渎尚存在大伾太行之间地卑而势固故秘阁校理李垂与今知深州孙民先皆有修复之议望召民先同河北漕臣一员自衞州王供埽按视讫于海口从之　甲戊诏自今遇大礼罢上尊号　癸未彗出西北太微垣郎位南在轸　丙戍诏以星变自戊子避殿减膳中外臣僚并许直言朝政阙失　丁亥罢羣臣从祀明堂　戊子太白昼见　八月乙巳诏肇新官制凡省台寺监领空名者一切罢去而易之以阶因以制禄议乐所杨杰言臣于去年上大乐十二均图未防施行请审调太常钟琯依典礼用十二律还宫均法令上下晓知十二律音则郑声无由乱雅矣刘几言杰所请可行从之　戊申太常博士吴雍议乐刘几等言太常大乐钟磬凡三等王朴乐一也李照乐二也胡瑗阮逸乐三也王朴乐其声太高李照乃下律法以取黄钟之声人疑其太重由是不用皇祐中胡阮再定乐比王朴乐微下而声律相近及铸大钟成或疑其声弇因亦不用于是郊庙依旧用王朴乐今请下王朴乐二律以定中和之声就太常钟磬择其可用者用之不可用者别制从之　丙辰诏太常以王朴钟备清声毋得销毁　戊午彗不见初出于轸歴翼张凡三十六日乃灭　九月壬戍增宣祖定州东安坟地二十顷及守园户　丙寅御殿复膳　乙亥详定官制所上以阶易官寄禄新格中书令侍中同平章事为开府仪同三司左右仆射为特进吏部尚书为金紫光禄大夫五曹尚书为银青光禄大夫左右丞为光禄大夫六曹侍郎为正议大夫给事中为通议大夫左右谏议为太中大夫秘书监为中大夫光禄卿至少府监为中散大夫太常至司农少卿为朝议大夫六曹郎中为朝请朝散朝奉大夫凡三等员外郎为朝请朝散朝奉郎凡三等起居舍人为朝防郎司谏为朝奉郎正言太常国子博士为承议郎太常秘书殿中丞著作郎为奉议郎太子中允赞善大夫中舍洗马为通直郎著作佐郎大理寺丞为宣德郎光禄衞尉寺将作监丞为宣义郎大理评事为承事郎太常寺太祝奉礼郎为承奉郎秘书省校书郎正字将作监主簿为承务郎从之　辛巳大飨明堂以英宗配赦天下近臣迁秩即用新制而省台寺监之官各还所职矣癸未工部侍郎知枢宻院薛向易正议大夫右諌议
　　大夫同知枢宻院孙固易太中大夫并为枢宻副使乙酉诏即景灵宫作十一殿以时祭礼祀祖宗帝以祖宗神御多寓寺观乃命有司度宫之东而建六殿为原庙奉祖宗像又为别殿五于其北以奉母后　以尚书左仆射观文殿大学士判江宁府王安石为特进　罢议乐脩乐局初范镇与刘几定乐为帝言定乐当先正律帝曰然虽有师旷之聪不以六律不能正五音镇作律尺龠合升斗豆区鬴斛欲图上之几言律主于人声不以尺度求合古今异时声亦随变儒者泥古致详于形名度数间而不知清浊轻重之用故求于器则合考于声则乖且古乐备四清声沿五季乱离而废请增之一切下王朴乐二律用仁宗时所制编钟追考成周分乐之序辨正二舞容节镇欲求一稃二米真黍以律生尺改修钟量废四清声诏悉从几至是罢局赐赉有功镇曰此刘几乐也臣何与焉　丙戌进封岐王显为雍王嘉王頵为曹王　封中书令防国军节度使曹佾为济阳郡王　封宗旦为华隂郡王　通议大夫知枢宻院冯京易正议大夫为枢宻使仍加食邑实封故事大礼后宰臣以下唯加防至是因改官制故王珪文彦博及京特迁官以宠之珪为银青光禄大夫彦博为开府仪同三司皆加食邑实封　薛向罢户部侍郎同知枢宻院吕公着易正议大夫为枢宻副使初向在外策邉事精宻及帝任以执政欲与计西北事而向专持重养威未尝启其端非帝所属望意会诏民畜马向既奉命旋知民不便议欲改为与提举官陈向忿争于西府于是知谏院舒亶劾向论事反覆无大臣体遂出向以正议大夫知颍州未行御史满中行又言向备位浸久嘉谋不闻令出于口而心非之法成于手而自毁之要誉于己归怨于上乃改知随州逾年而卒　冬十月丁邜辽北府宰相耶律仁杰罢辽主悟仁杰奸佞乃斥为武定军节度使　十一月己丑朔翰林天文院言日食云隂不见又言巳时六刻云间见日不及所食分数　壬子直龙图阁勾当三班院南丰曾巩上疏议经费曰宋兴承五代之敝六圣相继与民休息故生齿既庶财用有余且以景德皇祐治平较之天下嵗入皇祐治平皆一亿万以上景德官一万余员皇祐二万余员治平总二万四千员景德郊费六百万皇祐一千二百万治平一千三百万以二者校之官之众郊之费皆一倍于景德诚诏有司案寻载籍而讲求其故可罢者罢之可损者损之使官之数郊之费皆同于景德者省葢半矣已而又上疏曰案国初三班吏员止于三百或不及之至天禧之间乃总四千二百有余至于今乃总一万一千六百九十宗室又八百七十葢景德员数已十倍于初而以今考之殆三倍于景德嵗嵗有增未见其止臣畧考其入官之由具于别记以闻议其可罢者罢之可损者损之臣之所知者三班也吏部东西审官与天下他费尚必有近于此者惟陛下试加考察以类求之使天下嵗入亿万而所省者什三计三十年之通当有十五年之畜使国家富盛如此则何为而不成帝嘉纳之曰巩以节用为理财之要世之言理财者未有及此　是嵗故参知政事王尧臣之子同老上言其父当仁宗服药时尝与富弼文彦博议立储嗣会翼日有瘳其事遂寝彦博适入朝帝问之彦博以前对英宗者复于帝曰先帝天命所在神器有归实仁祖知人之明慈圣拥佑之力臣等何功帝曰虽云天命亦系人谋卿深厚不伐善隂德如丙吉真定策社稷臣也彦博曰如周勃霍光是为定策自至和以来中外之臣献言甚众臣等虽尝有请弗果行其后韩琦等讫就大事葢琦功也帝曰发端为难是时仁祖意已定嘉祐之末止申前诏尔正如丙吉霍光不相揜也遂加弼司徒彦博两镇节度使彦博辞不拜将行赐宴琼林苑两遣中使遗诗祖道当世荣之
　　四年春正月乙未命歩军都虞林广代韩存寳经制泸夷庚子诏试进士于本经论语孟子大义论策之外加律义一道省试二道武举止试孙吴大义及防从中书礼房请也　辛亥冯京罢京在西府凡五年数以疾求解机务至是乃以光禄大夫观文殿学士判河阳府京再执政初与王安石不合后为吕惠卿所倾中立不倚人服其操宋进士自乡举至廷试皆第一者才三人王曾宋庠为名宰相京为名执政世谓不愧科名云是日以枢宻副使太中大夫孙固知枢宻院事枢宻
　　副使正议大夫吕公着龙图阁直学士太中大夫枢宻都承防韩缜并同知枢宻院事　二月辛未置秦州铸钱监　己邜分东南团结诸军为十三将　三月乙未诏在京官毋举辟执政有服亲　癸邜章惇罢御史朱服奏惇使其客袁黙周之道传意市防于服诏大理鞫之御史丰稷杂治狱具黙之道并勒停惇坐报上不实惇父俞又强占民田民遮诉惇惇系之开封事并闻遂斥惇以太中大夫知蔡州　甲辰以翰林学士太中大夫张璪参知政事王珪尝三荐璪不用珪曰璪果贤陛下未尝用以为不贤谗也臣恐士弗得进矣臣为宰相三荐贤三不用臣失职请罢帝曰宰相当如是朕姑试卿卿德不回朕复何虑至是遂用璪　初议者欲废枢宻院帝曰祖宗不以兵柄归有司故专命官以统之互相维制何可废也乃止帝以为枢宻院聨职辅弼非出使之官不当称使是日定置知院同知院二人余悉罢乙巳命官阅九军营阵法于城南好草陂戊申大阅夏四月癸亥御延和殿阅试保甲乃立团教法　初
　　陈襄王存李清臣黄履等奉诏详定郊庙礼文或以当郊之嵗冬夏至日分祭南北郊各一日而祀徧或于圜丘之旁别营方丘而望祭或以夏至盛暑天子不可亲祭改用十月或欲亲郊圜丘之嵗夏至日遣上公摄事于方丘议久未决翰林学士张璪言先王顺隂阳之义以冬至祀天夏至祀地此万世不可易之理议者乃欲改用他月无所据依必不得已宜即郊祀之嵗于夏至之日盛礼容具乐舞遣冡宰摄事虽未能皆当于礼庶几先王之遗意犹存焉于是礼官请如璪议修定仪注上之既而曾肇言今冬至若罢合祭而夏至又以有司摄事则不复有亲祭地祗之时于父天母地之义若有隆杀请遇亲祀南郊之嵗以夏至日备礼躬欵北郊以存祀地之义从之己巳诏罢南郊合祭天地自今亲祀北郊如南郊仪有故不行则以上公摄事肇巩之弟也山隂县主簿余行之谋反伏诛　乙酉澶州小吴埽
　　复大决自澶注入御河防州危甚　五月丁酉诏河东路提防刑狱刘定专赈被水民　戊申立晋程婴公孙杵臼庙于绛州时屡失皇子承议郎吴处厚诣閤门上书言昔程婴公孙杵臼二人尝因下宫之难全赵氏之孤最有功于社稷而皆死忠义逮今千有余嵗庙食弗显魂无所依疑有祟厉者愿遣使寻访冡墓饰祠加封使血食有归庶或变厉为祥书奏会郓王疾亟帝即命河东河北转运司寻访未数月得土冡于绛州太平县之赵村诏封婴为成信侯杵臼为忠智侯大建庙貌以时致祭擢处厚为将作监丞　六月戊午河北诸州蝗生　甲子有上书请择守令者帝谓辅臣曰天下守令之众至千余人其才性难以徧知惟立法于此使象之于彼从之则为是背之则为非以此进退方有准的所谓朝廷有政也如汉黄霸妄为条教以干名誉在所当治而反增秩赐金夫家自为政人自为俗先王之所必诛变风变雅诗人所刺朝廷唯一好恶定国是守令虽众沙汰数年自当得人也　己邜洪州言知州观文殿学士王韶卒韶为人麤犷用兵有机畧临出师召诸将授以指不复更问每战必防尝夜卧帐中前部遇敌矢石已交呼声震山谷侍者股栗而韶鼻息自如然熈河所奏多欺诞军以首级为功韶交亲皆楚人多依韶以求仕韶分属诸将或杀降羌老弱予以首为功级韶晩节言动不常颇若病狂状将死疽溃洞见五臓亦其报也　是月谍言夏国有李将军清者本秦人说秉常以河南地来归其母梁氏知之杀清囚秉常国人乖乱事闻帝始有兴师问罪之意　秋七月己丑太白昼见先是鄜延路副都总管种谔上言秉常为其母梁氏所囚兵事尚神可急因本路九将兵裹粮其巢穴帝以为然召谔入对谔至大言曰夏国无人秉常孺子臣往提其臂而来耳帝壮之乃决意西征以谔为鄜延路经畧安抚副使应本司事与经畧安抚使沈括从长处置孙固谏曰举兵易解祸难不可帝曰夏有衅不取则为辽人所有不可失也固曰必不得已请声其罪薄伐之分裂其地使其酋长自守帝曰此真郦生之说耳时辅臣有言便当直渡河不可留行固曰然则孰为陛下任此者帝曰朕已属李宪固曰伐国大事而使宦者为之士大夫谁肯为用帝不恱他日固又曰今五路进师而无大帅就使成功兵必为乱帝曰大帅诚难其人吕公着进曰问罪之师当先择帅既无其人曷若已之固曰公着言是也帝不听庚寅命种谔出鄜延刘昌祚出泾原髙遵裕出环庆李宪出熈河王中正出河东分道并进会于灵州　甲辰韩存寳坐逗遛无功伏诛时朝廷惩安南无功方大举伐夏故诛存寳以令诸将　丁未大军进攻米脂砦　己酉以史馆修撰曾巩兼同判太常寺专典史事帝谓辅臣曰修史最难如鲁史亦止备録国事待孔子然后笔削司马迁才足以周物犹止记君臣善恶之迹为实録而已王珪曰近修唐书襃贬亦甚无法帝曰唐太宗平僣乱以一天下如房魏之徒宋祁欧阳修辈尚不能闚其浅深及所以成就功业之实为史官者才不足以过其一代之人不若实録事迹以待贤者去取襃贬耳　诏内外官司举官悉罢令大理卿崔台符同尚书吏部审官东西三班院议选格初太祖设官分职袭五代之制稍损益之凡入仕有贡举奏防摄署流外从军五等吏部铨惟注拟州县官幕职两京诸司六品以下官皆无选文臣少卿监以上中书主之京朝官则审官院主之武臣刺史副率以上内职枢宻院主之使臣则三班院主之其后典选之职分为四文选曰审官东院曰流内铨武选曰审官西院曰三班院帝自即位欲更制度建议之臣以为唐铨与今选殊异杂用其制则有留碍烦紊之乃止至是台符等议选格遂定铨注之法悉归选部以审官东院为尚书左选流内铨为侍郎左选审官西院为尚书右选三班院为侍郎右选于是吏部有四选之法文臣寄禄官自朝议大夫职事官自大理正以下非中书省敇授者归尚书左选武臣升朝官自皇城使职事官自金吾阶衞仗司以下非枢宻院宣授者归尚书右选自初仕至州县幕职官归侍郎左选自借差监当至供奉官军使归侍郎右选凡应注拟升移叙复防补封赠酧赏随所分校勘合格团甲以上尚书省若中散大夫閤门使以上则列选叙之状上中书省枢宻院得画防给告身　八月乙邜朔罢中书堂选悉归有司祖宗以来中书有堂选百司郡县有奏举虽小大殊科然皆不于有司熈宁中御史乞罢堂选曾公亮执不可王安石曰中书总庶务今通判亦该堂选徒留滞不能精择宜归诸有司帝曰唐陆防谓宰相当择百官之长而百官之长择百官今之审官茍得其人安有不能择百官者哉至是既罢内外长吏举官法而堂选亦废　丙辰诏蠲河北东路灾伤州军今年夏料役钱　辛酉夏人寇临州堡诏董氊会兵伐之　己巳复置滑州　丁丑熈河经制李宪总七军及董氊兵三万至西市新城遇夏人与战败之获酋长三人首领二十余人庚辰又袭破夏人于女遮谷斩获甚众　辛巳司马光赵彦若上所修百官公卿年表十卷宗室世表三卷　九月乙酉收复兰州李宪请建帅府以镇洮为列郡从之　戊子兰州新顺首领巴令谒等三族率所部兵攻夏人于撒捕宗城败之己亥王珪上国朝会要仁宗时修会要自建隆止庆
　　厯四年一百五十卷熈宁初珪为翰林学士请续修凡十二年乃成止熈宁十年通旧增损成三百卷文简事详纪载有法后莫能及　庚子李立之言北京南乐馆陶宗城魏县浅口永济延安镇瀛州景城镇在大河两堤之间乞相度迁于堤外从之乃分立东西两堤五十九埽立之在熈宁初已主立堤至是竟行其言　壬寅阅河北保甲于崇政殿官其优者三十六人　丙午诏谕夏国嵬名诸部首领能防身自归及相率共诛国讐当崇其爵赏敢有违拒者诛九族　戊申太白犯斗王中正出麟州祃辞自言皇帝亲征提兵六万才行数里即奏已入夏境屯白草平九日不进高遵裕将歩骑八万七千刘昌祚将卒三万出庆州种谔将鄜延及畿内兵九万出绥德城围米脂砦三日未下庚戍夏人八万来援谔率众击破之辛亥又败夏人于无定川斩首五千级初诏诸将悉听谔节制及军次绥德遣诸将出塞朝廷咎其轻出命还师延安听王中正节制至是谔防书闻羣臣称贺帝大喜遣使抚谕曰昨以卿急于灭贼恐或妄进为一方忧欲俾王中正节制进止今乃能功先诸路朕甚嘉之自今可不受中正节制　冬十月丁巳米脂砦降种谔留千人守之进攻石州　庚申李宪兵至女遮谷遇夏人与战败之　乙丑刘昌祚兵至磨哆隘遇夏人与其统军梁大王战败之追奔二十里斩大首领黙罗鄂沙监军使梁格等十五级获首领统军智奇迈多等二十二人【考异磨哆东都事畧刘昌祚传作磨唎宋史刘昌祚传作磨齐夏国传作磨脐今从宋史神宗纪】　己巳种谔入银州【考异宋史神宗纪入银州不书其人按种谔传谔留千人守米脂进次银石夏州不见敌东都事畧种谔传同是知入银州者必谔也或云防上省文当属刘昌祚考昌祚传并不言及银州今以属谔】　庚午高遵裕复通远军　种谔遣曲珍等领兵通黑水安定堡路遇夏人与战破之斩获甚众癸酉复韦州　乙亥李宪败夏人于屈吴山初宪既复兰州帝诏宪领兵直趣兴灵且曰董氊亦称欲往宜乗机恊力入扫巢穴若兴灵道阻即过河取凉州宪乃进至屈吴山营打啰城趣天都山下烧南牟内殿及其馆库追袭其统军星多哩鼎败之次葫芦河而还　丁丑曲珍与夏人战于蒲桃山败之戊寅种谔入贡州　诏诸将存抚降人　辛巳史馆修撰曾巩乞委开封及诸路收采名臣良士事迹遗文送本局以备讨论从之　王中正入宥州中正以河东军渡无定河循水北行地皆沙湿人马多陷没糗粮不能继又耻无功遂入宥州时夏人弃城走河北城中遗民百余家中正遂屠之掠其牛马以充食行至奈王井粮尽士卒死亡者已二万乃引军还　十一月癸未朔日有食之　丁亥诸军合攻灵州种谔败夏人于黑水己丑李宪败夏人于啰逋川　辛邜种谔降横河平人户破石堡城斩获甚众初刘昌祚与姚麟率泾原蕃汉兵五万出塞诏昌祚听高遵裕节制仍令环庆与泾原合兵择利而进夏人悉力抗泾原而环庆兵不至昌祚兵独出葫芦河破贼于磨哆隘取其积粟乗胜趣灵州师次城下环庆军犹未至昌祚先锋夺门几入遵裕忌其成功使人持檄至曰已遣将招降可勿攻昌祚遂按甲明日环庆军次南州平距城三十里遇贼接战昌祚以数千骑赴之未至而贼已退遂见遵裕昌祚曰比欲攻城以幕府在后未敢前日磨哆之战余众退保东关若乘我师之锐先击外援破之城必自下遵裕弗纳曰吾夜以万人负土囊积垒下迟明城可得矣怒未解欲夺其兵付姚麟麟不敢受乃已明日遣昌祚巡营凡所得马粮悉为庆兵所取泾师忿噪遵裕围城十八日不能下丙午贼决七级渠以灌我军冻溺死者甚众余兵才万三千人初有诏辄班师者族遵裕至是乃叹曰活两路生灵得罪死无所恨遂班师辛丑环庆泾原兵去灵州　种谔始被诏当会灵州既而迂枉不进士卒饥惫欲以餽饷不继归罪转运使李稷癸邜师次夏州索家平会大雪无食多死者三万人同日而溃　高遵裕之退师也命泾原军为殿夏人来追刘昌祚手剑水上待众济然后行为贼所及昌祚击却之禆将俞平死焉师还至渭州粮尽士争入无复行伍初夏人闻大举西伐秉常母梁氏问策于廷诸将少者皆请战一老将独曰不须拒之但坚壁清野纵其深入聚劲兵于灵夏而遣轻骑抄絶其餽运诸军无食可不战而困也从之我师竟无功　十二月丁邜辽武定军节度使耶律仁杰坐私贩广济湖塩及擅改诏防削爵贬安肃州　辛未林广破乌蛮乞弟于纳溪初诏广与熟夷杨光震并力讨乞弟乞弟恐复送欵帝以其前后反覆无真降意督广进师至是遂破乐共城及斗满村斩首二千五百级次落婆乞弟乃纳降广盛陈兵以受之对语良久乞弟疑有变引众遁　辽混同郡王知兴中府耶律乙辛坐以禁物鬻入外国下有司议法当死伊逊党耶律雅克独奏当入八议得减死论击以铁骨朶囚于来州乙亥慈圣光献皇后禫祭宰臣王珪等上表请听乐不许自是五表乃从之　初议五路进讨会于灵州李宪由熈河入辄不赴灵州董氊亦失期师无功宪乃自开兰会欲以弭责孙固曰兵法期而后至者斩况诸路皆至而宪独不行虽得兰会罪不可赦帝以宪犹有功但令诘擅还之由宪以餽饷不接为辞释弗诛王中正降秩二等












　　资治通鉴后编卷八十四
　　钦定四库全书
　　资治通鉴后编卷八十五
　　刑部尚书徐干学撰
　　宋纪八十五【起黓阉茂正月尽阏逄困敦六月凡二年有六月】
　　神宗体元显道法古立宪帝德王功英文烈武钦仁圣孝皇帝
　　元丰五年春正月癸未朔不受朝　丙申御宣德门观灯　己亥白虹贯日　庚子责授髙遵裕郢州团练副使本州安置刘昌祚永兴军钤辖唯种谔以米脂砦功迁官　乙巳详定浑仪官欧阳发进新造浑仪浮漏自至道用韩显符浑仪其后司天官周琮于渊加黄道熈宁中旧器壊沈括更造以意增损器成数年未能定与浮漏景表不应陈襄奏旧仪壊不可用而新仪考之又不合愿付欧阳发详定从之于是发校三家考古法先为浑仪浮漏木様以进帝召问曰浮漏以玉筒下水者当坚久也对曰玉不如铜沈括尝用玉今下水比初加达矣帝以为然遂命铸新仪漏表集其说为元丰浑仪法要　辛亥以熈河经制李宪为泾原熈河兰会经畧安抚制置使知兰州李浩权安抚副使帝既释宪弗诛宪复上再举之策兼陈进筑五利将从之会李舜举入奏具陈师老民困状乃罢兵趣宪赴阙已而再议西讨道赐宪银帛四千以为经畧安抚制置使给衞三百进景福殿使武信军留后使复还熈河仍兼秦凤军马是月辽使涿州遗书云夏国来称宋兵起无名不测事端帝报以夏国王受宋封爵昨邉臣言秉常见为母党囚辱比令移问事端其同恶不报继又引兵数万侵犯我邉界义当有征今夏国屡遭败防故遣使诡情陈露意在间贰想彼必已悉察夏人闻此遂不至　二月癸丑朔颁三省枢宻六曹条制　乌蛮乞弟遁去林广乃率众深入会大雨雪浃旬始次老人山山形剑立度黑崖至鸦飞不到山进次归来州天大寒然桂为薪军士皆冻堕指留四日求乞弟不可得内侍麦文昞问广军事广曰贼未授首当待罪文昞乃出所受宻诏曰大兵深入讨贼期在枭获元恶如已破其巢穴虽未得乞弟亦听班师军中皆呼万嵗曰天子居九重明见万里外丙辰广以众还癸亥华隂郡王宗旦薨　丁夘封武昌军节度观察留后宗惠为江夏郡王　自纳溪之役师行凡四十日筑乐共城江门砦梅岭席防溪堡西达淯井东道纳溪皆控制要害防书闻赦梓川路以归来州地赐罗氏主　进封常乐郡公栋戬为武威郡王以会兵讨夏故也时夏人欲与栋戬通好许割赂斫龙以西地云如归我即官爵一随所欲栋戬拒絶之训整兵甲以俟入讨且遣使来告帝召见其使令归语栋戬尽心守圉每称其上书情辞忠摰虽中国士大夫存心公家者不过如此帝知邈川事力固不足与夏人抗但欲解散其谋使不与结和而已　两浙路转运司言知润州鞠真卿侮法专威帝曰守令治民为最近汉有自太守入为三公者葢重其任耳今之藩郡不过数十往往多不得人则县令可知也自今更宜谨择　三月乙酉提举江南西路常平等事刘谊上书言陛下所立新法本以为民为民有倍称之息故与之贷钱为民有破产之患故与之免役为民无聨属之任故教伍保为民有积货之不售故设市易皆良法也行之数年天下讼之法而民病其于役法尤甚又言蹇周辅元立盐法以救淡食之民今民间积盐不售以致怨嗟卖既不行月钱逋负追呼刑责将满江西其势若此则安居之民转为盗贼其将奈何帝以谊职在奉行法度既有所见自合公心陈露辄敢张皇上书特勒停　己亥以日当食避殿减膳赦天下降死罪一等流以下原之　诏杭州嵗修吴越王坟庙　壬寅鄜延路副总管曲珍败夏人于金汤　乙巳御集英殿赐进士明经诸科黄裳以下及第出身同出身一千四百二十八人是科得晋陵邹浩【考异按文献通考宋登科纪总目元丰五年进士四百四十五人明经三人二科共四百四十八人其数与宋史神宗纪多寡悬絶岂二科之外诸科尚多其人合之共得若干数乎今从神宗纪】　丙午雨土　夏四月壬子朔云隂日食不见　甲寅御殿复膳　丁巳辽遣耶律永端等来贺同天节知开封府王安礼言三院狱空掲诸府门辽使过见叹息称为异事帝曰昔由余聘秦观政内史廖辈从容爼豆以夺其谋者秦有人也安礼留意吏事能骇动外国于古无愧矣己未知延州沈括奏遣曲珍将兵绥德城应援讨葭
　　芦塞左右见聚羌落诏从之　壬戍崇文殿校书杨完编类元丰以来详定郊庙礼文成三十卷以进　乙丑以直龙图阁徐禧知制诰兼御史中丞　癸酉官制成御史中丞率百官班贺以王珪为尚书左仆射兼门下侍郎蔡确为尚书右仆射兼中书侍郎初议官制葢仿唐六典事无大小并中书取防门下审覆尚书受而行之三省分班奏事各行其职而政柄并归中书确说珪曰公久在相位必拜中书令珪信不疑一日确因奏事罢留身宻言三省长官位高恐不须置令但以左右仆射兼两省侍郎足矣帝从之故确名为次相实专政柄珪拱手而已凡除吏皆不与闻帝虽以次序相珪确然不加礼重屡因微失罚金毎罚辄门谢宰相罚金门谢前此未有人皆耻之　甲戌以知定州章惇为门下侍郎参知政事张璪为中书侍郎翰林学士蒲宗孟为尚书左丞翰林学士王安礼为尚书右丞　録唐秀实后复其家　蔡确既为右仆射且兼中书侍郎欲以自大乃议尚书省关移中书当加上字以重之王安礼争曰三省皆政事所自出礼宜均一确乃欲因人而为轻重是法由人变也非所以敬国家已而正色问帝曰陛下用确为宰相岂以才术卓异有絶人者抑亦叙迁适在此位耶帝曰适在此位耳安礼顾谓确曰陛下谓适在此位安得自大富弼在西京上言蔡确小人不宜大用弗听确自是屡兴罗织之狱搢绅士大夫重足而立矣　时李宪乞再举伐夏帝以访辅臣王珪对曰向所患者用不足朝廷今捐钱钞五百万缗以供军食有余矣王安礼曰钞不可噉必变而为钱钱又变为刍粟今距出征之期才两月安能集事帝曰李宪以为己有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州耳有裴度之谋李光顔李愬之将然犹引天下之兵力歴嵗而后定今夏氏之强非淮蔡比宪才非度匹诸将非有光顔愬辈臣惧无以副圣意也　丁丑吕公着罢始议五路举兵伐夏公着諌不听寻上表求罢仍谒告不出帝封还其奏赐手诏曰在廷之臣可为腹心之寄无逾卿者安得自暇自逸公着乃复起视事及西师无功将图再举公着又固谏帝不恱会章惇自定州召为门下侍郎公着因乞代惇守邉帝曰朕待卿不止此卿其少安章再上乃命以光禄大夫资政殿学士知定州　五月辛巳朔行官制诏尚书省左右仆射丞合治省事　辛夘手诏自颁行官制以来内外大小诸司凡有申禀公事日告留滞比之旧日中书稽延数倍众皆有不办事之忧可速根研裁议蚤令快便大率止如旧中书发遣可也帝又以命令稽缓语辅臣颇悔改官制蔡确等虑帝意欲罢之乃力陈新官制置禄比旧月省俸钱三万余贯帝意乃止　三省言九寺三监分六曹欲申明行下帝曰不可一寺一监职事或分属诸曹岂可专有所宜曰九寺三监于六曹随事统属着为令　诏尚书六曹分六察　帝谓辅臣曰昔周之盛时犹以为才难唯能不拘流品随才任使则取人之路自广茍不称职便当黜逐不可谓已与之官禄反以系吝而难于用法至臣下有劳朝廷见知虽有过失亦当寛贷故律有议贤议劳之法亦周八枋诏王之遗意然有司议罪自当守官诛宥则系主断如此则用人之道无难矣　癸巳作尚书省　丰州卒张世矩等作乱伏诛其党王安以母老诏特原之　戊戌诏两省官举可任御史者各二人　种谔西讨得银夏宥三州而不能守知延州沈括请城古乌延城以包横山下瞰平夏使虏不得絶沙漠甲辰遣给事中徐禧及内侍押班李舜举往鄜延议之舜举退诣政府王珪迎谓曰朝廷以邉事属押班及李留后无西顾之忧矣舜举曰四郊多垒卿大夫之辱也相公当国而以邉事属二内臣可乎内臣止宜供禁廷洒埽岂可当将帅之任闻者代为珪慙焉　六月辛亥朔环庆经畧司遣将与夏人战破之斩其统军威明舒精威副统军额博裕　甲寅监修国史王珪上两朝正史一百二十卷是书比实録事迹颇多但非寇准而是丁谓托帝诏防时以为讥　丙辰诏自今事不以大小并中书省取防门下省覆奏尚书省施行三省同得防事更不带三省字行出从王安礼言也是日辅臣有言中书省独取防事体太重帝曰三省体均中书揆而议之门下审而覆之尚书承而行之茍有不当自可论奏不当縁此以乱体统也先是官制所虽仿旧三省之名而莫能究其分省设官之意乃厘中书门下尚书为三各得取防出命纷然无统纪至是帝一言乃定戊午王珪言天圣中修真宗正史别録三朝寳训以备省览今当修仁英两朝寳训乃命吏部曾肇著作佐郎林希编修　癸亥诏尚书省六曹事应取防者皆尚书省检具条例上中书省又诏中书门下省已得防者自今不得批劄行下皆送尚书省施行着为令又诏尚书省得弹奏六察御史失职　壬申广南西路转运使马黙言安化州蛮作过帝曰黙意欲用兵耳用兵大事极须谨重向者郭逵征安南与昨来西师兵夫死伤皆不下二十万有司失入一死罪其责不轻今无罪置数十万人于死地朝廷不得不任其咎天下大事葢常起于至细章惇曰唐虞君臣相戒亦曰一日二日万几帝曰知几至难惟圣贤为能图于未形所以无智名勇功其次于其几兆而图之则易为力其下事至于着见而谋之故用力多而见功寡惇又曰善师者不陈葢图之未兆耳帝曰事之将兆天常见象彗孛示人其事质直如言语顾今无深知天道者耳古人能知之则能消伏王珪曰天象既如此必至于用兵此亦数也帝曰惟先格王正厥事能正厥事虽必至于用兵可以无悔矣　帝临御久羣臣俯伏听命无能有所论说时因奏事有被诘责者王安礼进曰陛下固圣而左右辅弼宜择自好之士有亷隅者居之则朝廷尊至于论事茍取容恱偷为一切之计人主将何便于此帝善其言　是月河溢北京内黄埽　秋七月辛巳广南西路经畧司言知宜州王竒与贼战败绩　壬午诏罢大理官赴中书省谳案　戊子诏御史中丞舒亶举任言事或察官十人　种谔谋据横山其志未巳遣子朴上其防会朝廷命徐禧李舜举至鄜延议邉事谔入对言曰横山延袤千里多马宜稼人物劲悍善战且有盐铁之利夏人恃以为生其城垒皆控险足以守御今之兴功当自银州始其次迁宥州于乌延又其次修夏州三郡鼎峙则横山之地已囊括其中又其次修盐州则横山强兵战马山泽之利尽归中国其势居高俯视兴灵可以直覆巢穴及禧至延州奏乞趣谔还谔在道禧已与沈括定议先城永乐堞乃上言银州虽据明堂川无定河之会而故城东南已为河水所吞其西北又阻天堑实不如永乐之形势险阨窃惟银夏宥三州陷没百年一日兴复于邉将事功实为俊伟军锋士气固已百倍但建州之始烦费不赀若选择要会建置堡栅名虽非州实有其地旧来疆塞乃在腹心已与沈括议筑砦堡各六自永乐堞至长城岭置六砦自背罔川至布娘堡置六堡从之诏禧防诸将往城永乐括移府并塞总兵为援陜西转运判官李稷主馈饷　辛夘诏尚书考功员外郎蔡京编手诏　庚子以蔡京为起居郎仍同详定官制　己酉始建雩坛于南郊之左祀上帝以太宗配　是月决大吴埽堤以纾灵平下埽危急　八月庚戌朔封御侍武氏为才人　壬子进封均国公佣为延安郡王以昭容朱氏为贤妃　癸丑诏三省枢宻院秘书殿中内侍入内内侍省听御史长官若言事御史弹纠先是置六察随所察省曹寺监而三省至内侍省无所故有是诏　庚申帝有疾　诏嵗以四孟月朝献景灵宫　降鳯州团练使种谔为文州刺史以言者论谔前迂路出绥德老师费财故也　种谔自入对还极言城永乐非计徐禧怒变色谓谔曰君独不畏死乎敢误成事谔曰城之必败败则死拒节制亦死死于此犹愈于丧国师而沦异域也禧度不可屈奏留谔守延州而自率诸将往筑之甲戌城永乐版筑方兴羌数十骑济无定河觇役曲珍将追杀之禧不许　戊寅河决郑州原武埽溢入利津阳武沟刁马河归纳梁山泺诏曰原武决口已引夺大河四分以上不大治之将贻朝廷巨忧其辍修汴河堤岸司兵五千并力筑堤修闭　九月甲申永乐城成距故银州治二十五里赐名银川砦徐禧等还米脂以兵万人属曲珍守之李稷辇金银钞帛充牣其中欲夸示禧以为城甫就而中已实永乐接宥州附横山夏人必争之地禧等去夏人即来攻曲珍使报禧禧不之信曰彼若即来是吾立功取富贵之秋也邉人驰告者十数禧乃挟李舜举等赴之大将高永亨曰城小人寡又无水泉恐不可守禧以为沮众械送延州狱丙戌禧舜举复入永乐城夏人倾国而至号三十万禧登城西望不见其际丁亥夏人渐逼永亨兄永能请及其未陈击之禧曰尔何知王师不鼓不成列乃以万人阵城下坐谯门执黄旗令众曰视吾旗进止贼分兵迭攻抵城下曲珍陈于水际军不利将士皆有惧色遂白禧曰今众心已揺不可战战必败请收兵入城禧曰君为大将奈何遇敌不战先自退邪俄夏人纵铁骑渡水或曰此号铁鹞子当其半济击之乃可以逞得地则其锋不可当也禧不听铁骑既济震荡冲突时鄜延选锋军最为骁锐皆一当百银枪锦袄光彩耀日先接战而败奔入城蹂后陈夏人乘之师大败将校寇伟李思古高世才夏俨程博古及使臣十余辈士卒八百余人尽没曲珍与残兵入城崖峻径窄骑縁崖而上丧马八千匹夏人遂围城初沈括奏虏逼永乐见官兵整乃还帝曰括料敌踈矣彼来未出战岂肯遽退耶必有大兵在后已而果然　己丑帝以疾愈降京畿囚罪一等徒以下释之　壬辰遣使行视畿县民被水患者乙未诏李宪张世矩将兵救永乐又令沈括遣人与夏约退军当还永乐地【考异宋史神宗纪云诏张世矩等将兵救永乐砦不言李宪今从夏国传】　夏人围永乐城厚数里游骑掠米脂且据其水砦将士昼夜血战城中乏水已数日凿井不得泉渇死者太半至绞马粪汁饮之夏人蚁附登城尚扶创格鬭沈括李宪援兵及馈饷皆为游骑所隔种谔怨徐禧不遣救曲珍度不可支请禧乘兵气未竭溃围而出使人自求生禧曰此城据要地奈何弃之且为将而奔众心揺矣珍曰非敢自爱但敇使谋臣同没于此惧辱国耳高永能亦劝李稷尽捐金帛募死士力战以出皆不听夏人呼珍来讲和吕整景思义相继而行夏人髠思义囚之戊戌夜大雨夏人环城急攻城遂陷高永能孙昌裔劝永能从间道出永能叹曰吾结髪从事西羌战未尝挫今年已七十受国大恩恨无以报此吾死所也顾易一卒敝衣战而死徐禧李舜举李稷皆为乱兵所害曲珍王湛李浦吕整祼跣走免蕃部指挥马贵独持刀杀数十人而死夏人耀兵于米脂城下乃还禧踈旷有胆畧好谈兵每云西北可唾手取恨将帅怯耳吕惠卿力引之故不次用自灵州之败秦晋困棘天下企望息兵而括谔陈进取之策禧更以边事自任狂谋轻敌至于覆没舜举资性安重与人言未尝及宫省事帝尝书十九字以赐之曰李舜举公忠奉上恭勤检身始终惟一以安以荣至是被围急断衣襟作奏曰臣死无所恨愿朝廷勿轻此贼　庚子安化蛮寇宜州知州王竒死之诏赠忠州防御使　癸夘河溢滑州　是月河溢沧州南皮上下埽又溢清池埽又溢永静军阜城下埽　冬十月戊申朔沈括种谔奏永乐城陷汉蕃官二百三十人兵万二千三百余人皆没帝涕泣悲愤为之不食早朝对辅臣恸哭莫敢仰视既而叹息曰永乐之举无一人言其不可者蒲宗孟进曰臣尝言之帝正色曰何尝有言在内惟吕公着在外惟赵卨尝言用兵非好事耳初帝之遣徐禧也王安礼谏曰禧志大才疎必误国事帝不听及败帝曰安礼每劝朕勿用兵少置狱葢为此也自熈宁开边以来凡得夏葭芦吴保义合米脂浮图塞门六堡而灵州永乐之役官军熟羌义保死者六十万人钱粟银绢以万数者不可胜计帝始知边臣不足任深悔用兵无意西伐矣　辛亥提举汴河堤岸司言洛口广武埽大河水涨塌岸壊下牐斗门万一入汴人力无以枝梧宻迩都城可为深虑诏都水监官速往防之　甲寅知延州沈括以措置乖方责授均州团练副使随州安置鄜延路副都总管曲珍以城陷败走降授皇城使　乙丑诏赠永乐死事臣徐禧金紫光禄大夫吏部尚书李舜举昭化军节度使并赐谥忠愍李稷朝奉大夫工部侍郎高永能房州观察使録其子世亮为忠州刺史入内高品张禹勤皇城使各推防赐赠有差壬申诏户部右曹于京东淮浙江湖福建十二路发
　　常平钱八百万缗输元丰库自熈宁以前诸路酤塲率以酬衙前之陪备官费者至熈宁行免役乃罢收酒塲听民增直以雇取其价以给衙前时有坊塲钱至元丰初法既久储积赢羡司农寺请嵗发坊塲百万缗输中都三年遂于寺南作元丰库贮之几百楹凡钱帛之诸司非度支所主输之数益广欲以待非常之用焉资政殿学士知太原府吕惠卿加大学士入见将使
　　仍镇鄜延惠卿言陜西之师非唯不可以攻亦不可以守要在大为形势而已帝曰如惠卿言是陜西可弃也岂宜委以邉事癸酉数其轻躁矫诬之罪斥知单州种谔本意身任统帅谓成功在已而为徐禧沈括所外贼围永乐谔以守延为名观望不救永乐遂陷帝冀其后效置不问且虞贼至就命知延州　十一月戊寅朔帝谓辅臣曰御史分察中都官事已多矣又令察举四方将何以责其治办且于体统非是可罢御史察诸路官司如有不职令言事御史弹奏着为令　景灵宫成辛巳百官班于集英殿门帝诣蘂珠凝华等殿行告迁之礼壬午奉安神御于十一殿癸未初行朝献礼乙酉以奉安神御赦天下官与享大臣子若孙一人庚寅宴侍祠官于紫宸殿　十二月丁巳新乐成　进贤妃周氏为德妃　庚申辽主降皇后萧氏为惠妃出居干陵后立数嵗未有子其妹额特勒先嫁耶律伊逊子苏雅后以宜子言于帝离婚纳宫中至是后被黜额特勒亦还其家　辛酉原武决河口塞
　　六年春正月丁丑朔御大庆殿受朝用新乐先是帝以朝会仪物敝当改为诏閤门御史台详定朝会仪更造仗衞舆辂冠服至是始陈于殿仪鸾司彻幕屋坏毁玉辂　甲申白虹贯日　庚寅御宣徳门观灯　甲午诏诸路提防刑狱司各置检法官一员　乙未诏修周汉以来陵庙　乙巳御崇政殿阅武士　丙午封楚三闾大夫屈平为忠洁侯　二月丁未朔夏人围兰州数十万众奄至已据两关李浩闭城距守钤辖王文郁请击之浩曰城中骑兵不满数百安可战文郁曰贼众我寡正当折其锋以安众心然后可守此张辽所以破合肥也乃夜集死士七百余人缒城而下持短刃突之贼惊溃争渡河溺死者甚众时以文郁方尉迟敬德　丙辰以夏人犯兰州贬李宪为经畧安抚都总管　以王文郁为西上閤门使代李浩知兰州　甲子三省言御史台六察案官以二年为一任欲置簿各书其紏劾之多寡当否为殿最嵗终条具取防陞黜事重者随事取防从之　三月辛夘夏人寇兰州副总管李浩以衞城有功复陇州团练使　丙申河东将薛义败夏人于葭芦西岭　戊戌麟府州将郭忠绍等败夏人于玛尔鼐部己亥河东将高永翼败夏人于珍青鲁部　夏四月
　　龙神衞四厢都指挥使知延州种谔卒谔善驭将士临敌出竒战必胜然残忍好杀左右有犯者立斩之或先刳肺肝坐者揜面谔饮食自若敌亦畏其敢战故数有功自熈宁初谔首兴边事再举西伐皆其始谋终致永乐之败每恨为徐禧沈括所抑疽发背而卒议者谓谔不死邉事不已　甲子礼部郎中林希上两朝寳训李浩败夏人于巴义谿　辛未雨土　是月中书舍人曾巩卒巩为文章上下驰骋愈出愈工本原六经斟酌于司马迁韩愈卓然自成一家官制行拜中书舍人时自三省百职事除书日至十数人人举其职于训辞典约而尽少与王安石游安石声誉未振巩导之于欧阳修及安石得志遂与之异帝尝问安石何如人对曰安石文学行义不减雄以吝故不及帝曰安石轻富贵何吝也曰臣所谓吝者谓其勇于有为吝于改过耳帝然之吕公着尝言于帝曰巩行义不如政事政事不如文章故不至大用　五月庚寅以旱虑囚　夏人寇兰州围九日甲午大战侍禁韦定死之　癸夘诏赐资州孝子支渐粟帛渐年七十持母丧既葬庐墓侧负土成坟三时号泣哀毁逾礼乡闾感化者甚众　是月夏人寇麟州神堂砦知州訾虎督兵出战败之诏虎自今毋得轻易出入恐失利损威以张虏势遇有寇邉止令禆将出兵捍逐　六月乙巳朔诏御史台六察各置御史一员　癸丑诏御史中丞两省官各举可任言事或监察御史五人　以礼部尚书黄履为御史中丞履以大臣多因细故罚金遂言贾谊有云遇之以礼则羣臣自喜羣臣且然况大臣乎使罪在可议黜之可也可恕释之可也岂可罚以示辱哉时又制侍郎以下不许独对履言陛下博访庶政虽远外微官犹令独对顾于侍从乃弗得邪遂刋其制御史翟忠言事有防诘所自来履諌曰御史以言为职非有所闻则无以言今乃究其自来则人将惩之台谏不复有闻矣恐失开言路之意事乃寝　元丰间诏大理兼鞫狱所承内降公事意必傅重少卿韩晋卿独持平覈实无所上下人以不寃帝知其才凡谳狱难明及事系权贵者悉以委晋卿尚书省建擢刑部郎中天下大辟请谳执政或以为烦将劾不应谳者晋卿适白事省中因曰听断求实朝廷之心也今谳而获戾后不来矣议者或引唐日覆奏欲令天下庶狱悉从奏决晋卿曰法在天下而可疑可矜者上请此祖宗制也今四海一家欲械系待朝命恐罪人之死于狱多于伏辜者矣朝廷皆从之　闰月乙亥朔夏国主秉常遣使来贡永乐之役夏人亦以是困敝其西南都统昻星威明济勒移书泾原刘昌祚乞通好如初昌祚以闻帝谕昌祚答之及入寇屡败国用益竭乃遣摩格蔑密伊裕来贡上表曰臣自歴世以来贡奉朝廷无所亏怠至于近嵗尤甚欢和不意憸人诬间朝廷特起大兵侵夺疆土城砦因兹构怨嵗致交兵今乞朝廷示以大义特还所侵倘垂开纳别效忠勤帝赐诏曰比以权强敢行废辱朕用震惊令邉臣往问匿而不报王师徂征葢讨有罪今遣使造庭辞礼恭顺仍闻国政悉复故常益用嘉纳已戒邉吏毋辄出兵尔亦慎守先盟戊寅诏陜西河东经畧司其新复城砦徼循毋出二三里夏之嵗赐悉如其旧唯乞还侵疆不许　辽主知庶人濬之寃悔恨无及追諡曰昭懐太子以天子礼改葬玉峯山　丙戌诏内外文武各举应武举一人　汴水溢丙申守司徒开府仪同三司韩国公富弼卒諡文忠弼年八十懐不能已上疏论治道之要曰臣闻自古致天下治与乱者大纲不出用谀佞谠直之人二端而已谀佞者进则人主不闻有过惟恶是为所以致乱也谠直者进则人主日有开益惟善是从所以致治也臣自离朝廷退居林下间亦仰知时政大率谀佞者竞进谠直者处外虽有在朝者葢恐触忤奸邪亦皆结舌不敢有所开陈疏奏帝谓辅臣曰富弼有疏来章惇曰弼言何事帝曰言朕左右多小人惇曰盍令分析孰为小人帝曰弼三朝老臣岂可令分析王安礼进曰弼之言是也罢朝惇咎安礼曰右丞对上之言失矣安礼曰吾侪今日曰诚如圣谕明日曰圣学非臣所及安得不谓之小人惇无对弼既上疏又条陈时政之失以待上问手封以付其子绍庭及卒绍庭上之其畧曰今日上自辅臣下及庶士畏祸图利习成风忠词谠论无复上达致陛下聪明蔽塞天下祸患已成尚不知惊惧改悔创艾补救日甚一日殆将无及陛下即位之初邪臣纳说图任之际听受失宜自谓能拒絶众人不使异论得行然后圣化可运事功可成此葢奸人自谋利于茍恱而柄任之臣欲专权自肆以成己志遂误陛下放斥忠直进用邪佞忠言杜絶谄谀日闻去嵗纳邉臣妄议大举以讨西戎师徒溃败两路骚然当举事之初执政大臣台谏侍从茍能犯顔极諌则圣心自回祸难自息矣臣不知是时小大之臣有为陛下力争其不可者乎今久戍未解百姓困穷岂讳过耻败不思捄祸之时天地至仁宁与羌夷校曲直胜负愿归其侵地休兵息民朝廷之事莫大于用人夫辅弼之任论议之职皆当极天下之选彼贪宠患失柔从顺媚者岂可使之事一出于上则下莫任其责小人因得以为奸事成则下得窃其利事不成则君独当其咎岂上下同心君臣一德之谓耶又曰宫闱之臣委之统制方面皆非所宜在外则挟权怙宠陵轹上下入侍左右宠禄既过则骄怨易启势位相及猜夺随至立党生祸又曰与利之臣亏损国体为上敛怨至若为塲以停民货造舍而蔽旧屋河舟之载擅路粪之利急于敛取道路嗟怨此非上所以与民之意也弼恭俭好礼与人言虽防贱必尽敬气色穆然不见喜愠其好善疾恶葢出于天性常言君子与小人并处其势必不胜君子不胜则奉身而退乐道无闷小人不胜则交结构扇千岐万辙必胜而后已迨其得志遂肆毒于善良求天下不乱不可得也弼早有公辅之望天下皆称曰富公名闻逺域辽使每至必问其出处安否临事周悉度不万全不发当其敢言奋不顾身忠义之性老而弥笃家居一纪斯须未尝忘朝廷　江淮等路发运司嵗漕糓六百二十万副使蒋之竒领漕事以是月至京师入觐帝问劳备至赐三品服且曰朕不复除官漕事一以委卿之竒辞谢因条画利病三十余事多见纳用　秋七月乙夘祔孝惠孝章淑德章懐皇后于庙　孙固引疾求去遂罢为通议大夫观文殿学士知河阳以同知枢宻院韩缜知枢宻院户部尚书安焘同知枢宻院　八月己夘太白昼见　前桐城县尉周谔上书诏中书省记姓名帝日阅匦函小臣所言利害无不详览如此　辛夘蒲宗孟罢先是宰执同对帝有无人材之叹宗孟曰人材半为司马光邪说所壊帝不语直视宗孟久之宗孟惧甚无以为容帝复曰蒲宗孟乃不取司马光邪未论别事只辞枢宻副使朕自即位以来唯见此一人他人则虽廹之使去亦不肯矣又因泛论古今人物宗孟盛称雄之贤帝作色曰雄剧秦美新不佳也罢朝王安礼戏宗孟曰雄为公坐累至是御史论其荒于酒色及缮治府舍过制遂守本官知汝州　以尚书右丞王安礼为尚书左丞吏部尚书李清臣为尚书右丞　九月癸夘朔日有食之　中书舍人赵彦若等言六房公事乞据舍人员数分领以吏户礼兵刑工为次其年事班簿制勅库房并通领从之戊辰起居郎蔡京言旧修起居注官二员不分左右故月轮一员修纂今起居郎舍人分两省所以备左右史官则左当书动右当书言乞自今起居郎舍人随左右分记言动从之　冬十月癸酉朔夏国主秉常遣使上表请复修职贡乞还旧疆安焘言地有非要害者固宜予之然虏情无厌当使知吾宥过而罢兵不可示以厌兵之意帝乃赐秉常诏言地界已令鄜延路移牒宥州施行其嵗赐地界了日依旧　戊子封孟轲为邹国公以吏部尚书曽孝寛言孟轲未加爵命故也　壬辰辽混同郡王耶律伊逊在来州私藏兵甲且谋奔宋事觉辽主命缢杀之　癸巳会稽郡王世清薨　庚子尚书省成　辛丑封马援为忠显王　十二月癸夘加上仁宗諡曰体天法道极功全德神文圣武睿哲明孝皇帝英宗諡曰体干应厯隆功盛德宪文肃武睿神宣孝皇帝　甲辰朝献景灵宫乙巳朝享太庙丙午祀昊天上帝于圜丘以太祖配始罢合祭天地还御宣德门大赦天下　辽进封梁王延禧为燕国王　甲寅判河南府潞国公文彦博以守太师开府仪同三司致仕　庚申幸尚书省召六曹长贰以下询以职事因诫勅焉是嵗户部献今嵗民数天下主客户一千七百二十一万一千七百一十三口二千四百九十六万九千三百七年春正月丙午以洺州防御使世准为安定郡王癸丑夏人寇兰州李宪等击走之　甲寅进贤妃朱氏为德妃　辛酉诏黄州团练副使苏轼移汝州帝毎怜轼才一日语辅臣曰国史大事朕意欲俾苏轼成之辅臣有难色帝曰非轼则用曾巩其后巩亦不副上意帝复有防起轼以本官知江州蔡确张璪受命王珪独以为不可明日改江州太平观又明日命格不下于是卒出手劄徙轼汝州有苏轼黜居思咎阅嵗滋深人才实难不忍终弃之语轼上表谢且言饥寒之累有田在常州愿得居之帝从其请改常州团练副使轼道过金陵见王安石曰大兵大狱汉唐灭亡之兆祖宗以仁厚治天下正欲革此今西方用兵连年不解东南数起大狱公独无一言以救之乎安石曰二事皆吕惠卿启之安石在外何敢言轼曰在朝则言在外则不言事君之常礼耳上不以常礼待公公顾可以常礼报上乎安石厉声曰安石须说且曰出在安石口入在子瞻耳子瞻轼字也又言人须知行一不义杀一不辜得天下弗为乃可轼戏曰今之君子争减半年磨勘虽杀人亦为之安石笑而不言　二月庚午朔河北转运使措置河北籴便吴雍言见管人粮马料总千一百七十六万石竒赢相补可支六年河北十七州邉防大计仓廪充实虽因借丰年实以吏能干职同措置王子渊在职九年悉心公家望考察成效以劝才吏诏赐子渊紫章服　甲戌太师致仕文彦博入觐置酒垂拱殿　癸未进封濮阳郡王宗晖为嗣濮王封宗晟为高宻郡王宗绰建安郡王宗隠安康郡王宗瑗汉东郡王宗愈华原郡王　三月辛丑赐文彦博宴于琼林苑帝制诗以赐之　丁巳大宴羣臣于集英殿皇子延安郡王侍立于御座之侧王珪率百僚廷贺及升殿帝命珪等与王相见久之王乃退王未出阁帝特令侍宴以见羣臣　庚申御崇政殿大阅　壬戌诏以太学外舍生钱塘周邦彦为试太学正邦彦献洛都赋文采可取故擢之　诏赐章写经纸还其所献马　癸亥白虹贯日　夏四月丁丑赐饶州童子朱天锡五经出身　癸巳夏人寇延州安塞堡将官吕真败之　五月壬子虑囚降死罪一等杖以下释之　庚申诏中书舍人蔡卞往江宁府省视王安石疾病卞安石之壻也　辛酉白虹贯日　壬戌诏自今春秋释奠以邹国公孟轲配食文宣王设位于兖国公之次又追封荀况为兰陵伯雄为成都伯韩愈为昌黎伯以世次从祀于二十一贤之间　诏诸路帅臣监司等举大使臣为将领　六月礼部言欧阳修等编太常因革礼始自建隆讫于嘉祐为百卷嘉祐之后阙而不録熈宁以来礼文制作足以垂法万世乞下太常委博士接续编纂以备讨阅从之　丙子夏人寇德顺军巡检王友死之　戊子集禧观使王安石请以所居江宁府上元县园屋创禅寺乞赐名额从之以报宁禅院为额安石子雱蚤死晩年痛悼不已遂舍半山园宅为寺又割田为常住以荐防福云【考异宰辅编年録引丁未録云一夕安石见雱身具桎梏曵病足立庭下血污呻吟良久而灭安石不胜父子之情遂以所居半山园宅为寺又割田为常住以荐防福李焘曰可见安石晚年益谬也按安石信道不笃舍宅割田为其子荐福理则有之若所言雱死后见形颇近稗官之说通鉴不语怪谨遵洓水义例不敢録也】　辛卯江夏郡王宗惠卒




　　资治通鉴后编卷八十五
&lt;史部,编年类,资治通鉴后编&gt;
　　钦定四库全书
　　资治通鉴后编卷八十六
　　刑部尚书徐干学撰
　　宋纪八十六【起阏逢困敦七月尽防防赤奋若十二月凡一年有六月】
  </div>
  <div class="pagination">
   <a href="资治通鉴后编_page18.html">
    上一页
   </a>
   <span>
    ...
   </span>
   <a href="资治通鉴后编_page14.html">
    14
   </a>
   <a href="资治通鉴后编_page15.html">
    15
   </a>
   <a href="资治通鉴后编_page16.html">
    16
   </a>
   <a href="资治通鉴后编_page17.html">
    17
   </a>
   <a href="资治通鉴后编_page18.html">
    18
   </a>
   <span class="current-page">
    19
   </span>
   <a href="资治通鉴后编_page20.html">
    20
   </a>
   <a href="资治通鉴后编_page21.html">
    21
   </a>
   <a href="资治通鉴后编_page22.html">
    22
   </a>
   <a href="资治通鉴后编_page23.html">
    23
   </a>
   <a href="资治通鉴后编_page24.html">
    24
   </a>
   <span>
    ...
   </span>
   <a href="资治通鉴后编_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
