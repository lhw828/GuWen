<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 50 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 50 页/共 607 页</h1>
    <div class="content">　　十二月癸未，召京城耆耋百岁以上者凡百许人至长春殿，上亲加抚慰。老人皆言：「自五代以来，未有如今日之盛也。」各赐束帛遣之。
　　丁亥，废岭南诸州采珠场。自是，唯商船互市及受海外之贡。
　　壬辰，立德妃李氏为皇后。（后以太平兴国二年七月入宫，至是立为皇后。诏词但云陇西李氏，则未始封德妃也。按本传及会要等亦不载德妃之号，不知本纪何故云耳，当考。）
　　丙申，大酺，集开封府及诸军乐人，自丹凤门前至朱雀门，东西凡数里，迁四市货殖，五方士女大会，作山车、旱船，往来御道，为鱼龙曼衍之戏，音乐杂发，观者阗咽。
　　甲辰，大雨雪。先是，上谓宰相曰：「今冬气和暖，开春恐有疫疠。郊祀、酺宴之后，若得三五寸雪，大佳。」至是，阴云四合，积雪盈尺。
　　上尝语宰相曰：「统制区夏，自有道理，若得其要，不为难事。必先正其身，则孰敢不正？若恣情放志，何以使人□□礏惧。朕每自勉励，未尝少懈。至于内外官吏，皆量才任职，喻如匠者架屋，栋梁榱桷咸不可阙也。」宋琪曰：「近见陛下，自供奉官、殿直、承旨、三司大将、诸州邸吏，咸加选擢，曪銟功勤，振拔淹滞，内外无不知劝。」上曰：「此辈久历艰难，皆无旷败，若曾有瑕玷，人不保者，不预兹选。朕非但振举湮沈，亦欲激厉使为好事耳。」琪曰：「陛下不以卑□，躬自搜访，量材任职，无有弃人，所谓竹头木屑亦不遗弃者也。」（选用三司大将等事，宝训云在九年，因取「量材任使如作屋」等语联书之。选用三司大将，别本亦在此年七月。）
　　注　　释
　　【一】俾居房陵「俾」原作「畀」，据宋本、宋撮要本、阁本改。
　　【二】淮河西流三十里「流」原作「南」，据宋本、宋撮要本及宋史卷三○七乔维岳传改。
　　【三】则母不能活矣「则」原作「其」，据宋本及上引宋史改。
　　【四】第云转运使令处兹罪「罪」字原阙，据上引宋史补。
　　【五】赵垂庆原作「赵重庆」，据宋本、宋撮要本及太宗实录卷二九、宋会要运历一之一改。
　　【六】后唐至国朝上引太宗实录、会要及历代名臣奏议（以下简称奏议）卷二八○律历均作「传后唐至国朝」。
　　【七】易车服旗色「旗」原作「之」，据宋本、宋撮要本及长编纪事本末卷一四改。
　　【八】王延德等至自高昌「自」字原脱，据宋本、宋撮要本、阁本补。按王明清挥麈录前录卷四王延德历□使高昌行程所见条、通考卷三三六四裔考车师前、后王（即高昌）条及宋史卷四九○高昌传，延德等于太平兴国六年五月出使高昌，七年四月至高昌，八年春偕使还，雍熙元年四月至京师，与本编所载相合。
　　【九】我王舅也「王」原作「主」，据宋本、宋撮要本及上引挥麈前录、通考、宋史改。
　　【一○】阿多于越复数日乃相见「复」原作「后」，据同上书改。
　　【一一】交河州原作「交河洲」，据宋本、宋撮要本、阁本及上引挥麈前录、通考、宋史改。
　　【一二】汉使来觇王封域「使」原作「吏」，据同上书改。
　　【一三】王庭镇宋撮要本、阁本同，宋本作「玉庭镇」，上引挥麈前录、通考、宋史则均作「玉亭镇」。
　　【一四】皆以诏书赐其君长袭衣金带缯帛「衣」字原脱，据同上书补。
　　【一五】京官任堂后官「堂后」下原脱「官」字，据宋本、宋撮要本、阁本补。
　　【一六】转运使及知州通判「通判」原作「运判」，据宋本、宋撮要本及太宗实录卷三○改。
　　【一七】上虑下情壅塞故降是诏此十字原脱，据宋本、宋撮要本、阁本及太宗实录卷三○补，以完足文义。
　　【一八】上曰按宋本、宋撮要本、阁本俱作：「乙卯，上谓宰相曰：」原刊盖有脱文。
　　【一九】始令诸州笞杖罪不须逮证者「笞」原作「等」，据宋本、宋撮要本及宋史卷一九九刑法志、长编纪事本末卷一四改。
　　【二○】有司断讫「讫」原作「说」，据宋本、宋撮要本、阁本改。
　　【二一】比下诏访民间利病「病」原作「弊」，据同上书改。
　　【二二】给事中若任得其人「任」字原脱，据同上书及咸平集卷一上太宗应诏论火灾补。
　　【二三】今宰臣若贤「今」原作「令」，据同上书改。
　　【二四】愿陛下信而用之「之」字原脱，据同上书补。
　　【二五】百官未修「修」原作「备」，据同上书改。
　　【二六】枢密之论阁本同，宋本、宋撮要本均作「枢密之职」。
　　【二七】或附至道元年九月复夺所赐姓名时「复」原作「后」，据宋本、宋撮要本改。
　　【二八】上谓宰相曰「上」字原脱，据宋本、宋撮要本、阁本补。
　　【二九】苑路之矰「苑路」，吕氏春秋贵直论及太平御览（以下简称御览）卷二○六太保条引并作「宛路」。
　　【三○】严父莫大于配天「父」字原脱，据宋本、宋撮要本、阁本补。
　　【三一】内出鱼袋以赐近臣「出」原作「外」，据同上书及宋会要舆服六之二○改。
续资治通鉴长编
卷二十六
卷二十六
　　起讫时间 起太宗雍熙二年正月尽是年十二月
　　卷　　名 续资治通鉴长编卷二十六
　　帝　　号 宋太宗
　　年　　号 雍熙二年（乙酉，985）
　　全　　文
　　春正月癸亥，翰林学士贾黄中等九人权知贡举。上谓宰相曰：「夫设科取士之门，最为捷要。然而近年籍满万余人，得无滥进者乎？」己巳，诏：「自今诸科并令量定人数，相参引试，分科隔坐，命官巡察监门，谨视出入。有以文字往复与吏为奸者，寘之于法；私以经义相教者，斥出科场；伍保预知，亦连坐。进士倍加研覆，贡举人勿以曾经御试，不考而荐。」始令试官亲戚别试者凡九十八人。又罢进士试律，复贴经。
　　上览诸道转运副使、知州、通判奏章有不联名者，谓宰相曰：「当官共事，须协心从长。且条陈利害，动辄变改，今不联名，此必任其独见，未为允当也。」二月戊寅，下诏戒之。
　　丙戌，上谓宰相曰：「朕览史书，见晋高祖求援于契丹，遂行父事之礼，仍割地以奉之，使数百万黎庶陷于契丹。冯道、赵莹，位居宰辅，皆遣令持礼，屈辱之甚也。敌人贪婪，啖之以利可耳，割地甚非良策。朕每思之，不觉叹惋。」宋琪等奏曰：「晋高祖遣冯道奉使，张筵送之，亲举酒洒涕曰：『达两君之命，交二国之欢，劳我重臣，之彼穷塞，息民继好，宜体此怀，勿以为惮也。』及道回，有诗曰：『殿上一杯天子泣，门前双节国人嗟。』方今亭鄣肃清，生灵安泰，皆由得制御之道。恢复旧境，亦应有时。」上然之。
　　三月【一】己未，上御崇政殿，覆试礼部贡举人，得进士须城梁颢等百七十九人，庚申，得诸科三百一十八人，并唱名赐及第。唱名自此始。（此据登科记。）宰相李昉之子宗谔、参知政事吕蒙正之从弟蒙亨、盐铁使王明之子扶、度支使许仲宣之子待问，举进士试皆入等。上曰：「此并势家，与孤寒竞进，纵以艺升，人亦谓朕为有私也！」皆罢之。
　　青州人王从善应五经举，年始踰冠，自言通诵五经文注，上历举本经试之，其诵如流，特赐九经及第，面赐绿袍、银带，钱二万。时左右献言尚有遗材，壬戌，复试，又得进士上元洪湛等七十六人，癸亥，得诸科三百二人，并赐及第。
　　夏四月丙子，复置明法科。分周易、尚书各为一科，附以论语、孝经、尔雅三小经；毛诗专为一科。明法亦附三小经。进士、九经以下，更不习法书。又以锁厅，求试者率多缪滥，始令诸道州府，自今择才学优茂而历官无过者乃举之，仍先奏俟报。
　　是日，召宰相，参知政事，枢密，三司使，翰林，枢密直学士，尚书省四品、两省五品以上，三馆学士，宴于后苑，赏花钓鱼，张乐赐饮，命髃臣赋诗、习射。自是每岁皆然。赏花钓鱼曲宴，始于是也。（此据会要，赏花赋诗，已见雍熙元年三月。）
　　五月庚午，中书门下奏，谪官在外而累经赦宥者，欲令归阙，责其后效。上不许，谓宰相曰：「朝廷致理，当任贤良，君子小人，宜在明辨。大抵人君宜先自正其身，亦如治家，身不正则家乱矣。故听谗邪之言，则骨肉至亲，坐成离间，岂能致敦□之道欤！大小虽殊，其致一也。今海岛琼、崖远恶处，甚多窜逐之臣，郊禋以来，岂不在念！然此等务行巇崄，若小得志，即复结朋植党，恣其毁誉，如害髃之马，岂宜轻议哉。」（选举志言诏从其请，盖误也。）
　　六月己卯，诏两街供奉僧于内殿建道场。上谓宰相曰：「今兹夏麦丰稔。比闻岁熟则民多疾疫，朕恐百姓或有灾患，故令设此，未必便能获佑，且表朕勤祷之意云。」
　　丙戌，命右谏议大夫刘保勋、兵部郎中杨徽之、屯田郎中孔承恭与判吏部流内铨王祜，同就尚书省以新及第进士、诸科名次先后，乡里远近之便注拟。自是为定例。
　　秋七月，上谓宰相曰：「国家以百姓为本，百姓以食为命，故知储蓄最为急务。昨江南灾旱甚，亟遣使振贷【二】，果无流亡盗贼之患【三】，若非积聚，何以救之？」庚申，诏：「诸路转运使及诸州长吏，专切督察知仓官吏等依时省视仓粟【四】，勿致毁败。其有计度支用外，设法变易，或出粜借贷与民及转输京师，如不省视而致损官粟者，虽去官犹论如律。」
　　鼎州言江水溢害稼。
　　八月庚辰，上谓宰相曰：「朕于狱犴之寄，夙夜焦劳，比分遣使臣按巡诸道，盖虑或有噃滞耳。因思新及第进士为司理参军，彼于法律固未精习，宜令诸州长吏视其不胜任者，于判司、簿尉中两易之。」
　　癸巳，上谓宰相曰：「近代以来，政理隳紊，无如晋、汉两朝。外则侯伯不法，恣其掊敛，内则权幸用事，货赂公行。百姓未纳王租，先遭率敛。县中官吏，岁有年常之求，镇将人员，时为乞索之局，乡胥里长，更迭往来，嗷嗷蒸民，何所告愬。欲望天道顺和，其可得乎！近年以来，颇革此弊，臣僚守法，兆民舒泰，虽未能还淳返朴，亦可谓之小康矣。每念百姓寒耕热耘，营求衣食，国家若非赡养军旅，两税亦不忍催督，而况非理诛剥乎。」宋琪等对曰：「陛下恤民求理，取鉴晋、汉，实天下幸甚。」（会要十一月有戒官吏乞取钱物，年常节仪酒肉米昏等，诏委转运使与长吏采访闻奏，仍附十一月末。）
　　九月，初，涪王廷美既得罪，楚王元佐独申救之，上不听。廷美死，元佐遂感心疾，或经时不朝请。（龙川别志言太宗将立元佐为嗣，元佐坚辞，欲立太祖之子，由是遂废，故当时以为狂。按太祖二子，德昭卒于太平兴国四年八月，德芳卒于六年三月，而元佐以七年七月出阁，时太祖之子无在者矣。元佐虽封卫王，盖未尝有建储之议也。九年正月，廷美死，元佐乃发狂，固不缘辞位。别志误矣。司马光日记载宋敏求云，廷美之贬，元佐请其罪，由是失爱。日记盖得其实也。）屡为残忍，不守法度，左右微过，必加手刃，仆吏过庭，往往弯弓射之。上诲甚厉，皆不悛。是岁夏秋，疾甚，上深以为忧。是月，疾小愈，上喜，因降德音。
　　庚戌，重阳，召诸王宴射苑中，而元佐以疾新起，不预。至暮，陈王元佑等过之，元佐谓曰：「汝等与至尊宴射，而我不预焉，是为君父所弃也。」遂发愤，中夜，闭媵妾，纵火焚宫。迟明，鞕焰未止。上意火必元佐所为也，令摄赴中书，遣御史按问。置巨校于前，元佐恐惧，具对以实。上遣入内都知王仁睿谓曰：「汝为亲王，富贵极矣，何凶悖如是！国家典宪，我不敢私，父子之情，于此绝矣。」元佐无以对。陈王元佑已下洎宰相、近臣，号泣营救，上涕泗谓曰：「朕每读书，见前代帝王子孙不率教者，未尝不扼腕愤恨。岂知我家亦有此事！朕为宗社计，断不舍之。」遂下制废为庶人，送均州安置。顾谓宰相曰：「比者内外安宁，方思自适，而元佐纵火，实挠朕怀。」宋琪等曰：「尧、舜有丹朱、商均，此不足以累圣德。元佐苟无心疾，当不至是，惟陛下开释。」丁巳，琪等帅百官伏合拜表，乞留元佐京师，诏不许，表三上，乃许之。元佐行至黄山，召还，寘于南宫，使者监护，不通外事。楚王府咨议赵齐王遹、翊善戴玄以辅导无状，皆请罪，上曰：「朕教训犹不从，岂汝等所能赞导耶！」并释不问。（寇准通判郓州，得召见，太宗谓曰：「知卿有深谋远虑，试与朕决一事，令中外不惊动，此事已与大臣议之矣。」准请其事，太宗曰：「东宫所为不法，他日必为桀、纣之行。欲废之，则东宫亦自有兵甲，恐因而招乱。」准曰：「请某月日令东宫至某处摄行礼，其左右侍卫皆令从之。陛下搜其宫中，果有不法之事，俟还而示之，隔左右勿令入而废之，一黄门力耳。」太宗以为然。及东宫出，因搜其宫中，得淫刑之器，有剜眼、挑筋、摘舌等物，还而示之，东宫服罪，遂废之，选立章圣为太子。自是太宗眷准益厚。此张唐英所著仁宗政要寇准传所载也，传闻谬误一至于此，盖因废元佐事耳。淳化三年十月，罢恭孝太子元僖册礼，则缘惑嬖妾张氏，初无淫刑事也。唐英书世多有之，谬误不独此，不可不辨。）
　　虞部郎中、知制诰郑人韩丕有文行【五】，朝廷称为长者。然诰命应用，伤于稽缓。一夕，须诏书甚急【六】，丕停笔既久，问索旧草，吏以本典扃户出宿，不可搜检。丕乃破锁取，改易而进。宰相宋琪性褊急，常加督责，或申以谐谑，丕不能平。中书舍人王祜以前辈负气，多凌辱面折之。乃表求外任，闰九月甲戌，丕罢知虢州。
　　上览邕管杂记，叹其风俗乖异。乙未，诏岭南诸州民嫁娶、丧葬、衣服制度，委所在长吏渐加诫厉，俾遵条例；其杀人祭鬼，病不求医，僧置妻孥等事，深宜化导，使之悛革。无或峻法，以致烦扰。
　　己亥，坊州献一角兽，上召近臣观之，咸奏曰：「按瑞应图，牡曰麒，牝曰麟。昔岚州进，麟也。此乃麒也【七】。请宣示中外。」上不许，但令豢于苑中，遂其饮龁之性，且谓宰相曰：「时和年丰，兆民安泰，斯为上瑞。鸟兽草木，夫何足云。」
　　冬十月辛丑朔，上录京城诸司系囚，多所原减，决事遂至日旰。近臣或谏以劳苦过甚，上曰：「不然，傥惠及无告，使狱讼平允，不致枉挠，朕意深以为适，何劳之有！」因谓宰相曰：「中外臣僚，若皆留心政务，天下安有不治者。古人宰一邑，守一郡，使飞蝗避境，猛虎渡江。况人君能惠养黎庶，申理冤滞，岂不感召和气乎！朕每自勤不怠，此志必无改易。或云百司细故【八】，帝王不当亲决，朕意则异乎此。若以尊极自居，则下情不得上达矣。」
　　十一月辛卯，诏自今京官、幕职、州县官，有丁父母忧者，并放离任，常参官奏闻待报。然其后亦颇有特追出者。
　　十二月，上谓李昉等曰：「中书、枢密，朝廷政事所出，治乱根本系焉。且天下广大，卿等与朕共理，当各竭公忠，以副任用。人谁无姻故之情，苟才不足称，不若遗之财帛耳。朕亦有旧人，若果无取，未尝假以名器也。卿等其戒之。」
　　开宝中，贼攻绣州，知州饶阳王恕死焉。恕子济，时从行，贼将并害之。济拥尸号恸，谓贼曰：「吾父已死，吾安用活为！但恨力不足杀汝，以报父绚耳。」贼感其言，舍之。济遂拾父骨，匿山谷间。既而官军大集，济脱身谒其帅朱乙，陈讨贼之计。乙嘉其诚，遗以束帛，奏假驿置而归。先是济母终于岳阳，权殡佛舍，并护二丧还饶阳。州将以闻，太祖召见，为其尚少，且俾就学。
　　于是，上书自陈死事之孤，得试学士院，补龙溪主簿。时调福建输鹤翎为箭羽，鹤非常有物，官督责尤急，至一翎直数百钱者，民甚苦之。济以便宜谕民取鹅翎代输，驿奏其事。因诏旁郡悉如济所陈。
　　注　　释
　　【一】三月己未「三月」二字原阙，据太宗实录卷三二、宋史卷五太宗纪补。
　　【二】亟遣使振贷「亟」原作「凶」，据宋本及太宗实录卷三二改。
　　【三】果无流亡盗贼之患「无」原作「有」，据宋本、宋撮要本、阁本及太宗实录卷三二改。
　　【四】专切督察知仓官吏等依时省视仓粟「知」原作「如」，据宋本、宋撮要本及宋史全文卷三改。
　　【五】虞部郎中知制诰郑人韩丕有文行此句上原有「九月」二字，与上编为重出。按下文至「乃表求外任」句，乃追□韩丕失职缘由，随出「闰九月甲戌，丕罢知虢州」。本编记载并见太宗实录卷三二，原系于雍熙二年闰九月。今据删此句上「九月」二字。
　　【六】须诏书甚急「须」原作「颁」，据宋本、宋撮要本改。
　　【七】此乃麒也「此」原作「是」，据宋本、宋撮要本、阁本改。
　　【八】或云百司细故「百」原作「有」，据宋本、宋撮要本改。
续资治通鉴长编
卷二十七
卷二十七
　　起讫时间 起太宗雍熙三年正月尽是年十二月
　　卷　　名 续资治通鉴长编卷二十七
　　帝　　号 宋太宗
　　年　　号 雍熙三年（丙戌，986）
　　全　　文
　　春正月戊寅，德彝为右千牛卫大将军、判沂州，时年十九。会飞蝗入境，吏民请坎瘗火焚之，德彝曰：「上天降灾，守土之罪也。」乃责躬引咎，斋戒虔祷，而蝗自殪。
　　先是，知雄州贺令图与其父岳州刺史怀浦及文思使薛继昭、军器库使刘文裕、崇仪副使侯莫陈利用等相继上言：「自国家伐太原，而契丹渝盟，发兵以援，非天威兵力决而取之，河东之师几为迁延之役。且契丹主年幼【一】，国事决于其母，其大将韩德让宠幸用事，国人疾之，请乘其衅以取幽蓟。」上遂以令图等言为然，始有意北伐。
　　上初议亲征，给事中、参知政事李至上言曰：「幽陵，戎之右臂，王师往击，彼必来拒。攻城之人不下数万，兵多费广，势须广备糇粮。假令一日克平，当为十旬准计，未知边庾可充此乎？又戎城之旁，坦无陵阜，去山既远，取石尤难，金汤之坚，非石莫碎，则发机缒石，将安得乎？若圣心独断，睿虑已成，则京师天下根本，愿陛下不离辇毂，恭守宗庙，示敌人以闲暇，慰亿兆之瞻仰者，策之上也。大名，河朔之咽喉，或暂驻銮辂，扬言自将，以张兵势、壮军威者，策之中也。若乃远提师旅，亲抵边陲，北有戎援之虞，南有中原为虑，则曳裾之恳切，断鞅之狂愚，臣虽不肖，耻在昔贤之后也。」
　　刑部尚书宋琪上疏曰：
　　伏以国朝大举精兵，讨除边寇，灵旗所指，燕城必降。而敌所趋径术，或落其便，必欲取雄、霸路直进，未免更有阳城之围。盖界河之北，陂淀坦平，北路行师，投戈散地【二】。况军行不离于辎重，敌来莫测其浅深，必冀回辕，西适山路。望令大军会于易州，循狐山【三】之北、漆水【四】以西，挟山而行，援粮以进，涉涿水，并大房，抵桑干河，出安祖寨，则东瞰燕城，裁及一舍。此是周德威收燕之路。自易水距此二百余里，并是缘山，村墅连延，溪涧相接，采薪汲水，我占上游。东则林麓平冈，非戎马奔冲之地，内排鎗弩步队，实王师备御之方。然于山上列白帜以望之，戎马之来，二十余里外可悉数也【五】。从安祖寨西北有卢师神祠，是桑干出山之口，东及幽州，四十余里。赵德钧作镇之时，欲遏西冲，曾堑此水。况河次半有崖岸，不可径渡，河壖平处，筑城护之，守以偏师，此断戎之右臂也。仍虑步奚为寇，可分雄勇兵士三五千人至青白军以来山中把截，此是新州、妫山之间【六】南出易州大路，其桑水属燕城北隅，绕西壁而转。大军如至城下，于燕丹陵北【七】横堰此水，灌入高梁河，高梁岸狭，桑水必溢，可于驻跸寺东引入祁亭淀，三五日弥漫百余里，即幽州隔在水南。王师可于州北系浮梁以通北路，戎骑来援，已隔水矣。视此孤垒，浃旬必克，幽州管内洎山后八军，闻蓟门不守，必尽归降，盖势使然也。然后国家命重臣以镇之，敷庆泽以怀之。
　　奚、霫部落，刘仁恭及男守光之时，皆刺面为义儿，伏燕军指使，人马疆土，少劣于契丹。自彼胁从役属以来，常怀骨髓之恨。渤海兵马土地，盛于奚帐，虽勉强从事，俱怀杀主破国之怨【八】。其蓟门洎山后云、朔等州，沙汣、吐浑元是割属，咸非叛党。此蕃汉诸部之觽，如将来讨伐，虽临阵禽获，必贷其死，命署置存抚，使之怀恩，但以罪契丹为名。如此，则觽族之心愿报私憾【九】，契丹小敌，□日殄平。其奚、霫、渤海之国，各选重望亲嫡，封册为王，仍赐分器、旗鼓、车服、戈甲，优而遣之，必竭赤心，永服皇化。俟克平之后，宣布守臣，令于燕境及山后云、朔诸州，厚给衣粮料钱，别作禁军名额，召募三五万人，教以骑射，隶于本州岛。此人生长塞垣，谙练戎事，乘机战斗，一以当十，兼得奚、霫、渤海以为外臣，乃守在四夷也。然自阿保机时，至于近日，河朔户口，虏略极多，并在锦帐。平卢亦迩柳城，辽海编户数十万，耕垦千余里，既殄髃丑，悉为王民。革异志以服德威，率边氓而被声教，愿归者俾复旧贯，怀安者因而抚之。申画郊圻，列为州县，则前代所建松漠【一○】、饶落等郡，未为开拓之盛也。
　　琪本燕人，究知敌帐车马、山川形胜，所言悉有归趣。俄又上疏言：
　　晋末契丹主【一一】头下兵，谓之大帐，有皮室兵约三万人骑，皆精甲也，为其爪牙。国母述律氏头下，谓之属珊，有觽二万，是先戎主阿保机牙将，半已老矣。每南来时，量分借得三五千骑，述律常留余兵为部族根本。其诸大首领太子、伟王、永康、南北王、于越、麻答、五押等，大者千余骑，次者数百人，皆私甲也。别族则有奚、霫，胜兵亦千余人，少马多步。奚，其王阿保得者【一二】，昔年犯阙时【一三】，令送刘晞、崔廷勋屯河洛者也。（奚王，拽剌也，此云阿保得，当考。）又有渤海首领大舍利高模翰兵，步骑万余人，并髡发左蟊，窃为契丹之饰。复有近界鞑靼、尉厥里、室韦、女真、党项，亦被胁属，每部不过千余骑。其三部落，吐浑、沙汣，洎幽州管内鴈门以北十余军、州部落汉兵，合二万余觽，此是石晋割以赂戎之地。蕃汉诸族，其数可见矣。
　　每契丹南侵，其觽不啻十万。契丹入界之时，步骑车帐不从阡陌，东西一概而行。大帐前及东西面，差大首领三人各率万骑，支散游奕【一四】，百十里外，交相觇逻，谓之栏子马。戎主吹角为号，觽即顿合，环绕穹庐。以近及远，折木稍屈之，为弓子铺，不设枪营堑栅之备。每军行，听鼓三伐，不问昏昼，一匝便行。未逢大敌，不乘战马，俟近王师，即竞乘之所，以新羁战马蹄有余力也。其用军之术，成列而不战，俟退而乘之。多伏兵，断粮道，冒夜举火，上风曳柴，馈饷自赍，退败无耻，散而复聚，寒而益坚。此其所长也。中原所长，秋夏霖霪，天时也；山林河津，地利也；枪突剑弩，兵胜也；财丰士觽，力强也。乘时互用，较然可知。
　　王师破敌之计，每秋冬时，河朔军州缘边栅寨，但专守境，勿辄侵渔，令彼寻戈，其词无措。或戎马既肥，长驱入寇，戎主亲行，髃敌萃至，寒云翳日，朔雪迷空，鞍马相持，□褐之利。所宜守陴坐甲，以逸待劳，其骑士并屯于天雄军、贝磁相州以来，若分于边城，缓急难于会合。近边州府，只用步兵，多屯弩手，大者万卒，小者千人，坚壁固守，勿令出战。彼以全国兵甲，此以一郡貔貅，虽勇懦之有殊，虑觽寡之不敌也。国家别命大将，总统前军，以遏侵轶。只在天雄军、邢洺贝州以来，设掎戎之备【一五】。俟其阳春启候，北敌计穷，新草未生，陈荄已朽，蕃马无力，疲寇思归，逼而逐之，必自奔北。
　　前军行阵之法，马步精卒不过十万，自招讨已下，更命三五人蕃候，充都监、副戎、排阵、先锋等，临事分布，所贵有权。追戎之阵，须列前后。其前阵万五千骑，阵身万人，是四十指挥。左右厢各十指挥【一六】，是二十将【一七】。每指挥作一队，自军主、都虞候、指挥使、押当，每队用马突或刃子枪一百条，余并弓剑、骨钣。其阵身解镫排之，候与戎人相搏之时，无问厚薄，十分作气，枪突交冲，驰逐往来，后阵交进。敌若乘我深入，阵身之后，更以马步人五千，分为十头，以撞竿、铠弩俱进，为回骑之舍也。阵厢不可轻动，盖防横骑奔冲。此阵以都监领之，进退赏罚，便可裁决。后阵以马步军八万，招讨董之，与前阵不得过三五里【一八】，展厢寔心，有常山之势，左右排阵分押之。或前阵击破敌人，后阵亦禁其驰骤轻进，盖师贞之律也。
　　牧誓云：「四伐五伐，乃止齐焉」，谨重之诫也。是以开运中晋军掎戎，不曾奔散。三四年间，虽德光为戎首，多计桀黠，而无胜晋军之处，盖并力御之。厥后以任人不当，为张彦泽所误。如将来杀获驱攘之后，圣人务好生之德，设息兵之谋，虽降志以难甘，亦和戎而为便，魏绛常陈于五利，奉春仅得其中策，历观载籍，前王皆然。易称高宗用伐鬼方，诗美宣王薄伐玁狁，是知戎狄侵轶，其来尚矣。然则兵为凶器，圣人不得已而用。若精选使臣，不辱君命，通盟结好，弭战息民，此亦策之得也。
　　臣每见国朝发兵，未至屯戍之所，已于两河诸郡调民运粮，远近骚然，烦费十倍。臣生居边土，习知兵事。况幽州为国北门，押蕃重镇，养兵数万，讨敌乃宜矣。每逢调发，惟作糗粮之备，入蕃浃旬，军粮自赍，每人给□二岗余，盛之于囊以自随。征马每匹给生谷二岗，作口袋，饲秣日以二升为限，旬日之间，人马俱无饥色。更以牙官子弟，戮力携擎裹送之，一月之粮，不烦馈运。俟大军既至，定议取舍，然后图转饷，亦未为晚。臣有平燕之策，入燕之路，具在前奏，愿加省览。疏奏，颇采用之。（本传及会要、经武圣略皆云端拱二年，时讨幽蓟，召髃臣各言边事，琪上此疏。按端拱二年，契丹侵扰河北，朝廷旰食，岂暇远议幽蓟。此疏盖雍熙三年春曹彬等出师时所上，故专言幽蓟事宜，今掇出附见于此【一九】。传云吏部，亦误也。）
</div>
    <div class="pagination">
<a href="续资治通鉴长编_page49.html">上一页</a><span>...</span><a href="续资治通鉴长编_page45.html">45</a><a href="续资治通鉴长编_page46.html">46</a><a href="续资治通鉴长编_page47.html">47</a><a href="续资治通鉴长编_page48.html">48</a><a href="续资治通鉴长编_page49.html">49</a><span class="current-page">50</span><a href="续资治通鉴长编_page51.html">51</a><a href="续资治通鉴长编_page52.html">52</a><a href="续资治通鉴长编_page53.html">53</a><a href="续资治通鉴长编_page54.html">54</a><a href="续资治通鉴长编_page55.html">55</a><span>...</span><a href="续资治通鉴长编_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
