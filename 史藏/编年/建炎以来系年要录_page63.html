<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 63 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 63 页/共 115 页</h1>
    <div class="content">
年更罚铜十斤入官勒停情重奏裁蒋世雄犯私罪从举官见行会问候到别具施行僧泽一为制勘虚妄并见张宪等待背叛向张宪言不如先差两队申军防守总领军使衙并欲为张宪诈作枢密院劄子发兵过江及要摹捐枢密奏印文除罪轻外法寺称律谋叛者绞从减一等其僧泽一合流三千里私罪断合决脊杖二十本处居作一年役满日仍合下本处照僧人犯私罪流还俗条施行情重秦裁智浃为承岳云使令要将书与张宪等并受岳云金茶马令智浃将书与张宪等共估钱三百二贯足除罪轻外法寺称律坐赃致罪十匹加一等罪止徒三年为非监临主司因事受财七品官子孙犯流罪以下听赎其智浃合徒三年赃罪赎铜六十斤情重奏裁小贴子据贴黄称契勘岳飞次男岳雷系同 

岳飞一处送下今来照证得岳雷别无干涉罪犯缘为岳飞故节饮食成病合依条召家人入侍就令兵雷入侍看觑候断下案内人目所有岳雷亦乞一就处分降下小贴子称所有僧泽一合下本处依条施行又小贴子称契勘数内于鹏见行下湖北转运司根究银绢等四百万合下所属照会候根究见归著日即乞依今来所断指挥施行又小贴子称看详岳飞张宪所犯情重逐人家业并家属合取自朝廷指挥拘籍施行看详岳飞等所犯内岳飞私罪斩张宪私罪绞并系情重王处仁私罪流岳云私罪徒并系情重蒋世雄孙革于鹏并私罪徒并系情理稍重无一般例兼奉圣旨根勘合取旨裁断有旨岳飞特赐死张宪岳云并依军法施行令杨沂中监斩仍多差将兵防护余并依断于鹏孙革王处仁 

蒋世雄除名内于鹏孙革永不收叙于鹏送万安军孙革送浔州王处仁送连州蒋世雄送梧州并编管僧泽一决脊杖二十剌面配二千里外州军牢城小心收管知浃决臀杖二十送二千里外州军编管岳飞张宪家属分送广南福建路州军拘管月具存亡闻奏编配人并岳飞家属并令杨沂中俞俟其张宪家属令王贵汪叔詹多差得力人兵防送前去不得一并上路岳飞张宪家业籍没入官委俞俟汪叔詹逐一抄劄具数申尚书省余依大理寺所申并小贴子内事理施行出榜晓谕应缘上件公事干涉之人一切不问亦不许人陈告官司不得受理 王明清挥麈录余话云明清壬子岁任宁国得王俊所首岳侯状于其家次年明清入朝始得诏狱全案观之岳侯之坐死迺尝以自言与太祖俱以三 

十岁为节度使以为指斥乘舆情理切害及握兵之日受庚牌不即出师者凡十五次以为抗拒诏命初不究将在军君命有所不受之义又云岳飞与张宪书通谋为乱所供虽尝移缄即不曾达继复焚之亦不知其词云何且与原首状子无干涉鍜炼虽极而不得实情的见诬罔孰所为据而遽皆处极典览之拂膺倘非后来诏书湔洗追褒则没地衔冤于无穷所可恨者使当时推鞠酷吏漏网不正典刑耳王俊者初以小兵途中告反而转资晚以禆将而妄讦主帅遂饕富贵驿卒疑奴一时倾险不足比数考其终始之间可谓怪矣首状虽甚为鄙俚之言然不可更一字也 赵甡之遗史云先是飞自襄城回军也在一寺中与王贵张宪董先王俊夜坐移时不语忽作声曰天下事竟如何众皆不敢应宪徐 

言曰在相公处置耳既退俊握先及贵手曰太尉太尉适来闻相公之言及张太尉之对否先与贵曰然及俊告飞使子云通军事因言郾地路中之语追先赴行在时云与宪已伏诛矣秦桧语先曰止有一句言语要尔为证了只今月使可出仍差大理官二人送先赴大理寺并命证毕就今日摘出繇是先下大理寺对吏即伏吏问飞飞犹不伏狱吏稍侵之飞感动仰天者移时索笔著押癸巳飞死于狱中枭其首市人闻之凄怆有堕泪者初狱成丞李若朴何彦猷谓飞罪当徒二年白于卿周三畏三畏遂白于中丞万俟禼禼不应三畏曰当依法三畏岂惜大理卿耶有王辅者投书于秦桧具言飞反状已明桧以书付狱禼卒致飞于死既而卨弹若朴以其兄若虚昔为幕中参议故欲党庇之耳彦猷传会若 

朴由是二人皆罢此云郾城路中之语据俊元首状乃无之不知何故又云云宪已伏诛董先方下大理寺与飞对辩恐亦误今并附此更须参考也 何俌龟鉴飞起于效用平居忧国无所不为征讨出师慷慨勇往隆冬按边上有非我忠臣莫雪大耻之谕盛夏出师上有暑行劳动朕念之不安之语东下赴援而上有委身狥国竭节事君之叹力疾先驰而上有国尔忘身谁如卿者之褒师襄阳而克复襄阳镇湖北而坐制湖湘焚蔡州之积夺虢州之粮而又倡率三军指示方略自李宝曹州之战以至张宪临颍之战凡五十战每战必捷敌人相告谓撼岳飞兵难吁当时有如飞者数十辈布置边庭是直所谓万里长城者而桧乃屏弃之曾不甚惜何耶纶昔趣观彼之所以逗遛不进者盖亦事机垂成为可 

惜也莫须有三字强以傅会欲加之罪其无辞乎千载而下每念岳武穆之冤直欲吁天而无从也鸷鸟尽良弓藏狡兔死良狗烹此为不能保全功臣者说也况鸷鸟犹未尽而狡兔犹未死者哉 吕中大事记飞之死尤不厌众心飞忠孝出于天性自结发从戎凡历数百战内平剧盗外抗强敌其用兵也尤善以寡胜众其从杜充也以八百人破群盗五十万众于南薰门外其破曹晟也以八千破其十万众于桂岭其战乌珠也于颍昌则以背嵬八百于朱仙镇则以背嵬五百皆破其众十余万敌人所畏服不敢以名称至以父呼之自乌珠有必杀飞而后可和之言 

桧之心与敌合而张俊之心又与桧合媒孽横生不置之死地不止万俟禼以愿备鍜炼自谏议而得中丞王俊以希旨诬告自遥防而得廉车姚政庞荣传选之徒亦以阿附并沐累迁之故传会其事无所不至而莫须有三字世忠终以为无以服天下飞死世忠罢中外大权尽归于桧于是尽逐君子用小人矣 
　　是月给事中兼直学士院林待聘以母忧去位待聘去位后省题名在十二年十二月盖误 直秘阁主管台州崇道观吕抗卒 初从事郎传伟文从朱弁出使为金人所拘求应举自免金人许之伟文屏居村落间授徒以自给至是卒伟文临江人也 徽猷阁待制洪皓在燕山 

是冬密奏敌已厌兵势不能久异时以妇随军今不敢携矣朝廷不知虚实卑词厚币未有成约不若乘胜进击再造犹反掌耳所取投附人只欲守江南归之可也独不监侯景之祸乎欲复故强报世讎则不宜与胡铨封事此或有之彼知中国有人益生惧心张浚名动殊方可惜置之散地并问李纲赵鼎安否 左太中大夫提举江州太平观范冲卒于婺州 
　　是岁始命川路上供罗复输内藏库其后绫纱绢悉如之 广西买马岁额一千五百匹至是徽猷阁待制胡舜陟为经略使买马至二千 

四百匹 金主亶改元皇统案蒋芾逸史云高丽日历壬戌年改皇统壬戌绍兴十二年熊克中兴小历改皇统元年在十四年据绍兴讲和录萧毅所持乌珠书已称皇统元年又王大观行程录称皇统八年岁次戊辰戊辰绍兴十八年逆数之当以今年改元为正蒋熊皆误 
　　建炎以来系年要录卷一百四十三 
　　建炎以来系年要录卷一百四十三金人地名考证 
　　乌珠原书作兀术误改见卷一 


●建炎以来系年要录卷一百四十四 
　　宋 李心传 撰 

　　绍兴十有二年岁次壬戌 金熙宗亶皇统二年春正月案是月乙未朔壬寅诏建国公出外第可依亲贤宅差提点官并都监 直秘阁赐绯鱼袋张子颜子正并进二官升直敷文阁右承奉郎赐绯鱼袋张宗元为右宣义郎直秘阁宗元枢密使俊孙也俊自镇江还朝行府结局乃乞罢机务章四上不许时俊所部在建康未有所付俊荐本军统制清远军节度使王德可典军乃以德为建康府驻劄御前诸军都统制熊克小历于此并书田师中除鄂州都统恐误师中之除在三月丁未今别附本月日赵甡之遗史附德正除在今年十二月壬申案建康一军兵最多不应许时无主帅今具附此当求它书参考 

　　癸卯上谓大臣曰朕于宫中无嗜好惟好观书考古人行事以施于政凡学必自得乃可用第与古人点姓名何所益也中兴圣政史臣曰稽经以出治犹按医以治病也造之不深则医或至于杀人而治或至于害天下帝王之学尤贵自得深造之则默而识矣左右逢原则神明生焉 入内内侍省押班蓝圭为内侍省副都知 右武大夫密州观察使卫茂实为昭宣使入内内侍省押班茂实改使衔在乙卯 徽猷阁直学士提举亳州明道宫廖刚上表还政诏进一官致仕 枢密行府奏升天长县为军割盱眙招信两县隶之仍于盱眙县置榷场熊克小历五月丙申诏于盱眙军置榷场误也盖是日户部状云近承指挥于盱眙建置榷场而克误以为事始耳兼盱眙升军在五月辛丑克重叠差误 

　　乙巳诏大理少卿薛仁辅持心不平用法反覆秘阁修撰知宣州李若虚附丽罪人好恶自口可并罢仁辅之罢必是议岳飞狱不合当考 
　　戊申御史中丞万俟卨大理卿周三畏同班入对以鞫岳飞狱毕故也尚书省乞以飞狱案令刑部镂板遍牒诸路有进士智浃者汾州人知书通春秋左氏传好直言飞以宾客待之飞初下吏浃上书讼其冤秦桧怒并送大理狱成浃坐决杖送袁州编管云此以赵甡之遗史参脩但甡之称飞死浃上书讼飞之冤则恐误盖浃与飞同结案也令略修润令不抵牾浃降旨编管在去年十二月晦日其行遣当在此时今日颁降狱案附书之 敷文阁待制知徽州朱芾秘阁修撰李若虚并落职芾仍罢郡右谏议大夫罗汝楫论二人顷尝为岳飞谋议官主帅有异志 

而不能谏至于若虚则又公肆欺罔昨飞方用师于京西若虚遽自军前还朝谓敌人不日授首矣而所忧者他将不相为授伏望并赐黜责故有是命先是秘阁修撰提举洪州玉隆观薛弼为飞参谋官与飞厚秦桧之闲居永嘉也弼旧游其门万俟卨又善之繇是无一词累及飞之在鄂也有左朝奉大夫王辅者尝知彭山县以赃败遂依飞军中飞亦厚待之至是辅遣其子孝忠上书指飞为奸凶阴合桧意桧喜由是脱罪籍寻擢知普州辅上蔡人也大理寺丞何彦猷李若朴并罢右谏议大夫罗汝楫论比间岳飞之狱已具朝廷召寺官聚断咸以飞之罪死有余责独二人喧然力以众议为非务于从轻故黜之赵甡之遗史称何彦猷李若朴谓飞罪当徒二年巳见去年十二月癸巳注甡之又称周三畏有 

岂惜大理卿之语然狱成之后少卿薛仁辅罢去而三畏迁刑部侍郎后八九年乃始被论则此语未必有也更须详考 中书言专差到三省枢密院吏人六名行遣制勘文字参照案牍委得平允颇见究心诏各转一官资中书吏行遣制勘文字前此未有故出之 诏升安丰县为安丰军以寿春霍丘六安三县隶之遂以武经大夫忠州团练使知寿春府孙晖知军事 
　　庚戌诏建国公就外第加检校官郡王令吏礼部太常寺讨论祖宗故事申尚书省取旨 右朝请大夫知镇江府兼沿江安抚使刘子羽复徽猷阁待制枢密使张俊以子羽料敌及治行闻故有是命 

　　辛亥增福建钞盐钱十万缗以鬻盐增羡故也 武经大夫御前忠锐第五将兼枢密院提辖军兵刘通知天长军通当是刘实之弟 
　　壬子显谟阁学士知洪州梁杨祖为尚书兵部侍郎 
　　丁巳武节郎兼合门宣赞舍人新两浙东路兵马钤辖王安道罢安道继先子始以侥冒补转故殿中侍御史胡汝明论之上曰艰难以来诸路将兵尚多阙额而见在者又不练习止充杂役甚非置将招兵之本意今和议虽成充严武备可督诸路招填将兵至于将官亦须择人前者多以子弟及堂吏为之安能称职乎人才各有所长子弟堂吏使子为将是违其所长非用材之地也 

　　戊午资政殿学士提举临安府洞霄宫富直柔落职坐前守泉州误杀流罪因也法寺富直柔系第四从官减外罚铜十斤案奏特有是命录事司户参军各追一官勒停通判职官冲替典史分配岭南事初在去年五月庚申 屯田员外郎刘无极秘书丞孙汝翼并罢以御史中丞万俟卨言无极者孙近之党而汝翼者范同之党刺探时政窃议于外必欲近同复用以逞其私故也 
　　庚申宰执奏事上曰今议和既定淮南渐可理又须于近江种田亩筑城都庶不为敌资若广为储蓄非特足以御敌尔 吏部尚书兼侍读资善堂翊善吴表臣兼权直学士院 起居舍人张广守起居郎 尚书右司员外郎杨愿试起居舍人 将作监丞李若谷为尚书屯田员 

外郎 资政殿学士提举临安府洞霄宫孙近落职御史中丞万俟卨论近顷帅绍兴与士＜亻褭＞交通甚密及近执政或得禁中密语往往漏之方诸帅还朝并寘右府近遂唱为议论不合之词欲深结将帅之私恩及闻乌珠屯泗之始岳飞就鞫之初则每对宾客喜生面颜故有是命 左中大夫枢密行府参议官郗渐知宣州寻又除直秘阁渐除职在是月癸亥 右奉议郎浙东沿海制置司参议官措置料角斥堠冯由义知和州 
　　辛酉起居舍人杨愿兼权中书舍人 端明殿学士知台州胡交修卒 

　　癸亥左通议大夫孙近责授左朝散郎秘书少监漳州居住以万俟卨论其謪轻也 左中大夫充秘阁修撰添差通判平江府史愿充敷文阁待制知鼎州右承议郎新军器监丞张子仪为右朝奉郎皆用枢密行府结局推恩也其余文武官属十二人并进一官选人改京官 
　　二月乙丑朔直徽猷阁添差夔州路安抚司参议官王良存先次放罢以尝为岳飞随军漕故也 军器少监鲍琚检察拘收前湖北京西宣抚司钱物还行在后六日擢琚为尚书右司员外郎 

　　丙寅左朝奉大夫知大宗正丞段拂行尚书祠部员外郎以宗室士夽荐其才识故有是命 
　　戊辰尚书右司郎中庄必强左司员外郎钱叶并罢以言者论二人皆范同所汲引阴怀异议惟恐同不复用故也 
　　己巳上谓大臣曰征战之事各有地利北敌骑兵虽中国所不能及若要驰骋于江淮恐未易得志孙权偏霸一方而曹魏竭天下之力终不能渡江晋室微弱而苻坚百万之众败于淝水拓拔魏雄据中原而历六朝衰乱终不能奄有江表自非大无道如孙皓者岂能致北兵之得志乎今但修政事严武备北兵虽强不足畏也 尚书考功员外郎郑朴为右司员外郎 

　　庚午婉仪张氏薨辍视朝二日赠贤妃葬城外延寿院其弟合门宣赞舍人莘进秩三等仍官其二侄本阁官吏迁官有差初建国公之少也育于妃所及是吴婉仪收而并视之与崇国公璩同处虽一食必均焉此以绍兴三十二年四月丙午宣谕圣语修入 入内西头供奉官黄彦节除名枷项送容州编管彦节尝为岳飞军中承受后转归吏部飞怜其贫遗钱三千缗且荐为睿思殿祗候上不许飞死乃抵罪 
　　辛未上谓大臣曰诗书所载二帝三王之治皆有其意而不见其施设之详太祖以英武定天下仁宗以惠爱结天下此朕家法其施设之详可见于世者也朕当守家法而求二帝三王之意则治道成矣中兴圣政秦桧等曰陛下英武如太祖惠爱如仁宗其致中兴必矣 诏建国 

公瑗出外第 初命福建漕臣即李纲家市两朝所赐犀玉带至是纲妻越国夫人张氏以玉带二通犀带一来上诏以钱万缗偿之 
　　丁丑保庆军节度使建国公瑗为检校少保进封普安郡王时年十六王天性忠孝自幼育宫闱起居饮食未尝离膝下上尤所钟爱熊克小历云上与皇后尤所钟爱盖因张阐圣德事迹所云也案此时宪圣慈烈皇后初封婉仪阐所云乃追书之耳克不考详是以小误令将宪圣保祐事依宣谕圣语先附此月庚午更不别出制下日者尤若讷私谓秘书省正字张阐曰普乃并日二字有合乎易所谓明两作离之象殆天授也 

　　己卯殿前都指挥使杨沂中赐名存中 监察御史陈时举为尚书考功员外郎 赐昭庆军节度使开府仪同三司韦渊浙西田通旧为五十顷临安府房缗日二十千先是渊陈乞恩数二十余事又乞赐田五百顷许卖酒上皆不从至是有司询故例于夔州观察使陈仲坚乃得其实故有是赐焉 是日川狭宣谕使郑刚中左中大夫四川转运判官兼宣抚司参议官李观与金大使镇国上将军沁南军节度使乌凌阿赞谟副使奉政大夫行台尚书吏部郎中孟某相见置酒于百家村先是诏宣抚副使胡世将遣近上参议官从刚中至界首约官商议具奏至是刚中观与合门祗候宣抚司干办公事范之宁偕至凤翔境上赞谟等亦以檄来言坐都元帅府指挥可计会江南差来官从长相度交割今 

欲自凤州分界先二日二月丁丑之宁至宝鸡县与赞谟议相见之地赞谟言欲至凤州相见之宁曰宣谕已过二里矣二里在和尚原之北议不谐而罢刚中檄赞谟云元得指挥只是商议仍须取旨即无便许交割之文窃详交割与商议事理大段不同未审令来欲于何处分界消与不消商议赞谟回牒狭西地界既未指挥须先商议即无便交割之理所有该称何处分界亦候相见临时计议至是赞谟与刚中相见首谓阶成祐凤商秦六州当还上国刚中与论久之赞谟曰阶成祐凤倘未见还当先还我商秦二州须以大散关为界刚中愿示公文当奏取旨赞谟出檄云已差交割官矣刚中持不可赞谟曰讲和而不退和尚原兵马何也刚中曰割地之旨朝下兵晚退矣赞谟又欲遣人于大散关立界堠 

刚中观不从各上马去世将具奏曰臣窃观和尚原及商秦州险地之要并系川蜀紧要门户若为金国所占委有利害已具奏陈未准回降指挥伏乞检会深赐详酌速降处分臣谓萨里罕等前年冬带领军马五万攻打和尚原本司遣兵捍御萨里罕为见有备不敢入险复回长安去年春珠赫贝勒万众侵犯商州地名洪门芍药等处本司遣兵杀退去年冬萨里罕欲复秦州本司遣兵捍御萨里罕相视秦州高险城守严备重兵在后不敢攻打退遁前去以此可见和尚原秦商州三处金人屡欲窥伺终不得志正系控扼川口必守之地若为金国所占万一有警委难枝梧利害至重乞赐详酌 

　　辛卯世将奉诏令与刚中照吴玠刘豫所管地界分画世将乃言秦州元不系吴玠地分合自秦州南以吴玠元管界至分画商州元不系吴玠所管分合自商州南以吴玠元管界至分画和尚原方山原两处昨自建炎四年系吴玠创立山寨原不系刘豫所管地分界至令来合行保守臣已牒郑刚中照应分画去讫和尚原系川蜀紧要门户比之秦商二州所系利害尤重臣已累具论奏乞赐速降处分疏入诏世将具两奏不同因依时金人必欲得和尚原故有是命乌凌阿赞谟事以费士戣蜀口用兵录修入张汇节要言乌凌阿思谋为沁南军节度使不知思谋即赞谟名祐州即岷州金避阿固达名改之令依国书修入 

　　壬午辅臣进呈殿中侍御史胡汝明论监司不按吏上曰朝廷分道置使正欲讥察州县可申严行下若州县赃污不法而监司不能按致台谏论列者当并黜之中兴圣政史臣曰君天下者寄耳目于台谏而又以其视听之远者寄于监司内外相及故能承上后世忧州县无状至乃朝出御史暮遣观风以督守令若非所督于监司者彼何惮而不拱视哉 
　　丙戌上曰学校风化之原不可缓也上又曰福建所买牛第二纲可发来临安借与人户朕闻民间乏牛皆以人耕田其劳可悯朕令画以人耕田之象置于左右庶不忘耕穑之艰难汉文帝每下诏必曰农者天下之本若文帝可谓知民事之本矣 龙神卫四厢都指挥使保顺军 

承宣使镇江府驻劄御前诸军都统制解元升充侍卫亲军马军都虞侯元韩世忠部曲也至是代将世忠之军故擢之 
　　丁亥言者请自今鞫狱必差经任人上曰文学政事在孔门中自是两科令士方离科举未亲民事遽使之鞫狱安能尽善也其从之 
　　戊子金主亶大赦自来亡命投在江南人见行理索候到并行释罪其职官百姓军人并许复故先是签书枢密院事何铸知合门事曹勋至金国见亶于春水开先殿具陈上意力加祈请伏地者再铸不能言亶令起之曰先朝已如此行岂可辍改勋反覆恳请语甚切至亶首肯数四大帅传命使之归馆寻有馆伴张钧来言皇帝及国王见使人所言甚喜次第有恩也是晚馆伴耶律绍文杨仲修至馆又传金主命早来使 

人上殿所请宜允仍出回书示之许还梓宫太后且遣铸等还金主赦文据绍兴讲和录乌珠所上第七书修入熊克小历载何铸见金主于春水开先殿力加祈请伏地者再大帅乌珠传命使之归馆有馆伴使张钧来言皇帝及国王见使人所言甚喜次第有恩也以讲和录所载乌珠七书考之自去冬及今春乌珠皆在军中但遣铸往北地今略删润附入更湏详考初奉使徽猷阁待制洪皓既至燕金主闻其名欲用为翰林直学士皓力辞至是赦文复令南官换授皓请于参知政事韩昉乞于真定或大名养济为逃归计昉怒遂换中原副留守再降为承德郎留司判官趣行者屡矣皓迄不就职活适撰行述云宇文虚中既换金官欲扳先君分谴乃力荐于金庭辞获免虚中为详定礼文使始造赦其文复 

及换授先君诋于金相韩昉云云昉怒虚中赞其决遂换副留守又降承德郎其后金议遣奉使人各还其乡因赦及之先君实以饶州闻故在遣中案还奉使赦在十三年六月庚戌则换官赦即今年也故附于此日行述称韩昉为金相他书皆无之臣尝从故给事中范仲艺家见金中印行翰林直学士赵可文集有代人作上京庆元宫碑序云太祖武元皇帝睿德神功碑实故参知政事韩昉之所作则昉此时为执政也今略修润书之 
　　己丑吏部尚书兼资善堂翊善吴表臣权礼部尚书兼资善堂翊善苏符权礼部侍郎陈桷郎官方云翼太常丞丁仲京博士王普主簿苏 

籍并罢坐讨论典礼并不详具祖宗故事专任已意怀奸附丽故也惟太常少卿施坰居职如故此奏坰何以不连书当考坰三月甲寅兼权礼部侍郎云翼永嘉人先是表臣等奉诏讨论普安郡王进封典礼与大臣所议不同故黜臣尝以此事问于符之孙宣教郎植亦不能知其详林泉野记云初赵鼎议立普安恩平二郡王为皇子秦桧不欲宗强劝上曰鼎欲立皇子待升下终无子也宜俟亲子乃立案表臣本鼎所荐所谓附丽或指此也然上意固自属普安久矣鼎亦未尝乞立恩平野记盖小误 
　　辛卯给事中知贡举程克俊等言博学宏词科右丞务郎洪遵敕赐进士出身沈介右从政郎洪适并合格遵适弟介德清人也秦桧以所 

试制词进读上曰是洪皓子邪父在远能自立此忠义报也可与升擢差遣上又言遵之文于三人中为胜遂以遵为秘书省正字介适并为敕令所删定官自中兴以来词科中选郎入馆自遵始遵除正字在五月庚辰今联书之 是日镇江府城外火延入城中遂及大军仓燔米麦四万斛刍六万束公私室庐被焚者甚众守臣刘子羽坐贬秩时太平州池州芜湖县亦皆大火市井一空 
　　壬辰知合门事郑藻等奏普安郡王朝班乞与礼部太常寺御史台同讨论申尚书省诏合立本官班又诏普安郡王上下马侍班幕次及合与不合诸处朝谒烧香等事并令所属指定御史中丞万俟卨等奏当于宗室正任合子内侍班太尉之后行马太常少卿施坰等奏不应诣 

诸处朝谒烧香提点皇城司钱愐等奏合于宫门外上下马并从之 
　　三月案是月甲午朔乙未诏普安郡王朝朔望 国子监丞何许罢先是御史阙官许尝特被引对而不果用至是言者疏其罪且谓因谄事刘大中荐于赵鼎故黜之 
　　己亥给事中兼侍读权直学士院程克俊兼资善堂翊善秘书少监兼崇政殿说书秦梓兼赞读以崇国公璩未出合故也 
　　庚子枢密院编修官赵卫大理司直钱周材并改合入官为普安郡王府教授壬寅王出合就外第命宗室正任已上送之周材江宁人 

御史中丞万俟卨兼侍讲右谏议大夫罗汝楫兼侍读案任尽言论秦桧云每除言路必与经筵盖录乳臭之雏实忝金华之讲案此时秦梓实兼崇政殿说书又不待熺劝讲之日矣 中书舍人兼侍讲兼实录院修撰王鉌卒赐其家银帛百五十匹两 
　　丁未龙神卫四厢都指挥使定江军节度使御前统制田师中陛充殿前都虞侯鄂州驻劄御前诸军都统制张俊力荐师中代掌岳飞军先数日上谕辅臣曰朕欲面委师中营田之事傥区处得宜地无遗利便可使就籴以充军赋军赋既足取不及民则免催科之扰输送之费可以少宽民力若乃规其入以供公上非朕所欲也既又赐师中银帛万匹两为犒军之费至是特降制命之师中至武昌军中初不伏统制官传 

选李山郭青辈往往乞罢去抚谕久之稍定上谕辅臣语在是月壬寅赐激赏银绢在甲辰今并附此徐梦莘北盟会编云师中专务结托内侍以为助故能久其权 武安军承宣使御前统制权鄂州都统制王贵添差福建路马步军副都总管罢从军 诏两淮漕臣严切禁止私渡过淮之人毋得少有透漏日历无此令以五月二十七日淮西转运司乞差渟州通判状参入侍卫亲军马军都虞候雄武军承宣使御前统制关师古卒于建康府赠昭化军节度使谥毅勇 
</div>
    <div class="pagination">
<a href="建炎以来系年要录_page62.html">上一页</a><span>...</span><a href="建炎以来系年要录_page58.html">58</a><a href="建炎以来系年要录_page59.html">59</a><a href="建炎以来系年要录_page60.html">60</a><a href="建炎以来系年要录_page61.html">61</a><a href="建炎以来系年要录_page62.html">62</a><span class="current-page">63</span><a href="建炎以来系年要录_page64.html">64</a><a href="建炎以来系年要录_page65.html">65</a><a href="建炎以来系年要录_page66.html">66</a><a href="建炎以来系年要录_page67.html">67</a><a href="建炎以来系年要录_page68.html">68</a><span>...</span><a href="建炎以来系年要录_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
