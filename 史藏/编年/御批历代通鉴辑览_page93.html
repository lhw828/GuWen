<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 93 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 93 页/共 306 页</h1>
    <div class="content">　　三月魏侵梁雍州梁州兵击败之
　　魏荆州刺史元志【字猛畧河间公齐之孙】将兵七万攻潺沟【在襄阳县北】驱廹羣蛮羣蛮悉渡汉水降梁梁雍州刺史吴平侯昺【字子昭梁主从父弟】纳之纲纪【州郡上佐谓之纲纪】皆以蛮累为边患不如因此除之昺曰穷来归我诛之不祥且魏人来侵吾得蛮以为屛蔽不亦善乎乃受其降使司马朱思逺击志于潺沟大破之斩首万余级
　　冬十一月魏主亲讲佛书作永明闲居寺
　　魏主专心释典不事经籍【中书侍郎裴延儁谏曰汉光武魏武帝虽在戎马未尝废书先帝天纵多能营迁谋伐手不释卷良以经史义深不可暂辍故也陛下亲讲大觉凡在聼瞩尘蔽俱开然五经治世之模楷应务之所先伏愿互览兼存则内外俱周真俗斯畅矣不纳　裴延儶字平子□喜人】于是佛教盛于洛阳沙门自西域来者三千余人魏主别为之立永明寺以居之处士冯亮【字灵通南阳人】有巧思魏主使择嵩山形胜之地立闲居寺【今河南府登封县有嵩岳寺即魏闲居寺也隋开皇中更今名】极岩壑土木之羙由是逺近承风无不事佛比及魏主末年州郡共有一万三千余寺
　　【庚梁天监九年寅魏永平三年】春三月魏子诩生【刘友益曰此志胡后乱魏之始】诩母胡充华武始伯国珍【字世玉安定临泾人】之女也初入掖庭同列以故事祝之曰愿生诸王公主勿生太子充华曰妾之志异于诸人奈何爱一身之死而使国家无嗣乎及有娠同列劝去之充华不可私自誓曰若幸而有男次第当长男生身死所不憾也既而生诩【魏主频丧子既生诩深加慎防选择乳保养于别宫】
　　梁主视学
　　梁主幸国子学亲临讲肄诏皇太子以下及王侯之子皆入学
　　冬十月梁行大明厯
　　先是梁主即位之三年诏定新厯散骑侍郎祖暅【字景烁暅古邓反】奏其父冲之考古法【具见前】为正歴不可改至是行之
　　【辛梁天监十年夘魏永平四年】春正月魏元会始用新舞
　　先是魏诏太常卿刘芳造乐噐定舞名【魏公孙崇造乐尺以十二黍为寸刘芳非之更以十黍为寸尚书令髙肇等奏崇所造乐噐与经传不同请更令刘芳依周礼造成诏可既而芳又上言请更文武二舞之名及皷吹诸曲诏芳与侍中崔光等参定】至是芳等奏所造乐噐及文武二舞登歌皷吹诸曲已成乞集议用之诏舞可用新余且仍旧
　　三月梁胊山叛降魏夏五月梁遣兵围朐山冬十二月取之
　　先是梁以张稷为青冀刺史【稷自谓功大赏薄侍宴酒酣怨望形于辞色梁主曰卿兄杀郡守弟弑其君有何名称稷曰臣乃无名称至于陛下不为无勲东昏暴虐义师伐之岂在臣而已梁主捋其须曰张公可畏人乃以为青冀刺史】至是琅邪民王万夀杀太守据朐山召魏兵魏徐州刺史卢昶遣戍主傅文骥赴之稷遣兵拒之不胜文骥遂据朐山五月梁主遣马仙琕围之昶本儒生不习军旅朐山粮樵俱竭傅文骥以城降十二月昶引兵先遁诸军皆溃会大雪军士冻死堕手足者过半仙琕追击大破之二百里间僵尸相属免者什一二收其粮畜噐械不可胜数
　　【壬梁天监十一年辰魏延昌元年】春正月魏以髙肇为司徒清河王怿爲司空
　　高肇自尚书令为司徒犹自以去要任怏怏形于言色【右丞髙绰博士封轨素以方直自业及肇为司徒绰送迎往来轨竟不诣肇绰顾不见轨乃遽归叹曰吾生平自谓不失规矩今日举措不如封生逺矣　髙绰字僧裕允之子封轨字广度渤海蓚人】清河王怿有才学文望惩彭城之祸【彭城王勰见杀事见前】因侍宴谓肇曰天子兄弟讵有几人而剪之几尽昔日王莽头秃借渭阳之资遂簒汉室今君身曲亦恐终成乱阶会大旱肇擅録囚徒欲以收众心怿言于魏主曰减膳録囚乃陛下之事而今司徒行之岂人臣之义乎魏主笑而不应遂诏尚书与羣司鞠理狱讼令饥民就食北方
　　冬十月魏立子诩为太子
　　魏于是始不杀太子之母以仆射郭祚领太子少师【祚尝从魏主幸东宫怀黄防以奉太子时应诏左右赵桃弓深为魏主所信任祚私事之时人谓之桃弓仆射黄防少师】
　　十一月梁五礼成行之
　　初齐步兵校尉伏曼容【字公仪平邱安昌人】表求制一代礼乐世祖选学士十人修五礼丹阳尹王俭及将军何佟之【字士威庐江灊人】相继掌之经齐末兵火仅有存者梁初尚书议省之诏曰礼坏乐缺冝以时定于是仆射沈约等奏请以右军记室明山賔【字孝若僧绍之子】等分掌五礼佟之总其事【其中疑者依石渠白虎故事请制防断决】佟之卒以镇北参议伏暅【字元曜曼容子】代之至是五礼成列上之合八千一十九条诏有司遵行
　　【癸梁天监十二年巳魏延昌二年】春二月梁郁洲【青冀刺史治】叛降魏梁讨平之
　　梁青冀刺史张稷不得志政令寛弛僚吏颇多浸渔郁洲民徐道角等夜袭州城杀稷送其首降魏魏遣兵赴之于是魏饥民死者数万侍中游肇【宁伯始明根子】谏以为朐山濵海卑湿难居郁洲又在海中得之尤为无用方今年饥民困唯宜安静而复劳以军旅费以粮饷臣见其损未见其益魏主不从遣兵未发梁北兖州【治淮隂】刺史康绚【字长明华山蓝田人】讨平之
　　閠月梁侍中沈约死
　　约文学髙一时而贪冐荣利用事十余年有志台司梁主不用【豫州献栗大径寸半梁主竒之与约各疏栗事约少上三事出谓人曰此公防前不让则□死梁主闻之怒】梁主有憾于张稷从容与约语及之约曰已往之事何足复论梁主怒而起约惧不觉坐如初及还凭空顿【僵仆也】于户下因病梦齐和帝以剑断其舌乃呼道士奏赤章于天称禅代之事不由己出梁主遣使视疾还白其事大怒谴责数四约益惧遂死【有司谥曰文梁主曰情怀不尽曰隐改谥隐侯】
　　夏五月魏夀阳大水
　　夀阳久雨大水入城庐舎皆没魏扬州刺史李崇勒兵泊于城上城不没者二版将佐皆劝崇弃城保比山【即八公山】崇曰淮南万里系于吾身一旦动足百姓瓦解吾岂爱一身取愧王尊【汉王尊立金隄事见前】但怜此士民无辜同死可结筏随髙人规自脱吾必与此城同没治中裴绚【叔业兄孙】叛降于梁崇遣从弟神等讨执之绚初谓崇已北迁及知崇尚在乃曰吾何面见李公乎投水而死【崇沈深寛厚有方畧得士心在夀阳十年常养壮士数千人冦来无不摧破邻敌谓之卧虎】
　　秋八月魏恒【魏置司州治代都平城迁洛后改名恒州】二州地震山鸣肆【注见前】逾年不已民覆压死伤甚众
　　【甲梁天监十三年午魏延昌三年】春二月梁主耕借田
　　宋齐借田皆用正月至是始用二月及致斋祀先农
　　冬十一月魏遣司徒髙肇督诸军侵梁益州
　　梁涪人李苗及校尉泰山淳于诞奔魏共説魏主以取蜀之防魏主信之以高肇为大都督将步骑十五万攻梁益州【游肇谏曰今频年水旱不宜劳役蜀地险隘镇戍无隙岂得承浮説而动大军举不慎始悔将何及不从】
　　梁筑淮堰
　　魏降人王足【王足奔梁事其前】陈计求堰淮水以灌夀阳梁主以为然【将军祖□水工陈承伯相视地形咸谓准内沙土漂轻功不可就不聼】发徐扬民筑之【民率二十户取五丁役人及战士合二十万】假康绚都督诸军并防堰作南起浮山【在今泗州盱眙县西寰宇记山下有穴准水泛溢其穴即髙水减复低有似山浮故名】北抵巉石【山名在泗州五河县东水经注淮水东迳浮小北对巉石即此】依岸筑土合脊于中流明年夏堰成而复溃更筑之【或言蛟龙能乗风雨破堰其性恶铁乃运铁数千万斤沉之亦不能合乃伐树为井干填以巨石加土其上縁淮百里木石俱尽负者肩穿疫死者大半又值是冬大寒淮泗等处皆氷堰卒冻死者什七八】又明年四月堰乃成【堰长九里下广百四十丈上广四十五丈髙二十丈树以柳军垒列居其上或谓康绚曰四渎天所以节宣其气不可久塞若凿湬东注则游波寛缓堰得不坏绚乃开甃东注又纵反间于魏曰梁惧开湬不畏野战萧宝寅信之凿山五丈开湬北注水犹不减魏军乃还湬与湫通水沟也】
　　【乙梁天监十四年未魏延昌四年】春正月魏主恪殂太子诩立【是为魏孝明帝】魏主有疾殂于式干殿【谥曰宣武皇帝庙号世宗葬景陵】侍中中书监崔光侍中领军于忠【字思贤烈之子】詹事王显庶子侯刚【字干之洛阳人】迎太子诩于东宫即位【显欲湏明即位光曰天位不可暂旷何待至明显曰湏奏中宫光曰帝崩太子立国之常典何湏中宫令也于是请太子止哭立于东序忠扶太子西面哭十余声止光摄太尉奉防进玺绶太子跪受服衮冕御太极殿即皇帝位光等与夜直羣官稽首呼万嵗】明日乃大赦悉召还西伐东防兵广平王怀【孝文帝子】扶疾入临云欲上殿哭大行见主上众愕然无敢对者崔光攘衰振杖引汉赵熹故事【事具前】辞色甚厉怀曰侍中以古义裁我我敢不服【髙后欲杀胡贵嫔中给事刘腾以告侯刚刚言于崔光于忠光使置贵嫔于别所严加守卫由是贵嫔深徳四人中给事宦官也刘腾谯郡人】
　　魏王显伏诛以太保髙阳王雍尚书令任城王澄同总国事
　　于忠与门下【门下省侍中等官居之】议以魏主防未能亲政宜使高阳王雍入居西柏堂省决庶政以任城王澄为尚书令总摄百揆【先是髙肇擅权尤忌宗室有时望者任城王澄惧不自全乃酣饮阳狂朝廷机要无所关豫至是肇方督兵在外故于忠议用之】奏皇后请即敕授王显素有宠于世宗恃势使威为众所疾恐不为澄等所容乃密谋寝门下之奏矫皇后令以髙肇録尚书事显与髙猛【肇兄子】同为侍中忠等闻之托以侍疗无效执显于禁中杀之下诏如门下奏百官总已聼于二王中外悦服
　　二月魏司徒髙肇伏诛
　　魏主告哀于高肇且召之肇承变忧惧及还入哭尽哀髙阳王雍与于忠密谋伏壮士于省下俟肇入搤杀之下诏暴其罪恶削除职爵葬以士礼
　　魏尊贵嫔胡氏为太妃废其太后髙氏为尼
　　秋八月魏侍中于忠杀仆射郭祚尚书裴植【字文逺叔业兄子】免太保髙阳王雍遣就第
　　魏于忠既居门下又总宿卫遂专朝政权倾一时初尚书裴植自谓人门不后王肃而朝廷处之不髙常怏怏及为尚书志气骄满好面讥毁羣官仆射郭祚冒进不已与植俱恶于忠专横劝高阳王雍使出之忠闻之大怒令有司诬奏植祚罪皆赐死忠又欲杀髙阳王崔光固执不从乃免雍官还第朝野寃愤
　　魏尊太妃胡氏为太后以元乂【字伯儶江阳王继之子】为散骑侍郎乂妻胡氏为女侍中
　　太后居崇训宫于忠领卫尉刘腾为太仆侯刚为侍中初江阳王继以罪夺爵其子乂娶胡氏太后妹也至是复继本封乂为通直散骑侍郎乂妻为新平郡君仍拜女侍中
　　九月魏太后称制以于忠为冀州刺史司空澄【任城王进位司空】领尚书令
　　魏太后始临朝聴政犹称令以行事羣臣上书称殿下加胡国珍侍中封安定公自郭祚等死诏令生杀皆出于忠王公畏之重足脇息太后既亲政乃出忠为冀州刺史司空澄领尚书事【大后聪悟颇好读书属文政事皆手笔自决司空澄奏安定公宜出入禁中参谘大务诏从之】
　　梁据魏西硖石【硖石注见前西硖石在准水之西岸者】魏遣将军崔亮攻之梁将军赵祖悦袭魏西硖石据之以逼夀阳田道龙等散攻诸戌魏扬州刺史李崇分兵拒守已而魏假崔亮镇南将军攻西硖石久之不下明年正月乃克之【崔亮与李崇约水陆并进崇屡违期不至胡太后使尚书李平持节督诸军进攻梁遣将军昌义之沂淮西救魏将军崔延伯夹淮为营取车轮失辋削鋭其辐两两接对揉竹为絙贯连相属并十余道横水为桥两头施大鹿卢出没随意不可烧斫既断赵祖悦走路又令战舰不通义之不得进李平部分水陆攻克硖石外城祖悦出降斩之平遂进攻浮山堰崔亮违平节度以疾请还魏师乃退　崔延伯博陵安平人】
　　冬十二月魏太后摄行祭事
　　太后以魏主防未能祭欲代行事礼官议以为不可太后以问崔光光引汉和熹邓太后祭宗庙故事【事具前】以对太后大悦从之
　　【丙梁天监十五年魏肃宗申孝明帝诩熙平元年】春二月魏侍中侯刚有罪削户三百
　　魏侍中侯刚本出寒微以善烹调为尝食典御【魏官掌调和御食】世宗晏驾有徳于太后【事见前】遂由侍中进爵为公颇专恣用事王公皆畏附之至是以掠杀羽林为中尉元匡所弹廷尉处刚大辟太后曰刚因公事掠人邂逅致死于律不坐少卿袁翻【字景翔陈郡项人】曰邂逅谓情状已露避不引【谓不引伏也】考讯以理者也今此羽林问则具首刚口唱打杀挝筑非理安得谓之邂逅太后乃削刚户三百解尝食典御【刚自太和进食为典御垂三十年至此始解颇为失意】
　　夏四月梁围魏武兴【魏郡为东益州治杨氏故地也注具前】秋七月魏击败之
　　魏东益州刺史元法僧【阳平王熙之曾孙】素无治干加以贪残葭萌民任令宗因众心之怨杀魏晋夀【此为东晋夀齐郡魏于此置益州故城在今四川保寜府广元县又有西晋夀晋郡后周废故城在今保寜府昭化县】太守以城降梁梁益州刺史鄱阳王恢【字宏达梁主弟】遣太守张齐【字子响冯翊人】将兵迎之法僧遣其子景隆拒齐齐与战于葭萌大破之遂围武兴法兴境内皆叛唯武兴一城仅存上表告急于魏魏以傅竖眼为益州刺史救之竖眼入境转战三日行二百余里九遇皆防张齐退保白水【汉县隋省故城在今昭化县】已出侵葭萌竖眼击败之齐引还于是葭萌【通鉴作东益州今依梁书张齐传辑】复没于魏【魏梓潼太守茍金龙领关城戍主梁兵至金龙疾病不堪部分其妻刘氏帅厉城民乘城拒战百有余日戊副髙景谋叛刘氏斩之并在城外为梁兵所据城中水絶会天大雨刘氏命出公私布绢及衣服悬之绞而取水悉以杂噐储之人心益固梁兵退魏人封其子为平昌县子】
　　九月梁淮堰坏
　　淮水暴涨堰坏其声如雷闻三百里縁淮城戍村落十余万口皆漂入海【初魏人患淮堰以任城王澄为大都督勒众攻之李平以为不假兵力终当自壊既而果然】
　　冬魏作永寜寺
　　胡太后作永寜寺于宫侧又作石窟寺于伊阙【注见前】口皆极土木之羙而永寜尤甚为九层浮图髙九十丈刹【所辖反浮图上柱今谓之相轮】复高十丈每夜静铃铎声闻十里佛殿僧房珠玉锦绣骇人心目自佛法入中国塔庙之盛未之有也【扬州刺史李崇表言髙祖迁都垂三十年明堂未修大学荒废城阙府寺颇亦頺坏非所以追隆堂构仪型万国也宜罢尚方雕靡之作省永寜土木之功分石窋防琢之劳因农之隙修此数条使国容严显礼化兴行岂不休哉大后不能用】
　　柔然大破髙车杀其王弥俄突
　　先是髙车败柔然于蒲类海【注见前】杀佗汗可汗其子丑奴立号豆罗伏跋豆伐可汗【魏言彰制也】丑奴壮健善用兵是嵗西撃髙车大破之杀其王弥俄突漆其头以为饮噐邻国叛去者皆撃灭之其国复彊【于是遣使请和于魏用敌国之礼魏主引见使者责以藩礼不备议依汉待匈奴故事遣使报之司农少卿张伦表言宜命宰臣致书谕以归顺之道不当使王人衔命遽亏国体不从张伦字天念白泽之子】
　　【丁梁天监十六年酉魏熙平二年】春正月魏制诸钱新旧通行巧伪者罪之
　　魏初民间皆不用钱髙祖始铸太和五铢钱民欲铸者听就官鑪铜必精链无得殽杂世宗又铸五铢钱禁不依准式者既而洛阳及诸州镇所用不同商贾不通任城王澄上言【曰不行之钱律有明式指谓鸡眼镮凿更无余禁计河南诸州今所行者悉非制限昔来绳禁愚窃惑焉又河北既无新饯复禁旧者专以单丝之缣疎缕之布狭幅促度不中常式裂匹为尺以济有无徒成杼轴之劳不免饥寒之苦乞下诸方州镇新旧诸钱内外全好并得通行其鸡眼镮凿及盗铸巧伪不如法者据律罪之】诏从之然河北少钱犹用物交易钱不入市【已而崔亮请于王屋等山采铜铸钱于是民多私铸钱稍薄小用之益轻】
　　夏四月梁罢宗庙牲牢荐以疏果
　　诏以宗庙牲牢有累冥道宜皆以面为之于是朝野諠哗以为宗庙去牲乃是不复血食八座乃议以大脯代一元大武寻诏以饼代脯其余尽用蔬果
　　【戊梁天监十七年戍魏神龟元年】夏四月魏司徒胡国珍卒追号太上秦公
　　国珍卒赠假黄钺相国太师号曰太上秦公葬以殊礼迎太后母皇甫氏之柩与合葬谓之太上秦孝穆君【谏议大夫张普恵以为太上之名不可施于人臣上疏陈之左右莫敢为通防胡氏穿矿遇石普恵乃密表曰天无二日土无二王大上者因上而生名也皇太后称令以繋敇下盖取三从之道今尊司徒为太上恐乖繋敕之意比克吉定兆而以浅改卜或天地神灵所以垂至戒啓圣情也伏愿停逼上之号以邀谦光之福太后乃集五品以上博议王公皆希大后意争诘难普恵普恵应机辨析无能屈者大后不从　张普恵字洪赈常山九门人称令以系敕下谓繋太后令字于皇帝敕字下】
　　魏主始月一视朝
　　张普恵以魏主好游骋苑囿不亲视朝过崇佛法郊庙之事多委有司上疏切谏由是魏主始月一陛见羣臣
　　五月梁司徒临川王宏有罪免寻复其位
　　梁临川王宏妾弟杀人匿于宏府梁主敕宏出之即日伏辜南司【御史台曰南司亦曰南台】奏免宏官梁主泣曰爱宏者兄弟私亲免宏者王者正法所奏可宏自洛口之败常怀愧愤都下每有窃发輙以宏为名屡为有司所奏梁主輙赦之及是竟免宏官【宏后堂有库屋垂百间关籥甚严或疑是铠仗者密以间他日梁主送盛馔与宏就饮半醉后径往后堂检视每屋钱百万为一聚黄榜标之千万为一库悬一紫标如此三十余间余悉贮绢布□蜡等物屋皆满梁主始知非仗大悦谓曰阿六生计大可乃更剧饮至夜而还】未几复以宏行司徒
　　秋九月魏太后胡氏弑其故太后髙氏
　　胡太后以天文有变欲以髙太后当之既而暴卒以尼礼葬之
　　魏遣使如西域求佛书
　　胡太后遣使者宋云与比邱【华言乞士僧也】慧生如西域求佛经云等行四千里至赤岭【在西寜府边外西唐书地理志鄯城有石堡城西二十里至赤岭即此】乃出魏境又西行再朞至干罗国【通考比印度西行十二日至干陁罗国】得佛书百七十部而还
　　【己梁天监十八年亥魏神龟二年】春二月魏羽林虎贲作乱杀将军张彛【字庆寳清河东武城人】
　　魏征西将军张彛之子仲瑀上封事求铨【量也】削选格排抑武人不使豫清品于是羽林虎贲作乱【立榜大巷刻期会集近千人至尚书省诟骂以瓦石击省门上下慑惧莫敢禁讨】遂杀彛焚其第【贼曵彛堂下捶辱极意焚其第舎仲瑀兄始均拜贼请其父命贼就殴击投之火中仲瑀重伤走免彛仅有余息再宿而死】逺近震骇胡太后收掩羽林虎贲凶彊者八人斩之其余不复穷治大赦以安之因令武官得依资入选时怀朔镇函使【函奏往来之使】高欢【字贺六浑勃海蓚人曾祖湖燕大守奔魏祖谧魏御史坐法徙怀朔世居北边遂习鲜卑俗欢家贫执役平城富人娄氏女见而竒之遂嫁焉始有马得给镇为函使】至洛阳见张彛之死还家倾资以给客或问其故欢曰宿卫相帅焚大臣之第朝廷惧其乱而不问为政如此事可知矣财物岂可常守耶欢与司马子如【字遵业温人徙云中】刘贵【秀容阳曲人】贾显智【中山无极人】孙腾【字龙雀咸阳石安人】侯景【字万景朔方人】尉景【秦置尉候官因以为氏景字士真善无人】蔡儶【广寜石门人】相友善并以任侠雄于乡里【胡三省曰髙欢事始此】
　　魏以崔亮为吏部尚书立停年格
　　时魏官员既少应选者多崔亮为吏部尚书奏立格制不问士之贤愚专以停解日月为断沉滞者称其能洛阳令薛琡【魏西方叱于氏后改为薛氏琡代人】上书言黎元之命系于长吏若选曹唯取年劳不简能否义均行鴈次若贯鱼执簿呼名一吏足矣数人而用何谓铨衡书奏不报已复奏乞令王公贵臣荐贤以补郡县诏公卿议事亦寝【时亮甥刘景安与亮书曰殷周以乡塾贡士两汉由州县荐才魏晋因循又置中正虽未尽羙十收六七而朝廷贡才止求其文不取其理察孝亷唯论章句不及治道立中正不考材行空辨姓氏取士不博沙汏未精舅当铨衡宜湏改张易调如何反为停年格以限之天下士子谁复修厉名行哉亮以古今不同时宜湏异为书复之】其后甄琛等继亮为尚书利其便己踵而行之魏之选举失人自亮始
　　魏减百官禄
　　初魏髙祖以用度不足百官之禄四分减一及魏王即位于忠秉政复之至是又减【魏累世彊盛东西域贡献不絶又立互市以致南货至熙平神龟开府库盈溢太后尝至绢藏命从行者百余人各自负绢称力取之少者不减百余匹或过重颠仆于地崔光止取二匹众皆愧之时宗室权幸竞为豪侈髙阳王雍冨冠一国河间王琛与之争冨骏马十余匹皆以银为槽牕户之上王鳯衔铃金龙吐斾宴会酒噐有水精峯玛瑙椀赤玉厄皆中国所无尝曰不恨我不见石崇恨石崇不见我胡太后建寺无己令诸州各建五级浮图民力疲敝诸王贵大宦官羽林各建寺于洛阳相髙以壮丽太后设会施僧动以万计赏赐左右所费不赀而未尝施恵及民府库渐虚乃减削百官禄食任城王澄表言公私贫困宜节省浮费以周急务大后不能用河间王琛字昙寳文成帝孙禄力禄在官所受之禄力在官所用白直也】








　　御批厯代通鉴辑览卷四十一
<史部,编年类,御批历代通鉴辑览>
　　钦定四库全书
　　御批厯代通鉴辑览巻四十
　　南北朝
　　【庚梁晋通元年子魏正光元年】春正月丙子【月之二日】日食
　　秋七月魏侍中元乂杀太傅清河王怿幽太后于北宫魏清河王怿羙风仪胡太后逼而幸之然素有才能辅政多所匡益好学礼士时望甚重侍中元乂恃宠骄恣怿每裁之以法衞将军刘腾权倾内外吏部用其弟为郡怿抑而不奏乂腾皆怨之乃使主食胡定自列云怿货定使毒魏主魏主时年十一信之乂奉魏主御显阳殿腾闭永巷门太后不得出怿入乂命宗士执之腾以诏集公卿论怿大逆遂杀怿复诈为太后诏自称有疾还政魏主幽太后于北宫魏主亦不得省见裁聼传食而已太后不免饥寒乃叹曰养虎得噬我之谓矣【乂与驣表里擅权乂为外御腾为内防常直禁省威振内外先是公卿议怿时众畏乂腾无敢异者唯仆射新泰公防肇抗言以为不可终不下署及怿被杀肇愤悒而卒朝野皆为丧气】
　　梁江淮海溢
　　魏相州刺史中山王熈【字贞兴英之子】起兵讨元乂不克而死弟畧【字儁兴】奔梁梁以为中山王
　　熈与弟畧【给事黄门侍郎】纂【字绍兴司徒祭酒】皆为清河王怿所厚闻怿死起兵于邺表请诛元乂刘腾长史桞元章等执之元乂遣使斩之于邺【熈首至洛阳亲故莫敢视前骁骑军刁整独收而藏之　刁整字景智壅之孙】畧亡与故人司马始賔【河内人】依西河太守刁防【字子山雍族孙】防匿之经年时购畧甚急畧惧防曰会有一死所难遇者为知己死耳愿不以为虑畧固求南奔防乃使从子昌送畧渡江梁主封畧为中山王
　　梁车骑将军永昌【晋县隋省故城在今湖南水州府祁阳县】侯韦叡卒【諡曰严】时梁主方崇释氏士民无不从风而靡独叡自以位居大臣不欲与俗俯仰所行畧如平日至是卒
　　冬十一月魏立阿那瓌【伏跋可汗之弟】为蠕蠕王
　　先是柔然杀伏防可汗其弟阿那瓌立【伏防忽亡其幼子祖惠有巫地万言祖惠今在天上我能呼之乃于大泽中施帐幄祀天神祖惠忽在帐中自云恒在天上防防大喜号地万为圣女纳为可贺敦信用其言干乱国政祖惠浸长语其母曰我常在地万家上天者地万教我也其母以告防防不信既而地万谮祖惠杀之伏防母侯吕陵氏遣其大臣具列等杀地万升杀伏防立阿那瓌为可汗】阿那瓌立十日其族兄示发撃之阿瓌战败奔魏【示发杀侯吕陵氏】至是魏主使京兆王继侍中崔迎之赐劳甚厚引见置宴立为朔方公蠕蠕王【时魏方强盛于洛水桥南御道东作金陵燕然扶桑崦嵫四舘道西立归正归徳慕化慕义四里以处四方降者及阿那瓌入朝以燕然舘处之阿那瓌屡求反国朝议异同不决以金百斤赂元乂遂聴北归】
　　魏遣使如梁
　　梁魏始复通好
</div>
    <div class="pagination">
<a href="御批历代通鉴辑览_page92.html">上一页</a><span>...</span><a href="御批历代通鉴辑览_page88.html">88</a><a href="御批历代通鉴辑览_page89.html">89</a><a href="御批历代通鉴辑览_page90.html">90</a><a href="御批历代通鉴辑览_page91.html">91</a><a href="御批历代通鉴辑览_page92.html">92</a><span class="current-page">93</span><a href="御批历代通鉴辑览_page94.html">94</a><a href="御批历代通鉴辑览_page95.html">95</a><a href="御批历代通鉴辑览_page96.html">96</a><a href="御批历代通鉴辑览_page97.html">97</a><a href="御批历代通鉴辑览_page98.html">98</a><span>...</span><a href="御批历代通鉴辑览_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
