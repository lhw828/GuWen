<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 591 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 591 页/共 607 页</h1>
    <div class="content">　　【一一】以地与人亲宋史卷九八礼志、宋会要礼一四之五九「与」作「于」。
　　【一二】礼生各引分献官奉玉帛升坛阁本「帛」作「币」。
　　【一三】只是彩绘比他处精好「绘」原作「缯」，据阁本、活字本改。
　　【一四】只依招纳敕施行「依」原作「宜」，据阁本改。
　　【一五】期戬泊阁本、活字本作「朗戬泊」。
　　【一六】是时贼以重兵寇泾原「时」字原脱，据阁本补。
　　【一七】察访司应州县若非当路别无察举事者「县」下原衍「事」字，据宋会要职官四二之七二删。
　　【一八】将作监主簿二员「主」原作「言」，据阁本改。
　　【一九】因具呈于上「具」原作「共」，据阁本改。
　　【二○】乙酉原作「乙亥」，按「乙亥」为本月朔日，本日系十一日，当以「乙酉」为是，现据阁本改。
　　【二一】不得统人马故来归「马」下原衍「部」字，据阁本及下文删。
　　【二二】估价给偿宋史卷一八四食货志及下文「偿」均作「赏」。
　　【二三】莘王俣「莘」原作「萃」，据宋史卷一八哲宗纪及宋会要帝系一之三九改。
　　【二四】然硕言章惇掩确定策功抑之「之」字原脱，据阁本补。
　　【二五】小民未知请引宋会要食货二四之三二「引」下有「便行兴贩」四字。
　　【二六】以职任应举官而被旨召赴阙者「召」原作「诏」，据阁本及宋会要选举二八之二七改。
　　【二七】洺州原作「洛州」，据阁本、活字本改。下文同改。
　　【二八】客宋某愿纳入在京「纳入」，阁本作「入纳」。
　　【二九】下大理推见案情「案」原作「人」，据阁本改。
　　【三○】狱词辨问目至「目」原作「日」，据阁本、活字本改。
　　【三一】天子不以小官之不肖「肖」原作「肃」，据阁本改。
　　【三二】或假故出巡「故」字原脱，据阁本及上文补。
　　【三三】仁多保宗「多」字原脱，据本书卷五○四元符元年十一月壬辰条及宋史卷四八六夏国传补。
　　【三四】具言「具」原作「其」，据长编纪事本末卷一○二逐元佑党人下及续通鉴卷八五改。
　　【三五】章楶奏传云「奏传」，本卷上文作「奏议」。
　　【三六】自己卯至壬辰凡十四日「己卯」原作「乙卯」，按乙卯至壬辰为三十八日，己卯至壬辰乃为十四日，「乙」「己」形近而讹，现据阁本及西夏纪事本末卷二七改。
　　【三七】聚兵百五十万「聚兵」，本卷上文壬午条小字注作「敌兵」，西夏书事卷三○作「夏兵」。
　　【三八】直薄城「直」上原衍「一」字，据阁本删。
　　【三九】赐郭成各三百「赐」字原脱，据阁本及下文补。
　　【四○】将来进筑城寨「进」原作「尽」，据阁本及上文改。
　　【四一】楼橹材植及……等「材」原作「木」，据阁本改。
　　【四二】其教令自为一司「教」，阁本作「敕」。
　　【四三】径趋卓罗右厢以东攻讨「径」原作「经」，据阁本改。
　　【四四】其编类到条贯及机密朝旨「到」原作「列」，据阁本改。
　　【四五】佑圣邸报载敦礼书极详「佑圣」原作「元佑」，据阁本、活字本改。
　　【四六】故不救前贬阁本「不」下有「能」字。
　　【四七】诏赐建州武夷山冲佑观良田千顷阁本「千」作「十」，疑是。
　　【四八】乃以校理还吏选「校」原作「交」，据阁本、活字本改。
　　【四九】体量到本路州军为经略司科定买马匹数「军」字原脱，据阁本及宋会要兵二四之二七补。
　　【五○】并抑勒市户结揽军马中官状阁本「状」下有「实」字。
续资治通鉴长编
卷五百四
卷五百四
　　起讫时间 起哲宗元符元年十一月尽是年十二月
　　卷　　名 续资治通鉴长编卷五百四
　　帝　　号 宋哲宗
　　年　　号 元符元年（戊寅，1998）
　　全　　文
　　十一月乙巳朔，承议郎都贶为金部员外郎，许几为虞部员外郎。
　　新彰信军节度推官方天若试正字。
　　先是，天若初得召对，曾布言天若不可进。上曰：「谁举之？」布曰：「不知。」上曰：「徐铎也。」布曰：「天若凶慝，觽之所恶。林豫尝言：『闽中有二凶人，一在馆阁，乃林旦；一中高科，乃天若。此朝廷不幸也。』昨程文中欲禁锢元佑人子弟，籍没其家产。此乃迎合之语，非敢言也，愿加察。」上曰：「须且令上殿。」布曰：「已召对不可已，但于进擢之际，愿更留圣意审察。」上颔之。（布录十月壬辰，今附此。）
　　西作坊使、英州刺史、知泸州王献可再任满，迁左骐骥使，又再任，上谕曾布曰：「献可元佑中亦有章疏。」（献可二年五月十八日竟责。）
　　布尝□诉理事云：「先是，章惇进呈余爽书，出惇家，人颇疑之。上遂搜阅于禁中，得真本，又得其乞还政书。然宣仁六月已服药，爽七月十三日乞复辟，九月三日升遐矣，故不能救前贬。上因检寻余爽文字，遂见张敦礼、王师约所上书。已而两人皆贬。（师约贬于此月六日。）上又言，周鼎、李许辈亦皆有书，又言许附陈衍，可罢阁职。及进呈，乃云事状不明，且已，而周鼎辈文字亦不出，此可以知圣德之仁厚也。然自爽事后迄今，纷纷未已，而蹇序辰及安惇又数以诉理事文致缘饰，乞施行。惟上意终缓，故被祸害者亦鲜，但髃小凶焰，未肯收敛尔。」
　　丙午，御批：「勘会近降指挥，御辇院将来南郊，差拨下都辇官五十人般擎御前物色，自可相度闲慢去处，申明抽那应副。其本院被受圣旨，经宿乃奏，仍复引用常条，更不施行。所有合干官吏，可送大理寺疾速取勘闻奏。」（御集十一月三日事，究竟当考。）又批：「御辇院官系进乘舆，最为亲近。今梁吉者，出自军伍，似非所宜，可下吏部审会，别行选差。自今阙官，准此。」
　　丁未，权殿中侍御史邓棐言：「尝论右司郎中孙□察访河北，首荐执政大臣亲党门人，闻有诏罢□右司，除小郡。请早降责命，以示天下。」会□卒，诏□缘右司郎中身亡，合得恩例勿行。（九月四日安惇云云，可考。）
　　户部言禄令「致仕官若本身遇特恩转官者，并依所转官给料钱」字下，请增入注文内「该请衣赐者准此」。从之。（新无。）
　　戊申，工部上铸钱监监官任满得替殿最法，户部上捕蝗法，并从之。（旧本特详，今从新本。）
　　己酉，御史中丞安惇言，近奏翰林学士蒋之奇，于元佑初奏雪知亳州李莘前任江西提刑日，冲替罪犯为太重事，望详前奏，早赐处分。诏之奇赎金十斤。（邹浩云云。）
　　监察御史蔡蹈言齐、郓、滨、沧等州大被水患，为害甚远，良由北外都水丞司自去年七月以至今年，一岁之闲，略无措置，以备捍御，驯致今日之患。诏权北外都水丞窦讷罚金三十斤。仍令梁铸根究河水泛溢去处，系是何官司管认及应有罪之人，具状以闻。
　　权殿中侍御史邓棐言：「河北监司【一】同荐权北外都水丞窦讷正任。按讷乃执政大臣之貋，监司贪附贵权，急于媚醦，忘其分守，越职论荐，曾不顾忌，请正犯分附势之罪。」诏李仲、陈系、王□各赎金二十斤。（窦讷、章惇貋。陈瓘云王□提举河北常平，实录在三月八日。陈系提举河北路常平，乃绍圣四年五月六日。李仲提点河北东路刑狱，亦四年十一月十五日。）
　　三省检会元佑七年宣德郎宋保国奏请太皇太后行躬诣太庙之礼。诏故通直郎宋保国追毁出身已来文字除名。（宋保国旧特详，今从新。）
　　环庆路经略司言【二】，都钤辖张诚等袭逐寇犯泾原西贼，获五百余级。诏张诚下军兵等各赐钱有差；其得功将士等，仰经略司保明以闻。
　　枢密院言：「近西贼举国侵犯泾原路，攻围城寨，惟恃重兵，务在速战。其本路经略司及统制官、副都总管王恩等，统领官姚雄、姚古，环庆、秦凤统制策应兵马种朴、王道，各能持重，不与轻战，保全师觽，及屯据要害，张耀兵势，使不能深入作过，致贼无利，沮丧遁归。」诏赐王恩等银绢有差。
　　朝散郎杨挺为虞部员外郎。
　　庚戌，吏部言请选人应合用举主关升改官者，除依条限定员数并合用职司外，更许奏举，不得过二员。从之。（新无。）
　　三省奏镇安留后、驸马都尉王师约，元佑闲尝奏请令殿中一二使臣，或臣有文字【三】，密令承受投进，利害可否一系陛下裁处。诏师约降为泰州团练使。（布录十一月乙巳朔云云，可考。）
　　户部言请在京曲院监官，每年趁办课额及三十贯，减一年磨勘。从之。（新无。）
　　辛亥，上幸醴泉观。
　　壬子，枢密院编修文字所言：「诸将下步军教习事艺，并依海行法；除上名人外，以十分为率，置弓弩六分，枪牌手二分。遇结队即依队法；其队内所阙枪牌手人数，却以互习人充代。」从之。
　　癸丑，宣庆使、荣州防御使、入内副都知梁从政为景福殿使。
　　三省言元丰末、元佑中，王巩累上书议论朝政，表里奸臣，欲尽变更先朝法度；张保源累上书议论朝政，附会奸臣。诏朝散郎王巩特追毁出身以来告敕文字，除名勒停，送全州编管；通直郎张保源特勒停，仍展三期□，于峡州居住。（元符末邸报：全州编管人、前朝奉郎、荣州佥判王巩，元丰末及元佑中累上书议论朝政，表里奸臣，奉圣旨，特追毁出身以来告敕，除名勒停，全州编管，奉圣旨放逐便。因此可考陈次升言章惇事，附见元符二年五月二十六日【四】。）
　　吏部员外郎王博闻言：「按律，宗室下人从，辄以鞭棒之类争夺马路者，杖八十。请令百官同为一法。」从之，仍请重加二等【五】。（新无。）
　　提举永兴军等路常平等事蔡肇言：「按到邠、宁、庆三州，昨环庆路修安疆城寨木植等，于上户收置和雇【六】。除知邠州仇百玉已降两官外，龙图直学士、右中散大夫、新知熙州孙路，皇城使、文州刺史、知忻州蓝从周，朝奉郎、通判太原府李公裕，奉议郎、新知曹州南华县事韩绪，宣义郎、知泾州耿毅各降一官。」
　　己未，吏部侍郎黄裳言：「元丰官制，凡入品者皆给告身，其无品者给黄牒，故虽小使臣皆给告身。后来时务从简，遂行宣札指挥，于理未安。请自借、奉职而上，皆给告身，复循元丰官制。」从之。（旧云复先帝给告之制，新削。）
　　三省言，访闻市中石炭价高，冬寒，细民不给。诏专委□居厚措置出卖在京石炭。（新削。）
　　详定重修大礼敕令所言元丰四年十一月诏，亲祠宗庙，歌者在堂，更不兼设锺磬；宫架在庭，更不兼设琴瑟；堂下匏竹，更不寘之于阶。诏登歌锺磬，并依元丰四年诏旨。（旧录云复先帝礼制也，新录削去。）
　　司封言：「元丰法：『中散大夫【七】、将军【八】、团练使、杂学士以上母妻并封赠郡君【九】，其余升朝官母妻并封县君。银青光禄大夫、太子少保、节度使以上郡夫人，开府仪同三司以上国夫人，并系用子官封□。』元佑更制，遂紊前法。」诏封赠并依元丰法。（旧云复先帝封赠法也，新削去。）
　　庚申，刑部言：「投换军将人如无家业者，许将见钱五十贯已上愿纳赴官收管充抵当，许行投换。在京于府司检校库，在外于所属州府军资库寄纳。」从之。（新无。）
　　辛酉，上斋于大庆殿。
　　壬戌，荐飨景灵宫，诏读册官至御名勿兴，凡读册皆如之，着为令。遂斋于太庙。
　　癸亥，朝飨八室，斋于南郊之青城。
　　甲子，冬至，祭昊天上帝于圜丘，以太祖配。礼毕，髃臣贺于端诚殿。还，御宣德门，大赦天下。应见贬谪官员，除元佑余党及别有特旨之人外，未量移者与量移。（十月末邹浩云云可考。）
　　戊辰，诏莘王俣、简王似，依申王佖等出阁例，添赐公使钱。
　　庚午。（案此日原本有缺文。）
　　辛未，恭谢景灵宫。
　　壬申，诣上清储祥宫。
　　是月，高丽遣使尹瓘等入贡。（二年正月二日，馆伴高丽所言，高丽使尹瓘等欲十三日朝辞。诏留之。检实录等书，并无尹瓘入见月日。又按王云鸡林志云：元佑五年、元符元年贡使再至。徐竞图经亦云元佑五年。则已见十二月五日【一○】，独元符元年须别考详，姑附十一月末。又按，高丽使者自元佑以来，屡至京师，不知王云何故但举两年【一一】，岂作书时只此贡使欤【一二】？当更考详。）
　　十二月乙亥朔，诏自今宣赦书德音，轮小两省官一员往宣读处指摘句读【一三】。
　　宝文阁待制、知秦州陆师闵试户部侍郎。
　　知枢密院事曾布言：「陛下比以甲子冬至躬祀圜丘，自奉祠景灵，已彻黄道裀褥，诏读册官至御名勿兴。及赴大次，又诏百官不许回班，所以深致寅畏之意。至太庙门降辂，入趋斋宫及升辂赴郊，皆屏盖却辇，步趋以进。荐献之际，至神宗室，凄怆泣涕。逮还版位，沾濡未已，恻怛感左右。臣备位辅臣，职在赞导，悉所亲睹。伏乞宣付史官【一四】，书之典册。」从之。
　　丙子，文武百官并以南郊赦书加恩。给事中范镗言：「中书省送到新知明州叶涛改知淮阳军，为元佑中诉理先朝被罪不当。详涛所进状，辞情不逊，侵黩先朝。今止降知州军，犹有民社，未敢书牍行下。」诏涛知兴国军；镗再论奏，改管勾崇禧观。（陈瓘云云，邹浩云云。）
　　户部言：「库务给官司合用物，并监专书押封印供纳及付请人，候到当官验认秤量交割；其不可书押封印者，止封样交割。」从之。（新无。）
　　丁丑，鸿胪少卿赵垱为太仆少卿。（按旧录，八月九日太仆卿赵令铄为鸿胪少卿，赵垱为太仆少卿。曾布尔日录云，令铄坐收租更钞事故与此对移【一五】。又按旧录，十月十九日却书赵令铄知光州，此又书鸿胪少卿赵垱为太仆少卿，与八月九日所书并不合，恐实录因仍缪误，当详考修入。）
　　右司员外郎刘拯试太常少卿，太常少卿张商英为集贤殿修撰、江淮荆浙等路发运使。（家传云：以太常少卿召，未及入见，改除集撰、发运。按商英除少常乃四年十一月二十六日，不应一年余不曾供职。六月十二日己丑，曾布议除商英待制、知瀛州，亦称自少常除。家传必误也，今本传因家传。）
　　鄜延路经略使吕惠卿言，威戎城等处收接到西界归顺首领密乌成尾，按例合补内殿崇班。从之。
　　馆伴高丽使所奏：「尹瓘等□定来年正月起发回程，臣等已婉顺说谕瓘等，可且盘泊。继而会食，又言闻修州桥，恐闭口无水。臣等未见开河毕工期限，虑人使进发，河水妨碍。」御批：「契勘高丽使人到阙盘泊未久，宜札与馆伴所，且作朝廷再三优异待遇款留之意。所有开河造桥，可相度别展月日下手，仍一就札与照会，因坐闲令委曲开谕。」寻令高丽使以二月下旬朝辞，三月初，选日送发。（御集十二月三日事，实录见明年正月二日，当存彼去此。）
　　戊寅，辽国遣使奉国军节度使萧昭彦，副使中散大夫、守太常少卿、充干文阁待制王宗度来贺兴龙节。
　　己卯，尚书左丞蔡卞言：「昨季秋大享于明堂，差充初献，就南郊望祭殿行礼。窃见其殿制度迭雀，阶级平夷，未足以仰称严事之意。盖闻明堂者，天子布政之宫，于以朝诸侯，而先王宗祀、配帝乃就此者，所以致亲亲之意也。国家皇佑初，讲求坠典，始即大庆殿奉祠，至今循之，盖得古宗祀之遗意。独常岁遇祭位处有所未安【一六】。恭惟对越上神，配以烈考，大事也，虽遣官摄事，亦当如此【一七】。伏见新作南郊斋宫端诚殿，实天子洁齐奉祀及礼毕见髃臣之所。在国之阳，高明邃深，可以享神，即此行礼，于古义为有合。请自今大礼依旧制外，其常岁秋大享，改就端诚殿。」从之。
　　诏皇太后曾祖考追封魏王向敏中追封韩王，妣梁氏、张氏、宋氏、王氏改赠陈国、鲁国、豫国、雍国太夫人；祖考追封鲁王向传亮追封唐王，妣□氏改赠□国。考追封陈王向经追封□王，妣李氏、张氏改赠荆国、杨国；皇太妃曾祖考崔实赠太子太保，妣柳氏赠□国；祖考崔琳赠太傅，妣杨氏赠秦国；考赠太尉崔杰赠太师，妣李氏改赠唐国；继父赠建武军留后朱士安赠保宁军节度使。
　　开封府推官钱盖为刑部员外郎。
</div>
    <div class="pagination">
<a href="续资治通鉴长编_page590.html">上一页</a><span>...</span><a href="续资治通鉴长编_page586.html">586</a><a href="续资治通鉴长编_page587.html">587</a><a href="续资治通鉴长编_page588.html">588</a><a href="续资治通鉴长编_page589.html">589</a><a href="续资治通鉴长编_page590.html">590</a><span class="current-page">591</span><a href="续资治通鉴长编_page592.html">592</a><a href="续资治通鉴长编_page593.html">593</a><a href="续资治通鉴长编_page594.html">594</a><a href="续资治通鉴长编_page595.html">595</a><a href="续资治通鉴长编_page596.html">596</a><span>...</span><a href="续资治通鉴长编_page592.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
