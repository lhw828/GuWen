<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 280 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 280 页/共 607 页</h1>
    <div class="content">　　【一一】狱讼烦多同上三本作「狱讼频多」。
　　【一二】然此三处形势既均「形」原作「刑」，据同上三本及刘敞公是集卷三三论纠察司疏改。
　　【一三】吏无试法之幸「吏」字原脱，据同上书补。
　　【一四】洽于民心矣「于」字原脱，据宋本、宋撮要本及同上书补。
　　【一五】然则名号与礼非同物也「号」字原脱，据宋会要礼一○之六及文义补。
　　【一六】况敢正其仪者乎「仪」原作「义」，据宋本、宋撮要本及同上书改。
　　【一七】议已决矣「议」原作「义」，据阁本及同上书改。
　　【一八】臣之与妻「与」原作「于」，据宋本、宋撮要本及同上书改。
　　【一九】景灵宫「宫」字原脱，据同上二本补。
　　【二○】以成追复之义「义」原作「议」，据同上二本改。
　　【二一】议者以谓阴逼母后「逼」原作「迫」，据同上二本及宋史卷三四○苏颂传与下文改。
　　【二二】但奉行台谏风旨而已「行」字原脱，据编年纲目卷一六及宋史全文卷九补。
　　【二三】知杭州孙沔「沔」原作「抃」，据阁本及宋史卷二九二孙抃传改。
　　【二四】所以名臣感慨抗论于朝原作「所以名臣或抗论于朝」，据宋本、宋撮要本、阁本及宋会要礼一○之七改补。
　　【二五】亦未见其合也「亦」字原脱，据宋本、宋撮要本补。
　　【二六】前世之君「君」原作「道」，据同上二本及宋会要礼一○之六改。
　　【二七】伏节死争「伏」原作「仗」，据同上书改。
　　【二八】妄渎正礼「正礼」二字原倒，据彭城集卷三五刘敞行状乙正。
　　【二九】而反崇饰诽谤「反」原作「又」，据宋本、宋撮要本及宋会要礼一○之七改。
　　【三○】召知州学「知」，宋本、宋撮要本、阁本作「置」。
　　【三一】开封界阁本、活字本同。疑「封」下脱「府」字。
　　【三二】侍讲学士向传式「侍讲」原作「侍读」，据阁本改。
　　【三三】而轻议宗庙久行之仪「议」字原脱，「行」原作「衍」，「仪」原作「议」，据宋本、宋撮要本及编年纲目卷一六、彭城集卷三五刘敞行状补改。
　　【三四】似诬洞也「诬」原作「误」，据宋本、宋撮要本、阁本改。
　　【三五】聊城高唐总万四千八百四十七「四十七」原倒为「七十四」，据宋本、宋撮要本及长编纪事本末卷四四均赋、宋史卷一七四食货志乙正。
　　【三六】李柬之为给事中「柬」原作「东」，「中」字原脱，据宋会要职官六五之一九、王偁东都事略卷五一李柬之传、王安石王文公文集卷一○刑部侍郎充集贤院学士李柬之改兵部侍郎加食邑食实封制、及王珪华阳集卷三四送太子少保致仕李柬之归西京诗序改补。
　　【三七】彻豆奏充安「充」原作「□」，据宋本、宋撮要本、阁本及宋史卷一二七乐志改。
　　【三八】中官张宗礼过郡宋本、宋撮要本「礼」下有「迎虏使」三字。
　　【三九】韩缜原作「韩镇」，据阁本及范镇东斋记事卷二、宋史卷三一五韩缜传改。
　　【四○】何故一例止满三年「三年」原作「二年」，据宋本、宋撮要本改。
　　【四一】南京原作「西京」，据下文及宋会要职官六五之一九、宋史卷三二○本传改。
　　【四二】戴小八「八」原作「人」，据阁本及宋会要职官六五之一九、本书卷一八九嘉佑四年六月己巳条改。
　　【四三】士人有节行「行」下原衍「者」字，据宋本、宋撮要本删。
　　【四四】每路各三两人同上二本作「每路各两人」。
　　【四五】本纪「纪」原作「记」，据宋史卷一二仁宗纪改。
　　【四六】广南东西路「南」字原脱，据宋撮要本补。
　　【四七】今附见自「复命转运司裁定」至此整条注文原脱，据宋本、宋撮要本补。
　　【四八】自今止令进空表「进」原作「建」。「进空表」为当时常语，「建」显误，故改。
　　【四九】诸路转运司如于二税上重迭科折「迭」原作「垒」，据宋本、宋撮要本、阁本改。
　　【五○】以祫享礼成饮福也「福」原作「酒」，据宋本、宋撮要本改。
　　【五一】盖弼之子与传式女结姻「女」字原脱，据同上二本补。
　　【五二】六十缗同上二本、阁本作「六千缗」。
　　【五三】章纵原作「张纵」，据同上三本及宋史卷四五八章纵传改。
　　【五四】二人赐号在此月「人」原作「年」，据同上三本改。
　　【五五】生等知何髃乎「知何」二字原倒，据同上三本及宋史卷四五七何髃传乙正。
　　【五六】语言侻易「侻」原作「悦」，据宋本、阁本改。
　　【五七】人赖其利「利」原作「力」，据宋本、宋撮要本及宋史卷三○○周湛传改。
　　【五八】加赠皇长子褒王昉为魏王次子豫王昕为越王「魏王次子豫王昕为」八字原脱，误以褒王昉为越王。据同上二本及宋会要帝系一之三六、宋史卷二四五宗室传补。
　　【五九】次子鄂王曦「曦」原作「日□义」，据同上二本及宋会要帝系一之三六、宋史卷二四五宗室传改。
　　【六○】夏国「夏」原作「凤」，据阁本及宋会要蕃夷六之四改。
　　【六一】举正在经筵二年「二年」，宋本、宋撮要本作「三年」。
　　【六二】除留放牧外「外」字原脱，据同上二本补。
　　【六三】虞部员外郎张越与先次指射家便「指射家便」四字原脱，据同上二本补。
　　【六四】非上之人所当强也「之人」二字原倒，据同上二本、阁本乙正。
　　【六五】非不欲人人让也「非」，同上二本及刘敞公是集卷三三论让官疏作「夫」。
　　【六六】不犯非礼也「非」原作「于」，据同上二本、阁本及同上书改。
　　【六七】采名者售伪「采」原作「乘」，「售伪」二字原倒，据同上三本及同上书改乙。
　　【六八】公孙段「公」字原脱，据同上三本及同上书补。
　　【六九】敞以为此皆挟伪求名「为此」二字原倒，据同上三本乙正。
续资治通鉴长编
卷一百九十一
卷一百九十一
　　起讫时间 起仁宗嘉佑五年正月尽是年十二月
　　卷　　名 续资治通鉴长编卷一百九十一
　　帝　　号 宋仁宗
　　年　　号 嘉佑五年（庚子，1060）
　　全　　文
　　春正月戊戌，降新知信州、屯田员外郎蔡挺知南康军。初，挺与李仲昌开六塔河，坐罪勒停，以祫享赦，起知信州。而监察御史里行王陶言：「挺前罔朝廷以希功赏，使滨河以来民被其害，至今未已。」故复降之。
　　己亥，度支员外郎、集贤校理、知登州胡俛特勒停，兵部郎中、秘阁校理、知潍州解宾王落职知建昌军。始，宾王以营葬求知登州。及俛代宾王，乃言营葬者不得请乡郡，又因事杖其妻党。宾王衔之，遂讼俛尝擅役军匠，伐州廨桐木作私器。俛既坐自盗，而知谏院范师道言：「宾王与俛并在馆阁，事缘乡里，嚣然作讼，颇亏士风。」故并黜之。俛，共城人也。二人乡里不同，与师道所言异，当考。宾王知潍州，据江氏杂志。宾王，蓬莱人，已见至和元年。
　　录刘继元曾孙允为三班借职【一】。允自言其家无食禄之人，故特录之。
　　己酉，奉安宣祖皇帝、昭宪皇后御容于奉先资福禅院庆基殿。初，庆基殿绘宣祖像具鹷袍，而昭宪皇后具冠帔。至是，别绘兖冕及后服二像，而旧像入禁中。
　　庚戌，酌献于庆基殿。
　　辛亥，改新鄜延路钤辖阎士良复为京东西路钤辖。以监察御史里行王陶言其性黠，多生事，不可处于边地，故易之。
　　甲寅，封皇第九女为福安公主，第十女为庆寿公主。
　　乙卯，省御书院并翰林图画待诏以下额外所增员。
　　戊午，大食国首领蒲沙乙来贡方物，授蒲沙乙武宁司阶。
　　己未，知谏院唐介言，河北缘边州军，多差军士采萑蒲，令日纳钱，名为「地利钱」，以入公使，请行禁止。从之。
　　是月，有大星坠西南【二】，光烛地，有声如雷。占者曰天狗。同知谏院范师道言：「汉、晋天文志：『天狗所下，为破军杀将，伏尸流血。』甘氏图：『天狗坠【三】，大贼起。』今朝廷非无为之时也，而备御盗贼，未见其至。虽有将帅，不老则愚，士卒虽多，劲勇者少。夷狄可保也，如州郡何？州郡可保也，如盗贼何【四】？小人思乱，伺隙乃作，必有包藏险心，乘间而动者。宜择将帅，训练卒伍，诏天下防其未然。」
　　监察御史里行王陶言：「去年日食，今年星坠，皆在正旦。天狗主兵，宜豫防之。请诏中外举智武才勇之士，以备将帅。今武举取格太轻，宜仿唐制设科，优待以官，无若招士伍然。」正旦星坠，实录、本史并不书。今取范师道、王陶传所论列，附见月末。
　　二月辛酉，内殿承制刘温礼为供备库副使。温礼尝发刘恢私进女口事，下入内省劾之，温礼亦坐不实。温礼寄资已深，出为内殿崇班，御史论其非，改内殿承制。至是，又援赦自陈，故复迁之。恢进女口事，在二年五月。
　　壬戌，御崇政殿，录系囚，杂犯死罪以下递降一等，徒以下释之。
　　癸亥，太子少傅致仕王举正卒。赠太子太保，谥安简，赐黄金百两。
　　甲子，诏河北、河东、陕西、广南东西、荆湖南北路经略、安抚、转运、提点刑狱司体量所部兵官，有不能训戢军旅、肃静寇奸者，密以名闻。
　　丙寅，礼部贡院请增江、浙、福建、川、广诸州军解额凡一百三十五人。从之。
　　戊辰，太常丞、监察御史里行王陶为右正言，谏院供职。
　　亲事官夜入延福宫为盗，有司用疏决以常盗论。陶言：「宫掖之严，而以民间会降为比【五】，非所以尊天子也。」于是配海岛，皇城司皆论罪。上自服药以来，寡于语言，髃臣奏事，颔之而已。陶言：「王者之言，髃臣所禀受以施于天下者也。今政事无大小，皆决于中书、枢密，陛下一无所可否，岂为人主之道哉！」又言：「皇嗣未立，宜择宗子昭穆同者育之。」
　　以同列志趣不合，数请监灵仙观【六】，不许。
　　诏殿前马步军司，每三岁将校转员，其病老不任事者，先密具名以闻。
　　壬申，知谏院唐介言：「朝廷昨支定州籴军粮绢五万，前知定州宋祁用一万，王素用四万，皆质易河东。而素以所易布配卖与禁军三十余指挥，凡出赢利仅万缗，而多所侵费，亦尝兼质私物。至移郡时，犹追索未足【七】，劶取公使库钱数千缗以去。」及诏本路安抚司【八】体量其状，无私入而止。
　　癸酉，诏陕西经略安抚使，如闻西人多驱牛马于沿边博籴民谷，其令所在禁绝之。
　　甲戌，镇潼留后李端懿为宁远节度使、知澶州。御史中丞韩绛言端懿无功，不当领旄钺。乃以留后赴澶州。复为留后乃三月乙未，今并书。端懿本传云：自郓代还，除宁远节度、知澶州。
　　乙亥，户部判官、太常博士、集贤校理钱公辅知明州。先是，牙前法以重、难、积劳差次三等，应格者听指买酒场。然富者数得应格，而贫者以事系留，日益困，应募者鲜，至阙额则役乡户为之，民或竭产不足以偿费。公辅乃取酒场官卖收钱，视牙前役轻重而偿以钱，悉免乡户，人皆便之。然酒场既收，无以酬牙前旧劳，辄预借省钱二十万，取而后奏，朝廷亦不加之罪也。此据神宗史公辅传。
　　丁丑，观文殿学士兼翰林侍读学士、尚书左丞、提举景灵宫田骮为太子少傅致仕。
　　庚辰，诏入内省内臣曾犯赃私罪勒停，虽经赦，毋得复隶入内省。
　　壬午，汝州录事参军杨从简为殿中丞致仕，特赐五品服。以从简自契丹归明，守官二十年无他过也。
　　三班院言：「奉诏看详同勾当三班院杨畋所请，诸路走马承受虽是使臣，缘预闻边要主帅机宜公事，职任非轻，理当遴选，乞应中书制敕院、沿堂五院、枢密院出职人并依诸司人吏，更不预选走马承受差遣。乞依畋请。」从之。
　　旧制：东头供奉官并诸司人吏、臣僚家仆及伎术进纳人等，并不许选诸路走马承受。会要二月十七日事，今附月末。
　　三月辛卯，诏京城外四面巡检【九】，自今并选合门祗候以上，尝经外任亲民而无赃私罪者为之。
　　壬辰，诏礼部贡举。
　　癸巳，陈州言观文殿大学士【一○】、刑部尚书刘沆卒【一一】，赠左仆射兼侍中。知制诰张绬草词诋沆，其子馆阁校勘瑾诉于朝，帝为改命词臣。其家不敢请谥，帝又为作挽辞，且篆其墓碑曰「思贤」。沆性豪率，少仪矩，然任数，善刺取权近过失，阴持之。故虽以高科仕，其进用多由此，议者乃谓缘结附至宰相焉。
</div>
    <div class="pagination">
<a href="续资治通鉴长编_page279.html">上一页</a><span>...</span><a href="续资治通鉴长编_page275.html">275</a><a href="续资治通鉴长编_page276.html">276</a><a href="续资治通鉴长编_page277.html">277</a><a href="续资治通鉴长编_page278.html">278</a><a href="续资治通鉴长编_page279.html">279</a><span class="current-page">280</span><a href="续资治通鉴长编_page281.html">281</a><a href="续资治通鉴长编_page282.html">282</a><a href="续资治通鉴长编_page283.html">283</a><a href="续资治通鉴长编_page284.html">284</a><a href="续资治通鉴长编_page285.html">285</a><span>...</span><a href="续资治通鉴长编_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
