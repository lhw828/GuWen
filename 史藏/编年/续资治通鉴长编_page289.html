<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 289 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 289 页/共 607 页</h1>
    <div class="content">　　谏官司马光言：「窃以释老之教无益治世，而聚匿游惰，耗蠹良民，此明识所共知，不待臣之言也。是以国家明着法令，有创造寺观百间以上者，听人陈告，科违制之罪，仍实时毁撤。盖以流俗戆愚，崇尚释老，积弊已深，不可猝除，故为之禁限，不使繁滋而已。今若有公违法令，擅造寺观及百间以上，则其罪已大，幸遇赦恩，免其罪犯可矣，其栋宇瓦木，犹当毁撤，没入县官。今既不毁，又明行恩命，赐之宠名，是劝之也。臣闻为人上者，洗濯其心，一以待民，是以令行禁止，而莫敢不从。今立法以禁之于前，而发赦以劝之于后，则凡国家之令，将使民何信而从乎！臣恐自今以往，奸猾之人将不顾法令，依凭释老之教，以欺诱愚民，聚敛其财，以广营寺观，务及百间，以须后赦，冀幸今日之恩，不可复禁矣。方今元元贫困，衣食不赡，仁君在上，岂可复唱释老之教，以害其财用乎！事若微而患深，令有近而害远，此之谓也。伏望陛下追改前命，应天下寺观院舍不系帐者，不以屋舍多少，并依前后敕条处分。其昨来赦文内，四京寺观院舍虽不系帐亦赐名额一节，乞更不施行。庶使号令为民所信，而游惰不能为奸也。」
　　初，帝享明堂，方宿斋，而充媛董氏疾革，使白皇后曰：「妾不幸即死，愿勿亟闻以慁上精意。」后泫然从之。壬子，帝临奠凄恻，追赠婉仪。癸丑，加赠淑妃，特迁其父右侍禁安为内殿崇班，官其弟侄四人，葬奉先资福院。
　　后谏官司马光言：「伏见充媛董氏薨，追赠婉仪，又赠淑妃，陛下亲为之辍朝挂服，髃臣进名奉慰，又命有司为之定谥及行策礼，于葬日仍给卤簿。外廷之议，皆以为董氏名秩本微，病亟之日方拜充媛，今送终之礼太为崇重。臣按古者妇人无谥，近世惟皇后有谥及有追加策命者【二五】，妃嫔以下未之有也。卤簿本以赏军功，未尝施于妇人，惟唐平阳公主有举兵佐高祖定天下之功，方给鼓吹。后至中宗时，韦后建议妃主葬日皆给鼓吹，非明王之令典，不足法也。臣愚念陛下恭俭寡欲，近岁以来，后宫之宠妃，绝无太盛过分着闻于外者。此四方之人所咨嗟颂咏，归仰圣德也。不意今兹以既没之董氏，而有司谄曲，妄崇虚饰，以隳紊制度，□慢名器，使天下之人，疑陛下隆于女宠，甚非所以益圣德也。况礼既崇，则凡事所须用度益广。今明堂大礼新毕，帑藏空虚，赋敛日滋，元元愁困，诚不宜更崇大后宫之丧，以横增烦费。夫亡者虽加之虚名盛饰，岂能复知？而适足以仰累圣德，臣窃惜之。伏望陛下特诏有司，悉罢议谥及策礼事，其葬日更不给卤簿。凡丧事所须，悉从减损，不必尽一品之礼，以明陛下薄于女宠而厚于元元也。」上嘉纳之。
　　己未，内外官并以明堂赦书加恩，宰相韩琦封仪国公。戊辰，改寿星观为崇先观，仍给永崇殿店宅务日钱二千。
　　谏官司马光等言：「前者伏睹陛下幸寿星观奉安真宗御容，当是时，臣等不知事之本末，不敢进言。自后方知本观旧日先帝时画寿星，近因本观管勾内臣□知章妄有奏陈，称是先帝御容，意欲张大事体，广有兴修，自为劳效，别图恩赏。陛下天性仁孝，以为崇奉祖宗，重违其请【二六】，遂更画先帝御容，以易寿星之像，改为崇先观。知章既得御容，倚以为名，奸诈之心，不知纪极，乃更求开展观地，别建更衣殿及诸屋宇将近百间，制度宏侈，计其所费踰数千万，向去增益，未有穷期。臣等窃以祖宗神灵之所依，在于太庙木主而已。自古帝王之孝者，莫若虞舜、商之高宗、周之文武，未闻宗庙之外，更广为象设，然后得尽至诚也。惟高宗祭祀亲庙，微为丰数，故傅说曰：『黩于祭祀，时谓弗钦【二七】，礼烦则乱，事神则难。』祖己曰：『无丰于昵。』盖规之也。后至汉氏，始为原庙，当时醇儒达礼者靡不议之。况画御容于道宫佛寺，而又为寿星之服，其为黩也甚矣。且又太祖、太宗御容在京师者，止于兴国寺、启圣院而已，真宗御容已有数处，今又益以崇先观，是亦丰于昵也，无乃失尊尊之义乎！原其所来，止因知章妄希恩泽，乃敢恣为诬罔，兴造事端，致陷朝廷于非礼。今既奉安御容，难以变更，若只就本观旧来已修屋宇，固足崇奉，所有创添，伏乞一切停寝，□劾知章诬罔之罪，明正典刑。」
　　冬十月乙亥，皇子上表辞所除官，赐诏不允。
　　丙子，左屯卫大将军、登州防御使、邢国公世永为陇州防御使。初，世永自陈：「太宗与秦王之后，官正任者十余人；臣太祖之嫡孙，又本宫为最长，而遥领使名岁久。」故特迁之。世永，守节长子，嫡长元孙。
　　壬午，封赠婕妤周氏二代【二八】。
　　初，知制诰张绬言：「中书送下封婕妤三代词头，然婕妤位正三品【二九】，其封赠未应法，请下有司检详典故。」中书引用崇国夫人许氏、美人张氏例，知制诰祖无择又言：「许美人、张美人出一时之恩，未为得礼。」于是更下学士院详定，而止及二代焉。
　　时学士院新定后宫封赠父祖制度，皇后与妃皆及三代，谏官司马光等上言：
　　大礼之所谨，在于尊卑之分，别嫌明微。故国君沐粱，大夫沐稷，士沐粱。盖以大夫贵近于君，故推而远之，以防僭偪之端；士贱于君，虽与之同物，无所嫌也。况后妃之际，实治乱之本，圣人于此，尤兢兢焉。皇后敌体至尊，母仪四海，六宫之内，无与等夷，妃品秩虽贵，而皇后犹为女君。今封赠之典，混而为一，臣实惧焉。虽陛下圣明，宫壸之政，贵贱有伦，必无僭偪之忧，然非所以别嫌疑，防萌兆，垂法度，示子孙也。昔汉文帝幸郎署，慎夫人与皇后同坐，中郎将袁盎引却慎夫人席，曰：「陛下既以立后，慎夫人乃妾，妾主岂可同坐哉！」文帝善其言。彼少顷同席，盎犹以为不可而犯颜力争，况着之典策，以为百世之法乎！
　　臣谨按天圣中遇南郊大礼，皇太后追赠三代，太妃止赠二代，然则妃赠三代，乃近岁之失，不可以不正。议者或谓外廷之臣凡入两府者，皆赠三代，妃正一品，礼不可后之。臣窃以为不然。圣主制礼，内外异宜，不可均一。自宰相、枢密副使，名秩虽殊，而比肩为臣，共同职业，俱赠三代，不足为嫌。皇后与妃，位次相亚，而有妾主之分，以此尤宜分别名器，使之着明，以防后世之有僭差，不可卤莽灭裂，苟然而已也。臣愚欲望陛下特降圣旨，改定新制，自今后皇后得赠三代，自妃以下皆不过二代。若以外廷之臣封赠太优，则乞自今后惟宰相、枢密使得赠三代，自参知政事以下止于二代，庶几得礼之宜。」
　　不报。
　　己丑，禁天下衣墨紫。初，皇亲与内臣所衣紫，皆再入为黝色。后士庶浸相效，而言者以为奇哀之服，故禁之。
　　甲午，知制诰王安石同勾当三班院。
　　先是，安石纠察在京刑狱。有少年得斗鹑，其同侪借观之，因就乞之，鹑主不许。借者恃与之狎昵，遂携去，鹑主追及之，踢其胁下，立死。开封府按其人罪当偿死，安石驳之曰：「按律，公取、窃取皆为盗，此不与而彼乃强携以去，乃盗也。此追而殴之，乃捕盗也。虽死，当勿论。府司失入平人为死罪。」府官不伏，事下审刑、大理详定，以府断为是。有诏安石放罪。旧制，放罪者皆诣殿门谢。安石自言「我无罪」，不谢，御史台及合门累移牒趣之，终不肯谢。台司因劾奏之，执政以其名重，释不问，但徙安石他官。
　　度支员外郎、秘阁校理蔡抗为广东转运使。
　　先是，岑水铜冶大发，官市诸民，止给空文，积逋巨万。奸民无所取资，髃聚私铸，与江西盐盗合，郡县患之，督捕甚严。抗曰：「采铜皆惰游之民，铜悉入官而不畀其直，非私铸，衣食安所给？又从而诛之，是岂但民犯法也？」因命铜入即偿直，民尽乐输，私铸遂绝。番禺岁运盐给英、韶二州，道回远，多侵窃杂恶。抗命十舟为一运，择摄官主之，岁终，会其课以为殿最。是岁，盐课增十五万缗。
　　乙未，诏：「天下常平仓多所移用，而不足以支凶年。其令内藏库与三司共支缗钱一百万，下诸路助籴之。」从右正言、判司农寺王陶所请也【三○】。
　　十一月己巳，进封沂国公主为岐国公主；建州观察使、知卫州李玮改安州观察使，复为驸马都尉。
　　戊子，皇子徙入位。
　　辛未，徙利州路转运判官、司封员外郎王靖提点陕西路刑狱。乡户之役于州县者，优则久留，劳则欲速去，赂吏劶不以时代。靖令籍所役岁月，先期除代，毋须申诉，后遂为令。
　　十二月，皇城司逻卒□清等密奏富人张文政尝杀人，有司鞫问无状，愿得清诘所从，而主者不遣。御史傅尧俞言：「陛下必不惜此数人【三一】，意恐沮塞，则自是不复闻外事。不若付之有司，辨其是非而赏罚之，则其事上闻者皆实，乃所以广视听也。」谏官司马光等言：「祖宗开基之始，人心未安，恐有大奸，阴谋无状，所以躬自选择左右亲信之人，使之周流民间，密行伺察。当是之时，万一有挟私诬枉者，则斧钺随之，是以此属皆知畏惧，莫敢为非。今海内承平，已踰百年，上下安固，人无异望，世变风移，宜有厘革。而因循旧贯，更成大弊，乃至帝室姻亲，诸司仓库，悉被此属廉其过失，广作威福，私受货赂。所爱则虽有大恶，掩而不问；所憎则举动言语，皆见掎摭。臣等尝病国家择天下英才以为公卿大夫，而犹不可信，顾任此畼役小人以为耳目，岂足恃哉！今乃妄执平民，加之死罪，使之幽絷囹圄，横罹楚毒，幸而不自诬服，仅能辨明。若更不听有司诘问元初巡察之人，少加惩戒，臣恐此属无复畏惧，愈加横恣，使京师吏民，无所措其手足，岂合祖宗之意哉！」诏清等决杖【三二】，配下军。按光集，以十二月九日上札子，当附见辛巳。
　　丙申，幸龙图、天章阁，召辅臣、近侍、三司副使、台谏官、皇子、宗室、驸马都尉、主兵官观祖宗御书。又幸宝文阁，为飞白书，分赐从臣，下逮馆阁。作观书诗，韩琦等属和。遂宴髃玉殿，传诏学士王珪撰诗序，刊石于阁【三三】。
　　庚子，再会于天章阁观瑞物，复宴髃玉殿。帝曰：「天下久无事，今日之乐，与卿等共之，宜尽醉勿辞。」赐禁中花、金盘、香药，又召韩琦至御榻前，别赐酒一卮。从臣沾醉，至暮而罢。吕氏家塾记云：皇子坐在舍人、待制之后。
　　是岁，冬无冰。天下断大辟一千六百八十三人。
　　注　　释
　　【一】诏季秋有事于明堂「季秋」原作「秋季」，据宋会要礼二四之三二、宋史卷一二仁宗纪及卷一○一礼志乙正。
　　【二】髃臣毋请加尊号「毋」原作「每」，据宋撮要本、阁本及上引宋会要改。
　　【三】今明堂去孟冬画日尚远「画」原作「为」，据宋本、宋撮要本及上引宋会要、宋史卷一○一礼志改。
　　【四】是皆变礼折中之大者也「变」字原脱，据宋撮要本及上引宋史、编年纲目卷一六、宋史全文卷九下、文献通考卷七四郊社考补。「折」字原脱，据太常因革礼卷三六大享明堂下补。
　　【五】开元开宝二礼「二」原作「之」，据宋本、宋撮要本及上引编年纲目、文献通考、宋会要礼二四之三三改。
　　【六】博通古今治乱之要「通古」二字原倒，据阁本及长编纪事本末卷五一英宗册立始末乙正。
　　【七】或者流言云事由宫中嫔御宦官姑息之言「云」原作「去」，据宋本、宋撮要本及同上书改。
　　【八】且妇人近幸
　　【且】原作「至」，据同上二本及同上书改。
　　【九】今半年有余矣「今」原作「合」，据同上二本及同上书改。
　　【一○】其占为兵凶「凶」原作「而」，据同上二本及同上书改。
　　【一一】持养圣断「持养」，阁本作「迟疑」。
　　【一二】忌日享庙应用乐「享」原作「事」，据宋撮要本及太常因革礼卷二○、宋史卷一二七礼志改。
　　【一三】其与别庙诸后忌同者「后」原作「右」，据同上本及同上二书改。
　　【一四】其祀日若与别庙诸后忌同者「后」原作「右」，据同上本及同上二书改。
　　【一五】知宗正事告敕付合门「合门」原作「门下」，据宋本、宋撮要本及编年纲目卷一六、宋史全文卷九下、长编纪事本末卷五一英宗册立始末改。
　　【一六】张□原作「张升」，据同上二本、阁本及上引编年纲目、长编纪事本末、宋史卷三一八张□传改。下同。
　　【一七】王者之所先务也「所」字原脱，据宋撮要本、阁本及上引长编纪事本末、王珪华阳集卷一三立皇子诏补。
　　【一八】亟诣方平求救「诣」原作「请」，据宋本、宋撮要本改。
　　【一九】方平既发下番兵「下」字原脱，据同上二本及上文补。
　　【二○】太庙七室并用羊二「并」原作「益」，据宋撮要本、阁本改。
　　【二一】豕二「二」原作「一」，据宋本、宋撮要本及宋会要礼一七之一四、太常因革礼卷一二改。
　　【二二】会三太牢也「三」字原脱，据同上二本及同上二书补。
　　【二三】祫祭每庙各一牢「庙」字原脱，「牢」原作「牛」，据同上二书补改。
　　【二四】使鸟兽咸若「咸若」，宋本、宋撮要本及宋史卷一二七乐志作「尽感」。
　　【二五】近世惟皇后有谥及有追加策命者「追」原作「近」，据宋本、宋撮要本及温国文正司马公文集卷二四论董淑妃谥议策礼札子改。
　　【二六】重违其请「重」上原衍「不欲」二字，据同上二本及同上书寿星观札子删。
　　【二七】时谓弗钦「谓」原作「惟」，据同上二本、同上书及尚书说命中改。
　　【二八】封赠婕妤周氏二代「二」原作「三」，据宋会要仪制一二之四及下文改。
　　【二九】然婕妤位正三品「三」原作「二」，据同上书及同上书后妃四之二改。
　　【三○】下诸路助籴之从右正言判司农寺王陶所请也「之」原舛在「从」下，据宋本、宋撮要本、阁本及宋会要食货五三之八、宋史全文卷九下乙正。
　　【三一】陛下必不惜此数人「必不」二字原倒，据宋撮要本乙正。
　　【三二】岂合祖宗之意哉诏清等决杖「之」原舛在「清」下，据宋本、宋撮要本、阁本及温国文正司马公文集卷二一论皇城司巡察亲事官札子乙正。
　　【三三】刊石于阁「石」原作「名」，据宋本、宋撮要本及宋会要礼四五之三六改。
续资治通鉴长编
卷一百九十八
卷一百九十八
　　起讫时间 起仁宗嘉佑八年正月尽是年六月
　　卷　　名 续资治通鉴长编卷一百九十八
　　帝　　号 宋仁宗
　　年　　号 嘉佑八年（癸卯，1063）
　　全　　文
　　春正月己酉，翰林学士范镇知贡举。
　　癸丑，诏夏国主谅祚：「所遣进奉人石方，称宣徽南院使，非陪臣官号。自今宜遵用誓诏，无得僣拟！」
　　丙寅，翰林学士范镇提举校正医书。
　　龙图阁直学士、知审官院韩贽兼判都水监。初，置都水监，欲重其事，以知杂御史判。至是，知杂赵抃辞以不知水事，故命贽焉。
　　戊辰，宰臣韩琦言：「秦州永宁寨以钞市马。自修古渭寨在永宁之西，而蕃、汉多互市其间，因置买马场，凡岁用缗钱十余万，荡然流入敌境，实耗国用。」诏复置场永宁，罢古渭寨所置场，蕃部马至，径鬻于秦州。
　　己巳，充仪俞氏为昭仪，婕妤杨氏为修仪，周氏为婉容。
　　二月癸未，帝不豫。
　　甲申，德音降天下囚罪一等，徒以下释之。
　　乙酉，太子少傅致仕田况卒，赠太子太保，谥宣简。况□厚明敏，有文武才，与人若无不可，至其有所守，人亦不能移也。其论天下事甚多，至并枢密院于中书以一政本；日轮两制、馆阁一员于便殿备访问；以锡庆院广太学；兴镇戎军、原、渭等州营田；汰诸路宣毅、广捷等冗军；策元昊势屈纳□，必令尽还延州侵地，无过许岁币；并入中青盐；请录陕西陷殁主将随行亲兵，其论甚伟，然不尽行也。
　　始，契丹寇澶州，略得数百人，以属况父延昭。延昭哀之，悉纵去，因自脱归中国。生八男，子多知名，况长子也。保州之役，况杀降卒数百人，朝廷壮其决，后大用之。然卒无子，以兄子为后。
　　丙戌，中书、枢密院奏事于福宁殿之西阁，见上所御幄帟、裀褥皆质素暗敝，久而不易。上顾韩琦等曰：「朕居宫中，自奉止如此尔。此亦生民之膏血也，可轻费之哉！」
　　三月甲辰，诏前郓州观察推官孙兆、邠州司户参军单骧诊御脉。上初不豫，医官宋安道等进药，久未效，而兆与骧皆以医术知名，特召之。案：此条原本为甲申日事，然二月已有甲申，不应三月复见。且帝崩于三月辛未，距甲申已四十余日，不应是一月中事，其为甲辰无疑也。医官宋安道，原本亦讹作朱，今并改正。
　　丙午，诏中书劾宋安道等罪以闻。
　　丁未，诏「进士七举、诸科八举曾经御试年四十以上，进士五举、诸科六举曾经御试及进士六举、诸科七举曾经御试年五十以上，河东、河北、陕西举人，递减一举，令礼部贡院特以名闻。」
　　戊申，太子太保致仕庞籍卒。时上不豫，废朝、临奠皆不果，第遣使吊赙其家，赠司空兼侍中，谥庄敏。籍晓律令，长于吏事，持法深峭，军中有犯者，至或断斩刳磔，或累笞至死，以故士卒闻风畏服，而治民有惠爱。及为相，为言者所诋，声望减于治郡时。案：此不载言者姓名。宋史载籍尝受道士赵清贶赂，韩绛论之不已，乃罢知郓州，或即此事也。
　　甲寅，昭德军节度使、同平章事李昭亮卒，赠中书令，谥良僖。昭亮为人和易，谙练近事，于吏治颇通敏，善委僚佐，故数更藩镇无他过。然妻早亡，三妾并嬖，迭擅家政，昭亮莫能制也。
　　丁巳，诏：「加号上仙隐影唐将军曰道化真君、上灵飞形葛将军曰护正真君、直使飞真周将军曰定志真君，仍于在京宫观营建殿宇。」先是，上不豫，梦三神人自言其姓号，若在左右翊卫之。既寤而疾稍平，乃诏遍求神祠而无有，后得于上所受箓中，特表异之。春明退朝录当考详。案：春明退朝录载此为嘉佑初年事，第云上梦至大野，迷失道，有葛将军送至宫阙，与此微有不同。
　　壬戌，孙兆为殿中丞，单骧为中都令，仍令校正医书。封神应侯扁鹊为神应公。皇城使、巴州刺史宋安道等皆降官。
　　癸丑，御内东门幄殿。
　　甲子，御延和殿，赐进士许将等一百二十七人及第，六十七人同出身；诸科一百四十七人及第、同出身；又赐特奏名进士、诸科一百人及第、同出身、诸州文学、长史。将，闽人也。
　　乙丑，以圣体康复，宰臣诣东上合门拜表称贺。
　　辛未晦，上暴崩于福宁殿。是日，上饮食起居尚平宁，甲夜，忽起，索药甚急，且召皇后。皇后至，上指心不能言。召医官诊视，投药、灼艾，已无及。丙夜，遂崩。左右欲开宫门召辅臣，皇后曰：「此际宫门岂可夜开！且密谕辅臣黎明入禁中。」又取粥于御厨。医官既出，复召入，使人禁守之。
　　夏四月壬申朔，辅臣入至寝殿。后定议，召皇子入，告以上晏驾，使嗣立。皇子惊曰：「某不敢为！某不敢为！」因反走。辅臣共执之，或解其发，或被以御服。召殿前马步军副都指挥使、都虞候及宗室刺史以上至殿前谕旨。又召翰林学士王珪草遗制，珪惶惧不知所为，韩琦谓珪曰：「大行在位凡几年？」珪悟，乃下笔。至日昳，百官皆集，犹吉服，但解金带及所佩鱼，自垂拱殿门外哭而入，班福宁殿前。哭止，韩琦宣遗制。
　　英宗即皇帝位，见百官于东楹。百官再拜，复位哭，乃出。帝欲亮阴三年，命韩琦摄冢宰，辅臣皆言不可，乃止。蔡氏直笔云：仁皇暴崩，慈圣光献皇后秘不发丧，密召英宗入禁中，降内批宣大臣。明日，却问候，晓开内东门，乃启垂拱殿后门宣上旨，令大臣由垂拱殿入。宰相韩琦而下至福宁殿下，再拜，升阶，扣帘欲进，内侍言：「皇后在此。」琦却立。后发哭曰：「天下不幸，夜来官家忽然上仙。」大臣发哭。后曰：「怎奈何，相公？官家无子。」琦曰：「皇后不可出此言，皇子在东宫，何不便宣入？」后曰：「只是宗室，立了他，后莫有人争？」琦曰：「更何可拟议！」后乃曰：「皇子已在此。」方命卷帘时，英宗已即位了。琦退谓同列曰：「适来敢乱发一言耶！」于是宣班，草遗制。殿帅郝质戒殿前班兵曰：「今入殿，候见吾山呼拜时，汝辈方得山呼。」质扣殿阶白宰相：「欲上殿看官家。」琦礏后，后许之。时英宗散发被面，覆以帽子。质徐搢笏拂开发，审观之，降殿山呼拜，殿前班亦山呼拜【一】。时朝论称有如此宰相、殿帅，天下岂不晏然。按司马氏日记，则英宗在外，翌旦召入。韩琦家传亦云遣中使扶持皇子，须臾皇子到，与日记□同。如直笔所载琦对后语，若果有之，家传必不肯遗，恐出于传闻，未可信也。又此时殿帅乃李璋，而郝质实为马军帅，直笔盖误，今并不取。邵氏闻见录亦云，仁宗大渐之夕，光献即召英宗入，翌日大臣方入，英宗即位，与蔡氏直笔同。然实录、本纪皆云辅臣至福宁殿，皇后传遗旨，命皇子即位，不云先召皇子入也。神录曹太后传独云先召皇子入，翌日乃召辅臣，更须考详。
　　癸酉，大赦。除常赦所不原者，百官进官一等，服绯紫及十五年者，与改服色。优赏诸军如干兴故事，所费无虑一千一百万贯、匹、两，在京费四百万。
　　时禁卫或相告，干兴故事，内给食物中有金【二】。既而宫中果赐食，觽视食中无有，纷纷以为言。殿前副都指挥使李璋呼其长谓曰【三】：「尔曹平居衣食县官，主上未临政已优赏，尔何功复云云，敢諠者斩！」觽乃定。职方员外郎、判吏部南曹王端言：「公卿子弟，襁褓得官，未尝聭事【四】，而锡服与年劳者等，何以示劝。请从聭日始。」遂着为令。端，质弟也。
　　命引进副使王道恭告哀契丹，左藏库副使任拱之告哀夏国。拱之仍赍赐大行遗诏及遗留物。
　　三司奏乞内藏库钱百五十万贯、紬绢二百五十万疋、银五万两【五】助山陵及赏赉。从之。
　　宣庆使石全彬提举制造梓宫，以画样进，诏务为坚完，毋得过有华饰。
　　武胜军节度使李璋、案此即前殿帅李璋，盖兼武胜军节度使也。镇东留后李端愿、同州观察使李玮乞随宗室别班赴临。诏璋管军，同百官入，端愿、玮从所乞。
　　上初即位，与辅臣言，皆不名。及将责降医官，有欲为孙兆、单骧地者，言于上曰：「先帝初进兆等药，皆有验，不幸至此，乃天命也，非医官所能及。」上敛容曰：「闻兆等皆两府所荐，信乎？」对曰：「然。」上曰：「然则朕不敢与知，唯公等裁之。」皆皇恐。甲戌，兆编管池州，骧峡州，同时责降者十二人，独骧、兆得远地云。
</div>
    <div class="pagination">
<a href="续资治通鉴长编_page288.html">上一页</a><span>...</span><a href="续资治通鉴长编_page284.html">284</a><a href="续资治通鉴长编_page285.html">285</a><a href="续资治通鉴长编_page286.html">286</a><a href="续资治通鉴长编_page287.html">287</a><a href="续资治通鉴长编_page288.html">288</a><span class="current-page">289</span><a href="续资治通鉴长编_page290.html">290</a><a href="续资治通鉴长编_page291.html">291</a><a href="续资治通鉴长编_page292.html">292</a><a href="续资治通鉴长编_page293.html">293</a><a href="续资治通鉴长编_page294.html">294</a><span>...</span><a href="续资治通鉴长编_page290.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
