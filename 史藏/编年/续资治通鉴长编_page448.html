<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 448 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 448 页/共 607 页</h1>
    <div class="content">　　又诏：以四后升祔礼毕，赐陪祠髃臣宴于尚书省。（新纪于丙子日书：宴升祔陪祠官。旧纪不书。）
　　己卯，太白昼见。（两纪并书此。）
　　知河阳、太中大夫张问言齿发迟暮，乞提举崇福宫。上批：「如藩郡见今无阙，即依所请。」乃徙之潞州。
　　诏：「定州新仓，月籴粮数甚多，恐推行籴法未至，及监籴官非其人。可速下本司检案。」
　　诏：「闻契丹遣人使夏国及宗哥，虑是西人干求契丹，欲因和解董毡。可下李宪，选使臣开谕董毡、阿里骨，以契丹与宗哥相去极远，利害不能相及，令监守前后要约，协力出兵，攻讨西贼。」
　　江淮等路发运副使蒋之奇言长淮、洪泽河实可开治，愿亟兴工，诏陈佑甫相视以闻。（十一月己巳，佑甫云云。）
　　陕西路转运副使范纯粹奏：「准朝旨指挥，令河东路转运判官蔡烨，每年入中或移税籴，从便计置粗细色斛斗一十万石，于□堡寨、永宁关桩积。今转运司计置龏乘津般前去米脂寨等处，□堡僻在河外，又深近贼界，往来虽远未便，今永宁关自开拓边面已来，却在近里，本关自有桥渡，与河东晋、绛、石、隰州相望。若令河东转运司于石、隰、晋、绛等州择与本路顺便处，就近支拨斛斗，除五万石依旧永宁关纳外，将合赴□堡寨纳五万石，由永宁关赴青涧城纳，一则免侵近贼界，一则免雇龏般运之费。」上批：「纯粹奏请允当，宜火急与指挥。」（此据御集，九月七日己卯更详之。）
　　庚辰，上批：「闻有百姓朱六言：『河北转运使蹇周辅建议于河北借支元丰库官钱修仓，却于在京降度僧牒拨还。其管勾官先以牒赊卖于贾人汤七，而周辅子承务郎逢辰乃与汤七以官钱为子本贩易。』令御史台照会施行。」先是，少府监修制官宋世隆揽载定州籴买粮草钱，辄移易自用，而逢辰复私贷钱于世隆，有旨送大理寺推勘。寻以狱官妨碍，移御史台。及是，复有言逢辰贷度牒事者，故就令劾之。（十月丁丑，翟思劾周辅二子，禁锢。癸巳，独逢辰责，当考。自「先是」以下，朱本增入，新本削去。）
　　两浙转运司言：「犯盗徒五百里外州军，无放还法，乞比移乡人例放从便【四】。」从之。
　　上批：「鄜延路第七将李师古奏『出师城筑山界，有大害者三，乞赴阙面论事。』其状已降付三省、枢密院，宜速处分，令其所欲论事状亲书入急递闻奏。」（此据御集，要见竟如何。）
　　湖北转运、都钤辖司奏：「为权知诚州周士隆乞先且钞札新割过地林、大由、杨溪、古铁、乌耳等处户口，别作一等，量行犒赏外，其西道，候乌耳等处了当，方行钞札抚纳。两司保明，委是利便。」从之。（密记七日事，要见乌耳西道经始，附此。乌耳西道已见五年十一月。）
　　辛巳，将作监丞宋彭年为将作少监。上以彭年能发蒲宗孟修西府事，特擢之。
　　诏：「濮安懿王任夫人父赠左监门卫将军周赠宁国军节度使，母仙源县太君张氏封遂国夫人，兄守固赠资州防御使【五】、守沂赠昭州防御使。」
　　诏差府界第二将、京西第四将赴鄜延路，京西第三将赴河东路，以两路言牒报边警，乞增兵也。仍令刘昌祚、王君卿：如边警未急，即且以所差将兵于近里易得粮草州军驻札，以备勾抽。
　　鄜延路经略司勾当公事曹辅乞陕西诸路户绝及官田产不出卖，选官置局，与民分种【六】。下陕西转运、提举司同具利害以闻。既而不行。
　　熙河兰会路经略制置司李宪言：「本路虽有九将之名，其实多阙数，缓急不给驱策。又汉蕃兵马杂为一军，今未论出战，而其它为害已多。盖由汉蕃语言不通，部分居止以至饮食悉皆不便，非李靖所谓『蕃落自为一法』之意。臣今至熙州，已各定五军将、副及都、同总领蕃兵将，用逐州军正兵、汉弓箭手各为一军，其蕃兵亦各为一军。临敌之际，须至首用蕃兵，次用汉兵继之，庶气势相临，虽遇坚敌，亦无退却之患，兼不妨汉蕃迭相为用。欲乞将本路正兵、汉弓箭手只为五将，所贵军分整足，兼可减并将、副及部将员数。」从之。
　　诏按阅开封府界将兵赏物，并支封桩禁军阙额钱。
　　陕西转运司言：「准枢密院札子：陕、虢、华、耀曾经运粮入界收身不到，并被伤身死人兵等，并第赐绢。缘本路阙少物帛，欲乞支赐价钱。」从之。
　　壬午，刘昌祚言：「已牒副总管姚兕领兵驻延州龙安寨，又虑贼扬声出本路，而或欲由他路入寇，已令逐将伺候，若贼分兵往别路，即令出其不意，会合攻讨。」诏：「昌祚分兵驻札，人数畸零，若西贼并兵为寇，恐不足枝梧。可用吕惠卿分将条约，各定战守之兵，无令势分，见露寡弱。遇贼入寇，须度觽寡，战必取胜；或但能坚壁，使贼无所侵略，亦足困敌兵，以此戒敕诸将。」
　　上批：「吏部尚书李清臣依先面谕，编集本部见隶籍承务郎已上乡贯【七】、出身、历任及所历差遣功过，目为备选具员【八】，凡十册，于朝廷官使人材，实亦有助。宜令依本录上中书省照用。」
　　诏：「自今户部考较提举官功过，系上、下等，迭中书省取旨。」
　　癸未，宣德郎陈师锡、蹇序辰，承事郎、太仆寺丞赵垱，并为监察御史。垱以父抃年高，无兼侍，乞免，从之。序辰，周辅子；师锡，建阳人也。
　　甲子，手诏付刘昌祚：「得卿奏，布置本路御贼次第，甚善。已发开封府界两将兵往，贼若更无和意，必欲竭尽死力，争占新疆，则势终不可安帖，用兵特有迟速尔。卿宜博访昨经永乐围闭之人，索贼方略，意外大作堤防。料贼非举国之觽安敢轻入，万一分兵围守新寨，以劲骑数万直趋延州，则兵将分部隔绝，或失常山之势。又将、副人材能否不齐，若轻举动，为贼所沮，即伤一路士气，滋贼凶焰，宜更图长策。」
　　赐河中府度僧牒二百八十，修浮桥、堤岸。
　　权发遣河北转运使□雍言：「籴便及创行盐法，须官吏协力，乞许不拘常制奏名选差【九】。」从之。
　　提举经度制置牧马司言：「已遣官往诸路选买牝壮马上京，乞逐路专责监司一员提举。」从之，令诸路差提点刑狱官，开封府界差提点官。
　　知麟州訾虎等奏，乞豫指挥，如西贼果入寇，令诸路乘虚进讨。诏麟府路军马司指挥：「如本路及别路关报，委有贼马犯边，即依所奏。」
　　乙酉，诏付刘昌祚：「所策西人举国入寇本路及朝廷措置，已悉。惟忧缓急贼至，将官希功，轻出击贼，若有挫衄，则所系不小，切宜痛自戒约。盖贼之点集，在彼极不易为力，狂谋侥幸一胜，大有掳略，乃可自偿。我能坚壁清野，使贼空来，不如欲而退，则在我已为全胜矣。更可严敕诸将，勿希奇功。前行去宥州牒，本止是经略司准朝旨许夏国通和后本司行遣，不谓西人以为朝廷处分，致使人犹豫不进。卿更宜多方开释之，但得使者入界，迁延岁月，则彼师可老，我稼既登，乃朝廷意也。」（经略司牒宥州，当考。）
　　奉议郎、试起居郎蔡京为辽主生辰使，西上合门使狄咏副之；承议郎、驾部郎中□安持为正旦使，供备库使赵思明副之。（北面黄旗事，可附此。蔡绦北征纪实云：建北面黄旗者，当元丰初，鲁公以起居郎借谏议大夫，副以西上合门使狄咏，奉使辽国，行聘礼毕，而辽人老主令喻使人：皇孙出合时，(所谓皇孙，后乃天祚也。北主嫡子死，所以欲传其孙。)其曲燕俾南朝使人预之。鲁公即力辞曰：「使人将聘币以讲两国之好，礼既毕矣，则不当与北朝事。」再三力邀不已，鲁公诘其故，则曰：「上畔老矣，（北人自来呼其主「上畔。」）独此皇孙，今亦欲分付南朝也。」鲁公始曰：「北朝既有亲仗大国，患难相救、疾病相扶持之意，则使人敢不听焉。」及使回，未至国门，国信所语录先上，神宗皇帝读之大喜，且谓得使人体，即降内批：「卿等来日可上殿来。」及朝见登对，神宗深加称奖，因问敌中事如何，可取否，鲁公奏曰：「以臣所见，似未可取。」神宗曰：「闻彼方刷水鬓，争佩捻金香袋，奢淫若此，安得不亡？卿以谓未可取，何也？」鲁公对曰：「臣闻国之将亡，礼必先颠。臣在彼时，见其野外有奚车数辆，植苇左右，系一小绳，然过者必趋，骑者必下。臣询谓何，则曰『太庙行宫也』。观其上下礼法严肃犹如此，况号令必行，故臣以为未可也。」神宗皇帝默然。信宿，见蔡忠怀丞相确，即语鲁公曰：「吾弟前日对，上谓蔡某却为北人游说，吾弟已有落职知安州之命矣【一○】。」鲁公即以所奏语白忠怀，忠怀谔然曰：「吾弟不知，只十余日前，降出一黄旗，题曰『御容中军旗第一面』，是上有亲征意。」鲁公即对以：「簄远诚不知朝廷机密，但据所见直以为对尔。」忠怀又曰：「吾弟可少安。」翌日，为鲁公奏留，而神宗可之，曰：「必是蔡某得安石议论，安石临行，尝戒朕以此。」鲁公后每曰：「实未始闻介甫之语也。」故黄旗事独上旧志悉之，他人亦多不知也。此事必绦饰说，姑存之。）
　　诏：「湖北已许招置巡检土兵，令湖南钤辖、转运、提点刑狱司同议，依湖北例招置可否以闻。」
　　前桐城县尉周谔【一一】上书言四事：其一，言朝廷已赦西夏，许修职贡，戒边吏勿妄出兵，虑夏入寇边，吏或守诏书不出御敌；其二，言都城已为崇墉深池，非百步之间设为楼橹，则不足以备不虞；其三，欲罢试太学博士，止选于教官，教官则选试于上舍、内舍及改科以来有出身进士；其四，乞严太学补试之法，士尝豫乡书者不必补而后入。诏中书省记姓名。上日阅匦函，小臣所言利害，无不详览如此。
　　都提举汴河堤岸司奏：「修置水磨画一，乞禁止茶铺户入米、豆、外料等伴和末茶【一二】，募告者一两赏三贯，及一斤十贯，至五十贯。」上从之。（此据盐册八月十二日敕，要考初置水磨月日，故特书此。元丰六年二月二十七日，以初置月日，又七年二月六日、六月一日、绍圣元年九月二十八日。）
　　丙戌，知荆南谢麟言：（麟以七月十七日除荆南，代孙颀；八月七日，颀仍旧知荆南；八日，麟改泾州。）邕、宜、钦、廉州及沿边堡寨屯戍之地，皆无二年之蓄。乞乘此丰岁，更给度僧牒，付广东、广西、湖南转运司，令应副宜州蛮事之余，于广西等路近便州县籴粮，沿流运往广西封桩。」从之，其度牒每岁止给五百，限五年止；其应副蛮事，止付广西路经略司。（十月七日可考。）
　　真定府定州路都总管司走马承受陆中言，祁、定州差禁军防送罪人，有违配法。手诏：「朝廷新造法度，颁行之初，既已明悉，若有司尚敢不遵禀，理须痛与征治，以肃慢令之人。宜下提点刑狱李宁劾违法官吏，纵逢非次赦恩不原。」（十月二十一日，吕公着降官。）
　　先是，定州以教保甲、修城池、建太仓，中使旁午于道。吕公着预戒有司谨饬饩劳，然公着素静重寡言，接对有常礼，初无所假借，以是至者多不乐。中被旨市丝五万两供尚方，已而中复献计增市，诏以付定州。公着停其诏，上言：「日前所市者，皆先期给缗钱，故民力犹可办。今已涉深夏，民间渐就机织，以备输纳，若仓卒再行收市，人将受其害。」上悟，即诏公着寝其事。中又受旨专董仓役，日使人持梃立城西门，民有以车乘辇薪蒸鬻城中者，皆强致之仓所，以供陶甓，城中几废爨。公着命擒中所遣卒，尽杖之，一城欢呼。公着之未至也，中受命经始仓役，即坏民居、毁僧舍，民有葬于仓西者，中改筑垣直其域中，民号泣发其墓持丧而去。其所占地盖广矣，然不足于素虑者犹二百五十二楹，中因请别度地建小仓以足之。公着曰：「今二大仓所受已不赀，若又益一小仓，徒费公私，无益也。」奏罢之。中既数被沮，因借是以报怨云。
　　诏自今小祠亦供冰鉴，从监祭白帝御史翟思请也。
　　丁亥，权河北缘边安抚司李谅言：「今岁沿边秋稼倍稔，宜乘此价贱，广储蓄实边；而近睹措置司所得朝旨，乃令每年止籴二麦外，自余并住籴，仍禁民间私籴。臣窃详立法之意，但欲尽归新仓，骮中下之家，田收至少，尽赴二州中籴，则所得赢余，不偿龏乘。仍禁民间私籴，明虑因缘为奸，分散粮谷出外，不若乘此秋成，逐州军广谋收籴封桩，欲更于籴官讲求利害条奏。」诏措置河北籴便司：「如比去岁籴价贱三分之一，即于缘边以时广籴。」
　　广南西路经略司言，乞优恤澄海十将马雅妻子，诏马雅子求赐绢百匹。初，雅为交人所获，脱身走，与追兵斗得归，已推恩迁三资，未受命而死故也。
　　戊子，手诏刘昌祚：「据牒报，西贼点集甚觽，邈川一带，旧于兰州报事，主入蕃部，例赴点集，计贼觽三四十万，理必有之。虽不悉为可战之人，觽寡十倍，不可战明矣。羌贼喜分轻兵诱近里军马，将官等侥幸小胜，多食彼饵，前逢大敌，便致覆军，卿宜深戒之。但令分布坚守，俟彼师老气堕，然后云合诸将奋击。仍虑贼马既觽，意在必得新复数寨，多为番次，昼夜攻围，尽城中矢石，以为困我之策，则准备之方，卿更宜善图之。」
　　权提点秦凤等路刑狱吕温卿言：「臣近权秦州，点检将下军马，武艺生簄，人材□弱，多不可出战；及本州岛自今年正月至七月，禁军逃亡三千三百八十二人。询考其故，盖厢军皆团结，而自今岁差蕃落等禁军接送防护，当直者计千余人，神勇等禁军防送罪人者，计二千余人。边州物贵，行路縻费尤甚，用此预借请受，破用军装，饥瘦逃亡，转为寇盗。臣谓朝廷置将领、养士卒，费不为少，本以备边，而乃役使劳苦，以致罢敝如此。欲乞应陕西路诸州军并许常留厢军二百人，节镇三百人，以备差使。其诸州将下土兵，并令逐路经略安抚司委将、副亲选分二等：以人材武艺高强、胆勇有功者为一等，不许差出；材艺低下而尝有过者为一等，即依条差使。各结为队伍，如此则勇者知劝，懦者知勉，岁月之间，军声必振。」从之，令本路先施行。
　　辛卯，诏中大夫、尚书左丞蒲宗孟守本官知汝州，工部侍郎王克臣、将作少监锺浚各丝铜二十斤，工部郎中范子奇、员外郎高遵惠、将作监丞韩玠各丝铜十斤。宗孟坐违法缮治西府；克臣、子奇、遵惠承都省批状修造，不经左右仆射书押，乃即施行，浚坐违法不分紧慢修造，而玠为从及不趣行遣，故有是责。于是宰臣王珪、蔡确各丝铜八斤，右丞王安礼罚铜十斤，皆以案后收坐，会赦特旨也。珪等初皆纳尚书省印，家居待罪，诏遣内侍复以印付珪等，乃出视事。先是，宰执同对，上有无人材之叹，宗孟对曰：「人材半为司马光以邪说坏之。」上不语，正视宗孟久之，宗孟惧甚，无以为容。上复曰：「蒲宗孟乃不取司马光耶！司马光者，未论别事，其辞枢密副使，朕自即位以来，惟见此一人。他人则虽迫之使去，亦不肯矣。」又因泛论古今人物，宗孟盛称扬雄之贤，上作色言：「扬雄着剧秦美新，不佳也。」他日，宗孟又因奏书请官属恩，上曰：「所修书谬甚，无恩。」宗孟又引例，书局、仪鸾司等当赐帛，上以小故未答，王安礼进曰：「修书谬，仪鸾司等人恐不预。」上为之笑。罢朝，安礼戏宗孟曰：「扬雄为公坐累。」（旧纪书：宗孟治府第违法，罢知汝州。新纪不书因依。）
　　尚书右丞王安礼为尚书左丞，朝散大夫、吏部尚书李清臣为中大夫、尚书右丞，端明殿学士、知郓州曾孝□为吏部尚书。
　　诏朝散大夫、前知徐州赵鼎勒停，坐以买箔为名，差人船载家属，应徒二年私罪，会赦，特责之。（赵彦若志鼎墓云：鼎知徐州，发滕、萧仓粟，以救饥人，所全活甚觽。转运使□居厚献计榷利国监铁，嫌鼎沮议，索纲船中，得庵笼，诬以成狱，坐免。）
　　御史翟思言：「大理寺勘断窃盗，案问减等，不给赏。谓宜法令，告捕窃盗，虽案问减等，并随减至所断罪，各给赏。」从之。
　　壬辰，奉议郎刘拯、宣德郎广安安惇并守监察御史。（拯前已见。）
　　上批：「闻开封府界巡检下所用器仗，钝弊不可应敌，宜令提举官范峋具析合用名件以闻。」
　　环庆路经略使赵□乞神臂弓二千、箭二十万，诏止给其半。
　　癸巳，诏东头供奉官致仕胡格落致仕，为广西路经略司准备差使，以经略司荐格计议辨正归化、顺安州疆界有劳也。
　　甲午，宣德郎南丰朱京为监察御史。京言：「御史台假之则重，略之则轻。今耳目之司，屡进屡却，则是言者不若静默之为贤，直者不若柔从之为智。偷安取容，虽得此百数，何与国事耶？」他日入见，上劳之曰：「昨览奏疏，其补多矣。」凡台臣每奏事，必豫告合门，得班然后入。既请对以名闻矣，翌日，有截班入觐者，乃退还台。及引见髃臣，问朱京安在，左右以实对，有诏促之，辰漏且尽，留仗良久。（此据朱京传增入。传云：擢监察御史，未踰月，诏许专言事。是时中执法与它御史相继以言罢。按中执法谓舒亶也，它御史则不知孰谓。又京为御史时，察官皆得言事，不待诏旨。明年二月，乃不许察官言事。传误也。）
　　诏宣德郎、前鄜延路经略司管勾机宜文字徐勋特除名；文思副使、前鄜延路走马承受杨元孙，右侍禁、安抚司管勾文字刘航，左班殿直、合门祗候种朴各追一官，勒停，朴仍落合门祗候；文思使李珪，内殿崇班李彦申，东头供奉官安合，右侍禁杨达，右班殿直刘伯初，宣义郎、监延州盐税锺正范，各丝铜有差。勋以虚诈鄜延经略使种谔未病困已前奏状，举彦申等差遣，仍伪学谔书名，及盗用印；元孙私役人，航、朴各奏事不实，珪等各告嘱差遣并报上不实。大理寺上其狱，故责及之。于是安合等已得差遣恩例，亦令改正。（四月二十一日丙寅、五月十八日癸巳。一日，上蚤坐震怒，谓辅臣曰：「朕通夕不寐，思与卿等相见。种谔死鄜延，其属有徐勋者盗用经略司印，调发兵马，奏举官吏，几何而不为乱也！可命所在斩之。」王安礼曰：「矫用印宜若有罪，当帅臣新亡，其处报机急，容有前期草定而未发者，一旦用之，以追成其志，与夫窃发于平时，以规其私者则有闲矣。愿下于理，以从吏议。」上曰：「卿独安取此？岂以勋文吏故，且大臣有荐之者，而善为之地？然则韩存宝何罪？」安礼曰？「臣不识徐勋，而存宝之罪所未谕也。陛下以存宝为非罪而就戮，则如勋者，尚可效尤耶？」上叹曰：「朕平生未尝作快意事，如卿兄安石不斩沈起，至今有遗恨。」章惇曰：「快意事岂宜作？」于是遣御史即勋所在系狱，既又敕御史曰：「敢出勋罪者，以重论之。」安礼曰：「臣欲有所请，愿于诏语『出』字下增一『入』字，则于文为完。」其后勋坐抵罪，止于夺一官。蔡确伺上意，请投诸荒裔，安礼曰：「陛下察知勋情，付之于法，而确有此举，不过乘陛下前日之怒耳。」确赧然恨之。田画作王安礼行状云尔。徐勋夺一官，与实录不合，当考。）
　　录文思副使张仲谋子建，补入内高品，以仲谋随军出界死事故也。
　　诏军头司：「自今诸路解发到武艺高强兵级，虽有减退，如尚在同解发武艺最下之人上者，并依元丰令施行。」
　　赐环庆路经略司度僧牒千，令贸钱十三万缗别封桩。
　　陕西转运司言：「军兴后初经郊赏，望于本路所管封桩钱并铜钱监本钱内，支见钱二十万缗。」既而户部止乞支永兴军铸钱监封桩铜锡本钱十万缗，如不足，贴支华州、陕府钱监铜锡本钱，仍不为例。从之。
　　乙未，诏都水使者范子渊追一官，知河阳张问【一三】丝铜二十斤。先是，子渊献议，役五万人开修温县大河陂直河，以回河流。既而雨水、瘴疫继作，死亡者甚觽。问奏：人夫艰苦，乞罢役。而子渊乃抵言全不难苦，及漏奏死亡夫数不实。于是诏御史台取勘，而问所奏亦有误，故并责之。
　　礼部言：「国子监擅令主簿管勾钱库收支，监丞叶祖洽既准本监牒请监视开闭库，又再申令主簿管勾。」诏司业、通直郎朱服，丞、奉议郎叶祖洽，主簿、承议郎王元，各降一官，差遣如故，祖洽仍丝铜二十斤。又言：「朝奉郎胡宗炎言：『伏见永安陵毕功，又增修永昌诸陵。窃闻陵寝无修造法，乞寝罢。』准朝旨令本部、太常寺、秘书省、太史局详议。检会唐故事，有修营之理。今永安陵下宫修造，更自朝廷详酌。」诏依前降指挥兴造。
　　丙申，诏：「梓州路昨因泸州边事，随军般运工筑正夫之家，依曲赦放免役钱外，其余雇人工役之家，放一料役钱五分；沿流州县被差夫与栄马外，更差雇舟船水手之家，加放一分。」从转运、提举司请也。
　　丁酉，以皇城使、荣州团练使和斌为西上合门使、知邕州兼东南第十三将。（正月二十日、二月十四日，此可删。）
　　广南西路高、梧、贵州澄海指挥各增招百人，朱崖军二百人，并以四百人为额。
　　戊戌，姚麟言，昨堪哥平摧锋破阵将郝英、队下使臣孙茂宗及骑兵乞推恩。诏郝英迁一官，孙茂宗等十二人各减磨勘二年，骑兵百人各支绢五匹。
　　太常寺言：「祠令，岁以春秋仲月奉祀帝陶唐氏于郓州，以司徒□配，而郓州尧帝庙乃无陵寝，亦无古迹。乞从知濮州范子谅所言，移两祭于雷泽县尧帝庙。」从之。
　　己亥，知成都府吕大防言：「岁额上供锦，豫支丝红花工直与机户雇织，多苦恶欠负。昨创令军匠八十人织，比旧费省而工善。今先织细法锦及透背鹿胎样进呈，乞换充本府机院工匠。」诏：「成都府创用军工织锦，比较以前机法精好，兼省工直，并依所奏。」（朱本以为事小不足记，削去。）
　　庚子，诏：「提举保甲司，三路比转运司，提举视转运使，同提举视副使，同管勾视判官；开封府界比提点司，提举视提点官，同提举视三路同管勾官。并为监司【一四】，其人从举官、恩数等，并依所视职任。内武臣教阅，文臣催驱、收支钱物，各不得侵紊。」
　　提举河东路保甲王崇拯乞自今差使民兵，以武艺优劣高下立为力役之制，逐司不得擅差拨。诏枢密承旨司着为令。其后承旨司言：「五路保甲非次欲差使，乞关本司相度指挥讫奏【一五】，仍须量人材所宜，称事差拨，若擅差者，徒二年。」从之。
　　诏：「闻知丰州王余应非守边之才，令河东路经略司体量缓急堪与不堪倚仗以闻。」
　　前河北都转运使兼措置籴便蹇周辅言：「司农寺市易、淤田、水利等司，自来所计置粮谷，并散在缘边及近里州县，其间七分白米，然各去定、瀛州远，难运入新仓。今缘边州军阙米，转运司见收籴，乞以此米兑籴于逐司，令还价钱，却令措置籴便司依旧籴九分白米。」从之。（神宗云：「米便要用。」当检附。已附靖国元年十二月二十七日。）
　　定州路安抚使吕公着言：「河朔秋稔，异于常岁。定州所修衍积、宝盈二仓已成，乞申敕措置籴便司比在市量增直，参用见钱文钞广籴。然据新仓见籴白米，须九分以上，太求精凿，则民难入中；及访问若不留一二分谷，则易损坏。骮本仓已籴米，复用人功揽拌，今若止籴八分细米，经年退去谷肖□殳，已是九分以上，缓急支用，不须舂变，不惟省官钱，籴数多，兼可经久。」诏措置籴便司相度。已而籴便司奏：「检会籴法，除年计合收籴九分已上白米外，其封桩白米，止要及八分以上，与公着今所奏事理不殊，当依已降朝旨施行。」从之。
　　诏借军须钱五万缗于陕西转运司，支阙食汉蕃弓箭手。
　　赐泾原路经略司度僧牒千，为常平钱。礼部言，已给过所立年额，诏特给之。
　　熙河兰会路经略安抚制置使司言：「本路诸将各阙马，昨被旨令提举陕西买马监牧司选马五千匹，均填本路将下禁兵、民兵阙数，然今方拨得一千九百余匹。欲乞止令支马价付五将桩管，令自依买马司所定格尺价直选买，其所买即充买马司年额之数。」从之。（八月，熙河兰会路经略安抚制置司言：「本路诸将禁兵、民兵皆阙马，奉诏于买马司选马五千，已给一千九百，其未给者，请以马价付五将依格自市，以其数充买马司年额。」从之。本志只如此修，或即用之。）
　　上批：「京都所造军器动以万计，虽广求制样，尚恐未殚觽善，或不适用，徒费工力。闻鄜延路经略使刘昌祚屡谙战斗，精于骑射，而留心兵仗，所用多穷理要。委走马承受霍丙谕昌祚，令具所习用兵步战器，并目击士卒御贼可用利械，入递进呈。」（九月十五日，赐昌祚军器，本志误以鄜延为泾原，今从实录。）
　　诏：「南郊式有皇帝称『臣』，遣使所遣官不称『臣』，自今依旧称『臣』。」旧仪，皇帝称「臣」，遣官亦称「臣」。熙宁五年，沈括上南郊式，以为被遣官亦称「臣」，不应礼，改之。至是，复旧。
　　刑部乞：「应吏部补授大理寺左断刑官，先与刑部、大理寺长、贰杂议可否，然后注拟，仍取经试得循资以上人充，正阙以丞补，丞阙以评事补。」诏刑部、吏部同立法，着为令。其后着令：司直、评事阙，选尚书及侍郎左选人；丞阙，止选尚书左选人，仍经任司直或评事系亲民资任者。以上二件，其初改官应入知县人亦选。正阙，选丞或司直、评事见系通判以上资任者【一六】。以上所选，仍不限见任、授讫未赴。即曾失入徒已上罪已决或死罪、若私罪情重者、赃罪、或停替后未成任，各毋得入选。
　　都水使者范子渊言：「导洛通汴，将及五年。昨兴役之初，大河北徙，距清汴远，列为堤埽，以障游波。臣今相视水势，大河有可徙之理。」及上塞河兵夫、物料数。诏子渊详度，从南岸渐进锯牙约水势入新河【一七】，具合行事以闻。已而子渊奏：「于武济山麓至河岸并嫩滩止【一八】，修堤及压埽堤，并新河南岸筑新堤，计役兵六千人【一九】，限二百日成；开展直河长六十三里，广一百尺，深一丈，役兵四万七十人有奇【二○】，限三十日成；合费梢草、竹索为钱一十七万缗有奇。」并从之。
　　诏：「自今强盗应捕者，诸路下提点刑狱司，开封府界下提举贼盗巡检公事司，更不下他司。」
　　辛丑，户部言：「在京卖买盐钞场买钞本钱支尽，乞借末盐钱二十万缗买客钞。」从之，依元丰四年三月十八日诏买钞，候价平奏取指挥。（会要九月二十八日事，实录无之，当考。）
　　注　　释
　　【一】元丰六年原脱，据本书文例补。
　　【二】赠崇信军节度使「崇」原作「昭」，据宋会要仪制一二之六、宋史卷四六四任泽传改。
　　【三】专责文臣豫约所用银绢「约」，阁本作「纳」，疑是。
　　【四】乞比移乡人例放从便「放」原作「故」，据宋会要刑法四之二八改。
　　【五】兄守固赠资州防御使「守固」，宋会要仪制一二之六作「守政」。
　　【六】与民分种「与」原作「于」，据阁本改。
　　【七】编集本部见隶籍承务郎已上乡贯「集」原作「进」，据宋会要选举二三之四改。
　　【八】目为备选具员「目」原作「自」，据阁本改。
　　【九】乞许不拘常制奏名选差「选」原作「迁」，据阁本及宋会要食货二四之二四改。
　　【一○】吾弟已有落职知安州之命矣「知」字原脱，据阁本补。
　　【一一】前桐城县尉周谔「谔」原作「锷」，据阁本及宋会要职官二八之一一、宋史全文卷一二下改。
　　【一二】伴和末茶「末」原作「米」，据阁本改。
　　【一三】知河阳张问「阳」下原衍「军」字，据阁本及宋会要职官六六之二五删。
　　【一四】并为监司「为」原作「无」，据宋会要兵二之二七改。
　　【一五】乞关本司相度指挥讫奏「奏」上原衍「收」字，据阁本及同上书删。
　　【一六】选丞或司直评事见系通判以上资任者「选」字原脱，据宋会要职官一五之一二、二四之九、选举二三之四补。
　　【一七】从南岸渐进锯牙约水势入新河「渐」原作「新」，据宋会要方域一六之一七改。
　　【一八】于武济山麓至河岸并嫩滩止「止」原作「上」，据同上书改。
　　【一九】计役兵六千人「兵」原作「共」，据同上书改。
　　【二○】役兵四万七十人有奇「兵」原作「共」，据同上书改。
续资治通鉴长编
卷三百三十九
卷三百三十九
</div>
    <div class="pagination">
<a href="续资治通鉴长编_page447.html">上一页</a><span>...</span><a href="续资治通鉴长编_page443.html">443</a><a href="续资治通鉴长编_page444.html">444</a><a href="续资治通鉴长编_page445.html">445</a><a href="续资治通鉴长编_page446.html">446</a><a href="续资治通鉴长编_page447.html">447</a><span class="current-page">448</span><a href="续资治通鉴长编_page449.html">449</a><a href="续资治通鉴长编_page450.html">450</a><a href="续资治通鉴长编_page451.html">451</a><a href="续资治通鉴长编_page452.html">452</a><a href="续资治通鉴长编_page453.html">453</a><span>...</span><a href="续资治通鉴长编_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
