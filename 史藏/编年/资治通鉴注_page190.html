<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 190 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 190 页/共 334 页
  </h1>
  <div class="content">
   4乐安公元谐，性豪侠，有气调，〔调，徒钓翻。〕少与上同学，甚相爱，及即位，累历显仕。谐好排诋，不能取媚左右。〔少，诗照翻。好，呼到翻。〕与上柱国王谊善，谊诛，〔王谊诛见一百七十六卷陈长城曰：公至德三年。〕上稍疏忌之。或告谐与从父弟上开府仪同三司滂、临泽侯鸾、〔隋志：毗陵邵义兴县旧有临泽县。从，才用翻。〕上仪同三司祈〔【章：甲十一行本「祈」作「祁」；乙十一行本同；孔本同；下同。】〕绪等谋反，〔祈姓，出于黄帝，黄帝之子得姓者十四人，祈其一也。又曰：晋献侯四世孙曰奚，食邑于祈，孙以为氏。〕下有司按验，奏「谐谋令祈绪勒党项兵断巴、蜀。〔下，遐嫁翻。令，力丁翻。断，音短。〕又，谐尝与滂同谒上，谐私谓滂曰：『我是主人，殿上者贼也。』因令滂望气，滂曰：『彼云似蹲狗走鹿，〔蹲，慈尊翻。〕不如我辈有福德云。』」上大怒，谐、滂、鸾、绪并伏诛。〔考异曰：李德林传云：「德林以梁士彦，元谐频有逆意，江南抗衡上国，乃着天命论上之。」谐传云：「平陈后数岁，人告谐谋反。」按谐请以叔宝为内史，则陈亡时犹在。杨雄方用事，谐欲谮去之，则雄未为司空，故附于此。按「内史」当依正文作「令史」；按通鉴上正文亦书元谐言，请以陈叔宝为令史。按内史隋之要官，元谐安敢请以陈叔宝为是官邪！〕
5闰月，己卯，以吏部尚书苏威为右仆射。〔射，寅谢翻。〕六月，乙丑，以荆州总管杨素为纳言。
6朝野皆称封禅，〔朝，直遥翻；下同。「称」，当作「请」。又窃谓称，举也；言朝野举封禅事为言也。〕秋，七月，丙午，诏曰：「岂可命一将军除一小国，遐迩注意，便谓太平。以薄德而封名山，用虚言而干上帝，非朕攸闻。而今而后，言及封禅，宜即禁绝！」
7左卫大将军广平王雄，贵宠特盛，与高颎、虞庆则、苏威称为四贵。雄宽容下士，〔下，遐嫁翻。〕朝野倾属，〔属，之欲翻。〕上恶其得众，〔恶，乌路翻。〕阴忌之，不欲其典兵马；八月，壬戌，以雄为司空，实夺之权。雄既无职务，乃杜门不通宾客。〔雄以是能保其身于猜忌之朝。〕
8帝践阼之初，柱国沛公郑译请修正雅乐，诏太常卿牛弘，国子祭酒辛彦之、博士何妥等议之，积年不决。〔妥，他果翻。〕译言：「古乐十二律，旋相为宫，各用七声，世莫能通。」译因龟兹人苏祗婆善琵琶，始得其法，推演为十二均、八十四调，以校太乐所奏，例皆乖越。译又于七音之外更立一声，谓之应声，作书宣示朝廷。〔隋志：译云：「考寻乐府，锺石律吕，皆有宫、商、角、征、羽、变宫、变征之名，七声之内，三声乖应，每恒求访，终莫能通。」先是周武帝时，有龟兹人苏祇婆从突厥皇后入国，善胡琵琶，听其所奏，一均之中，间有七声，因而问之，调有七种，以其七调勘校七声，冥若合符。一曰婆妷力，华言平声，即宫声也。二曰鸡识，华言长声，即南吕声也。三曰沙识，华言质直声，即角声也。四曰沙侯加滥，华言应声，即变征声也。五曰沙腊，华言应和声，即征声也。六曰般赡，华言五声，即羽声也。七曰俟利鼡，华言斛牛声，即变宫声也。译因习而弹之，始得七声之正。然其就此七调，又有五旦之名，旦作七调，以华言译之，旦者则谓均也，其声亦应黄锺、太簇、林锺、姑洗五均，已外七律，更无调声。译遂因其捻琵琶，弦柱相饮为均，推演其声，更立七均，合成十二，以应十二律，律有七音，音立一调，故成七调。十二律合八十四调，旋转相交，尽皆和合。仍以其考校太乐所奏，林锺之宫，应用林锺为宫，乃用黄锺为宫，应用南吕为商；乃用太簇为商；应用应锺为角，乃取姑洗为角。故林锺一宫，七声三声并戾，其十一宫七十七音，例皆乖越，莫有通者。又以编县有八，因作八音之乐，七音之外，更立一声，谓之应声。作书二十余篇，以明其指。龟兹，音丘慈。贤曰：今音丘勿翻。兹，音沮惟翻，盖急言耳。〕与邳公世子苏夔议累黍定律。
时人以音律久无通者，非译、夔一朝可定。帝素不悦学，而牛弘不精音律，何妥自耻宿儒反不逮译等，常欲沮坏其事，〔沮，在吕翻。坏，音怪。〕乃立议，非十二律旋相为宫及七调，〔调，徒钓翻；下同。〕竞为异议，各立朋党；或欲令各造乐，待成，择其善者而从之。妥恐乐成善恶易见，〔，易弋豉翻。〕乃请帝张乐试之，先白帝云：「黄锺象人君之德。」及奏黄锺之调，帝曰：「滔滔和雅，甚与我心会。」妥因奏止用黄锺一宫，不假余律。帝悦，从之。
时又有乐工万宝常，〔万，姓也。孟子门人有万章。〕妙达锺律。译等为黄锺调成，奏之，帝召问宝常，宝常曰：「此亡国之音也。」帝不悦。宝常请以水尺为律，以调乐器，上从之。〔以调，如字。〕宝常造诸乐器，其声率下郑译调二律，损益乐器，不可胜纪。〔胜，音升。〕其声雅淡，不为时人所好，〔好，呼到翻。〕太常善声者多排毁之。苏夔尤忌宝常，夔父威方用事，凡言乐者皆附之而短宝常，宝常桨竟为威所抑，寝不行。
及平陈，获宋、齐旧乐器，并江乐工，帝令廷奏之，叹曰：「此华夏正声也。」乃调五音为五夏、二舞、登歌、房内十四调，宾祭用之。〔五夏、昭夏、皇夏、諴夏、需夏、肆夏。二舞，文、武二舞。登歌，升堂上而歌，匏竹在下，贵人声也。帝龙潜时，倚琵琶作歌二首，名曰地厚天高，托言夫妻之义，因即取之为房内曲。十四调，后周故事，悬锺、磬法七正七倍，合为十四，盖准变宫、变征，凡为七声，有正有倍，为十四也。夏，户雅翻。〕仍诏太常置清商署以掌之。
时天下既壹，异代器物，皆集乐府。牛弘奏：「中国旧音多在江左，〔典午南渡，未能备乐，石氏之亡，乐人颇有邺而南者。苻坚淮淝之败，晋始获乐工，备金石。慕容垂破西燕，尽获苻氏旧乐。子宝丧败，其锺律令李佛等将太乐细伎奔慕容德。德子超献之姚秦以赎其母。宋武平姚泓，收归建康，故云多在江左。〕前克荆州得梁乐，〔克荆州见一百六十五卷梁元帝承圣三年。〕今平蒋州又得陈乐，史传相承〔传，直恋翻。〕以为合古，请加修缉以备雅乐。其后魏之乐及后周所用，杂有边裔之声，皆不可用，请悉停之。」冬，十二月，〔【章：甲十一行本「月」下有「甲子」二字；乙十一行本同；孔本同。】〕诏弘与许善心、姚察及通直郎虞也基参定雅乐。〔按炀帝始置通直郎，从六品，属谒者豪。虞世基传云，以通直郎直内史省。其通直散骑侍郎欤﹖品从五。〕世基，荔之子也。〔虞荔见一百六十八卷陈世祖天嘉二年。荔，力制翻。〕
9己巳，以黄州总管周法尚为永州总管，〔隋志：永安郡，后齐置衡州，开皇五年，改曰黄州。零陵郡，平陈初置永州总管府。〕安集岭南，给黄州兵三千五百人为帐内，陈桂州刺史钱季卿等皆诣法尚降。〔始安郡，梁置桂州。降，户江翻。〕定州刺史吕子廓，〔郁林郡，梁置定州。〕据山洞，不受命，法尚击斩之。
10以驾部侍郎狄道辛公义为岷州刺史。〔隋志：驾部侍郎，属兵部尚书。狄道县，属金城郡。临洮郡溢乐县，西魏置岷州。〕岷州俗畏疫，一人病疫，合家避之，病者多死。公义命皆舆置己之听事。〔舆，羊茹翻。〕暑月，病人或至数百，听廊皆满，〔听，与厅同。〕公议设榻，画夜处其间，〔处，昌吕翻。〕以秩禄具医药，身自省问。〔省，悉景翻。〕病者既愈，乃召其亲戚谕之曰：「死生有命，岂能相染！若相染者，吾死久矣。」皆惭谢而去。其后人有病者，争就使君，〔使，疏吏翻。〕其家亲戚固留养之，始相慈爱，风俗遂变。后迁并州刺史，下车，先至狱中露坐，亲自验问。十余日间，决遣咸尽，方还听事受领新讼。事皆立决；若有未尽，必须禁者，公义即宿听事，终不还合。〔还，音如字，又从宣翻。〕或谏曰：「公事有程，使君何自苦！」公义曰：「刺史无德，不能使民无讼，岂可禁人在狱而安寝于家乎！」罪人闻之，咸自款服。〔款，诚也；款服，犹言诚服也。〕后有讼者，乡闾父老遽晓之曰：「此小事，何忍勤劳使君！」讼者多两让而止。〔使，疏吏翻。〕
十年〔（庚戌、五九○）〕
1春，正月，乙未，以皇孙昭为河南王，楷为华阳王。〔华，户化翻。〕昭，广之子也。
2二月，〔【章：甲十一行本「月」下有「庚申」二字；乙十一行本同；孔本同；张校同。】〕上幸晋阳，命高颎居守。〔颎，居永翻。守，手又翻。〕夏，四月，辛酉，至自晋阳。
3成安文子李德林，〔成安，县名。文，谥也。子，爵也。成安县，属魏郡。〕恃其才望，论议好胜，〔好，呼到翻。〕同列多疾之；由是以佐命元功，十年不徙级。德林数与苏威异议，高颎常助威，奏德林狠戾，〔数，所角翻。狠，户垦翻。〕上多从威议。上赐德林庄店，使自择之，德林请逆人高阿那肱卫国县市店，〔高阿那肱与王谦举兵诛。卫国县，本汉观县，属东郡，光武改曰卫国，魏收地形志属顿丘郡；隋开皇六年改曰观城，属武阳郡。〕上许之。及幸晋阳，店人诉称高氏强夺民田，于内造店赁之。〔赁，乃禁翻。〕苏威因奏德林诬罔，妄奏自入，司农卿李圆通等复助之曰：「此店收利如食千户，请计日追赃。」上自是益恶之。〔复，扶又翻；下同。恶，乌路翻。〕虞庆则等奉使关东巡省，还，〔使，疏吏翻。省，悉景翻。还，从宣翻，又如字。〕皆奏称「乡正专理辞讼，党与憎，公行货贿，不便于民。」上令废之。德林曰：「兹事臣本以为不可，然置来始尔，〔置乡正见上年。〕复即停废，政令不一，朝成暮毁，深非帝王设法之义。臣望陛下自今群臣于律令辄欲改张，即以军法从事；不然者，纷纭未已。」上遂发怒，大诟云：「尔欲以我为王莽邪！」〔上以权数得国，猜疑群下，以王莽篡汉，变更法令而亡，疑德林以况己，故怒。诟，苦候翻。邪，音耶。〕先是，德林称父为太尉咨议以取赠官，给事黄门侍郎猗氏陈茂等密奏：「德林父终于校书，妄称咨议。」上甚衔之。〔德林之父盖仕于魏、齐之间。后齐之制公府咨议参军，从第四品。校书郎，第九品。猗氏县，属河东郡。〕至是，上因子之〔数，所具翻，又所主翻。〕曰：「公为内史，典朕机密，比不可豫计议者，〔比，毗至翻。〕以公不弘耳，宁自知乎！又罔冒取店，妄加父官，朕实忿之，而未能发，今当以一州相遣耳。」因出为湖州刺史。〔乌程县，旧置吴兴郡，隋置湖州。宋白曰：湖州，古防风氏之国，汉乌程县之地，隋置湖州，因太湖而名。长安东南三千四百四十一里。〕德林拜谢曰：「臣不敢复望内史令，请但预散参。」〔复，扶又翻，又音如字。散参，谓散官无职务而预朝参者。散，悉亶翻。〕上不许，迁怀州刺史〔河内郡，旧置怀州。〕而卒。〔卒，子恤翻。〕
李圆通，本上微时家奴，有器干；及为隋公，以圆通及陈茂为参佐，由是信任之。梁国之废也，〔梁国废见上卷陈长城公祯明元年。〕上以梁太府卿柳庄为给事黄门侍郎。庄有识度，博学，善辞令，明习典故，雅达政事，上及高颎【章：甲十一行本「颎」下有「苏威」二字；乙十一行本同；孔子同；张校同。】皆重之。与陈茂同僚，不能降意，茂谮之于上，上为疏之，山为饶州剌史。〔隋志：鄱阳郡，梁置吴州，陈废，隋平陈，置饶州。〕
上性猜忌，不悦学，既任智以获大位，因以文法自矜，明察临下，恒令左右觇视内外，有过失则加以重罪。〔恒，户登翻。觇，丑廉翻，又丑艳翻。〕又患令史赃污，私使人以钱帛遗之，〔遗，于季翻。〕得犯立斩。每于殿棰人，一日之中，或至数四；尝怒问事挥楚不甚，〔问事者，行杖之人也。楚，荆也，以之棰人。棰，止橤翻。〕即命斩之。尚书左仆射高颎、治事侍御史柳彧等谏，〔治，直之翻。彧，于六翻。〕以为「朝堂非杀人之所，殿廷非决罚之地。」上不妠。颎等乃尽诣朝堂请罪，〔朝，直遥翻。颎，居水翻。〕上顾谓领左右都督田元曰：〔后齐之制，有领左、右府，将军之下置正副都督，隋盖因之。炀帝改领左、右府为备身府。〕「吾杖重乎﹖」元曰：「「重。」帝问其状，元举手曰：「陛下杖大如指，捶人三十者，比常杖数百，故多死。〔捶，止橤翻；下同。〕上不怿，乃令殿内去杖，〔去，羌吕翻〕却有决罚，各付所由。〔所由，犹言所主也〕后楚州行参军李君才〔隋志：江都郡山阳县旧置山阳郡，开皇十二年置楚州。隋置，州置剌史、长史、司马参军事行参军。〕上言曰：「上宠高颎过甚﹖」〔上言之上，时掌翻。〕上大怒，命杖之，而殿内无杖，遂以马捶杀之，〔捶，止橤翻。〕自是殿内复置杖。〕未几，怒甚，又于殿廷杀人；〔复，扶又翻。居岂翻。〕兵部侍郎冯基固谏，〔兵部尚书统兵部、职方、驾部。库部四曹，各置侍郎。〕上不从，竟于殿廷杀之。上亦寻悔，宣慰冯基，而怒群臣不谏者。
4五月，乙未，诏曰：「魏末丧乱，军人权置坊府，〔元魏之季，兵制有六坊，后齐因之，亦曰六府。丧，息浪翻。〕南征北伐，居处无定，〔处，昌吕翻。〕家无完堵，地肝包桑，〔包桑多根，植桑至于根多，民安其居之验。〕朕甚愍之。凡是军人，可悉属州县垦田，籍帐一与民同。军府统领，宜依旧式。罢山东、河南及北方缘边之地新置军府。」
5六月，辛酉，制民年五十免役收庸。
6秋，七月，癸卯，以纳言杨素为内史令。
7冬，十一月，辛丑，上祀南郊。〔南隋郊为坛于国之南，太阳门外道西一里，去宫十里。坛高七尺，广四丈。孟春上辛，祠所感帝赤熛怒于其上，以太祖武元皇帝配。〕
8江表自东晋已来，刑法疏缓，世族陵驾寒门；平陈之后，牧民者尽更变之。〔更，工衡翻。苏威复作五，教使民无长幼悉诵之，士民嗟怨。民间复讹言隋欲徙之入关，〔复，扶又翻。〕远近惊骇。于是婺州汪文进、越州高智慧。苏州沈玄捏皆举兵反，〔隋志：东阳郡，平陈置婺州。会稽郡，梁置东杨州，陈改曰困州，平陈改吴州，后改越州。吴郡，陈置吴州，平陈改苏州。捏，乌外翻。〕自称天子，署置百官。乐安蔡道人、蒋山李嵶、【章：甲十一行本「嵶」作「棱」；乙十一行本同；孔本同。】饶州吴世华、温州沈孝彻、泉州王国庆、杭州杨宝英、交州李春等皆自称大都督，〔考隋志无乐安，下曰陈之故境，则当于陈境求之。沈约志；鄱阳太守有乐安县，吴立。新唐志；台州大乐安县，唐初，析临海置。以下文江〔汪〕文进令蔡道人守乐安观之，盖台州之乐安。蒋山，在蒋州江宁县。永嘉郡，开皇九年置处州，十二年改栝州，唐高宗上元年，始析栝州之永嘉、安固置温州。安陆郡京山县有温州，非陈境，当是永嘉之温州，史追书耳。建安郡，陈置闽州，平陈改曰泉州。余杭郡，平陈置杭州。交趾郡，旧曰交州。嵶，力膺翻。〕攻陷州县。陈之故境，大抵皆反，大者有众数万，小者数千，共相影响，执县令，或抽其肠，或脔其肉食之，曰：「更能侬诵五教邪﹗」〔邪，音耶。〕诏以杨素为行军总管以讨之。
素将济江，使始兴麦铁杖戴束笹，夜，浮渡江〔隋志；南海郡始兴县，南济置衡州，平陈，权置广州总管府。姓苑：高要、始兴有麦姓〕觇贼，还而复往，为贼所擒，〔觇，丑廉翻，又丑艳翻。复，扶又翻。还，从宜翻。〕遣兵三十人防之。铁杖取贼刀，乱斩防者，杀之皆尽，割其鼻，怀之以归；素大奇之，奏授仪同三司。
素帅舟自杨子津入，〔子津在今真州子县南。帅，读曰率。〕击贼帅棨莫问于京口，破之。〔京口，今镇江府。帅，类翻；下同。〕进击晋陵贼帅顾世兴。无锡贼帅叶略，皆平之。〔隋志；晋陵、无锡二县皆属常州。考异曰：北史杨素传作「叶皓」，今从隋书。〕沈玄捏败走，素追擒之。高志慧据浙江东岸为营，周亘百余里，船舰被江；〔舰，户黯翻。被，皮义翻。〕素击之。子总管南阳来护儿〔子总管，裨将也，领兵，属总管。南阳郡，旧置荆州，开皇初改为邓州。姓苑：郲，子姓，商之支孙，食采于来郲，因以为氏，后避难去吧。汉功臣表有轪侯来苍。〕言于素曰：「吴人轻锐，利在舟楫，必死之贼，难与争锋，公宜严陈以待之，〔陈，读曰阵。〕勿与接刃。请假奇兵数千潜渡江，掩破其壁，使良无所归，进不得战，此韩信破赵之策也。」〔韩信破赵见十卷汉高帝三年。〕素从之。护儿以轻舸数百〔舸，古我翻。〕直登江岸，袭破其营，因纵火，烟焰涨天。贼顾火而惧，素因纵兵击，大破之，贼遂溃。智慧逃入海，素蹑之至海曲，召行军记室封德彝计事，〔姓苑：封姓，夏时封父之后。〕德彝坠水，人救，获免，易衣见素，竟不自言。素后知之，问其故，曰：「私事也，所以不白。」素嗟异之。德彝名伦，以字行，隆之之孙也。〔封隆之，高齐佐命臣。〕汪文进以蔡道人为司空，守乐安，素进讨，悉平之。
素遣总管史万岁帅众二千，自嬮州别道踰岭越海，攻破溪洞，不可胜数。〔帅，读曰率。胜，音升。〕前后七百余战，转鬬千余里，寂无声问者十旬，远近以万岁为没。万岁置书竹筒中，浮之于水，汲者得之，言于素。素上其事，〔上，时掌翻。〕上嗟叹，赐万岁十万。
素又破沈孝彻于温州，步道向天台，指临海，〔按新唐志，天台山在台州唐兴县，唐兴本晋始丰县，始丰本吴之始平县。唐志云：武德四年，析临海置始丰，高宗上元二年，更名唐兴。则吴之始丰，隋已并入临海，天台山此时固属临海界。〕逐捕遗逸，前后百余战，高智慧走保闽、越。上以素久劳于外，令驰传入朝。〔传，株恋翻；下同。朝直遥翻。〕素以余贼未殄，恐为后患，复请行，遂乘传至会稽。〔素既入朝后，自安乘传至会稽。复，扶又翻。传，株恋翻。会，工外翻。〕王国庆自以海路艰阻，非北人所习，不设备；素泛海奄至，国庆惶遽弃州走。余党散入海鸟，或守溪洞，素分遣诸将，水陆追捕。密令人说国庆，使斩送智慧以自赎；国庆乃执送智慧，斩于泉州，余党悉降。〔将，即亮翻。说，输芮翻。降，户外翻。〕江南大定。
素班师，上遣左领军将独孤陀至浚仪迎劳；比到京师，问者日至。〔陀，徒何翻。劳，力到翻。比，必寐翻。〕拜素子玄奖同三司，赏甚厚。陀，信之子也。〔独孤信，皇后之父，后周功臣。〕
杨素用兵多权略，驭众严整，每将临敌，辄求人过失而斩之，多者百余人，少不下十数，流血盈前，言笑自若。及其对陈，先令一二百人赴敌，陷陈则已，〔少，诗沼翻。陈，读曰阵。令，力丁翻。〕如不能陷而还者，无问多少，悉斩之；又令二三百人复进，〔还，从宜翻。复，扶又翻。〕还如向法。将士股栗，有必死之心，由是战无不胜，称为名将。素时贵幸，言无不从，其从素行者，微功必录，至他将〔将，即亮翻。〕虽有大功，多为文吏所谴却，故素虽残忍，士亦以此愿从焉。
9以并州总管晋王广为杨州总管，镇江都，复以奏王俊为并州总管。〔复，扶又翻。〕
10番禺夷王仲宣反，〔广州旧治番禺县，隋为南海县。时广州治始兴，仲宣所围者南海也。番禺，音潘愚。〕岭南首领多应之，引兵围广州。韦洸中流矢卒，〔洸，古黄翻。〕沼以其副慕容三藏检校广州道行军事。又诏给事郎裴矩巡抚岭南，〔唐六典云：隋开皇六年，始置六品已下散官，并以郎为正阶，尉为从阶。正六品上为朝议郎，下为武骑尉；从六品上为通议郎，下为屯骑尉；正七品上为朝请郎，下为骁骑尉；从七品上为朝敌郎，下为游尉；正八品上为给事郎，下为飞骑尉；从八品上为承奉郎，下为旅骑尉；正九品上为儒林郎，下为云骑尉；从九品上为文林郎，下为羽骑尉。隋志：炀帝减给事黄门侍郎员，去给事之名，移吏部给事郎名为门下之职，位次黄门下，此时裴矩盖为吏部给事郎。〕矩至南康，得兵数千人。仲宣遣别将周师举围东衡州，〔东衡州亦治如兴。将，即亮翻。〕矩与大将军鹿愿击斩之，〔鹿，姓也。风俗通：后汉有巴都太守鹿旗。〕进至南海。
高凉洗夫人遣其孙冯暄将兵救广州，暄与贼将陈佛智素善，逗留不进；夫人知之，大怒，遣使执暄，击州狱，〔洗，悉典翻，又先荐翻。将，即亮翻。使，疏吏翻。〕更遣孙盎出讨佛智，斩之。进会鹿愿于南海，与慕容三藏合击仲宣，〔藏，徂浪翻。〕仲宣众溃，广州获全。洗氏亲被甲，乘介马，张锦伞，〔伞，苏旦翻。〕引彀骑卫，从裴矩巡抚二十余州。〔彀，古候翻。骑，奇寄翻。从，才用翻。〕苍悟首领陈坦等皆来谒见，〔隋志：苍梧郡，梁置成州，隋置封州。〕矩承制署为剌史、县令，使还统其部落，岭表遂定。
矩复命，上谓高颎、杨素曰：「韦洸将二万兵不能早度岭，朕每患其兵少。〔将，即亮翻。少，诗沼翻。〕裴矩以三千弊卒径至南海，有臣若此，朕亦何忧﹗」以矩为民部侍郎。〔民部侍郎属户部尚书。〕拜冯盎高州剌史，〔高凉郡，旧置高州。〕追赠冯宝广州总管、谯国公。册洗氏为谯国夫人，开谯国夫人幕府，置长史以下官属，官给印章，听发部落六州兵马，若有机急，便宜行事。仍敕以夫人诚鹈之故，特赦暄逗留之罪，拜罗州剌史。〔宋白曰：「罗州，本招义郡，奏属象郡，二汉属合浦郡，元嘉三年，檀道济于绫罗江口筑石城，因置罗州。〕皇后赐夫人首饰乃宴服一袭，夫人并盛于金箧,[盛,时征翻。]并梁、陈赐物，各藏一库，每岁时大会，陈之于庭，以示子孙，曰：「我事三代主，惟用一忠顺之心，今赐物具存，此其报也；汝曹皆念之，尽赤心于天子﹗」
番州总管赵讷贪虐，〔按隋志广州治南海，仁寿元年，置番州。赵讷贪虐，必非是年事，史因书之。〕诸俚、獠多亡叛。〔俚，音里。獠，鲁皓翻。〕夫人遣长史张融上寺事，论安抚之宜，并言讷罪，不可招怀远人。上遣推讷，得其赃贿，竟致于法；委夫人招慰亡叛。夫人亲载诏书，自称使者，历大余州，宣述上意，谕诸俚、獠，所至皆降。〔使，疏吏翻。降，户江翻。〕上嘉之，赐夫人临振县汤沐邑，〔临振县，汉朱崖地，隋炀帝置临振郡，今吉阳军。〕赠冯仆崖州总管。〔隋志：朱崖郡，梁置崖州。〕平原公。〔平原郡公也。〕
十一年〔（辛亥、五九一）〕
1春，正月，【章：甲十一行本「月」下有「丙午」二字；乙十一行本同；孔本同。】皇太子妃氏薨。〔为帝与皇后怒太子而废之张本。〕
2二月，戊午，吐谷浑遣使入贡。吐谷浑可汗夸吕闻陈亡，大惧，〔吐，从暾入声。谷，音浴。使，疏吏翻。可，从刊入声。汗，音寒。〕遁逃保险，不敢为寇。夸吕卒，子世伏立，使其兄子无素奉素称藩，并献方物，请以女备后庭。上谓无素曰：「若依来请，他国闻之，必当相效，何以拒之﹗朕情存赡养,各令遂性,岂可聚敛子女以实后宫乎﹗」竟不许。
3平乡令刘旷有异政，〔平乡县属襄国郡。〕以义理晓谕，讼者皆引咎而去，狱中草满，庭可张罗；迁临颎令。〔临颎县属颎川郡，烦川郡时为许州。〕高颎荐旷清名善政为天下第一，上召见，劳勉之，〔见，贤遍翻。〕谓侍臣曰：「若不殊奖，何以为劝﹗」丙子，优诏榁为莒州剌史。〔隋志：琅邪郡沂水县，旧置南青州，后周改为莒州。〕
4辛巳晦，日有食之。
5初，帝微时，与滕穆王瓒不协。帝为周相，以瓒为大宗伯，瓒恐为家祸，阴欲图帝，帝隐之。〔隋书瓒传：瓒美姿仪，好书爱士，有令名于当世。周宣帝崩，帝入禁中，将总朝政，令世子勇召之，欲有计议。瓒素与帝不协，闻召不从，曰：「作随公国，恐不能保，何乃更为族灭事邪﹗」帝相周，瓒拜大宗伯。瓒见群情未一，恐为家祸，阴有图帝之计。以是言之，固周之忠臣也。瓒，藏旱翻。〕瓒妃，周高祖妹顺阳公主也，与独孤后素不平，阴为菷诅；〔菷，职救翻。诅，庄助翻。〕帝命出之，瓒不可。秋八月，【章：甲十一行本「月」下有「壬申」二字；乙十一行本同；孔本同。】瓒从帝幸栗园，〔栗园在长安南。〕暴薨，时人疑其遇鸩。乙亥，帝至自栗园。
6沛公郑译卒。〔卒，子恤翻。〕
资治通鉴卷第一百七十八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
隋纪二〔起玄黓困敦（壬子），尽屠维协洽（己未），凡八年。〕
高祖文皇帝上之下
开皇十二年〔（任子、五九二）〕
1春，二月，己巳，以蜀王秀为内史令兼右领军大将军。
2国子博士何妥与尚书右仆射邳公苏威争议事，积不相能。威子夔为太子通事舍人，〔隋制：太子通事舍人八人，属典书坊。〕少敏辩，有盛名，〔少，诗沼翻。〕士大夫多附之。及议乐，夔与妥各有所持；诏百僚署其所同，百僚以威故，同夔者什八九。妥恚曰：「吾席间函丈四十余年，〔礼：侍坐于先生，席间函丈。何妥周武帝时已为太学博士，故云然。恚，于避翻。〕反为昨暮儿之所屈邪！」〔邪，音耶。〕遂奏：「威与礼部尚书卢恺、吏部侍郎薛道衡、尚书右丞王弘、考功侍郎李同和等共为朋党。〔吏部侍郎、考功侍郎皆属吏部尚书。尚书左、右丞分司管辖。隋制：尚书二十四曹侍郎，独吏部侍郎班左右丞之上。吏部侍郎正四品，左、右丞从四品。〕省中呼弘为世子，同和为叔，言二人如威之子弟也。」复言威以曲道任其从父弟彻、肃罔冒为官等数事。〔复，扶又翻。从，才用翻。〕上命蜀王秀、上柱国虞庆则等杂按之，事颇有状。上大怒。秋，七月，乙巳，威坐免官爵，以开府仪同三司就第；卢恺除名，知名之士坐威得罪者百余人。
初，周室以来，选无清浊；〔选，宣绢翻。〕乃恺摄吏部，〔按恺传，开皇九年拜礼部尚书。〕与薛道衡甄别士流，〔别，彼列翻。〕故涉朋党之谤，以至得罪。未几，〔几，居岂翻。〕上曰：「苏威德行者，〔行，下孟翻。〕但为人所误耳！」命之通籍。〔通籍殿中，则得预朝请。〕威好立条章，〔好，呼到翻。〕每岁责民间五品不逊，〔孔安国曰：五品，谓五常。逊，顺也。〕或答云，「管内无五品之家。」其不相应领，类多如此。又为余粮簿，欲使有无相赡；民部侍郎郎茂以为烦迂不急，皆奏罢之。茂，基之子也，〔郎基见一百六十五卷梁世祖承圣三年。〕尝为卫国令，有民张元预兄弟不睦，丞、尉请加严刑，〔隋志：县置令、丞、尉。〕茂曰：「元预兄弟本相憎疾，又坐得罪，弥益其忿，非化民之意也。」乃徐谕之以义。元预等各感悔，顿首请罪，遂相亲睦，称为友悌。
3己巳，上享太庙。〔隋立四亲庙，各以孟月享以太牢。〕
4壬申晦，日有食之。
5帝以天下用律者多踳驳，〔踳，乖也；驳，错也。踳，尺允翻；驳，北角翻。〕罪同论异，八月，甲戌，制：「诸州死罪，不得辄决，悉移大理按覆，事尽，〔尽，竟也。〕然后上省奏裁。」〔上，时掌翻。〕
6冬，十月，壬午，上享太庙。十一月，辛亥，祀南郊。
7己未，新义公韩擒虎卒。〔擒虎袭父雄爵新义郡公，平陈之功，以吏议不加封爵。卒，子恤翻。〕
8十二月，乙酉，以内史令杨素为尚书右仆射，与高颎专掌朝政。素性疏辩，高下在心，朝臣之内，〔朝，直遥翻。〕颇推高颎，敬牛弘，厚接薛道衡，视苏威蔑如也，〔蔑，无也，视之如无也；又轻易也。〕自余朝贵，多被陵轹。〔陵，乘也，犯也，侮也，侵也。轹，陵践也。又，车践为轹。轹，郎击翻。〕其才艺风调优于颎；〔调，徒钓翻。〕，至于推诚体国，处物平当，〔处，昌吕翻。当，丁浪翻。〕有宰相识度，不如颎达矣。
右领军大将军贺若弼，自谓功名出朝臣之右，每以宰相自许。既而杨素为仆射，弼仍为将军，甚不平，形于言，色由是坐免官，怨望愈甚。久之，上下弼狱，〔下，户嫁翻。〕谓之曰：「我以高颎、杨素为宰相，汝每昌言曰：『此二人惟堪啖饭耳。』〔昌言，明言于广众。啖，徒滥翻，又徒览翻。〕是何意也﹖」弼曰：「颎，臣之故人；素，臣舅子：臣并知其为人，诚有此语。」公卿奏弼怨望，罪当死。上曰：「臣下守法不移，公可自求活理。」弼曰：「臣恃至尊威灵，将八千兵渡江，〔将，即亮翻。〕擒陈叔宝，窃以此望活。」上曰：「此已格外重赏，何用追论！」弼曰：「臣已蒙格外重赏，今还格外望活。」既而上低回数日，〔低，降意也。回，转心也。〕惜其功，特令除名。岁余，复其爵位，上亦忌之，不复任使，〔复，扶又翻。〕然每宴赐，遇之甚厚。
9有司上言：「府藏皆汉，〔上，时掌翻。藏，徂浪翻。〕无所容，积于廊庑。」〔庑，罔甫翻。〕帝曰：「朕既薄赋于民，又大经赐用，〔谓赏平陈将士。〕何得尔也﹖」〔尔，犹言如此。〕对曰：「入者常多于出，洛计每年赐用，至数百万段，曾无减损。」于是更辟左荿院以受之。〔汉官有中藏令，晋有中、黄、左、右藏令，隋初有右藏、黄藏令，至是始辟左藏院。藏，徂浪翻。〕诏曰：「宁积于人，无藏府库。河北、河东今年田租三分减一，兵减半功，谓全免。」〔田出租，丁出调，详已见前。兵受田，计亩为功，以其所出，修器械，备糗粮，今亦减其半。调，徒吊翻。〕时天下户口岁增，京辅及三河地少而人众，〔京辅，谓关内。三河，谓河东、河南、河北。少，与小同。〕衣食不给，帝乃发使四出，均天下之田，其狭乡每丁纔至二十亩，老少又少焉。〔使，疏吏翻。老少，诗照翻；又少，诗沼翻。〕
十三年〔（癸丑、五九三）〕
1春，正月，壬子，上祀感生帝。〔隋以火德王，以赤帝赤熛怒为感生帝。〕
2壬戌，行幸岐州。〔岐州扶风郡。〕
3二月，丙午，诏营仁寿宫于岐州之北，〔仁寿宫，在岐州普闰县。〕使杨素监之。〔监，古衔翻。〕素奏前莱州刺史宇文恺检校将作大匠，〔隋志：东荚郡，旧置光州，开皇五年，更名莱州。隋制：未除授正官而领其务者为检校官。将作大匠掌工作。宇文恺有巧思，奏使之领作。〕记室封德彝为土木监。〔土木监，掌土木之事，以营宫暂置之，非常设之官。〕于是夷山堙谷以立宫殿，崇台累榭，宛转相属。〔属，之欲翻。〕役使严急，丁夫多死，疲顿颠仆，推填坑坎，覆以土石，〔推，吐雷翻。覆，敷又翻。〕因而筑为平地。死者以万数。
4丁亥，上至自岐州。
5己卯，立皇孙暕为豫章王。暕，广之子也。〔暕，古限翻。〕
6丁酉，制：「私家不得藏纬候，图谶。」〔谶，楚谮翻。〕
7秋，七月，戊辰晦，日有食之。
8是岁，命礼部尚书牛弘等议明堂制度。宇文恺献明堂木样，上命有司规度安业里地，将立之；而诸儒异议，久之不决，乃罢之。〔隋志：宇文恺依月令文造明堂木样，重檐复庙，五房四达，丈尺规矩，皆有准凭。帝异之，命有司于安业里为规兆，盖在长安南郭内也。既以异议罢。至大业中，恺复奏明堂议及木样。其议云：「尚书帝命验曰：『帝者承天，立五府以尊天重象，赤曰文祖，黄曰神斗，白曰显纪，黑曰玄矩，苍曰灵府。』注曰：『唐、虞之天府，夏之世室，殷之重屋，周之明堂，皆同矣。』尸子曰：『有虞氏曰总章。』周官考工记曰：『夏后氏世室，堂修四〔二〕七，博四修一。』注云，『修，南北之深也。夏度以步，今堂修十四步，其博益以四分修之一，则明堂博十七步半也。』臣恺按，三王之世，夏最为近古，从质尚文，理应渐就宽大，何困夏室乃大殷堂﹖相形为论，理恐不尔。记云：『堂修七，博四。』修若夏度以步，则应修七步。注云：『今堂修十四步，』乃是增益记文。殷、周二堂独无加字，便是其义，类例不同。山木礼本，辄加『二七』之字，何得殷无加寻之文，周阙增筵之义！研核其趣，或是不然。雠校古书，并无二字，此乃桑间俗儒信情加减。黄图议云：『夏后氏益其堂之大一百四十四尺，周人明堂以为两杼间。』马宫之言，止论堂之一面。据此为准，则三代堂基并方，得为上圆之制。诸书所说，并为下方。郑注周官，独为此义非直与古违异，亦乃乖背礼文，寻文求理，深恐未惬。尸子曰，『殷人阳馆。』考工记曰：『殷人重屋，堂修七寻，堂崇三尺，四阿重屋。』注曰：『其修七寻五丈六尺，于夏；周则其博九寻七丈二尺。』又曰：『周人明堂度九尺之筵，东西九筵，南北七筵，堂崇一筵，五室凡二筵。』礼记明堂位曰：『天子之庙，复庙重檐。』郑注云，『复庙，重屋也。』注玉藻云，『天子庙及路寝，皆如明堂制。』礼图云：『于内室之上，起通天之观，观八十一尺，得宫之数，其声浊，君之象也。』大戴礼云：『明堂者，古有之，凡九室，一室有四户八牖，以茅盖，上圆下方，外水曰璧雝，亦缀户，白缀牖，堂高三尺，东西九仞，南北七筵，其宫方三百步。』周书明堂曰：『堂方百一十二尺，高四尺，阶博六尺三寸，室居内方百尺，室内方六十尺，户高八尺，博四尺。』作洛曰：『明堂、太庙、路寝，咸有四阿，重亢、重廊。』孔氏注云：『重亢，累棵；重廊，累屋也。』礼图曰：『奏明堂，九室十二阶，各有，所居。』吕氏春秋曰：『有十二堂。』与月令同，并不论尺丈。臣恺按，十二阶虽不与礼合，一月一阶非无理。思黄图曰：『堂方百四十四尺，〔法〕坤之策也，方象地。屋圆，楣径二百一十六尺，法干之策也，圆象天。室九宫，法九州岛。太室方六丈，法坤之变数。十二堂，法十二月。三十六户，法极阴之变数。七十二牖，法五行所行日数。八达，象筏风，法八卦。通天台径九尺，象〔法〕干。以九覆六，高八十尺，法黄锺九九之数。二十八柱，象二十八宿。堂高三尺，土阶三等，法三统。堂四向五色，法四时五行。殿门去殿七十二步，法五行所行。门堂长四丈，取太室三之二。垣高无蔽目之照，（目恐当作日）牖六尺，其外倍之。殿垣方，在水内，法地阴也。水四周于外，象四海。圆，法阳也。水阔二十四丈，象二十四气。水内径三丈，应觐礼经。武帝立明堂汶上，无室，其外略依此制。』泰山通议今亡，不可得而辨也。元始四年起明堂辟雍长安城南门，鄅度如仪，一殿，垣四面，门八观，水外周，堤壤高四尺。礼图曰：『建武三十年作明堂，上圆下方，上圆法天，下方法地，十二堂法日辰，九室法九州岛，室八哋，八九七十二，法一时之王，室有二户，二九十八户，法土王十八日。内堂，正坛高三尺，土阶三等。』胡作始注汉官云，『古清庙盖以茅，今盖以瓦，下藉茅，以存古制。』自晋以前，未有鳿尾。其圆墙璧水，一依本图。晋堂方构，不合天文，既缺重楼，又无璧水。空堂乖五室之义，直殿违九阶之文，非古欺天，一何过甚！后魏于北台城南造圆墙，在璧水外，门在水内，迥立不与墙相连，其堂上九室，三三相重，不依古制，室间通巷，违舛处多。其室皆用墼累，极成褊陋。宋起居注曰，『孝武帝大明五年，立明堂，其墙宇规范，拟则太庙，唯十二间以应翆数。』梁武帝移宋时太极殿以为明堂，无室十二间。自古明堂图，惟有二本：一是宗周刘焄、阮谌、刘昌宗等作，三图略同；一是后汉建武三十年作，礼图有本，不详撰人。臣达寻经传，傍求子史，研究众说，总撰今图，其样以木为之，下为方堂，堂有五室，上为圆观，观有四门。」会辽东之役，不果行。〕
9上之灭陈也，以陈叔宝屏风赐突厥大义公主。〔厥，九勿翻。〕公主以其宗国之覆，〔谓周亡也。〕心常不平，书屏风，为诗叙陈亡以自寄；上闻而恶之，〔恶，乌路翻。〕礼赐渐薄。彭公刘昶先尚周公主，流人杨钦亡入突厥，诈言昶欲与其妻作乱攻隋，遣钦密告大义公主，发兵扰边。都蓝可汗信之，乃不修职贡，颇为边患。〔可，从刊入声。汗，音寒。〕上遣车骑将军长孙晟使于突厥，〔隋制：车骑将军阶正五品。非职事官。骑，奇寄翻。使，疏吏翻。长，知两翻。晟，承正翻。〕微观察之。公主见晟，言辞不逊，又遣所私胡人安遂迦与杨钦计议，〔迦，求伽翻。〕扇惑都蓝。晟至京师，具以状闻。上遣晟往索钦；〔索，山客翻。〕都蓝不与，曰：「检校客内无此色人。」晟乃赂其达官，知钦所在，夜，掩获之，以示都蓝，因发公主私事，国人大以为耻。都蓝执安遂迦等，并以付晟。上大喜，加授开府仪同三司，仍遣人突厥，废公主。内史侍郎裴矩请说都蓝使杀公主。〔说，输芮翻。〕时处罗侯之子染干，号突利可汗，〔考异曰：突厥传云』沙揼略子」。今从长孙晟传。〕居北方，遣使求婚，〔使，疏吏翻。〕上使裴矩谓之曰：「当杀大义公主，乃许婚。」突利复谮之于都蓝，〔复，扶又翻。〕都蓝因发怒，杀公主，更表请婚，朝议将许之。〔朝，直遥翻。〕长孙晟曰：「臣观雍虞闾反复无信，直以与玷厥有隙，〔雍虞闾，都蓝；玷厥，达头也。〕所以欲依倚国家，虽与为婚，终当叛去。今若得尚公主，承藉威灵，玷厥、染干必受其征发。强而更反，后恐难图。且染干者，处罗侯之子，素有诚款，于今两代，前乞通婚，不如许之，招令南徙，兵少力弱，易可抚驯，〔少，诗沼翻。〔易，以豉翻。驯，松伦翻。〕使敌雍虞闾以为边捍。」上曰：「善。」复遣晟慰谕染干，许尚公主。〔为隋破都蓝，树立染干张本。复，扶又翻。〕
10牛弘使协律郎范阳祖孝孙等参定雅乐，〔隋制，太常有协律郎二人。隋志：涿郡涿县，旧置范阳郡，开皇初，郡废。又上谷郡涞水县，旧曰遒，开皇元年，以范阳为遒县，更置范阳于此。〕从陈阳山太守毛爽受京房律法，〔「从」字之上，更有「孝孙」二字，文意乃明。隋志：南海郡含洭县，梁置阳山郡。〕布管飞灰，顺月皆验。又每律生五音十二律，为六十音，因而六之，为三百六十音，分直岁之日以配七音，而旋相为宫之法，由是著名。〔名，一作明。〕弘等乃奏请复用旋宫法，上犹记何妥之言，〔妥言见上卷九年。〕注弘奏下，不听作旋宫，但用黄锺一宫。于是弘等复为奏，附顺上意，其前代金石并销毁之。以息异议。弘等又作武舞，以象隋之功德郊庙飨用一调，迎气用五调。〔郊庙用一调，止用黄锺一宫。迎气用五调，春用角，夏用征，中央用宫，秋用商，冬用羽。调，徒钓翻。〕旧工稍尽，其余声律，皆不复通。〔复，扶又翻。〕
十四年〔（甲寅、五九四）〕
1春，三月，乐成。夏，四月，乙丑，诏行新乐，且曰：「民间音乐，流僻日久，弃其旧体，竞，造繁声，宜加禁约，务存其本。」万宝常听太常所奏乐，泫然泣曰：「乐声淫厉而哀，天下不久将尽！」时四海全盛，闻者皆谓不然；大业之末，其言卒验。〔卒，子恤翻。〕宝常贫而无子，久之，竟饿死。且死，悉取其书烧之，〔宝常撰乐谱六十四卷，具论八音旋相为宫之法，改弦移柱之变，为八十四调，一百四十四律，终于千八百声，为之应手成曲。〕曰：「用此何为！」
2先是，台、省、府、寺及诸州皆置公廨钱，〔先，悉荐翻。廨，古隘翻。〕收息取给。工部尚书〔【章：甲十一行本「书」下有「扶风」二字；乙十一行本同；孔本同。】〕苏孝慈〔唐六典：工部尚书，周之冬官卿也，汉五曹尚书，其三曰民曹，后汉以民曹兼主缮修工作、盐池、园苑之事。自晋、宋、齐、梁、陈营宗庙，则权置起部尚书，事毕省之，后周依周官置大司空卿一人。隋开皇二年，始置工部尚书。〕以为「官司出举兴生，烦扰百姓，败损风俗，〔败，补迈翻。〕请皆禁止，给地以营农。」上从之。六月，丁卯，始诏「公卿以下皆给职田，〔职分田起于后周，顷亩以品为差，下至隋、唐，代有增减。〕毋得治生，与民争利。」〔治，直之翻。〕
3秋，七月，乙未，以邳公苏威为纳言。
4初，张宾历既行，〔开皇四年行长宾历，见一百七十六卷陈长城公至德二年。〕广平刘孝孙、〔隋志：武安郡永平县，旧曰广平，置广平郡，仁寿元年，改永平县。〕冀州秀才刘焯〔信都郡置冀州。焯，职略翻。〕并言其失。宾方有宠于上，刘晖附会之，共短孝孙，斥罢之。后宾卒，孝孙为掖县丞，〔隋志：莱州东莱郡治掖县。〕委官入京，上其事，诏留直太史，〔以他入太史曹为直太伐。上，时掌翻。〕累年不调，〔调，徒钓翻。〕乃抱其书，使弟子舆榇来诣阙下，〔榇，初觐翻。〕伏而恸哭；执法拘而奏之。帝异焉，以问国子祭酒何妥，妥言其善。乃遣与宾历比校短长。直太史勃海张冑玄〔隋志：勃海郡，开皇六年置棣州。〕与孝孙共短宾历，异论锋起，久之不定。上令参问日食事，杨素等奏：「太史凡奏日食二十有五，率皆无验，冑玄所刻，前后妙中，〔刻，刻定也。中，竹中翻。〕孝孙所刻，验亦过半。」于是上引孝孙、冑玄等亲自劳徕。〔劳，力到翻。〕孝孙请先斩刘晖，乃可定历，帝不怿，又罢之。孝孙寻卒。〔卒，子恤翻。〕
5关中大旱，民饥，下遣左右视民食，得豆屑杂糠以献。上流涕以示群臣，深自咎责，为之不御酒肉，〔为，于伪翻。〕殆将一翆。八月，辛未，上帅民就食于洛阳，〔帅，读曰率。〕敕斥候不得辄有驱逼。男女参厕于仗卫之间，遇扶老携幼者，辄引马避之，慰勉而去；至艰险之处，见负担者，〔担，都滥翻。〕令左右扶助之。
6冬，开十月，甲寅，诏以齐、梁、陈宗祀废绝，命高仁英、萧琮、陈叔宝以时修祭，所须器物，有司给之。陈叔宝从帝登邙山，〔邙山，在洛阳城北。〕侍令，赋诗曰：「日月光天德，山河壮帝居；太平无以报，愿上东封书。」〔上，时掌翻。〕并表请封禅。帝优诈答之。他日，复侍宴，〔复，扶又翻。〕又出，帝目之曰：「此败岂不由酒！以作诗之功，何如思安时事！当贺若弼渡京口，彼人密启告急，〔渡京口，事见上卷九年。〕叔宝饮酒，遂不之省。〔省，悉井翻。〕高颎至日，犹见启在床下，未开封。此诚可笑，盖天亡之也。昔苻氏征伐所得国，皆荣贵其主，〔谓苻坚也。事见晋纪。〕苟欲求名，不知违天；令与之官，乃违天也。」
7齐州刺史卢贲〔隋志：齐郡，旧曰齐州，治历城。〕坐民饥闭民粜，〔粜，他吊翻。〕除名。帝后复欲授以一州，贲对诏失旨，又有怨言，帝大怒，遂不用。皇太子为言：「此辈并有佐命功，虽性行轻险，〔为，于伪翻。行，下孟翻。〕诚不可弃。」帝曰：「我抑屈之，全其命也。微刘昉、郑译、卢贲、柳裘、皇甫绩等，则我不至此。然此等皆反复子也，当周宣帝时，以无赖得幸。及帝大渐，颜之仪等请以赵王辅政，此辈行诈，顾命于我。〔事见一百七十四卷陈宣帝太建十二年。〕我将为政，又欲乱之，故昉谋大逆，译为巫蛊。〔考异曰：「卢贲传云：「昉为大逆于前，译为巫蛊于后。」按译传，译以开皇元年坐巫蛊废，昉以六年坐谋反诛。贲传误也。〕如贲之例，皆不汉志，任之则不逊，置之则怨望，自为难信，非我弃之。众人见此，谓我薄于功臣，斯不然矣。」贲遂废，卒于家。〔卒，子恤翻。〕
8晋王广帅百官抗表，固请封禅。〔帅，读曰率〕帝令牛弘创定仪注，既成，帝视之，曰：「兹事体大，朕何德以堪之﹗但当东巡，因致祭山耳。」十二月，乙未，车驾东巡。
9上好禨祥小数，〔好，呼到翻。禨，居希翻。〕上仪同三司肃口上书曰：「甲寅、乙卯，天地之合也。〔吉上，时掌翻。〕今兹甲寅之年，以辛酉朔旦冬至，来年乙卯，以甲子夏至。冬至阳始，郊天之日，即至尊本命；夏至阴始，祀地之辰，即皇后本命。至尊德并干之覆育，〔覆，敷又翻。〕皇宕仁同地之载养，所以二仪元气并曾本辰。上大悦，赐物五百段。吉，懿之孙也。〔萧懿，梁武帝之兄，追封长沙王。〕员外散骑侍郎王劭言上有龙颜戴干之表，〔劭云：干凿度云，「泰表戴干。」郑玄注云，表者，人形体之彰识也。干，盾也。泰人之表戴干。散，悉亶翻。骑，奇寄翻。〕指示群臣。上悦，拜著作郎。〔隋志：秘书省领太史、著作二曹，著作曹置郎二人。〕劭前后上表〔上，时掌翻。〕言上受命符瑞甚众，又采民间歌谣，引图书纤纬，捃摭佛经，〔谶，楚谮翻。捃，居运翻。摭，之石翻。〕回易文字，曲加诬饰，撰皇隋灵感志三十卷奏之，上令宣示天下。劭集诸州朝集，使盥手焚香【章：甲十一行本「香」下有「闭目」二字；乙十一行本同；孔本同；张校同。】而读之，曲折其声，有如歌咏，经涉旬朔，徧而后罢。上益喜，前后赏赐优洽。〔洽，音狭。朝，宜遥翻。使，疏吏翻。〕
十五年〔（乙卯、五九五）〕
1春，正月，壬戌，车驾顿齐州。庚午，为坛于泰山，柴泰山，柴燎祀天，以岁旱谢谢愆咎，礼如南郊；又亲祀青帝坛。赦天下。
2二月，丙辰，收天下兵器，敢私造者坐之；关中、绿边不在其例。
3三月，己未，至自东巡。
4仁寿宫成。丁亥，上幸仁寿宫。时，天暑，役夫死者相次于道，杨素悉焚除之，上闻之，不悦。及至，见制度壮丽，大怒曰：「杨素殚民力，为离宫，为吾结怨天下。」〔为吾，于伪翻。〕素闻之，惶恐，卢获谴，以告封德彝，曰：「公勿忧，俟皇后至，必有恩诏。」〔考异曰：隋书、北史皆曰：「宫成，上令高颎前视，奏称颇伤绮丽，大损人丁，帝不悦。素惧，即于北门启独孤皇后曰，『帝王法有离宫别馆，今天下太平，造一宫何足损费！』后以此理谕上，上乃解。」今从唐书。〕明日，上果召素入对，独孙后劳之曰：〔劳，力到翻。〕「公知吾夫妇老，无以自娱，盛饰此宫，岂非北孝！」赐钱百万，锦绢三千段。素负贵恃才，多所陵侮；唯赏重德彝，每引之与论宰相职务，终日忘倦，因抚其床曰：「封郎必须据吾此坐。」〔杨素赏重对德彝，非但以其算略，盖必术亦相似。〕屡荐于帝，帝擢为内史舍人。
5夏，四月，己丑朔，赦天下。
6六月，戊子，诏凿底柱。〔底柱山，在陕县北大河中。水经曰：河水过砥柱门。注云：砥柱，山名也。昔禹治洪水，山陵当水者凿之，故破山以通河，河水分流，包山而过，山见水中若柱然，故曰砥柱。三穿既决，水流疏分，指状表目，亦谓之三门。〕
7庚寅，相州刺史豆卢通贡绫文布，〔燕慕容精归魏，北人谓归义为豆卢，子孙以为氏。相，息亮翻。〕命焚之于朝堂。〔朝，直遥翻。〕
8秋，七月，纳言苏威坐从祠泰山不敬，免，俄而复位。上谓群臣曰：「世人言苏威诈清，家累金玉，此妄言也。然其性狠戾，〔狠，户垦翻。〕不切世要，求名太甚，从己则悦，违之必怒，此其大病耳。」
9戊寅，上至自仁寿宫。
10冬，十月，戊子，以吏部尚书韦世康为荆州总管。世康，洸之弟也，〔韦洸安辑岭南，卒于官。按隋书世康传：世康，洸之兄。洸，古黄翻。〕和静谦怒，在吏部十余年，时称廉平。〔按世康传，自礼部尚书转吏部尚书，在开皇四年之前。七年拜襄州刺史，历安州、信州总管，十三年入朝，复拜吏部尚书。出入践扬，前后十余年，不专在吏部也。常有止足之志，谓子弟曰：「禄岂须多，防汉则退；年不待暮，有疾便辞。」因恳乞骸骨。帝不许，使镇荆州。时天下惟有四总管，并、扬、益、荆，以晋、秦、蜀三王及世康为之，当时以为荣。
11十一月，辛酉，上幸温汤。〔骊山温汤也。程大昌曰皇堂石井，后周宇文护所造，隋文帝又修屋宇，并植松鲩千余株。〕
12十二月，戊子，敕：「盗边粮升已上，皆斩，〔考异曰：刑法志，事在十六年。今从帝纪。〕仍籍没其家。」
13己丑，诏文武官以四考受代。〔唐、虞以三年为一考，后世以一年为一考。〕
14汴州刺史令孤熙来朝，〔隋志：荥阳郡浚仪县，东魏置梁州，后周改曰汴州。令狐出于魏氏，春秋晋大夫魏颗封于令狐，子孙以为氏。汴，皮变翻。〕考绩为天下之最，赐帛三百匹，〔杂物为段，纯物为匹。〕颁告天下。熙，整之子也。〔令孤整见一百五十九卷梁武帝大同元年。〕
十六年〔（丙辰、五九六）〕
1春，正月，丁亥，以皇孙裕为平原王，筠为安成王，嶷为安平王，〔嶷，鱼力翻。〕恪为襄城王该为高阳王，韶为建安王，煚为颍川王，〔煚，居永翻。〕皆勇之子也。
2夏，六月，甲午，初制工商不得仕进。
3秋，八月，丙戌，诏：「决死罪者，三奏然后行刑。」〔考异曰：刑法志在十五年，今从帝纪。〕
4冬，十月，己丑，上幸长春宫；〔隋志：同州朝邑县有长春宫。〕十一月，壬子，还长安。
5党项宝会州，〔隋志：汶山郡，后周置汶州，开皇初改曰蜀州，寻为会州。党，底朗翻。〕诏发陇西兵讨降之。
  </div>
  <div class="pagination">
   <a href="资治通鉴注_page189.html">
    上一页
   </a>
   <span>
    ...
   </span>
   <a href="资治通鉴注_page185.html">
    185
   </a>
   <a href="资治通鉴注_page186.html">
    186
   </a>
   <a href="资治通鉴注_page187.html">
    187
   </a>
   <a href="资治通鉴注_page188.html">
    188
   </a>
   <a href="资治通鉴注_page189.html">
    189
   </a>
   <span class="current-page">
    190
   </span>
   <a href="资治通鉴注_page191.html">
    191
   </a>
   <a href="资治通鉴注_page192.html">
    192
   </a>
   <a href="资治通鉴注_page193.html">
    193
   </a>
   <a href="资治通鉴注_page194.html">
    194
   </a>
   <a href="资治通鉴注_page195.html">
    195
   </a>
   <span>
    ...
   </span>
   <a href="资治通鉴注_page191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
