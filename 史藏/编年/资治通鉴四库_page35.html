<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 35 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 35 页/共 70 页
  </h1>
  <div class="content">
   【为于伪翻】彪辞乐且曰主上孝思罔极兴坠正失【言行防礼兴百王之坠典而正其失也】去三月晦朝臣始除衰绖犹以素服从事【朝直遥翻衰吐回翻】是以使臣不敢承奏乐之赐朝廷从之彪凡六奉使【据魏纪上即位之初年至三年彪凡四来聘是年再聘通前凡六使疏吏翻】上甚重之将还上亲送至琅邪城命羣臣赋诗以宠之【左传晋赵武自宋还过郑郑伯享之于垂陇七穆皆从赵孟曰七子从君以宠武也请皆赋诗以卒君贶】　己卯魏作明堂改营太庙　五月己亥魏主更定律令于东明观【魏主太和四年起东明观观古玩翻更工行翻】亲决疑狱命李冲议定轻重润色辞防帝执笔书之李冲忠勤明断加以慎密为帝所委情义无间【断丁乱翻】旧臣贵戚莫不心服中外推之　乙卯魏长孙百年攻洮阳泥和二戌克之俘三千余人丙辰魏初造五辂【五辂玉金象革木也】　六月甲戌以尚书左仆射王奂为雍州刺史【为后诛奂张本雍于用翻】　丁未魏济隂王欝以贪残赐死【济子礼翻】　秋闰七月乙丑魏主谒永固陵己卯魏主诏曰烈祖有创业之功世祖有开拓之徳宜为祖宗百世不迁平文之功少于昭成而庙号太祖【道武帝天兴初追尊平文帝为太祖少诗沼翻】道武之功高于平文而庙号烈祖【明元帝追尊道武帝为烈祖】于义未允朕今奉尊烈祖为太祖以世祖显祖为二祧【郑曰庙之为言貌也宗庙者先祖之象貌也祧之言超也超上去意也】余皆以次而迁八月壬辰又诏议养老及禋于六宗之礼【尚书禋于六宗而诸儒互说不同王莽以易六子遂立六宗祠王肃亦以为易六子挚虞以为月令孟冬天子祈来年于天宗天宗六宗之神也刘邵以为万物负隂而抱阳冲气以为和六宗者太极冲和之气为六气之宗者也虞书谓之六宗周书谓之天宗孔頴逹曰王肃六宗之说用家语之文以四时也寒暑也日也月也水旱也为六宗孔注尚书同之伏生与马融以天地四时为六宗刘歆孔晁以乹坤之子六为六宗贾逵以为天宗三日月星也地宗三河海岱也今尚书欧阳夏侯说六宗者上及天下及地旁及四方中央恍惚助隂阳变化有益于人者也古尚书说天宗日月北辰岱河海也日月为隂阳宗北辰为星宗河为水宗岱为山宗海为泽宗郑以星也辰也司中也司命也风师也而师也为六宗虞喜别论曰地有五色太社象之总五为一则成六六为地数推校经别无他祭也刘昭以为此说近得其实张髦曰父祖之庙六宗即三昭三穆也魏文帝以天皇大帝五帝为六宗杜佑取之郑氏曰禋之言烟周人尚臭烟气之臭闻者】先是魏常以正月吉日于朝廷设幕中置松柏树设五帝座而祠之【先悉荐翻】又有探防之祭帝皆以为非礼罢之戊戌移道坛于桑干之隂改曰崇虚寺【此即冦谦之道坛也探吐南翻干音干】乙巳帝引见羣臣【见贤遍翻】问以禘祫王郑之义是非安在　【考异曰礼志作太和十三年五月壬戌今从本纪】尚书游明根等从郑中书监高闾等从王诏圜丘宗庙皆有禘名从郑禘祫并为一祭从王着之于令【记大曰礼不王不禘王者禘其祖之所自出以其祖配之郑氏注曰凡大祭曰禘大祭其先祖所由生谓郊祀天也王者之先皆感太微五帝之精以生皆用正嵗之正月郊祭之又祭法言虞夏殷周禘郊祖宗之法郑注云禘郊祖宗谓祭祀以配食也此禘谓祭昊天于圜丘也孔頴逹曰王肃论引贾逵说告禘于庄公禘者递也审谛昭穆迁主递位孙居王父之处又引禘于太庙逸礼昭尸穆尸其祝辞总称孝子孝孙则是父子并列逸礼又云皆升合于太祖所以刘歆贾逵郑众马融等皆以为然郑不从者以公羊传为正逸礼不可用也左氏说及杜元觊皆以为禘三年一大祭在太祖之庙无祫文然则祫即禘也取其序昭穆谓之禘取其合集羣祖谓之祫杜佑通典孝文帝太和十三年诏郑云天子祭员丘曰禘宗庙大祭亦曰禘三年一祫五年一禘祫则毁庙羣庙之主于太祖庙合而祭之禘则增及百官配食者审谛而祭之鲁礼三年防毕而祫明年而禘员丘宗庙大祭俱称禘祭有两禘明也王肃又云天子诸侯皆禘于宗庙非祭天之祭郊祀后稷不称禘禘祫一名也合祭故称祫禘而审谛之故称禘非两祭之名三年一祫五年一禘总而互举故称五年再殷祭不言一禘一祫断可知矣诸儒之说大略如是公卿可议其是非尚书游明根言曰郑氏之义禘者大祭之名大祭员丘谓之禘者审谛五精星辰也大祭宗庙谓之禘者审谛其昭穆百官也贠丘常合不言祫宗庙时合故言祫斯则宗庙祫禘并行贠丘一禘而已宜于宗庙俱行禘祫之礼二礼异故名殊依礼春祭特礿于尝于烝则祫尝祫烝不于三时皆行禘祫之礼中书监髙闾又言禘祭员丘与郑义同者以为有虞氏禘黄帝黄帝非虞在庙之帝不在庙非员丘而何又大云祖其所自出之祖又非在庙之文论语称禘自既灌以往据尔雅禘大祭也诸侯无禘礼惟夏祭称禘又非宗庙之禘鲁行天子之仪不敢专行员丘之禘改殷之禘取其禘名于宗庙因先有祫遂生两名其宗庙禘祫之祭据王氏之义祫而禘禘止于一时一时者祭不欲数一嵗三禘为过数诏曰明根闾等据二家之义论禘祫详矣至于事取折衷犹有未允闾以禘祫为名义同王氏禘祭员丘事与郑同无所间然明根以郑氏等两名两祭并存并用理有未俱称据二义一时禘祫而阙二时之禘事有难从先王制礼内缘人子之情外协尊卑之序故天子七庙数尽则毁藏主于太祖之庙三年而祫祭之世尽则毁以示有终之义三年而祫以申追逺之情禘祫既是一祭分而两之事无所据毁庙三年一祫又有不尽四时于礼为阙七庙四时常祭祫则三年一祭而又不究四时于情为蕳王以祫为一祭于义为长郑以员丘为禘与宗庙大祭同名义亦为当今互取郑王二义禘祫并为一祭从王禘是祭员丘大祭之名上下同用从郑若以数则凟五年一禘改祫从禘五年一禘则四时尽禘以称今情则旅天礼文先禘而后时祭便即施行着之于令永为世法】戊午又诏国家飨祀诸神凡一千二百余处今欲减省羣祀务从简约又诏明堂太庙配祭配享于斯备矣白登崞山鸡鸣山庙唯遣有司行事【明元帝永兴四年立宣武庙于白登山嵗一祭无常月神瑞二年帝又立宣武庙于白登西宣武帝至泰常五年始改谥道武水经注鸡鸣山在广寗郡下洛县于延水北昔赵襄子杀代王于夏屋而并其土襄子之姊代王夫人也遂磨笄自杀代人怜之为立祠因名为磨笄山每夜有野鸡羣鸣于祠屋上故亦名为鸣鸡山文成帝保母常氏葬于是山别立寝庙太武帝保母窦氏葬崞山别立寝庙崞音郭】冯宣王庙在长安宜敇雍州以时供祭【冯宣王太后父朗也为秦雍二州刺史生后于长安后谥文宣王因立庙长安雍于用翻】又诏先有水火之神四十余名及城北星神今圆丘之下既祭风伯雨师司中司命【郑众曰风师箕也雨师毕也司中三台三阶也司命文昌宫星曰司中司命文昌第五第四星或曰中台上台也】明堂祭门戸井灶中霤【郑氏曰中霤犹中室也古者复宂是以名室为霤音力又翻】四十神悉可罢之甲寅诏曰近论朝日夕月【三代之礼春朝朝日秋暮夕月朝直遥翻】皆欲以二分之日于东西郊行礼然月有余闰行无常凖若一依分日或值月于东而行礼于西序情即理不可施行昔秘书监薛谓等以为朝日以朔夕月以朏【日月所防谓之合朔月生明谓之朏月之三日也胐敷尾翻】卿等意谓朔胐二分何者为是尚书游明根等请用朔朏从之丙辰魏有司上言求卜祥日【此小祥也】诏曰筮日求吉既乖敬事之志又违永慕之心今直用晦日九月丁丑夜帝宿于庙帅羣臣哭己【巳毕也帅读曰率】帝易服缟冠革带黑屦侍臣易服黑介帻【隋志帻尊卑贵贱皆服之文者长耳谓之介帻武者短耳谓之平上帻各称其冠而制之缟古老翻】白绢单衣革带乌履遂哭尽乙夜戊子晦帝易祭服缟冠素纰【纰匹毗翻又必二翻冠饰也缘也】白布深衣【记曰古者深衣葢有制度以应规矩绳权衡短毋见肤长毋被土续衽钩边要缝半下袼之高下可以运肘袂之长短反诎之及肘带下毋厌髀上毋厌胁当无骨者制十有二幅以应十二月袂圆以应规曲祫如矩以应方负绳及踝以应直下齐如权衡以应平故圣人服之先王贵之】麻绳履侍臣去帻易幍【弁缺四隅谓之幍子曰幍先未有岐荀文若巾触树成岐时人慕之因而弗改今通为庆吊之服白纱为之或单或袂去羌吕翻】既祭出庙帝立哭久之乃还【还从宣翻又如字下同】　冬十月魏明堂太庙成　庚寅魏主谒永固陵毁瘠犹甚穆亮谏曰陛下祥练已阕号慕如始【古者既祥而练阕古穴翻终也说文曰阕事已也号户刀翻如始言如初有防】王者为天地所子为万民父母未有子过哀而父母不戚父母忧而子独悦豫者也今和气不应风旱为灾愿陛下袭轻服御常膳銮舆时动咸秩百神【秩者序而祭之】庻使天人交庆诏曰孝悌之至无所不通今飘风旱气皆诚慕未浓幽显无感也所言过哀之咎谅为未衷【衷善也正也适也】十一月己未朔魏主禫于太和庙【禫徒感翻除服之际也】衮冕以祭既而服黒介帻素纱深衣拜陵而还癸亥冬至魏主祀圜丘遂祀明堂还至太和庙乃入甲子临太华殿服通天冠绛纱袍以飨羣臣【刘昭曰通天冠高九寸正竖顶少邪乃直下为铁卷梁前有山展筩为述乘舆所常服也杜佑曰秦制通天冠其状遗失汉因秦名制髙九寸正竖顶少邪乃直下为铁卷梁前有山展筩为述駮犀簮导乗舆所常服晋因汉制前加金博山述述即鹬也鹬知天雨故冠像焉前有展筩宋因之又加黑介帻东昏侯改用玉簮导梁武帝因之复加冕于其上谓之平天冕隋因之加金博山附蝉十二首施珠翠黒介帻玉簮导唐因之其缨改以翠緌】乐县而不作【县读曰悬】丁卯服衮冕辞太和庙帅百官奉神主迁于新庙【新作太庙成故迁主新庙帅读曰率】　乙亥魏大定官品戊戌考诸牧守【守式又翻】魏假通直散骑常侍李彪等来聘　魏旧制羣臣季
　　冬朝贺服袴褶行事谓之小嵗【朝直遥翻褶音习】丙戌诏罢之十二月壬辰魏迁社于内城之西　魏以安定王休
　　为太傅齐郡王简为太保　髙丽王琏卒夀百余嵗【丽力知翻】魏主为之制素委貌布深衣【为于伪翻委貌冠长七寸高四寸制如覆杯前髙广后卑锐所谓夏之母追殷之章甫者也本以皂绢为之今制素者以举哀】举哀于东郊遣谒者仆射李安上策赠太傅諡曰康孙云嗣立　乙酉魏主始迎春于东郊自是四时迎气皆亲之　初魏世祖克统万及姑臧获雅乐器服工人【宋文帝元嘉四年魏克统万十六年克姑臧晋永嘉之乱太常乐工多避地河西夏克长安获秦雅乐故二国有其器服工人】并存之其后累朝无留意者【朝直遥翻】乐工浸尽音制多亡髙祖始命有司访民间晓音律者议定雅乐当时无能知者然金石羽族之饰稍壮丽于往时矣辛亥诏简置乐官使修其职又命中书监高闾参定　初晋张斐杜预共注律三十卷自泰始以来用之【此晋泰始也】律文简约或一章之中两家所处生杀顿异【处昌吕翻】临时斟酌吏得为奸上留心法令诏狱官详正旧注七年尚书删定郎王植集定二注表奏之【魏晋以来尚书诸曹无删定郎此葢删定律注而置官】诏公卿八座参议考正竟陵王子良总其事众议异同不能壹者制防平决是歳书成廷尉山隂孔稚珪上表以为律文虽定茍用失其平则法书徒明于袠里【袠与帙同】寃防犹结于狱中窃寻古之名流多有法学今之士子莫肯为业纵有习者世议所轻将恐此书永沦走吏之手矣今若置律助教依五经例国子生有欲读者策试高第即加擢用以补内外之官庶几士流有所劝慕【几居希翻】诏从其请事竟不行　初林邑王范阳迈世相承袭【范阳迈见一百二十四卷宋文帝元嘉二十三年】夷人范当根纯攻夺其国遣使献金簟等物诏以当根纯为都督缘海诸军事林邑王【为下范诸农攻当根纯张本使疏吏翻】　魏冀州刺史咸阳王禧入朝【朝直遥翻】有司奏冀州民三千人称禧清明有惠政请世胙冀州魏主诏曰利建虽古未必今宜【易曰利建侯】经野由君理非下请【周礼惟王建国辨方正位体国经野郑注云经谓为之里数】以禧为司州牧都督司豫等六州诸军事　初魏文明太后宠任宦者略阳苻承祖官至侍中知都曹事【知尚书都曹事也】赐以不死之诏太后殂承祖坐应死魏主原之削职禁锢于家仍除悖义将军封佞浊子【悖蒲内翻】月余而卒承祖万用事亲姻争趋附以求利【趋七喻翻】其从母杨氏为姚氏妇【从母即姨也从才用翻】独否常谓承祖之母曰姊虽有一时之荣不若妹有无忧之乐【乐音洛】姊与之衣服多不受彊与之【彊其两翻下彊使同】则曰我夫家世贫美衣服使人不安不得已或受而埋之与之奴婢则曰我家无食不能饲也常着弊衣自执劳苦【饲祥吏翻着则略翻】承祖遣车迎之不肯起彊使人抱置车上则大哭曰尔欲杀我由是苻氏内外号为痴姨及承祖败有司执其二姨至殿廷其一姨伏法帝见姚氏姨贫弊特赦之　李惠之诛也【事见一百三十四卷宋顺帝升明二年】思皇后之昆弟皆死【魏孝文谥其母李贵人曰思皇后】惠从弟凤为安乐王长乐主簿长乐坐不轨诛【事见一百三十五卷髙帝建元元年从才用翻乐皆音洛】凤亦坐死凤子安祖等四人逃匿获免遇赦乃出既而魏主访舅氏存者得安祖等皆封侯加将军既而引见谓曰卿之先世再获罪于时【先世谓惠及凤见贤遍翻】王者设官以待贤才由外戚而举者季世之法也卿等既无异能且可还家自今外戚无能者视此后又例降爵为伯去其军号【军号将军之号也去羌吕翻】时人皆以为帝待冯氏太厚待李氏太薄太常髙闾尝以为言帝不听及世宗尊宠外家乃以安祖弟兴祖为中山太守追赠李恵开府仪同三司中山公諡曰庄
　　十年春正月戊午朔魏主朝飨羣臣于太华殿悬而不乐　己未魏主宗祀显祖于明堂以配上帝遂登灵台以观云物降居青阳左个布政事【郑氏曰青阳左个大寝东堂北偏】自是每朔依以为常　散骑常侍庾荜等聘于魏魏主使侍郎成淹引荜等于馆南瞻望行礼【祀明堂登灵台之礼】辛酉魏始以太祖配南郊魏主命羣臣议行次【五行之次也】中书监髙闾议以为帝王莫不以中原为正统不以世数为与夺善恶为是非故桀纣至虐不废夏商之厯厉恵至昏无害周晋之录晋承魏为金赵承晋为水燕承赵为木秦承燕为火秦之既亡魏乃称制朔且魏之得姓出于轩辕【魏书曰魏之先出自黄帝轩辕氏黄帝子昌意受封北国有大鲜卑山因以为号据史记以匈奴为夏后氏苗裔葢有此理】臣愚以为宜为土徳【按魏书帝纪道武天兴元年羣臣奏国家承黄帝之后宜为土德高闾葢申前议耳】秘书丞李彪著作郎崔光等议以为神元与晋武往来通好至于桓穆志辅晋室【事并见晋纪神元力防也桓帝猗防穆帝猗卢好呼到翻】是则司马祚终于郏鄏【河南郡河南县周之王城即郏鄏也郏古洽翻鄏音辱】而拓跋受命于云代昔秦并天下汉犹比之共工卒继周为火徳【汉律歴志曰祭典曰共工氏覇九域言虽有水徳在火木之间非其序也任智刑以彊故覇而不王秦以水徳在周汉木火之间周人迁其行序故易不载卒子恤翻共读曰恭】况刘石苻氏地褊世促魏承其弊岂可舍晋而为土邪司空穆亮等皆请从彪等议壬戌诏承晋为水徳祖申腊辰　【考异曰礼志太和十五年正月穆亮等言云云按帝纪十六年正月壬戌诏定行次以水承金葢志误以六为五耳】　甲子魏罢租课【租课李延寿魏纪作袒祼】魏宗室及功臣子孙封王者众乙丑诏自非烈祖之胄余王皆降为公公降为侯而品如旧蛮王桓诞亦降为公唯上党王长孙观以其祖有大功特不降【长孙道生以功封上党王长知两翻】丹杨王刘昶封齐郡公加号宋王【昶丑两翻】　魏旧制四时祭庙皆用中节丙子诏始用孟月择日而祭【自汉以来宗庙成五祀四孟及腊是也魏初用中节夷礼也】　以竟陵王子良领尚书令　魏主毁太华殿为太极殿戊子徙居永乐宫【魏主太和元年起永乐游观于平城之北苑乐音洛】以尚书李冲领将作大匠与司空穆亮共营之　辛卯魏罢寒食飨【旧冬至后一百五日为寒食初学记曰周举移书魏武明罸令陆翽邺中记并云寒食断火起于介子推然周礼司烜氏仲春以木铎徇火禁于国中注云为仲春将出火今寒食凖节气是仲春之末清明是三月之初然则禁火并周制也魏先以寒食飨祖宗今以其非礼罢之】甲午魏主始朝日于东郊自是朝日夕月皆亲之【朝直遥翻】丁酉诏祀尧于平阳舜于广寗禹于安邑周公于洛阳【皆因其故都而祀之皇甫谧曰舜所都或言蒲阪或言潘潘今上谷也广寗县本属上谷又据水经注潘当作瀵】皆令牧守执事【守式又翻】其宣尼之庙祀于中书省丁未改谥宣尼曰文圣尼父帝亲行拜祭魏旧制每歳祀天于西郊魏主与公卿从二千余骑戎服绕坛谓之蹹坛【骑竒寄翻蹹与踏同】明日复戎服登坛致祀已又绕坛谓之绕天【萧子显曰戎服绕坛魏主一周公卿七匝谓之蹹坛明日复戎服登坛祠天魏主绕三匝公卿七匝谓之绕天复扶又翻】三月癸酉诏尽省之　卒已魏以髙丽王云为督辽海诸军事辽东公髙句丽王诏云遣其世子入朝【句如字又音驹丽力智翻】云辞以疾遣其从叔升干随使者诣平城【从才用翻】　夏四月丁亥朔魏班新律令大赦　辛丑豫章文献王嶷卒【嶷鱼力翻】赠假黄都督中外诸军事丞相防礼皆如汉东平献王故事嶷性仁谨廉俭不以财贿为事斋库失火【斋库斋内之库】烧荆州还资【髙祖建元二年嶷自荆州还为扬州】评直三千余万【评直论量其所直也】主局各杖数十而已疾笃遗令诸子曰才有优劣位有通塞运有贫富此自然之理无足以相陵侮也【葢欲诸子不以位埶相陵塞悉则翻】上哀痛特甚久之语及嶷犹欷歔流涕【欷音希又许气翻音虚】嶷卒之日第库无见钱【见贤遍翻】上敇月给嶷第钱百万终上之世乃省五月己巳以竟陵王子良为扬州刺史　魏文明太后之防使人告于吐谷浑吐谷浑王伏连筹拜命不恭【吐从暾入声谷音浴】羣臣请讨之魏主不许又请还其贡物帝曰贡物乃人臣之礼今而不受是弃絶之彼虽欲自新其路无由矣因命归洮阳泥和之俘【去年长孙百年所俘】秋七月庚申吐谷浑遣其世子贺虏头入朝于魏【朝直遥翻下同考异曰魏吐谷浑传作贺鲁头今从帝纪】诏以伏连筹为都督西垂诸军事西海公吐谷浑王遣兼员外散骑常侍张礼使于吐谷浑伏连筹谓礼曰曩者宕昌常自称名而见谓为大王今忽称仆又拘执使人欲使偏师往问何如礼曰君与宕昌皆为魏藩比輙兴兵攻之殊违臣节【使疏吏翻宕徒浪翻比毗至翻】离京师之日宰辅有言以为君能自知其过则藩业可保【离力智翻谓可保藩臣之业也】若其不悛祸难将至矣【悛丑缘翻难乃旦翻】伏连筹黙然　甲戌魏遣兼员外散骑常侍广平宋弁等来聘及还魏主问弁江南何如弁曰萧氏父子无大功于天下既以逆取不能顺守政令苛碎赋役繁重朝无股肱之臣野有愁怨之民其得没身幸矣非贻厥孙谋之道也　八月乙未魏以懐朔镇将阳平王頥镇北大将军陆叡皆为都督督十二将步骑十万分为三道以击柔然【镇将二将即亮翻骑奇寄翻　考异曰魏帝纪太和十一年八月壬申蠕蠕犯塞遣平原王陆叡讨之事具蠕蠕十六年八月乙未诏阳平王頥左仆射陆叡讨蠕蠕按蠕蠕无十一年犯塞及征讨事唯有十六年八月頥叡出征事与纪合葢十一年纪误也】中道出黑山东道趣士卢河西道趣侯延河军过大碛大破柔然而还【趣七喻翻碛七迹翻】　初柔然伏名敦可汗【可从刋入声汗音寒】与其叔父那葢分道击高车阿伏至罗伏名敦屡败那葢屡胜国人以那葢为得天助乃杀伏名敦而立那葢号候其伏代库者可汗【魏收曰魏言恱乐也】改元太安　魏司徒尉元大鸿胪卿游明根累表请老魏主许之引见【尉纡勿翻胪陵六翻见贤遍翻】赐元冠素衣【石渠论冠朝服戴圣曰冠委貌也今此则冠委貌异制】明根委貌青纱单衣及被服杂物等而遣之魏主亲养三老五更于明堂己酉诏以元为三老明根为五更帝再拜三老亲袒割牲执爵而馈肃拜五更【周礼九拜九曰肃拜郑司农云肃拜但俯下手今时撎是也陆徳明曰撎于至翻即今之揖更工衡翻】且乞言焉元明根劝以孝友化民又养庶老国老于阶下礼毕各赐元明根以步挽车及衣服【步挽车不用牛马使人步挽之】禄三老以上公五更以元卿【元卿即上卿】九月甲寅魏主序昭穆于明堂【昭之招翻】祀文明太后于室【室北史作堂郑曰堂北堂也】辛未魏主以文明太后再朞哭于永固陵左终日不辍声凡二日不食甲戌辞陵还永乐宫　武兴氐王杨集始寇汉中至白马梁州刺史隂智伯遣军主桓卢奴隂冲昌等击破之俘斩数千人集始走还武兴请降于魏辛巳入朝于魏【降户江翻朝直遥翻】魏以集始为南秦州刺史汉中郡侯武兴王　冬十月甲午上殷祭太庙【殷祭大祭也】　庚戌魏以安定王休为大司马特进冯诞为司徒诞熈之子也【冯熈见一百三十二卷宋顺帝升明元年熈文明后之兄也】　魏太极殿成　十二月司徒参军萧琛范云聘于魏【琛丑林翻】魏主甚重齐人亲与谈论顾谓羣臣曰江南多好臣侍臣李元凯对曰江南多好臣嵗一易主江北无好臣百年一易主魏主甚慙　上使太子家令沈约撰宋书疑立袁粲审之于上【直恋翻】上曰袁粲自是宋室忠臣【此人心之公是非不可泯者】约又多载宋世祖太宗诸鄙渎事上曰孝武事迹不容顿尔我昔经事明帝卿可思讳恶之义【春秋之义为尊者讳】于是多所删除　是嵗林邑王范阳迈之孙诸农帅种人攻范当根纯复得其国【范当根纯夺林邑国事见上年帅读曰率种章勇翻复扶又翻】诏以诸农为都督缘海诸军事林邑王　魏南阳公郑羲与李冲昏姻冲引为中书令出为西兖州刺史【西兖州时治滑台】在州贪鄙文明太后为魏主纳其女为嫔【后为于伪翻嫔毗宾翻】征为秘书监及卒尚书奏谥曰宣诏曰葢棺定谥激扬清浊故何曾虽孝良史载其缪丑【事见八十卷晋武帝咸寜四年】贾充有劳直士谓之荒公【事见八十一卷晋武帝太康三年谥法昏乱纪度曰荒】羲虽宿有文业而治阙廉清【治直吏翻】尚书何乃情违至公愆违明典依谥法博闻多见曰文不勤成名曰灵可赠以本官加谥文灵





　　资治通鉴卷一百三十七
　　钦定四库全书
　　资治通鉴卷一百三十八　宋　司马光　撰
　　胡三省　音注
　　齐纪四【昭阳作噩一年】
　　世祖武皇帝下
　　永明十一年春正月以骠骑大将军王敬则为司空【骠匹妙翻骑竒寄翻】镇军大将军陈显逹为江州刺史显逹自以门寒位重【陈显逹南彭城人起于卒伍】每迁官常有愧惧之色戒其子勿以富贵陵人而诸子多事豪侈显逹闻之不悦【以陈显逹之居宠思畏终不能自免于猜暴之朝至于称兵而死岂非系于所遇之时哉】子休尚为郢府主簿过九江【自建康至郢府先过九江】显逹曰麈尾蝇拂【麈肿庾翻麈麋属尾能生风辟蝇蜹陆佃埤雅曰麈似鹿而大其尾辟尘以置旧帛中能令嵗久红色不黦又以拂氊令氊不蠧名苑曰鹿之大者曰麈羣鹿随之皆视麈所徃麈尾所转为凖于文主鹿为麈古之谈者挥焉良为是也】是王谢家物汝不须捉此【言不须以风流自标置也捉执也】即取于前烧之　初上于石头造露车三千乘欲步道取彭城魏人知之刘昶数泣诉于魏主乞处边戌招集遗民以雪私耻【以萧氏簒宋夷灭刘氏故也数所角翻处昌吕翻】魏主大会公卿于经武殿【魏书帝纪太和十二年起经武殿】以议南伐于淮泗间大积马刍上闻之以右卫将军崔慧景为豫州刺史以备之【为下魏入冦张本】魏遣员外散骑侍郎邢峦等来聘【散悉亶翻骑奇寄翻】峦頴之
　　孙也【颖曹魏大常邢贞之后邢颖见一百二十二卷宋文帝元嘉八年】　丙子文恵太子长懋卒太子风韵甚和上晩年好游宴【好呼到翻】尚书曹事分送太子省之由是威加内外【省悉景翻】太子性奢靡治堂殿园囿过于上宫【治直之翻】费以千万计恐上望见之乃傍门列修竹凡诸服玩率多僣侈啓于东田起小苑使东宫将吏更畨筑役【将即亮翻更工衡翻更畨分畨更作也】营城包巷弥亘华远【言其弥极华丽而延亘又辽远也】上性虽严多布耳目太子所为人莫敢以闻上尝过太子东田见其壮丽大怒收监作主帅太子皆藏之由是大被诮责【监工衘翻帅所类翻被皮义翻诮才笑翻】又使嬖人徐文景造辇及乘舆御物【嬖卑义翻又博计翻乘绳证翻】上尝幸东宫怱怱不暇藏辇【怱怱者急遽之意】文景乃以佛像内辇中故上不疑文景父陶仁谓文景曰我正当扫墓待防耳【扫墓谓扫除墓地也】仍移家避之后文景竟赐死陶仁遂不哭及太子卒上履行东宫【行下孟翻】见其服玩大怒敕有司随事毁除以竟陵王子良与太子善而不啓闻并责之太子素恶西昌侯鸾尝谓子良曰我意中殊不喜此人不解其故【恶乌路翻喜许记翻解戸买翻晓也】当由其福薄故也子良为之救解【为于伪翻】及鸾得政太子子孙无遗焉【西昌侯夷灭太子子孙事见后按鸾翦除髙武诸子及太子子孙以成簒事文恵虽不恶之其子孙亦不能免也观隆昌建武时事君子谓文惠知所恶矣】　二月魏主始耕借田于平城南【魏起于北荒未尝讲古者天子亲耕之礼今孝文始行之借在亦翻】　雍州刺史王奂恶寜蛮长史刘兴祖收系狱【雍于用翻恶乌路翻萧子显齐志寜蛮府属雍州别领西新安义寜南襄北建武蔡阳永安安定怀化武寜新阳义安髙安左义阳南襄城广昌东襄城北襄城懐安北农西农析阳北义阳汉广中襄城等蛮郡】诬其搆扇山蛮欲为乱敕送兴祖下建康【自襄阳顺流东至建康故曰下】奂于狱中杀之诈云自经上大怒遣中书舎人吕文显直閤将军曹道刚将斋仗五百人收奂【斋仗斋库精仗以给禁卫勇力之士将即亮翻】敕镇西司马曹虎从江陵步道防襄阳奂子彪素凶险奂不能制长史殷叡奂之壻也谓奂曰曹吕来既不见真敕恐为奸变正宜录取【录收也摄也】驰啓闻耳奂纳之　【考异曰南史奂子彪议闭门拒命叡谏曰今开门白服接台使不过隳官免爵耳彪坚执不囘叡又请遣典籖间道送啓奂从之典籖出城为文显所执叡曰忠不背国勇不逃死劝奂仰药叡与彪同诛今从齐书】彪辄发州兵千余人开库配甲仗出南堂陈兵闭门拒守奂门生郑羽叩头啓奂乞出城迎台使【使疏吏翻】奂曰我不作贼欲先遣啓自申正恐曹吕等小人相陵借【陵者侮之而出其上借者蹈之使荐于下借慈夜翻】故且闭门自守耳彪遂出与虎军战兵败走归三月乙亥司马黄瑶起寜蛮长史河东裴叔业于城内起兵攻奂斩之【为后奂子肃食瑶起之肉张本】执彪及弟爽弼殷叡皆伏诛彪兄融琛死于建康琛弟秘书丞肃独得脱犇魏【为王肃屡引魏兵入冦张本琛丑林翻考异曰南史奂弟份自拘请罪帝宥之肃屡引魏人至边帝谓份曰比有北信不份曰肃近忘坟柏寜逺忆有臣按奂以三月死帝以七月殂是冬肃始见魏主于邺南史误也齐书无此语】　夏四月甲午立南郡王昭业为皇太孙东宫文武悉改为太孙官属【东宫官属文则太傅少傅詹事率更令家令仆门大夫中庶子中舍人庶子洗马舎人武则左右卫率翊军步兵屯骑三校尉旅贲中郎将左右积弩将军殿中将军员外殿中将军常从虎贲督】以太子妃琅邪王氏为皇太孙太妃南郡王妃何氏为皇太孙妃妃戢之女也【何戢见一百三十五卷髙帝建元二年戢则立翻又疾立翻】　魏太尉丕等请建中宫戊戌立皇后冯氏后熈之女也【为后冯后以防废张本】魏主以白虎通云【汉章帝集诸儒于白虎观议五经同异作白虎通】王者不臣妻之父母下诏令太师上书不称臣入朝不拜【朝直遥翻】熈固辞　光城蛮帅征虏将军田益宗帅部落四千余户叛降于魏【沈约曰光城郡疑大明中分弋阳所立五代史志曰光州光山县旧置光城郡蛮帅所类翻宗帅读曰率降户江翻】　五月壬戌魏主宴四庙子孙于宣文堂亲与之齿用家人礼【四庙子孙谓世祖恭宗髙宗显祖之子孙也太和十二年起宣文堂经武殿用家人礼者畧君臣之敬而序长防之齿】　甲子魏主临朝堂【朝直遥翻】引公卿以下决疑政录囚徒帝谓司空穆亮曰自今朝廷政事日中以前卿等先自论议日中以后朕与卿等共决之　丙子以宜都王铿为南豫州刺史【铿丘耕翻】先是庐陵王子卿为南豫州刺史【先悉荐翻】之镇道中戏部伍为水军上闻之大怒杀其典籖以铿代之子卿还第上终身不与相见　襄阳蛮酋雷婆思等帅戸千余求内徙于魏魏人处之沔北【是时沔北之地犹为齐境雷婆思等葢居沔南徙处沔北则稍近魏境耳酋慈由翻帅读曰率处昌吕翻】　魏主以平城地寒六月雨雪【极隂之地盛夏雨雪雨王遇翻自上而下曰雨】风沙常起【风沙大风扬沙也】将迁都洛阳恐羣臣不从乃议大举伐齐欲以胁众斋于明堂左个【郑曰明堂左个大寝南堂东偏也个古贺翻】使太常卿王谌筮之遇革帝曰汤武革命应乎天而顺乎人【此革卦之彖辞也谌氐壬翻】吉孰大焉羣臣莫敢言尚书任城王澄曰陛下奕叶重光帝有中土【任音壬重直龙翻】今出师以征未服而得汤武革命之象未为全吉也帝厉声曰繇云大人虎变何言不吉【繇直又翻大人虎变革九五爻辞九五君位也故引以难澄】澄曰陛下龙兴已久何得今乃虎变帝作色曰社稷我之社稷任城欲沮众邪澄曰社稷虽为陛下之有臣为社稷之臣安可知危而不言帝久之乃解曰各言其志夫亦何伤既还宫【自明堂左个还宫】召澄入见逆谓之曰向者革卦今当更与卿论之明堂之忿恐人人竞言沮我大计故以声色怖文武耳想识朕意【见贤遍翻沮在吕翻怖普布翻】因屏人谓澄曰今日之举诚为不易【屛必郢翻易以防翻】但国家兴自朔土徙居平城此乃用武之地非可文治今将移风易俗其道诚难朕欲因此迁宅中原卿以为何如【魏主始与任城王澄言其情】澄曰陛下欲卜宅中土以经畧四海此周汉所以兴隆也【比之周成康汉光明也】帝曰北人习常恋故必将惊扰奈何【后穆泰等之谋卒如帝所虑】澄曰非常之事故非常人之所及陛下断自圣心【断丁乱翻】彼亦何所能为帝曰任城吾之子房也【张良賛汉髙帝迁都长安故以为比】六月丙戌命作河桥欲以济师秘书监卢渊上表以为前代承平之主未尝亲御六军决胜行陈之间【行户刚翻陈读曰阵】岂非胜之不足为武不胜有亏威望乎昔魏武以弊卒一万破袁绍【事见六十三卷汉献帝建安五年】谢以步兵三千摧苻秦【事见一百五卷晋孝武帝太元八年】胜负之变决于须防不在众寡也诏报曰承平之主所以不亲戎事或以同轨无敌或以懦劣偷安今谓之同轨则未然【天下混一则车同轨书同文】比之懦劣则可耻必若王者不当亲戎则先王制革辂何所施也【周制五辂革辂龙勒条缨五就建大白以即戎郑氏注革辂挽之以革而漆之无他饰条读为绦】魏武之胜葢由仗顺苻氏之败亦由失政岂寡必能胜众弱必能制彊邪丁未魏主讲武命尚书李冲典武选【时欲用兵命冲典武选铨择才勇之士选须绢翻】　建康僧法智与徐州民周盘龙等作乱【此又一周盘龙非周奉叔之父】夜攻徐州城入之刺史王邈讨诛之【徐州城即钟离城】　秋七月癸丑魏立皇子恂为太子【为魏主后废恂张本】　戊子魏中外戒严露布及移书称当南伐【用兵尚神密魏主今露其事以布告四方故亦曰露布移书则移书于齐境也】诏扬徐州民丁广设召募以备之中书郎王融自恃人地【王融有俊才故以人身自髙且王曾孙故以门地自髙】三十内望为公辅尝夜直省中抚案叹曰为尔寂寂【尔如此也寂寂言冷寞也】邓禹笑人【邓禹年二十四为汉司徒融年已过之故云然】行逢朱雀桁开喧湫不得进【朱雀桁当建康朱雀门跨秦淮南北岸以渡行人大路所由也桁开则行者填咽湫子小翻隘也经典释文曰湫徐音秋又在酒翻】捶车壁叹曰车前无八驺何得称丈夫【捶追翻车前有油壁自晋以来诸公诸从公车前绐驺八人驺侧鸠翻】竟陵王子良爱其文学特亲厚之融见上有北伐之志数上书奬劝【奬者推助以成其事数所角翻】因大习骑射【骑竒寄翻】及魏将入冦子良于东府募兵板融寜朔将军【宋泰始初南攻义嘉军功者众板不能供始用黄纸今板授融葢重于黄纸也或曰未经勑用者谓之板授】使典其事融倾意招纳得江西伧楚数百人并有干用【伧助庚翻】防上不豫诏子良甲仗入延昌殿侍医药子良以萧衍范云等皆为帐内军主戊辰遣江州刺史陈显逹镇樊城上虑朝野忧遑【遑急也遽也】力疾召乐府奏正声伎【江左以清商为正声伎伎渠绮翻】子良日夜在内太孙间日参承【间日隔一日也间古苋翻参候也承奉也】戊寅上疾亟蹔絶【气暂絶而不息也】太孙未入内外惶惧百皆已变服王融欲矫诏立子良诏草已立萧衍谓范云曰道路籍籍皆云将有非常之举王元长非济世才【王融字元长】视其败也云曰忧国家者惟有王中书耳衍曰忧国欲为周召邪欲为竖刁邪【召读曰邵按左齐桓公既立子昭为太子易牙有宠于卫姫卫姫生无亏易牙因竖刁以荐羞于桓公遂有宠公许之立无亏公卒易牙入与竖刁杀羣吏而立无亏昭奔宋宋襄公伐齐杀无亏而立昭是为孝公】云不敢荅及太孙来王融戎服绛衫于中书省閤口断东宫仗不得进【断音短】顷之上复蘓【复扶又翻】问太孙所在因召东宫器甲皆入以朝事委尚书左仆射西昌侯鸾【朝直遥翻】俄而上殂【年五十四】融处分以子良兵禁诸门【处昌吕翻分扶问翻】鸾闻之急驰至云龙门不得进鸾曰有敕召我排之而入奉太孙登殿命左右扶出子良指麾部署音响如钟殿中无不从命融知不遂释服还省【释戎服还中书省也】叹曰公误我由是鬰林王深怨之【太孙即位寻见废弑史以追废之号书之为后杀王融张本】遗诏曰太孙进徳日茂社稷有寄子良善相毗辅思治道【治直吏翻】内外众事无大小悉与鸾参懐共下意【参豫也懐思也命鸾参豫其事而详思其可否也共下意者令降心相从以济国事也】尚书中事軄务根本悉委右仆射王晏吏部尚书徐孝嗣军旅之畧委王敬则陈显逹王广之王邈沈文季张瓌薛渊等【自此以上皆遗诏之辞瓌古回翻】世祖留心政事务总大体严明有断郡县久于其职长吏犯法封刃行诛故永明之世百姓丰乐贼盗屏息然颇好游宴华靡之事常言恨之未能顿遣【遣袪也逐也言未能袪逐游宴之失也自此以上史述帝平生之大略断丁乱翻长知两翻乐音洛屏必郢翻好呼到翻】郁林王之未立也众皆疑立子良口语喧腾武陵王曅于众中大言曰若立长则应在我【世祖诸弟存者曅为长长知两翻】立嫡则应在太孙【鬰林王讳昭业字元尚小字法身文惠太子长子也以世嫡立为皇太孙】由是帝深凭頼之【太孙已即位故书帝】直閤周奉叔曹道刚素为帝心膂并使监殿中直卫少日复以道刚为黄门郎【监古衘翻少诗沼翻复扶又翻为西昌侯鸾欲弑帝先除周奉叔曹道刚张本】初西昌侯鸾为太祖所爱【事见一百三十五卷髙帝建元二年】鸾性俭素车服仪从同于素士所居官名为严能故世祖亦重之【鸾初为安吉令有严能之名王子侯旧乗纒帷车鸾独乗下帷车仪从如素士从才用翻】世祖遗诏使竟陵王子良辅政鸾知尚书事子良素仁厚不乐世务【乐音洛】乃更推鸾故遗诏云事无大小悉与鸾参懐子良之志也【史言子良无夺嫡之志】帝少养于子良妃袁氏【少诗沼翻】慈爱甚着及王融有谋【史言夺适之谋出于王融】遂深忌子良大行出太极殿子良居中书省帝使虎贲中郎将潘敞领二百人仗屯太极殿西阶以防之【中书省葢在太极殿西故使屯于西阶以防子良贲音奔将即亮翻】既成服诸王皆出子良乞停至山陵不许【乞停中书省俟梓宫出葬而后出也】壬午称遗诏以武陵王曅为卫将军与征南大将军陈显逹并开府仪同三司尚书左仆射西昌侯鸾为尚书令太孙詹事沈文季为防军【史言遗诏本无此叚除授当时称遗诏行之】癸未以竟陵王子良为太傅蠲除三调及众逋【三调谓调粟调帛及杂调也逋欠负也】省御府及无用池田邸治【治据萧子显齐书当作冶谓冶铸之所也】减闗市征税先是蠲原之诏多无事实督责如故【所谓黄放白催也先悉荐翻】是时西昌侯鸾知政恩信两行众皆悦之【史为西昌侯鸾簒国张本】魏山阳景桓公尉元卒【尉纡勿翻】　魏主使录尚书事广陵王羽持节安抚六镇发其突骑【骑竒寄翻下同】丁亥魏主辞永固陵己丑平城南伐步骑三千余万使太尉丕与广陵王羽留守平城并加使持节【晋制使持节得杀二千石以下杜佑曰留守周之君陈似其任也此后无闻汉和帝南廵祠园庙张禹以太尉兼卫留守晋惠帝幸长安仆射荀藩等与遗官在洛者为留台承制行事其后安帝播迁刘裕亦置留台后魏孝文帝南伐以太尉丕广陵王羽留守京师留守之制因此】羽曰太尉宜専节度臣止可为副魏主曰老者之智少者之决【言老者经事多故智虑深逺少者气盛故临事有断少诗沼翻】汝无辞也以河南王干为车骑大将军都督关右诸军事又以司空穆亮安南将军卢渊平南将军薛皆为干副众合七万出子午谷【欲攻梁益也】辩之曾孙也【薛辩见一百一十八卷晋安帝义熈十三年】　鬰林王性辨慧美容止善应对哀乐过人【乐音洛】世祖由是爱之而矫情饰诈隂懐鄙慝与左右羣小共衣食同卧起始为南郡王从竟陵王子良在西州【帝少养于子良妃袁氏子良为扬州刺史故帝从在西州】文惠太子每禁其起居节其用度王密就富人求钱无敢不与别作钥钩【钩所以啓钥今谓之钥匙】夜开西州后閤与左右至诸营署中淫宴师史仁祖侍书胡天翼【王国有师掌之教训侍书掌教之书轮】相谓曰若言之二宫【二宫谓上宫及东宫也】则其事未易【易以防翻】若于营署为异人所敺【敺手口翻】及犬物所伤岂直罪止一身亦当尽室及祸年各七十余生岂足吝邪数日间二人相继自杀二宫不知也【人莫知其子之恶其斯之谓欤】所爱左右皆逆加官爵疏于黄纸使囊盛带之【盛时征翻】许南面之日依此施行侍太子疾及居防忧容号毁【号户刀翻】见者呜咽裁还私室即欢笑酣饮常令女巫杨氏祷祀速求天位及太子卒【文惠太子卒于是年正月】谓由杨氏之力倍加敬信既为太孙【是年夏四月自南郡王为太孙】世祖有疾又令杨氏祷祀时何妃犹在西州【太孙居东宫何妃尚留西州】世祖疾稍危太孙与何妃书纸中央作一大喜字而作三十六小喜字绕之侍世祖疾言泪下世祖以为必能负荷大业【荷下可翻又读如字】谓曰五年中一委宰相汝弗措意五年外勿复委人【复扶又翻】若自作无成无所多恨临终执其手曰若忆翁当好作【作音佐韩愈方桥诗曰非阁复非船可居兼可过若欲问方桥方桥如此作注云白乐天皮日休诗皆自注曰音佐朱元晦曰今按广韵作造也荀子肉腐出虫鱼枯生蠧贪利忘身祸烖乃作音将祚翻及廉范五袴之謡皆以为此音矣然读为佐音者又将祚之讹也而世俗所用从人从故而切为将祚者又字之俗体也】遂殂大敛始毕悉呼世祖诸伎备奏众乐即位十余日即收王融下廷尉【敛力瞻翻伎渠绮翻下户嫁翻】使中丞孔稚珪奏融险躁轻狡招纳不逞诽谤朝政【朝直遥翻】融求援于竟陵王子良子良忧惧不敢救遂于狱赐死时年二十七初融欲与东海徐勉相识每托人召之勉谓人曰王君名髙望促【言名虽髙而轻躁人知其必及祸故望促】难可轻衣【类篇毗祭翻弊或从衣此云者义与弊同】俄而融及祸勉由是知名太学生会稽魏凖以才学为融所赏【会工外翻】融欲立子良凖鼓成其事【鼓以作气言鼓作融气以成其事】太学生虞羲丘国宾窃相谓曰竟陵才弱王中书无断【断丁乱翻】败在眼中矣及融诛召凖入舎人省诘问【诘去吉翻】惶惧而死举体皆青时人以为胆破　壬寅魏主至肆州【魏收志肆州治九原天赐二年为镇真君七年置州领永安秀容雁门郡而永安郡定襄县注云真君七年并云中九原晋昌属焉则知魏肆州葢治定襄之九原也然此定襄亦非汉之定襄县地葢曹魏所置新昌郡之定襄县其地在陉岭之南古定襄在陉岭之北隋志雁门郡后周置肆州隋改曰代州又有定襄郡开皇五年置云州总管府此葢因古定襄以名郡参考可知矣宋白曰后魏置肆州于九原非古九原汉末曹公所置定襄郡之九原县也唐为秀容县忻州定襄郡治焉后魏书云太平四年置肆州治秀容州领灵丘等八郡】见道路民有跛眇者停驾慰劳【劳力到翻】给衣食终身【此亦可谓惠而不知为政矣见者则给衣食目所不见者岂能徧给其衣食哉古之为政者孤独废疾者皆有以养之岂必待身亲见而后养之也跛补火翻跛者一足偏短眇者一目偏盲眇亡沼翻】大司马安定王休执军士为盗者三人以狥于军将斩之魏主行军遇之【行下孟翻循行也】命赦之休不可曰陛下亲御六师将逺清江表今始行至此而小人已为攘盗不斩之何以禁奸帝曰诚如卿言然王者之体时有非常之泽三人罪虽应死而因缘遇朕虽违军法可特赦之既而谓司徒冯诞曰大司马执法严诸君不可不慎【冯诞后戚既亲且贵故语之以儆百司】于是军中肃然臣光曰人主之于其国譬犹一身视逺如视迩在境如在庭举贤才以任百官修政事以利百姓则封域之内无不得其所矣是以先王黈纩塞耳前旒蔽明欲其废耳目之近用推聪明于四逺也【东方朔曰冕而前旒所以蔽明黈纩充耳所以塞聪如淳注曰黈音主茍翻谓以玉为填用黈纩悬之也师古曰如说非也黈黄色也纩绵也以黄绵为丸用组悬之垂两耳边示不外聴非玉瑱之悬也塞悉则翻】彼废疾者宜养当命有司均之于境内今独施于道路之所遇则所遗者多矣其为仁也不亦防乎况赦罪人以桡有司之法【桡奴教翻】尤非人君之体也惜也孝文魏之贤君而犹有是乎
　　戊申魏主至并州并州刺史王袭治有声迹【治直吏翻】境内安静帝嘉之袭教民多立铭置道侧虚称其美帝闻而问之袭对不以实帝怒降袭号二等【号者所领将军号也】　九月壬子魏遣兼员外散骑常侍勃海髙聦等来聘　丁巳魏主诏车驾所经伤民秋稼者亩给谷五斛　辛酉追尊文惠太子为文皇帝庙号世宗　世祖梓宫下渚【渚在东府前秦淮之渚也】帝于端门内奉辞輼辌车未出端门亟称疾还内【端门宫之正南门内大内也輼音温辌音凉】裁入閤即于内奏胡伎鞞铎之声响震内外【伎渠绮翻鞞频迷翻】丙寅葬武皇帝于景安陵庙号世祖【景安陵亦在武进帝遗诏所命陵名也在休安陵东所卜第三处休安陵葢帝祖宋大常乐子所葬髙帝受禅尊为休安陵】　戊辰魏主济河庚午至洛阳壬申诣故太学观石经【故太学汉魏所营者】　乙亥邓至王像舒彭遣其子旧朝于魏【朝直遥翻】且请位于旧魏主许之　魏主自平城至洛阳霖雨不止丙子诏诸军前丁丑帝戎服执鞭乗马而出羣臣稽颡于马前【稽颡于前将谏南伐也稽音啓】帝曰庙算已定大军将进诸公更欲何云尚书李冲等曰今者之举天下所不愿唯陛下欲之臣不知陛下独行竟何之也【言违众南伐无异独行】臣等有其意而无其辞敢以死请帝大怒曰吾方经营天下期于混壹而卿等儒生屡疑大计斧有常卿勿复言【此亦所以怖羣臣而决迁都之计也复扶又翻】策马将出于是安定王休等并慇勤泣谏帝乃谕羣臣曰今者兴不小动而无成何以示后朕世居幽朔欲南迁中土茍不南伐当迁都于此王公以为何如欲迁者左不欲者右南安王桢进曰成大功者不谋于众【引秦商鞅之言】今陛下苟辍南伐之谋迁都洛邑此臣等之愿苍生之幸也羣臣皆呼万嵗时旧人虽不愿内徙【旧人谓与魏同起于北荒之子孙即所谓国人】而惮于南伐无敢言者遂定迁都之计李冲言于上曰陛下将定鼎洛邑宗庙宫室非可马上游行以待之愿陛下暂还代都俟羣臣经营毕功然后备文物鸣和鸾而临之帝曰朕将巡省州【省悉景翻】至邺小停春首即还未宜归北【不肯归北葢虑北人归代复恋土重迁也】乃遣任城王澄还平城谕留司百官以迁都之事曰今日真所谓革也【谓前筮之遇革今之迁都真以革北方之俗易说卦曰革去故也】王其勉之帝以羣臣意多异同谓卫尉卿镇南将军于烈曰卿意如何烈曰陛下圣略渊逺非愚浅所测若隐心而言【隐度也度徒洛翻】乐迁之与恋旧适中半耳【乐音洛中竹仲翻】帝曰卿既不唱异【言不唱为异论也】即是肯同深感不言之益使还镇平城曰留台庻政一以相委烈栗防之孙也【于栗防事魏道武帝徤将也防丁奚翻】先是北地民支酉聚众数千起兵于长安城北石山【北地郡魏孝文帝太和十一年置班州十四年改邠州按水经注石山当在长安城东北有敷谷敷水出焉北流注于渭先悉荐翻】遣使告梁州刺史隂智伯【欲邀结齐师以为应援使疏吏翻】秦州民王广亦起兵应之攻执魏刺史刘藻秦雍间七州民皆响震【七州雍岐秦南秦泾邠华也雍于用翻】众至十万各守堡壁以待齐救魏河南王干引兵击之干兵大败支酉进至咸阳北浊谷穆亮与战又败　【考异曰齐书穆亮作缪老生今从魏书】隂智伯遣军主席徳仁等将兵数千与相应接酉等进向长安卢渊薛等拒击大破之降者数万口【降户江翻】渊唯诛首恶余悉不问获酉广并斩之　冬十月戊寅朔魏主如金墉城征穆亮【征穆亮于关右】使与尚书李冲将作大匠董尔经营洛都【董尔北史作董爵】己卯如河南城乙酉如豫州【自金墉西如河南又自河南东如豫州此豫州谓虎牢城也魏明元帝改虎牢置豫州献文帝取悬弧又置豫州以虎牢为北豫州今主太和十九年罢北豫州置东中府】癸巳舍于石济乙未魏解严设坛于滑台城东告行庙以迁都之意【迁都之议既定停南伐之师故解严奉神主而行故有行庙】大赦起滑台宫任城王澄至平城众始闻迁都莫不惊骇澄援引古今徐以晓之众乃开伏【开也伏厌伏也言北人安土重迁蔽于此说不肯降心以相从澄援引晓喻以其防莫不厌伏也】澄还报于滑台魏主喜曰非任城朕事不成　壬寅尊皇太孙太妃为皇太后【即文惠太子妃王氏也】立妃为皇后【即何妃也】癸卯魏主如邺城王肃见魏主于邺【是年三月王肃奔魏今方得见】
　　【魏主】陈伐齐之策魏主与之言不觉促席移晷【降人初至君臣情分甚为阔疎言有当心故促席近前以聴之不觉其分之踈也与之言而弗厌倦日为之移晷不觉其久也】自是器遇日隆亲旧贵臣莫能间也魏主或屏左右与肃语至夜分不罢【间古苋翻屏必郢翻】自谓君臣相得之晩寻除辅国将军大将军长史时魏主方议兴礼乐变华风凡威仪文物多肃所定　乙巳魏主遣安定王休帅从官迎家于平城【帅读曰率从才用翻】　辛亥封皇弟昭文为新安王昭秀为临海王昭粲为永嘉王　魏主筑宫于邺西十一月癸亥徙居之　御史中丞江淹劾奏前益州刺史刘悛梁州刺史隂智伯货巨万皆抵罪初悛罢广司二州【按齐书刘悛悛出督广州世祖自寻阳东下遇悛舟于渚间是时齐未受禅也罢广州计当在世祖居东宫时世祖即位悛自广陵迁督司州征入为长兼侍中悛七伦翻又丑缘翻】倾赀以献世祖家无留储在益州作金浴盆余物称是及鬰林王即位悛所献减少【称尺证翻少诗沼翻悛云悛作金浴盆等欲以献世祖还都而世祖晏驾鬰林新立遂减其所献】帝怒收悛付廷尉欲杀之西昌侯鸾救之得免犹禁锢终身悛勔之子也【刘勔死于桂阳之难】









　　资治通鉴卷一百三十八
　　钦定四库全书
　　资治通鉴卷一百三十九　宋　司马光　撰
　　胡三省　音注
　　齐纪五【阏逢开茂一年】
　　髙宗明皇帝上【讳鸾字景栖小字度髙帝兄始安贞王道生之子】
　　建武元年【是年十月始改元建武】春正月丁未改元隆昌【此鬰林王改元也】大赦　雍州刺史晋安王子懋【雍于用翻】以主防时艰密为自全之计令作部造仗【诸州各有作部主造器仗】征南大将军陈显逹屯襄阳【去年秋武帝以魏将入冦遣显逹镇樊城】子懋欲胁取以为将【将即亮翻下同】显逹密啓西昌侯鸾鸾征显逹为车骑大将军【骑竒寄翻】徙子懋为江州刺史仍令留部曲助镇襄阳单将白直侠毂自随【诸王有白直有夹毂队侠读曰夹】显逹过襄阳【过音戈】子懋谓曰朝廷令身单身而返身是天王岂可过尔轻率【子懋自称天王葢谓是天家诸王也】今犹欲将二三千人自随公意何如显逹曰殿下若不留部曲乃是大违敕防其事不轻且此间人亦难可收用【此间人谓襄阳人也】子懋黙然显逹因辞出即去子懋计未立乃之寻阳　西昌侯鸾将谋废立引前镇西谘议参军萧衍与同谋【随王子隆初以镇西将军镇荆州引衍为谘议参军】荆州刺史随王子隆性温和有文才鸾欲征之恐其不从衍曰随王虽有美名其实庸劣既无智谋之士爪牙唯仗司马垣厯生武陵太守卞白龙耳二人唯利是从若啗以显职无有不来随王止须折简耳鸾从之征歴生为太子左卫率白龙为游击将军【啗徒滥翻折之舌翻率所律翻】二人并至续召子隆为侍中抚军将军【此时西昌侯已有杀诸王之心矣萧衍由是以筹略见用】豫州刺史崔慧景髙武旧将【将即亮翻】鸾疑之以萧衍为寜朔将军戍夀阳慧景惧白服出迎【白服若得罪而白衣领职者】衍抚安之　辛亥鬰林王祀南郊戊午拜崇安陵【鬰林王即位追尊父文惠太子曰文帝陵曰崇安庙号世宗据竟陵王子良陵在夹右】　癸亥魏主南巡戊辰过比干墓【水经注河内朝歌县南有牧野有比干冡前有石铭题云殷大夫比干之墓不知谁所志也】祭以太牢魏主自为祝文曰呜呼介士胡不我臣　帝宠幸中书舍人綦毋珍之朱隆之直閤将军曹道刚周奉叔宦者徐龙驹等【帝谓鬰林王】珍之所论荐事无不允【允信也肯也】内外要职皆先论价旬月之间家累千金擅取官物及役作不俟诏防有司至相语云【语牛倨翻】寜拒至尊敇不可违舍人命帝以龙驹为后閤舍人【后閤禁中后閤也南史曰龙驹日夜在六宫房内】常居含章殿着黄纶防被貂裘【着陟略翻被皮义翻】南面向案代帝画敇左右侍直与帝不异帝自山陵之后即与左右防服游走市里好于世宗崇安陵隧中掷涂赌跳【好呼到翻文惠太子庙号世宗涂泥也以涂泥相掷为乐也跳跃也赌跳者以跳跃髙出者为胜跳他吊翻】作诸鄙戏极意赏赐左右动至百数十万每见钱曰我昔思汝一枚不得今日得用汝未世祖聚钱上库五亿万斋库亦出三亿万【上库所储以备军国之用斋库以供斋内所须人主之好用出者出三亿万数之外也】金银布帛不可胜计【胜音升】鬰林王即位未朞嵗所用垂尽入主衣库令何后及宠姬以诸寳器相投击破碎之用为笑乐【乐音洛】蒸于世祖幸姬霍氏更其姓曰徐【更工衡翻李延夀史以霍为文帝幸姬则世祖当作世宗】朝事大小皆决于西昌侯鸾【朝直遥翻下同】鸾数谏争【数所角翻争读曰诤】帝多不从心忌鸾欲除之以尚书右仆射鄱阳王锵为世祖所厚【世祖恐亦当作世宗】私谓锵曰公闻鸾于法身如何【鬰林王小字法身】锵素和谨对曰臣鸾于宗戚最长且受寄先帝臣等皆年少【长知两翻少诗沼翻】朝廷所頼唯鸾一人愿陛下无以为虑帝退谓徐龙驹曰我欲与公共计取鸾公既不同我不能独办且复小听【复扶又翻下无复同言且又小时听鸾専政也】卫尉萧谌世祖之族子也【萧子显齐书曰谌于太祖为絶服族子谌氏壬翻】自世祖在郢州谌已为腹心【宋元徽末世祖在郢州欲知都下消息太祖遣谌就世祖宣谋计留为腹心】及即位常典宿卫机密之事无不预闻征南谘议萧坦之谌之族人也尝为东宫直閤为世宗所知【萧子显齐书曰坦之以懃直为世祖所知既为东宫直閤则从世宗为是东宫亦有直閤将军】帝以二人祖父旧人甚亲信之谌每请急出宿帝通夕不寐谌还乃安坦之得出入后宫帝防狎宴游坦之皆在侧帝醉后常裸袒【裸郎果翻】坦之輙扶持谏谕西昌侯鸾欲有所諌帝在后宫不出唯遣谌坦之径进乃得闻逹何后亦淫泆【泆音逸淫泆放也】私于帝左右杨珉与同寝处如伉俪【处昌吕翻下处之同杜预曰伉敌也俪耦也伉苦浪翻俪力计翻】又与帝相爱狎故帝恣之迎后亲戚入宫以耀灵殿处之斋閤通夜洞开外内淆杂无复分别【别彼列翻】西昌侯鸾遣坦之入奏诛珉何后流涕覆面【覆敷又翻】曰杨郎好年少无罪何可枉杀【少诗沼翻】坦之附耳语帝曰【语牛倨翻下每语同】外间并云杨珉与皇后有情事彰遐迩不可不诛帝不得已许之俄敇原之已行刑矣鸾又啓诛徐龙驹帝亦不能违而心忌鸾益甚萧谌萧坦之见帝狂纵日甚无复悛改【悛丑缘翻】恐祸及己乃更回意附鸾劝其废立隂为鸾耳目帝不之觉也周奉叔恃勇挟势陵轹公卿【轹郎狄翻】常翼单刀二十口自随【翼者分列左右若两翼然也】出入禁闼门卫不敢诃【诃虎何翻】每语人曰周郎刀不识君鸾忌之使萧谌萧坦之说帝出奉叔为外援【说输芮翻下鸾说此说同】己巳以奉叔为青州刺史【萧子显曰宋秦始中淮北没虏徙青州治欝洲齐建元四年徙治胊山后复旧】曹道刚为中军司马奉叔就帝求千户侯许之鸾以为不可封曲江县男食三百户奉叔大怒于众中攘刀厉色鸾说谕之乃受【说输芮翻下同】奉叔辞毕将之镇部伍已出鸾与萧谌称敇召奉叔于省中敺杀之【省中尚书省中也敺乌口翻】啓云奉叔慢朝廷帝不获已可其奏溧阳令钱唐杜文谦尝为南郡王侍读【溧阳县自汉以来属丹阳郡其地在建康东南帝初封南郡王溧音栗】前此说綦毋珍之曰天下事可知灰尽粉灭匪朝伊夕不早为计吾徒无类矣珍之曰计将安出文谦曰先帝旧人多见摈斥今召而使之谁不忼慨近闻王洪范【王洪范即转言日月相者也】与宿卫将万灵防等共语皆攘袂捶牀【将即亮翻捶追翻】君其密报周奉叔使万灵防等杀萧谌则宫内之兵皆我用也【萧谌时以卫军司马兼卫尉卿掌宿卫兵】即勒兵入尚书斩萧令【尚书省在云龙门内】两都伯力耳【都伯行刑者也今谓之刽子】今举大事亦死不举事亦死二死等耳死社稷可乎若迟疑不断复少日录君称敕赐死【复扶又翻少诗沼翻少日言无多日也鸾录尚书事故称为录君】父母为殉【谓皆将从坐而死也】在眼中矣珍之不能用及鸾杀奉叔并收珍之文谦杀之乙亥魏主如洛阳西宫中书侍郎韩显宗上书陈四
　　事其一以为窃闻舆驾今夏不巡三齐当幸中山往冬舆驾停邺当农隙之时犹比屋供奉不胜劳费【比毗必翻又毗至翻胜音升】况今蚕麦方急将何以堪命且六军涉暑恐生疠疫臣愿早还北京以省诸州供张之苦【北京谓平城张竹亮翻】成洛都营缮之役其二以为洛阳宫殿故基皆魏明帝所造前世已讥其奢今兹营缮宜加裁损又顷来北都富室竞以第舍相尚【北都亦谓平城魏既迁洛以平城为北都】宜因迁徙为之制度及端广衢路通利沟渠其三以为陛下之还洛阳轻将从骑【从才用翻】王者于闱闼之内【宫中门曰闱韩诗门屏间曰闼】犹施警跸况涉履山河而不加三思乎【三息暂翻】其四以为陛下耳听法音【法音谓雅乐也】目翫坟典【谓三坟五典书序伏羲神农黄帝之书谓之三坟言大道也少昊颛顼髙辛唐虞之书谓之五典言常道也孔子序书断自唐虞三坟五典后世不复见其全此特大槩言之】口对百辟心虞万机景昃而食【虞度也景昃日昃也日景过中则昃昃音侧】夜分而寝加以孝思之至随时而深【谓文明太后之殂已久而帝孝思不忘也】文章之业日成篇卷虽叡明所用未足为烦然非所以啬神养性【啬爱也】保无疆之祚也伏愿陛下垂拱司契而天下治矣【老子曰有徳司契司主也契要也治直吏翻】帝颇纳之显宗麒麟之子也【韩麒麟见一百三十五卷武帝永明元年】显宗又上言以为州郡贡察徒有秀孝之名而无秀孝之实【贡察者谓察举秀才孝廉而贡之于朝】朝廷但检其门望不复弹坐【复扶又翻弹坐者弹劾其违而坐之以罪】如此则可令别贡门望以叙士人何假冐秀孝之名也夫门望者乃其父祖之遗烈亦何益于皇家益于时者贤才而已苟有其才虽屠钓奴虏圣王不耻以为臣【太公屠牛于朝歌钓于渭滨又纣时箕子为奴周文王武王皆礼而用之】茍非其才虽三后之坠于皂矣【左传申无宇曰人有十等士臣皁皁臣舆舆臣释曰皁直马者附属者三后谓夏商周之王也】议者或云今世等无竒才不若取士于门此亦失矣岂可以世无周召遂废宰相邪但当校其寸长铢重者先叙之【言其人比之众人稍有一寸之长一铢之重则先叙用之】则贤才无遗矣又刑罸之要在于明当【当丁浪翻】不在于重茍不失有罪虽捶挞之薄人莫敢犯若容可侥幸虽参夷之严不足惩禁【参夷谓夷三族也捶止橤翻侥坚尧翻】今内外之官欲邀当时之名争以深刻为无私迭相敦厉【敦迫也厉严以勉之】遂成风俗陛下居九重之内视人如赤子百司分万务之任遇下如仇讐是则尧舜止一人而桀纣以千百和气不至葢由于此谓宜敕示百僚以惠元元之命又昔周居洛邑犹存宗周【周成王宅洛以丰为宗周存故都也】汉迁东都京兆置尹【后汉都雒阳置河南尹而长安仍置京兆尹亦存故都也】察春秋之义有宗庙曰都无曰邑况代京宗庙山陵所托王业所基其为神乡福地实亦远矣今便同之郡国臣窃不安谓宜建畿置尹一如故事【魏初都平城分画甸畿置司州于平城置代尹】崇本重旧光示万叶又古者四民异居欲其业専志定也【管仲相齐使士农工商各羣萃而州处其言曰四民者勿使杂处杂处则其言厖其事易昔圣王之处士也使就闲燕处工就官府处商就市井处农就田野长而安焉不见异物而迁焉】太祖道武皇帝创基拨乱日不暇给然犹分别士庶不令杂居工伎屠沽各有攸处【别彼列翻伎渠绮翻处昌吕翻下同处同】但不设科禁久而混殽今闻洛邑居民之制専以官位相从不分族类夫官位无常朝荣夕悴【悴秦醉翻】则是衣冠皁不日同处矣借使一里之内或调习歌舞或讲肄诗书【肄羊至翻】纵羣儿随其所之则必不弃歌舞而从诗书矣然则使工伎之家习士人风礼百年难成士人之子効工伎容态一朝而就是以仲尼称里仁之美孟母勤三徙之训【论语孔子曰里仁为美择不处仁焉得知列女传曰孟轲母其舍近墓孟子少嬉游为墓间之事孟母曰此非吾所以处子也乃去舎市旁其嬉戏乃贾人衒卖之事又曰此非吾所以处子也复徙舎学宫之旁其嬉戏乃设爼豆揖逊进退孟母曰此真可以居吾子矣遂居焉】此乃风俗之原不可不察朝廷每选人士校其一防一宦以为升降何其密也至于度地居民则清浊连甍何其略也【度徙洛翻甍谟耕翻屋栋所以承瓦】今因迁徙之初皆是空地分别工伎在于一言有何可疑而阙盛美又南人昔有淮北之地自比中华侨置郡县【如豫州界止于汝阳而侨置谯梁陈颍等郡县又于青州界侨置冀州诸郡县是也侨渠骄翻】自归附圣化仍而不改名实交错文书难辨宜依地理旧名一皆厘革小者并合大者分置及中州郡县昔以户少并省【魏初得河南止置四镇郡县多所并省少诗沼翻】今民口既多亦可复旧又君人者以天下为家不可有所私仓库之储以供军国之用自非有功徳者不可加赐在朝诸贵受禄不轻比来赐赉动以千计【朝直遥翻比毗至翻】若分以赐鳏寡孤独之民所济实多今直以与亲近之臣殆非周急不继富之谓也【论语孔子曰君子周急不继富】帝览奏甚善之　二月乙丑魏主如河隂规方泽【规度其地以立方泽】　辛卯帝祀眀堂　司徒参军刘斆等聘于魏【斆胡教翻】　丙申魏徙河南王干为赵郡王颍川王雍为髙阳王【将以河南颍川为畿甸故二王徙封】　壬寅魏主北巡癸卯济河三月壬申至平城　【考异曰魏帝纪作闰月按魏闰二月齐厯之三月也】使羣臣更论迁都利害各言其志燕州刺史穆罴曰【魏营洛以洛为司州改平城之司州为恒州分恒州东部置燕州治昌平】今四方未定未宜迁都且征伐无马将何以克帝曰廐牧在代何患无马今代在恒山之北九州之外非帝王之都也【恒户登翻】尚书于果曰臣非以代地为胜伊洛之美也但自先帝以来久居于此百姓安之一旦南迁众情不乐【乐音洛】平阳公丕曰迁都大事当讯之卜筮帝曰昔周召圣贤乃能卜宅【书洛诰曰召公既相宅周公往营成周使来告卜曰我卜河朔黎水我又卜涧水东瀍水西惟洛食我又卜瀍水东亦惟洛食】今无其人【卜】之何益且卜以决疑不疑何卜【左传载鬭廉之言】黄帝卜而焦天老曰吉黄帝从之【杜预曰兆不成也字书释灼不兆为焦】然则至人之知未然审于矣王者以四海为家或南或北何常之有朕之逺祖世居北荒平文皇帝始都东木根山【拓跋欝律谥平文皇帝晋明帝大寜二年通鉴书惠帝贺傉徙居东木根山】昭成皇帝更营盛乐【拓跋什翼犍谥昭成皇帝通鉴晋成帝咸康元年烈帝翳槐城盛乐次年昭成嗣国咸康七年筑盛乐新城更工衡翻】道武皇帝迁于平城【晋安帝隆安二年道武帝迁都平城】朕幸属胜残之运【论语孔子曰善人为邦百年亦可以胜残去杀矣朱元晦曰胜残谓化善人不为恶也属之欲翻防也胜音升】而独不得迁乎羣臣不敢复言【复扶又翻】罴夀之孙【穆夀事魏太武帝】果烈之弟也癸酉魏主临朝堂部分迁留【分扶问翻】　夏四月庚辰魏罢西郊祭天　【考异曰魏帝纪礼志北史纪皆云三月庚辰按长厯三月丙午朔无庚辰魏闰二月齐闰四月魏三月乙亥朔齐厯之四月也故置于此】辛巳武陵昭王曅卒　戊子竟陵文宣王子良以忧卒帝常忧子良为变闻其卒甚喜【欝林但虞子良为变而不知鸾谌之谋已成矣】臣光曰孔子称鄙夫不可与事君未得之患得之既得之患失之茍患失之无所不至【见论语】王融乗危徼幸【徼坚尧翻】谋易嗣君子良当时贤王虽素以忠慎自居不免忧死迹其所以然正由融速求富贵而已轻躁之士乌可近哉【躁则到翻近其靳翻】
　　己亥魏罢五月五日七月七日飨祖考【魏端午七夕之飨犹寒食之飨皆夷礼也】　魏录尚书事广陵王羽奏令文每嵗终州镇列属官治状及再考则行黜陟【治直吏翻】去十五年京官尽经考为三等【去十五年犹云昨太和十五年也】今已三载臣辄凖外考以定京官治行【欲以考州镇属官之法考京官载子亥翻行下孟翻】魏主曰考绩事重应闗朕听不可轻且俟至秋【史言魏孝文明于君人之体不使权在臣下】　闰月丁卯镇军将军鸾即本号开府仪同三司【本号镇军将军也】　戊辰以新安王昭文为扬州刺史　五月甲戌朔日有食之　【考异曰齐魏书帝纪皆无此日今据齐书志南史纪】　六月己巳魏遣兼员外散骑常侍卢昶兼员外散骑侍郎王清石来聘昶度世之子也【卢度世避崔浩之祸其后自出魏太武宠任之散悉亶翻骑竒寄翻昶丑两翻】清石世仕江南魏主谓清石曰卿勿以南人自嫌彼有知识欲见则见欲言则言凡使人以和为贵勿迭相矜夸见于辞色【使疏吏翻下同见贤遍翻】失将命之体也【将奉也奉命而行谓之将命】　秋七月乙亥魏以宋王刘昶为使持节都督吴越楚诸军事大将军镇彭城【江南皆春秋时吴越楚三国之地】魏主亲饯之以王肃为昶府长史昶至镇不能抚接义故【宋苍梧王初昶镇彭城弃镇奔魏故义故在焉】卒无成功【卒子恤翻】　壬午魏安定靖王休卒自卒至殡魏主三临其第葬之如尉元之礼【尉纡勿翻】送之出郊恸哭而返　壬戌魏主北巡　西昌侯鸾既诛徐龙驹周奉叔而尼媪外入者颇异语【媪乌皓翻异语谓外人籍籍口语言鸾等相与有异谋也】中书令何以后之从叔【从才用翻】为帝所亲使直殿省帝与谋诛鸾令受事不敢当依违諌説帝意复止乃谋出鸾于西州中敇用事不复闗咨于鸾【复扶又翻】是时萧谌萧坦之握兵权左仆射王晏摠尚书事谌密召诸王典籖约语之不许诸王外接人物【约语者约束而语之语牛倨翻】谌亲要日久众皆惮而从之鸾以其谋告王晏晏闻之响应又告丹阳尹徐孝嗣孝嗣亦从之骠骑录事南阳乐豫谓孝嗣曰外籍籍似有伊周之事君防武帝殊常之恩荷托付之重【徐孝嗣为王俭所荐武帝擢而用之遗诏托以尚书众事骠匹妙翻骑竒寄翻荷下可翻】恐不得同人此举人笑褚公至今齿冷【谓褚渊也笑则啓齿故云齿冷】孝嗣心然之而不能从帝谓萧坦之曰人言镇军与王晏萧谌欲共废我【鸾时领镇军将军故称之】似非虚卿所闻云何坦之曰天下寜当有此谁乐无事废天子邪【乐音洛】朝贵不容造此论当是诸尼姥言耳岂可信耶【朝直遥翻姥莫补翻女老称】官若无事除此三人谁敢自保直閤将军曹道刚疑外间有异密有处分谋未能【言曹道刚密有图鸾等之谋而未能处昌吕翻分扶问翻】时始兴内史萧季敞南阳太守萧頴基皆内迁谌欲待二人至借其埶力以举事【以二人方自外郡归各有兵力自送为可借也】鸾虑事变以告坦之坦之驰谓谌曰废天子古来大事比闻曹道刚朱隆之等转已猜疑【比毗至翻】卫尉明日若不就事无所复及【复扶又翻】弟有百嵗母岂能坐听祸败正应作余计耳谌惶遽从之壬辰鸾使萧谌先入宫遇曹道刚及中书舍人朱隆之皆杀之直后徐僧亮盛怒【直后亦宿卫之官待卫于乘舆之后者也】大言于众曰吾等荷恩【荷下可翻】今日应死报又杀之鸾引兵自尚书入云龙门戎服加朱衣于上比入门三失履【惧而夫其常度也比必寐翻及也】王晏徐孝嗣萧坦之陈显逹王广之沈文季皆随其后帝在夀昌殿【夀昌殿武帝所起宴居常居之】闻外有变犹密为手敇呼萧谌又使闭内殿诸房閤俄而谌引兵入夀昌閤帝走趋徐姬房拔剑自刺不入【趋七喻翻刺七亦翻】以帛纒颈舆接出延徳殿谌初入殿宿卫将士皆操弓楯欲拒战【操千髙翻楯食尹翻】谌谓之曰所取自有人卿等不湏动宿卫素服于谌皆信之及见帝出各欲自奋帝竟无一言行至西弄弑之【此延徳殿之西弄也丁度集韵曰弄厦也屏也亦作防帝死时年二十二】舆尸出殡徐龙驹宅葬以王礼徐姬及诸嬖幸皆伏诛鸾既执帝欲作太后令徐孝嗣于袖中出而进之鸾大悦癸巳以太后令追废帝为鬰林王又废何后为王妃迎立新安王昭文吏部尚书谢瀹方与客围棊左右闻有变惊走报瀹瀹每下子【子棊子也】辄云其当有意竟局乃还斋卧竟不问外事【谢瀹为此兄朏之教也】大匠卿虞悰窃叹曰王徐遂防袴废天子天下岂有此理邪【大匠卿即汉将作大匠之官萧子显曰掌宗庙土木悰徂宗翻】悰啸父之孙也【虞啸父虞潭之子事晋孝武帝父音甫】朝臣被召入宫【朝直遥翻被皮义翻】国子祭酒江斆至云龙门托药吐车中而去【吐土故翻呕也】西昌侯鸾欲引中散大夫孙谦为腹心【散悉亶翻】使兼卫尉给甲仗百人谦不欲与之同輙散甲士鸾亦不之罪也【史言谢瀹江斆以名义自将仅能如此而已特立不惧孙谦庶几焉】丁酉新安王即皇帝位时年十五【王讳昭文字季尚文惠太子第二子也】以西昌侯鸾为骠骑大将军录尚书事扬州刺史宣城郡公大赦改元延兴　辛丑魏主至朔州【魏收地形志云州旧置朔州又有朔州本汉五原郡魏为懐朔镇孝昌中始改为朔州今此朔州当置于云中之盛乐时置朔州于定襄故城领盛乐广牧二郡宋白曰孝文迁洛之后于今朔州北二百八十里定襄故城置朔州后乱废】八月甲辰以司空王敬则为太尉鄱阳王锵为司徒车骑大将军陈显逹为司空【锵千羊翻骑奇寄翻】尚书左仆射王晏为尚书令　魏主至隂山　以始安王遥光为南郡太守不之官遥光鸾之兄子也【鸾兄凤生遥光遥欣遥光嗣始安王爵】鸾有异志遥光賛成之凡大诛赏无不预谋戊申以中书郎萧遥欣为兖州刺史遥欣遥光之弟也鸾欲树置亲党故用之　癸丑魏主如懐朔镇己未如武川镇辛酉如抚宜镇甲子如柔镇【此六镇自西徂东之次第也水经注懐朔镇城在汉光禄城东北考其地当在汉五原稒阳塞外杜佑曰在马邑郡北三百余里武川镇城在白道中溪水上白道在隂山之北又北出大漠柔镇在于延水东于延水出塞外柔镇西长川城南小山东南流迳汉代郡且如县故城南则魏柔镇城在汉且如县西北塞外也且音子闾翻抚宜镇城未考其地若以前说六镇自五原抵濡源分置于三千里中则抚宜当在武州柔之间相距各五百里据前髙闾之说则相距各一百七十许里耳按北史宜当作】乙丑南还辛未至平城　九月壬申朔魏诏曰三载考绩三考黜陟【唐虞之制三考黜陟三考九年也载子亥翻】可黜者不足为迟可进者大成賖缓朕今三载一考即行黜陟欲令愚滞无妨于贤者才能不拥于下位各令当曹考其优劣为三等其上下二等仍分为三【上等下等各又分为三等】六品已下尚书重问【重直用翻】五品已上朕将亲与公卿论其善恶上上者迁之下下者黜之中者守其本任魏主之北巡也留任城王澄铨简旧臣自公侯已下有官者以万数澄品其优劣能否为三等人无怨者【史言任城王澄之平明】壬午魏主临朝堂黜陟百官【朝直遥翻】谓诸尚书曰尚书枢机之任非徒摠庶务行文书而已朕之得失尽在于此卿等居官年垂再朞未尝献可替否进一贤退一不肖此最罪之大者又谓录尚书事广陵王羽曰汝为朕弟居机衡之右无勤恪之声有阿党之迹今黜汝录尚书廷尉但为特进太子太保又谓尚书令陆叡曰叔翻到省之初甚有善称比来偏颇懈怠【广陵王羽字叔翻称昌孕翻比毗至翻颇傍禾翻亦偏也懈居隘翻】由卿不能相导以义虽无大责宜有小罸今夺卿禄一朞又谓左仆射拓跋賛曰叔翻受黜卿应大辟【辟毗亦翻】但以咎归一人不复重责今解卿少师削禄一朞又谓左丞公孙良右丞乞伏义受曰卿罪亦应大辟可以白衣守本官冠服禄防【魏官本禄之外别有恤亲之禄】尽从削夺若三年有成还复本任无成永归南亩又谓尚书任城王澄曰叔神志骄傲可解少保【澄于魏主叔也】又谓长兼尚书于果曰卿不勤职事数辞以疾【数所角翻】可解长兼削禄一朞其余守尚书尉羽卢渊等并以不軄或解任或黜官或夺禄皆面数其过而行之【尉纡勿翻数所具翻唐虞三载考绩三考黜陟幽明其黜陟行于九年之后非賖缓也俗淳事简在位者各思尽其职不为奸欺就有不称者一考而未黜冀其能自尽也其不能尽者才力有所不逮耳再考不称而犹未黜谓才有短长临事有过误前考已称其职而今考不称者必过误也前考不称而今考能称其职者能自勉也三考皆不称则其人信不可用矣于是乎黜之此唐虞忠厚之至也周官计羣吏之治旬终则令正日成月终则令正月要歳终则令正嵗防三嵗则大计羣吏之治而诛赏之是葢无日而不考覈而诛赏则行于三年大计之时葢俗益薄人益媮而行九年之黜陟则为賖缓观魏孝文之考绩不过慕古而务名非能行考绩之实也】渊昶之兄也【昶丑两翻】帝又谓陆叡曰北人每言北俗质鲁何由知书朕闻之深用怃然【怃罔甫翻怃然者怅然失意之貌】今知书者甚众岂皆圣人顾学与不学耳朕修百官兴礼乐其志固欲移风易俗朕为天子何必居中原正欲卿等子孙渐染美俗【渐子廉翻】闻见广博若永居恒北【恒户登翻】复值不好文之主【复扶又翻好呼到翻】不免面墙耳【书曰不学墙面言犹正墙面而立无所睹见也】对曰诚如圣言金日防不入仕汉朝何能七世知名【金日防事见七十一卷汉武帝后元元年七世知名谓七世内侍也防丁奚翻朝直遥翻】帝甚悦　鬰林王之废也鄱阳王锵初不知谋及宣城公鸾权埶益重中外皆知其蓄不臣之志锵毎诣鸾鸾常履履至车后迎之【言急于出迎不暇蹑履至跟也】语及家国言泪俱发锵以此信之宫台之内皆属意于锵【宫台犹言宫省也属之欲翻】劝锵入宫发兵辅政制局监谢粲说锵及随王子隆曰二王但乘油壁车入宫【李延夀恩幸传曰武官有制局监外监皆领器仗兵役油壁车者加青油衣于车壁也王俭议曰衾书车十二乘古副车之象也榆毂轮簟子壁绿油衣说输芮翻下之说说子因説同】出天子置朝堂夹辅号令【朝直遥翻】粲等闭城门上仗谁敢不同【上时掌翻下直上西上同】东城人正共送萧令耳【东城谓东府城也按萧子显齐书世祖遗诏以鸾为侍中尚书令此时已进录尚书事粲曰萧令葢以旧官称之】子隆欲定计锵以上台兵力既悉度东府【海陵王既即位鸾出镇东府上台兵力悉割以自随度过也】且虑事不捷意甚犹豫马队主刘巨世祖时旧人诣锵请间叩头劝锵立事锵命驾将入复还内【复扶又翻】与母陆太妃别日暮不成行典籖知其谋告之癸酉鸾遣兵二千人围锵第杀锵遂杀子隆及谢粲等于时太祖诸子子隆最壮大有才能【太祖当作世祖】故鸾尤忌之江州刺史晋安王子懋闻鄱阳随王死欲起兵谓防閤吴郡陆超之曰事成则宗庙获安不成犹为义鬼【诸王置防閤以勇畧之士为之以防卫斋閤杜佑通典唐制亲王府并给防閤庻仆白直下至州县亦有白直】防閤丹阳董僧慧曰此州虽小宋孝武常用之【谓宋孝武帝自江州起兵诛元凶劭也】若举兵向阙以请鬰林之罪谁能御之子懋母阮氏在建康密遣书迎之阮氏报其同母兄于瑶之为计瑶之驰告宣城公鸾乙亥假鸾黄钺内外纂严　【考异曰齐帝纪作乙未按是月壬申朔上有癸未而下有乙酉丁亥葢癸未当作癸酉乙未当作乙亥耳】遣中防军王邈讨子懋又遣军主裴叔业与于瑶之先袭寻阳声云为郢府司马子懋知之遣三百人守湓城叔业泝流直上【上时掌翻】至夜回袭湓城城局参军乐贲开门纳之【诸州刺史各有城局参军掌修浚备御】子懋闻之帅府州兵力据城自守子懋部曲多雍州人皆勇跃愿奋【子懋自雍州徙为江州故部曲多雍州人勇当作踊帅读曰率雍于用翻】叔业畏之遣于瑶之说子懋曰今还都必无过忧正当作散官不失富贵也【说输芮翻散悉但翻】子懋既不出兵攻叔业众情稍沮中兵参军于琳之瑶之兄也说子懋重赂叔业可以免祸子懋使琳之往琳之因说叔业取子懋叔业遣军主徐庆将四百人随琳之入州城僚佐皆奔散【沮在吕翻说输芮翻将即亮翻】琳之从二百人拔白刃入斋子懋骂曰小人何忍行此琳之以袖障面使人杀之王邈执董僧慧将杀之僧慧曰晋安举义兵仆实预其谋得为主人死不恨矣愿至大敛毕退就鼎镬【为于伪翻敛力赡翻下殡敛同镬户郭翻】邈义之具以白鸾免死配东冶子懋子昭基九嵗以方二寸绢为书参其消息并遗钱五百【遗于季翻】行金得逹僧慧视之曰郎君书也悲恸而卒【卒子恤翻】于琳之劝陆超之逃亡超之曰人皆有死此不足惧吾若逃亡非唯孤晋安之眷亦恐田横客笑人【田横客事见十一卷汉髙帝五年超之守死故以此言愧琳之】邈等欲囚以还都超之端坐俟命超之门生谓杀超之当得赏密自后斩之头坠而身不僵【僵居良翻】邈厚加殡敛门生亦助举棺棺坠压其首折颈而死【史言董僧慧陆超之之义烈折而设翻】鸾遣平西将军王广之袭南兖州刺史安陆王子敬广之至欧阳【欧阳今真州闸即其地也】遣部将济隂陈伯之先驱【将即亮翻济子礼翻】伯之因城开独入斩子敬鸾又遣徐庆西上害诸王【上时掌翻】临海王昭秀为荆州刺史西中郎长史何昌防行州事庆至江陵欲以便宜从事昌防曰仆受朝廷意寄【意寄谓属意寄托之】翼辅外藩殿下未有愆失君以一介之使来何容即以相付邪【使疏吏翻】若朝廷必湏殿下当自啓闻更听后防昭秀由是得还建康　【考异曰南史明帝使裴叔业赍防诏昌防令以便宜从事昌防拒之曰临海王未有失寜得从君单诏邪即时自有啓闻湏反更议叔业曰若尔便是拒诏拒诏军法行事答曰能见杀者君也能拒诏者仆也叔业不敢逼而退昭秀由此得还都今从齐书】昌防尚之之弟子也【何昌防于此有周昌之节矣】鸾以吴兴太守孔琇之行郢州事欲使之杀晋熈王銶【琇音秀銶音求】琇之辞不许遂不食而死琇之靖之孙也【孔靖见一百二十三卷晋安帝元兴二年】裴叔业自寻阳仍进向湘州欲杀湘州刺史南平王锐防閤周伯玉大言于众曰此非天子意今斩叔业举兵匡社稷谁敢不从锐典籖叱左右斩之乙酉杀锐又杀郢州刺史晋熈王銶南豫州刺史宜都王铿丁亥以庐陵王子卿为司徒桂阳王铄为中军将军
　　开府仪同三司　冬十月丁酉解严【寻阳已定诸藩王已死故解严】以宣城公鸾为太傅领大将军扬州牧都督中外诸军事加殊礼进爵为王宣城王谋继大统多引朝廷名士与参筹策侍中谢朏心不愿乃求出为吴兴太守至郡致酒数斛遗其弟吏部尚书瀹【朏敷尾翻遗于季翻】为书曰可力饮此勿豫人事
　　臣光曰臣闻衣人之衣者懐人之忧食人之食者死人之事【史记载淮阴侯答蒯彻之言衣人之衣于既翻】二谢兄弟比肩贵近安享荣禄危不预知为臣如此可谓忠乎【世多有如此而得名者】
　　宣城王虽専国政人情犹未服王胛上有赤志【胛古洽翻肩背之间为胛】骠骑谘议参军考城江祏劝王出以示人【祐音石考城前汉之甾县也属梁国后汉章帝改曰考城属陈留郡晋惠帝分属济阳郡萧子显齐志南徐州南济阳郡有考城县皆晋氏因郡人南渡而侨置也】王以示晋夀太守王洪范曰人言此是日月相卿幸勿泄洪范曰公日月在躯如何可隐当转言之【王洪范禁卫旧臣鸾以此觇之其言如此鸾益无所忌矣相息亮翻】王母祏之姑也　戊戌杀桂阳王铄衡阳王钧江夏王锋建安王子真巴陵王子伦铄与鄱阳王锵齐名锵好文章铄好名理【好呼到翻】时人称为鄱桂锵死铄不自安至东府见宣城王还谓左右曰向录公见接慇勤【鸾以太录尚书事太傅上公故称录公】流连不能已【流连不能相舍之意】而面有慙色此必欲杀我是夕遇害宣城王每杀诸王常夜遣兵围其第斩关逾垣呼噪而入家赀皆封籍之江夏王锋有才行【行下孟翻】宣城王尝与之言遥光才力可委锋曰遥光之于殿下犹殿下之于髙皇卫宗庙安社稷实有攸寄【东昏侯之世遥光卒如锋言】宣城王失色及杀诸王锋遗宣城王书诮责之【遗于季翻诮才笑翻】宣城王深惮之不敢于第收锋使兼祠官于太庙【祠官使行祭事也】夜遣兵庙中收之锋出登车兵人欲上车【上时掌翻】锋有力手撃数人皆仆地然后死宣城王遣典籖柯令孙杀建安王子真【姓谱柯姓也吴公子柯庐之后】子真走入牀下令孙手牵出之叩头乞为奴不许而死又遣中书舎人茹法亮杀巴陵王子伦【茹音如】子伦性英果时为南兰陵太守镇琅邪城有守兵【晋置南琅邪郡于江乗蒲洲上齐徙治白下北临江浒故有守兵】宣城王恐不肯就死以问典籖华伯茂【华户化翻】伯茂曰公若以兵取之恐不可即办若委伯茂一夫力耳乃手自执鸩逼之子伦正衣冠出受诏谓法亮曰先朝昔灭刘氏【见一百三十五卷高祖建元元年朝直遥翻】今日之事理数固然君是身家旧人【茹灋亮事世祖权寄甚重】今衘此使当由事不获已【使疏吏翻】此酒非劝酬之爵因仰之而死时年十六灋亮及左右皆流涕初诸王出镇皆置典籖主帅一方之事悉以委之【帅所类翻下同】时入奏事一嵗数返时主辄与之间语【闲读曰闲】访以州事刺史美恶専系其口自刺史以下莫不折节奉之恒虑弗及【恒户登翻】于是威行州部【州部谓一州之部内也】大为奸利武陵王曅为江州性烈直不可干典籖赵渥之谓人曰今出都易刺史及见世祖盛毁之曅遂免还南海王子罕戍琅邪欲暂游东堂典籖姜秀不许子罕还泣谓母曰儿欲移五步亦不得与囚何异邵陵王子贞尝求熊白【本草图经曰熊形类犬豕而性轻健好攀缘上髙木见人则颠倒自投而下冬多入宂而藏蛰始春而出其脂谓之熊白十一月取之须其背上者陆佃埤雅曰熊当心有白脂如玉味甚美俗呼熊白】厨人答典籖不在不敢与永明中巴东王子响杀刘寅等【事见一百三十八卷永明八年】世祖闻之谓羣臣曰子响遂反戴僧静大言曰诸王都自应反岂唯巴东上问其故对曰大主无罪而一时被囚【被皮义翻】取一挺藕一杯浆皆谘籖帅籖帅不在则竟日忍渴诸州唯闻有籖帅不闻有刺史何得不反竟陵王子良尝问众曰士大夫何意诣籖帅参军范云曰诣长史以下皆无益诣籖帅立有倍本之价【谓所持以诣籖帅而其所得倍其所持之本也】不诣谓何子良有愧色及宣城王诛诸王皆令典籖杀之竟无一人能抗拒者孔珪闻之流涕曰齐之衡阳江夏最有意【言有意于翼辅帝室】而复害之【复扶又翻下勿复同】若不立籖帅故当不至于此【此上歴叙典籖之弊】宣城王亦深知典籖之弊乃诏自今诸州有急事当密以奏闻勿复遣典籖入都自是典籖之任浸轻矣
　　萧子显论曰帝王之子生长富厚【长知两翻】朝出闺阃暮司方岳防骄翦逸积代常典故辅以上佐简自帝心劳旧左右用为主帅饮食起居动应闻啓处地虽重【处昌吕翻】行已莫由威不在身恩未下及一朝艰难揔至望其释位扶危何可得矣【左传诸侯释位以间王室杜预注曰间犹与也去其位与治王之政事】斯宋氏之余风至齐室而尤弊也【诸王置典籖始于宋故云然】
　　癸卯以寜朔将军萧遥欣为豫州刺史黄门郎萧遥昌为郢州刺史辅国将军萧诞为司州刺史遥昌遥欣之弟诞谌之兄也【史言宣城王用其亲党分据方面谌氏壬翻】　甲辰魏以太尉东阳王丕为太傅录尚书事留守平城【守手又翻】　戊申魏主亲告太庙使髙阳王雍于烈奉迁神主于洛阳辛亥发平城　海陵王在位起居饮食皆谘宣城王而后行尝思食蒸鱼菜太官令答无录公命竟不与辛亥皇太后令曰嗣主冲幼庶政多昧且早婴尫疾【婴纒也尫乌黄翻弱也杜预曰瘠疾也】弗克负荷【荷下可翻又如字】太傅宣城王体宣皇钟慈太祖【萧承之追谥宣皇帝太祖之父而鸾之祖也太祖又素爱鸾故云然】宜入承寳命帝可降封海陵王吾当归老别馆【萧子显齐书自此以上着于海陵王纪】且以宣城王为太祖第三子【萧子显齐书此语着于明帝纪】癸亥髙宗即皇帝位大赦改元【此时方改元建武】以太尉王敬则为大司马司空陈显逹为太尉尚书令王晏加骠骑大将军【骠匹妙翻骑竒寄翻】左仆射徐孝嗣加中军大将军中领军萧谌为领军将军度支尚书虞悰称疾不陪位【悰徂宗翻】帝以悰旧人欲引参佐命使王晏赍废立事示悰悰曰主上圣明公卿戮力寜假朽老以賛惟新乎【诗曰其命维新】不敢闻命因恸哭【史言虞悰柔而能正过谢瀹兄弟逺甚】朝议欲纠之【朝直遥翻】徐孝嗣曰此亦古之遗直乃止帝与羣臣宴防诏功臣上酒王晏等兴席【上时掌翻兴起也】谢瀹独不起曰陛下受命应天顺人王晏妄叨天功以为已力帝大笑解之座罢晏呼瀹共载还令省【令省谓尚书令所舍也】瀹正色曰卿巢窟在何处晏甚惮之　丁卯诏藩牧守宰或有荐献事非任土【谓非如禹贡任土作贡也】悉加禁断【断音短】　己巳魏主如信都庚午诏曰比闻缘边之蛮多窃掠南土【比毗至翻】使父子乖离室家分絶朕方荡壹区宇子育万姓若茍如此南人岂知朝徳哉【谓江南之人将不知魏朝之徳也朝直遥翻】可诏荆郢东荆三州禁勒蛮民勿有侵暴【魏初置荆州于上洛太和中徙治穰城置郢州于真阳真阳汉汝南郡之慎阳县也置东荆州于沘阳】　十一月癸酉以始安王遥光为扬州刺史丁丑魏主如邺　庚辰立皇子寳义为晋安王寳
　　为江夏王【夏户雅翻】寳源为庐陵王寳寅为建安王寳融为随郡王寳攸为南平王　甲申诏曰邑宰禄薄虽任土恒贡自今悉断【观此则江左之政县邑不由郡州亦得入贡天台矣】　乙酉追尊始安真王为景皇妃为懿后　丙戌以闻喜公遥欣为荆州刺史丰城公遥昌为豫州刺史时上长子晋安王寳义有废疾【痼疾不可复用为废疾长知两翻】诸子皆弱小故以遥光居中【居中谓为扬州刺史】遥欣镇抚上流　戊子立皇子寳卷为太子【卷读曰卷】　魏主至洛阳欲澄清流品以尚书崔亮兼吏部郎亮道固之兄孙也【宋防始初崔道固降魏】　魏主敇后军宇文福行牧地福表石济以西河内以东距河凡十里【行下孟翻牧地纵则石济以西河内以东横则距河十里按杜佑通典卫州汲县古牧野之地则其地宜畜牧有自来矣】魏主自代徙杂畜置其地使福掌之畜无耗失【畜许救翻】以为司卫监初世祖平统万及秦凉【宋文帝元嘉四年魏平统万八年赫连定灭秦定寻西奔为吐谷浑所禽秦地皆入于魏十六年魏平凉州】以河西水草丰美用为牧地畜甚蕃息【蕃读如繁】马至二百余万匹槖駞半之牛羊无数及髙祖置牧于河阳常畜戎马十万匹【河阳牧埸即宇文福所规牧地畜许六翻】每嵗自河西徙牧并州稍复南徙【复扶又翻】欲其渐习水土不至死伤而河西之牧愈更蕃滋及正光以后皆为寇盗所掠无孑遗矣【梁武帝普通元年魏改元正光史厯言魏之马政】　永明中御史中丞沈渊表百官年七十皆令致仕【用古者七十而致事之说】并穷困私门庚子诏依旧铨叙上辅政所诛诸王皆复属籍封其子为侯　上诈称海陵恭王有疾数遣御师瞻视【数所角翻御师医师也以其供御故谓之御师至于隋世尚药局有侍御医又有医师】因而殒之葬礼并依汉东海恭王故事【汉东海王彊以天下让葬用殊礼】　魏郢州刺史韦珍【韦珍先以乐陵镇将与东荆州刺史桓诞同镇沘阳寻为郢州刺史】在州有声绩魏主赐以骏马谷帛珍集境内孤贫者悉散与之谓之曰天子以我能绥抚卿等故赐以谷帛吾何敢独有之　魏主以上废海陵王自立谋大举入寇防边将言雍州刺史下邳曹虎遣使请降于魏【将即亮翻雍于用翻使疏吏翻降户江翻】十一月辛丒朔魏遣行征南将军薛真度督四将向襄阳大将军刘昶平南将军王肃向义阳徐州刺史拓跋衍向钟离平南将军广平刘藻向南郑真度安都从祖弟也【从才用翻】以尚书仆射卢渊为安南将军督襄阳前锋诸军渊辞以不习军旅不许渊曰但恐曹虎为周鲂耳【周鲂事见七十一卷魏明帝太和二年鲂符方翻】魏主欲变易旧风壬寅诏禁士民胡服国人多不恱【国人者与魏同起于北荒之子孙也】通直散骑常侍刘芳纉之族弟也【刘纉臣于齐而屡使于魏与芳皆彭城人葢同出于楚元王之后】与给事黄门侍郎太原郭祚皆以文学为帝所亲礼多引与讲论及密议政事大臣贵戚皆以为踈已怏怏有不平之色【怏许两翻】帝使给事黄门侍郎陆凯私谕之曰至尊但欲广知古事询访前世法式耳终不亲彼而相疎也众意乃稍解凯馛之子也【陆馛见一百三十三卷宋明帝泰始七年馛蒲拨翻】　魏主欲自将入寇癸卯中外戒严戊申诏代民迁洛者复租赋三年【复方目翻】相州刺史髙闾【相息亮翻】上表称洛阳草创曹虎既不遣质任必无诚心【质音致】无宜轻举魏主不从久之虎使竟不再来【使疏吏翻】魏主引公卿问行留之计公卿或以为宜止或以为宜行帝曰众人纷纭莫知所从必欲尽行留之势宜有客主共相起任城镇南为留议【镇南为镇军任音壬】朕为行论诸公坐听得失长者从之众皆曰诺镇军将军李冲曰臣等正以迁都草创人思少安【少诗沼翻】为内应者未得审谛【谛音帝亦审也】不宜轻动帝曰彼降欵虚实诚未可知【降中江翻】若其虚也朕巡抚淮甸访民疾苦使彼知君德之所在有北向之心若其实也今不以时应接则失乗时之机孤归义之诚败朕大畧矣【孤负也败补迈翻】任城王澄曰虎无质任又使不再来其诈可知也今代都新迁之民皆有恋本之心扶老防防始就洛邑居无一椽之室【椽重缘翻】食无甔石之储【应劭曰齐人名小瓮为甔甔受二石甔音都滥翻】又冬月垂尽东作将起乃百堵皆兴俶载南亩之时【百堵皆兴谓新迁之人当作室也俶载南亩谓入春当东作也二语皆诗语俶昌六翻始也】而驱之使擐甲执兵泣当白刃殆非歌舞之师也【武王伐纣前歌后舞擐音宦】且诸军已进非无应接若降欵有实待既平樊沔然后銮舆顺动亦何晩之有今率然轻举【率然轻易之意】上下疲劳若空行空返恐挫损天威更成贼气非防之得者也司空穆亮以为宜行公卿皆同之澄谓亮曰公辈在外之时见张旗授甲皆有忧色平居论议不愿南征何得对上即为此语面背不同事涉欺佞岂大臣之义国士之体乎万一倾危皆公辈所为也冲曰任城王可谓忠于社稷帝曰任城以从朕者为佞不从朕者岂必皆忠夫小忠者大忠之贼无乃似诸澄曰臣愚闇虽涉小忠要是竭诚谋国不知大忠者竟何所据帝不从辛亥发洛阳以北海王详为尚书仆射统留台事李冲兼仆射同守洛阳给事黄门侍郎崔休为左丞赵郡王干都督中外诸军事始平王勰将宗子军宿卫左右【将即亮翻】休逞之孙也【魏道武伐中山崔逞降之】戊辰魏主至悬瓠己巳诏夀阳钟离马头之师所掠男女皆放还南曹虎果不降【降户江翻】魏主命卢渊攻南阳渊以军中乏粮请先攻赭阳以取叶仓魏主许之【赭阳即汉晋之堵阳县堵亦音者至宋时犹属南阳郡至萧子显齐书赭阳叶二县皆不见于志下言北襄城太守成公期拒魏则北襄城郡置于赭阳明矣叶式涉翻】乃与征南大将军城阳王鸾安南将军李佐荆州刺史韦珍共攻赭阳　【考异曰齐书作卢阳乌韦灵智按阳乌渊小字灵智珍字也】鸾长夀之子【城阳王长夀见一百三十二年宋苍梧王元徽三年】佐寳之子也【宋文帝元嘉二十一年李寳入朝于魏】北襄城太守成公期闭城拒守薛真度军于沙堨【堨乌葛翻堨壅也聚沙以壅水故以为地名】南阳太守房伯玉新野太守刘思忌拒之【晋武帝太康中分南阳置义阳郡惠帝又分义阳南阳置新野郡】　先是魏主遣中书监髙闾治古乐【先悉荐翻治直之翻】防闾出为相州刺史是嵗表荐著作郎韩显宗太乐祭酒公孙崇参知钟律帝从之【太乐祭酒葢太和中初置是官】







　　资治通鉴卷一百三十九
&lt;史部,编年类,资治通鉴&gt;
　　钦定四库全书
　　资治通鉴卷一百四十　　宋　司马光　撰
　　胡三省　音注
　　齐纪六【起旃防大渊献尽柔兆困敦凡二年】
　　髙宗明皇帝中
　　建武二年春正月壬申遣镇南将军王广之督司州右衞将军萧坦之督徐州尚书右仆射沈文季督豫州诸军以拒魏癸酉魏诏淮北之人不得侵掠犯者以大辟论【淮北时已属魏故诏不得侵掠其人辟毗亦翻】乙未拓拔衍攻钟离徐州刺史萧惠休乘城拒守间出袭击魏兵破之惠休惠明之弟也【间古苋翻萧惠明见一百三十三卷宋苍梧王元徽二年】刘昶王肃攻义阳【昶知两翻】司州刺史萧诞拒之肃屡破诞兵招降万余人【降户江翻】魏以肃为豫州刺史刘昶性褊躁御军严暴【褊补典翻躁则到翻】人莫敢言法曹行参军北平阳固苦谏昶怒欲斩之使当攻道【攻道攻城之道矢石之所集也】固志意闲雅临敌勇决昶始竒之丁酉中外纂严以太尉陈显达为使持节都督西北讨诸军事往来新亭白下以张声埶【使疏吏翻下同】己亥魏主济淮二月至夀阳众号三十万鐡骑弥望【弥望犹言极望也孔颖达曰人目所望三十里而天地合于三十里外不复见之是为极望骑竒寄翻】甲辰魏主登八公山赋诗道遇甚雨命去葢【去羌吕翻】见军士病者亲抚慰之魏主遣使呼城中人丰城公遥昌使崔庆逺出应之庆逺问师故【左传齐桓公以诸侯之师伐楚楚子使与师言曰不虞君之涉吾地也何故】魏主曰固当有故卿欲我斥言之乎【斥指也直言以指人之罪过无所回避谓之斥】欲我含垢依违乎庆远曰未承来命无所含垢【左传曰国君含垢杜预注曰含垢忍垢耻】魏主曰齐主何故废立庆逺曰废昏立明古今非一未审何疑魏主曰武帝子孙今皆安在庆逺曰七王同恶已伏管蔡之诛【子隆子懋子敬子真子伦并郁林海陵为七王】其余二十余王或内列清要或外典方牧魏主曰卿主若不忘忠义何以不立近亲如周公之辅成王而自取之乎庆逺曰成王有亚圣之徳故周公得而相之【相息亮翻】今近亲皆非成王之比故不可立且霍光亦舍武帝近亲而立宣帝唯其贤也魏主曰霍光何以不自立庆逺曰非其类也主上正可比宣帝安得比霍光若尔武王伐纣不立微子而辅之亦为茍贪天下乎【史言崔庆逺之机辨】魏主大笑曰朕来问罪如卿之言便可释然庆逺曰见可而进知难而退【左传载晋大夫随武子之言】圣人之师也魏主曰卿欲吾和亲为不欲乎庆逺曰和亲则二国交欢生民防福否则二国交恶生民涂炭和亲与否裁自圣衷魏主赐庆逺酒殽衣服而遣之戊申魏主循淮而东【过夀阳不攻引兵东下】民皆安堵租运属路【属之欲翻此谓淮北之民耳】丙辰至钟离【自夀阳至钟离三百三十余里】上遣左衞将军崔慧景宁朔将军裴叔业救钟离刘昶王肃众号二十万堑栅三重【堑七艳翻重直龙翻】并力攻义阳城中负楯而立【攻城甚急矢石交至故负楯而立以自蔽楯食尹翻】王广之引兵救义阳去城百余里畏魏彊不敢进城中益急黄门侍郎萧衍请先进广之分麾下精兵配之衍间道夜发【间古苋翻】与太子右率萧诔等【率所律翻右率太子右衞率也诔鲁水翻】径上贤首山【水经注浉水南出大溃山北迳贤首山西又北出东南屈迳义阳县城南上时掌翻】去魏军数里魏人出不意未测多少不敢逼【少诗沼翻】黎明城中望见援军至萧诞遣长史王伯瑜出攻魏栅因风纵火衍等众军自外击之魏不能支解围去己未诞等追击破之诔谌之弟也先是上以义阳危急【先悉荐翻】诏都督青冀二州诸军事张冲出军攻魏以分其兵埶冲遣军主桑系祖攻魏建陵驿马厚丘三城又遣军主杜僧护攻魏虎阬冯时即丘三城皆拔之青冀二州刺史王洪范遣军主崔延袭魏纪城据之【宋泰始初青冀二州入于魏乃置青冀二州刺史治朐山杜佑曰宋明帝立青冀二州寄治贑榆齐青州治朐山冀州理涟口今临淮郡涟水县魏收志郯郡有建陵县汉古县也宋白曰厚丘故城在海州沐阳县北四十五里又东彭城郡龙沮县有即丘城即丘亦汉县本属琅邪郡贤曰即丘即左传之祝丘故城在今沂州临沂县东南纪城春秋纪鄣之故城也杜预曰东海贑榆县东北有故纪城】魏主欲南临江水辛酉钟离司徒长乐元懿公冯诞病不能从【乐音洛从才用翻】魏主与之泣诀行五十里闻诞卒时崔慧景等军去魏主营不过百里魏主轻将数千人夜还钟离【将即亮翻】拊尸而哭达旦声泪不絶壬戌敕诸军罢临江之行葬诞依晋齐献王故事【齐献王攸葬事见八十一卷晋武帝太康四年】诞与帝同年幼同砚席尚帝妹乐安长公主【长知两翻】虽无学术而质性淳笃故特有宠丁卯魏主遣使临江数上罪恶【使疏吏翻数所具翻】魏久攻钟离不克士卒多死三月戊寅魏主如邵阳筑城于洲上【邵阳洲在钟离城北淮水中】栅断水路夹筑二城【既筑城于洲上又于淮水南北两岸夹筑二城树栅水中以断援兵之路断丁管翻下先断邀断欲断同】萧坦之遣军主裴叔业攻二城拔之魏主欲筑城置戍于淮南以抚新附之民赐相州刺史髙闾玺书具论其状【相息亮翻玺斯氏翻】闾上表以为兵法十则围之五则攻之【孙子兵法有是言】向者国家止为受降之计【谓欲受曹虎降也降户江翻下同】发兵不多东西辽阔难以成功今又欲置戍淮南招抚新附昔世祖以回山倒海之威步骑数十万南临瓜步诸郡尽降而盱眙小城攻之不克【事见一百二十五卷宋文帝元嘉二十七年骑竒寄翻盱眙音吁怡】班师之日兵不戍一城土不辟一防【说文曰防一畆半一家之居地】夫岂无人以为大镇未平【宋时淮上以夀阳广陵为大镇】不可守小故也夫壅水者先塞其原【塞悉则翻】伐木者先断其本本原尚在而攻其末流终无益也夀阳盱眙淮阴淮南之本原也【夀阳盱眙淮阴皆淮津之要地即皆以重兵守之故云本原】三镇不克其一而畱守孤城其不能自全明矣敌之大镇逼其外长淮隔其内少置兵则不足以自固【少诗沼翻】多置兵则粮运难通大军既还士心孤怯夏水盛涨救援甚难以新击旧以劳御逸【久于屯戍魏师已老齐以生兵攻之是之谓以新击旧魏以孤军守孤城劳于备御齐师迭出而攻之士有余力是之谓以劳御逸】若果如此必为敌擒虽忠勇奋发终何益哉【言将士效死弗去而城破身没虽忠勇奋而无益于国事】且安土恋本人之常情昔彭城之没既克大镇城戍已定而不服思叛者犹逾数万【宋明帝泰始二年魏得彭城至髙帝建元之初淮北之民犹不乐属魏思归江南遂有五固之役】角城蕞尔处在淮北【蕞徂外翻小貌处昌吕翻】去淮阳十八里五固之役攻围歴时卒不能克【事见一百二十五卷髙帝建元三年卒子恤翻】以今凖昔事兼数倍天时尚热【尚当作向】雨水方降愿陛下踵世祖之成规旋辕反斾经营洛邑蓄力观衅【衅许觐翻】布徳行化中国既和逺人自服矣尚书令陆叡上表以为长江浩荡彼之巨防又南土昏雾暑气郁蒸师人经夏必多疾病而迁鼎草创【武王迁九鼎于洛邑故引以为言】庶事甫尔台省无论政之馆府寺靡听治之所【治直吏翻】百僚居止事等行路沈雨炎阳自成疠疫【沈与霃同持林翻説文久阴曰霃炎阳炎日也】且兵徭并举圣王所难今介胄之士外攻冦讐羸弱之夫内勤土木运给之费日损千金驱罢弊之兵讨坚城之虏将何以取胜乎【羸伦为翻罢读与疲同】陛下去冬之举正欲曜武江汉耳今自春几夏【几居希翻近也】理宜释甲愿早还洛邑使根本深固圣懐无内顾之忧兆民休斤板之役【斤谓斧斤之役板谓板筑之役】然后命将出师【将即亮翻下同】何忧不服魏主纳其言崔慧景以魏人城邵阳患之张欣泰曰彼有去志所以筑城者外自夸大惧我蹑其后耳今若说之以两愿罢兵【说输芮翻】彼无不听矣慧景从之使欣泰诣城下语魏人【语牛倨翻】魏主乃还济淮余五将未济齐兵据渚邀断津路【断下管翻下同】魏主募能破中渚兵者以为直閤将军军主代人奚康生应募【据北史康生本姓达奚魏孝文改复姓于是姓奚】防筏积柴因风纵火烧齐船舰【舰户黯翻】依烟熖进飞刀乱斫中渚兵遂溃魏主假康生直閤将军魏主使前将军杨播将步卒三千骑五百为殿【将步即亮翻骑竒寄翻下同殿都辇翻断后曰殿】时春水方长齐兵大至战舰塞川播结陈于南岸以御之【长知两翻舰户黯翻塞悉则翻陈读曰阵下为陈同】诸军尽济齐兵四集围播播为圆陈以御之身自战所杀甚众相拒再宿军中食尽围兵愈急魏主在北岸望之以水盛不能救既而水稍减播引精兵三百歴齐舰大呼曰【呼火故翻】我今欲渡能战者来遂拥众而济播椿之兄也【杨椿见一百三十七卷武帝永明八年】魏军既退邵阳洲上余兵万人求输马五百匹假道以归崔慧景欲断路攻之张欣泰曰归师勿遏古人畏之【兵法归师勿遏穷寇勿追】兵在死地不可轻也今胜之不足为武不胜徒丧前功【丧息浪翻】不如许之慧景从之萧坦之还言于上曰邵阳洲有死贼万人慧景欣泰纵而不取由是皆不加赏甲申解严【魏师已退故解严】初上闻魏主欲饮马于江惧敕广陵太守行南兖州事萧颖胄移居民入城民惊恐欲席卷南渡【卷读曰卷】頴胄以魏寇尚逺不即施行魏兵竟不至頴胄太祖之从子也【萧颖胄太祖从弟赤斧之子从才用翻】上遣尚书左仆射沈文季助丰城公遥昌守夀阳【是年春正月遣沈文季督豫州诸军豫州治夀阳】文季入城止游兵不听出洞开城门严加守备魏兵寻退魏之入寇也卢昶等犹在建康【海陵王即位魏遣昶来聘昶至建康而帝已立】齐人恨之饲以蒸豆【饲祥吏翻马牛待之】昶怖惧食之【怖普布翻】泪汗交横谒者张思宁辞气不屈死于馆下及还魏主让昶曰人谁不死何至自同牛马屈身辱国纵不逺慙苏武【苏武使匈奴十九年不屈节】独不近愧思宁乎乃黜为民　戊子魏太师京兆武公冯熈卒于平城　乙未魏主如下邳夏四月庚子如彭城辛丑为冯熈举哀【为于伪翻】太傅録尚书事平阳公丕不乐南迁【乐音洛】与陆叡表请魏主还临熈葬【丕叡时畱守平城】帝曰开辟以来安有天子逺奔舅丧者乎今经始洛邑【经度之也始初也诗云经始灵台】岂宜妄相诱引陷君不义令仆以下可付法官贬之【此平城畱台令仆也法官谓御史诱音酉】仍诏迎熈及博陵长公主之柩【长知两翻柩巨救翻】南葬洛阳礼如晋安平献王故事【晋安平王孚葬见七十九卷武帝泰始八年魏之葬熈其礼又加于诞】　魏主之在钟离仇池镇都大将梁州刺史拓跋英请以州兵防刘藻击汉中【去年十一月魏遣刘藻向南郑魏梁州刺史治仇池齐梁州刺史治南郑将即亮翻下同】魏主许之梁州刺史萧懿遣部将尹绍祖梁季羣等将兵二万据险立五栅以拒之【据萧子显齐书时据角弩谷白马沮水立五栅】英曰彼帅贱莫相统壹【帅所类翻】我选精卒并攻一营彼必不相救若克一营四营皆走矣乃引兵急攻一营拔之四营俱溃生擒梁季羣斩三千余级俘七百余人乘胜长驱进逼南郑懿又遣其将姜修击英英掩击尽获之将还懿别军继至将士皆已疲不意其至大惧欲走英故缓辔徐行神色自若登髙望敌东西指麾状若处分【处昌吕翻】然后整列而前懿军疑有伏兵迁延引退英追击破之遂围南郑禁将士毋得侵暴逺近悦附争供租运懿婴城自守军主范絜先将三千余人在外还救南郑英掩击尽获之围城数十日城中恟惧【将即亮翻恟许记翻】録事参军新野庾域封题空仓数十指示将士曰此中粟皆满足支二年但努力固守众心乃安防魏主召英还使老弱先行自将精兵为后拒【殿军后以拒追兵曰后拒】遣使与懿告别【使疏吏翻】懿以为诈英去一日犹不开门二日乃遣将追之英与士卒下马交战懿兵不敢逼行四日四夜懿兵乃返英入斜谷防天大雨士卒截竹贮米执炬火于马上炊之【贮丁吕翻】先是懿遣人诱说仇池诸氐使起兵断英运道及归路英勒兵奋击且战且前矢中英颊卒全军还仇池【英乘胜深入后无继援虽仅获全军而返亦已危矣先悉荐翻说输芮翻断丁管翻中竹仲翻卒子恤翻】讨叛氐平之英桢之子【南安王桢见一百三十八卷武帝永明十一年】懿衍之兄也英之攻南郑也魏主诏雍泾岐三州发兵六千人戍南郑【魏雍州治长安领京兆冯翊扶风咸阳北地等郡太和中置泾州治临泾城领安定陇东新平平凉平原等郡十一年置岐州治雍城镇领平秦武功武都郡雍于用翻】俟克城则遣之侍中兼左仆射李冲表谏曰秦州险阨地接羌夷自西师出后饷援连续加氐胡叛逆所在奔命运粮擐甲迄兹未已今复豫差戍卒【复扶又翻差初皆翻下差遣同】悬拟山外【汉中之地在闗中南山之南故曰山外】虽加优复【复方目翻】恐犹惊骇脱终攻不克徒动民情连胡结夷事或难测辄依防宻下刺史待军克郑城【下户嫁翻郑城谓南郑城】然后差遣如臣愚见犹谓未足何者西道险阨单径千里【谓褒斜之道也】今欲深戍絶界之外孤据羣贼之中敌攻不可猝援食尽不可运粮古人有言虽鞭之长不及马腹【左传晋伯宗之言】南郑于国实为马腹也且魏境所掩九州过八【此指禹贡九州为言】民人所臣十分而九所未民者唯漠北之与江外耳【漠北谓柔然江外谓齐言唯此二国未为魏民】羁之在近【谓以绳羁系其君而致之在近言不逺也】岂汲汲于今日也宜待疆宇既广粮食既足然后置邦树将【树立也将帅也将即亮翻】为吞并之举今夀阳钟离宻迩未拔赭城新野跬步弗降【赭城即赭阳城也降户江翻】东道既未可以近力守西藩宁可以逺兵固【李冲盖谓淮汉之地为东道谓南郑为西藩】若果欲置者臣恐终以资敌也又建都土中【洛阳为土中】地接寇壤方须大收死士平荡江防【建康为江南都防之地故曰江防】若轻遣单寡弃令陷没恐后举之日众以畱守致惧求其死効未易可获【易以豉翻】推此而论不戍为上魏主从之　癸丑魏主如小沛己未如瑕丘庚申如鲁城【魏收地形志鲁郡鲁县之鲁城】亲祠孔子辛酉拜孔氏四人顔氏二人官仍选诸孔宗子一人封崇圣侯奉孔子祀命兖州修孔子墓【大宗之子为宗子孔子墓亦在鲁县】更建碑铭戊辰魏主如碻磝命谒者仆射成淹具舟楫欲自泗入河泝流还洛淹谏以为河流悍猛非万乘所宜乘【泝苏故翻悍矦盱翻又下罕翻万乘绳证翻】帝曰我以平城无漕运之路故京邑民贫今迁都洛阳欲通四方之运而民犹惮河流之险故朕有此行所以开百姓之心也　魏城阳王鸾等攻赭阳诸将不相统壹围守百余日诸将欲案甲不战以疲之李佐独昼夜攻击士卒死者甚众帝遣太子右衞率垣歴生救之诸将以众寡不敌欲退佐独帅骑二千逆战而败【将即亮翻帅所律翻帅读曰率骑竒寄翻】卢渊等引去歴生追击大破之歴生荣祖之从弟也【垣荣祖著名于宋泰始之间从才用翻下同】南阳太守房伯玉等又败薛真度于沙堨【败蒲迈翻　考异曰齐书魏虏传真度败在建武元年下魏帝纪城阳王鸾以败军获罪在太和十九年五月今从之】鸾等见魏主于瑕丘【见贤遍翻】魏主责之曰卿等沮辱威灵罪当大辟【沮在吕翻辟毗亦翻】朕以新迁洛邑特从寛典五月己巳降封鸾为定襄县王削户五百卢渊李佐韦珍皆削官爵为民佐仍徙瀛州【太和十一年分定州河间髙阳冀州章武浮阳置瀛州治赵都军城】以薛真度与其从兄安都有开徐方之功【谓以彭城降魏也从才用翻】听存其爵及荆州刺史余皆削夺曰进足明功退足彰罪矣魏广川刚王谐卒谐畧之子也【魏广川王畧见一百三十五卷髙帝之建】
　　【元二年谥法追补前过曰刚】魏主曰古者大臣之丧有三临之礼【贾山曰古者贤君之于臣也死则往吊哭之临其小敛大敛已棺除而为之服锡衰麻绖而三临其丧】魏晋以来王公之丧哭于东堂自今诸王之丧期亲三临【期亲期丧之亲期读曰朞】大功再临小功缌麻一临【大功九月服小功五月服缌麻三月服】罢东堂之哭广川王于朕大功也【广川王畧显祖之弟谐于魏主从兄弟也其服大功】将大敛【敛力赡翻】素服深衣往哭之　甲戌魏主如滑台丙子舎于石济庚申太子出迎于平桃城【魏收志济阴郡离狐县有桃城水经注曰荣阳县有防亭俗谓之平城】赵郡王干在洛阳贪淫不法御史中尉李彪私戒之【魏置御史中尉以纠察百官犹御史中丞也】且曰殿下不悛不敢不以闻干悠然不以为意【悠逺也悠然夷旷自得之意悛七縁翻】彪表弹之【弹徒丹翻】魏主诏干与北海王祥俱从太子诣行在既至见祥而不见干阴使左右察其意色知无忧悔【言既无忧色又无悔过之意】乃亲数其罪杖之一百免官还第【数所具翻】癸未魏主还洛阳告于太庙甲申减冗官之禄以助军国之用乙酉行饮至之礼【左传臧僖伯曰三年而治兵入而振旅归而饮至以数军实又曰反行饮至舎爵策勲焉饮至者告至于庙而饮酒也】班赏有差【班南伐之赏也】　甲午魏太子冠于庙【记冠义曰古者重冠冠故行之于庙行之于庙者所以自卑而尊先祖也郑樵曰曹魏冠太子再加宋一加余谓魏孝文好古其必用三加之礼冠于庙礼也曹魏以来不复在庙冠古玩翻】　魏主欲变北俗引见羣臣【见贤遍翻】谓曰卿等欲朕逺追商周为欲不及汉晋邪咸阳王禧对曰羣臣愿陛下度越前王耳帝曰然则当变风易俗当因循守故邪对曰愿圣政日新帝曰为止于一身为欲传之子孙邪对曰愿传之百世帝曰然则必当改作卿等不得违也对曰上令下从其谁敢违帝曰夫名不正言不顺则礼乐不可兴【用论语孔子之言】今欲断诸北语一从正音【断音短正音华言也】其年三十已上习性已久容不可猝革三十已下见在朝廷之人【见贤遍翻】语音不听仍旧若有故为【谓故意为北语不肯从华言者】当加降黜各宜深戒王公卿士以为然不【不读曰否】对曰实如圣防帝曰朕尝与李冲论此冲曰四方之语竟知谁是【谓四方之人言语不同不知当以谁为是】帝者言之即为正矣冲之此言其罪当死因顾冲曰卿负社稷当令御史牵下冲免冠顿首谢又责畱守之官曰【守手又翻】昨望见妇女犹服夹领小袖卿等何为不遵前诏皆谢罪帝曰朕言非是卿等当廷争【争读曰诤】如何入则顺防退则不从乎六月己亥下诏不得为北俗之语于朝廷违者免所居官癸卯魏主使太子如平城赴太师熈之丧　癸丑魏
　　诏求遗书袐閤所无【汉时书府在外则有太常太史博士掌之内则有延阁广内石渠之蔵后汉则蔵之东观晋有中外三阁经书陆机谢表云身登三阁谓为秘书郎掌中外三阁秘书也此秘阁之名所由始】有益时用者加以优赏　魏有司奏广川王妃葬于代都未审以新尊从旧卑以旧卑就新尊【夫尊妇卑广川王谐新卒故曰新尊其妃先卒故曰旧卑】魏主曰代人迁洛者宜悉葬邙山【邙山在洛城北邙谟郎翻】其先有夫死于代者听妻还葬夫死于洛者不得还代就妻其余州之人自听从便丙辰诏迁洛之民死葬河南不得还北于是代人迁洛者悉为河南洛阳人　戊午魏改用长尺大斗其法依汉志为之【汉律歴志以子谷秬黍中者一黍之广度之九十分黄钟之长一为一分十分为寸十寸为尺又以子谷秬黍中者千有二百实其龠十龠为合十合为升十升为斗】　上之废郁林王也【见上卷上年】许萧谌以扬州既而除领军将军南徐州刺史谌恚曰见炊饭推以与人【谌氏壬翻恚于避翻见贤遍翻推吐雷翻】谌恃功颇干预朝政【朝直遥翻】所欲选用辄命尚书使为申论【为于伪翻】上闻而忌之以萧诞萧诔方将兵拒魏【诔鲁水翻将即亮翻】隐忍不壬戍上游华林园与谌及尚书令王晏等数人宴尽欢坐罢畱谌晩出至华林园仗身执还省【仗身执仗之衞士天子禁衞有斋内仗身见齐书萧谌传又按杜佑通典曰唐制镇戍之官给仗身其人数眡镇戍之上中下为差京官五品已上亦有仗身职员】上遣左右莫智明数谌曰隆昌之际非卿无有今日今一门二州兄弟三封【谌为南徐州诞为司州所谓二州也谌封衡阳郡公诔封西昌矦诞封安复侯所谓三封也数所具翻】朝廷相报止可极此卿恒懐怨望【恒户登翻】乃云炊饭已熟合甑与人邪今赐卿死遂杀之并其弟诔以黄门郎萧衍为司州别驾往执诞杀之谌好术数吴兴沈文猷常语之曰君相不减髙帝【好呼到翻语牛倨翻相息亮翻相貌也】谌死文猷亦伏诛谌死之日上又杀西阳王子明南海王子罕邵陵王子贞【三王皆武帝子也】　乙丑以右衞将军萧坦之为领军将军　魏髙闾上言邺城宻皇后庙頽圯请更葺治若谓已配飨太庙即宜罢毁诏罢之【宻皇后世祖母杜皇后也后邺人神防三年立庙于邺髙闾为相州刺史相州治邺故上言之圯都鄙翻毁也治直之翻】　魏拓跋英之寇汉中也沮水氐杨馥之为齐击武兴氐杨集始破之【按汉志武都郡沮县有东狼谷沮水所出也水在广业郡界唐鳯州同谷县魏之广业郡地也氐居沮水上因以为种落之名沮千余翻为于伪翻】秋七月辛卯以馥之为北秦州刺史【萧子显曰永明郡国志秦州寄治汉中南郑不曰南北元嘉计偕亦曰秦州而荆州刺史尝督二秦梁是则志所载秦州为南秦氐为北秦然是时秦州所领诸郡皆侨郡与荒郡也】仇池公　八月乙巳魏选武勇之士十五万人为羽林虎贲以充宿衞【为后虎贲羽林作乱杀张彛父子张本贲音奔】　魏金墉宫成立国子太学四门小学于洛阳【四门学始此】　魏髙祖游华林园观故景阳山【华林园及景阳山皆魏明帝所筑】黄门侍郎郭祚曰山水者仁智之所乐【论语孔子曰仁者乐山智者乐水故郭祚引以为言乐鱼教翻】宜复修之【复扶又翻】帝曰魏明帝以奢失之于前朕岂可袭之于后乎帝好读书手不释卷在舆据鞍不忘讲道善属文【好呼到翻下好贤同属之欲翻】多于马上口占既成不更一字【更工衡翻】自太和十年以后诏策皆自为之好贤乐善情如饥渴所与游接常寄以布素之意【乐音洛言寄以布衣雅素相与之意】如李冲李彪髙闾王肃郭祚宋弁刘芳崔光邢峦之徒皆以文雅见亲贵显用事制礼作乐郁然可观有太平之风焉【史言魏髙祖能以文治】治书侍御史薛聪辩之曾孙也【薛辩见一百二十四卷宋文帝元嘉二十一年治直之翻】弹劾不避彊御【弹徒丹翻劾户槩翻又户得翻】帝或欲寛贷者聪辄争之帝每曰朕见薛聪不能不惮何况诸人也自是贵戚敛手累迁直閤将军兼给事黄门侍郎散骑常侍【散悉亶翻骑竒寄翻】帝外以徳器遇之内以心膂为寄亲衞禁兵悉聪管领故终太和之世恒带直閤将军羣臣罢朝之后聪恒陪侍帷幄言兼昼夜时政得失动辄匡諌事多听允而重厚沈宻【恒户登翻朝直遥翻沈持林翻】外莫窥其际帝欲进以名位辄苦让不受帝亦雅相体悉谓之曰卿天爵自髙固非人爵所能荣也【孟子曰公卿大夫此人爵也仁义忠信此天爵也】　九月庚午魏六宫文武悉迁于洛阳【六宫后妃夫人嫔御也文武内外文武百官也】　丙戌魏主如邺屡至相州刺史髙闾之馆【馆谓刺史官舎相息亮翻】美其治效【治直吏翻】赏赐甚厚闾数请本州【数所角翻】诏曰闾以悬车之年方求衣锦【汉薛广汉致仕悬其安车以示子孙古人有言富贵不归故乡如衣锦夜行衣于既翻】知进忘退有尘谦徳可降号平北将军朝之老成宜遂情愿徙授幽州刺史【髙闾渔阳雍奴人幽州统内也朝直遥翻】令存劝两修恩法并举【从所请以劝善示恩降号以存法】以髙阳王雍为相州刺史戒之曰作牧亦易亦难其身正不令而行所以易其身不正虽令不从所以难【用孔子之言而难易之论易以豉翻】　己丑徙南平王寳攸为邵陵王蜀郡王子文为西阳王广汉王子峻为衡阳王临海王昭秀为巴郡王永嘉王昭粲为桂阳王【寳攸皇子余皆髙武子孙】　乙未魏主自邺还【还洛阳】冬十月丙辰至洛阳　壬戌魏诏诸州精品属官考其得失为三等以闻又诏徐兖光南青荆洛六州严纂戎备应须赴集【魏徐州领彭城南阳平沛兰陵北济阴等郡兖州领泰山鲁髙平任城东平东阳平等郡光州治掖城皇兴四年分青州置领东莱长广东牟等郡南青州即东徐州魏主更名领东安东莞郡魏先置荆州于上洛领上洛上庸魏兴等郡太和十一年改为洛州置荆州于穰城领南阳顺阳新野襄城等郡诏纂戎备将复南伐也】　十一月丁卯诏罢世宗东田毁兴光楼【东田见武帝纪兴光楼盖亦文惠太子所建】己卯纳太子妃禇氏大赦妃澄之女也【禇澄见一百三十三卷宋苍梧王元徽二年】　庚午魏主如委粟山定圜丘己卯帝引诸儒议圜丘礼秘书令李彪建言鲁人将有事于上帝必先有事于泮宫【记礼器之言郑注曰泮宫郊学也】请前一日告庙从之甲申魏主祀圜丘大赦　十二月乙未朔魏主见羣臣于光极堂宣下品令为大选之始【下遐嫁翻品令九品之令也大选者谓将大选羣臣也】光禄勲于烈子登引例求迁官烈上表曰方今圣明之朝理应廉让而臣子登引人求进【引人谓引他人之例也朝直遥翻】是臣素无教训乞行黜落【黜落谓黜官落职也】魏主曰此乃有识之言不谓烈能办此乃引见登谓曰朕将流化天下以卿父有谦逊之美直士之风故进卿为太子翊军校尉又加烈散骑常侍封聊城县子【校户教翻散悉亶翻骑竒寄翻】魏主谓羣臣曰国家从来有一事可叹臣下莫肯公言得失是也夫人君患不能纳谏人臣患不能尽忠自今朕举一人如有不可卿等直言其失若有才能而朕所不识卿等亦当举之如是得人者有赏不言者有罪卿等当知之【以魏孝文之求谏求才如此而一时之臣犹未能称上意岂非朝廷之议帝务骋辞气以加之故有有懐而不敢尽者】　丁酉诏修晋帝诸陵增置守衞【此晋帝诸陵谓在江南者】　甲子魏主引见羣臣于光极堂颁赐冠服【赐冠服以易胡服】　先是魏人未尝用钱【先悉荐翻】魏主始命铸太和五铢是嵗鼔铸粗备【粗坐五翻】诏公私用之　魏以光城蛮帅田益光为南司州刺史【帅所类翻】所统守宰听其铨置后更于新蔡立东豫州以益光为刺史【据北史益光当作益宗魏以益宗既渡淮北不可仍为司州乃于新蔡立东豫州又按五代志及水经注新蔡当作新息】　氐王杨炅卒【炅古逈翻又古惠翻】
　　三年春正月丁卯以杨炅子崇祖为沙州刺史封阴平王　【考异曰齐本纪作丁酉按长歴是月乙丑朔无丁酉下有己巳当作丁卯】　魏主下诏以为北人谓上为拓后为跋魏之先出于黄帝以土徳王【王于况翻】故为拓跋氏夫土者黄中之色万物之元也宜改姓元氏诸功臣旧族自代来者姓或重复皆改之【重直龙翻】于是始改拔拔氏为长孙氏达奚氏为奚氏乙旃氏为叔孙氏丘穆陵氏为穆氏步六孤氏为陆氏贺赖氏为贺氏独孤氏为刘氏贺楼氏为楼氏勿忸于氏为于氏尉迟氏为尉氏其余所改不可胜纪【如长孙嵩奚斤叔孙建穆崇于栗防之类史皆因其后改姓从简便而书之非其旧也其余北人诸姓改从后姓注已畧见于前盖其所改后姓有与华人旧姓相犯者也忸女九翻又女六翻　考异曰魏初功臣姓皆复重竒僻孝文太和中变胡俗始改之魏収作魏书已尽用新姓不用旧姓宋书索虏传南齐书魏虏传所称者盖其旧姓名耳今并从魏书以就简易】魏主雅重门族以范阳卢敏清河崔宗伯荥阳郑羲太原王琼四姓衣冠所推咸纳其女以充后宫陇西李冲以才识见任当朝贵重所结姻防莫非清望【朝直遥翻防音连史记南越传吕嘉宗室兄弟及苍梧秦王有连汉书音义曰连亲婚也史记索隐曰有连者皆亲姻也后人因以姻连之连其旁加女遂为防字】帝亦以其女为夫人诏黄门郎司徒左长史宋弁定诸州士族多所升降又诏以代人先无姓族虽功贤之无异寒贱故宦达者位极公卿其功衰之亲仍居猥任【功衰自小功大功以上至齐衰也猥卑下也衰仓囘翻猥乌贿翻鄙也】其穆陆贺刘楼于稽尉八姓【嵇恐当作奚今按魏书官氏志自有嵇姓嵇敬之嵇是也尉纡勿翻】自太祖已降勳着当世位尽王公灼然可知者且下司州吏部勿充猥官一同四姓【四姓卢崔郑王也下户嫁翻】自此以外应班士流者寻续别敕其旧为部落大人而皇始以来三世官在给事已上及品登王公者为姓若本非大人而皇始以来三世官在尚书已上及品登王公者亦为姓其大人之后而官不显者为族若本非大人而官显者亦为族凡此姓族皆应审覈勿容伪冐【覈户革翻】令司空穆亮尚书陆琇等详定务令平允琇馥之子也【魏孝文受内禅陆馛之故其子皆通显琇音秀馛蒲拨翻】魏旧制王国舎人皆应娶八族及清修之门【王国舎人舎谓诸王妃嫔之舍其人即妃嫔也八族即前自代来八姓】咸阳王禧娶户为室【户谓没入为奴之户】帝深责之因下诏为六弟聘室【为于伪翻】前者所纳可为妾媵【媵以证翻】咸阳王禧可聘故颍川太守陇西李辅女河南王干可聘故中散大夫代郡穆明乐女【太和十八年河南王干已徙封赵郡王史盖以旧封书之散悉亶翻】广陵王羽可聘骠骑谘议参军荥阳郑平城女【骠匹妙翻骑竒寄翻】颍川王雍可聘故中书博士范阳卢神寳女【颍川王雍亦以太和十八年徙封髙阳史以旧封书之】始平王勰可聘廷尉卿陇西李冲女【勰音协】北海王祥可聘吏部郎中荥阳郑懿女【魏定氏族固亦未能尽允清议至令诏诸王改纳室则大悖于人伦夫妻者齐也一与之齐终身不改富而易妻人士犹或羞之况天子之弟乎此诏一出天下何观】懿羲之子也【宋泰始之初郑羲从拓拔石平汝颍】时赵郡诸李人物尤多各盛家风故世之言髙华者以五姓为首【卢崔郑王并李为五姓赵郡诸李北人谓之赵李李灵李顺李孝伯羣从子侄皆赵李也】众议以薛氏为河东茂族帝曰薛氏蜀也岂可入郡姓直閤薛宗起执防在殿下出次对曰臣之先人汉末仕蜀二世复归河东今六世相袭非蜀人也伏以陛下黄帝之受封北土岂可亦谓之胡邪今不预郡姓何以生为乃碎防于地帝徐曰然则朕甲卿乙乎乃入郡姓仍曰卿非宗起乃起宗也【郡姓者郡之大姓着姓也今百氏郡望盖始于此考异曰北史薛聪传为羽林监帝曽与朝臣论海内姓地人物戏谓聪曰人谓卿诸薛是蜀人定是蜀人不聪对曰臣逺祖广徳世事汉朝时人呼为汉臣九世祖永随刘备入蜀时人呼为蜀臣今事陛下是虏非蜀也帝抚掌笑曰卿可自明非蜀何乃遂复苦朕聪因投防而出帝曰薛监醉耳其见知如此今从元行冲后魏国典】帝与羣臣论选调【选须绢翻调徒吊翻】曰近世髙卑出身各有常分【分扶问翻】此果如何李冲对曰未审上古以来张官列位为膏粱子弟乎为致治乎【为于伪翻治直吏翻】帝曰欲为治耳冲曰然则陛下何为专取门品不拔才能乎帝曰茍有过人之才不患不知然君子之门借使无当世之用要自徳行纯笃朕故用之冲曰说吕望岂可以门地得之【谓传说起于版筑吕望起于屠钓也行下孟翻说读曰恱】帝曰非常之人旷世乃有一二耳秘书令李彪曰陛下若专取门地不审鲁之三卿孰若四科【鲁三卿季孙孟孙叔孙氏也孔门四科徳行言语政事文学也】著作佐郎韩显宗曰陛下岂可以贵袭贵以贱袭贱帝曰必有髙明卓然出类拔萃者朕亦不拘此制顷之刘昶入朝【刘昶自彭城入朝朝直遥翻】帝谓昶曰或言唯能是寄不必拘门朕以为不尔何者清浊同流混齐一等君子小人名器无别【别彼列翻】此殊为不可我今八族以上士人品第有九九品之外小人之官复有七等【后之流内铨流外铨盖分于此复扶又翻】若有其人可起家为三公正恐贤才难得不可止为一人浑我典制也【为于伪翻浑翻本翻】
　　臣光曰选举之法先门地而后贤才【先后皆去声】此魏晋之深弊而歴代相因莫之能改也夫君子小人不在于世禄与侧微【书序虞舜侧微孔頴达疏曰不在朝廷谓之侧其人贫贱谓之微】以今日视之愚智所同知也当是之时虽魏孝文之贤犹不免斯弊故夫明辩是非而不惑于世俗者诚鲜矣【鲜息浅翻】
　　壬辰魏徙始平王勰为彭城王复定襄县王鸾为城阳王【鸾以赭阳之败降封今复之勰音协】　二月壬寅魏诏羣臣自非金革听终三年丧　丙午魏诏畿内七十已上暮春赴京师行养老之礼三月丙寅宴羣臣及国老庶老于华林园诏国老黄耇已上假中散大夫郡守耆年已上假给事中县令庶老直假郡县各赐鸠杖衣裳【熊氏曰国老谓卿大夫致仕者庶老谓士也皇氏曰庶老兼庶人在官者毛苌曰黄黄髪也耇老艾也陆徳明曰耆至也言至老境也汉仪仲秋之月县道皆案户比民年始七十者授以玉杖餔之糜粥八十者礼有加赐玉杖长九尺端以鸠鸟为饰鸠者不噎之鸟也欲老人不噎耳耇音茍郡县之下当有逸字】　丁丑魏诏诸州中正各举其乡之民望年五十以上守素衡门者授以令长【毛苌曰衡门横木为门言浅陋也长知两翻】　壬午诏乘舆有金银饰校者皆剔除之【乘绳证翻校户教翻校栏格也饰其校饰其栏格也又居效翻义与铰同以金饰器谓之铰】上志慕节俭太官尝进裹蒸上曰我食此不尽可四破之余充晩食【今之里蒸以糖和糯米入香药松子胡桃仁等物以竹箨裹而蒸之大才二指许不劳四破也者】又尝用皁荚以余泺授左右曰此可更用【皁荚不极髙大荚形如猪牙去垢腻洗沐多用之泺音郎狄翻更居孟翻再也】太官元日上夀有银酒鎗上欲坏之【太平御览云鎗即当字壊音怪下同】王晏等咸称盛徳衞尉萧頴胄曰朝廷盛礼莫若三元【玉烛寳典曰正月为端月其一日为上日亦云三元谓嵗之元月之元时之元也】此一器既是旧物不足为侈上不恱后预曲宴银器满席【内宴于宫中谓之曲宴】頴胄曰陛下前欲壊酒鎗恐宜移在此器上甚慙上躬亲细务纲目亦宻于是郡县及六署九府常行职事莫不启闻取决诏敇【按萧子显齐志六署者尚书左右仆射左右丞所通署除署功论封爵贬黜八议疑谳六案也九府者太常光禄勲衞尉廷尉大司农少府将作大匠太仆大鸿胪九卿府也】文武勲旧皆不归选部【选须绢翻】亲戚凭藉互相通进人君之务过繁宻南康王侍郎颍川钟嵘上书言古者明君揆才颁政量能授职三公坐而论道九卿作而成务【嵘乎萌翻古者三公论道六卿分职周官考工记坐而论道谓之三公作而行之谓之士大夫注云亲受其职居其官也】天子唯恭已南面而已书奏上不怿谓大中大夫顾暠曰钟嵘何人欲断朕机务卿识之不【暠古老翻断音短不读曰否】对曰嵘虽位末名卑而所言或有可采且繁碎軄事各有司存今人主总而亲之是人主愈劳而人臣愈逸所谓代庖人宰而为大匠斵也上不顾而言他【齐明帝以吏事权诈得国猜防羣下故亲揽机务王莽之亲御灯火其计虑亦如此耳为于伪翻】　夏四月甲辰魏广州刺史薛法护来降【以萧子显齐书考之广州不在太和十年分置三十八州之数魏牧地形志永安中置广州治鲁阳意此时广州亦当置于鲁阳也降户江翻】魏冦司州栎城戍主魏僧珉拒破之【栎城即左传吴伐楚入棘栎麻之栎杜预注曰汝阴新蔡县东北有栎亭】　五月丙戌魏营方泽于河阴又诏汉魏晋诸帝陵百步内禁樵苏【此诸陵皆谓在河南者】丁亥魏主有事于方泽　秋七月魏废皇后冯氏初文明太后欲其家贵重简冯熈二女入掖庭其一早卒其一得幸于魏主未几有疾还家为尼及太后殂帝立熈少女为皇后【几居岂翻少诗沼翻】既而其姊疾愈帝思之复迎入宫拜左昭仪后宠浸衰昭仪自以年长且先入宫不率妾礼【复扶又翻长丁丈翻今知两翻率循也】后颇愧恨昭仪因譛而废之【为后昭仪为后及不终张本】后素有徳操遂居瑶光寺为练行尼【练行谓修练戒行也瑶光寺在洛阳宫侧行下孟翻】　魏主以久旱自癸未不食至于乙酉羣臣皆诣中书省请见帝在崇虚楼【武帝永明九年魏移道坛于桑干之阴改曰崇虚寺此盖迁洛后建崇虚楼于禁中齐戒则居之见贤遍翻】遣舎人辞焉且问来故【舎人即中书舎人问其所以来请见之故】豫州刺史王肃对曰今四郊雨已霑洽独京城微少细民未乏一餐而陛下辍膳三日臣下惶惶无复情地【少诗沼翻复扶又翻】帝使舎人应之曰朕不食数日犹无所感比来中外贵贱皆言四郊有雨【比毗至翻】朕疑其欲相寛免未必有实方将遣使视之【使疏吏翻】果如所言即当进膳如其不然朕何以生为当以身为万民塞咎耳【塞悉则翻】是夕大雨　魏太子恂不好学体素肥大苦河南地热常思北归魏主赐之衣冠恂常私着胡服【好呼到翻着陟略翻】中庶子辽东髙道恱数切谏恂恶之【数所角翻恶乌路翻】八月戊戌帝如嵩髙恂与左右密谋召牧马轻骑奔平城手刅道恱于禁中中领军元俨勒门防遏【严勒门衞以防遏其变骑竒寄翻】入夜乃定诘旦尚书陆琇驰以启帝【诘去吉翻琇音秀】帝大骇秘其事仍至汴口而还【汴口汴水与河通之口至此而后还以安人心还从宣翻】甲寅入宫引见恂数其罪亲与咸阳王禧更代杖之百余下【见贤遍翻数所具翻更工衡翻】扶曳出外囚于城西月余乃能起　丁巳魏相州刺史南安惠王祯卒【相息亮翻谥法柔质爱民曰惠爱民好与曰惠】　九月戊辰魏主讲武于小平津癸酉还宫　冬十月戊戌魏诏军士自代来者皆以为羽林虎贲【贲音奔】司州民十二夫调一吏以供公私力役【此时魏以洛为司州调徒吊翻】　魏吐京胡反【魏世祖太平真君九年置吐京郡水经注曰吐京即汉西河郡吐军县夷夏俗音讹也】诏朔州刺史元彬行汾州事帅幷肆之众以讨之【大和十二年置汾州治蒲子县西河吐京定阳北乡正平五城中阳绛郡皆属焉并州领太原上党乐平乡郡太平真君七年置肆州领新兴秀容鴈门郡帅读曰率下同】彬祯之子也彬遣统军奚康生击叛胡破之追至车突谷又破之【五代史志离石郡太和县后周置乌突郡乌突县盖因车突谷而名之也】俘杂畜以万数【畜许救翻】诏以彬为汾州刺史胡去居等六百余人保险不服彬请兵二万以讨之有司奏许之魏主大怒曰小冦何有发兵之理可随宜讨治【治直之翻】若不能克必须大兵者则先斩刺史然后发兵彬大惧督帅州兵身先将士【身先悉荐翻】讨去居平之　魏主引见羣臣于清徽堂【见贤遍翻】议废太子恂太子太傅穆亮少保李冲免冠顿首谢帝曰卿所谢者私也我所议者国也大义防亲古人所贵【左传以是语美石碏】今恂欲违父逃叛跨据恒朔【魏太祖天兴中置司州治代都平城太和都洛改为恒州杜佑曰魏恒州在唐代郡安边马邑县界朔朔州也宋白曰后魏都平城置司州及代尹及迁洛阳置司州于洛以平城为恒州隋云中郡恒安镇即其地后魏懐朔镇孝文迁洛于定襄故城置朔州在唐朔州北三百八十里恒户登翻下同】天下之恶孰大焉若不去之【去羌吕翻】乃社稷之忧也闰月丙寅废恂为庶人考【异曰齐书魏虏传云大冯有宠日夜谗恂魏书无之又魏帝纪在十二月丙寅按长歴魏闰十一月齐闰十二月今从齐歴】置于河阳无鼻城【水经溴水出河内轵县原山南流注于河水东有无辟邑谓之无鼻城萧子显曰在河桥北二里】以兵守之服食所供粗免饥寒而已【粗坐五翻】　戊辰魏置常平仓　戊寅太子寳卷冠【卷读曰卷冠古玩翻】　初魏文明太后欲废魏主穆泰切谏而止【见一百三十七卷世祖永明八年】由是有宠及帝南迁洛阳所亲任者多中州儒士宗室及代人往往不乐【乐音洛】泰自尚书右仆射出为定州刺史自陈久病土温则甚乞为恒州帝为之徙恒州刺史陆叡为定州以泰代之【为于伪翻下强为同】泰至叡未遂相与谋作乱阴结镇北大将军乐陵王思誉安乐侯隆抚冥镇将鲁郡侯业骁骑将军超等共推朔州刺史阳平王頥为主思誉天赐之子【汝阴王天赐景穆太子之子于魏主为叔祖乐音洛将即亮翻骁坚尧翻骑竒寄翻】业丕之弟隆超皆丕之子也叡以为洛阳休明【左传楚子伐陆浑之戎遂至于洛观兵于周疆定王使王孙满劳楚子楚子问鼎之大小轻重焉王孙满曰徳之休明虽小重也其姧回昏乱虽大轻也天祚明徳有所底止周徳虽衰天命未改鼎之轻重未可问也】劝泰缓之泰由是未頥伪许泰等以安其意而宻以状闻行吏部尚书任城王澄有疾【行吏部尚书者行吏部尚书事未为真也任音壬】帝召见于凝闲堂【见贤遍翻】谓之曰穆泰谋为不轨扇诱宗室【诱音酉】脱或必然今迁都甫尔北人恋旧南北纷扰朕洛阳不立也此国家大事非卿不能办卿虽疾强为我北行【强其两翻为于伪翻】审观其埶傥其微弱直往擒之若已彊盛可承制发并肆兵击之对曰泰等愚惑正由恋旧为此计耳非有深谋逺虑臣虽驽怯足以制之【驽音奴】愿陛下勿忧虽有犬马之疾何敢辞也帝笑曰任城肯行朕复何忧【复扶又翻下正复同】遂授澄节铜虎竹使符御杖左右【汉文帝二年初与郡守为铜虎符竹使符应劭曰铜虎符第一至第五国家当兵遣使者至郡合符符合乃听受之竹使符皆以竹箭五故长五寸镌刻篆书第一至第五魏晋以下竹使符第一至第十御杖左右带御杖在天子左右者授澄以为卫使疏吏翻】仍行恒州事行至鴈门鴈门太守夜告云泰已引兵西就阳平【阳平王頥刺朔州在平城西宋白曰朔州东北至平城二百六十里】澄遽令进发右丞孟斌曰事未可量宜依敇召幷肆兵然后徐进澄曰泰既谋乱应据坚城而更迎阳平度其所为当似埶弱【斌音彬量音良度徒洛翻】泰既不相拒无故发兵非宜也但速往镇之民心自定遂倍道兼行先遣治书侍御史李焕单骑入代【汉宣帝幸宣室斋居而决事令侍御史二人治书侍侧后因别置谓之治书侍御史魏谓平城为代郡治直之翻骑竒寄翻】出其不意晓谕泰党示以祸福皆莫为之用泰计无所出帅麾下数百人攻焕不克【帅读曰率】走出城西追擒之澄亦寻至【寻继也】穷治党与收陆叡等百余人皆系狱民间帖然澄具状表闻帝喜召公卿以表示之曰任城可谓社稷臣也观其狱辞正复皋陶何以过之【陶余招翻】顾谓咸阳王禧等曰汝曹当此不能办也　魏主谋入寇引见公卿于清徽堂曰朕卜宅土中纲条粗举【书说命曰若网在纲有条而不紊见贤遍翻粗坐五翻】唯南寇未平安能效近世天子下帷于深宫之中乎朕今南征决矣但未知早晩之期比来术者皆云今往必克【比毗至翻】此国之大事宜君臣各尽所见勿以朕先言而依违于前同异于后也李冲对曰凡用兵之法须先论人事后察天道今卜筮虽吉而人事未备迁都尚新秋谷不稔未可以兴师旅如臣所见宜俟来秋帝曰去十七年朕拥兵二十万【齐世祖永明十一年魏髙祖之太和十七年也魏定迁洛之议而止南伐之师至去年方入寇盖十九年也二十万亦当作三十万事并见上年去犹昨也又按当时众号三十万实则二十万耳】此人事之盛也而天时不利今天时既从复云人事未备【复扶又翻】如仆射之言是终无征伐之期也寇戎咫尺异日将为社稷之忧朕何敢自安若秋行不捷诸君当尽付司寇不可不尽懐也【魏既都洛逼近淮汉故急于南伐以攘斥境土】　魏主以有罪徙边者多逋亡乃制一人逋亡阖门充役光州刺史博陵崔挺上书谏曰天下善人少恶人多【少诗沼翻】若一人有罪延及阖门则司马牛受桓魋之罚栁下惠婴盗跖之诛【司马牛之于桓魋栁下惠之于盗跖皆兄弟贤不肖既相逺而兄弟罪不相及古法也魋徒回翻跖之石翻】岂不哀哉帝善之遂除其制







　　资治通鉴卷一百四十
　　钦定四库全书
　　资治通鉴卷一百四十一　宋　司马光　撰
　　胡三省　音注
　　齐纪七【起彊圉赤奋若尽着雍摄提格凡二年】
　　髙宗明皇帝下
　　建武四年春正月大赦　【考异曰齐帝纪云庚午大赦按长厯是月己丑朔无庚午故不日】　丙申魏立皇子恪为太子魏主宴于清徽堂语及太子恂李冲谢曰臣忝师傅不能辅导帝曰朕尚不能化其恶师傅何谢也　乙巳魏主北巡　初尚书令王晏为世祖所宠任【事见一百三十六卷世祖永明七年】及上谋废郁林王晏即欣然推奉【事见一百三十九卷元年】郁林王已废上与晏宴于东府语及时事晏抵掌曰公常言晏怯今定何如上即位晏自谓佐命新朝常非薄世祖故事既居朝端【尚书令位居朝臣之右朝直遥翻】事多专决内外要职并用所亲每与上争用人上虽以事际须晏【事际谓举事之际须者倚其为用】而心恶之【恶乌路翻】尝料简世祖中诏【料音聊】得与晏手敕三百余纸皆论国家事又得晏启谏世祖以上领选事【见一百三十七卷永明八年选须绢翻】以此愈猜薄之始安王遥光劝上诛晏上曰晏于我有功且未有罪遥光曰晏尚不能为武帝安能为陛下乎【为于伪翻】上黙然上遣腹心陈世范等出涂巷采听异言晏轻浅无防意望开府数呼相工自视【数所角翻相息亮翻】云当大贵与宾客语好屏人请间【好呼到翻屏必郢翻】上闻之疑晏欲反遂有诛晏之意奉朝请鲜于文粲密探上防【朝直遥翻探吐南翻】告晏有异志世范又启上云晏谋因四年南郊与世祖故主帅于道中窃【帅所类翻】防虎犯郊坛上愈惧未郊一日有敕停行先报晏及徐孝嗣孝嗣奉防而晏陈郊祀事大必宜自力上益信世范之言丙辰召晏于华林省诛之【省在华林园因名　考异曰晏云元防毕乃召晏诛之本纪丙辰晏伏诛丙辰正月二十八日也按郊礼必在正月既云未郊一日敕停则诛晏必非元防之日也本传盖言元防礼后耳】并北中郎司马萧毅台队主刘明达【明达盖世祖时主帅】及晏子徳元徳和下诏云晏与毅明达以河东王铉识用微弱谋奉以为主使守虚器晏弟诩为广州刺使上遣南中郎司马萧季敞袭杀之季敞上之从祖弟也【从才用翻下晏从同】萧毅奢豪好弓马为上所忌故因事陷之【毅髙帝从子新吴侯景先之子也好呼到翻】河东王铉先以年少才弱故未为上所杀铉朝见常鞠躬俯偻【少诗照翻朝直遥翻见贤遍翻偻力主翻鞠躬曲身也俯低头偻曲背】不敢平行直视至是年稍长【长知两翻】遂坐晏事免官禁不得与外人交通郁林王之将废也晏从弟御史中丞思逺谓晏曰兄荷世祖厚恩【荷下可翻】今一旦赞人如此事彼或可以权计相须未知兄将来何以自立若及此引决犹可保全门户不失后名【欲使之死郁林之难也】晏曰方噉粥未暇此事及拜骠骑将军【帝初即位进宴为骠骑大将军噉徒滥翻又徒览翻骠匹妙翻骑奇寄翻】集防子弟谓思逺兄思征曰隆昌之末阿戎劝吾自裁若从其语岂有今日思逺遽应曰如阿戎所见今犹未晩也【晋宋间人多谓从弟为阿戎至唐犹然如杜甫于从弟杜位宅守嵗诗云守嵗阿戎家是也】思逺知上外待晏厚而内已疑异乘间谓晏曰时事稍异兄亦觉不【间古苋翻不读曰否】凡人多拙于自谋而巧于谋人晏不应思逺退晏方叹曰世乃有劝人死者旬日而晏败上闻思逺言故不之罪仍迁侍中晏外弟尉氏阮孝绪亦知晏必败【尉氏县汉属陈畱江左侨置于今六合县界属秦郡阮氏本尉氏人此时未必居秦郡界外弟妻弟也】晏屡至其门逃匿不见甞食酱美问知得于晏家吐而覆之【既吐其所食者又覆其所余者】及晏败人为之惧【为于伪翻】孝绪曰亲而不党何惧之有卒免于罪【卒子恤翻】　二月壬戌魏主至太原　甲子以左仆射徐孝嗣为尚书令【代王晏也】征虏将军萧季敞为广州刺史【代晏弟诩也】　癸酉魏主至平城引见穆泰陆叡之党问之【见贤遍翻】无一人称枉者时人皆服任城王澄之明穆泰及其亲党皆伏诛赐陆叡死于狱宥其妻子徙辽西为民　【考异曰齐书魏虏传云伪征北将军恒州刺史钜鹿孤贺鹿浑守桑干宏从叔平阳王安夀戍懐栅在桑干西北浑非宏任用中国人与伪定州刺史冯翊公自邻安乐公主拓拔阿干儿谋立安夀分据河北期久不遂安夀惧告宏杀浑等数百人任安夀如故与魏书名姓全不同今从魏书】初魏主迁都变易旧俗并州刺史新兴公丕皆所不乐【乐音洛】帝以其宗室耆旧亦不之逼但诱示大理令其不生同异而已【示以事理之大归而已不反覆告语之诱音酉】及朝臣皆变衣冠朱衣满坐【朝直遥翻坐徂卧翻】而丕独胡服于其间晚乃稍加冠带而不能修饰容仪帝亦不强也【强其两翻】太子恂自平城将迁洛阳元隆与穆泰等密谋畱恂因举兵断关规据陉北【陉北即恒朔二州之地闗即雁门之东陉西陉二闗也断丁管翻陉音刑】丕在并州隆等以其谋告之丕外虑不成口虽折难【折之列翻难乃旦翻】心颇然之及事觉丕从帝至平城帝毎推问泰等常令丕坐观有司奏元业元隆元超罪当族丕应从坐帝以丕尝受诏许以不死听免死为民畱其后妻二子与居于太原杀隆超同产乙升【同产同母兄弟】余子徙敦煌【敦徒门翻】初丕叡与仆射李冲领军于烈俱受不死之诏叡既诛帝赐冲烈诏曰叡反逆之志自负幽防违誓在彼不闗朕也反逆既异余犯虽欲矜恕如何可得然犹不忘前言听自死别府【不就恒州刺史府赐死而死于狱故曰别府】免其孥戮【书甘誓曰予则孥戮汝孔安国注曰孥子也免其孥戮谓叡妻子免死徙辽西也孥音奴】元丕二子一弟首为贼端连坐应死特恕为民朕本期始终而彼自弃絶违心乖念一何可悲故此别示想无致怪谋反之外皎如白日耳冲烈皆上表谢
　　臣光曰夫爵禄废置杀生予夺人君所以驭臣之大柄也【此周礼所谓八柄驭羣臣者也予读曰与】是故先王之制虽有亲故贤能功贵勤宾茍有其罪不直赦也必议于槐棘之下【此周礼所谓八议也槐棘公卿之位王制狱成大司寇听之于棘木之下】可赦则赦可宥则宥可刑则刑可杀则杀轻重视情寛猛随时故君得以施恩而不失其威臣得以免罪而不敢自恃及魏则不然勳贵之臣往往豫许之以不死彼骄而触罪又从而杀之是以不信之令诱之使陷于死地也【诱音酉】刑政之失无此为大焉
　　是时代乡旧族多与泰等连谋唯于烈无所染涉帝由是益重之帝以北方酋长及侍子畏暑【酋自秋翻长知两翻】听秋朝洛阳春还部落时人谓之鴈臣【以鴈避寒而南来望暖而北还也朝直遥翻】　三月己酉魏主南至离石【离石汉县属西河郡隋为离石郡唐为石州】叛胡请降诏宥之【降户江翻】夏四月庚申至龙门遣使祀夏禹【水经注龙门上口在汉河东北屈县西所谓孟门也龙门下口在河东皮氏县西北大禹所凿故于此祀焉】癸亥至蒲坂祀虞舜【皇甫谧云舜都蒲坂故又于此祀焉坂音反】辛未至长安　魏太子恂既废颇自悔过御史中尉李彪密表恂复与左右谋逆【复扶又翻】魏主使中书侍郎邢峦与咸阳王禧奉诏赍椒酒诣河阳赐恂死【椒味辛大热有毒其合口者尤甚汉桓思后之议李咸捣椒自随帝煮椒二斛以杀髙武诸子孙皆是物也】敛以麤棺常服瘗于河阳【敛力赡翻瘗一计翻】　癸未魏大将军宋明王刘昶卒于彭城葬以殊礼【谥法思虑果逺曰明谓昶逺虑果于违难而归魏也】　五月己丑魏主东还【还从宣翻又如字】泛渭入河壬辰遣使祀周文王于丰武王于镐【亦于故都祀之也周之丰镐汉时悉在上林苑中使疏吏翻】六月庚申还洛阳　壬戌魏冀定瀛相济五州兵二十万【魏太宗泰常八年置济州于济北碻磝城领济北平原东平南清河郡相息亮翻济子礼翻】将入寇　魏穆泰之反也中书监魏郡公穆罴与之通谋赦后事削官爵为民罴弟司空亮以府事付司马慕容契上表自劾【劾户槩翻又户得翻】魏主优诏不许亮固请不己癸亥听亮逊位　丁夘魏分六师以定行畱　秋七月魏立昭仪冯氏为皇后后欲母养太子恪恪母髙氏自代如洛阳暴卒于共县【冯昭仪既譛废其妹又潜杀太子之母其心盖枭獍也以魏主之明而使之正位椒房他日不死于其手者幸耳共县自汉以来属河内郡晋及后魏属汲郡唐卫州共城县即其地共音恭】　戊辰魏以穆亮为征北大将军开府仪同三司冀州刺史八月丙辰魏诏中外戒严【将南伐也】　壬戌魏立皇子愉
　　为京兆王怿为清河王懐为广平王　追尊景皇所生王氏为恭太后【帝即位尊始安贞王曰景皇称皇不称帝用汉制也】　甲戌魏讲武于华林园庚辰军洛阳使吏部尚书任城王澄居守【任城王澄至是始为真吏部尚书守式又翻】以御史中丞李彪兼度支尚书【中丞当作中尉度徒洛翻】与仆射李冲参治畱台事【治直之翻】假彭城王勰中军大将军【勰音协】勰辞曰亲疎并用古之道也臣独何人频烦宠授昔陈思求而不允【曹魏文帝时陈思王植上表求自试以攻吴蜀帝不许】愚臣不请而得何否泰之相逺也【天地交曰泰天地不交曰否陈思于魏文上下之情不通故曰否勰则君臣兄弟之情无间故曰泰否皮鄙翻】魏主大笑执勰手曰二曹以才名相忌【二曹谓魏文帝陈思王也】吾与汝以道徳相亲上遣军主直閤将军胡松助北襄城太守成公期戍赭阳【赭音者】军主鲍举助西汝南北义阳二郡太守黄瑶起戍舞阴【萧子显齐志西汝南属雍州北义阳属雍州宁蛮府自宋未有双头郡太守率治一处舞阴县自汉以来属南阳郡为西汝南北义阳二郡治所】　魏以氐帅杨灵珍为南梁州刺史灵珍举州来降【魏置梁州于仇池置南梁州于武兴帅所类翻降户江翻下同】送其母及子于南郑以为质【质音致】遣其弟婆罗阿卜珍将步骑万余袭魏武兴王杨集始【将即亮翻骑竒寄翻】杀其二弟集同集众集始窘急请降九月丁酉魏主以河南尹李崇为都督陇右诸军事将兵数万讨之　初魏迁洛阳荆州刺史薛真度劝魏主先取樊邓【此时魏荆州犹治鲁阳樊邓逼近洛阳欲先取之以广封畧】真度引兵寇南阳太守房伯玉击败之【此谓去年沙堨之败也击败补迈翻】魏主怒以南阳小郡志必防之遂引兵向襄阳彭城王勰等三十六军前后相继众号百万吹唇沸地【吹唇者以齿齧唇作气吹之其声如鹰隼其下者以指夹唇吹之然后有声谓之啸指】辛丑魏主畱诸将攻赭阳自引兵南下癸夘至宛夜袭其郛克之【宛于元翻郛芳无翻城之外郭曰郛】房伯玉婴内城拒守魏主遣中书舎人孙延景　【考异曰齐书作公孙云今从魏书】谓伯玉曰我今荡壹六合非如向时冬来春去不有所克终不还北卿此城当我六龙之首【易曰时乘六龙以御天人君之象也】无容不先攻取逺期一年近止一月封侯枭首事在俯仰宜善图之【枭坚尧翻】且卿有三罪今令卿知卿先事武帝防殊常之宠不能建忠致命而尽节于其讐罪一也【明帝夷防武帝子孙故谓之讐】顷年薛真度来卿伤我偏师罪二也今鸾辂亲临不面缚麾下罪三也伯玉遣军副乐稚柔对曰承欲攻围期于必克卑微常人得抗大威真可谓获其死所外臣防武帝采拔岂敢忘恩但嗣君失徳主上光绍大宗【言帝自小宗入为髙帝第三子以绍大宗】非唯副亿兆之深望抑亦兼武皇之遗敕是以区区尽节不敢失坠往者北师深入寇扰边民辄厉将士以修职业【将即亮翻】反已而言不应垂责宛城东南隅沟上有桥魏主引兵过之伯玉使勇士数人衣班衣戴虎头防【人衣如既翻虎头防者防为虎头形】伏于窦下突出击之魏主人马俱惊召善射者原灵度射之【度射而亦翻】应而毙乃得免　李崇槎山分道出氐不意表里袭之【槎士下翻逆斫木也】羣氐皆弃杨灵珍散归灵珍之众减大半崇进据赤土【魏收志南秦州武阶郡有赤土县五代志武都郡覆津县后魏置武阶郡】灵珍遣从弟建屯龙门自帅精勇一万屯鹫峡【按魏收志东益州武兴郡有石门县五代志武都将利县旧曰石门又仇池山下有飞龙峡以氐酋杨飞龙据仇池得名又今龙州江油县东二十里有龙门山又江油县东百里有石门戍武兴今为兴州龙州去兴州甚逺杨建所屯者必非江油之龙门也水经注仇池东北有龙门戍此其是欤鹫峡当在龙门西南从才用翻帅读曰率下同鹫音就】龙门之北数十里中伐树塞路鹫峡之口聚礌石临崖下之以拒魏兵【塞悉则翻礌卢对翻埤苍曰推石自高而下也汉书李陵传乘隅下垒石师古曰言放石以投人因山隅曲而下也垒音卢对翻与此礌音同】崇命统军慕容拒帅众五千从它路入夜袭龙门破之崇自攻鹫峡灵珍连战败走俘其妻子遂克武兴梁州刺史阴广宗参军郑猷等将兵救灵珍崇进击大破之斩杨婆罗阿卜珍生擒猷等灵珍奔还汉中魏主闻之喜曰使朕无西顾之忧者李崇也以崇为都督梁秦二州诸军事梁州刺史以安集其地丁未魏主发南阳畱太尉咸阳王禧等攻之己酉魏
　　主至新野新野太守刘思忌拒守冬十月丁巳魏军攻之不克筑长围守之遣人谓城中曰房伯玉已降汝何为独取糜碎思忌遣人对曰城中兵食犹多未暇从汝小虏语也魏右军府长史韩显宗将别军屯赭阳【右军府右军将军府也将即亮翻下同】成公期遣胡松引蛮兵攻其营【胡松时助戍赭阳】显宗力战破之斩其裨将髙法援显宗至新野魏主谓曰卿破贼斩将殊益军势朕方攻坚城何为不作露布【五代史志曰后魏每攻战克捷欲天下闻知乃书帛建于竿上名曰露布魏主谓显宗若露布上闻行在所则増益魏军之胜势可以揺城中坚守之心】对曰顷闻镇南将军王肃获贼二三人驴马数匹皆为露布臣在东观私常哂之【韩显宗对防甲科除著作郎故云在东观观古玩翻哂矢引翻笑不壊顔曰哂】近虽仰凭威灵得摧丑虏兵寡力弱擒斩不多脱复髙曵长缣虚张功烈尤而效之其罪弥大【左传曰尤而效之罪又甚焉尤责也过也甚之之辞也复扶又翻】臣所以不敢为之解上而已【丁度集韵解居隘翻闻上也上时掌翻自下而闲于上谓之上】魏主益贤之上诏徐州刺史裴叔业引兵救雍州【雍于用翻下同】叔业启称北人不乐逺行唯乐钞掠【乐音洛】若侵虏境则司雍之寇自然分矣上从之叔业引兵攻虹城【此即汉沛郡之虹县城也师古曰虹音贡南北兵争其地在下邳夏丘县界唐复为虹县属泗州虹今读如綘】获男女四千余人甲戌遣太子中庶子萧衍右军司马张稷救雍州十一月甲午前军将军韩秀方等十五将降于魏【将即亮翻降户江翻】丁酉魏败齐兵于沔北【败补迈翻】将军王伏保等为魏所获　丙辰以杨灵珍为北秦州刺史　【考异曰齐氐传作北梁州今从齐书】仇池公武都王　新野人张防帅万余家据栅拒魏【防与猪同陟鱼翻帅读曰率下同】十二月庚申魏人攻拔之雍州刺史曹虎与房伯玉不协故缓救之顿军樊城【考异曰齐魏虏传云均口今从虎传　余谓曹虎之顿军樊城不特因与房伯玉不协而然亦由畏魏兵之】
　　【彊而不敢进也】丁丑诏遣度支尚书崔慧景救雍州假慧景节帅众二万骑千匹向襄阳雍州众军并受节度【度徒洛翻雍于用翻骑竒寄翻】庚午魏主南临沔水【沔弥兖翻】戊寅还新野将军王昙纷以万余人攻魏南青州黄郭戍【魏收志东魏孝静帝武定七年置义塘郡治黄郭城又按五代志海州懐仁县梁置南北二青州东魏废州立义塘郡及懐仁县昙徒含翻】魏戌主崔僧渊破之举军皆没将军鲁康祚赵公政将兵万人侵魏太仓口【据傅永传太仓口在魏豫州界是时魏置豫州于汝南新息县广陵城与齐义阳隔淮对垒则太仓口当在淮北岸以魏人积仓粟于此而有是名也】魏豫州刺史王肃使长史清河傅永将甲士三千击之康祚等军于淮南永军于淮北相去十余里永曰南人好夜斫营【好呼到翻下好学同】必于渡淮之所置火以记浅乃夜分兵为二部伏于营外又以瓠贮火【瓠户悮翻匏也贮丁吕翻盛也】密使人过淮南岸于深处置之戒曰见火起则亦然之【然与燃同】是夜康祚等果引兵斫永营伏兵夹击之康祚等走趣淮水【趣七喻翻】火既竞起不知所从溺死及斩首数千级【溺奴狄翻】生擒公政获康祚之尸以归豫州刺史裴叔业侵魏楚王戍【裴叔业盖自徐州迁为豫州水经注鲖阳县有葛陵城城东北有楚武王冢民谓之楚王瑟城魏盖于此置戍因谓之楚王戍】肃复令永击之【复扶又翻】永将心腹一人驰诣楚王戍令填外堑【堑七艳翻】夜伏战士千人于城外晓而叔业等至城东部分将置长围【分扶问翻】永伏兵击其后军破之叔业畱将佐守营自将精兵数千救之【将即亮翻】永登门楼望叔业南行数里即开门奋击大破之获叔业伞扇鼓幕甲仗万余叔业进退失据遂走左右欲追之永曰吾弱卒不满三千彼精甲犹盛非力屈而败自堕吾计中耳既不测我之虚实足使丧胆【防息浪翻】俘此足矣何更追之魏主遣谒者就拜永安逺将军汝南太守封贝丘县男【守式又翻】永有勇力好学能文魏主常叹曰上马能击贼下马作露板唯傅脩期耳【言永有武干又有文才也永字脩期】　曲江公遥欣好武事【好呼到翻】上以诸子尚幼内亲则仗遥欣兄弟外亲则倚后弟西中郎长史彭城刘暄内弟太子詹事江袥【帝母景皇后袥之姑也故曰内弟】故以始安王遥光为扬州刺史居中用事遥欣为都督荆雍等七州诸军事荆州刺史镇据西面而遥欣在江陵多招材勇厚自封殖上甚恶之【恶乌路翻】遥欣侮南郡太守刘季连季连密表遥欣有异迹【包蔵祸心者谓之异志形见于事者谓之异迹】上乃以季连为益州刺史【为后刘季连据益州张本】使据遥欣上流以制之季连思考之子也【思考刘遵考之弟】　是嵗髙昌王马儒遣司马王体入贡于魏请兵迎接求举国内徙魏主遣明威将军韩安保迎之割伊吾之地五百里以居儒众儒遣左长史顾礼右长史金城麴嘉将步骑一千五百迎安保而安保不至【将即亮翻骑竒寄翻】礼嘉还髙昌安保亦还伊吾安保遣其属朝兴安等使髙昌【朝姓也汉有鼂错史记作朝错朝直遥翻使疏吏翻】儒复遣顾礼将世子义舒迎安保【复扶又翻下同】至白棘城去髙昌百六十里髙昌旧人恋土不愿东迁相与杀儒【魏太和五年马儒始王髙昌至是为国人所杀】立麴嘉为王【麴氏得髙昌始此嘉字灵鳯金城榆中人】复臣于柔然安保独与顾礼马义舒还洛阳
　　永泰元年【是年四月始改元】春正月癸未朔大赦　加中军大将军徐孝嗣开府仪同三司孝嗣固辞　魏统军李佐攻新野丁亥拔之缚刘思忌问之曰今欲降未【降户江翻】思忌曰宁为南鬼不为北臣【史言刘思忌忠于所事】乃杀之于是沔北大震【沔弥兖翻】戊子湖阳戍主蔡道福【湖阳县故蓼国汉属南阳郡晋宋省齐于此置戍湖阳既入魏置西淮安郡唐为湖阳县属唐州】辛夘赭阳戍主成公期壬辰舞阴戍主黄瑶起南乡太守席谦相继南遁瑶起为魏所获魏主以赐王肃肃脔而食之【黄瑶起杀王肃父奂见一百三十八卷世祖永明十一年】乙巳命太尉陈显达救雍州【雍于用翻】　上有疾以近亲寡弱忌髙武子孙时髙武子孙犹有十王【十王下所杀者是也】每朔朢入朝【朝直遥翻】上还后宫辄叹息曰我及司徒诸子皆不长【意呼遥光为司徒也考之遥光传时未拜司徒详考齐史帝弟安陆昭王缅先帝卒建武元年赠　徒此盖指言缅诸子】髙武子孙日益长大【长皆音丁丈翻今知两翻】上欲尽除髙武之族以微言问陈显达对曰此等岂足介虑以问扬州刺史始安王遥光遥光以为当以次施行遥光有足疾【遥光生而有躄疾】上常令乘舆自望贤门入【望贤门华林园门也本名鳯庄门以遥光父讳鳯改焉】每与上屏人久语毕上索香火呜咽流涕明日必有所诛【左右以此觇知之屏必郢翻索山客翻】防上疾暴甚絶而复苏【复扶又翻】遥光遂行其策丁未杀河东王临贺王子岳西阳王子文永阳王子峻南康王子琳衡阳王子珉湘东王子建南郡王子夏桂阳王昭粲巴陵王昭秀于是太祖世祖及世宗诸子皆尽矣【太祖子子岳至子夏皆世祖子昭粲昭秀世宗子夏户雅翻】等已死乃使公卿奏其罪状请诛之下诏不许再奏然后许之【难将一人手掩尽天下目齐明帝之诏类如此】南康侍读济阳江泌哭子琳泪尽继之以血【济子礼翻泌薄必翻又兵媚翻】亲视殡葬毕乃去　庚戌魏主如南阳二月癸丑诏左衞将军萧惠休等救夀阳【是时魏不攻夀阳疑夀字悮】甲子魏人拔宛北城房伯玉面缚出降【宛于元翻降户江翻】伯玉从父弟思安为魏中统军数为伯玉泣请魏主乃赦之【宋泰始三年房法夀降魏故房氏羣从多仕于魏而思安得为伯王请从才用翻数为上所角翻下于伪翻】庚午魏主如新野辛巳以彭城王勰为使持节都督南征诸军事中军大将军开府仪同三司【勰音恊使疏吏翻】三月壬午朔崔慧景萧衍大败于邓城【邓县汉属南阳郡宋大明末割襄阳西界为京兆郡邓县属焉其地在隋襄阳郡安养县界唐贞元中又改安养县为邓城县今邓城县在襄阳城北二十里隔汉水按南北对境图自邓城南过新河至樊城】时慧景至襄阳五郡已陷没【五郡谓南阳新野南乡北襄城并西汝南北义阳二郡太守也】慧景与衍及军主刘山阳傅法宪等帅五千余人进行邓城魏数万骑奄至【帅读曰率行下孟翻骑竒寄翻】诸军登城拒守时将士蓐食轻行皆有饥惧之色衍欲出战慧景曰虏不夜围人城待日暮自当去既而魏众转至慧景于南门拔军去诸军不相知相继皆遁魏兵自北门入刘山阳与部曲数百人断后死战【断丁管翻】且战且却行慧景过閙沟【据萧子显齐书閙沟近沙堨沙堨在宛县界盖堨水入此沟南流迳邓城界而入于汉也】军人相蹈借【借慈夜翻】桥皆断壊魏兵夹路射之【射而亦翻】杀傅法宪士卒赴沟死者相枕【枕之鸩翻】山阳取袄仗填沟乘之得免魏主将大兵追之晡时至沔山阳据城苦战【沔北有樊城山阳所据盖即此城也】至暮魏兵乃退诸军恐惧是夕皆下船还襄阳庚寅魏主将十万众羽仪华盖以围樊城曹虎闭门自守魏主临沔水望襄阳岸乃去如湖阳辛亥如悬瓠魏镇南将军王肃攻义阳裴叔业将兵五万围涡阳以救义阳【涡阳城在汉沛郡山桑县东南涡水迳其南时为魏南兖州治所杜佑曰唐为亳州防城县地涡音戈】魏南兖州刺史济北孟表守涡阳【魏南兖州领下蔡及梁谯沛等郡济子礼翻】粮尽食草木皮叶叔业积所杀魏人髙五丈以示城内【髙居傲翻】别遣军主萧璝等攻龙亢【龙亢县汉属沛郡晋属谯国后省魏太和十九年置下蔡郡龙亢县属焉晋灼曰亢音刚龙亢城南临涡水璝公回翻】魏广陵王羽救之叔业引兵击羽大破之追获其节魏主使安逺将军永征虏将军刘藻假辅国将军髙聪救涡阳并受王肃节度叔业进击大破之聪奔悬瓠永收败卒徐还叔业再战凡斩首万级俘三千余人获器械杂畜财物以千万计魏主命锁三将诣悬瓠【将即亮翻】刘藻髙聪免死徙平州【魏平州治肥如城领辽西北平二郡】傅永夺官爵黜王肃为平南将军肃表请更遣军救涡阳魏主报曰观卿意必以藻等新败故难于更往朕今少分兵则不足制敌【少诗沼翻】多分兵则禁旅有阙卿审图之义阳当止则止当下则下若失涡阳卿之过也肃乃解义阳之围与统军杨大眼奚康生等步骑十余万救涡阳叔业见魏兵盛夜引军退明日士众奔溃魏人追之杀伤不可胜数【胜音升下不胜】叔业还保涡口【涡口涡水入淮之口也涡口对淮南岸即齐马头郡杜佑曰涡口今临淮涟水县非也】　初魏中尉李彪家世孤微【李彪衞国顿丘人家素寒微少孤贫而好学】朝无亲援初游代都以清渊文穆公李冲好士倾心附之【清渊县汉属魏郡晋以来属平阳郡朝直遥翻好呼到翻】冲亦重其材学礼遇甚厚荐于魏主且为之延誉于朝【为于伪翻延誉者为之声誉使所闻者逺】公私汲引【既公言之于朝而荐之于上又私语同列引而进之引水而上曰汲取此义也】及为中尉弹劾不避贵戚【弹徒丹翻劾户槩翻又户得翻下同】魏主贤之以比汲黯彪自以结知人主不复借冲稍稍疎之唯公坐敛袂而已无复宗敬之意冲浸衔之【复扶又翻坐徂卧翻】及魏主南伐彪与冲及任城王澄共掌畱务彪性刚豪意议多所乖异数与冲争辩形于声色【数所角翻】自以身为法官他人莫能纠劾事多专恣冲不胜忿乃积其前后过恶禁彪于尚书省上表劾彪违傲髙亢【胜音升亢苦浪翻】公行僣逸坐舆禁省【言坐舆而入禁省也汉法不下公门为不敬】私取官材辄驾乘黄【乘黄御马也乘绳证翻杜佑曰汉有未央廐令魏改为乘黄廐乘黄古之神马因以为名或亦名飞黄背有角日行万里淮南子云天下有道飞黄伏皁】无所惮慑臣辄集尚书已下令史已上于尚书都坐【尚书都坐録今仆射尚书园坐处】以彪所犯罪状告彪讯其虚实彪皆伏罪请以见事免彪所居职付廷尉治罪【见事谓彪见所犯之事也见贤遍翻治直之翻】冲又表称臣与彪相识以来垂二十载【载子亥翻】见其才优学博议论刚正愚意诚谓拔萃公清之人后稍察其人酷急犹谓益多损少自大驾南行以来彪兼尚书【彪以中尉兼度支尚书】日夕共事始知其专恣无忌尊身忽物听其言如振古忠恕之贤【振古自古也】校其行寔天下佞暴之贼【行下孟翻】臣与任城卑躬曲己若顺弟之奉暴兄其所欲者事虽非理无不屈从依事求实悉有成验如臣列得实【列谓陈列其事】宜殛彪于北荒以除乱政之奸【诗曰取彼譛人投畀有北毛注云北方寒凉而不毛】所引无证宜投臣于四裔以息青蝇之譛【诗曰营营青蝇止于棘谗人罔极交乱四国】冲手自作表家人不知帝览表叹怅久之曰不意畱台乃至于此既而曰道固可谓溢矣而仆射亦为满也【李彪字道固仆射谓冲也】黄门侍郎宋弁素怨冲而与彪同州相善【弁广平人彪顿丘人二郡皆属相州】阴左右之【左音佐右音佑】有司处彪大辟【处昌吕翻下久处同辟毗亦翻】帝宥之除名而已【魏孝文于此可谓明矣】冲雅性愠厚及收彪之际亲数彪前后过失瞠目大呼投折几案御史皆泥首面缚【数所具翻瞠昌真翻呼火故翻折而设翻中尉得罪而御史皆泥首面缚以谢冲以朝仪言之无是理也魏主所谓仆射亦为满不亦信哉】冲詈辱肆口遂病荒悸言语错缪时扼腕大骂称李彪小人【悸其季翻腕乌贯翻】医药皆不能疗或以为肝裂【怒气伤肝怒甚病而医不能疗故以为肝裂】旬余而卒帝哭之悲不自胜【胜音升】赠司空冲勤敏彊力久处要剧【处昌吕翻】文案盈积终日视事未尝厌倦职业修举才四十而发白弟兄六人凡四毋少时毎多忿竞【少诗照翻】及冲贵禄赐皆与共之更成敦睦然多援引族姻私以官爵一家歳禄万匹有余时人以此少之【少诗沼翻下同】　魏主以彭城王勰为宗师【魏置宗师见一百二十三卷晋安帝元兴三年勰音协】诏使督察宗室有不帅教者以闻【帅读曰率】　夏四月甲寅改元【改元永泰】　大司马防稽太守王敬则自以髙武旧将心不自安【防工外翻将即亮翻】上虽外礼甚厚而内相疑备【疑备者疑其为变而为之防】数访问敬则饮食体干堪宜【堪胜也宜适也问其尚能胜兵及适用与否也数所角翻】闻其衰老且以居内地故得少寛【少诗沼翻】前二嵗上遣领军将军萧坦之将斋仗五百人行武进陵【齐自武帝以上诸陵皆在武进行下孟翻】敬则诸子在都忧怖无计【怖普布翻】上知之遣敬则世子仲雄入东安尉之【自建康东入防稽尉与慰同】仲雄善琴上以蔡邕焦尾琴借之【蔡邕在吴吴人有烧桐以爨者邕闻火烈之声知其良木因请而裁为琴果有美音而其尾犹焦时人因名焦尾琴白虎通曰琴禁也禁止于邪以正人心也广雅曰琴长三尺六寸六分象三百六十六日五象五行桓谭新论五弦第一为宫其次商角征羽文王武王各加一以为少宫少商】仲雄于御前鼓琴作懊侬歌【晋志曰懊侬歌者隆安初俗间讹謡之曲歌云春草可揽结女儿可揽撷杜佑曰懊侬歌石崇妾緑珠所作丝布澁难缝一曲而已懊于报翻侬如冬翻仲雄仿其曲而作歌】曰常叹负情侬【侬音农呉语也】郎今果行许又曰君行不净心那得恶人题【恶乌路翻】上愈猜愧上疾屡危乃以光禄大夫张瓌为平东将军吴郡太守【瓌古回翻守手又翻】置兵佐以密防敬则中外传言当有异处分【处昌吕翻分扶问翻】敬则闻之窃曰东今有谁只是欲平我耳东亦何易可平【易以豉翻】吾终不受金甖金甖谓鸩也【赐死者以金甖盛鸩酒故云然】敬则女为徐州行事谢朓妻【朓土了翻】敬则子太子洗马幼隆遣正员将军徐岳以情告脁【官至将军而未有军号者为正员将军次为员外将军洗悉荐翻】为计若同者当往报敬则朓执岳驰启以闻敬则城局参军徐庶家在京口其子密以报庶庶以告敬则五官掾王公林【自晋以来诸郡有五官掾】公林敬则族子也常所委信公林劝敬则急送启赐儿死单舟星夜还都敬则令司马张思祖草启既而曰若尔诸郎在都要应有信且忍一夕【言且迟一夜也】其夜呼僚佐文武樗蒱谓众曰卿诸人欲令我作何计莫敢先荅防閤丁兴懐曰官只应作尔【言应作如此事谓应反也】敬则不应明旦召山阴令王询台传御史钟离祖愿【台传御史台所遣督诸郡钱谷者传株恋翻】敬则横刀跂坐【跂坐垂足而坐跟不及地跂去智翻】问询等发丁可得几人库见有几钱物【见贤遍翻】询称县丁猝不可集祖愿称库物多未输入敬则怒将出斩之【将引也】王公林又谏曰凡事皆可悔唯此事不可悔官讵不更思【讵岂也】敬则唾其面曰我作事何闗汝小子敬则举兵反招集配衣【配分给也衣于既翻分给袍甲以衣被之】二三日便前中书令何弃官隠居若邪山【若邪山在防稽东南四十里邪读曰耶】敬则欲刼以为尚书令长史王弄璋等谏曰何令髙蹈必不从不从便应杀之举大事先杀名贤事必不济敬则乃止尚之之孙也【何尚之柄用于宋文武两朝】　庚午魏发州郡兵二十万人期八月中旬集悬瓠【复欲南伐也】　魏赵郡灵王干卒【谥法乱而不损曰灵】　上闻王敬则反收王幼隆及其兄员外郎世雄【此即敬则世子仲雄也仲世二字必有一悮】记室参军季哲【敬则为大司马以其子为记室参军】其弟太子舎人少安等皆杀之【少诗照翻】长子黄门郎元迁将千人在徐州撃魏【长知两翻将即亮翻】敕徐州刺史徐庆杀之前吴郡太守南康侯子恪嶷之子也【豫章王嶷武帝之弟嶷鱼力翻】敬则起兵以奉子恪为名子恪亡走未知所在始安王遥光劝上尽诛髙武子孙于是悉召诸王侯入宫晋安王寳义江陵公寳览等处中书省【寳义皇子寳览侄也处昌吕翻下同】髙武诸孙处西省【据萧子恪传西省永福省也至唐分三省以门下省为西省中书省为东省】敕人各从左右两人过此依军法孩幼者与乳母俱入其夜令太医煮椒二斛都水办棺材数十具【前汉都水属水衡都尉后汉光武省水衡都尉并少府都水属郡国晋属大司农萧子显志无都水都官尚书有水曹以此考之都水当属将作大匠然齐大匠卿不常置故都水之官不见于志孩何开翻】须三更当尽杀之【须待也三更丙夜也更工衡翻】子恪徒跣自归二更达建阳门刺启【书姓名于奏白曰刺启奏也既达姓名又启陈其事】时刻已至而上眠不起中书舎人沈徽孚与上所亲左右单景隽共谋少畱其事须防上觉【单上演翻少诗沼翻觉古孝翻寝而寤谓之觉】景隽启子恪已至上惊问曰未邪未邪景隽具以事对上抚牀曰遥光几误人事【单景隽具以子恪所启之事对上乃谓几为遥光所误而滥杀几居希翻】乃赐王侯供馔【馔雏恋翻又雏晥翻】明日悉遣还第以子恪为太子中庶子寳览缅之子也【缅上弟也缅弥兖翻】敬则帅实甲万人过浙江【今之钱塘江也帅读曰率】张瓌遣兵三千拒敬则于松江【松江在吴郡吴县南古笠泽也今属苏州吴江县】闻敬则军鼓声一时散走瓌弃郡逃民间敬则以旧将举事百姓担篙荷锸随之者十余万众【将即亮翻担都甘翻篙古劳翻竹竿也用以撑船荷下可翻锸楚洽翻鍫也】至晋陵南沙人范脩化杀县令公上延孙以应之【公上复姓也敬则本晋陵南沙人故范脩化举县应之】敬则至武进陵口恸哭而过【萧氏之先葬武进髙帝之殂也从其先兆亦葬武进号泰安陵敬则懐髙帝恩故恸哭而过陆游曰自常州西北至吕城过陵口见大石兽偃仆道旁已残缺盖南朝陵墓齐明帝时王敬则反至陵口恸哭而过是也距丹阳县三十余里丹阳古所谓曲阿或曰云阳宋白曰吴大帝改丹阳为武进县吴末并入晋陵县】乌程丘仲孚为曲阿令敬则前锋奄至仲孚谓吏民曰贼乘势虽鋭而乌合易离今若收船舰凿长冈埭【长冈在曲阿县界今谓之上下夹堽埭即今之上金斗门易以豉翻舰户黯翻埭徒耐翻】防渎水以阻其路得畱数日台军必至如此则大事济矣敬则军至值渎涸果顿兵不得进五月诏前军司马左兴盛后军将军崔恭祖辅国将军刘山阳龙骧将军马军主胡松筑垒于曲阿长冈【骧思将翻】右仆射沈文季为持节都督屯湖头备京口路【湖头武湖头也其地东接蒋山西岩下西抵武湖隄地势坦平当京口大路】恭祖慧景之族也【前书后军将军崔恭祖接魏晋以来官制左右前后将军是为四军恭祖位号未能至此齐书王敬则传作后军将军直閤将军崔恭祖恭祖若为后军将军不应下带直閤将军此必有误】敬则急攻兴盛山阳二垒台军不能敌欲退而围不开各死战胡松引骑兵突其后白丁无器仗皆惊散敬则军大败索马再上不能得崔恭祖刺之仆地【索山客翻上时掌翻刺七亦翻】兴盛军客袁文旷斩之【军客齐书王敬则传作军容南史有军容马容如桓康为齐髙帝军容萧摩诃马容陈智深斩陈叔陵盖皆简拔魁健有武艺之士使之前驱以壮军马之容故以为名】乙酉传首建康是时上疾已笃敬则仓猝东起朝廷震惧太子寳卷使人上屋望见征虏亭失火【上时掌翻征虏亭在方山南自武湖头大路北出至征虏亭】谓敬则至急装欲走【急装谓缚袴也戎装谓之急装】敬则闻之喜曰檀公三十六策走为上防计汝父子唯有走耳盖时人讥檀道济避魏之语也敬则之来声势甚盛裁少日而败【裁少日谓不及二旬也少诗沼翻】台军讨贼党晋陵民以附敬则应死者甚众太守王瞻上言愚民易动不足穷法【穷法谓尽法绳之易以豉翻】上许之所全活以万数瞻之从孙也【王之以仕晋宋武帝辟召无所就从才用翻】上赏谢脁之功迁尚书吏部郎【唐六典曰吏部郎职在选举魏晋用人妙于时选其诸曹郎功髙者迁吏部郎歴代品秩皆髙于诸曹郎魏晋宋齐吏部郎品第五诸曹郎品第六】朓上表三让上不许中书疑朓官未及让国子祭酒沈约曰近世小官不让遂成恒俗【恒户登翻】谢吏部今授超阶让别有意【朓自兼殿中郎迁吏部郎故曰超阶朓耻以告妻父得官故曰让别有意】夫让出人情岂闗官之大小邪朓妻常懐刃欲杀朓朓不敢相见　秋七月魏彭城王勰表以一嵗国秩职俸亲恤裨军国之用【国秩彭城国秩也职俸勰所居职合受之俸也亲恤亦魏朝给勰以恤亲者勰音协】魏主诏曰割身存国理为逺矣职俸便停亲国听三分受一【亲国谓亲恤国秩也】壬午又诏损皇后私府之半六宫嫔御五服男女供恤亦减半【嫔毗宾翻】在军者三分省一以给军赏　癸夘以太子中庶子萧衍为雍州刺史【为后萧衍以雍州起兵张本雍于用翻】　己酉上殂于正福殿【年四十七】遗诏徐令可重申前命【徐令谓徐孝嗣也孝嗣为尚书令建武四年加开府仪同三司辞不受重直龙翻】沈文季可左仆射江祏可右仆射江祀可侍中刘暄可衞尉军政可委陈太尉【陈太尉谓显达】内外众事无大小委徐孝嗣遥光坦之江袥其大事与沈文季江祀刘暄参懐心膂之任可委刘悛萧惠休崔慧景【悛七伦翻又丑縁翻】上性猜多虑简于出入竟不郊天【天子即位当奉珪币以见上帝于南郊】又深信巫觋【觋刑狄翻】每出先占利害东出云西南出云北初有疾甚袐之听览不辍久之敕台省文簿中求白鱼以为药外始知之【本草曰白鱼味甘平无毒主胃气开胃下食去水气令人肥健大者六七尺色白头昂生江湖中按此求文簿中白鱼则所谓蠧书鱼也本草谓之衣鱼亦曰白鱼利小便疗偏风口防衍义曰衣鱼多在故书中久不动衣帛中或有之身有厚粉手搐之则粉落】太子即位　八月辛亥魏太子自洛阳朝于悬瓠【朝直遥翻下同】　壬子奉朝请邓学以齐兴郡降魏【武帝永明三年置齐兴郡属郢州其地当在西阳弋阳二郡界】　魏主之入寇也遣使高车兵髙车惮逺役奉袁纥树者为主相帅北叛【帅读曰率】魏主遣征北将军宇文福讨之大败而还【还从宣翻又如字】福坐黜官更命平北将军江阳王继都督北讨诸军事以讨之自懐朔以东悉禀节度仍摄镇平城继熈之曽孙也【熙道武之子】　八月葬明皇帝于兴安陵【陵在曲阿】庙号髙宗东昏侯恶灵在太极殿欲速葬【恶乌路翻】徐孝嗣固争得逾月帝每当哭辄云喉痛太中大夫羊阐入临【临力鸩翻哭也】无发号恸俯仰帻遂脱地帝辍哭大笑谓左右曰秃鹙啼来乎【号户髙翻汉五行志曰鹈鹕或曰秃鹙师古曰鹈鹕一名淘河腹下胡大如数升囊好羣入泽中抒水食鱼因名秃鹙亦水鸟也陆佃埤雅曰鹙性贪恶今俗呼秃鹙一名扶老状如鹤而大长颈赤目其毛辟水毒头髙八尺善与人鬬好防蛇鹙音秋】　九月己亥魏主闻髙宗殂下诏称礼不伐丧【春秋左氏传曰晋士匃侵齐及谷闻丧而还礼也公羊传曰还者何善辞也何善尔大其不伐丧也】引兵还庚子诏北伐髙车　魏主得疾甚笃旬日不见侍臣左右唯彭城王勰等数人而已勰内侍医药外总军国之务逺近肃然人无异议右军将军丹阳徐謇善医【徐謇丹阳人宋明帝之世客青州慕容白曜克东阳謇遂为魏所获謇九辇翻】时在洛阳急召之既至勰涕泣执手谓曰君能已至尊之疾当获意外之赏不然有不测之诛非但荣辱乃系存亡勰又密为坛于汝水之滨依周公故事告天地及显祖乞以身代魏主【周公金縢之事以周公之至诚行之则可若王莽则伪也】魏主疾有闲【闲如字朱元晦曰闲少差也】丙午发悬瓠舎于汝滨集百官坐徐謇于上席称扬其功除鸿胪卿封金乡县伯赐钱万缗【胪陵如翻】诸王别饷赉各不减千匹冬十一月辛巳魏主如邺戊子立妃褚氏为皇后　魏江阳王继上言髙车顽昧避役遁逃若悉追戮恐遂扰乱请遣使镇别推检【言六镇各遣一使令各推检一镇使疏吏翻】斩魁首一人自余加以慰抚若悔悟从役者即令赴军【令赴南伐之军也】诏从之于是叛者往往自归继先遣人慰谕树者树者亡入柔然寻自悔相帅出降【帅读日率降户江翻】魏主善之曰江阳可大任也十二月甲寅魏主自邺班师【北征至邺而髙车已降遂班师】　林邑王诸农入朝海中值风溺死【武帝永明十年范诸农得国朝直遥翻溺奴歴翻】以其子文欵为林邑王




　　资治通鉴卷一百四十一
&lt;史部,编年类,资治通鉴&gt;
　　钦定四库全书
　　资治通鉴卷一百四十二　宋　司马光　撰
　　胡三省　音注
　　齐纪八【屠维单阏一年】
　　东昏矦上【讳宝卷字智藏明帝第二子也本名明贤明帝辅政后改焉明帝长子宝义有废疾故立帝为太子其后萧衍萧頴胄以荆雍起兵辅南康王宝融以攻帝废帝为东昏矦荆雍在西谓帝以昏虐居东故废为东昏矦】
　　永元元年春正月戊寅朔大赦改元　太尉陈显达督平北将军崔慧景军四万击魏欲复雍州诸郡【去年魏克雍州五郡雍于用翻】癸未魏遣前将军元英拒之【元英即拓防英魏既改姓元氏史因而书之】　乙酉魏主邺【去年十二月甲寅魏主自邺班师今车驾始自邺】　辛卯帝祀南郊　戊戌魏主至洛阳过李冲冢【冲死见上卷上年魏主令葬冲于洛阳覆舟山近杜预冢今自邺还过其冢按魏主诏代人迁洛者葬洛余州从便冲陇西人也以其贵宠亦令葬洛】时卧疾望之而泣见留守官语及冲輙流涕【李冲与任城王澄等同守留台魏主还洛见留守官而冲已死故语及輙流涕念之之甚也守式又翻】魏主谓任城王澄曰朕离京以来旧俗少变不【任音壬离力智翻少诗沼翻下同不读曰否】对曰圣化日新帝曰朕入城见车上妇人犹戴防着小袄【此代北妇人之服也乗车妇人皆贵臣之家也着陟略翻袄乌浩翻裌衣也】何谓日新对曰著者少不著者多帝曰任城此何言也必欲使满城尽着邪澄与留守官皆免冠谢【史言魏主汲汲于用夏变夷】甲辰魏大赦魏主之幸邺也李彪迎拜于邺南且谢罪【彪既得罪归乡里故迎魏主于邺南】帝曰朕欲用卿思李仆射而止慰而遣之会御史台令史龙文观告太子恂被收之日【恂被收见一百四十卷明帝建武三年被皮义翻】有手书自理彪不以闻尚书表收彪赴洛阳帝以为彪必不然以牛车散载诣洛阳【散悉但翻散载者不加絷防】会赦得免　魏太保齐郡灵王简卒二月辛亥魏以咸阳王禧为太尉　魏主连年在外【魏主自明帝建武元年南伐至是首尾四年】冯后私于宦者高菩萨【菩蓬晡翻萨桑葛翻】及帝在悬瓠病笃【事见上卷上年】后益肆意无所惮中常侍双蒙等为之心腹【双姓蒙名姓谱颛帝后封于双蒙城其后以为氏】彭城公主为宋王刘昶子妇寡居【昶丑两翻】后为其母弟北平公冯夙求昏帝许之公主不愿后强之【后为于伪翻强其两翻】公主密与家僮冐雨诣悬瓠诉于帝且具道后所为帝疑而秘之后闻之始惧隂与母常氏使女巫猒祷【猒于叶翻又于琰翻】曰帝疾若不起一旦得如文明太后辅少主称制者【文明太后后之姑也其包藏祸心若此岂非姑之教也少诗照翻】当赏报不赀【赀即移翻赀之为言量也不赀言无量之可比也】帝还洛收高菩萨双防等案问具伏帝在含温室夜引后入赐坐东楹去御榻二丈余命菩萨等陈状【陈后滛佚之状】既而召彭城王勰北海王详入坐【勰音恊】曰昔为汝嫂今是路人但入勿避又曰此妪欲手刅吾胁【妪威遇翻老妇曰妪】吾以文明太后家女不能废但虚置宫中有心庶能自死【言若有人心必当自取尽也】汝等勿谓吾犹有情也二王出赐后辞诀后再拜稽首涕泣【稽音启】入居后宫诸嫔御奉之犹如后礼【嫔毗賔翻】唯命太子不复朝谒而已【太子储君也命不复朝谒絶之不使以母礼事之复扶又翻朝直遥翻】初冯熈以文明太后之兄尚恭宗女博陵长公主【景穆太子庙号恭宗长知两翻】熈有三女二为皇后一为左昭仪【二后废后及幽后也昭仪早卒瑶光寺之练行尼魏主为之废后非得罪于宗庙也幽后所为彰灼如此乃不能正其罪废后独非文明家女□】由是冯氏贵宠冠羣臣赏赐累巨万【汉书音义曰巨万万万也冠古玩翻】公主生二子诞脩熈为太保诞为司徒脩为侍中尚书庶子聿为黄门郎黄门侍郎崔光与聿同直【庶子妾御所生以此观之魏以黄门郎与黄门侍郎为两官同直同直禁中也】谓聿曰君家富贵太盛终必衰败聿曰我家何所负而君无故诅我【诅庄助翻呪也】光曰不然物盛必衰此天地之常理若以古事推之不可不慎后岁余而脩败脩性浮竞诞屡戒之不悛【悛丑縁翻】乃白于太后及帝而杖之脩由是恨诞求药使诞左右毒之事觉帝欲诛之诞自引咎恳乞其生帝亦以其父老杖脩百余黜为平城民及诞熈继卒【太和十九年冯诞卒是年二月也四月冯熈又卒】幽后寻废【太和二十年幽后废】聿亦摈弃冯氏遂衰【史言外戚罕有能全保其福禄者】魏以彭城王勰为司徒【勰音协】陈显逹与魏元英战屡破之攻马圈城四十日【按陈显逹传马圈在南郷界杜佑曰马圏城去襄阳三百里在今南阳郡界穰县北杜佑曰后魏马圏镇汉涅阳县地圏渠篆翻】城中食尽噉死人肉及树皮【噉徒滥翻又徒覧翻】癸酉魏人突围走斩获千计显逹入城将士竞取城中绢遂不穷追【史言齐师贪卤掠以纵敌将即亮翻】显逹又遣军主庄丘黑进击南乡防之【庄丘复姓也萧子显曰南乡城顺阳旧治也】魏主谓任城王澄曰显逹侵扰朕不亲行无以制之【任音王】三月庚辰魏主发洛阳命于烈居守【守音狩凢留守大守之守皆同】以右卫将军宋弁兼祠部尚书摄七兵事以佐之【摄七兵事者摄尚书七兵曹事也杜佑曰魏始置五兵尚书谓中兵外兵别兵都兵骑兵也晋又分中外兵各为左右后魏遂为七兵尚书】弁精勤吏治【治直吏翻】恩遇亚于李冲癸未魏主至梁城【魏收志北荆州汝北郡有梁县汝源县五代志襄城郡承休县旧曰汝源置汝北郡唐志汝州临汝郡本襄城郡治梁县又有梁县故城在西南四十五里】崔慧景攻魏顺阳顺阳太守清河张烈固守【五代志邓州顺阳县旧置顺阳郡唐武徳六年省顺阳入冠军贞观元年省冠军入新城其地在今邓州菊潭临湍二县之间也杜佑曰汉顺阳故城在邓州穰县西亦后穰县地】甲申魏主遣振威将军慕容平城将骑五千救之【将即亮翻骑奇寄翻】自魏主有疾彭城王勰常居中侍医药昼夜不离左右【离力智翻】饮食必先甞而后进蓬首垢面衣不觧带帝久疾多忿近侍失指动欲诛斩勰承颜伺间多所匡救【伺相吏翻间古苋翻下间道同】丙戌以勰为使持节都督中外诸军事【使疏吏翻】勰辞曰臣侍疾无暇安能治军愿更请一王使摠军要【军要犹言军权也左传曰握兵之要杜预注云威权在己治直之翻】臣得专心医药帝曰侍疾治军皆慿于汝吾病如此深虑不济安六军保社禝者舍汝而谁何容方更请人以违心寄乎【心寄谓推心以托之也】丁酉魏主至马圈命荆州刺史广阳王嘉断均口【水经曰均水出淅县北山南流过其县之东又南当渉都县邑北南入于沔注云即郡国志筑阳县之渉都郷均水于此入沔谓之均口断丁管翻】邀齐兵归路嘉建之子也【楚王建见一百二十五卷宋文帝元嘉二十七年】陈显逹引兵渡水西【均水之西也】据鹰子山筑城人情沮恐【沮在吕翻】与魏战屡败魏武卫将军元嵩免胄防陈【陈读曰阵】将士随之齐兵大败嵩澄之弟也戊戌军主崔恭祖胡松以乌布幔盛显逹数人担之【幔莫半翻盛时征翻担都甘翻负也】间道自分碛山出均水口南走【碛七迹翻】己亥魏收显逹军资亿计班赐将士追奔至汉水而还【还从宣翻又如字下同】左军将军张千战死　【考异曰魏书作张千逹今从齐书】士卒死者三万余人显逹之北伐军入汋均口【水经注顺阳县西有石山南临汋水汋水又南流注于沔水谓之汋口详考经及注汋水均水实一水也故谓之汋均口汋实若翻】广平冯道根【沈约宋志广平太守江左侨立治襄阳宋为实土以汉朝阳县地立广平郡及广平县领鄼隂北阳等县按水经注朝阳在新野西白水又出其西】说显逹曰汋均水迅急易进难退【说输芮翻易以豉翻】魏若守隘则首尾俱急不如悉弃船于鄼城陆道歩进【鄼县即汉萧何所封之邑属南阳郡晋属顺阳郡江左侨立广平郡鄼县属焉冯道根广平鄼人也水经沔水自均口东南过鄼县之西南五代志襄州隂城县西魏置鄼城郡隘乌懈翻鄼音賛】列营相次鼓行而前破之必矣显逹不从道根以私属从军【私属者家之奴客及其亲党非官之所调者】及显逹夜走军人不知山路道根每及险要輙停马指示之众赖以全诏以道根为汋均口戍副【凡边戍有戍主戍副】显逹素有威名至是大损【陈显逹之败固是弱不可以敌彊亦天为之也齐师溃于戊戌魏主殂于丙午傥显逹更能支持数日安知不能转败为功邪】御史中丞范【由山】奏免显逹官显逹亦自表觧职皆不许更以显逹为江州刺史　【考异曰齐明帝纪永泰元年七月癸卯以显逹为江州本传显逹败于马圈求降号不许乃除江州又云东昏立显逹弥不乐京师得此授甚喜按明帝末显逹方以三公将兵击魏不容无故除江州今从本】崔慧景亦弃顺阳走还　庚子魏主疾甚北还至谷塘原谓司徒勰曰后宫乆乖隂徳【记曰天子理阳道后冶隂徳郑注云隂徳谓主隂事隂令也】吾死之后可赐自尽葬以后礼庶免冯门之丑又曰吾病益恶殆必不起虽摧破显逹而天下未平嗣子防弱社禝所倚唯在于汝霍子孟诸葛孔明以异姓受顾托【汉武帝托昭帝于霍光昭烈帝托后主于诸葛亮事并见前】况汝亲贤可不勉之勰泣曰布衣之士犹为知己毕命【古语有之士为知己者死为于伪翻】况臣托灵先帝依陛下之末光乎【托灵托体皆兄弟同气之谓也】但臣以至亲乆参机要宠灵辉赫海内莫及所以敢受而不辞正恃陛下日月之明恕臣忘退之过耳今复任以元宰【复扶又翻】摠握机要震主之声取罪必矣昔周公大圣成王至明犹不免疑而况臣乎如此则陛下爱臣更为未尽始终之美【彭城王勰虑祸避权如此犹终不免于高肇之手况咸阳王禧北海王详等邪】帝黙然乆之曰详思汝言理实难夺乃手诏太子曰汝叔父勰清规懋赏【懋美也】与白云俱洁厌荣舍绂以松竹为心吾少与绸缪【绂音弗少诗照翻郑康成曰绸缪犹纒绵也绸直留翻缪莫矦翻】未忍暌离百年之后其听勰辞蝉舍冕遂其冲挹之性以侍中防军将军北海王详为司空镇南将军王肃为尚书令镇南大将军广阳王嘉为左仆射尚书宋弁为吏部尚书与侍中大尉禧尚书右仆射澄等六人辅政夏四月丙午朔殂于谷塘原【年三十三谥孝文皇帝庙号高祖】高祖友爱诸弟终始无间【间古苋翻】甞从容谓咸阳王禧等曰【从千容翻】我后子孙邂逅不肖【不期而会曰邂逅肖似也不似其先曰不肖邂户懈翻逅胡豆翻】汝等观望可辅则辅之不可辅则取之勿为它人有也【以禧之骄贪如此孝文以此语之是启其奸心也景明之祸帝实胎之】亲任贤能从善如流精勤庶务朝夕不倦常曰人主患不能处心公平推诚于物【处昌吕翻】能是二者则胡越之人皆可使如兄弟矣用法虽严于大臣无所容贷然人有小过常多阔略甞于食中得虫又左右进羮误伤帝手皆笑而赦之天地五郊宗庙二分之祭【五郊谓迎气五郊也按郑康成説古者天子春分朝日秋分夕月故曰二分之祭魏则朝日以朔夕月以朏犹仍古谓之二分之祭】未甞不身亲其礼毎出廵逰及用兵有司奏脩道路帝輙曰粗脩桥梁通车马而已勿去草刬令平也【粗坐五翻去羌吕翻刬楚限翻】在淮南行兵如在境内禁士卒无得践伤粟稻【践息浅翻】或伐民树以供军用皆留绢偿之宫室非不得已不修衣浣濯而服之鞌勒用铁木而已防多力善射能以指弹碎羊骨【魏纪云能以指弹辟羊髆骨羊骨唯髆骨颇脆他骨未易弹碎也弹徒丹翻】射禽兽无不命中【先命其处而后射中之谓之命中射而亦翻】及年十五遂不复畋猎【复扶又翻下同】帝谓内官曰时事不可以不直书人主威福在已无能制之者若史防复不书其恶将何所畏忌邪【自此以上史言魏孝文徳美】彭城王勰与任城王澄谋以陈显逹去尚未逺恐其覆相掩逼【覆反也恐凶问外露陈显逹知之反兵追掩以相逼】乃秘不发防徙御卧舆唯二王与左右数人知之勰出入神色无异奉膳进药可决外奏一如平日数日至宛城【宛于元翻】夜进卧舆于郡听事得加棺敛【魏书礼志卧辇餙如乾象辇丹漆驾六马听他经翻听受也中庭曰听事言受事察讼于是也汉晋皆作听事六朝以后乃始加广作防棺古玩翻敛力赡翻】还载卧舆内外莫有知者遣中书舍人张儒奉诏征太子密以凶问告留守于烈烈处分行留举止无变【史言魏孝文之殂执羁絏守社禝者皆能以常处变不动声色盖其善用人之效也处昌吕翻分扶问翻】太子至鲁阳【鲁阳县汉晋属南阳郡魏太和十一年置鲁阳镇十八年改为荆州二十二年罢州置鲁阳郡唐汝州鲁山县本鲁阳县也】遇梓宫乃防丁巳即位【帝讳恪孝文皇帝第二子也】大赦彭城王勰跪授遗敕数纸东宫官属多疑勰有异志密防之而勰推诚尽礼卒无间隙【推诚谓推诚于东宫官属也尽礼谓事嗣君尽礼也卒子恤翻间古苋翻】咸阳王禧至鲁阳留城外以察其变乆之乃入【亦疑勰有异志也】谓勰曰汝此行不唯勤劳亦实危险勰曰兄年长识高故知有夷险【长知两翻】彦和握蛇骑虎不觉艰难【勰字彦和蛇螫虎噬握之骑之罕有能免于螫噬者故以为喻】禧曰汝恨吾后至耳勰等以高祖遗诏赐冯后死北海王详使长秋卿白整入授后药【长秋卿皇后宫卿也即汉之大长秋】后走呼不肯饮【走且呼也呼火故翻】曰官岂有此是诸王軰杀我耳整执持彊之乃饮药而卒【彊其两翻　考异曰元嵩传曰将遣使者赐冯后死而难其人顾任城王澄曰任城不负我嵩亦当不负任城可使嵩也乃引高平侯嵩入内亲诏遣之高祖纪曰诏司徒勰征太子与防会鲁阳践祚按冯后传梓宫至鲁阳乃行遗诏赐后死安有高祖遣嵩之事又勰传高祖崩勰遏秘防事遣张儒征世宗亦无高祖诏勰征太子事】防至洛城南咸阳王禧等知后审死相视曰设无遗诏我兄弟亦当决策去之岂可令失行妇人宰制天下杀我軰也【去羌吕翻行下孟翻】谥曰幽皇后【谥法壅遏不通曰幽】　五月癸亥加抚军大将军始安王遥光开府仪同三司　丙申魏孝文帝于长陵【长陵在瀍西】庙号高祖魏世宗欲以彭城王勰为相勰屡陈遗防请遂素懐帝对之悲恸勰恳请不已乃以勰为使持节侍中都督冀定等七州军事骠骑大将军开府仪同三司定州刺史【使疏吏翻骠匹妙翻骑竒寄翻七州冀定相瀛幽平营也】勰犹固辞帝不许乃之官魏任城王澄以王肃羁旅位加已上【王肃本江南人而奔魏故以为羇旅肃为尚书令而澄为右仆射故以为位加已上】意颇不平会齐人降者严叔懋告肃谋逃还江南【降户江翻】澄輙禁止肃【禁止不令入宫省】表称谋叛案騐无实咸阳王禧等奏澄擅禁宰辅免官还第寻出为雍州刺史【任城王澄之才畧魏宗室中之巨擘也太和之间朝廷有大议澄每出辞气加万乗而轶其上孝文外虽容之内实惮之况咸阳王禧等乎因王肃而斥逐之耳主少国疑之时澄之能全其身者幸也雍于用翻】　六月戊辰魏追尊皇妣高氏为文昭皇后【高氏卒见上卷明帝建武四年】配飨高祖增修旧冢号终宁陵【据后陵在长陵东南】追赐后父飏爵勃海公谥曰敬【飏余章翻】以其嫡孙猛袭爵封后兄肇为平原公肇弟显为澄城公【澄城汉冯翊之徴县左传之北徴也魏真君七年置澄城郡】三人同日受封魏主素未识诸舅始赐衣帻引见【见贤遍翻】皆惶惧失措数日之间富贵赫奕【赫明也奕盛也为高肇以擅权致祸张本】　秋八月戊申魏用高祖遗诏三夫人以下皆遣还家【魏高祖始定内官左右昭仪位视大司马三夫人位视三公】　帝自在东宫不好学【好呼到翻】唯嬉逰无度性重涩少言【涩色入声】及即位不与朝士相接【朝直遥翻下同】专亲信宦官及左右御刀应敕等【御刀捉御刀在左右者应敕在左右祗应敕命者应于证翻】是时扬州刺史始安王遥光尚书令徐孝嗣右仆射江袥【袥音石】右将军萧坦之侍中江祀卫尉刘暄更直内省分日帖敕【内省在禁中以别华林省及下省帖敕者于敕后聫纸书行所谓画敕也更工衡翻】雍州刺史萧衍闻之谓从舅録事参军范阳张防曰【张防范阳方城人衍母张氏防之从父弟雍于用翻从才用翻】一国三公犹不堪【左传晋士蒍曰狐裘蒙茸一国三公吾谁适从】况六贵同朝势必相图乱将作矣避祸图福无如此州但诸弟在都恐罹世患当更与益州图之耳【衍兄懿时为益州刺史】乃密与防脩武偹它人皆不得预谋招聚骁勇以万数多伐材竹沈之檀溪【水经注檀溪水出襄阳县西栁子山下溪去城里余北流注于沔即刘僃乗的卢堕处也骁坚尧翻沈直禁翻又持林翻】积茅如冈阜【大脊曰冈大陵曰阜】皆不之用中兵参军东平吕僧珍觉其意亦私具橹数百张先是僧珍为羽林监【羽林监汉官监羽林兵先悉荐翻】徐孝嗣欲引置其府僧珍知孝嗣不能乆固求从衍是时衍兄懿罢益州刺史还仍行郢州事衍使防説懿曰【説输芮翻下又自説同】今六贵比肩人自画敕争权睚眦理相图灭【图谋也谋相灭也或曰图当作屠睚五懈翻眦士懈翻】主上自东宫素无令誉媟近左右慓轻忍虐【媟私列翻近其靳翻慓匹妙翻急疾也轻区竟翻】安肯委政诸公虚坐主诺【言必不肯付朝政以听于六贵但拥虚位有可无否惟主作诺而已】嫌忌积乆必大行诛戮始安欲为赵王伦形迹已见【赵王伦事见八十四卷晋恵帝永宁元年见贤遍翻】然性猜量狭徒为祸阶萧坦之忌克陵人徐孝嗣听人穿鼻【言如牛然听人穿鼻而受制于人】江祏无断【断丁管翻】刘暄闇弱一朝祸中外土崩吾兄弟幸守外藩宜为身计及今猜防未生当悉召诸弟恐异时防足无路矣【后卒如衍所料史言朝政不纲则奸雄生心】郢州控带荆湘【郢州当荆湘下流二州之所赴集也】雍州士马精彊世治则竭诚本朝【治直吏翻朝直遥翻】世乱则足以匡济与时进退此万全之防也若不早图后悔无及防又自説懿曰以卿兄弟英武天下无敌据郢雍二州为百姓请命废昏立明易于反掌【为于伪翻易以豉翻】此桓文之业也勿为竖子所欺取笑身后雍州揣之已熟【揣初委翻】愿善图之懿不从衍乃迎其弟骠骑外兵参军伟及西中郎外兵参军憺至襄阳【憺徙滥翻】初高宗虽顾命羣公而多寄腹心在江祏兄弟【顾命见上卷上年江祏江祀兄弟高宗母景皇后之侄也故寄以腹心】二江更直殿内【更工衡翻更迭也】动止闗之帝稍欲行意徐孝嗣不能夺萧坦之时有异同而祏执制坚确帝深忿之帝左右会稽茹法珍吴兴梅虫儿等为帝所委任【会工外翻茹音如】祏常裁折之法珍等切齿徐孝嗣谓祏曰主上稍有异同讵可尽相乖反【立异为乖不顺指为反】祏曰但以见付必无所忧帝失徳寖彰祏议废帝立江夏王宝【夏户雅翻】刘暄尝为宝郢州行事执事过刻有人献马宝欲观之暄曰马何用观妃索煮肫【肫之春翻鸟藏曰肫又徒浑翻豕也】帐下谘暄暄曰旦已煮鹅不烦复此【复扶又翻又也】宝恚曰舅殊无渭阳情【诗渭阳序曰秦康公之母晋献公之女文公遭骊姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉刘暄明帝刘皇后之弟故寳呼之为舅今按诗小序渭阳之事乃甥用情于舅后世率以舅不能用情于甥者为无渭阳情误矣恚于避翻】暄由是忌宝不同祏议更欲立建安王宝寅祏密谋于始安王遥光遥光自以年长欲自取以微防动祏祏弟祀亦以少主难保【长知两翻少诗照翻下同】劝祏立遥光祏意回惑以问萧坦之坦之时居母防起复为领军将军【起复者起之于苫块之中使复其位也】谓祏曰明帝立已非次天下至今不服若复为此【复扶又翻下可复复能不复生复同】恐四方瓦解我期不敢言耳遂还宅行防【萧坦之冐于荣势岂能终防者直以废立大事不欲预其祸托此以引避耳】祏祀密谓吏部郎谢朓曰江夏王少脱不堪负荷【朓土了翻荷下可翻又如字】岂可复行废立始安年长入纂不乖物望非以此要富贵【要读如邀】政是求安国家耳【政与正同】遥光又遣所亲丹杨丞南阳刘沨密致意于朓【沨房戎翻】欲引以为党朓不荅顷之遥光以脁兼知卫尉事脁惧【以郎兼卿事本无足惧其所惧者以己为遥光所引用将罹其难也】即以祏谋告太子右卫率左兴盛【率所律翻】兴盛不敢发朓又説刘暄曰始安一旦南面则刘沨刘晏居卿今地但以卿为反覆人耳晏者遥光城局参军也暄阳惊驰告遥光及祏遥光欲出脁为东阳郡脁常轻祏【谢朓以人门轻江祏】祏固请除之遥光乃收朓付廷尉与孝嗣祏暄等连名启朓扇动内外妄贬乗舆窃论宫禁间谤亲贤【乗绳证翻间古苑翻】轻议朝宰朓遂死狱中【谢朓以告王敬则超擢而死于遥光之手行险以徼幸一之谓甚其可再乎朝直遥翻】暄以遥光若立己失元舅之尊不肯同祏议故祏迟疑乆不决遥光大怒遣左右黄昙庆刺暄于青溪桥【昙徒含翻刺七亦翻】昙庆见暄部伍多不敢暄觉之遂祏谋帝命收祏兄弟时祀直内殿疑有异遣信报祏曰刘暄似有异谋今作何计祏曰政当静以镇之俄有诏召祏入见停中书省【见贤遍翻】初袁文旷以斩王敬则功当封【斩敬则见上卷明帝永泰元年】祏执不与【时崔恭祖以刺仆敬则与文旷争功祏执不与当为此也】帝使文旷取祏【取谓杀之也】文旷以刀环筑其心曰复能夺我封不【不读曰否】并弟祀皆死刘暄闻祏等死眠中大惊投出户外问左右收至未良乆意定还坐大悲曰不念江行自痛也【暄自知祸将及己】帝自是无所忌惮益得自恣日夜与近习于后堂鼓呌戏马常以五更就寝至晡乃起羣臣节朔朝见【朔谓每月朔旦朔旦朝参之外一月之内又自有朝参日分因谓之节】晡后方前或际闇遣出【晡后造朝帝复不出故际闇而遣退】台阁案奏阅数十日乃报或不知所在宦者以裹鱼肉还家并是五省黄案【魏晋以来有六曹尚书江左有吏部祠部五兵左民度支五尚书各为一省谓之尚书五省案文案也藏之以为案据尚书用黄札故曰黄案】帝常习骑致适【致极也适欢适也】顾谓左右曰江祏常禁吾乗马小子若在吾岂能得此因问祏亲戚余谁对曰江祥今在冶【帝诛祏兄弟独祥免死配东冶】帝于马上作敕赐祥死始安王遥光素有异志与其弟荆州刺史遥欣密谋举兵据东府使遥欣引兵自江陵急下刻期将发而遥欣病卒江祏被诛【被皮义翻】帝召遥光入殿告以祏罪遥光惧【惧祸及也】还省【省谓中书省也遥光时为中书令】即阳狂号哭遂称疾不复入台【还东府遂称疾不复入台城号户高翻】先是遥光弟豫州刺史遥昌卒【先悉荐翻卒子恤翻】其部曲皆归遥光及遥欣防还停东府前渚荆州众力送者甚盛【前渚秦淮渚也东府前临秦淮】帝既诛二江虑遥光不自安欲迁为司徒使还第【迁司徒以崇其位望而使还第飬疾】召入谕防遥光恐见杀乙卯晡时收集二州部曲于东府东门【二州部曲自荆州豫州来者】召刘沨刘晏等谋举兵以讨刘暄为名夜遣数百人破东冶出囚于尚方取仗【仗兵仗也】又召骁骑将军垣历生【骁坚尧翻】历生随信而至萧坦之宅在东府城东遥光遣人掩取之坦之露逾墙走【露者露髻袒者肉袒】向台【向台而走欲入言其事】道逢游逻主颜端【游逻主将兵在台城外廵逻者也逻郎佐翻】执之【见坦之露袒挺身走疑其得罪逃窜故执之】告以遥光反不信自徃诇问知实【诇火逈翻又翾正翻有所伺谓之诇】乃以马与坦之相随入台遥光又掩取尚书左仆射沈文季于其宅欲以为都督会文季已入台垣历生説遥光帅城内兵夜攻台辇荻烧城门【荻亭历翻萑也説输芮翻帅读曰率下同】曰公但乗轝随后【轝与舆同】反掌可克遥光狐疑不敢出天稍晓遥光戎服出听事命上仗登城行赏赐【上时掌翻】历生复劝出军遥光不肯冀台中自有变及日出台军稍至台中始闻乱众情惶惑向晓有诏召徐孝嗣孝嗣入人心乃安左将军沈约闻变【据梁书沈约传约时为左卫将军此逸卫字】驰入西掖门【掖音亦】或劝戎服约曰台中方扰攘见我戎服或者谓同遥光乃朱衣而入丙辰诏曲赦建康中外戒严徐孝嗣以下屯卫宫城萧坦之帅台军讨遥光孝嗣内自疑惧与沈文季戎服共坐南掖门上欲与之共论世事文季輙引以他辞终不得及萧坦之屯湘宫寺【湘宫寺宋明帝所起】左兴盛屯东篱门【台城外城六门皆设篱门而已无郛郭东府在台城东故命兴盛屯东篱门以讨遥光】镇军司马曹虎屯青溪大桥【按曹虎传大桥青溪中桥也】众军围东城三面烧司徒府【宋元嘉中彭城王义康为司徒徙居东府于东府之侧起司徒府】遥光遣垣历生从西门出战台军屡败杀军主桑天爱遥光之起兵也问谘议参军萧畅畅正色不从戊午畅与抚军长史沈昭略潜自南门出诣台自归众情大沮【东府之众情也沮在吕翻】畅衍之弟昭略文季之兄子也己未垣历生从南门出战因弃矟降曹虎虎命斩之【矟色角翻降户江翻　考异曰历生出战为曹虎所禽谓虎曰卿以主上为圣明梅茹为贤相我当死且我今死卿明日亦死遂杀之按历生若见获遥光不当杀其子今从齐书】遥光大怒于牀上自踊使杀历生子其晩台军以火箭烧东北角楼至夜城溃遥光还小斋帐中着衣帢坐秉烛自照令人反拒斋閤皆重闗【着陟略翻帢苦洽翻重直龙翻】左右并逾屋散出台军主刘国宝等先入遥光闻外兵至灭烛扶匐牀下【扶音蒲匐蒲北翻】军人排閤入于闇中牵出斩之台军入城焚烧室屋且尽刘沨走还家为人所杀荆州将潘绍闻遥光作乱谋欲应之【欲以江陵应之也将即亮翻】西中郎司马夏侯详【时南康王宝融以西中郎将镇江陵以夏侯详为司马夏户雅翻】呼绍议事因斩之州府以安【州荆州府西中郎府也】己巳以徐孝嗣为司空加沈文季镇军将军侍中仆射如故【沈文季加镇军将军号本职如故】萧坦之为尚书右仆射丹杨尹右将军如故【帝即位之初坦之为右将军遥光既平使为右仆射丹杨尹而右将军军号如故】刘暄为领军将军曹虎为散骑常侍右卫将军【散悉亶翻骑奇寄翻】皆赏平始安之功也　魏南徐州刺史沈陵来降【魏高祖置南徐州于宿豫降户江翻】陵文季之族子也【沈文秀为宋守东阳明帝泰始五年没于魏文秀文季羣从也陵之入魏当在是时】时魏徐州刺史京兆王愉年少【少诗照翻】府事皆决于长史卢渊渊知陵将叛敕诸城潜为之僃【敕戒也】屡以闻于魏朝魏朝不听陵遂杀将佐帅宿豫之众来奔【朝直遥翻将即亮翻帅读曰率】濵淮诸戍以有僃得全陵在邉历年隂结邉州豪杰陵既叛郡县多捕送陵党渊皆抚而赦之唯归罪于陵众心乃安【根连株逮则沿边豪杰惧罪必相帅南奔故悉赦之以安反侧】　閠月丙子立江陵公宝览为始安王奉靖王后【遥光既诛靖王无后故也始安贞王道生长子凤卒于宋世明帝建武元年赠始安靖王遥光靖王子也】　以沈陵为北徐州刺史【齐南徐州治京口北徐州治钟离今沈陵自魏南徐州来降因其位任改曰北徐】　江祏等既败帝左右捉刀应敕之徒皆恣横用事【横户孟翻】时人谓之刀敕萧坦之刚狠而专嬖幸畏而憎之遥光死二十余日帝遣延明主帅黄文济将兵围坦之宅杀之【延明主帅盖延明殿主帅也狠户恳翻嬖卑义翻又博计翻帅所类翻将即亮翻下同】并其子袐书郎赏坦之从兄翼宗为海陵太守【沈约志晋安帝分广陵立海陵郡今泰州即其地从才用翻守式又翻】未【受海陵之命而未行也】坦之谓文济曰从兄海陵宅故应无它【无它言无它变犹今人言无事也】文济曰海陵宅在何处坦之以告文济白帝帝仍遣收之检其家至贫唯有质钱帖数百【质钱帖者以物质钱钱主给帖与之以为照騐他日出子本钱收赎】还以启帝原其死系尚方茹法珍等譛刘暄有异志【茹音如】帝曰暄是我舅岂应有此直阁新蔡徐世标曰明帝乃武帝同堂【明帝高帝兄子于武帝同堂兄弟也】恩遇如此犹灭武帝之后【恩遇事见一百三十八卷武帝永明十一年灭武帝后见明帝纪】舅焉可信邪【焉于虔翻何也】遂杀之曹虎善于诱纳日食荒客常数百人【诱音酉食读曰飤荒客自蛮中及化外来者】晩节吝啬罢雍州有钱五千万它物称是【雍于用翻称尺证翻】帝疑虎旧将且利其财遂杀之坦之暄虎所新除官【坦之虎新除官见上】皆未及拜而死初高宗殂以隆昌事戒帝曰作事不可在人后【谓鬱林王欲杀高宗持疑不以及祸高宗以是而戒帝自谓密矣而非所以贻谋燕翼子也】故帝数与近习谋诛大臣【数所角翻】皆于仓猝决意无疑于是大臣人人莫能自保【史言帝昏暴果于诛杀上下揺心】　九月丁未以豫州刺史裴叔业为南兖州刺史征虏长史张冲为豫州刺史　壬戌以频诛大臣大赦　丙戌魏主谒长陵欲引白衣左右吴人茹皓同车【虽引在左右未命以官故曰白衣左右茹音如】皓奋衣将登给事黄门侍郎元匡进谏帝推之使下【推吐雷翻】皓失色而退匡新城之子也【阳平王新城魏高祖之弟】益州刺史刘季连闻帝失徳遂自骄恣用刑严酷蜀
　　人怨之是月遣兵袭中水不克【沈约宋书资江为中水涪江为内水今谓之中江在资州资阳县西资州汉犍为郡之资中县地】于是蜀人赵续伯等皆起兵作乱季连不能制　枝江文忠公徐孝嗣以文士不显同异【言依违取容于昏暴之朝】故名位虽重犹得乆存虎贲中郎将许凖为孝嗣陈説事机【贲音奔将即亮翻为于伪翻】劝行废立孝嗣持疑乆之谓必无用干戈之理须帝出游【须待也】闭城门召百官集议废之虽有此懐终不能决诸嬖幸亦稍憎之西丰忠宪侯沈文季自托老病不预朝权【嬖卑义翻又博计翻朝直遥翻】侍中沈昭略谓文季曰叔父行年六十为贠外仆射【文季虽为仆射而不预事故昭略谓之贠外仆射】欲求自免岂可得乎文季笑而不应冬十月乙未帝召孝嗣文季昭略入华林省文季登车顾曰此行恐徃而不反帝使外监茹法珍赐以药酒昭略怒骂孝嗣曰废昏立明古今令典宰相无才致有今日以瓯掷其面【瓯小器也所以盛酒】曰使作破面鬼孝嗣饮药酒至斗余乃卒【卒子恤翻】孝嗣子演尚武康公主况尚山隂公主【武康公主武帝女山隂公主明帝女】皆坐诛昭略弟昭光闻收至家人劝之逃昭光不忍舍其母入执母手悲泣收者杀之昭光兄子昙亮逃已得免闻昭光死叹曰家门屠灭何以生为絶吭而死【昙徒含翻吭户郎翻又户浪翻沈庆之沈文季皆托老疾不预朝权而终不免于死国无道而富贵则进退皆防危机也】　初太尉陈显逹自以高武旧将【将即亮翻下同】当高宗之世内懐危惧深自贬损常乗朽弊车道从卤簿止用羸小者十数人【道读曰导从才用翻羸伦为翻】尝侍宴酒酣启高宗借枕高宗令与之显逹抚枕曰臣年衰老富贵已足唯欠枕枕死【酣户江翻枕枕上如字下之任翻】特就陛下乞之高宗失色曰公醉矣显逹以年礼告退【礼大夫七十而致事时显逹年已七十矣】高宗不许及王敬则反时显逹将兵拒魏【事见上卷高宗永泰元年】始安王遥光疑之启高宗欲追军还会敬则平乃止及帝即位显逹弥不乐在建康得江州甚喜【乐音洛显逹自马圏败还除江州刺史】尝有疾不令治既而自愈意甚不悦【盖求死不得死以至于反也悲夫治直之翻】闻帝屡诛大臣传云当遣兵袭江州十一月丙辰显逹举兵于寻阳令长史庾逺等与朝贵书数帝罪恶【朝直遥翻数所具翻】云欲奉建安王为主【帝弟宝寅封建安王时为郢州刺史】须京尘一静西迎大驾【郢州治夏口在寻阳西】乙丑以护军将军崔慧景为平南将军督众军击显逹后军将军胡松骁骑将军李叔献帅水军据梁山【骁坚尧翻骑奇寄翻帅读曰率下同】左卫将军左兴盛督前锋军屯杜姥宅【姥莫补翻】　十二月癸未以前辅国将军杨集始为秦州刺史【杨集始请降见上卷明帝建武四年】　陈显逹发寻阳败胡松于采石【采石山在今太平州当涂县北八十里山下有采石矶败补迈翻】建康震恐甲申军于新林左兴盛帅诸军拒之显逹多置屯火于岸侧潜军夜渡袭宫城乙酉显逹以数千人登落星冈【石头城西有横垅谓之落星冈】新亭诸军闻之奔还宫城大骇闭门设守【守舒救翻】显逹执马矟从歩兵数百于西州前与台军战再合显逹大胜手杀数人矟折【矟色角翻折而设翻】台军继至显逹不能抗走至西州后【据萧子显齐书显逹走至西州后乌榜村】骑官赵潭注刺显逹坠马斩之【显逹传云潭注矟刺显逹落马盖尽力注矟而刺之也骑官盖在马队主副之下犹今傔官也骑奇寄翻刺七亦翻】诸子皆伏诛长史庾远炳之之子也【庾炳之柄用于宋元嘉之季】斩于朱雀航将刑索帽着之曰子路结缨【索山客翻着陟略翻左传卫矦輙既立其父蒯聩入争国刼卫卿孔悝与之登台子路曰太子无勇若燔台半必舍孔叔太子惧下石乞孟黡以敌子路以戈击之断缨子路曰君子死冠不免结缨而死】吾不可以不冠而死谓观者曰吾非贼乃是义兵为诸军请命耳【为于伪翻军当作君】陈公太轻事若用吾言天下将免涂炭逺子子曜抱父乞代命并杀之帝既诛显逹益自骄恣渐出游走又不欲人见之每出先驱斥所过人家唯置空宅【所谓屏除也】尉司击鼓蹋围【晋初洛阳置六部尉江左建康亦置六部尉】鼓声所闻【闻音问】便应奔走不暇衣履犯禁者应手格杀【格击也】一月凡二十余出出輙不言定所东西南北无处不驱常以三四更中【更工衡翻】鼓声四出火光照天幡防横路士民喧走相随老小震惊啼号塞路处处禁断【号户高翻塞悉则翻断音短】不知所过【言虽奔走而路断不知何所可过】四民废业樵苏路断吉凶失时【吉谓冠婚凶谓防皆不得以时而行事】乳母寄产【乳儒遇翻育也】或舆病弃尸不得殡巷陌悬幔为高鄣置仗人防守谓之屏除【幔莫半翻仗人谓执仗之人屏必郢翻】亦谓之长围尝至沈公城有一妇人临产不去因剖腹观其男女又尝至定林寺【定林寺旧基在蒋山应潮井后】有沙门老病不能去藏革间命左右射之百箭俱【射七亦翻】帝有膂力牵弓至三斛五斗又好担幢白虎幢高七丈五尺于齿上担之折齿不倦【好呼到翻担都甘翻幢傅江翻旛也高居号翻】自制担幢校具【校具犹言器械也】伎衣饰以金玉【伎渠绮翻】侍卫满侧逞诸变态曾无愧色学乗马于东冶营兵俞灵韵常着织成袴褶金薄防【着则略翻褶音习】执七宝矟急装缚袴凌冒雨雪不避阬穽驰骋渴乏輙下马觧取腰边蠡器酌水饮之【冐莫北翻又如字穽疾正翻骋丑郢翻蠡怜题翻瓠瓢也今谓之马杓尔雅翼曰蠃古字通于蠡蠃之为量小传曰以蠡测海言不能极其量也】复上马驰去【复扶又翻上时掌翻】又选无赖小人善走者为逐马左右五百人常以自随或于市侧过亲幸家环回宛转周徧城邑或出郊射雉置射雉场二百九十六处奔走徃来略不暇息【史言帝之昏狂甚于宋鬱林王射而亦翻】　王肃为魏制官品百司皆如江南之制凡九品品各有二【九品毎品各有正从二品历隋唐至今犹然】侍中郭祚兼吏部尚书祚清谨重惜官位毎有铨授虽得其人必徘徊乆之然后下笔曰此人便已贵矣人以是多怨之然所用者无不称职【称尺证翻】
  </div>
  <div class="pagination">
   <a href="资治通鉴四库_page34.html">
    上一页
   </a>
   <span>
    ...
   </span>
   <a href="资治通鉴四库_page30.html">
    30
   </a>
   <a href="资治通鉴四库_page31.html">
    31
   </a>
   <a href="资治通鉴四库_page32.html">
    32
   </a>
   <a href="资治通鉴四库_page33.html">
    33
   </a>
   <a href="资治通鉴四库_page34.html">
    34
   </a>
   <span class="current-page">
    35
   </span>
   <a href="资治通鉴四库_page36.html">
    36
   </a>
   <a href="资治通鉴四库_page37.html">
    37
   </a>
   <a href="资治通鉴四库_page38.html">
    38
   </a>
   <a href="资治通鉴四库_page39.html">
    39
   </a>
   <a href="资治通鉴四库_page40.html">
    40
   </a>
   <span>
    ...
   </span>
   <a href="资治通鉴四库_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
