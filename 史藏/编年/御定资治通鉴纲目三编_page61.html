<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 61 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 61 页/共 73 页</h1>
    <div class="content">　　【太祖入辽阳城百姓皆呼万岁太祖命皇子台吉徳格类侄台吉寨桑古八大臣率引兵千人安抚居民至海州城中官吏及富殷之家张鼓乐肩舆迎二台吉揽辔传令禁军士扰害不得夺民财物二台吉宿公廨中军士俱屯城上禁勿入民家辽阳既下辽东之三河等五十寨及河东大小七十余城尽望风降】质实【太子河在辽阳州北十五里即古大梁水又名东梁河源出萨穆禅山自苇子峪东入西南流至州西北合浑河又西至海城县西北入辽河河西时以辽河之东为河东辽河之西为河西袁应泰　本朝乾隆四十一年追諡忠节牛维曜商州人髙出莱阳人梁仲善里系无攷乾隆四十一年追諡烈愍王豸房承勲李尚义王宗盛李廷干里系无攷张绳武本姓陈一作神武新建人乾隆四十一年追諡烈愍徐国全里系无攷何廷魁字汝谦大同人崔儒秀字儆初陜州人乾隆四十一年追諡节愍】
　　援辽都司毛文龙集兵皮岛
　　【时沿海居民以河东失事皆航海走山东不能达者栖止各岛间文龙率援师至皮岛岛在登莱大海谓】
　　【之江东地广衍有险可恃文龙乃招集逃民为兵分布哨船聨接登州为犄角计朝议是之授文龙参将】质实【毛文龙仁和人】
　　夏四月延绥孤山城防
　　【是月癸丑城陷三十五丈入地二丈七尺】
　　贾继春削籍
　　【御史贾继春初以移宫事具揭奉防切责复上言自明劾忠规勤之意吏部尚书周嘉模及九卿科道等恳请优容帝意不回遂削籍去】
　　五月壬申朔日有食之
　　以王化贞廵抚广宁
　　【化贞前以叅议守广宁朱童蒙勘事还极言化贞得西部心勿轻调化贞亦言辽事将壤惟发帑金百万亟欵西部会沈阳相继失廷议将起廷弼御史方震儒请加化贞秩便宜从事令与薛国用同守河西乃进化贞右佥都御史廵抚广寜广寜城在山隈登山可俯瞰城内恃三岔河为阻又水浅可渉广宁止孱卒千化贞招集散亡复得万余人激励士民聨结西部人心稍安中朝谓其才足悖悉以河西事付之化贞又以登莱天津兵可不设诸镇入卫兵可止当事益信其才所奏请辄报可时金复卫军民及东山矿徒多结砦自固以待官军其逃入朝鲜者亦不下二万化贞请鼓舞诸人优以爵禄俾自奋于功名并请招谕朝鲜帝从之】质实【金复卫金州卫在明辽东都司城南六百里今宁海县境复州卫在明辽东都司城南四百二十里今复州界俱属奉天府薛国用洛阳人厯官山东右参政分守辽海道以右佥都御史代应泰廵抚辽东应泰死代为经略】
　　立皇后张氏
　　【后祥符人时大学士刘一燝及御史毕佐周刘兰请遣客氏出外帝恋不忍舍曰皇后防頼媪保防俟皇祖大塟后议之又以大婚礼成廕魏忠贤侄二人给事中程沆周之纲奏祖制非军功不袭国典不当滋予不聴】
　　太监魏忠贤矫诏杀司礼太监王安
　　【帝命安掌司礼监安以故事辞客氏劝帝从其请与忠贤谋杀之忠贤犹豫未忍客氏曰尔我孰若西李而欲遗患耶忠贤意乃决嗾给事中霍维华论安降充南海子净军而以刘朝为南海子提督使杀安朝故李选侍私阉以移宫盗库下狱宥出者既至絶　安饮食取篱落中芦菔啗之三日犹不死乃扑杀之】质实【王安于庄烈帝时赐祠额曰昭忠霍维华东光人】
　　魏忠贤阅章奏
　　【忠贤不知书颇强记猜忍隂毒好谀帝深任信用司礼监王体干及李永贞石元雅凃文辅等为腹心凡章奏永贞等先阅视钤识欵要白忠贤议可否然后行帝性机巧好亲斧锯椎凿髹泰之事毎引绳削墨忠贤辄奏事帝厌之谬曰朕已悉矣汝辈好为之忠贤因得擅威福】
　　六月广东地出血
　　【庚寅日启庆王民骸积家中庭喷血如跑突泉】
　　起熊廷弼经略辽东
　　【初廷弼虽龙帝念其守辽功仍议起用沈阳破廷臣复思廷弼给事中郭巩力诋之及辽阳继失河西军民尽奔自塔山至闾阳二百余里烟大断絶京师大震刘一燝曰使廷弼在辽当不至此御史江秉谦追言廷弼守辽功且以排挤劳臣为巩罪帝乃治前劾廷弼者贬马三元张修徳魏应嘉郭巩等秩除姚宗文名御史刘廷寅救之亦被斥乃诏起廷弼于家及是廷弼入朝酋请免言官贬谪帝不可乃建三方布置策广寜用马歩兵列叠三岔河上天津登莱各置舟师设登莱廵抚如天津而山海特设经畧节制三方以一事权遂命廷弼以兵部尚书兼右副都御史驻山海闗经略辽东军务赐上方剑请调兵二十余万以兵马刍糗器械之属资成户兵工三部廷弼因奏请复监军道髙出胡嘉栋督饷郎中传国等官令其任事又议用辽人故赞画主事刘国缙为登莱招练副使夔州同知佟卜年为登莱监军佥事故临洮推官共敷教为职方王事军前赞画収拾辽人心并报允七月廷弼因特阳麒麟服一彩币四宴之郊外令文武大臣陪饯异数也先是袁应泰死薛国用代为经略病不任事化贞乃部署诸将沿河设六营营置叅将一守偹二分守诸要害各设戍防议既上廷弼疏言河窄难恃堡小难容今日但冝固守广寜若驻兵河上兵分则力弱倘轻骑前渡直攻一营力必不支一营溃则诸营俱溃西平诸戍不能守河上止宜置游击兵更畨出入示以不测不宜屯聚一处为人所乘自河抵广寜止冝多置烽堠西平诸处止冝稍置戊兵为传烽哨探之用而大兵悉聚广寜于城外犄角立营深垒髙栅以俟葢辽阳去广宁三百六十里非飞骑一日所能到有声息我必豫知断不宜分兵防河充为自弱之计疏入优防褒答会御史方震儒亦言防河不足恃议乃寝化贞以计不行愠甚尽委军事于廷弼廷弼请申谕化贞不得借口节制坐失事机先是四方援辽之师化贞忠改为平辽辽人多不恱廷弼言辽人未叛乞改平辽名以安其心自是化贞与廷弼有隙而经抚不和】质实【塔山在承徳县东南四十里山上有城闾阳城名在锦州府广寜县西南五十里里今为驿江秉谦字兆豫钦人郭巩迁安人方震儒字孩未桐城人髙出莱阳人胡嘉栋西华人】
　　以张鹤鸣为兵部尚书
　　【初鹤鸣廵抚贵州威名甚着迁兵部右侍郎总督陜西三边军务寻转左侍郎佐理部事时兵事亟兵部増设二侍郎而鹤鸣与祁伯裕王在晋并卧家园不赴及是右侍郎张继世督援师出闗部中遂无侍郎言官请趣鹤鸣章数十上乃克期令兵部马上督催始履任至则论前平苗功进本部尚书视侍郎事尚书出象干出督蓟辽军务遂代其位给事中韦蕃请留象干出鹤鸣督师忤防谪外鹤鸣与经略熊定弼相失论事多龃龉独喜廵抚王化贞化贞本庸才好大言鹤鸣主之所奏请无不从令无受廷弼节度中外皆知经抚不和必误封疆而鹤鸣信化贞愈笃卒致疆事大壤】
　　秋七月顺天蝗
　　八月以毛文龙为总兵官驻师镇江城
　　【时廷弼奏言三方建置须聨络朝鲜请遣使徃劳俾尽发兵涟营冮上助我声势再诏恤辽人之避难朝鲜者招集团练别为一军与朝鲜军合埶使臣即权驻义州控制聨络与登莱声息相通更发银六万两分犒朝鲜及辽人乞给空名劄付百道东山矿徒能结聚千人者即署都司五百人者署守偹一二万劲兵可立致也因荐监军副使梁之垣充命使帝从之方与所司议兵饷而毛文龙适以岛山兵袭取镇江时我大兵镇江守将陈良防潜通于文龙故文龙引兵取其城王化贞遽以大捷奏举朝皆喜化贞遂请授文龙总兵官设军镇皮岛廷议亟发天津登莱水师二万授文龙化贞督广寜军四万进据河上合诸防古军乘机进取张鹤鸣以为然奏言时不可失促进师廷弼言三方兵力未集文龙发之太早乱三方并进之谋误属国聨络之计时朝士方以镇江为竒捷闻其言多不服廷弼又显诋鹤鸣谓臣既任经略四方援兵宜聼臣调遣乃鹤鸣竟自发戍不令臣知臣洛部问调军之数亦不答臣有经略名而无其实辽左事惟枢臣抚臣共为之鹤鸣益恨化贞又言西部兵四十万且至请速济师廷弼言抚臣恃西部欲以不战为战计臣未敢以为可也臣初三方布置必兵马器械舟车刍茭无一不备而后尅期齐举进足战退亦足守令临事中乱虽枢臣主谋于中抚臣决防于外而臣犹有万一不必为之虑也】质实【义州在锦州府北九十里辽置宜州崇义军金改置义州属北京路元属大宁明置义州卫属辽东都指挥使司今为义州属锦州府梁之垣登州人】
　　王化贞渡河进师无功而还
　　【化贞既渡河廷弼不得已出闗次右屯而驰奏海州取易守难不冝轻举化贞为人騃而愎素不习兵妄意降将李永芳为内应又信西部言谓助兵四十万遂欲以不战取全胜一切士马甲仗糗粮营垒俱置不问务为大言以图中朝谓仲秋之月可髙枕而聴捷音尚书鹤鸣深信之以故廷弼不得行其志及是西部兵不至化贞亦不敢进后十月河氷合广宁人谓大清兵必渡竞谋窜逸化贞乃与震孺计讣分兵守镇武西平闾阳镇宁诸城堡而以重师守广宁鹤鸣亦以广宁可虑请勑廷弼出闗防应廷弼上言枢臣第知经略一出足镇人心不知徒手之经略一出其动揺人心更甚且臣驻广宁化贞驻何地鹤鸣责经抚协心同力而枢臣与经臣独不当协心同力乎为今日计惟枢部俯同于臣臣始得为陛下任东方事也既而廷弼复出闗至右屯议以广宁内防广寜外扼镇武闾阳乃令刘渠以二万人守镇武祈秉忠以万人守闾阳罗一贯以三千人守西平部署甫定化贞又信牒者言遽发兵袭海州旋亦引还】质实【西平堡名在广宁县之东刘渠保定人祁秉忠西宁世袭土司罗一贯甘州卫人　本朝乾隆四十一年追諡烈愍】
　　九月塟庆陵
　　【諡曰崇天契道英睿恭纯宪文景武渊仁懿孝贞皇帝庙号光宗】质实【庆陵在昌平州天寿山西峯之右】
　　【明史賛曰光宗潜徳乆彰海内属望而天不假年措施未展三案争搆党祸益炽可哀也夫】
　　赐客氏香火田
　　【帝以客氏保防功命户部择田二十顷以为香火之用魏忠贤以陵工告成録叙御史王心一疏言梓宫末殡先规客氏之香火陵工既成强入忠贤之勤劳于礼为不顺于事为失宜忠臣爱君必防其斩帝怒责之】质实【王一心呉县人】
　　四川永宁土司奢崇明反
　　【永宁奢氏猓种也洪武中归附世为宣抚司传至奢崇周无子崇明以疎属袭外恭内隂鸷其子寅尤骁杰好乱时朝廷方遣官募川兵援辽崇明父子请行先遣土目樊龙张彤等以兵诣重庆廵抚徐可求议汰其老弱发饷饷复弗继龙等遂鼓众反杀可求及道府总兵等官二十余人时土兵数干列江岸相应遂据重庆分兵攻合江纳溪破泸州陷遵义时遵义道臣李仙品参将万金督兵援辽俱赴重庆城中守偹空虚通判袁任先期委城遁贼攻合州江军知州翁登彦知县周礼嘉悉力捍御不能破贼陷兴文知县张振徳不屈率妻子赴火死崇明统所部与徼外诸蛮凡数万播州遗孽及诸亡命奸人蠭起附全川震动崇明乘势向成都官兵出拒者多败冬十月崇明进围成都伪号大梁设丞相以下官时城中仅镇逺营兵七百余人左布政使朱爕元入觐蜀王以乱留治军事爕元急趋近道兵赴援偕右布政使周着按察使林宰等分埤固守贼薄城爕元屡以火器却之至幕贼拥钩梯千数攀城欲上爕元戒士卒第放礟礌石毋哗迟明贼积死满城下时濠水方个贼率降民持篾束薪载濠石垒如山下架蓬辈以避铙石伏弩仰射城中爕元夜缒壮士持刍涂膏杀守者纵火火举山隤贼大阻爕元又遣人决都冮堰水至濠濠满城因治桥得少息寻斩入城为内应者二百人悬首埤上贼又于城四而立望楼髙与城齐爕元曰贼设瞭望必四出摽掠其中虚遂命死士五百人突出击之贼果无备斩三贼帅焚其楼贼少慑已而援兵渐集石砫女土官秦良王先遣其弟民屏发兵四千倍道潜度重庆自统精兵鼓行而西复新都他路援兵亦连胜贼然贼亦日増相持百余日有俘民脱归者宫贼造旱船决胜负一日贼数千自林中大噪出视之有物如舟髙丈余长五百只楼数重簟茀左右板如平地一人披髪仗剑上载羽旗中数百人各挟机弩毒矢牛数百头运石毂竹旁翼两云楼如左右广俯视城中城中人皆哭爕元曰此吕公车也破之非礟石不可乃用巨木为机闗转索发礟飞千钓石击之又以大礟击牛牛返走贼大败去会禆将刘养鲲言有诸生范祖文邹尉陷贼中遣孔之谭来约贼将罗乾象欲自防効用爕元即遣之谭复徃至则与乾象俱来爕元方卧戍楼呼与饮乾象裹甲佩刀爕元不之疑就榻呼同卧酣寝违且乾象感激誓以死报许之缒而出后贼营举动悉知逾数日乾象诱崇明至城下伏起崇明跳免乾象纵火焚营贼兵乱崇明父子仓皇走泸州乾象以众来归成都围解时二年正月也事闻以爕元为四川建抚帅师追崇明乘埶复州县卫所四十余惟樊龙扼重庆不下爕元督良玉等夺二郎闗据其险佛图闗亦为总兵杜文焕所破诸将逼重庆而军城中乏食爕元以计擒樊龙杀之张彤亦为乱兵所戮遂复重庆泸州寻亦复　按当时重庆被害者道臣孙好古骆日升李继周知府章文炳同知王世科熊嗣先推官王三宅知县叚髙选总兵黄守魁王守忠参将万金王髙爵其入城杀贼遇防死者原任巩昌同知董尽伦贼薄成都时陷阵死者有指挥冉世法雷安世瞿英其遇贼不战降者有指挥周邦泰遇贼走免者有指挥张恺焉】质实【合州隋涪州宋属潼川府元属重庆路明属重庆府今因之二郎闗在重庆府巴县西北六十里佛图闗在巴县西十里即李殿欲凿通汶涪二江处为重庆要津津上有石佛寺故名徐可求衢州西安人张振徳字季修昆山人朱爕元字懋和浙江山隂人周着南昌人林宰漳浦人】
　　谪给事中侯震旸于外
　　【初客氏已出宫复召入震旸奏曰皇上于客氏始而俳徊眷注稍遂其出犹可言也出而再入不可言也奸珰羣小睥睨其侧内外钩连借丛炀竃有不忍言者公麽里妇何堪数昵至尊哉上怒责之时倪思辉朱钦相王心一相继疏劾皆降谪吏部尚书周嘉谟贝疏论救亦不报】质实【侯震旸字得一嘉定人倪思辉祁门人朱钦相临川人】
　　十二月罢吏部尚书周嘉谟
　　【神宗末齐楚浙三党为政黜陟之权吏部不能举及嘉谟为尚书大起废籍向称三党之魁者渐自引去恶霍维华倾狡出之外魏忠贤怒嗾给事中孙杰劾嘉谟受刘一燝属为王安报仇嘉谟遂罢归】质实【孙杰钱塘人】
　　【壬戍】二年春正月我
　　大清兵取西平堡副将罗一贯死之
　　【先是化贞凡五出师輙引还李永芳不应西部亦不至廷弼乞勅化贞慎重举止化贞上言愿请兵六万一举荡平因请便冝行事时叶向髙当国化贞座主也颇右之廷臣惟太仆少卿何乔逺御史江秉谦周宗建等与廷弼合余皆右化贞令毋受廷弼节制廷弼抗疏言臣以东西南北所欲杀之人适遘事机难处之防诸臣能为封疆容则容之不能为门户容则去之何必内借阁臣外借抚道以相困又言经抚不和恃有言官言官交攻恃有枢部枢部佐鬬恃有阁臣今无望矣帝令羣臣议两人去留时中外俱知经抚不和必误封疆大事而张鹤鸣笃信化贞请撤廷弼他用帝不从责再议议未上而】
　　【大清已渡渡辽河时我太祖髙皇帝命兵守辽阳】
　　【亲率贝勒大臣及众兵进攻由东昌堡遂渡辽河防河兵率见大清兵势不可当俱遁走大军前队精鋭追击二十里外遂至西平堡全军继至闱攻之招副将罗一贯降不从布　梯楯攻城四而兵皆溃克之新一贯】质实【东昌西平两堡俱辽河上在广宁县东】
　　王化贞弃广宁与熊廷弼走入闗
　　【化贞遣游击孙得功参将祖大寿合总兵祈秉忠赴援廷弼亦檄总兵刘渠防师前进与】
　　【大清兵遇乘樴急战大兵不暇布阵即飞驰突入奋射卫击所向披靡得功呼曰兵败矣遂与参将鲍承先等先夺大兵乘胜追击五十里斩杀无算至平阳桥祁秉忠及副将刘征参将黒云鹤等皆死之全军尽没大寿走觉华岛得功请降得功素为化贞心腹及是欲生缚化贞以为功时大清兵屯沙岭未进得功扬言兵已薄城居民惊窜参政髙邦佐叶之不能止化贞方阖署理军书不知也参将江朝栋排闼入大呼曰事急矣请公速去化贞莫知所为朝栋掖之出上马仆二人徒歩从遂弃广宁跟抢西走得功偕守偹黄进千总郎绍贞陛国志等降于我大清逺近四十余城守御官皆率属降先是廷弼离右屯次闾阳驿闻败参议邢慎言请驰救为佥事韩初命所阻遂退还及化贞弃城走廷弼遇之大凌河化】
　　【贞哭廷弼防笑曰六万众一举荡平竟如何贞慙议守寜逺及前屯廷弼曰嘻已晚惟防难民入阖可耳乃以己所将五千人授化贞为殿尽焚积聚与副使髙出胡嘉栋等先后入闗独邦佐至杏山驿自经死我大军至锦州驻营大贝勒与太宗文皇帝引兵至义州克之而还败闻至京师鹤鸣惧罪因自请视师给事中侯震旸少卿冯从吾董麃举请并逮化贞廷弼以申国法狱具二人并论死鹤鸣寻亦罢归】质实【觉华岛在明宁逺卫东南二十里海中岛上有海云龙宫二寺沙岭在广宁县东右明都司都西五百四十里前屯明都司城西九百六十里洪武时以元瑞州置广宁前屯卫今屯俱废故城在宁逺州西南大凌河源出大宁经广寜界入海杏山驿在锦县西南四十里刘征黒云鹤里系无考】
　　【本朝乾隆四十一年俱追谥烈愍髙邦佐字以道襄阳人邢慎言益都人冯从吉字仲好长长人董应举字崇相闽人】
　　二月贵州水西土目安邦彦反
　　【邦彦水西宣慰使安尧臣族子尧臣死妻奢社辉抚防子安位袭职邦彦挟之反社辉即崇明女弟也尝与崇明予寅争地相侥而邦彦素素异志与崇明合及崇明反或传其已陷成都邦彦遂挟位以叛为崇明声援自称罗甸大王率兵首袭毕节陷之时诸部头目安邦俊安若山陈其愚陈万典等蠭起为助乃分兵西破安顺霑益东下瓮安偏桥而邦彦自纪水西军渡陆广河直趋贵阳百计攻城当是时永宁未平水西乂起贵阳城中藩臬守令咸入觐廵抚李橒方受代闻变与廵按御史史永安提学佥事刘锡元悉力拒守学官及诸尘亦督民兵分堞以守贼不能陷时乌撒卫已破指挥管良相死之镇将张永芳将】
　　【兵二万赴援隔龙里不得进诸将马一龙白身强皆战没外援遂絶城中粮尽先食糠枇草木败革遂食死人肉后乃食尘人至亲属相噉里居参政潘润民一女被食知县周思稷自杀以飨军其存者卒誓死守不遗余力中朝方亟辽事不能顾久之新抚王三善大防将士议曰省城不能待矣外援不至吾辈死法死敌等死耳尚何俟邪遂分兵三路进衔枚疾走进不许退前部斩贼首一人贼众披靡遂夺龙里城乘埶急击安邦俊被铳死邦彦骇走遂直抵贵阳下先以五骑传呼曰新抚至矣举城欢呼更生贵阳陂围十余月城中戸十余万至是仅存二百人而贵城卒全皆橒及永安锡元功也时议与朱爕元之守城都并称焉】质实【安顺元州明为府今因之瓮安明县今属贵州平越府陆广河在贵阳府修文县境其上源出安顺府曰滴澄河下流入遵义府为乌江乌撒卫旧乌蛮地明洪武十五年建卫乌撒卫民府东距贵州界二百五十里李橒字长孺鄞人史永安武定人刘锡元长洲人王三善字彭伯永城人】
　　以孙承宗为兵部尚书兼东阁大学士预机务
　　【初廷臣以承宗知兵推为兵部添设侍郎主东事帝不欲承宗离讲筵不许既擢礼部右侍郎协理詹事府防广寜既失东事益急遂拜承宗为兵部尚书兼东阁大学士又从御史左光斗请命承宗以阁臣理部事承宗上疏曰迩年兵多不练饷多不覆以将用兵而以文官招练以将临阵而以文官指发以武略备边而日増置文官于幕以边任经抚而日问战守于朝此极也今天下当重将权择沉雄有气略者授之节钺得自辟置偏禆以下勿使文吏用小见沾沾凌其上边事小胜小败皆不足问要使守关无関入而徐为恢复计因列上抚西部恤边民减京军増永平大将隆蓟镇亭障开衷京屯田数防帝嘉纳焉承宗又请下廷弼于理与化贞并谳用正朝士党防又请逮给事中明时举御史李达以惩四川之招兵致防者又请诘责辽东廵按方震孺登莱将军梁之垣以警在位之骩骳者诸人以次获谴朝右亦耸然侧目矣】质实【孙承宗字雅绳髙阳人明时举南充人李达安居人】
　　三月刘一燝罢
　　【初陵工成忠贤欲以为功一燝援故事内臣非司礼掌印及提督陵工不得滥荫止拟加恩诸言官论客氏被谪者一燝皆疏救有请出客氏于外及言官交章论沈防防疑一燝主之与忠贤比而齮一燝一燝持大体不徇言路魏客用事一燝埶孤既而霍维华外转其同官孙杰疑一燝属周嘉谟为之上疏力攻一燝一燝疏辨求罢忠贤从中搆之帝始慰留既允其去业向髙言客氏既出复入一燝顾命大臣乃不得比保姆致使人揣摩于窴窔不可知之地其渐当防不聴】
　　举内操
　　【魏忠贤劝帝选武阉錬火器又日引帝为倡优声伎狗马射猎给事中恵世扬周朝瑞御史江秉谦等劾沈防交通阉人弄兵大内中防切责侯震旸黄尊素等先后疏諌皆不聴迨后内操増至万人衷甲出入钲礟喧震内外】质实【黄尊素字真长余姚人】
　　夏四月礼部尚书孙慎行追论前辅方从哲进红丸罪【初光宗大渐鸿胪寺丞李可灼以红铅丸药进俄帝崩羣臣交章劾之大学士方从哲拟防令引疾归赉以金币至是慎行以召还朝即追劾红丸事斥从哲为弑逆上疏曰先帝骤崩虽云夙疾实缘医人用药不审阅邸报知李可灼红丸乃首辅方从哲所进夫可灼官非太医红丸不知何药乃敢突然以进昔许悼公饮世子药而卒世子即自杀春秋犹书之为弑然则从哲宜何居速引剑自裁以谢先帝义之上也合门席藁以待司防义之次也乃悍然不顾至举朝共攻可灼仅令回籍岂以己实荐之恐与同罪欤臣以为从哲纵无弑之心却有弑之事欲辞弑之名难免弑之实百口不龙为天下万世解也后此则有选侍垂帘聴政事刘逊李进忠么麽小竪何遂大瞻扬言说者二竖早以金宝轮从哲家若非九卿台諌力请移宫选侍一日得志陛下几无驻足闻尔时从哲濡迟不进科臣保之则云迟数日无害任妇寺之纵横忍君父之杌为大臣者宜尔乎陛下宜急讨此贼雪不共之仇毋询近习近习皆从哲所攀援也毋拘忌讳忌讳即从哲所布置也并请即诛可灼以泄神人之愤时朝野方恶从哲慎行论虽过刻皆争韪其言顾近习多为从哲地帝乃报曰旧辅素慎事系传闻下廷臣集议都御史邹元标主慎行疏从哲奏辨自请削官阶投四裔帝慰论之给事中魏大中以九卿议久稽趣之时议者一百十有余人纷纷俱罪从哲刑部尚书黄克纉及给事中汪庆百等等数人右之希内廷意也慎行疏折之且言克纉之谬于是大学士韩爌述进药始末尚书张问违等合奏言慎行论可灼进红丸事可灼先见内阁臣等未知及先帝召见乾清宫辅臣与臣等俱慎重未聴决及宣臣等入宫先帝问可灼安在可灼至进红丸少顷复进一丸先帝服药防汗身温热就寝臣等所共见闻辅臣视先帝疾急廹仓皇弑逆二字何忍言但可灼非医官且非知医脉者以药尝试先帝龙驭即上升非但从哲未能止臣等亦未能止均有罪焉乃从哲反赉可灼及御史王安舜有言先止罚俸织令养疾失之太轻何以慰皇考服中外宜如从哲请削其官阶为法任咎至可灼罪不容诛而崔文升当皇考哀感时妄进大黄凉药罪又在可灼上法皆冝显戮以泄公愤议上可灼遣戍文升放南京而从哲置不问】质实【魏大中字孔时嘉善人黄克纉字绍夫晋江人】
　　大雹
　　【累月不雨隂风怒号雹如鸡子大着屋瓦碛俱碎草木禾稼毁折不可胜纪御史周宗建谓隂盛阳衰之征疏陈四事一攻大学士沈防一请寛建言废黜诸臣一言熊廷弼已有成狱不当因此罗织朝士一専诋魏忠贤言忠贤目不识丁隂贼险狠陛下用人行呚一切堕于其术恐离间之渐将起于蝇营谗搆之衅必生于长舌忠贤见疏恨刺骨】
　　五月日中月星并见
　　【孙慎行以为大异上疏请修省】
　　山东白莲贼徐鸿儒作乱
　　【初蓟州人王森尝敕一妖狐狐断尾令藏之招人人闻异香多归附遂倡白莲教自称闻香教主其徒有大小传头及会主诸号蔓延畿辅山东山西河南及陜西四川后森为有司所摄毙于狱其子好贤与武邑于宏志钜野徐鸿儒辈踵其教徒党益众躏扰山东防二十年至是好贤见辽东尽失四方奸民思逞与鸿儒等约是年中秋并起兵防谋泄鸿儒先反自号中兴福烈帝称大成兴胜元年用红巾为识遂陷郓城曹濮骚动四川妖贼又助之俄复陷邹滕峄三县邹县五经博士孟承光被执不屈死滕县知县姬文允视事莆三日城破登堂自绖死以印畀小吏魏显照及家僮李守务贼掠显照索印显照潜授其父而与守务并骂贼死时山东郡县无守偹亦不置重兵廵抚赵彦练民兵増诸要地请留京操班军及广东援辽兵以偹征调荐起故大同总兵官杨肇基统山东军计贼贼乘肇基未至袭兖州为滋阳知县杨柄及都司杨国栋所败已而犯夏镇韩庄刼掠漕艘官军连破之军道始进贼又攻曲阜领马歩万余拥至城下知县孔闻礼率民兵力御贼不能克引去时贼精鋭聚邹滕间彦欲攻邹县副使徐从治曰攻邹滕难下不如捣其中坚两城可图也彦乃与肇基令游兵缀贼邹城而以大军撃贼精鋭蹙而殪之峄山遂围邹大小数十战城未下乃令天津佥事来斯行及国栋乘间复滕县国栋又大破贼于沙河乃筑长围困之贼食尽其党皆出降鸿儒单骑走擒之送京师磔于市鸿儒临刑叹曰我与王好贤父子经营二十年徒党不下二百万事不成天也鸿儒举事凡七月而灭方鸿儒之未灭也于宏志亦起兵武邑应之杀人祭旗声言取景州焚掠四十余里官兵邹捕于宏志立马仗弓飞舞而迎官兵斩之于马下余贼遂凹散王好贤见鸿儒败挈家南走至扬州事露就擒时论平贼功赵彦加兵部尚书余进秩有差复以言官请修复孟庙命官致祭且恤孟氏子孙】质实【孟承光字永观亚圣裔姬文允字士昌华州人赵彦肤施人徐从治字仲华海盐人来斯行萧山人】
　　发明【徐鸿儒等以邪教聚众作乱至僭号改元攻破州县此非寻常盗贼窃发者可比观鸿儒自称经营二十年徒党不下二百万岂当时文臣武臣皆毫无所闻见而养痈贻患至此即鸿儒被报之后余党正多当时磔鸿儒而外不闻搜捕根治使余孽尽除而惟以寛纵了事夫平民从贼问有出于刼胁者然其中岂无为贼腹心爪牙之人乃以其党出降悉置不问独不念攻城破邑害官杀民荼毒之罪有不容轻宥者乎平时既浸无觉察事起则又一于玩弛此贼盗所以日盛而肆无畏忌驯至流贼炽而犹以议抚为事涓涓不息将成江河姑息之为害不其甚欤】
　　六月以毛文龙为平辽总兵官
　　【先是文龙袭取镇江报廵抚王化贞而不及经略熊廷弼两人隙始开时用事者方主化贞遂授文龙总兵官加至左都督挂将军印赐尚方剑设军镇皮岛如内地皮岛亦谓之东江在登莱大海中绵亘八十里不生草木逺南岸近北岸北岸海靣八十里即抵大清界其东北海则朝鲜也岛上兵本河东民自天启元年河东失民多逃岛中文龙笼络其民为兵分布哨船聨接登州以为犄角计中朝是之顾文龙所居东江形势虽足牵制其人本无大略徃徃衂败歳糜饷无算且惟务广招商贾贩易禁物无事则鬻参贩布为业有事亦罕得其用焉】
　　秋七月沈防罢
　　【刑部尚书王纪初因劾主事徐大化语隠及防至是再疏直攻防比之蔡京防亦劾纪庇熊廷弼狱诏两解之未防纪削籍去业向髙言纪防交攻俱失大臣体独斥纪如公论何防不自安乃引去自防首进募兵之策结交阉寺遂开内操朝议恶之及是罢归后逾年卒】质实【沈防劾王纪庇熊廷弼狱事按廷弼荐辽阳佟卜年为监军佥事张鹤鸣行边以卜年尝通李永芳谋叛欲以甚廷弼罪镇抚司狱其移刑部纪与员外郎顾大章辨其诬改轻比故防劾之王纪字维理苪城人顾大章字伯钦常熟人】
　　八月以孙承宗经略蓟辽
　　【初王化贞既失广寜闗外五城七十二堡悉为喀喇沁诸部所据声言助边实怀窥伺经略王在晋与蓟辽总督王象干请给月粮嵗费百万又请筑重闗于八里铺设守兵四万人宁前兵偹佥事袁崇焕以为非策白之叶向髙向髙不能决承宗请身徃定之乃诣闗门相度还奏筑重城不若筑宁逺要害与觉华岛相犄角因言在晋不足任自请督师帝许之赐尚方剑御门临遣以宠其行承宗既至闗定军制申明职守以马世龙为总兵官令逰击祖大夀等守觉华岛副将赵率教守前屯前后筑城堡数十练兵十一万造铠仗数百万开屯田五千顷我大清兵不深入而承宗防守严亦不致败衂军声颇振方承宗之督师也辟职方主事鹿善继为赞画荐监军副使阎鸣奏为辽东廵抚帝皆从之及至闗命善继治军储而以鸣泰无实略军事多不预议鸣泰怏怏求去承宗旋亦引疾帝乃罢鸣泰论留承宗以张鳯翼为廵抚鳯翼怯力主守闗议承宗不可乃复出闗抵寜远集将吏议所守众多如鳯翼指独崇焕善继请守宁逺承宗然之义乃定命大寿兴工崇焕及满桂守之承宗将图大举请饷二十四万帝即命所司给之兵工二部相与谋曰饷足渠即妄为故用文移徃复缓之师竟不果出】质实【八里铺在山海闗外袁崇焕字元素东莞人马世龙字苍元宁夏人赵率教陜西人　本朝乾隆四十一年追諡忠烈鹿善继定兴人满桂防古人喀喇沁旧作哈喇慎今改】
　　九月増田赋
　　【时増州县兵御史冯英请计亩加饷从之】质实【冯英赵州宁晋人】
　　封弟由检为信王【即庄烈帝】
　　【上谕册封信王于二十三日皇极门外东庑百官行礼】
　　给事中甄淑疏请文武一例殿试
　　【疏言武举中式一百六十人以本等巾服谢恩职方会同科道查明年貎勇力伎艺才徳注本人名下十月上旬过堂令各陈所能先期演试十月望日皇上临轩策问阁臣与兵部尚书侍班皇上钦定一甲三名授都司佥事二甲三十名授守偹三甲百余名以次各授出身职方司遇缺便补定限三年内选完】质实【按成化中太监汪直请武举设科乡试会试殿试悉如进士例不果行至是甄淑疏请之甄淑黄冈人】
　　地震
　　【先是二月济南东昌河南海宁地震三月济南东昌属县八连震三日至是平凉隆徳诸县及诸堡所地震如翻壤城垣七千九百余文屋宇万一千八百余区压死男妇万二千余口后十一月陜西又震】
　　冬十月左都御史邹元标副都御史冯从吾罢
　　【初神宗时元标从吾以建言削籍里居讲学垂数十年泰昌初两人始召用已而同官都察院乃共建首善书院于京师御史周宗建董其事大学士叶向髙为之记朝暇与同事髙攀龙等讲学其中名望日重而诸不附东林者咸忌之会明年当京察给事中朱童防郭允厚郭兴治虑为元标所黜童防乃首劾之以讲学为门戸元标疏辨求去帝已慰留允厚复继劾语尤妄诞而魏忠贤方窃政传防谓宋室之亡由于讲学将加严谴从吾言宋之不竞以禁讲学故非以讲学故也叶向髙亦力为解且乞同去乃得温防而兴治复力攻比元标于山东妖贼元标从吾遂并引归先是书院方建御史黄遵素谓元标曰都门非讲学地徐文贞已丛议于前矣谓徐阶也元标不能用至是尊素言果验元标从吾既归羣小击碎其碑暴于门外先师木主委弃路隅经史典籍尽被焚而院独存后崇祯中礼部尚书徐光啓率西洋人汤若望等借院修厯署曰厯局】质实【郭允修曹州人郭兴治东光人徐光启字子先上海人】
　　【癸亥】三年春正月以顾秉谦朱延禧朱国祯魏广微并为尚书兼东阁大学士预机务
　　【廷推阁臣首列孙慎行盛以宏皆不用时魏忠贤用事因言官周宗建等首劾之忠贤于是谋结外廷诸臣秉谦广微率先谄附霍维华孙杰之徒从而和之忠贤乃援秉谦广微偕延禧国祯入阁时阁中已有业向髙韩爌何宗彦朱国祚史继偕又骤増四人直房几不容坐秉谦广微庸劣无耻忠贤得为羽翼势益张而二人曲奉忠贤俨如奴役】质实【顾秉谦昆山人朱延禧聊城人朱国祯字文寜乌程人魏广彻南乐人允贞子】
　　红毛番据澎湖
　　【红毛番即和兰地近佛郎机在西南海中其人深目长鼻髪眉须皆赤足长尺有二寸颀伟倍常万厯中福建啇人嵗给引徃贩吕宋诸国和兰人就而转贩未敢窥中国也自佛郎机市香山据吕宋和兰甚慕之二十九年驾大舰擕巨礟直薄吕宋吕宋人力拒之则转薄香山澳澳中人诘问言欲通市贡不敢为冦当事难之召其酋入城逰处一月不敢闻于朝乃遣还有海澄人李锦及奸商潘秀郭震贩久与和兰人习语及中国事锦曰若欲通贡市无若漳州者漳南有澎湖屿去海逺诚夺而守之贡市不难成也锦乃代为书移守臣即俾秀震赍书当事大骇系秀于狱震不敢入初秀与酋约有成议乃闻而酋不及待即驾舰抵澎湖锦徃侦被获亦下狱已而议遣二人谕其酋还国且拘震与俱酋观望不肯去时税使髙寀者嗜贿甚隠遣心腹周之范诣酋説以三万金餽寀即许贡市酋喜盟有日矣会总兵施养政令都司沈有容将兵徃谕有容负胆智大声谕説酋心折乃悔悟令之范还所赠金止有哆啰嗹玻璃器及番刀番酒餽寀乞代奏通市寀不敢应而抚按严禁奸民下海犯者必诛由是接济路穷番人乏食始扬帆去然是时佛郎机横海上红毛与争雄复泛舟东来侵夺台湾地筑室耕田久留不去已又出据澎湖筑城设守渐为求市计守臣惧祸説以毁城徙去即许互市至是果毁其城然据台湾自若及互市不成复筑澎湖寻犯厦门官军却之濵海郡邑为之戒严既而廵抚南居益请于朝发兵出击持数月冦又不退乃大发兵诸军齐进冦势窘运米入舟而去独渠帅髙文伟等十二人据髙楼自守诸将破擒之澎河之警始息其据台湾者如故】质实【和兰明史外国传和兰本国去中国絶逺茟人未尝至其所恃惟巨舟大礟舟长三十丈广六丈厚二尺余树五桅后为三层楼旁设小牕置铜礟桅下盟二丈巨铁礟发之可洞裂石城震数十里世称红夷礟即其制也柁后置照海镜大径数尺能照数百里云佛郎机近满喇加正徳中据其地逐其王遣使臣贡方物请封始知名吕宋在南海中去漳州甚近澎湖岛名在今泉州府东海中与金门所相对宋史泉州东有海岛曰澎湖烟火相望即其地也台湾在福建泉州南海中古曰东番今为府属福建布政使厦门在泉州府同安县西南海中嘉禾屿有城今设提督总兵官驻之分廵道及府同知亦驻此沈有容字士宏宣城人南居益字思受渭南人后闯贼入闗不屈死　本朝乾隆四十一年追谥忠烈】
　　发明【和兰僻在海岛素不知名并非佛即机吕宋诸国可比其薄香山澳求通贡市当事既已难之则当秦闻于朝严拒其实乃招其酋入城游处匝月使彼得窥中国所有益生艳恋而不肯去而奸商辈遂得肆其邪谋为之导诱皆始谋不臧防蔽飬奸有以致之也至髙寀贪黩嗜贿通问始交令番酋生心轻视中国澎湖台湾之警厯时不熄则尤此事罪魁时锦秀等谕死戍边而独不闻治髙寀黩贿之罪是朝廷于致患之由固未周知亦不欲深究失刑漏网又岂独髙寀一人已哉】
　　遣中官刺边事
　　【帝好察边情常遣中官诣阙门具事状奏报名曰较事及魏忠贤窃柄遣其党刘朝等四十五人赍甲仗弓矢白金文绮先俊至山海闗颁赉将士实觇军也孙承宗疏言中使观兵自古有戒当水旱荒疲之后将领罢边筹而事违迎士卒释戈甲而供使役俱属未便且山海闗城知中使将出将吏忧惧即令命使已行无容追议恐后此创为事例不可不慎也帝不省】
　　三月太白昼见
　　【二月丙戌昼见至是月丁巳又见】
　　夏四月京师地震
　　【震日庚申朔也十月乙亥复震】
　　朱国祚罢
　　【国祚在阁素行谨慎事持大体十三疏乞休遂许之未防史继偕亦致仕先是刑部尚书王纪为魏忠贤所逐国祚疏救复具掲争之纪为礼部侍郎尝以事忤国祚者也人以是称国祚长者】
　　五月四川总督朱爕元克永宁奢崇明走龙场
　　【先是川兵既克重庆贵州兵亦复遵义已而遵义再为贼所陷推官马鳯雏被杀朝议加爕元兵部侍郎为四川总督讨贼至是爕元谋直取永宁集将佐曰我久不得志于贼者我以分贼以合也乃尽撤诸军会长宁连破贼砦与秦良玉合兵搏战贼大败遂入青岗平抵城下防之降贼二万副总兵秦衍祚等亦克遵义崇明父子逃入旧兰州城寻为叅将罗乾象所攻克贼势益蹙乃率余众走水西龙场借兵安邦彦邦彦遣二军窥遵义永宁爕元又败走之诸将乗胜鏖入龙埸生擒崇明妻宋氏及其弟崇挥斩获万计崇明父子窜深箐得免时爕元以永宁既抜蜀中已靖遂不穷追而贵州廵抚王三善以崇明窜入水西会师六万进讨屡战皆捷遂渡渭河直抵大方入居安位第位与其毋社辉走火灼安邦彦匿织金皆不敢出三善既连破贼有轻敌心谓贼不足平驻大方久之会粮尽不得已退师乃焚大方庐舍而东贼蹑之副总兵秦民屏参将王建中战殁三善遂为降贼陈其愚所害其愚者贼腹心先诈降三善信之令随行遇贼其愚冲三善堕马三善知有变急解印绶付家人欲拔刀自刎羣贼拥之去骂不屈遂遇害监军付使岳具仰同知梁思泰主事田景猷等四十人皆死之于是贼势又炽】质实【龙场在四川叙永防永宁县东南与贵州大定府毕节县接界今为营有守偹驻此考此又一龙场非王守仁所谪之龙场驿也长宁随卢州地唐长寜州宋为军明县今因之青岗坪在叙永西亦曰青岗闗兰州城唐置州宋废故城在今叙永防东渭河在大定府黔西北州东南流防于陆广河大方即今大定府治旧为安氏据为巢穴火灼城名在黔西州北织金亦城名在黔西州西北地最深阻王三善崇祯初赠兵部尚书世廕锦衣佥事后又赠太子太保岳具仰延安人赠光禄卿田景猷贵州思南人赠大常卿并録其一子】
　　客氏魏忠贤杀光宗选侍赵氏幽裕妃张氏于别宫杀之
　　【客魏肆恶虑妃嫔白其罪矫防赐赵选侍自尽选侍出光宗赐物列于庭西向礼佛痛哭自经幽裕妃别宫絶其饮食天两妃匍匐承担溜饮之而死皇后张氏素精明客魏惮之后又数于帝前刺客魏过失是年后有娠客氏宻布心腹宫人以计隋之帝用此乏嗣又于帝郊祀日掩杀帝所罢冯贵妃左右无敢言者范慧妃以谗失宠李成妃为之乞怜客魏知之亦幽成妃别宫成妃故鉴裕妃饥死预备食物壁间半月不死斥为宫人】
　　发明【从来阉寺擅权必结宫闱以自固其间有害及宫闱者亦必借宠盛之宫闱以肆其毒至客魏肆恶已稔虑妃嫔白其罪竟敢矫防杀先朝选侍浸假而幽裕妃浸假而堕后胎杀贵妃幽成妃宫中生杀惟所欲为并不必有所凭藉此实前代所希闻者熹宗虽童骏至于不能保有妃嫔且不能保其子而不之觉殊出情理之外奸珰之懐朝政而害忠良莫甚于有明一代而若此之恣害宫闱作威擅杀即明季亦所未有杨涟一疏所为擢髪数之而痛哭流涕者此也】
</div>
    <div class="pagination">
<a href="御定资治通鉴纲目三编_page60.html">上一页</a><span>...</span><a href="御定资治通鉴纲目三编_page56.html">56</a><a href="御定资治通鉴纲目三编_page57.html">57</a><a href="御定资治通鉴纲目三编_page58.html">58</a><a href="御定资治通鉴纲目三编_page59.html">59</a><a href="御定资治通鉴纲目三编_page60.html">60</a><span class="current-page">61</span><a href="御定资治通鉴纲目三编_page62.html">62</a><a href="御定资治通鉴纲目三编_page63.html">63</a><a href="御定资治通鉴纲目三编_page64.html">64</a><a href="御定资治通鉴纲目三编_page65.html">65</a><a href="御定资治通鉴纲目三编_page66.html">66</a><span>...</span><a href="御定资治通鉴纲目三编_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
