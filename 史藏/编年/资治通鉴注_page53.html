<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 53 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 53 页/共 334 页
  </h1>
  <div class="content">
   ⑤司空房植免；以太常韩演为司空。〔演，以浅翻。〕
巴郡、益州郡山崩。
⑦秋，南屯奴左薁鞬、台耆、且渠伯德等反，〔薁，于六翻。鞬，居言翻。且，子余翻。考异曰：帝纪作「左台、且渠伯德等叛」，今从张奂传。〕寇美稷；东羌复举种应之。〔复，扶又翻。种，章勇翻。〕安定属国都尉敦煌张奂初到职，〔贤曰：属国都尉，其秩比二千石。水经注：安定属国都尉治三水县。〕壁中唯有二百许人，闻之，即勒兵而出；军吏以为力不敌，叩头争止之。奂不听，遂进屯长城，〔此即秦蒙恬所筑长城，在上郡界。〕收集兵士，遗将王卫招诱东羌，因据龟兹县，〔前书，上郡龟兹县，上郡属国都尉治所。师古曰：龟兹国人来降附者处之于此，故以名云。〕使南匈奴不得交通。东羌诸豪遂相率与奂共击薁鞬等，破之。伯德惶恐，将其众降，邵界以宁。羌豪遗奂马二十匹，金鐻八枚。〔遗，于季翻。贤曰：郭璞注山海经云：鐻，音渠，金食器名，未详形制也。韵书曰：鐻，戎夷贯耳。〕奂于诸羌前以酒酹地〔贤曰：以酒沃地谓之酹，音力外翻。余谓盖自誓也。〕曰：「使马如羊，不以入貛；使金如粟，不以入怀。」悉以还之。前此八都尉率好财货，〔好，呼到翻。〕为羌所患苦；及奂正身洁己，无不悦服，威化不行。
二年〔（丙申、一五六）〕
①春，三月，蜀郡属国夷反。〔延光元年，以蜀郡西部都尉为属国都尉。〕
②初，鲜卑檀石槐，勇健有智略，部落畏服，乃施法禁，平曲直，无敢犯者，遂推以为大人。檀石槐立庭于弹污山、歠仇水上，〔「污」，范书作「汗」。章：乙十一行本正作「汗」。歠，音昌悦翻。〕去高柳北三百余里，兵马甚盛；东、西部大人皆归焉。因南抄缘边，北拒丁零，东欲夫余，〔扶，楚交翻。夫，音扶。〕西击乌孙，尽据匈奴故地，东西万四千余里。
秋，七月，檀石槐寇云中。以故乌桓校尉李膺为度辽将军。膺到边，羌、胡皆望风畏服，先所掠男女，悉诣塞下送还之。〔考异曰：袁纪：「延熹二年六月，鲜卑寇辽东，度辽将军李膺击破之。」今从范书。〕
③公孙举、东郭窦等聚众至三万人，寇青、兖、徐三州，破坏郡县。〔坏，音怪。〕连年讨之，不能克。尚书选能治剧者，以司徒掾颍川韩韶为嬴长。〔嬴县，属泰山郡。贤曰：故城在今兖州博城县北。治，直之翻。掾，俞绢翻。长，知两翻。〕贼闻其贤，相戒不入嬴境。余县流民万余户入县界；韶开仓赈之，主者争谓不可。〔主者，主仓粟之史也。〕韶曰：「长活沟壑之人，而以此伏罪，含笑入地矣。」太守素知韶名德，竟无所坐。韶与同郡荀淑、锺皓、陈寔皆尝为县长，所至以德政称，时人谓之「颍川四长」。〔贤曰：谓荀淑为当涂长，韩韶为嬴长，陈寔为太兵长，锺皓为林虑长也。长，知两翻。〕
④初，鲜卑寇辽东，属国都尉段〔章：乙十六行本「段」上有「武威」二字；乙十一行本同；孔本同；张校同。〕颎率所领驰赴之。〔颎，古迥翻。〕既而恐贼惊去，乃使驿骑诈赍玺书召颎，颎于道伪退，潜于还路设伏；虏以为信然，乃入追颎，颎因大纵兵，悉斩获之。坐访为玺书，当伏重刑；以有功，论司寇；刑竟，拜议郎。〔司寇，二岁刑。玺，斯氏翻。〕至是，诏以东方盗贼昌炽，〔炽，尺志翻。〕令公卿选将帅有文武材者。司徒尹颂荐颎，〔段颎传作「讼」，帝纪作「颂」；作「颂」为是。〕拜中郎将，击举、窦等，大破斩之，获首万余级，余党降散。〔降，户江翻。〕封颎为列侯。
⑤冬，十二月，地〔章：乙十六行本「地」上有「京师」二字；乙十一行本同。〕震。
⑥封梁不疑子马为颍阴侯，梁胤子桃为城父侯。〔城父县，属汝南郡。考异曰：袁纪：马、桃封在建和元年；「马」作「焉」，「桃」作「祧」。今从范书。〕
资治通鉴卷第五十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪四十六〔起强圉作噩（丁酉），尽昭阳单阏（癸卯），凡七年。〕
孝桓皇帝上之下
永寿三年〔（丁酉、一五七）〕
①春，正月，己未，赦天下。
②居风令贪暴无度，〔居风县，属九真郡。交州记曰：山有风门，常有风。〕县人朱达等与蛮夷同反，攻杀令，聚众至四五千人。夏，四月，进攻九真，九真太守儿式战死。〔守，式又翻。儿，五兮翻。〕诏九真都尉魏朗讨破之。
③闰月，庚辰晦，日有食之。
京师蝗。
⑤或上言：「民之贫困以货轻钱薄，宜改铸大钱。」事下四府〔下，遐稼翻。四府，三公府及大将军府。〕群僚及太学能言之士议之。太学生刘陶上议曰：「当今之忧，不在于货，在乎民饥。窃见比年已来，〔比，毗至翻。〕良苗尽于蝗螟之口，杼轴空于公私之求。民所患者，岂谓钱货之厚薄，铢两之轻重哉！就使当今沙砾化为南金，瓦石变为和玉，〔贤曰：诗曰：大赂南金。和玉，卞和之玉。砾，郎狄翻。〕使百姓渴无所饮，饥无所食，虽皇、羲之纯德，〔天地初立，有天皇氏，澹泊无所施为而民自化。伏羲氏始画八卦，造书契以代结绳之政。去洪荒之世未远，故其风朴略。〕唐、虞之文明，犹不能以保萧墙之内也。〔郑氏曰：萧，肃也。墙，谓屏也。君臣相见之礼，至屏而加肃敬焉，是以谓之萧墙。〕盖民可百年无货，不可一朝有饥，故食为至急也。议者不达农殖之本，多言铸冶之便。盖万人铸之，一人夺之，犹能给；况今一人铸之，则万人夺之乎！虽以阴阳为炭，万物为铜，〔贾谊服赋之言。〕役不食之民，使不饥之士，犹不能足无厌之求也。〔厌，于盐翻；下同。〕夫欲民殷财阜，〔扬子曰：君人者务在殷民阜财。〕要在止役禁夺，则百姓不劳而足。陛下愍海内之忧戚，欲铸钱齐货以救其弊，犹养鱼沸鼎之中，栖鸟烈火之上；水、木，本鱼鸟之所生也，用之不时，必至焦烂。愿陛下宽锲薄之禁，〔贤曰：锲，刻也，音口结翻。〕后冶铸之议，听民庶之谣吟，问路叟之所忧，〔通下情也。贤曰：列子曰：昔尧理天下五十年，不知天下理乱，尧乃微服游于康衢，儿童谣曰：「立我蒸民，莫匪尔极，不识不知，顺帝之则。」说苑曰：孔子行游中路，闻哭者其音甚悲。孔子避车而问之曰：「夫子非有丧也，何哭之悲﹖」虞丘子对曰：「吾有三失：吾少好学，周偏天下，还，后吾亲丧，是一失也。事君骄奢不遂，是二失也。厚交友而后绝，是三失也。」〕瞰三光之交耀，视山河之分流，〔瞰，苦鉴翻，视也。贤曰：三光，日、月、星也。分，谓山。流，谓河。言日、月有?食之变，星、辰有错行之异，故视其文耀也。山崩、川竭，皆亡之征，不可不察。〕天下之心，国家大事，粲然皆见，无有遗惑者矣。伏念当今地广而不得耕，民众而无所食，群小竞进，秉国之位，鹰扬天下，鸟钞求饱，〔钞，楚交翻。〕吞肌及，并噬无厌。诚恐卒有役夫、穷匠起于版筑之间，〔卒，读曰猝。贤曰：役夫，谓如陈涉起蕲也。谓如骊山之徒也。余谓陈涉、黥布皆可以言役夫，穷匠则山阳铁官徒苏令等是也。〕投斤攘臂，登高远呼，〔呼，火故翻。〕使愁怨之民响应云合，虽方尺之钱，何有能救其危也！」〔言虽钱大方尺，亦不能救天下之乱也。〕遂不改钱。
⑥冬，十一月，司徒尹颂薨。〔考异曰：袁纪在六月。今从范书。〕
⑦长沙蛮反，寇益阳。〔益阳县属长沙郡。贤曰：县在益水之阳，今漂州县，故城在县东。〕
⑧以司空韩演为司徒；〔演，以善翻。〕以太常北海孙朗为司空。
延熹元年〔（戊戌、一五八）〕
①夏，五月，甲戌晦，日有食之。太史令陈授因小黄门徐璜陈「日食之变咎在大将军冀」。冀闻之，讽雒阳收考授，〔讽雒阳令收考之也。〕死于狱。帝由是怒冀。〔考异曰：袁纪曰：「冀以私憾专杀议郎邴尊，上益怒。」今从范书。〕
京师蝗。
③六月，戊寅，赦天下，改元。
④大雩。〔公羊传曰：大雩，旱祭也。何休注曰：君亲之南郊，以六事谢过，自责曰：政不善欤﹖民失职欤﹖宫室崇欤﹖妇谒盛欤﹖苞苴行欤﹖谗夫昌欤﹖使童男女各八人舞而呼雩，故谓之雩。郑玄曰：雩，吁嗟求两之祭也。服虔曰：雩，远也，远为百谷祈膏雨也。陆佃曰：雩，雨不雨未定也。〕
⑤秋，七月，甲子，太尉黄琼免；以太常胡广为太尉。
⑥冬，十月，帝校猎广成，〔广成苑在河南新城县。〕遂幸上林苑。〔此上林苑在雒阳西。〕
⑦十二月，南匈奴诸部并叛，与乌桓、鲜卑寇缘边九郡。帝以京兆尹陈龟为度辽将军。〔考异曰：按匈奴传，每除度辽将军辄书之，此陈龟及前李膺、后种暠皆不记，一时既不当有两官，今约其事，分着前后。〕龟临行，上疏曰：「臣闻三辰不轨，〔言三辰之行不顺轨也。〕擢士为相；蛮九不恭，拔卒为将。臣无文武之材而忝鹰扬之任，〔诗曰：维师尚父，时维鹰扬。尔雅翼：鹰好扬，隼好翔，故以比尚父之武。〕虽殁躯体，无所云补。今西州边鄙，土地塉埆，〔塉，秦昔翻。贤曰：埆，音觉，又音确，土薄也。〕民数更寇虏，〔数，所角翻。更，工衡翻；下租更同。〕室家残破，虽含生气，实同枯朽。往岁并州水雨，灾螟互生，稼穑荒耗，租更空阙。〔贤曰：更，谓卒更钱也。〕陛下以百姓为子，焉可不垂抚循之恩哉！〔焉，于虔翻。〕古公、西伯天下归仁，〔古公亶父避狄，去邠居岐，从之者如归市。帝王世纪曰：西伯至仁，百姓襁负而至。〕岂复舆金辇宝以为民惠乎！〔复，扶又翻。〕陛下继中兴之统，承光武之业，临朝听政而未留圣意。且牧守不良，或出中官，〔谓牧守出于中官之所引用也。〕惧逆上旨，取过目前。〔过，度也。〕呼嗟之声，招致灾害，胡虏凶悍，〔悍，下罕翻，又侯旱翻。〕因衰缘隙；而令仓库单于豺狼之口，〔单，与殚同，尽也。〕功业无铢两之效，〔十絫为铢，二十四铢为两。〕皆由将帅不忠，聚奸所致。前凉州刺史祝良，初除到州，多所纠罚，太守令长，贬黜将半，〔长，知两翻。〕政未踰时，功效卓然，实应赏异，以劝功能；改任牧守，去斥奸残；〔去，羌吕翻。〕又宜更选匈奴、乌桓护羌中郎将、校尉，〔护匈奴中郎将，护乌桓、护羌校尉。更，工衡翻。校，户教翻。〕简练文武，授之法令；除并、凉二州今年租、更，〔租，赋也。更，役也。更，工衡翻；下同。〕宽赦罪隶，扫除更始；则善吏知奉公之佑，恶者觉营私之祸，胡马可不窥长城，塞下无候望之患矣。」帝乃更选幽、并刺史，自营、郡太守、都尉以下，多所革易。〔京兆虎牙营、扶风雍营，皆都尉领之。诸郡各有守、都尉。〕下诏为陈将军除并、凉一年租赋，以赐吏民。〔为，于伪翻。〕龟到职，州郡重足震栗，〔言重足而立也。重，音直龙翻。〕省息经用，岁以亿计。
诏拜安定属国都尉张奂为北中郎将，〔按奂传，即护匈奴中郎将。〕以讨匈奴、乌桓等。匈奴、乌桓烧度辽将军门，〔贤曰：时度辽将军屯五原。〕引屯赤坑，烟火相望，兵众大恐，各欲亡去。奂安坐帷中，与弟子讲自若，军士稍安。乃潜诱乌桓，阴与和通，〔诱，音酉。〕遂使斩匈奴、屠各渠帅，〔屠各，匈奴别种也。屠，直于翻。帅，所类翻。〕袭破其众，诸胡悉降。奂以南单于车儿不能统理国事，乃拘之，奏立左谷蠡王为单于。〔谷蠡，音鹿黍。〕诏曰：「春秋大居正；车一心向化，何罪而黜！其遣还庭！」言春秋之义大居正。贤曰：春秋法五始之要，故经曰：元年，春，正月。言王者即位之年宜大开恩，宥其居正。车儿即是桓帝即位之建和元年立，自立以来一心向化，宜宽宥之。考异曰：袁纪：「元康元年，四月，中郎将张奂以车儿不能治国事，上言更立左鹿蠡王都绀为单于；诏不许。」范书匈奴传在延熹元年，今从之。〕
⑧大将军冀与陈龟素有隙，谮其沮毁国威，挑取功誉，〔沮，在吕翻。贤曰：挑，犹取也，独取其名，如挑战之义，音，徒了翻。〕不为胡虏所畏，坐征还，以种暠为度辽将军。〔种，音冲。暠，工老翻。〕龟遂乞骸骨归田里，复征为尚书。〔复，扶又翻。〕冀暴虐日甚，龟上疏言其罪状，请诛之，帝不省。〔省，景翻。〕龟自知必为冀所害，不食七日而死。〔东都之臣以死攻外戚者，郑弘、陈龟二人而已。〕种暠到营所，先宣恩信，诱降诸胡，其有不服，然后加讨；羌虏先时有生见获质于郡县者，〔质，音致。〕悉遣还之；诚心怀抚，信赏分明，由是羌、胡皆来顺服。暠乃去烽燧，除候望，〔去，羌吕翻。〕边方晏然无警；入为大司农。
二年〔（己亥、一五九）〕
①春，二月，鲜卑寇鴈门。
②蜀郡夷寇蚕陵。〔贤曰：蚕陵县属蜀郡，故城在今翼州翼水县西；有蚕陵山，因以名焉。宋白曰：翼州卫山县，本汉蚕陵县地，故城在县西，有蚕陵山。〕
③三月，复断刺反、二千石行年丧。〔永兴二年，听行三年丧。断，丁管翻。〕
夏，京师大水。
⑤六月，鲜卑寇辽东。
⑥梁皇后恃姊、兄荫势，〔姊顺烈皇后，兄大将军冀也。荫，庇也。今人谓凭借世资得官者为荫官，盖取木为喻，言能荫庇其本根也。〕恣极奢靡，兼倍前世，专宠勡忌，六宫莫得进见。及太后崩，恩宠顿衰。后既无嗣，每宫人孕育，鲜得全者。〔鲜，息浅翻。〕帝虽迫畏梁冀，不敢谴怒，然进御转希，〔按周礼注：郑众云：六宫后五前一。王之妃石二十人：后一人，夫人三人，嫔九人，世妇二十七人，女御八十一人。郑玄曰：六宫，谓后也。妇人称寝曰宫，宫，隐蔽之言。后象王，立六宫而居之，亦正寝一，燕寝五，夫人以下，分居后之六宫。每宫九嫔一人，世妇三人，女御九人；其余九嫔三人，世妇九人，女御二十七人，从后唯所燕息焉。从后者，五日而沐浴，其次又上，十五日而偏云。夫人如三公，从容论妇礼，此礼所谓「以时御叙于王所」者也。郑玄又曰：凡群妃御见之法，月与后妃其象也，卑者宜先，尊者宜后。竹御八十一人当九夕，世妇二十七人当三夕，九嫔九人当一夕，三夫人当一夕，后当一夕，十五日而偏。自望后反之。按二郑所云，汉之宫中，贯鱼无序，专房之燕，蔽固后宫，宁复有此制乎！〕后益忧恚。〔恚，于避翻。〕秋，七月，丙午，皇后梁氏崩。乙丑，葬懿献皇后于懿陵。〔贤曰：谥法：温和圣善曰懿；聪明叡知曰献。〕
梁冀一门，前后七侯，三皇后，〔冀祖雍封乘氏侯，冀封襄邑侯；及嗣乘氏侯，又封其子胤襄吧侯，弟不疑颍阳侯，蒙西平侯，不疑子马颍阴侯，胤子桃城父侯，是七封侯也。恭怀、顺烈、懿献三皇后。〕六贵人，二大将军，夫人、女食邑称君者七人，尚公主者三人，其余卿、将、尹、校五十七人。〔卿，九卿也。将，中郎将也。尹，河南、京兆尹也。校，诸校尉也。校，户教翻。〕冀专擅威柄，凶恣日积，宫卫近侍，并树所亲，〔贤曰：树，置也。〕禁省起居，纤微必知。其四方调发，〔调，徒吊翻。〕岁时贡献，皆先输上第于冀，〔贤曰：上第，第一也。〕乘舆乃其次焉。〔乘，绳证翻。〕吏民赍货求官、谓罪者，道路相望。〔请罪，谓请求以脱罪也。〕百官迁召，皆先到冀门笺檄谢恩，〔字书：笺，表也，识也，书也。左雄传，文吏课笺奏。自后世言之，奏者达之天子，笺者用之中宫、东宫、将相大臣，檄者征召传令用之，非所以谢恩也。窃意自蔡伦造纸之后，用纸书者曰笺，用木书者曰檄，故言笺檄谢恩也。〕然后敢诣尚书。下邳吴树为宛令，〔宛，于元翻。〕之官辞冀，冀宾客布在县界，以情托树，树曰：「小人奸蠹，比屋可诛。明将军处上将之位，宜崇贤善以补朝阙。〔比，部必翻，又毗寐翻，连次也。补朝阙，谓补朝政阙也。处，昌吕翻。朝，直遥翻。〕自侍坐以来，〔坐，徂卧翻。〕未闻称一长者，而多托非人，诚非敢闻！」冀默然不悦。树到县，遂诛杀冀客为人害者数十人。树后为荆州刺史，辞冀，冀鸩之，出，死车上。辽东太守侯猛初拜，不谒冀，冀托以他事腰斩之。郎中汝南袁着，年十九，诣阙上书曰：「夫四时之运，功成则退，〔蔡泽之言。〕高爵厚宠，鲜不致灾。〔鲜，息浅翻。〕今大将军位极功成，可为至戒；宜遵县车之礼，〔县，读曰悬。〕高枕颐神。传曰：『木实繁者披枝害心。』〔范睢曰：木殖繁者披其枝，披其枝者伤其心。〕若不抑损盛权，将无以全其身矣！」冀闻而密遣掩捕，着乃变易姓名，托病伪死，结蒲为人，市棺殡送；冀知其诈，求得，笞杀之。太愿郝絜、胡武，好危言高论，〔好，呼到翻。〕与着友善，絜、武尝连名奏记三府，荐海内高士，而不诣冀；冀追怒之，敕中都官移檄禽捕，〔司隶校尉领中都官徒千二百人，冀盖敕都官从事使移檄禽捕也。〕遂诛武家，死者六十余人。絜初逃亡，知不得免，四舆榇奏书冀门，书入，仰药而死，家乃得全。安帝嫡母耿贵人薨，冀从贵人从子林虑侯承求贵人珍玩，不能得，冀怒，并族其家十余人。〔人从，才用翻。〕涿郡崔琦以文章为冀所善，琦作外戚箴、白鹄赋以风；外戚箴曰：「赫赫外戚，华宠煌煌。昔在帝舜，德降英、皇；周兴三母，有莘崇汤；宣王晏起，姜后脱簪；齐桓好乐，卫姬不音。皆辅主以礼，扶君以仁，达才蔽人，陵长间旧，圮剥至亲，并司匹嫡，淫女毙陈。匪贤是上，番为司徒，荷爵负乘，采食名都，诗人是刺，德用不怃。暴辛惑妇，拒谏自孤，蝮蛇其心，纵毒不辜，诸父是杀，孕子是刳，天怒地忿，人谋鬼图，甲子昧爽，身首分离。初为天子，后为人螭，非但耽色，母后尤然；不相率以礼，而竞奖以权，先笑后号，卒以辱残，家国泯绝，宗庙烧燔。末嬉丧夏，褒姒毙周，妲己亡殷，赵灵沙丘。戚姬人豕，吕宗以败；陈后作巫，卒死于外；霍欲鸩子，身乃罹废。故曰：无谓我贵，天将尔摧；无恃常好，免有歇微；无怙常幸，爱有陵迟；无曰我能，天人尔违。患生不德，福有慎机，日不常中，月盈有亏，履道者固，仗势者危。微臣司戚，敢告在斯。」箴言外之祸深切，故具载之。怃，音呼。风，读曰讽。〕冀怒。琦曰：「昔管仲相齐，乐闻讥谏之言；〔乐，音洛。〕萧何佐汉，乃设书过之吏。今将军屡世台辅，任齐伊、周，而德政未闻，黎元涂炭，不能结纳贞良以救祸败，反欲钳塞士口，〔塞，悉则翻。〕杜蔽主听，将使玄黄改色、鹿马易形乎！」〔玄黄者，天地之色也，使之改色，言将使天地颠倒也。鹿马易形，指赵高、秦二世之事。琦之论可谓深切矣。〕冀无以对，因遣琦归。琦惧而亡匿，冀捕得，杀之。
冀秉政几二十年，〔顺帝永和六年，冀为大将军，至是岁凡十九年。几，居希翻。〕威行内外，天子拱手，不得有所亲与，〔与，读曰豫。〕帝既不平之；及陈授死，帝愈怒。和熹皇后从兄子郎中邓香妻宣，生女猛，从，才用翻。〕香卒，宣更适梁纪；纪，孙寿之寿也。寿以猛色美，引入掖庭，为贵人，冀欲认猛为其女，易猛姓为梁。冀恐猛姊伲议郎邴尊沮败宣意，〔贤曰：沮，坏也，恐尊害败宣意，不从其改梁姓也。败，补迈翻。〕遣客刺杀之。〔刺，七亦翻。〕又欲杀宣，宣家与中常侍袁赦相比，〔贤曰：相邻比也。比，音毗至翻，又音毗。〕冀客登赦屋，欲入宣家，赦觉之，鸣鼓会众以告宣。宣驰入白帝，帝大怒，因加厕，独呼小黄门史唐衡，〔小黄门史，小黄门之掌书者也。〕问：「左右与外舍不相得者，谁乎﹖」〔左右，谓宦官也。贤曰：外舍，谓皇后家也。〕衡对：「中常侍单超、〔单，音善。〕小黄门史左悺与梁不疑有隙；〔悺，工唤翻，又音绾。〕中常侍徐璜、黄门令具瑗〔具，姓也；左传有具丙。瑗，于眷翻。考异曰：宦者传作「中常侍贝瑗」，今从梁冀传。〕常私忿疾外舍放横，〔横，户孟翻。〕口不敢道。」于是帝呼超、悺入室，谓曰：「梁将军兄弟专朝，〔朝，直遥翻。〕迫胁内外，公卿以下，从其风旨，今欲诛之，于常侍意如何﹖」超等对曰：「诚国奸贼，当诛日久；臣等弱劣，未知圣意如何耳。」帝曰：「审然者，常侍密图之。」对曰：「图之不难，但恐陛下腹狐疑。」帝曰：「奸臣胁国，当伏其罪，何疑乎！」于是召璜、瑗五人共定其议，帝啮超臂出血为盟。〔啮，倪结翻，噬也。〕超等曰：「陛下今计已决，勿复更言，〔复，扶又翻。〕恐为人所疑。」
冀心疑超等，八月，丁丑，使中黄门张恽入省宿，以防其变。〔使恽入禁中直宿，以防超等；而无上旨，径使恽入，自恃行宫省，故敢然。恽，于粉翻。〕具瑗敕吏收恽，以「辄从外入，欲图轨。」〔言欲谋逆，不由轨道也。〕帝御前殿，召诸尚书人，发其事，使尚书令尹勋持节勒丞、郎以下皆操兵守省合，〔丞，郎，尚书左、右丞及尚书郎也。操，七刀翻。〕敛诸符节送省中，使具瑗将左右貛驺、〔贤曰：驺，骑士也。余按续汉志：太仆旧有六貛，中兴省约，但置一貛曰未央貛，主乘舆及貛中诸马。后又置左骏令貛，别主乘舆御马。未央貛卒驺二十人，右骏貛从可知也。〕虎贲、羽林、都候剑戟士〔续汉志：左右都候各一人，秩六百石，主剑戟士，徼循宫中及天子有所收考，属卫尉。〕合千余人，与司隶校尉张彪共围冀第，使光禄勋袁盱持节收冀大将军印绶，〔盱，音吁。〕徙封恉京都乡侯。冀及妻寿即日皆自杀；不疑、蒙先卒。悉收梁氏、孙氏中外宗亲送诏狱，无少长皆弃市；〔少，诗照翻。长，知两翻。〕他所连及公卿、列校、刺史、二千石，死者数十人。〔校，户教翻。〕太尉胡广、司徒韩演、司空孙朗皆坐阿附梁冀，不卫宫，止长寿亭，减死一等，免为庶人。故吏、宾客免黜者三百余人，朝廷为空。〔为，于伪翻。〕是时，事猝从中发，使者交驰，公卿失其度，官府市里鼎沸，数日乃定；百姓莫不称庆。收?为]货，县官斥卖，合三十余万万，以充王府用，减天下税租之半，散其苑囿，以业穷民。
⑦壬午，立梁贵人为皇后，追废懿陵为贵人耱。帝恶梁氏，〔恶，乌路翻。〕改皇后姓为薄氏，〔以文帝薄太后家谨良也。〕久之，知为邓香女，乃复姓邓氏。
⑧诏赏诛冀之功，封单超、徐璜、具瑗、左悺、唐衡皆为县侯，超食二万户，璜等各万余户，世谓之五侯。〔单超新丰侯，徐璜武原侯，具瑗东武阳侯，左悺上蔡侯，唐衡汝阳侯也。〕仍以悺、衡为中常侍。又封尚书令尹勋等七人皆为亭侯。〔贤曰：尹勋宜阳都乡，霍谞邺都亭，张敬山阳曲乡，欧阳参修武仁亭，李玮宜阳宜门，虞放冤句吕都亭，周永下邳高迁乡。〕
⑨以大司农黄琼为太尉，光禄大夫中山祝恬为司徒，大鸿胪梁国盛允为司空。〔胪，陵如翻。按西羌传有北海太守盛苞，其先姓奭，避元帝讳，改姓盛。按战国时，秦有盛桥，则先自有盛姓。〕
是时，新诛梁冀，天下想望异政，黄琼首居公位，乃举奏州郡素行暴污，至死徙者十余人，〔行，于孟翻。〕海内翕然称之。
琼辟汝南范滂。滂少厉清节，为州里所服。〔滂，普郎翻。少，诗照翻。〕尝为清诏使，〔风俗通曰：汝南周勃，辟太尉清诏使。范史，第五种以司徒清诏使冀州。贤注云：盖三公府有清诏员以承诏使也。使，疏吏翻。〕案察冀州，〔滂传曰：时冀州饥荒，盗贼群起，以滂为清诏使案察之。〔滂登车揽辔，慨然有澄清天下之志。守令臧污者，皆望风解印绶去；其所举奏，莫不厌塞众议。〔塞，悉则翻。〕会诏三户〔章：乙十六行本「户」作「府」；乙十一行本同；孔本同；熊校同。〕掾属举谣言，〔汉官仪曰：三公听长吏臧否，民所疾苦，还条奏之，是为举谣言也。顷者举谣言，掾、属、令史都会殿上，主者大言州郡行状云何，善者同声称之，不善者默尔衔枚。〕滂奏刺史、二千石权豪之党二十余人。尚书责滂所劾猥多，〔劾，户概翻，又户得翻。〕疑有私故；滂对曰：「臣之所举，自非叨秽奸暴，深为民害，岂以污简札哉！〔污，乌故翻。〕间以会日迫促，〔会日，谓三府掾、属会于朝堂之日也。〕故先举所急，其未审者，方更参实。〔参考以究其实也。〕臣闻农夫去草，〔去，羌吕翻。〕嘉谷必茂；忠臣除奸，王道以清。若臣言有贰，甘受显戮！」尚书不能诘。〔诘，去吉翻。〕
⑩尚书令陈蕃上疏荐五处士，〔处，昌吕翻。〕豫章徐牦、彭城姜肱、〔姓谱：本自炎帝，居于姜水，因以为氏。〕汝南袁闳、京兆韦着、颍川李昙；〔昙，徒含翻。考异曰：范书徐牦传云：「延熹二年，尚书令陈蕃、仆射胡广等上书荐牦。」袁纪：「五年，尚书令陈蕃荐五处士。」按二年，胡广已为太尉，五年，蕃已为光禄勋。今置在二年，从范书，去广名，从袁纪。〕帝悉以安车、玄纁备礼征之，皆不至。
牦家贫，常自耕稼，非其力不食，恭俭义让，所居服其德；屡辟公府，不起。陈蕃为豫章太守，以礼请署功曹；牦不之免，〔不辞免也。〕既谒而退。蕃性方峻，不接宾客，唯牦来，特设一榻，去则县之。〔榻，坐榻也，亦谓之。县，读曰悬。〕后举有道，〔有道举，见五十卷安帝建光元年。〕家拜太原太守，〔贤曰：就家而拜之也。〕皆不就。牦虽不应诸公之辟，然闻其死丧，辄负笈赴吊。〔殳，极晔翻。〕常于家豫炙鸡一只，以一两绵絮渍酒中暴干，〔暴，步木翻，日晒也。干，音干。〕以裹鸡，径到所赴耱隧外，以水渍绵，使有酒气，斗米饭，白茅为藉，以鸡置前，醊酒毕，〔醊，株卫翻，酹酒也。〕留谒则去，〔谒，犹刺也。〕不见丧主。
肱与二弟仲海、季江俱以孝友着闻，〔闻，音问。〕常同被而寝，不应征聘。肱尝与弟季江俱诣郡，夜于道为盗所劫，欲杀之，肱曰：「弟年幼，父母所怜，又未聘娶，愿杀身济弟。」季江曰：「兄年德在前，家之珍宝，国之英俊，乞自受戮，以代兄命。」盗遂两释焉，但掠夺衣资而已。既至，郡中见肱无衣服，怪问其故，肱托以他辞，终不言盗。盗闻而感悔，就精庐求见征君，〔贤曰：精庐，即精舍也。以其尝蒙征聘，故称为征君。〕叩头谢罪，还所略物。肱不受，劳以酒食而遣之。〔劳，力到翻。〕帝既征肱不至，乃下彭城，〔下，遐稼翻。〕使画工图其形状。肱卧于幽闇，以被韬面，〔贤曰：韬，藏也。〕言患眩疾，不欲出风，工竟不得见之。
闳，安之玄孙也，〔袁安历事明、章、和，以忠笃称。〕苦身修节，不应辟召。
昙继母苦〔章：乙十六行本「苦」作「酷」；乙十一行本同；孔本同；退斋校同。〕昙奉之逾谨，得四时珍玩，未尝不先拜而后进，乡里以为法。
帝又征安阳魏桓，〔安阳县，属汝南郡。〕甚乡人劝之行，桓曰：「夫干禄求进，所以行其志也。今后宫千数，其可损乎﹖貛马万匹，其可减乎﹖左右权豪，其可去乎﹖」〔去，羌吕翻。〕皆对曰：「不可」。桓乃慨然叹曰：「使桓生行死归，于诸子何有哉！」〔贤曰：若忤时强谏，死而后归，于诸劝行者复何益也。〕遂隐身不出。
帝既诛梁冀，故旧恩私，多受封爵：追赠皇后父邓香为车骑将军，封安阳侯；更封后母宣为昆阳君，兄子康、秉皆为列侯，宗族皆烈校、郎将，〔烈校，谓北军五校尉。郎将，即三署中郎将。校，户教翻。〕赏赐以巨万计。中常侍侯览上缣五千匹，〔上，时掌翻；下同。〕帝赐爵关内侯，又托以与议诛冀，〔与，读曰豫。〕进封高乡侯；又封小黄门刘普、赵忠等八人为乡侯，自是权势专归宦官矣；五侯尤贪纵，倾动内外。时灾异数见，〔数，所角翻。见，贤遍翻。〕白马令甘陵李云露布上书，移副三府〔白马县，属东郡。贤曰：露布，谓不封之也，并以副本上三公府也。〕曰：「梁冀虽恃〔章：乙十六行本「恃」作「持」；乙十一行本同。〕权专擅，虐流天下，今以罪行诛，犹召家臣搤杀之耳，〔家臣，谓犹古之家相也。搤，乙革翻。〕而猥封谋臣万户以上；〔谓单超等五侯也。〕高祖闻之，得无见非！〔谓高祖之约，非有功不侯。〕西北列将，得无解体！〔贤曰：列将，谓皇甫规、段颎等。〕孔子曰：『帝者，谛也。』〔春秋运斗枢曰：五帝修名立功，修德成化，统调阴阳，招类使神，故称帝。帝之为言谛也。郑玄注云：审谛于物色也。〕今官位错乱，小人谄进，财货公行，政化日损；尺一拜用，〔贤曰：尺一之板，谓诏策也，见汉官仪。又曰：尺一，谓板长尺一，以写诏书也。〕不经御省，〔御，进也。省，悉井翻，犹今言省审也。〕是帝欲不谛乎！」帝得奏震怒，下有司逮云，〔下，遐稼翻；下同。〕诏尚书都护剑戟送黄门北寺狱，〔都，总也。护，监也。诏尚书总监左右都候剑戟士，防送云诣狱也。或曰：「都护」当作「都候」。贤曰：前书音义曰：北寺狱，即若卢狱。〕使中常侍管霸与御史、廷尉杂考之。时弘农五官掾杜众伤云以忠谏获罪，〔续汉志：郡有五官掾，署功曹及诸曹事。〕上书「愿与云同日死」，帝愈怒，遂并下廷尉。大鸿胪陈蕃上疏曰：「李云所言，虽不识禁忌，干上逆旨，其意归于忠国而已。昔高祖忍周昌不讳之谏，〔谓周昌比高祖于桀、纣也。〕成帝赦朱云腰领之诛，〔事见三十二卷成帝元延元年。〕今日杀云，臣恐剖心之讥，复议于世矣！」〔谓暴如商受，剖贤人之心也。复，扶又翻；下同。〕太常杨秉、雒阳市长沐茂、〔汉官曰：雒阳市长秩四百石，属大司农。沐，音木。集韵曰：姓也。风俗通，汉有东平太守沐宠。〕郎中上官资并上疏请云。帝恚甚，〔恚，于避翻。〕有司奏以为大不敬；〔盖三公及尚书奏也。〕诏切责蕃、秉，免归田里，茂、资贬秩二等。时帝在濯龙池，〔濯龙池，在濯龙园中，近北宫。〕管霸奏云等事，霸跪言曰：「李云草泽愚儒，杜众郡中小吏，出于狂戆，不足加罪。」〔戆，陟降翻。〕帝谓霸曰：「『帝欲不谛』，是何等语，而常侍欲原之邪！」顾使小黄门可其奏，云、众皆死狱中，〔霸跪奏若为云等言，而狱辞则致之死也。〕于是嬖宠益横。太尉琼自度力不能制，〔横，户孟翻。度，徒洛翻。〕乃称疾不起，上疏曰：「陛下即位以来，未有胜政，〔言政事未有以胜于前朝也。〕诸梁秉权，竖宦充朝，〔朝，直遥翻。〕李固、杜乔既以忠言横见残槭，而李云、杜众复以直道继踵受诛，〔横，户孟翻。复，扶又翻。〕海内伤惧，益以怨结，朝野之人，以忠为讳。尚书周永，素事梁冀，假其威势，见冀将衰，乃阳毁示忠，〔毁梁氏以示忠于帝室。〕遂因奸计，亦取封侯。〔周永与尹勋同封侯，注见上。〕又，黄门挟邪，群辈相党，自冀兴盛，腹背相亲，朝夕图谋，共构奸轨；临冀当诛，无可设巧，复托其恶以要爵赏。〔要，一遥翻。〕陛下不加清征，〔范书黄琼传，「征」作「澄」。澄，与澄同。譬之水也，若清澄则尘翳在上，滓浊在下，不可得而混矣。〕审别真伪，〔别，彼列翻。〕复与忠臣并时显封，〔章：乙十六行本「封」下有「使朱紫共色」五字；乙十一行本同；孔本同；张校同；退斋校同。〕粉墨杂糅，〔糅，汝救翻。〕所谓抵金玉于砂砾，〔贤曰：抵，投也，音纸。〕碎珪璧于泥涂，四方闻之，莫不愤叹。臣世荷国恩，〔琼父香为尚书令，其为和帝所亲重。荷，下可翻。〕身轻位重，敢以垂绝之日，陈不讳之言。」书奏，不纳。
冬，十月，壬申，上行幸长安。
中常侍单超疾病；壬寅，以超为车骑将军。〔孙程之死，追赠车骑将军，今及超之生存授之。〕
十二月，己巳，上还自长安。
烧当、烧何、当煎、勒姐等八种羌寇陇西金城塞，〔姐，音紫，又音且也翻。种，章勇翻。〕护羌校尉段颎击跛之，追至罗亭，〔贤曰：东观记曰：追到积石山。即与罗亭相近，在今鄯州。〕斩其酋豪以下二千级，获生口万余人。〔酋，慈由翻。〕
诏复以陈蕃为光禄勋，杨秉为河南尹。单超兄子匡为济阴太守，〔济，子礼翻。〕负势贪放。兖州刺史第五种使从事卫羽案之，〔百官志：十二州刺史皆有从事史，员职略与司隶同，无都官从事；其功曹从事为治中从事；其部郡国从事，每郡国各一人，主督促文书，察举非法：皆州自辟除，通为百石。〕得臧五六千万，种即奏匡，并以劾超。匡窘迫，赂客任方刺羽。〔劾，户概翻，又户得翻。〕羽觉其奸，捕方，囚系雒阳。匡虑杨秉穷竟其事，密令方等突狱亡走。尚书召秉诘责，秉对曰：「方等无状，衅由单匡，乞槛车征匡，考核其事，则奸慝踪绪，必可立得。」秉竟坐论作左校。〔校，户教翻。〕时泰山贼叔孙无忌寇暴徐、兖，州郡不能讨，单超以是陷第五种，坐徙朔方；〔考异曰：杨秉传作「超第」，宦者传作「弟子」，今从第五种传。范书，李云死在延熹三年春，袁纪在二年秋。按杨秉传：「三年，坐救云免归田里，其年各，复征拜河南尹，坐单匡使客任方刺卫羽，系狱亡走，论作左校。」第五种传：「匡遣客刺羽，超积忿，以事陷种。」若如范书，则云死时单超已卒，何得更能陷种！又云书所论者立邓户与封五侯事，皆在二年；袁纪似近之。种传又云：「卫羽为种说叔孙无忌，无忌率其党与三十余人降。」按帝纪：「延熹三年十一月，无忌攻杀都尉侯章。」又臧讼种书，称「种所坐盗贼公负，筋力未就。」然则种必不能降无忌，此说妄也。〕超外孙董援为朔方太守，弾怒以待之。〔弾，与畜同。〕种故吏孙斌知种必死，〔斌，与彬同。〕结客追种，及于太原，劫之以归，亡命数年，会赦得免。种，伦之会孙也。〔第五伦历事光、明。〕
是时，封赏踰制，内宠猥盛。陈蕃上疏曰：「夫诸侯上象四七，〔贤曰：上象四七，谓二十八宿，客主诸侯之分野。〕藩屏上国；〕屏，必郢翻。〕高祖之约，非功臣不侯。而闻追录河南尹邓万世父遵之微功，〔帝以邓后故，录遵破羌之功，绍封万世为南乡侯。〕更爵尚书令黄隽先人之绍〔章：乙十六行本「绍」作「绝」；乙十一行本同；孔本同；退斋校同。〕封，近习以非义授邑，左右以无功传赏，至乃一闪之内，侯者数人，故纬象失度，阴阳谬序。〔纬，于贵翻。〕臣知封事已行，〔封事，谓封爵之事也。〕言之无及，诚欲陛下从是而止。又，采女数千，〔皇后纪曰：光武中兴，六宫称号，唯皇后、贵人。贵人金印紫绶，奉不过粟数十斛。又置美人、宫人、采女三等，并无爵，岁时赏赐充给。今采女数千，女宠盛矣。〕食肉衣绮，脂油粉黛，不可赀计。〔贤曰：赀，量也。衣，于既翻。〕鄙谚言『盗不过五女门』，以女贫家也；今从宫之女，岂贫国乎！」帝颇采其言，为出宫女五百余人，〔为，于伪翻。〕但赐隽爵关内侯，而寺万世南乡侯。
帝从容问侍中陈留爰延：「朕何如主也﹖」〔从，于伪翻。〕对曰：「陛下为汉中主。」〔中主，为?之?之主，言可以上可以下，顾辅佐者何如耳。〕帝曰：「何以言之﹖」对曰：「尚书令陈蕃任事则治，中常侍黄门与政则乱：〔与，读曰豫。〕是以〔章：乙十六行本「以」下有「知」字；乙十一行本同；孔本同。〕陛下可与为善，可与为非。」〔前书曰：齐桓公，管仲相之则霸，竖刁辅之则乱。可与为善，可与为恶，是谓中人。〕帝曰：「昔朱云廷折栏槛，〔拆，而设翻。〕今侍中面称朕违，放闻阙矣。」拜五官中郎将，累迁大鸿胪。〔胪，陵如翻。〕会客星经帝坐，〔帝坐一星，在太微宫中。坐，徂卧翻。〕帝密以问延，延上封事曰：「陛下以河南尹邓万世有龙潜之旧，封为通侯，恩重公卿，惠丰宗室；加顷引见，与之对博，〔博塞之戏也。〕上下媟黩，有亏尊严。〔媟，私列翻。〕臣闻之，帝左右者，所以咨政德也。善人同处，则日闻嘉训；〔处，昌吕翻。〕恶人从游，则日生邪情。惟陛下远谗谀之人，〔远，于愿翻。〕纳謇謇之士，则灾变可除。」帝不能用。延称病，免归。
三年〔（庚子、一六○）〕
①春，正月，丙申，赦天下，诏求李固后嗣。初，固既策罢，〔事见上卷质帝本初元年。〕知不免祸，乃遣三子基、兹、燮皆归乡里。时燮年十三，姊文姬为同郡赵伯英妻，见二兄归，具知事本，〔事本，谓事之所由生也。〕默然独悲曰：「李氏灭矣！自太公已来，〔贤曰：太公，谓祖父合也。〕积德累仁，何以遇此！」密与二兄谋，豫藏匿燮，〔先事而图之曰豫。〕托言还京师，人咸信之。有顷，难作，〔难，乃旦翻。〕州郡?为礡B兹，皆死狱中。文姬乃告父门生王成曰：「君执义先公，有古人之节；今委君以六尺之孤，〔贤曰：六尺，谓年十五以下。〕李氏存灭，其在君矣！」成乃将燮乘江东下，入徐州界，变姓名为酒家佣，而成卖卜成市，各为异人，阴相往来。积十余年，梁冀既诛，燮乃以本末告酒家，酒家具车重厚遣之，〔重，直用翻；下重至同。〕燮皆不受。遂还乡乡里，追行丧服，姊弟相见，悲感傍人。姊戒燮曰：「吾家血食将绝，弟幸而得济，岂非天邪！宜杜绝众人，勿妄往来，慎无一言加于梁氏！加梁氏则连主上，祸重至矣，唯引咎而已。」〔妇人之识，丈夫有所不及焉。〕燮谨从其诲。后王成卒，燮以礼葬之，每四节为设上宾之位而祠焉。〔四节之祠，谓四时祭也。为，于伪翻。〕
②丙午，新丰侯单超卒，赐东园秘器，棺中玉具；〔玉具，即玉匣也。〕及葬，发五营骑士、将作大匠起耱茔。其后四侯转横，〔横，户孟翻。〕天下为之语曰：「左回天，具独坐，〔回天，言权力能回天也。贤曰：独坐，言骄贵无偶也。〕徐卧虎，唐雨堕。」〔卧虎，言无人敢撄之也。雨之所堕，无不沾湿，言其流毒偏于天下也。考异曰：太子贤注范书，「雨堕」作「两堕」，云「随意所为不定」也。诸本「两」或作「雨」。按雨堕者，谓其性急暴如雨之堕，无有常处也。〕皆竞超第宅，以华侈相尚，其仆从皆乘牛车而从列骑，〔仆从，才用翻。〕兄弟姻戚，宰州临郡，辜较百姓，与盗无异，〔较，与榷同，音角。〕虐偏天下；民不堪命，故多为盗贼焉。
中常侍侯览，小黄门段珪，皆有田业近济北界，〔近，其靳翻。济，子礼翻。〕仆从宾客，劫掠行旅。济北相滕延，一切收捕，杀数十人，陈尸路衢。览、珪以事诉帝，延坐征诣廷尉，免。
左悺兄胜为河东太守，皮氏长京兆赵岐耻之，〔皮氏县，属河东郡。贤曰：故城在今绛州龙门县西。长，知两翻。〕即日弃官西归。唐衡兄玹为京兆尹，〔玹，音玄。〕素与岐有隙，收岐家属宗亲，陷以重法，尽杀之。岐逃难四方，〔难，乃旦翻。〕靡所不历，自匿姓名，卖饼北海市中；安丘孙嵩见而异之，〔安丘县，属北海郡。〕载与俱归，藏于复壁中。及诸唐死，遇赦，乃敢出。〔今孟子古注，岐所注也，其发题辞亦叙逃难之事。〕
③闰月，西羌余众复与烧何大豪寇张掖，〔复，扶又翻。〕晨，薄校尉段颎军。颎下马大战，至日中，刀折矢尽，〔折，而设翻。〕虏亦引退。颎追之，且且行，昼夜相攻，割肉食雪，四十余日，遂至积石山，〔郡国志：积石山，在陇西郡河关县西南。贤曰：积石山，在今鄯州龙支县南。禹贡云：导河积石，即此是也。〕出塞二千余里，斩烧何大帅，降其余众而还。〔帅，师类翻。降，户江翻；下同。〕
④夏，五月，甲戌，汉中山崩。
⑤六月，辛丑，司徒祝恬薨。
⑥秋，七月，以司空盛允为司徒，太常虞放为司空。
⑦长沙蛮反，寇益阳。〔益阳县属长沙郡。贤曰：县在益水之阳，今漂州县，故城在县东。〕
⑧九真余贼屯据日南，众转强盛；诏复拜桂阳太守夏方为交趾刺史。〔复，扶又翻。夏，户雅翻。〕方威惠素着，冬十一月，日南贼二万余人目率诣方降。
⑨勒姐、零吾种羌围允街；〔姐，音紫，又且也翻。零，音怜。种，章勇翻。允，音铅。〕段颎击破之。
⑩泰山贼叔孙无忌攻杀都尉侯章；遣中郎将宗资讨破之。诏征皇甫规，拜泰山太守。规到官，广设方略，寇虏悉平。
四年〔（辛丑、一六一）〕
①春，正月，辛酉，南宫嘉德殿火；戊子，丙署火。〔百官志：丙署长七人，秩四百石，黄绶，宦者为之。主中宫别处。〕
大疫。
③二月，壬辰，武库火。
④司徒盛允免，以大司农秉暠为司徒。〔考异曰：袁纪在去年。按祝恬薨后有盛允，允免，暠为司徒，相去半年，袁纪误也。今从范书。〕
⑤三月，太尉黄琼免；夏，四月，以太常沛国刘矩为太尉。
初，矩为雍丘令，〔雍丘，属陈留郡，故杞国也。〕以礼让化民；有讼者，常引之于前，提耳训告，以为忿恚可忍，〔恚，于避翻。〕县官不可入，使归更思。讼者感之，辄各罢去。
⑥甲寅，封河间孝王子参户亭侯博为任城王，奉孝王后。〔贤曰：杜预注左传曰：今丹水县北有三户亭，故城在今邓州内乡县西南。元嘉元年，任城王崇薨，无子，国绝，今以博绝封。河间孝王，开也。任城孝王，尚也。〕
⑦五月，辛酉，有星孛于心。〔晋书天文志：心三星：中星曰明堂，天子位；前星为太子；后星为庶子。孛，蒲内翻。〕
丁卯，原陵长寿门火。〔原陵，光武陵。〕
⑨己卯，京师雨雹。〔雨，于具翻。〕
⑩六月，京兆、扶风及凉州地震。
庚子，岱山及博尤来山并颓裂。〔岱山在博县西北。贤曰：徂来山，一名尤来山。博，今博城县。余据二山并在博县界，而先书岱山；以尤来山系之博者，岱宗人皆知之，而尤来山则容有不知其在博县界者，故书法如此。〕
己酉，赦天下。
司空虞放免，以前太尉黄琼为司空。
犍为属国夷寇钞百姓。〔永初元年，以犍为南部都尉为犍为属国都尉，领朱提、汉阳二县。犍，居言翻。〕益州刺史山昱击破之。〔姓谱：山，古烈山氏之后，一曰：周有山师，掌山林，后以官为氏。〕
零吾羌与先零诸种反，寇三辅。〔种，章勇翻。〕
秋，七月，京师雩。〔公羊传曰：雩，旱祭也。〕
减公卿已下奉，貣王侯半租，〔孔颎达曰：「已」与「以」字本同。洪氏隶释曰：济阴太守孟郁修尧庙碑，其文有曰「非所以表神圣」，曰「以一太牢春秋秩祠」，曰「是以好道之徒自远方集」，其字怕作「以」。曰「已章圣德」，曰「敦我已德，厉我已仁」，字皆作「已」。已、以义同，而字构异体，足以知自汉至唐，已、以二字通用矣。奉，扶用翻。貣，吐得翻，假借也。〕占卖关内侯、〔占，之赡翻。〕虎贲、羽林缇骑、营士、五大夫钱各有差。〔缇，他弟翻，又音啼。〕
九月，司空黄琼免，以大鸿胪东莱刘宠为司空。
宠尝为会稽太守，〔会，工外翻。守，式又翻。〕简除烦苛，禁察非法，郡中大治；〔治，直吏翻。〕征为将作大匠。山阴县有五六老叟，自若邪山谷间出，〔贤曰：若邪，在今越州会稽县东南。邪，读曰耶。〕人赍百钱以送宠曰：「山谷鄙生，未尝识郡朝，〔朝，直遥翻。郡听事曰郡朝，公府听事曰府朝。〕他守时，吏发求民间，至夜不绝，或狗吠竟夕，民不得安。自明府下车以来，狗不夜吠，民不见吏；年老遭值圣明，今闻当见弃去，故自扶奉送。」宠曰：「吾政何能及公言邪！勤苦父老！」为人选一大钱受之。〔今赵州城西四十五里钱清镇，即父老送宠处。为，于伪翻。〕
冬，先零、沈氐羌与诸种羌寇并、凉二州，〔种，章勇翻；下同。〕校尉段颎将湟中义从讨之。〔湟中有义从胡，即小月氏胡也。从，才用翻。〕凉州刺史郭闳贪共其功，稽固颎军，〔贤曰：稽固，犹停留也。〕使不得进；义从役久恋乡旧，皆悉叛归。郭闳归罪于颎，颎坐征下狱，输作左校，〔下，遐稼翻。〕以济南相胡闳代为校尉。胡闳无威略，羌遂陆梁，覆没营坞，〔贤曰：说文曰：坞，小障也，一曰：庳城也；音乌古翻。〕转相招结，唐突诸郡，寇患转盛。泰山太守皇甫规上疏曰：「今猾贼就灭，泰山略平，复闻群羌并皆反逆。〔复，扶又翻。〕臣生长邠岐，年五十有九，〔长，知两翻。邠，悲巾翻。〕昔为郡吏，再更叛羌，豫筹其事，有误中之言。〔谓知马贤必败也，事见五十二卷顺帝永和五年。更，工衡翻。中，竹仲翻。〕臣素有痼疾，恐犬马齿穷，不报大恩，愿乞穴官，〔穴，而陇翻。〕备单车一介之使，劳来三辅，〔使，疏吏翻。劳，力到翻。来，力代翻。〕宣国威泽，以所习地形兵势佐助诸军。臣穷居孤危之中，坐观郡将已数十年，自鸟鼠至于东岱，其病一也。〔贤曰：郡将，郡守也。鸟鼠，山名，在今渭州西，即先零羌寇钞处也。东岱为泰山，叔孙无忌反处也。皆由郡守不加绥抚，致使反叛，其病一也。尔雅翼：鸟鼠同穴之中，渭水出焉；其鸟为余，其鼠为鼵。鼵如人家鼠而短尾，鼦似鵽而小，黄黑色，入地三四尺，鼠在内，鸟在外。在陇西首阳县。沙州记云：寒岭去太阳川三十里，有鸟鼠同穴之山。将，即亮翻。〕力求猛敌，不如清平；勤明孙、吴，未若奉法。〔贤曰：言若求猛敌，不如抚以清平之政；明习兵书，不如郡守奉法，使之无反也。〕前变未远，臣诚戚之，〔贤曰：戚，忧也。前变，谓羌反。〕是以越职尽其区区。」诏以规为中郎将，持节监关西兵讨零吾等。〔监，古衔翻。〕十一月，规击羌，破之，斩首八百级。先零诸种羌慕规威信，相劝降者十余万。〔降，户江翻；下同。〕
  </div>
  <div class="pagination">
   <a href="资治通鉴注_page52.html">
    上一页
   </a>
   <span>
    ...
   </span>
   <a href="资治通鉴注_page48.html">
    48
   </a>
   <a href="资治通鉴注_page49.html">
    49
   </a>
   <a href="资治通鉴注_page50.html">
    50
   </a>
   <a href="资治通鉴注_page51.html">
    51
   </a>
   <a href="资治通鉴注_page52.html">
    52
   </a>
   <span class="current-page">
    53
   </span>
   <a href="资治通鉴注_page54.html">
    54
   </a>
   <a href="资治通鉴注_page55.html">
    55
   </a>
   <a href="资治通鉴注_page56.html">
    56
   </a>
   <a href="资治通鉴注_page57.html">
    57
   </a>
   <a href="资治通鉴注_page58.html">
    58
   </a>
   <span>
    ...
   </span>
   <a href="资治通鉴注_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
