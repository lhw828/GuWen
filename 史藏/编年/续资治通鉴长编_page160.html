<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 160 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 160 页/共 607 页</h1>
    <div class="content">　　辛亥，还知宁州、职方员外郎杨及所献绣佛。初，及因干元节来献，上谓辅臣曰：「及，佞人也，民安政举，乃守臣之职，焉用此为！」遂令邸吏还之。
　　壬子，诏京西、河北、淮南诸路，谷价翔贵，而富家多蓄藏以邀厚利，宜令所在平其价，以济贫民。又诏外官代还，以公租、余俸市物者听之，即市物亏价及公为商贩者，论如法。
　　江州言太平兴国真君观有盗神像金冠者，请下文思院更制。上曰：「观僻在山谷间，而以金为冠，是诲人为盗，使陷重辟，宜代以铜而金涂之。」王曾退言：「虑民抵罪而易金以铜，可谓仁矣。」
　　乙卯，内出后苑双头牡丹芍药花图以示辅臣，仍令馆阁官为诗以献。
　　丁巳，契丹遣启圣军节度使萧谐、利州观察使李绍琪来贺干元节。
　　天圣初，骁骑卫上将军张美曾孙女与郭后同入宫，上意属之，将选为后，而太后固欲立郭后，于是，以张氏为才人。
　　戊午，以光禄卿、知汝州王曙为给事中、知潞州。上党民王氏诬伏杀继母，狱已具，僚吏皆以为无足疑者，曙独曰：「此可疑也。」既而提点刑狱杜衍至，更讯之，果得真杀人者，曙因作辨狱记以戒狱官。
　　衍，山阴人，天禧末，知干州。时陈尧咨安抚陕西，有诏藩府乃赐燕，尧咨至干州，以衍贤，特赐宴，仍奏徙衍权知凤翔府。及罢归，二州民邀留于境上，曰：「何夺我贤太守也？」衍事附见，赐宴据衍正传，附传无之。又按天禧四年闰十一月，陈尧咨安抚陕西，所至即犒设官吏将校，不闻止限藩府也。当考。
　　甲子，翰林学士夏竦言：「江西、闽越之民，多采山泽大龟，倒植□中，生戕去肉取其甲【一二】，谓之龟筒。痛楚之声，所不忍闻，得直至微，而残物尤甚，请严禁止。」又请于金山、大孤小孤山、扬澜、左里、马当、长芦口别置游艇，募水工拯救危溺。并从之。
　　辛未，诏罪人当令觽者，自五月尽七月免之。
　　壬申，诏修西川阁道。
　　是月，免诸州军犁具税钱。时高邮军民买犁具，而税务令民纳钱，本军以为言，故有是命。此据会要。
　　五月丁丑，以知制诰蔡齐、章得象并为翰林学士。时舍人院无知制诰，特诏翰林学士夏竦草词【一三】。
　　己卯，诏礼部贡举，进士实应三举、诸科五举，并免取解。
　　判刑部燕肃上奏曰：「唐大理卿胡演进月囚帐，太宗曰：『其间有可矜者，岂宜一以律断。』因诏，凡大辟罪，令尚书、九卿谳之。又诏，凡决死刑，京师五覆奏，诸州三覆奏。自是，全活甚觽。贞观四年断死罪二十九，开元二十五年才五十八。今天下生齿未加于唐，而天圣三年断大辟二千四百三十六，视唐几至百倍。京师大辟虽一覆奏，而州郡之狱有疑及情可悯者，至上请，而法寺多所举驳，官吏率得不应奏之罪【一四】。故皆增饰事状，移情就法，大失朝廷钦恤之意。望准唐故事，天下死罪皆得一覆奏。议者必曰待报淹延。臣则以为汉律皆以季秋论囚，又唐自立春至秋分不决死罪，未闻淹延以害汉、唐之治也。」
　　下其章中书，王曾以谓天下皆一覆奏，则必死之人，徒充满狴犴而久不得决，请狱疑若情可矜者听上请。壬午，诏曰：「朕念生齿之繁，抵冒者觽，法有高下，情有轻重，而有司巧避微文，一切致之重辟，岂称朕好生之志哉！其令天下死罪情理可矜及刑名疑虑者，具案以闻，有司毋得举驳。」王称东都事□，诏曰：「国家勤□黎庶，必期无讼，而生齿之繁，犯者颇觽，朕甚悯焉。」
　　癸未，诏徙南仪州于岑雄驿，以旧州地险，中多瘴雾之毒，吏民岁死者觽故也。
　　戊子，御崇政殿录系囚。
　　辛卯，诏馆阁校勘自今毋得增员。时枢密副使张士逊请以其子友直为校勘，上谓馆阁所以待天下英俊，不可私授，止令于馆阁读书，且降是诏。
　　己亥，诏举人虽文辞可采，而操检不修者，州郡毋得荐送。
　　辛丑，陈王元份女华原县主为门客郑谏求补斋郎，不许。诏入内内侍省提举郡县主诸院公事所，自今无例而乞恩泽者，勿以闻。
　　太常丞桑慥授监察御史。慥有至行，朝廷闻之，中旨特有此授。此据会要。桑慥事迹，当考。
　　闰五月戊申，定江、淮制置发运司岁漕米课六百万石。初，景德中岁不过四百五十万石，其后益至六百五十万石，故江、淮之间，谷常贵而民贫。于是，都官员外郎□耀卿请约咸平、景德中岁漕之数，立为中制，故裁减之。然东南灾俭，辄减岁漕数，或巨万或数十万【一五】，又转移以给它路者，时有焉。灾俭减数以下，又据本志。□耀卿，胡则之党，见戚纶传，不详邑里。
　　初，李谘等变法，使茶园户负岁课者如商人入息，后不能偿。至是，太湖等九场凡逋息钱十三万缗，诏悉蠲之。
　　己酉，诏初补太庙斋郎，自今并赴宗正寺公参。
　　初，解州之永丰渠，始后魏正始二年，都水校尉元清引平坑水西入黄河以运盐，而周、齐之间废绝。隋大业中，都水监姚暹决堰浚渠，由陕入解县，唐末至五代不复治。至本朝，湮浅，舟不通，盐运大艰，主运者耗家产几尽。州校麻处厚诣阙诉，而右班殿直刘达因请治渠，起安邑至白家场，转运使王博文亦言其便，复诏三司度利害。是岁，卒成之，公私果利。
　　壬子，录左班殿直王贵子得哥为三班借职，名曰秉节，以贵与蕃贼战死环州木波镇，特恤及之。
　　甲子，诏辅臣于崇政殿西庑观侍读学士宋绶等读唐书。上曰：「朕览旧史，每见功臣罕能保始终者，若裴寂、刘文静俱佐命元功，不免诛辱。」王曾对曰：「寂等之祸，良由功成而不知退也。」绶兼勾当三班院，因请解所兼，专事劝讲。皇太后命择前代文字可资孝养、补政治者，以备帝览，遂录进唐谢偃惟皇诫德赋，又录孝经、论语要言，及唐太宗所撰帝范二卷，明皇朝臣僚所献圣典三卷、君臣政理论三卷上之。
　　丁卯，洛苑副使、知石州高继升为礼宾副使。初，继升为奴高遇诬告尝遣捉生马训及奴李文往茭村硕尔族，与其部酋谋叛。下御史台鞫之，无叛状，诏杖杀遇。而继升亦坐使人毒杀李文，上以继升父文岯自河西来归，继升又久在石州，故特宽之。杜衍传云：继升为仆诬告，捕系数百人，久不决，衍覆得仆所诬状，卒论杀之。衍实河东路提刑，今此云下御史台，则非衍所与也，当考。
　　辛未，吏部郎中、知制诰、知汝州张师德为右谏议大夫，罢职。师德孝谨有家法，不交权贵，时相颇不悦之。然亦自多病，故在西掖九年，卒不登翰苑。师德初试知制诰，属词淹缓，日晏犹未毕【一六】，执政使人语以且封起，翌日终篇。具言于上曰：「此人有德行，宜备顾问。」真宗即擢用之。江休复云王曾实当国，此误也。按师德除知制诰，乃天禧二年十一月，时王曾罢参政逾年矣，向敏中、王钦若实为宰相，张知白、李迪参政，荐师德者，或是知白与迪，必非曾也。今没其姓名，仍取其事附见于此。
　　诏增西川、广南东西路诸州军进士解额有差。又诏命官锁厅应举，自今更不先试所业，下第者免责罚，仍听再举，其历任有赃私罪及停废、责降、冲替未经□用人，即不许应举。旧制，锁厅应举者，先于所属选官考试所业，方听取解，至礼部程文纰缪者，勒停，其不及格者犹赎铜，永不得应举。至是，上欲开诱进士之路，下近臣参议，而降是诏。下第免责，景佑元年四月又有诏，盖此专指下第者，又被及不得解者。
　　六月丁丑，诏吏部流内铨，选人八考入令录，旧与初等幕职官，自今并与两使职官。
　　戊寅，诏近臣举诸司使至合门祗候堪边寄及三班使臣能捉贼者各一人，以名闻。
　　莫州言大雨坏城壁。
　　辛巳，诏河中府、陕州、庆成军民为安邑畦户者，三年一代之，愿长役者听。
　　癸未，赐环州缘边巡检、供奉官、合门祗候高继崇等器币有差，以玛尔默族寇边，而继崇等率觽捕击有劳也。
　　丙戌，福建路提点刑狱司言，建州、南剑州、邵武军大水【一七】，坏官私庐舍七千九百余区，溺死者百五十余人。诏赐被溺家米二斛，贫不能收敛者，官为瘗埋之。
　　庚寅，大雨震电，平地水数尺，坏京城民舍，压溺死者数百人。
　　辛卯，上避正殿，减常膳。
　　壬辰，上谓辅臣曰：「霖雨为灾，岂朕之不德所致耶？」王曾对曰：「臣等之责也。」退而各上章求罢，不许。
　　赐在京诸军班缗钱，放官房钱三日，遣使体量畿内田苗，诏被水之民权寓止于闾巷者，令新旧城里都巡检存视之。
　　癸巳，以西上合门使曹仪、洛苑副使内侍押班江德明提举修葺在京营房库务，内殿崇班麦守忠相度疏导积水。
　　河中府、郑州言大水。
　　甲午，赐汴河禁卒缗钱。凡汴水长一丈，即令殿前马步军禁卒缘岸列铺巡护，以防决溢；及五昼夜，即赐以缗钱。
　　乙未，诏臣僚因南郊或干元节奏荐亲属，自今毋得乞进士及第并出身。
　　丁酉，德音：「降天下囚罪一等，徒以下释之。畿内、京东西、淮南、河北民田被水者，蠲其租。流徙者，所在抚存之。」
　　戊戌，髃臣上表请御正殿，复常膳，不允，表三上，乃从之。
　　庚子，度支判官太常博士王咨、供奉官合门祗候张继恩为京西路体量安抚。癸卯，诏咨等察官吏能否及民间利害，省转运司配率之扰民者，其三司见理欠负，定限科校无可偿官，及会赦合放而有司未即行者，画一以闻。
　　又诏三司，所在官物为水漂失者，皆蠲除之。
　　水之作也，宰执方晨朝未入，俄有旨放朝，王曾亟附中使奏曰：「天变甚异，乃臣等燮理无状，岂可退安私室，恬然自处。」亟请入见，陈所以备御之道。同列有先归者，闻曾如是，皆媿服焉。时又传言汴口决，水且大至，都人恐，皆欲东奔【一八】。上以问曾，曾曰：「河决奏未至，此第民间讹言相惊，不足虑。」已而果然。
　　初，行庆关大水，泛水县尉刘文蔚父母妻子七人，监酒税、借职冯益男女二人皆溺死。诏以文蔚为怀州录事参军，免持服，仍赐钱十万；益为奉职，赐钱五万。河阳推官刘利涉拯救库务官物，存者居多，体量安抚王咨等乞旌其能，诏迁利涉京官，就知泛水县事。
　　秋七月乙巳，诏三司，选人尝借俸钱未偿而物故，其蠲之。
　　初，汴水大涨，觽汹汹忧京城。乃用枢密院奏，敕八作司决陈留堤及城西贾陂冈地泄之于护龙河【一九】。水既落，命开封府界提点张君平调卒复治其堤防。丙午，赐役卒缗钱。
　　戊申，御长春殿，复常膳。
　　乙卯，复太常博士、同判邵州鞠咏为监察御史，从中丞王臻之请也。
　　壬戌，知雄州张昭远请下转运司岁委官磨勘四榷场入中钱银数。中书言：「先朝置榷场，亦通南北，乃绥怀远人之意，非计货易之利也。若每岁磨勘，恐乖事宜。」上曰：「昭远所奏，固不可行也。」
　　除冀州堂阳县界干度钱。
　　乙丑，工部郎中、龙图阁待制韩亿为契丹妻生辰使，崇仪副使田承说副之。诏亿名犯北朝讳，权改曰意。承说，皇太后之姻也，庸而自专，妄传皇太后旨于契丹，曰：「南北欢好，传示子孙，两朝之臣，勿相猜沮。」亿初不知也。契丹主命别置宴，使其大臣来伴，且问亿曰：「太后即有旨，大使宜知之，何独不言？」亿对曰：「本朝每遣使，太后必于帘前以此语戒敕之，非欲达于北朝也。」契丹主闻之，大喜，举手加额曰：「此两朝生灵之福也。」即以语附亿令致谢。时皆美亿能因副介失辞，更为恩意焉。此据苏舜钦所作亿墓志及江休复杂志删修。
　　置开封、祥符县丞各一员，仍令吏部铨注幕职、令录有出身人。时两赤县簿、尉多差出在外，县事颇失经理故也。
　　罢永兴军、秦、坊等州新醋务。初，陕西转运司言民间买官糟造醋【二○】，颇有遗利，已置务榷之，请推其法天下。王曾曰：「榷酒盖出于前代之不得已，今以经费至广，未能省去。若又榷醋，则甚矣。」故罢之。
　　赐河北州军修坊城役卒缗钱。
　　丙寅，遣户部判官度支员外郎高觌、如京副使高志宁往河北经水灾州军体量安抚。觌，蕲人也。
　　开封府言新旧城为沟注河中，凡二百五十三，恐闾巷居人弃灰坏咽流，请责吏逻巡，察其慢者。从之。
　　辛未，诏两川所造锦绮、鹿胎、透背、欹正等岁减上供之半，其大小绫及花纱，仍令改织绢，以供边费。先是，上封者以此为言，上谓辅臣曰：「朕意正欲如此，宜亟行之。」王曾等曰：「锦绮纂组，有害无益。臣约一锦之费，可为绢数匹。陛下崇俭节费，以惠远人，臣等敢不奉诏。」
　　国子监阙学官，壬申，诏诸路转运司所部幕职、令录京朝官有通经术、长于讲说者，以名闻。上尝谓辅臣曰：「比以大暑罢讲读，适已召孙奭等说书，卿等公事退，可暂至经筵。」王曾曰：「陛下万几之暇，留意经术，虽炎暑不辍，有以见圣学之高明也。」
　　诏两川弓手自今不得雇人代役，犯者许羁保纠告，重行科罚。时吕夷简自益州安抚回，言川中豪民多雇人以代役，多得惰农，每执兵仗，悉不堪用，故示约束。
　　八月戊寅，改故秦国成圣继明夫人刘氏为秦国肃明贤顺夫人。
　　前礼部尚书、赠右仆射、谥康懿任中正卒。中正事母孝，初责郓州，自言母老，得还守故郡。既遭母丧，中正亦遽死，毁故也。
　　庚辰，免京西被水灾民牛税。
　　辛巳，前权石州军事判官冯元吉循一资，仍赐五品服，以其尝辨冤狱，活二人死故也。
　　先是，审刑院详议官、太常博士、馆陶王沿上疏言【二一】：
　　汉、唐之初，兵革纔定，未暇治外侮，则屈意以讲和。承平之后，兵力有余，而外侮不已，则以兵治之。孝武之于匈奴，太宗之于突厥颉利是也。春秋内其国外诸夏，内诸夏外四裔，明王者之兴，当先正京师，乃正诸夏，诸夏正，乃正四裔，以渐治之，自近者始也。宋兴七十年，四海之内莫不臣妾，可谓诸夏正矣。然而北敌桀骜，数寇深、赵、贝、魏之间，先朝患征调之不已也，故屈己与之盟【二二】。然彼以戈矛为耒耜，以剽虏为商贾，而我垒不坚、兵不练，徒规规于盟歃之间，岂久安之策哉？
　　夫善御敌者，必思所以务农实边之计。河北为天下根本，其民俭啬勤苦，地方数千里，古号丰实。今其地十三为契丹所据，余出征赋者七分而已。魏史起凿十二渠，引漳水溉斥卤之田，而河内饶足。唐至德后，渠废，而相、魏、磁、洺之地并漳水者【二三】，屡遭决溢，今皆斥卤不可耕。故缘边近郡数蠲税租，而又牧监刍地占民田数百千顷，是河北之地虽有十之七，而得租赋之实者四分而已。以四分之力，给十万防秋之师，生民不得不困也。且牧监养马数万，徒耗刍豢，未尝获其用。请择壮者配军，衰者徙之河南，孳息者养之民间，罢诸垧牧，以其地为屯田，发役卒、刑徒佃之，岁可获谷数十万斛。夫漳水一石，其泥数斗，古人以为利，今以为害，系乎用不用尔。愿募民复十二渠，渠复则水分，水分则无奔决之患，以之滩溉，可使数郡瘠卤之田变为膏腴，如是，则民富十倍，而帑□有余矣。以此驭敌，何求而不可？」
　　诏河北转运使规度以闻。同判洺州王轸独谓不然。会沿迁监察御史，复奏曰：
　　渠田起于战国。魏襄王时，东有全齐，西有强秦，韩、楚在其前，燕、赵居其后，干戈岁动，封疆日蹙，苟不尽其地利，则为强国所吞。故史起谋曰：「魏氏之行田也，以百亩，邺独二百亩，是田恶也。漳水在其旁，西门豹亦不知用，请引之以溉邺，以富魏之河内。」臣考观记传，但载滩溉之饶，不书疏导之法，惟相州图经称：「天井堰，魏武帝所作，二十里，分十二墱【二四】，每墱相去三百步，令互相灌注。」故左太飻魏都赋云：「墱流十二，同流异口【二五】。」详此，则古漳水浅不与岸平，必就岸开渠，临渠作堰，则水流渠内，渠灌田中。盖为渠之初，必就高阜，渠行数里，方达平田，若水与岸平，田岸相接，为渠甚易，溉田不难，则久已开治矣，又岂假臣言而后隐度哉？
　　臣闻韩欲疲秦，无令东伐，乃俾郑国说秦凿渠引泾水，并北山东注洛三百里，欲以溉田。中作而觉，郑国乃曰：「为韩延数年之命，为秦建万世之功。」秦以为然，卒使就渠。夫以强秦之力而凿一渠，而曰「欲疲之」。郑国又云「为韩延数年之命」。则是举秦国之人，役之数年然后成，持此较彼，则史起之引漳水也，岂一朝一夕之功哉？是必岁役万人，数岁而后获其利。又郑国凿渠，并北山东注洛三百里，则是相高仰之地以为渠，不与平田接明矣，非若此，则浇溉之利岂能远及三百里哉？
　　臣详王轸所度漳水渠【二六】，大率谓水卑岸高，渠已湮塞。轸曰功大，则亦然尔，若云水浊不可以溉，及所作堰遇川溢必复坏，则是轸等不知溉田之方、作堰之法。臣按郑、白渠之引泾水也，在耀州之云阳、三原、富平及京兆府之泾阳、高陵、栎阳六县，沿渠皆立斗门，多者置四十余所，以分水势，其下别开细渠，则水有所分，民无奔注之患。且泾水一石，其泥数斗，故能溉粪禾黍【二七】，今言水浊不堪以溉，斯岂轸之不知而自为知邪？又其作堰之法，皆用大石方四五尺者，锢之以铁，积于中流，拥为双派，其南流为泾水，其东流为二渠，故虽骇浪不能坏。若不如此，则是岁辄修治，岂有利哉？故漳水之岸若复渠田，请访诸云阳，择水工十数，就摹古人作堰决渠之法，及观今人置斗门溉田之方。或云阳民犯罪当配者，令皆徙相州，教百姓水种陆莳之利，则谋易成矣。至如北边本无水田，后徙江南罪人，转相教语，皆知水利。臣尝建请命水工诣郑、白渠观疏导之制，亦虑磁、相民不知作渠法尔。
　　又王轸谓「不开旧渠而截河作堰，当役七十五万余工，若从渠口穿一丈四尺，当役十三万余工。」以臣算之，若渠开二丈四尺，则作堰之工可损半，当并役五十万工，日役万人，五旬而罢。依郑、白渠之法，采岯山之石，取磻阳之木，给黎城之铁，扼中流，据长岸，资木石之固以为堰，上为大渠，疏导别派，沿渠数里，分置斗门，溉余之水，东入御河，或遇涨溢奔注，则以栈塞渠口。其磁、魏、邢、洺既居下流，堤岸又浅，或余波可及，别渠可穿，则所谓「郑国在前，白渠起后」，又曰「首起谷口，尾入栎阳」也。夫如是，复三百年废迹，溉田数万顷，虽役万人，数岁而毕，不足为劳。且王轸谓开古渠则穿掘民田，况万金、都领首等渠，寻之无迹。凡沟渠岂有不占民田哉？此虽史起复生，亦不知计之安出？其万金诸渠亦在田中，但岁久湮没尔。
　　轸称「高平渠民有牒诉税籍已重，虽得水以溉，利犹不充。」臣所作堰，盖欲利民，轸乃不思，先议增税，致其忧疑，不愿浇溉，斯岂恤民之意？或又以堰成之后，安阳水减，不可胜舟，虑失关市之税。夫以一渠之流，不过减河数分，孰谓舟不通？苟利于民，虽捐征税，其亦末矣。轸不寻今古利害，徒采野人下卒之语，以斟酌三百年废渠之堕，安能尽其术乎？昔西门豹贤臣也，史起尚以为不知用，是不智也。况野人鄙卒能知此耶？传曰：「民可与乐成，不可谋始。」若俯从臣议，恢复农功，则禹之疏浚川泽，周之均别庐井，无以加矣。
　　诏俟大河毕役就度工，而事终寝。
　　丙戌，诏减广济军诸应役人。先是，知军范讽言：「本军地方才四十里，距曹州甚近，而户口不及一县，其差役乃与他州等。请还隶曹州，或割曹、濮、单近县户三五千以隶本军【二八】。」下转运司相视，言军不可废，故于诸差役裁减之。
　　丁亥，诏修泰州捍海堰。先是，堰久废不治，岁患海涛冒民田，监西溪盐税范仲淹言于发运副使张纶，请修复之。纶奏以仲淹知兴化县，总其役。难者谓涛患息则积潦必为灾，纶曰：「涛之患十九，而潦之灾十一【二九】，获多亡少，岂不可乎。」役既兴，会大雨雪，惊涛汹汹且至，役夫散走，旋泞而死者百余人。觽哗言堰不可复，诏遣中使按视，将罢之。又诏淮南转运使胡令仪同仲淹度其可否，令仪力主仲淹议。而仲淹寻以忧去，犹为书抵纶，言复堰之利。纶表三请，愿身自总役。乃命纶兼权知泰州，筑堰自小海寨东南至耿庄，凡一百八十里，而于运河置闸，纳潮水以通漕。踰年堰成，流逋归者二千六百余户，民为纶立生祠【三○】。令仪及纶各迁官。令仪，陈留人；仲淹，□人也。张纶兼权知泰州乃五年六月辛卯【三一】，纶及胡令仪迁官乃六年七月甲午朔【三二】，今并书之，仍别出。
　　戊子，命官考试开封府、国子监举人。宰臣王曾等因言：「自唐以来，遴选儒臣，授以文柄，可否进退，委之攸司，或升黜之间，不副公议，即覆行考试，严加惩责，比来条目繁密，关防周至，善则善矣，然于推心责成、拣贤拔俊之理，恐未允惬。今言事者必曰『此皆先朝旧规，不可轻议改革』。殊不知先帝孜孜选士，务要尽公，思皇之念，本不如此，盖当时近臣不悉渊衷，罔知大体，有此擘画。伏乞圣慈，渐次体当事理，他后别加详定【三三】。」上然之。
　　诏：「押赐外州军衣袄，旧皆差伎术官。比来宗室、戚里多以亲属干请，至有诸司使副及京朝官为之，烦扰州县。自今一切罢之。」
　　己丑，诏：「施州溪洞安远、天赐、保顺州、南州、顺州等蛮入贡京师，道路辽远，自今听以所贡物留施州，其当施物，就给之。愿自入贡者，每十人许三两人至京师，其首领听三年一至。」从转运使北海王立之请也。记闻以为从王立之请，据会要乃密院措置，今参取之。
　　乙未，以右谏议大夫、权三司使范雍为契丹生辰使，东染院使、带御器械侯继隆副之；起居郎、知制诰徐奭为正旦使，供奉官、合门祗候裴继己副之；淮南江浙荆湖制置发运使、刑部郎中张若谷为契丹妻正旦使，右侍禁、合门祗候崔准副之。
　　己亥，诏沿边蕃官毋纳降户。
　　九月甲辰朔，诏自今配隶军人，其妻子并日给口食至配所。
　　乙巳，以陕西转运使、待御史王博文为兵部员外郎、户部副使。时三司阙官，中书议除人，上曰：「顷者蕃部侵扰西边，博文馈军有劳，此可用也。」乃驿召博文，迁官就职。
　　戊申，三司请市籴刍粟，上因问辅臣：「诸坊、监牧马几何？」王曾对曰：「当今比五代马多数倍，计刍秣费岁不下数百万，盖措置利害失其要。若以陕西蕃部入中马立定数，余听民间市易，二三年间必有蕃息，此与畜之外厩无异也。」外厩之说，以前有之，不妨重见也。
　　祖宗旧制，以髃牧司总天下马政，其属有左右骐骥院，分领左右天驷监、左右天厩坊。其畜病马，有牧养上、下监。牧兵校长有提举、指挥使、副使、员僚、十将、节级、兽医、槽头、刷刨、长行，调上乘有小底。诸监之在外者，知州、通判兼领之，各据刍地列棚，并课士卒春夏出牧，秋冬入獜，孳息有赏，耗亡有罚，其为条教甚备。然马之孳息，不足以待国用，常市于边州。雍熙、端拱间，沿边收市：河东则麟府丰岚州、火山军【三四】、唐龙镇、浊轮寨，陕西则秦渭泾原仪延环庆阶州、镇戎保安军、制胜关、浩亹府，河西则灵、绥、银、夏州，川峡则益文黎雅戎茂夔州、永康军，京东则登州。自赵德明据有河南，其收市唯麟府泾原仪渭秦阶环州、岢岚火山保安保德军，其后止环庆延渭原秦阶文州、镇戎军置场。天圣中，犹得蕃部省马，总三万四千九百余匹云。此据本志附见，更当删削。
　　乙卯，诏曰：「讲学久废，士不知经，岂上之教导不至耶？其令孙奭、冯元举京朝官通经术者三五人以闻。」
　　西南蕃王龙光俦遣使来贡方物。
　　丙辰，诏皇城司亲从官阙，自今选神勇以下步军补之。
　　庚申，诏礼部贡院举人有能通三经者，量试讲说，特以名闻，当议甄擢之。
　　乙丑，监察御史曹修古言：「七十致仕，载在礼经。近代以来，贪荣不去，故贞观中尝下责谕之诏，仍令致仕官在本品现任之上，盖欲其知耻而勇退也。比有年近八十，尚在班行，心力既衰，职事何补。钟鸣漏尽，未悟夜行之非，日暮途穷，多为身后之计。请下御史台及诸路转运司【三五】告谕文武官，年七十者，令上表自陈，特与转官致仕，仍从贞观旧制。即宿德勋贤，自如故事。」从之，因着为令。
　　修古尝偕三院御史十二人晨朝，将至朝堂，遇黄门二人行马不避，呵者止之，反为所詈。修古奏：「前代称御史台尊则天子尊。故事，三院同行与知杂事同。今黄门侮慢若此，请付所司劾治。」上立命笞二黄门。笞黄门附此，恐别有时月。
　　庚午，诏逃亡经十年以上归业者，未得起税，更候三年，减税之十五。
　　辛未，废襄、唐二州营田务，以田赋民，每顷输税五分，诸州所差耕卒并牛并放还。先是，襄州有荒田四百八顷余八十亩，唐州百七十顷，自咸平二年转运使耿望奏置营田务，每岁于属县差借种田人牛，夏又借耨田夫六百人，秋又借刈获夫千五百人，岁入甚广。后转运使张选改其法，召水户四十一分种之，未几皆诉免，务遂废。景德二年，转运使许逖复奏兴之，而岁参役兵、夫。至是，转运使言其非便，诏遣屯田员外郎刘汉杰与转运同定利害【三六】，而汉杰言：「二务自复至今，襄州得谷三十三万余石，为缗钱九万余；唐州得谷六万余石，为缗钱二万余。而所给吏兵俸□、官牛杂费，襄州十三万余缗，唐州四万余缗，得不偿失。」故废之。转运使当是余献卿，耿望事见咸平二年四月，与此差异，欧阳修为许逖行状，亦不载复营田务事，当考。
　　壬申，命翰林学士夏竦蔡齐、知制诰程琳等重删定编敕。时有司言编敕自大中祥符七年至今复增及六千七百八十三条，请加删定。帝问辅臣曰：「或谓先朝诏令不可轻改，信然乎？」王曾曰：「此憸人惑上之言也。咸平中，删太宗诏令，十存一二。盖去繁密之文以便于民，何为不可。今有司但详具本末，又须臣等审究利害，一一奏禀，然后施行也。」上然之。
</div>
    <div class="pagination">
<a href="续资治通鉴长编_page159.html">上一页</a><span>...</span><a href="续资治通鉴长编_page155.html">155</a><a href="续资治通鉴长编_page156.html">156</a><a href="续资治通鉴长编_page157.html">157</a><a href="续资治通鉴长编_page158.html">158</a><a href="续资治通鉴长编_page159.html">159</a><span class="current-page">160</span><a href="续资治通鉴长编_page161.html">161</a><a href="续资治通鉴长编_page162.html">162</a><a href="续资治通鉴长编_page163.html">163</a><a href="续资治通鉴长编_page164.html">164</a><a href="续资治通鉴长编_page165.html">165</a><span>...</span><a href="续资治通鉴长编_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
