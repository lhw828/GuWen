<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 18 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 18 页/共 59 页
  </h1>
  <div class="content">
   △元符三年（庚辰，一一○○） 

　　１、二月（案：钱大昕《四史朔闰考》：元符三年岁在庚辰，二月戊戌朔。辛丑，进隆赞位辖正上。《续长编》卷五百十九注。案：注云：三年二月四日。据《朔闰考》，是月戊戌朔，则四日辛丑。） 

　　２、先是，三省奏请故皇太妃茔域合加崇奉及将来奉册典礼，令礼官检详典故闻奏。戊申，同进呈。（《续长编》卷五百二十并注合辑。） 

　　３、己酉，布同呈王恩躐迁在崇极及张粲之上。《续长编》卷四百八十四注及卷四百九十四注。（案：此係绍圣三、四年间事，至是曾布与臣僚同言及此。李氏於绍圣四年注引其语以为证。五年注又云三年二月己酉可考。是李氏原书於此年载曾布言也，今全文已佚，不能详录。二月戊戌朔，己酉十二日也。卷四百八十四注云元符三年二月十一日布同呈。此语“一”当作“二”。） 

　　４、庚戌。（案：《续长编》卷五百二十载向太后三叔父未曾霑恩语。注云：三叔父推恩在二月十三日庚戌，今原文已佚。考《宋史·本纪》，二月庚戌，向宗回、宗良迁节度使，太后弟侄未任者俱授以官。不书其三叔父推恩。惟《向敏中传》云：以后族赠敏中燕王、传亮周王、经吴王。敏中馀孙绎、绛并官太子中书。敏中为太后之曾祖，经其父，绎、绛二人其叔父也。） 

　　５、戊午，诏以通议大夫、新除吏部尚书韩忠彦为门下侍郎。（《纪事本末》卷百二十。案：《宋史徽宗纪》：庚申，韩忠彦为门下侍郎。资政殿大学士兹在戊午日。盖戊午下诏，至庚申乃行也，故庚申诏有“宜速书诏行下”之语。） 

　　６、庚申，给事中刘拯言：“韩忠彦乃驸马都尉嘉彦之兄，元祐中尝除尚书左丞，以指人言，遂移枢府。（案：除尚书左丞在四年六月丙午，同知枢密院事在五年三月壬申。“指”字疑或是“招”字。） 且元祐中祖宗故事，废而不恤者多矣，独於此不敢不改有以也。今乃除门下侍郎。虽忠彦非其他外戚比，然不能使他日不援以为例，臣恐政府将为敦爱外戚之地有日矣。”（《纪事本末》卷百二十。案：陈均《九朝编年备要》卷二十五载刘拯言下诏曰：韩琦定策元勋，忠彦纯厚，旧德不可以嘉彦故废，宜速书诏行下。忠彦见上，陈四事以裨政。其一广仁恩，曰：“本朝自祖宗以仁德固结人心，四方如泰山之安。近年执政，务於功利，以苛察相高，政太急，刑太峻，岂社稷之福哉？愿陛下以仁安天下之心。”其二挌言路，曰：“谏官、御史，人主之耳目，愿陛下来忠直厚重之士，亲加识擢；若敢言有补，则行其言，用其人。”其三去疑似，曰：“法无新旧，便民则为利；人无彼此，当材则可用。自绍圣以来，凡曰元祐之人，大则投窜，小则退斥，愿陛下惟是之从，惟材之用。”其四重用兵，曰：“先帝於陕西、河东进筑城砦数十，得地虽广而不可耕，皆永兴等路饷之，虚内实外，民力大困。愿陛下考用兵以来费几千万而所建之地收以为用者其数几何？而边民父子，肝脑涂地，与官军物故者其数又几何？则进筑利害，皎然见矣。谓宜即罢，以惠边民。”《东都事略韩琦传》云：徽宗用忠彦言，数下诏蠲天下逋责，尽还流人而甄叙之。有为御史、谏官忠直敢言若知名之士，卒见收用。） 

　　７、吴安持等牵复。（《续长编》卷五百十七注。案：元符二年冬十月甲子，尚书省送到工部状准都省批检详道河东流一案文字，郭知章、吴安持、鲁君贶、王森、梁铸、郑佑、李仲、李伟、俞瑾、文及甫、吕希纯、王令图、王宗望、黄思、窦讷等降夺有差，至此安持等牵复。） 

　　８、辛酉，曾布白上：“刘拯驳韩忠彦告何敢尔英庙除王畴枢密副使，钱公辅缴词头，贬团练副使，拯何可容？”上曰：“不识拯，亦不知其为何人！”布曰：“蔡卞门下士。臣尝论范纯粹罢帅，无罪不可不与邓州，卞力争。既而即日拯有文字，言大臣阴与为地。大行怒，数语卞，云拯何以知，令分析。众救之，遂已。”上曰：“亦不知是卞门下人，然拯但云忠彦戚里，未敢行下。寻批出便行，奏云谨已依旨行下讫。”布曰：“此尤不可，乃是尝试陛下之意尔；若可论，当力争，岂可便行如此！乃是奸险，尤可黜。”（《纪事本末》卷百二十。案：徽宗听布言，遂出拯知濠州。事见四月戊戌。） 

　　９、上尝谕布云：“禁中修造，华饰太过，墙宇梁柱，涂金翠毛，一如首饰。又作玉虚，华丽尤甚。”又云：“仁宗作一宝座，议以为华丽，遂置之相国寺，今非其比。外人何以知邹浩亦尝论列？”布云：“禁中地窄，玉虚诚不须作，其他亦多不知。但布曾从驾至北郊，宣入赐茶，次日大行谕云：‘昨日尽见北郊宫殿，只是采绘些，比他处精好，外面人言使了多少金也。’”上云：“然赐茶处是后殿，案：卷四百九十四作上云：不然，赐茶处是寝殿。前殿后有流杯曲水及亭榭，无非金翠，亦与首饰一般。邹浩敢言，无所不论，须召还。”布再三称贺。（《续长编》卷四百九十四注及卷五百三注。） 

　　１０、邹浩复官。（《续长编》卷五百十五注。） 

　　１１、蒋球、蒋之奇等牵复。（《续长编》卷五百十八注。案：《宋编年通鉴》云：复邹浩等官，同时坐累者王回等二十六人悉牵复有差。案：同时受累之人，元符二年十一月乙亥可考。《续长编》原注言：邹浩复官及蒋球、蒋之奇等牵复，并云二月二十四日。是在是月辛酉也。九朝编年备要云：先是，曾布言：“登极大赦，非常赦之比，窜谪之人，延颈以望生还，方春、夏瘴疠之时，早得迁徙，为赐实大。兼臣尝蒙圣谕，谓邹浩岂可置之死地？如浩万一不得生还，於先朝亦非美事。”上曰：“浩击惇甚力，章疏且存，惇必未肯便与移叙。”布曰：“不若批付三省，不必指名，但以大赦因牵复移叙之人速具姓名取旨，则必不敢缓也。”上欣纳之。於是诏浩复官，监袁州酒税；回监泉州商税；馀或复官，或除落訩替，或与官除差遣。） 

　　１２、壬戌，逐郝随、刘友端。（《续长编卷》五百二十注：案：《宋编年通鉴》云：&lt;厂午&gt;内侍郝随、刘友端。布因问故，上曰：“彼自乞宫观，因言禁中修造，华侈太过，无非金翠，皆随、友端所创也。”《九朝编年备要》云：上曾谕曾布曰：“禁中修造，华侈太过，墙宇梁柱，涂金翠毛，一如首饰，又作玉虚，华侈尤甚。”未几，逐随与友端。布因问故，曰：“彼自乞宫观，因言营造过当。”又诏太常少卿孙杰同内侍李悫驱磨随、友端等所领后苑造御前生活所、翰林书艺局造御前生活所、修万寿观本命等殿所，收支官物，仍令悫先诣逐处封锁。盖此三所前后所费尤大也。） 

　　１３、诏陕西转运副使兼制置解盐使马城提举措置催促陕西、河东木筏，薛嗣昌提举开修解州盐池。（《纪事本末》卷百三十七。原注：策修废，据史例当具载，而《实录》阙之，今追书。案：《文献通考》卷十六云：初，解、梁之东有大盐泽，绵亘百馀里，岁得亿计。自元符元年，霖潦池坏，至是修复。四年池成，凡开二千四百馀畦，百官皆贺。沈括《笔谈》云：解州盐泽，方百二十里，久雨，四山之水悉注其中未尝溢。大旱未尝涸。滷色正赤，在版泉之下，俚俗谓之“蚩尤血”。唯中间有一泉，乃是甘泉，得此水，然后可以聚人。其北有尧梢水，一谓之“巫咸河”。大滷之水不得甘泉和，又不能成盐。惟巫咸水入，则盐不复结，故人谓之“无蒻河”，为盐泽之患，筑大堤以防之。盖巫咸乃浊水，入滷中则淤殿，滷脉遂不成，非有他异也。） 

　　１４、丙寅，三省、枢密院同奉圣旨：高遵惠在元祐中言事切直，特赠枢密直学士，赐银五百两。（《续长编》卷五百十九注。案：原注载敕文甚详，云据告词称先帝，即不在哲宗时也，当考年月。又云赠枢密直学士在元符三年二月丙寅。） 

　　《续宋编年资治通鉴》云：二月，立夫人王氏为皇后。案：《东都事略本纪》：二月丁未。

　　又：云：范纯仁等并收叙。纯仁、刘奉世、吕希纯、王觌、吴安诗、韩川、唐义问，并分司邓、光、唐、和、澧、随、安州居住；吕希哲、希绩、吕陶、郑祐，并宫观，任便居住；苏轼、苏辙、刘安世、秦观、程颐移廉、囗、衡、英、峡等州；王古、杨畏、王钦臣、范纯礼、纯粹，和、润、襄、兖、亳、信等州；晁补之、张耒，河中府、黄州通判；刘唐老，武胜判官；邹浩、黄隐、黄庭坚、贾易、王回，并与监当差遣。案：宋彭百川《皇朝治迹统类元祐党事始末》下：和、润、襄、兖、亳、信作知润、襄、兖、亳、相。又云张耒通判黄州，晁补之签书武宁军判官属公事，黄隐监江州酒税，黄庭坚鄂州监税，贾易监舒州茶盐酒。与此文多不同。

　　又：云：寻诏刘挚、梁焘许归葬，挚、焘、王珪、吕大防、范祖禹、王岩叟、刘安世、朱光庭诸子并许叙复。

　　１、三月（案：《宋史·本纪》：是月戊辰朔。辛未，给事中范镗为龙图阁待制、知瀛州。初，议进呈镗除目，章惇谓布曰：“蹇序辰亦可用。”布曰：“何谓？”惇曰：“众人皆动，独序辰未动。”布曰：“未动何妨，扬州自不亏序辰。镗乃昔曾议帅，若不面议定，必上前纷纭。”惇曰：“善。”及进呈，上曰：“镗亦知边事。”众唯唯而已。《纪事本末》卷百二十。） 

　　２、甲戌，承议郎、权发遣卫州陈瓘为左正言。（《纪事本末》卷百十九。案：《宋编年通鉴》云：三月，以龚夬为殿中侍御史，陈瓘、邹浩左、右正言。布因言於上曰：“言路得人，但章惇、蔡卞不乐尔。”《纪事本末》专录陈瓘贬逐事，删节不全，当据此补。《东都事略》及《宋史陈瓘传》并云瓘为右正言，“右”字误，当据此正。“甲戌”，彭氏《治迹统类》作“甲午”，似误。《宋史张庭坚传》云：庭坚坐折简别邹浩免。徽宗召对，除著作佐郎，擢右正言。在职逾月，数上封事，其大要言：“世之论孝，必曰绍复神考。夫前后异宜，法亦随变，而必纤悉必复，则法将敝於一偏，久则必有不便於民而招怨者，如此而谓之孝，可乎？司马光因时变革，以便百姓，人心所归，不为无补於国家；陈瓘执议论诤，将以去小人，士论所推，不为无益於宫禁。乞尽复光赠典以悦人心，召还瓘言职以慰士论。”至是瓘为左正言，邹浩为右正言。庭坚以荐苏轼、苏辙可用，忤旨，徙为郎。时与陈瓘同复官者，英州安置孔文仲，编管昭州汪衍，编管封州余爽，编管金州王巩，峡州居住张保源。见《治迹统类》。又《宋史龚夬传》云：夬拜殿中侍御史。始上殿，即抗疏请辨忠邪，曰：“好恶未明，则人迷所向；忠邪未判，则众必疑。今圣政日新。奸党既破，必当蚤夜熟计，广为身谋。或遽革面以求自文，或申邪说以拒正论，或诡称祸福以动朝廷，或讬言祖宗以胁人主。巧事贵戚，阴结左右，变乱是非，奸计百出，幸其既败复用，已去复留。君子直道而行，则必堕其术中。故宜洞察忠邪，行之以决，太平之治，不难致也。又案：《续长编》卷三百八十七注云：司马温公之丧，王巩上章论程正叔之非。建中靖国间，巩初牵复，得通判西京，将行，乐阳公以正叔属之，使无念旧怨。巩答简云：“我辈大地众生，犹如一子，况先生者乎！”据《治迹统类》，王巩初牵复在是年三月，则《续长编》注所云建中靖国间者，盖据通判西京言也。今无月日可考，不能辑入，姑附於此。） 

　　３、甲申，中书舍人张商英为龙图阁待制、河北路转运使兼提举河事。先是，曾布论刘拯当逐，上曰：“商英与拯皆不可留。已降商英论文及甫文字付三省，渠乞留中，却揭去后降出。”布曰：“商英论及甫，事似有可取，法不许。乞留中乃可，罪似不当揭去，三省恐未喻圣意。臣每闻德音，似每事不欲从中出，圣意固不欲大臣失职，乃深中义理；然中外之人亦不可不使知圣意所蔊。古人有云‘示之以好恶而民知禁’，又云‘主道利宣不利周’。若是非已明，出自圣断，亦无所不可。”上曰：“商英无一日不在章惇处。”布唯唯而退。后旬日，商英乃有是命，盖韩忠彦等奉行上旨也。（《纪事本末》卷百二十，又百三十一。原注：商英本传云：时大河决，除水官非其人，商英缴词头，且言：“筑堤塞河，是塞儿口而止其啼也。”宰相因奏：“观商英言，必能治河，宜委之。”遂除龙制、河北漕。按商英自中书舍人出，曾布《日录》载其事，端坐章惇党也。本传饰说，今不取。案：《宋史本传》亦不录商英缴词头事，云商英除中书舍人，谢表历诋元祐诸贤，众益畏其口。徽宗出为河北都转使，降知随州。） 

　　４、乙酉，翰林学士承旨蔡京以端明殿学士兼龙图阁学士、知太原府。郭知章先除河东帅，韩忠彦私与曾布谋，欲留知章，使京代之。黄履亦谓当然，於是同进呈。河东久阙帅，乞趣知章陛辞之任，忠彦遂言：“知章初任帅，岂可付以河东？河东须事体重，曾作帅知边事者乃可往。”布曰：“非不知此，但无人可差，故且以知章充选。”蔡卞曰：“自来须用曾经河北作帅人。”布曰：“旧例，须用故相及前两府。今近上从官如吴居厚、安惇皆不作帅，蒋之奇新自边上召还。”忠彦曰：“如此只有蔡京。”上曰：“如何？”布曰：“若令京去，须优与职名。”章惇曰：“承旨自当除端明殿。”布曰：“兼两学士不妨。”蔡卞曰：“之奇曾经边帅，莫亦可去？”许将曰：“朝廷阙人，莫且教知章去。”上曰：“且教去。”将又曰：“且教知章去。”布曰：“不知圣旨是且教知章去，是教京去”惇上曰：“蔡京。”布曰：“如此，则批圣旨。”蔡京除端明殿学士兼龙图阁学士、知太原府遂定。蔡卞曰：“兄不敢辞行，然论事累与时宰违戾，人但云为宰相所逐。”上不答。

　　翌日，布再对，上谕布曰：“蔡京、张商英、范镗皆已去，只有安惇、刘拯、王祖道未去。”布曰：“言者稍举职，则此辈亦何可安也！”（《纪事本末》卷百二十，又百三十一。） 

　　５、先是，中书舍人曾肇入对，言：“以舜继尧，所守一道，然犹明四目，达四聪。及禹继舜，亦拜昌言。在汉，宣帝始亲政事，诏臣民上书，去其副封，以防壅蔽。唐太宗初即位，孙伏伽以小事谏，太宗厚赐勉之，以诱言者，至於本朝，可谓平治，而祖宗以来，数诏百官，使以次对。神宗举而行之，於熙宁之初，以兴起事功为后世法。臣愿陛下远观舜、禹、汉、唐之所行，近迹神考之故事，修转对之制，下不讳之令，明诏百官，下及民庶，使得直言时政，无有所隐，然后陛下择其善者而从之。且报之以赏，大则加之爵秩，小则赐之金帛，其言不足采、若狂诳牴牾者，一切置之，不以为罪，庶以鼓动天下敢言之气，纾发郁抑堙塞之情。当今先务无易此者，惟陛下急行之。”是日，诏送三省。（《纪事本末》卷百二十三。案：《纪事本末》以此曾肇言及下辛卯诏，并系於元符二年三月。以日食正阳月诏求直言之事覈之，当在兹年三月。《宋史》、《东都事略》并可考。辛卯，诏曰：案：《宋史》诏求直言亦系三年三月辛卯。《东都事略本纪》在庚寅，前此一日。） “朕以眇身，始承天案：一作“大”，误，今据《宋文鉴》改。序，任大责重，罔知攸济。永惟四海之远，万几之烦，岂予一人所能遍察！必赖百辟卿士，下及庶民，敷奏以言，辅余不逮。矧太史前告，天将动威，日有食之，期在正阳之月，（案：“阳之”二字原脱，据《东都事略本纪》补。） 变异甚钜，殆不虚生。夙夜以思，未烛厥理，将以弥纶初政，消弭天灭，自非药石之规，孰开朕听？况今周行之内，人有所怀；刍荛之中，言亦可采。凡朕躬之阙失，若左右之忠邪，政令之否臧，风俗之美恶，朝廷之德泽有不下究，闾阎之疾苦有不上闻，咸听直言，毋有忌讳。朕方开谠正之路，消壅蔽之风，其於鲠论嘉谋，惟恐不闻；闻（案：各本脱下“闻”字，今据《宋文鉴》增。） 而行之，惟恐不及。其言可用，朕则有赏；言而失中，朕不加罪。朕言惟信，非事空文，尚悉乃心，毋悼后害。应中外臣僚，以至民庶，各许实封言事，在京於合属处投进，在外於所在州军附递以闻。布告迩遐，咸知朕意。”中书舍人曾肇》之词也。（《纪事本末》卷百二十三。案：《东都事略《曾致尧传》亦谓此诏曾肇所草。诏下，投匦者如织，章惇恶之，欲因事去肇。徽宗不许。时应诏上书者姓名，崇宁元年九月中书省所开具臣僚章疏可考。《宋编年通鉴》云：求直言，奉议郎锺世美应诏上言：“乞复熙宁、绍圣故事，以为神考道过百王，庶事具举，没犹未久，而匹夫之臣，相与诬毁，传播当年，曾不及中材庸主。哲宗振起斯文，六七年间，天下大治，复见熙丰之盛。不折尺閧而西羌纳土，不勤师旅而尽复故疆。若谓神考不当创法，先帝不当追述，则何以著巍巍赫赫之功？若谓元祐改更而当，则何以致官府废坠，财用匮乏，京师累月冰霜，河朔连年灭荒，西贼长驱寇边，如入无人之境？臣尝至西塞，备见元祐削弱之患，真可痛伤而太息也。”案：崇宁元年九月己未，蔡京等编定臣僚章疏，以锺世美为正上，范柔中为邪上，尤甚。兹录锺疏，不录范疏，可怪。范疏今不可得见，惟《九朝编年备要》有奉议郎范柔中上书，言多诋绍圣并及熙宁之政，云数语而已。时筠州推官崔鷃亦应诏上书曰：“臣闻谏争之道不激切不足以起人主意，激切则近讪谤。夫为人臣而有讪谤之名，此谗邪之论所以易乘，而世主所以不悟，天下所以卷舌吞声而以言为戒也。臣尝读史，见汉刘陶、曹鸾，唐李少良之事，未尝不掩卷兴嗟，矫然有山林不反之意。比闻国家以日食之异，询求直言。伏读诏书，至所谓‘言之失中，朕不加罪’。盖陛下披至情廓圣度以来，天下之言如此，而私秘所闻，不敢一吐，是臣子负陛下也。方今政令烦苛，民不堪扰，风俗险薄，法不能胜，未暇一二陈之，而特以判左右之忠邪为本。臣至於草莱，不识朝廷之士，特怪左右之人有指元祐之臣为奸党者，必邪人也。使汉之党锢，唐之牛李之祸将复见於今日，甚可骇也。夫毁誉者，朝廷之公议。故责授朱崖军司户司马光，左右以为奸而天下皆曰忠。今宰相章惇，左右以为忠而天下皆曰奸，此何理也？臣请略言奸人之迹：夫乘时抵巇以盗富贵，探微揣端以固权宠，谓之奸可也；苞苴满门，私谒踵路，阴交不逞，密结禁廷，谓之奸可也；以奇技淫巧荡上心，以娼优女色败君德，独操赏刑，自招恩怨，谓之奸可也；蔽遮主听，排斥正人，微言者坐以刺讥，直谏者陷以指斥，以杜天下之言，掩壅蔽之罪，谓之奸可也。凡此数者，光有之乎，惇有之乎？夫有其实者名随之，无其实而有其名，其谁肯信之！《传》曰：谓狐为狸，非特不知狐，又不知狸。是故以佞为忠，必以忠为佞，於是乎有缪赏滥罚。赏谬罚滥，佞幸徜徉如此，而国不乱未之有也！光忠信直谅，闻於华夷，虽古名臣，未能远过，而谓之奸，是欺天下也。至如惇，狙诈凶险，天下士大夫呼曰‘惇贼’。贵极宰相，人所具瞻，以名呼之，又指为贼，岂非以其辜负主恩，玩窃国柄，忠臣痛愤，义士不服，故惇而名之，指其实而号之以贼邪！京师语曰：‘大惇、小惇，殃及子孙’。谓惇与御史中丞安惇也。小人譬之蝮蝎，其惇忍害人根乎天性，随遇必发。天下无事，不过贼害忠良，破碎善类；至缓急危疑之际，必有反覆卖国之心，跋扈不臣之变。比年以来，谏官不论得失，御史不劾奸邪，门下不驳诏令，共持暗默，以为得计。昔李林甫窃相位十有九年，海内怨痛，而人主不知。顷邹浩以言事得罪，大臣拱而观之，同列无一语者，又从而挤之。夫以股肱耳目，治乱安危所系，而一切若此，陛下虽有尧、舜之聪明，将谁使言之，谁使行之！夫日者阳也，食之者阴也。四月正阳之月，阳极盛、阴极衰之时，而阴干阳，故其变为大。惟陛下畏天威，听明命，大运乾刚，大明邪正，毋违经义，毋郁民心，则天意解矣。若夫伐鼓用币，素服彻乐，而无懿德善政之实，非所以应天也。”帝览而善之，以为相州教授。后蔡京复籍上书，人以鷃为邪等免官。） 

　　６、是月。（案：《续长编》卷五百一载，诏今后三省、枢密院进拟差遣临时取旨召对。注云：三年三月末可考。今文已佚，据通例，事附月末。） 

　　《续宋编年资治通鉴》云：三月，瞎征与陇拶入见，以陇拶为怀远节度，趣令之鄯州，瞎征为宁远节度。案：《续长编，瞎征作辖正，陇拶作隆赞。卷五百十九注云：隆赞》三月十七日乃除官。即谓此也。十七日，甲申。《宋史·本纪》云：甲申，以西蕃王陇拶为河西军节度使，寻赐姓名曰赵怀德，邈川首领瞎征为怀远军节度使。与此所书异。《编年备要》云：初，诏陇拶为河西节度、知鄯州，如府州折氏，世世承袭。赵怀义为团练使、同知湟州。怀义乃木征之子、瞎毯之孙、唃厮罗之嫡曾孙也。木征熙宁间来降，赐姓名赵思忠。至是陇拶与瞎征俱来朝，以陇拶为怀远节度，趣令之鄯州；瞎征为宁远节度。上之召对二人也，因从容问陇拶：“以何术招谿巴温？”陇拶云：“谿巴温亦欲继来，但为郎阿章所制；若赦阿章之罪，招之必易。”上曰：“已放其罪矣！”陇拶曰：“臣到岷州，当遣人谕之；若不从，则以兵取其首来。”上曰：“招诱为善，不须杀也。”寻赐陇拶姓赵名怀德。案赐姓名在四月壬寅。

　　又：云：永兴民王怀进玉器，诏却之。案：《宋史·本纪》乙未日。

　　又：云：赈河北饥。

　　１、四月（案：《宋史·本纪》：是月丁酉朔。） 戊戌，端明殿学士兼龙图阁学士、新知太原府蔡京依前翰林学士承旨。是日，曾布再对：“上谕以皇太后疑蔡京不当出，欲且留修史，恐陆佃等以修史得罪（案：佃以修神宗实录得罪落职，知秦州，事在绍圣初。时召为礼部侍郎，见《宋史本传》。） 不可用。布乃力陈蔡京、卞怀奸害政，羽翼党援，布满中外，善类义不与之并立；若京留，臣等必不可安位，此必有奸人造作语言，荧惑圣听。”上曰：“无他，皇太后但且欲令了史事，以《神宗史》经元祐毁坏，今更难於易人尔。”布曰：“臣等以陛下践祚以来，政事号令，以至拔擢人材，无非深合人望，故虽衰朽，亦欲自竭一二，裨补圣政。中外善人君子郁塞已久，自闻初政，人人欣庆鼓舞；若事变如此，善类皆解体矣，朝廷政事，亦无可言者。”（《纪事本末》卷百二十。） 

　　２、诏给事中刘拯论事观望，志在阿私，罢给事中、知濠州。（《纪事本末》卷百二十。案：范文正言行《拾遗事录》四引《长编》云：元符三年夏四月，是日，曾布再对，因言：“自蔡京复留，中外人情，无不惶惑。及黜刘拯，收用叶涛、范纯礼、王古辈，人情方少安。”语有修饰，不敢羼列正文，姑附此。） 

　　庚戌，上问蒋之奇元符废后（案：原注脱“废后”字，今补。） 事，令取所受皇太后手书进入，蒋遂留身。然上对布询问无所隐，布以其欲留，遂先退。及至帘前，蒋具道其事：“太母云当时所降文字乃刘友端所书，太母未曾见。如绍圣初增崇圣瑞礼数，乃本殿人书写，此书未尝见也。是时九月二日，先帝来殿中，云章惇等乞立中宫。答云‘此事官家更子细。’先帝云‘宰臣等议已定，欲以初七日降制。若如此，如何了得。’太母云‘且更相度。’自后文字皆不曾见，刘友端、郝随误先帝处多。”蒋云：“当时降制用手诏，谓皆是得旨，却不知皇太后不知。太母云从初废瑶华时亦来商量，亦答他云‘此大事不可不谨。’先帝云‘避不得，亦已恕。’”蒋云：“从初所受文字，并已於上前纳下。太母云已见。当时实不曾见，并不知。”布云：“如此，诚可骇也。臣於绍圣初议圣瑞建宫，安焘云：‘除是教皇太后降一手诏。’先帝正色折之，云：‘皇太后怎得教？皇太后手诏皆是本殿中人书写，如何教得？’臣闻德音，称赞不已。今日所闻，则异於此。如此是刘友端等所误，内外之人误先帝，如此诚可罪也。”（《续长编》卷五百十五注。） 

　　３、癸丑，先是，中书舍人曾肇言：“伏思上书之人所言不一，其泛论大体指陈利害事干有司者，即乞降付政府委官看详，有可施行，旋具奏闻。如此，则圣诏之出，不为空文，施之国家，固非小补，惟陛下留听。”是日，以奉议郎郑敦义为承议郎，左班殿直高士育为承务郎，韶州仁化县令鹿敏求为承事郎；赐太学上舍生何大正同进士出身，及开封府进士吕彦祖并为初等官。大正真州司法参军，彦祖淄州司户参军，敦义、士育、敏求仍令閤门引见上殿。皆以应诏上书可采，故赏之也。（《纪事本末》卷百二十三。案：《纪事本末》此条在元符二年四月。考崇宁元年八月乙丑，高士育、鹿敏求皆降官，何大正、吕彦祖并追夺所授官，彼原注引此条云元符三年四月十七日事，则兹云元符二年字误。且诸人应诏上书，其事自在是年三月也，仁化县令彼原注误作化仁，已依此改正。淄州司户参军彼原注作福州司法，未知孰是。） 

　　４、壬寅，赐隆赞姓名赵怀德。（《续长编》卷五百十九注。案：《宋史》四月丁酉朔，《续长编》注以此为四月六日事，则壬寅也。《宋史·本纪》书赐姓名於三月甲申。） 

　　５、甲寅，以和州防奭推官徐积知焘春县事。（《续长编》卷三百七十五注。案：《续长编》元祐元年四月乙巳载进士出身徐积为扬州司户参军，充楚州州学教授。注云：《徽录》乃於元符三年四月十八日载此，误甚矣。元符三年，乃以和州防奭推官知寿春县事云云，盖《徽录》误以此事为充楚州州学教授也，四月十八日甲寅，故补书之。） 

　　６、辛酉，先是，韩忠彦言：“哲宗即位，尝诏天下实封言事，献言者以千百计。章惇既相，乃置局编类，摘取语言近似者指为谤讪，前日应诏者大抵得罪。今陛下又诏中外直言朝政阙失，若复编类之，则敢言之士必怀疑惧。臣愿陛下亟诏罢局，尽裒所编类文书，纳之禁中。”诏取以入。（《纪事本末》卷百二。案：《宋编年通鉴》末云：且面谕忠彦等曰：“已焚之矣。”） 

　　７、中书舍人曾肇亦言：“臣待罪右省，伏见置局编类，元丰八年五月以后至元祐九年四月十一日终，应干臣僚章疏及申请事件，以给、舍、都司郎官兼领。自绍圣二年冬置局至今，已及五年，据本局人吏已编写一千九百册投进，又各写净册，纳尚书省、门下省。乞见今进写枢密院、中书省净册，未尝申纳，续准中书送下章疏约五百馀件，见行编类次，臣以职事，须至论列。窃见祖宗以来，臣僚所上章疏，未尝置局编写。盖缘人臣指厈朝政，弹劾臣下，皆是忘身为国，不顾后祸。朝廷若有施行，往往刊去姓名，只作臣僚上言，行出文字；所以爱惜言事之人，不欲暴露使招怨吝。若一一编录，传之无穷，万一其人子孙见之，必结深隙。祖宗以来，未尝编录，意恐在此。今编录已非祖宗故事，又有限定年月，且元丰八年四月以前上至国初，元祐九年四月十二日后下至今日，章疏何为皆不编类而独编此十年章疏并臣所未喻。臣欲乞指挥，将见写枢密院、中书省净册，量留书吏，立限催修写了当外，其续送到章疏，更不编录，只送中书省上簿收管，其馀手分书写人等并各放罢。所贵朝廷事体均一，不至多留吏人，枉费诸给。”上嘉纳之，乃诏罢编类臣僚章疏局。（《纪事本末》卷百二。案：《续长编》卷五百十三注云：元符三年五月二十八日罢。《纪事本末》系於四月辛酉。考五月丁卯朔，二十八日甲午。《宋史·本纪》罢编类臣僚章疏局在四月癸亥，则《续长编》注月日并误也，故依《纪事本末》编於此。） 

　　８、癸亥。（案：《续长编》卷五百二十载魏钊青唐死事。注云：魏钊子孙恩泽在四月二十五日。今其文已佚。二十五日，癸亥也。） 

　　９、吏部侍郎徐铎奏：“准绍圣四年三月二十八日（案：《续长编》卷四百九十七引作二十五日。朝旨节文，蹇序辰奏：‘窃见朝廷前日追正司马光等奸恶，明其罪罚，以告中外，乞将贬责过奸臣所言所行事状并取会编类，仍录一本，分置三省、枢密院。’又准绍圣五年四月四日朝旨，蹇序辰奏：‘昨准朝旨，编类贬责过司马光等事状，俟编类毕，缮写一本进入，以备省览。’今勘会编类臣僚章疏局已准朝旨，将前后编类章疏并一宗行遣尽纳入内。臣契勘上件事状，多於章疏内节出文意，类编成书，事体一同。今来合与不合，依编类章疏局已得朝旨，将一宗行遣进入。”诏并进入。《纪事本末》卷百二。） 

　　１０、乙丑，左正言陈瓘言：“臣伏见左仆射章惇独宰政柄，首尾八年，（案：瓘七月甲午日奏作七年。） 迷国误朝，罪不可掩，天下怨怒，丛归一身。自陛下临御以来，海内之人，欲甘心於惇者，如蝟毛而起。赖圣度包容，爱惜事体，故惇虽求去而圣恩不许。臣窃以为惇之求去是也，陛下之不许非也。先皇帝奄弃天下，海内讴歌，归於有德。皇太后顺自然之叙，合天下之公，倚成於天，躬定大策。惇於此时，意语乖倒。陛下以天地之德量，置其言於度外，益加体貌，如恐不及。自古仁君宽仁大度，未有如陛下今日者也。”（《纪事本末》卷百二十。） 

　　《续宋编年资治通鉴》云：四月丁酉朔，日有食之。

　　又：云：弃鄯州时，西羌复叛，共立小陇拶为主。诏王赡弃鄯州，引兵归湟州。案：鄯州，即青唐；湟州，即邈川。《九朝编年备要》云：初，瞎征徙居青唐新城，为其下所逐，寻削朆为僧。及其子来降於宗哥城，首领心牟钦毯，董毯疏族谿巴温次子也，迎陇拶人居之。陇拶寻以青唐来降，至是路梗，羌酋复共立小陇拶为主。诏王赡弃鄯州，引兵归湟州；仍谕谿巴温或小陇拶依旧主青唐，当议授以河西留后，寻又诏熙河经略胡宗回追还。王赡、宗回遣知河州姚雄发兵往鄯州，四战获捷，与赡拔军还河州。诏加雄防奭使兼熙河兰会路钤辖，依前知河州。仍令招谕郎阿章、谿巴温等，早令归顺。

　　又：云：以韩忠彦为右仆射兼中书侍郎，李清臣为门下侍郎。案：《东都事略本纪》，甲辰日。《治迹统类》云：时上意用中道，合异论，以忠彦重厚和平，首命为相。《东都事略徐杰传》云：时绍圣党与尚在朝用事，人怀异议，以沮新政。徽宗一日与杰论择相之难，且曰：“朕欲相范纯仁、韩忠彦，如何？”杰曰：“陛下得人矣！”

　　又：云：皇长子生。大赦，范纯仁二十五人并收叙。纯仁宫观，许归颍昌；刘奉世宫观，许归陈州。王觌、韩川、吕希纯、吴安诗、唐义问并宫观，任便居住。王钦臣知颍昌府；杨畏复官，依旧知襄州。吕陶、张耒、刘当时并与知州。吕希哲希绩、贾易并与小郡。刘唐老、黄隐、晁补之、黄庭坚并与堂除。苏轼、苏辙、刘安世、秦观移永、岳、鼎、衡州居住。程颐复官，任便居住。郑侠放逐便。案：《东都事略本纪》云：庚戌，皇长子生；辛亥，大赦。《宋史本纪》云：己酉，长子亶生。较前一日其叙复元祐大臣。《治迹统类》系於乙卯，《宋史·本纪》系之丁巳。黄隐，元刻本误鼓隐，今依《九朝备要》改正。《治迹统类》云：刘唐老、黄隐堂除知军，晁补之与通判，黄庭坚签判。

　　又：云：左正言陈瓘言：“陛下欲开言路，首还邹浩，取其有既往之善，可谓得已试之才，允合人心，无可正救。而闻御史中丞安惇论浩罪恶，欲寝已成之命，自明前举之当。又言：惇奏浩是先朝所弃，不当复用，国是所系，不可轻改。臣窃惟是非之心，人皆有之。古圣王以百姓之心为心，故朝廷之所谓是非者，乃天下之公是非也。是以国是之说，其文不载於二典，其事不出於三代。惟楚庄王之所以问孙叔敖者，乃战国一时之事，非尧、舜之法也。然其言曰夏桀、商纣不定国是，而以合其取舍者为是，不合其取舍者为非，则是孙叔敖之意，亦不敢以取舍之私而害天下之公是非也。若夫是非取舍简择，一以私意，合我者是，异我者非，此楚庄所不取也，岂圣时所宜用哉？因录国是故事上之。”又言：“邹浩尽忠之言，以爱君忧国为心。先帝一时之怒，无终绝言者之意。惇居风宪，理当助浩，默而坐视，愧责已多，况如前日之所为乎！极天下公议所非以为国是，极人臣不改之孝以为善述；昔以误朝，今以非上，原情定罪，安可已乎！”惇闻瓘章已出，求去，乃罢中丞，出知潭州。案：前段所载，即后所谓论国是之疏也，原本字多脱譌，今依《宋文鉴》、《九朝备要》改正。《备要》云：是秋，瓘复言：“锺正甫顷为广东运判，亲往新州，追摄本州羁管人前谏官邹浩就狱，根勘宾客往来、馈遗等事，偶会大赦释免。窃惟浩以言事得罪，於亲戚故旧往来赒恤之义，朝廷未尝有旨禁绝，而新州所劾，与御史台罗织之狱，万里相应，欲置浩於必死，其为忍酷不已甚乎！然议者以为造意为虐者非正甫也，欲望令正甫供承所承受御史台文移如何指挥，本路如何奏承，但考两处行遣次第，则造意为虐者得其人矣。”诏安惇落待制，依旧知潭州；正甫与御史左肤亦坐黜。

　　又：云：赐李釜以下五百馀人及第、出身有差。案：《宋史·本纪》四月乙丑，治迹统类系於三月己丑。《宋史》云赐进士五百十八人，《治迹统类》云：己丑，知举徐铎上合格进士；庚寅，诏贡院就放李釜以下范致明、张邦昌、孙宗监、孙安国、黄潜善、毛友童、王安中等五百五十人。《文献通考》卷三十二及李濂《汴京遗迹志》卷十二并云进士五百六十一人，数亦不同。此云李釜，《文献通考》作李崟，名又不同。据叶梦得《石林燕语》，当以李釜为是，崇宁二年三月可考。薛应旂《宋元通鉴》云：是科得刘安节。

　　１、五月乙卯，龚夬（案：《宋史·本纪》，五月丁卯朔，无乙卯，似为己卯之误。又依通例，“龚夬”上当有“殿中侍御史”五字。） 言：“伏见尚书左丞蔡卞，操心深险，赋性奸邪。始因阿附权臣，致位二府；既而渐盗威福，中分国柄。曩怨宿仇，阴加报复，不附己者，弃斥无馀。止缘为王安石之壻，妄谓尽传安石之学，以欺朝廷。於是一时嗜利之人，翕然附之，以助成其说，使天下不睹是非之实久矣。恭惟先帝，体貌大臣，极於恩礼，而卞之事君如此，可谓忠乎？既不忠於先帝，岂能忠於陛下！今乃预参机政，是以清议沸腾。伏望圣慈察其奸邪，断自宸衷，特行重黜，以慰天下之望，非独愚臣之私愿也。”（《纪事本末》卷百二十。案：《续长编》卷三百八：知谏院蔡卞请应差除及改更事，并令封駮司开报谏院。注云：元符三年五月己卯，龚夬云云可考。今疏中不及此事，盖为杨氏删节也。） 

　　２、左正言陈瓘言：“蔡卞痛斥流俗，力主国是，以不仕元祐为高节，以不习诗赋为贤士，自谓身之出处，可以追配安石。陛下建皇极之道，推旷荡之恩，好平恶偏，去彼取此，察流俗之可宥，知国是之当审，所以善述神考之政，而增光先帝之绪者。卞之所是，与此不合，道合则从，不合则去，此人臣之大节，而安石之所以为贤也。今卞持不合之意，处宜去之时，迟回顾位，复何所待？安石进退，似不如此。愿以臣章示卞自为去就。”（《纪事本末》卷百二十。案：《续宋编年通鉴》云：谏官龚夬、任伯雨、陈瓘皆言尚书左丞蔡卞过恶，夬曰：“卞为安石之壻，妄谓尽得其学以欺朝廷，而一时嗜利者助成其说。今乃参预政机，清议沸腾，望重黜之。”瓘曰：“章惇前日所为，皆卞教之。卞以继述神宗为名，以纂绍安石为主，立私门之所好以为国是，夺宗庙之大美以归私史。”伯雨曰：“卞之恶，有过於惇。如诬妄宣仁圣烈保祐之功，致元祐皇后疑似之罪；安惇作理诉所，而士大夫得罪者八百三十家；蹇序辰编排章疏，而语言被罪者数千人。先帝亲政六年，未尝有失，独此数事，皆卞为之。”上谕宰执曰：“台谏攻卞，只说与章惇，则卞自知矣。”卞请去，出知江宁。案：以《续长编》考之，任伯雨此奏在建中靖国元年二月丁巳，不在此时。又《九朝备要》云：上曰：“台谏攻卞已十馀章，何以使卞知之？”众未对，上曰：“只说与章惇，则卞自知矣。”惇令吴伯举谕旨於卞，卞乃请去。此段末云云，删节未明。《宋编年通鉴》又云：九月，殿中侍御史陈师锡言：“知江宁府蔡卞与京兄弟同恶，迷国误朝，为害甚大，乞正典刑”。又言：“向宗良、宗回亦阴为京游扬，进列要路，是皆国之深患。臣非自爱而忧之，盖为陛下忧，为宗庙忧，为天下贤人君子忧。若黜京於外，则间言不入於慈闱，圣虑可忘於忧患。”上曰：“事碍东朝，卿当熟虑。”师锡亦奏疏东朝委曲陈论，皆不报。未几，贬卞太平州居住。侍御史龚夬言：“臣伏闻蔡卞落职太平州，天下之民，共仰圣断。然臣窃见京、卞，表悰相济，天下共知其恶。民谣有云‘二蔡、二惇，必定沙门；籍没家财，禁锢子孙。’又曰‘大惇、小惇，入地无门；大蔡、小蔡，还他命债。’夫民至愚而神，其不可欺如此。元祐初，推行差役，京率先而办，及绍圣讲复免役，复与讨论；又昨者卞在朝廷，与京表悰相济，而今自谓趋向不同，此尤可怪。盖其为人反覆趋利，颇为难察，愿博加采访，以辨忠邪。”案：陈师锡奏详见九月庚辰、辛巳二日，龚？奏当在九月甲申后。） 

　　３、乙酉，尚书左丞蔡卞罢为资政殿学士、知江宁府，比部员外郎董必知兴国军，新知无为军舒亶监潭州南岳庙，皆卞党也。（《纪事本末》卷百二十。） 

　　４、戊子，王安石妻吴氏乞回纳所赐宅。诏依。（《纪事本末》卷百三十。） 

　　５、壬辰。（案：《续长编》卷五百四注云：陈次升言章惇，附见元符三年五月二十六日。今其言已佚。检陈次升《谠论集》及陈士壮所撰行实，止有九月章惇乞罢，次升有奏论其恶，并不见此时之疏。原注或有字误。）
  </div>
  <div class="pagination">
   <a href="续资治通鉴长编拾补_page17.html">
    上一页
   </a>
   <span>
    ...
   </span>
   <a href="续资治通鉴长编拾补_page13.html">
    13
   </a>
   <a href="续资治通鉴长编拾补_page14.html">
    14
   </a>
   <a href="续资治通鉴长编拾补_page15.html">
    15
   </a>
   <a href="续资治通鉴长编拾补_page16.html">
    16
   </a>
   <a href="续资治通鉴长编拾补_page17.html">
    17
   </a>
   <span class="current-page">
    18
   </span>
   <a href="续资治通鉴长编拾补_page19.html">
    19
   </a>
   <a href="续资治通鉴长编拾补_page20.html">
    20
   </a>
   <a href="续资治通鉴长编拾补_page21.html">
    21
   </a>
   <a href="续资治通鉴长编拾补_page22.html">
    22
   </a>
   <a href="续资治通鉴长编拾补_page23.html">
    23
   </a>
   <span>
    ...
   </span>
   <a href="续资治通鉴长编拾补_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
