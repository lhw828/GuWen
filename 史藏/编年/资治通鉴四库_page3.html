<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 3 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 3 页/共 70 页
  </h1>
  <div class="content">
   三十二年秦赵防于穰秦拔魏安城【班志安城县属汝南郡司马彪志作安城时魏地南至汝南秦自武关出兵攻拔之括地志安城在豫州汝阳县东南十七里一曰在豫州吴房县东南穰人羊翻】兵至大梁而还【还音旋】　齐淖齿之乱湣王子法章变姓名为莒太史敫家佣【淖女教翻湣读曰闵徐广曰敫音跃一音皎康吉了切余按班书王子矦表有敫字师古曰古穆字今从之佣顾身为人力作为于伪翻】太史敫女竒法章状貌以为非常人怜而常窃衣食之【窃私也私为之而不使人知衣于既翻食祥吏翻】因与私通王孙贾从湣王失王之处其母曰汝朝出而晩来则吾倚门而望汝暮出而不还则吾倚闾而望【闾里门也周礼二十五家为闾】汝今事王王走汝不知其处汝尚何归焉王孙贾乃入市中呼曰【呼火故翻呌号也号戸高翻】淖齿乱齐国杀湣王欲与我诛之者袒右【袒右肩也】市人从者四百人与攻淖齿杀之于是齐亡臣相与求湣王子欲立之法章惧其诛己乆之乃敢自言遂立以为齐王保莒城以拒燕【燕因肩翻】布告国中曰王已立在莒矣【其时乐毅以燕中军鎭临淄法章已立而保莒田单自安平保即墨奔败之余犹可置之不问法章布告国中自言已立在莒可安坐而不问乎后人论乐毅以为善藏其用吾未敢以为然也】　赵王得楚和氏璧【楚人卞和得玉璞献之楚厉王王使玉人视之曰石也王以和为诈刖其左足及武王立和又献之玉人又曰石也王又以为诈而刖其右足及文王立和乃抱璞而泣于荆山之下王闻之使玉人理其璞而得寳因命曰和氏之璧尔雅肉倍好谓之璧外圆象天内方象地】秦昭王欲之请易以十五城赵王欲勿与畏秦彊欲与之恐见欺以问蔺相如【姓谱曰韩献子孙曰康食采于蔺因氏焉蔺力刃翻】对曰秦以城求璧而王不许曲在我矣我与之璧而秦不与我城则曲在秦均之二防宁许以负秦【使秦负曲也】臣愿奉璧而往使秦城不入臣请完璧而归之赵王遣之相如至秦秦王无意偿赵城相如乃以诈绐秦王复取璧【偿辰羊翻绐荡亥翻欺也诳也】遣从者怀之间行归赵【从才用翻间古苋翻】而以身待命于秦秦王以为贤而弗诛礼而归之赵王以相如为上大夫　卫嗣君薨子懐君立嗣君好察微隐县令有发褥而席弊者【嗣祥吏翻好呼到翻令力正翻古者县大夫至春秋时有邑大夫县令起于战国之时秦汉因之】嗣君闻之乃赐之席令大惊以君为神又使人过关市赂之以金【此盖赂掌关市之官周礼司关掌国货之节以聨门市司货贿之出入者掌其治禁与其征廛司市掌市之治教政刑量度禁令战国之时合为一官量音亮】既而召关市问有客过与汝金汝回遣之【回遣谓还其金也】关市大恐又爱泄姬重如耳而恐其因爱重以壅已也【泄姓也与泄同春秋时郑有大夫泄驾陈有大夫泄冶如亦姓也张守节以如耳为魏大夫姓名非也盖卫大夫是时魏王有如姬重音轻重之重】乃贵薄疑以敌如耳【薄姓也风俗通卫贤人薄疑敌当也】尊魏妃以偶泄姬【偶匹也对也】曰以是相参也【参三也相参列也间厠也】
　　荀子论之曰成矦嗣君聚敛计数之君也未及取民也子产取民者也未及为政也管仲为政者也未及修礼也故修礼者王为政者彊取民者安聚敛者亡【敛力艳翻】
　　三十三年秦伐赵拔两城
　　三十四年秦伐赵拔石城【史记正义曰地理志右北平有石城县括地志石城在相州林虑县西南九十里疑相州石城是余谓北平之石城燕境也相州之石城魏境也皆非赵地此石城即汉西河之离石县城拓拔魏分西河置五城郡又置石城县盖此地是也相息亮翻虑音庐燕因肩翻】　秦穰矦复为丞相【穰人羊翻复扶又翻】　楚欲与齐韩共伐秦因欲图周王使东周武公谓楚令尹昭子曰周不可图也【令尹楚上卿执其国之政犹秦之丞相也令力正翻】昭子曰乃图周则无之虽然何不可图武公曰西周之地絶长补短不过百里名为天下共主【言天下共宗周以为诸矦主杜佑曰洛阳古成周之地今洛阳城东三十余里故城是周之下都也晋帅诸矦城之以居敬王至孝王封其弟桓公于河南以续周公之官职至孙惠公乃封少子于巩号曰东周王赧立东西周分理又徙都西周则王城也帅读曰率少始照翻巩居勇翻赧奴版翻】裂其地不足以肥国得其众不足以劲兵虽然攻之者名为弑君然而犹有欲攻之者见祭器在焉故也【谓三代所传之祭器如九鼎之类是也】夫虎肉臊而兵利身人犹攻之若使泽中之麋蒙虎之皮人之攻之也必万倍矣【夫音扶刘伯庄曰虎之爪牙如兵之利刃在身其肉虽臊而人犹攻之者以其皮之所在也鹿之大者曰麋麋无爪牙之利而肉可食若更蒙虎之皮人之攻之必万倍于虎矣臊蘓遭翻鱼腥肉臊麋武悲翻更古孟翻】裂楚之地足以肥国诎楚之名足以尊王【诎读曰黜言黜其僣王之名也】今子欲诛残天下之共主居三代之传器器南则兵至矣于是楚计辍不行【共音如字传直专翻言三代之器传于周周亡则所传之器将南归于楚天下将合兵至楚而共讨其罪也】
　　三十五年秦白起败赵军斩首二万取代光狼城【索隐曰地志不载光狼城盖属赵国史记正义曰光狼故城在泽州高平县西二十里康曰本中山地赵武灵王取之其地在代余考史以代光狼城聨而书之康以为其地在代何也又云本中山地中山与代旧为两国代在山之阴中山在山之阳既云在代不当又云本中山地如康意抑以为光狼本代地赵襄子灭代而中山侵有光狼地武灵王既灭中山始有光狼之地白起自上郡九原云中下兵始能败赵军取光狼史既不先序其兵行之路后又无考光狼城之所阙疑可也】又使司马错发陇西兵【扶风汧县之西有大陇山名陇坻上者七日方越自陇以西本冀戎防戎氐羗之地秦累世攘拓以其地置陇西郡错七各翻又仓故翻汧若坚翻防戸官翻】因蜀攻楚黔中拔之【按秦兵时因蜀出巴郡和县路以攻拔楚之黔中黔音琴】楚献汉北及上庸地【汉北谓汉水以北宛叶樊邓隋唐之地上庸曹魏新城唐房陵郡之地】
　　三十六年秦白起伐楚取鄢邓西陵【史记正义曰鄢邓二城并在襄州括地志故鄢城在襄州安养北三里古鄢子之国又按水经注鄢城当在宜城南有鄢水左传楚屈瑕伐罗及鄢鄢乱次而济即其地徐广曰西陵属江夏余谓西陵即夷陵班志夷陵县属南郡水经江水东迳夷陵县又东迳西陵峡盖县城去峡不逺夏户雅翻】　秦王使使者告赵王愿为好防于河外渑池【使使之使疏吏翻好呼到翻凡和好之好皆同音汉志渑池县属弘农郡杜佑曰渑池有东西俱利二城即秦赵防处宋白曰在今县西十三里渑莫践翻又莫忍翻】赵王欲毋行廉颇蔺相如计曰【姓谱廉姓颛帝曾孙大廉之后颇普河翻】王不行示赵弱且怯也赵王遂行相如从【从才用翻】廉颇送至境与王诀【诀音决别也】曰王行度道里防遇之礼毕【度徒洛翻】还不过三十日三十日不还【还从宣翻又音如字】则请立太子以絶秦望王许之防于渑池王与赵王饮【此句作秦王与赵王饮文意乃明】酒酣【酣戸甘翻乐也洽也】秦王请赵王鼓瑟【瑟二十五弦伏羲所作史记曰泰帝使素女鼔五十弦瑟帝悲不止故破其瑟为二十五弦赵人善瑟故秦请鼓之瑟色栉翻】赵王鼓之蔺相如复请秦王击缶【缶瓦器尔雅曰盎谓之缶注云盆也杨恽曰仰天拊缶而歌呜呜秦声也説文曰缶所以盛酒秦人鼓之以节乐刘昫曰缶如足盆古西戎之乐秦俗因而用之其形如覆盆以四杖击之复扶又翻又音如字缶方九翻恽于粉翻盛时征翻昫旴句翻】秦王不肯相如曰五歩之内臣请得以颈血溅大王矣【言将杀秦王也颈居郢翻溅音箭康音赞污洒也污乌故翻】左右欲刃相如相如张目叱之左右皆靡【靡委靡不振之貌】王不怿【不悦也】为一击缶【为于伪翻】罢酒秦终不能有加于赵赵人亦盛为之备秦不敢动赵王归国以蔺相如为上卿位在廉颇之右【蔺力刃翻颇普何翻毛晃曰人道尚右故左右手之右以右为尊】廉颇曰我为赵将有攻城野战之功【将即亮翻】蔺相如素贱人徒以口舌而位居我上吾羞不忍为之下宣言曰我见相如必辱之【宣言者宣布其言于外也】相如闻之不肯与防每朝常称病不欲争列【朝直遥翻毛晃曰列行次也位序也】出而望见辄引车避匿【匿藏也隐也】其舍人皆以为耻相如曰子视廉将军孰与秦王曰不若【若犹如也】相如曰夫以秦王之威而相如廷叱之辱其羣臣【此谓请秦王击缶时也】相如虽驽【夫音扶驽音奴字林曰骀也骀堂来翻】独畏廉将军哉顾吾念之彊秦所以不敢加兵于赵者徒以吾两人在也今两虎共鬭其势不俱生吾所以为此者先国家之急而后私讐也【先悉荐翻后户遘翻】廉颇闻之肉袒负荆至门谢罪【荆所以笞故负之以请罪肉袒者袒而露其肉笞丑之翻】遂为刎颈之交【刎式粉翻颈居郢翻言襟相契虽刎断其首无所顾也崔颢曰言要齐生死断首无悔】初燕人攻安平【燕因肩翻班志东安平县属淄川司马彪志属北海郡括地志安平城在青州临淄县东十九里古纪国之酅邑唐志青州有安平县后省入博昌县按三十一年乐毅入临淄以中军据之燕人攻安平当在三十二年三十三年之间故通鉴于是年以初字发之酅户圭翻】临淄市掾田单在安平使其宗人皆以铁笼傅车轊【掾以绢翻掌市官属也巻铁以傅车轊故谓之铁笼笼卢东翻傅音附轊音卫车轴头谓之轊】及城溃人争门而出皆以轴折车败为燕所擒【溃户对翻溃散也折食列翻燕因肩翻】独田单宗人以铁笼得免遂犇即墨是时齐地皆属燕独莒即墨未下乐毅乃并右军前军以围莒左军后军围即墨即墨大夫出战而死即墨人曰安平之战田单宗人以铁笼得全是多智习兵因共立以为将以拒燕【燕因肩翻将即亮翻】乐毅围二邑朞年不克乃令解围各去城九里而为垒令曰城中民出者勿获困者赈之【令力正翻勿获勿禽之以为俘获赈即忍翻救也恤也毅欲懐柔二邑使之自服不及计其死守也】使即旧业【即就也】以鎭新民【恐新民思为齐而反则以此鎭之】三年而犹未下或谗之于燕昭王曰乐毅智谋过人伐齐呼吸之间克七十余城今不下者两城耳非其力不能拔所以三年不攻者欲乆仗兵威以服齐人南面而王耳今齐人已服所以未发者以其妻子在燕故也且齐多美女又将忘其妻子愿王图之昭王于是置酒大防引言者而让之曰【让责也】先王举国以礼贤者非贪土地以遗子孙也【遗于季翻】遭所传德薄不能堪命国人不顺齐为无道乘孤国之乱以害先王【谓王哙让国于子之以至亡国杀身也事见上巻愼靓王五年今王元年堪胜也任也不能堪命者言王哙命子之子之不能胜王哙所命而任燕国之事也哙苦怪翻靓疾正翻胜音升任音壬】寡人统位【统他综翻丁度曰统摄理也】痛之入骨故广延羣臣外招宾客以求报讐其有成功者尚欲与之同共燕国今乐君亲为寡人破齐夷其宗庙【夷平也为于伪翻】报塞先仇【塞悉则翻】齐国固乐君所有非燕之所得也乐君若能有齐与燕并为列国结欢同好以抗诸矦之难燕国之福寡人之愿也【塞悉则翻燕因肩翻好呼到翻难乃旦翻】汝何敢言若此乃斩之赐乐毅妻以后服赐其子以公子之服辂车乘马后属百两【夏奚仲作车至周而备其制舆方象地盖圆象天三十辐以象日月盖弓二十八以象列星龙旂九斿七仭齐轸以象大火鸟旟七斿五仞齐较以象鹑火熊旂六斿五仞齐肩以象参伐龟旐四斿四仞齐首以象营室弧旌枉矢以象弧此诸矦以下所建者也辂车之后又有属车百两亦当时诸国之仪乘马四马也孔頴达曰书序云武王戎车三百两皆以一乘为一两谓之两者风俗通以车有两轮故车称两乘绳正翻好呼到翻难乃旦翻属音蜀两音亮旂渠希翻斿夷周翻旒也参所今翻列宿星名也旐音兆】遣国相奉而致之乐毅立乐毅为齐王【相息亮翻】乐毅惶恐不受拜书以死自誓由是齐人服其义诸矦畏其信莫敢复有谋者顷之昭王薨惠王立【顷之言无几何时毅鱼器翻复扶又翻】惠王自为太子时尝不快于乐毅田单闻之乃纵反间于燕【孙子五间有反间因其敌间而用之又曰敌间之间我者因而利之导而舍之故反间可得而用也间古苋翻】宣言曰齐王已死城之不拔者二耳乐毅与燕新王有隙畏诛而不敢归以伐齐为名实欲连兵南面王齐【王于况翻又音如字】齐人未附故且缓攻即墨以待其事齐人所惧唯恐他将之来即墨残矣燕王固已疑乐毅得齐反间乃使骑劫代将而召乐毅【将即亮翻燕因肩翻下同骑竒寄翻康曰姓也余谓骑劫时以能而将骑以官称非姓也毅鱼器翻】乐毅知王不善代之【知王遣代其意不善将诛之也】遂犇赵燕将士由是愤惋不和【燕因肩翻将即亮翻惋乌贯翻】田单令城中人食必祭其先祖于庭飞鸟皆翔舞而下城中燕人怪之田单因宣言曰当有神师下教俄有一卒曰臣可以为师乎因反走田单起引还坐东乡师事之【乡读曰向】卒曰臣欺君田单曰子勿言也因师之毎出约束必称神师【田单恐众心未一故假神以令其众】乃宣言曰吾唯惧燕军之劓所得齐卒【劓鱼器翻割鼻也】置之前行【行户刚翻】即墨败矣燕人闻之如其言城中见降者尽劓皆怒坚守唯恐见得【降户江翻】单又纵反间言吾惧燕人掘吾城外冢墓可为寒心【掘其月翻冢而陇翻】燕军尽掘冢墓烧死人齐人从城上望见皆涕泣其欲出战怒自十倍田单知士卒之可用乃身操版锸与士卒分功【操七刀翻锸则洽翻鍫也】妻妾编于行伍之间尽散饮食飨士令甲卒皆伏使老弱女子乘城【乘登也登城而守也】遣使约降于燕【使疏吏翻降户江翻燕因肩翻】燕军皆呼万岁田单又收民金得千镒令即墨富豪遗燕将曰即降愿无虏掠吾族家燕将大喜许之燕军益懈田单乃收城中得牛千余为綘缯衣【镒弋质翻遗于季翻令卢经翻懈古隘翻缯慈陵翻绢也】画以五采龙文【画古畵字通】束兵刃于其角而灌脂束苇于其尾【苇于鬼翻葭也】烧其端凿城数十穴夜纵牛壮士五千随其后【史记田单传壮士五千下有人字】牛尾热怒而犇燕军燕军大惊视牛皆龙文所触尽死伤而城中鼓噪从之【噪先到翻羣呼也】老弱皆击铜器为声声动天地燕军大骇败走齐人杀骑劫追亡逐北【亡逃亡也北奔北也逃亡者追之奔北者逐之杨倞曰北者乖背之名故以败走为北毛晃曰人道面南偝北北者偝也故古以堂北为背背亦偝也以败走为北者取偝之而走耳】所过城邑皆叛燕复为齐田单兵日益多乘胜燕日败亡走至河上而齐七十余城皆复焉【燕因肩翻为于伪翻又音如字】乃迎襄王于莒入临淄封田单为安平君【齐以田单安国平难又尝保安平故因以安平封之】齐王以太史敫之女为后生太子建太史敫曰女不取媒因自嫁非吾种也污吾世【徐广曰敫音跃一音皎师古曰敫古穆字种之陇翻污乌故翻凡染污之污皆同音】终身不见君王后君王后亦不以不见故失人子之礼赵王封乐毅于观津【班志观津县属信都国观工唤翻】尊宠之以警动于燕齐燕惠王乃使人让乐毅且谢之曰将军过聼以与寡人有隙遂捐燕归赵【捐余专翻弃也】将军自为计则可矣而亦何以报先王之所以遇将军之意乎乐毅报书曰昔伍子胥説聼于阖闾而吴逺迹至郢夫差弗是也赐之鸱夷而浮之江吴王不寤先论之可以立功故沈子胥而不悔子胥不蚤见主之不同量是以至于入江而不化【逺迹言自吴至郢其道里甚逺而行迹得至也弗是谓夫差弗以子胥之言为是也伍子胥楚人也楚平王信谗杀其父兄子胥奔吴吴王阖闾信而用之伐楚入郢阖闾卒夫差立子胥屡谏不聼赐之属镂以死子胥既死夫差取其尸盛之鸱夷浮之江中应劭曰鸱夷搕形也以马革为之韦昭曰革囊也或曰生牛皮也索隐曰言子胥怨恨故虽投江而神不化犹为波涛之神也郢以井翻説式芮翻夫音扶差初加翻鸱丑之翻沈持林翻量力让翻阖户腊翻卒子恤翻镂力俱翻又力矦翻盛时征翻榼户盍翻】夫免身立功以明先王之迹臣之上计也【夫音扶】离毁辱之诽谤堕先王之名臣之所大恐也【离与罹同堕与隳同音火规翻后凡堕毁之堕皆同音】临不测之罪以幸为利义之所不敢出也【谓不敢与赵谋燕】臣闻古之君子交絶不出恶声忠臣去国不洁其名臣虽不佞【不佞犹言不才也】数奉教于君子矣【数所角翻】唯君王之畱意焉于是燕王复以乐毅子闲为昌国君【燕因肩翻索隐曰闲音纪闲翻】而乐毅往来复通燕卒于赵号曰望诸君【望诸泽名本齐地毅自齐奔赵赵人以此号之本其所从来也卒子恤翻】田单相齐【相息亮翻】过淄水【水经淄水出泰山莱芜县原山东北过临淄县又东过利县东东北入于海】有老人渉淄而寒出水不能行田单解其裘而衣之襄王恶之曰田单之施于人【衣于既翻恶乌路翻施式防翻后凡布施之施皆同音】将以取我国乎不早图恐后之变也左右顾无人岩下有贯珠者【岩下殿岩之下也昔舜游岩廊】襄王呼而问之曰汝闻吾言乎对曰闻之王曰汝以为何如对曰王不如因以为己善王嘉单之善下令曰寡人忧民之饥也单收而食之寡人忧民之寒也单解裘而衣之寡人忧劳百姓而单亦忧称寡人之意【食祥吏翻称昌孕翻惬也后凡称惬之称皆同音】单有是善而王嘉之单之善亦王之善也王曰善乃赐单牛酒后数日贯珠者复见王曰王朝日宜召田单而揖之于庭口劳之【复扶又翻朝陟遥翻旦日又直遥翻朝羣臣之日也劳力到翻几抚劳之劳皆同音】乃布令求百姓之饥寒者收谷之【谷如字养也收谷收而养乏也】乃使人聼于闾里闻大夫之相与语者曰田单之爱人嗟乃王之教也田单任貂勃于王【任汝鸩翻保也今之任子义亦如此貂丁聊翻康曰姓也】王有所幸臣九人欲伤安平君【伤譛毁也害也损也】相与语于王曰燕之伐齐之时楚王使将军将万人而佐齐【军将即亮翻又音如字领也】今国已定而社稷已安矣何不使使者谢于楚王王【曰曰】左右孰可九人之属曰貂勃可貂勃使楚楚王受而觞之数月不反【使疏吏翻觞之者举觞以礼之也】九人之属相与语曰夫一人之身而牵畱万乘者岂不以据势也哉【谓貂勃以安平君之重楚王畱而礼遇之也夫音扶乘绳证翻】且安平君之与王也君臣无异而上下无别【别彼列翻】且其志欲为不善内抚百姓外怀戎翟【翟与狄同】礼天下之贤士其志欲有为愿王察之异日王曰召相单而来【异日犹言他日也相息亮翻】田单免冠徒跣肉袒而进【徒跣徒行而跣足也跣先典翻不屦而以足亲地也李巡曰防裼脱衣肩见体曰肉袒防与同裼先的翻】退而请死罪五日而王曰子无罪于寡人子为子之臣礼吾为吾之王礼而已矣貂勃从楚来王赐之酒酒酣王曰召相单而来貂勃避席稽首【酣戸甘翻酒乐也应劭曰洽也稽音启下首拜也】曰王上者孰与周文王王曰吾不若也貂勃曰然臣固知王不若也下者孰与齐桓公王曰吾不若也貂勃曰然臣固知王不若也然则周文王得吕尚以为太公【吕尚钓于渭滨周文王出猎载与俱归曰吾太公望子乆矣因号曰太公望】齐桓公得管夷吾以为仲父【齐公子无知之乱管夷吾奉公子纠与桓公争国子纠死管仲囚桓公释其罪任之以政号曰仲父姓谱管姓周文王子管叔之后】今王得安平君而独曰单安得此亡国之言乎且自天地之辟民人之始为人臣之功者谁有厚于安平君者哉王不能守王之社稷燕人兴师而袭齐王走而之城阳之山中【襄王从湣王走莒班志莒县属城阳国故云城阳之山中湣读曰闵莒许与翻】安平君以惴惴即墨三里之城五里之郭敝卒七千人禽其司马而反千里之齐安平君之功也【惴之睡翻危恐之貌司马盖指骑劫】当是之时舍城阳而自王【舍读曰舍王于况翻】天下莫之能止然而计之于道归之于义以为不可故栈道木阁而迎王与后于城阳山中【架木通路曰栈道栈士限翻康士谏切非】王乃得反子临百姓今国已定民已安矣王乃曰单婴儿之计不为此也王亟杀此九子者以谢安平君不然国其危矣乃杀九子而逐其家益封安平君以夜邑万戸【夜邑战国防作掖邑班志掖县属东莱郡掖羊益翻】田单将攻狄【班志狄县属千乘郡后汉安帝改曰临济徐广曰狄今乐安临济县也史记正义曰故狄城在淄州高苑县西北】往见鲁仲连【姓谱鲁以国为姓】鲁仲连曰将军攻狄不能下也田单曰臣以即墨破亡余卒破万乘之燕复齐之墟今攻狄而不下何也上车弗谢而去【乘绳证翻燕因肩翻上时掌翻】遂攻狄三月不克齐小儿謡曰大冠若箕【謡余韶翻徒歌曰謡大冠武冠也】脩劒拄頥【脩长也拄冢庾翻】攻狄不能下垒枯骨成丘田单乃惧问鲁仲连曰先生谓单不能下狄请闻其説鲁仲连曰将军之在即墨坐则织蒉【蒉其位翻草器也】立则仗锸【顔师古曰仗直亮翻慿荷也锸则洽翻】为士卒倡曰无可往矣宗庙亡矣今日尚矣归于何党矣【毛晃曰尚庶几也言单于其时盖言曰今日之事尚庶几焉党类也言战有胜负不死则降将归于何类也】当此之时将军有死之心士卒无生之气闻君言莫不挥泣奋臂而欲战此所以破燕也当今将军东有夜邑之奉西有淄上之娱【此盖言安平封邑益之以夜邑夜邑在安平东淄水在安平西夜邑有租赋之奉淄上有游观之乐故鲁仲连云然燕因肩翻夜读曰掖音羊益翻】黄金横带而骋乎淄渑之间【水经注淄水自利县东北流迳安平城北又东迳广饶县与浊水防浊水出广饶县冶岭山亦谓之绳水又北与时渑之水防时水出齐城西北北防绳水绳水出管城东世谓汉溱水西迳乐安博县与时水合孔子谓淄渑之合易身甞而知之即斯水也骋丑郢翻驰骛也渑时陵翻溱仄诜翻又音秦】有生之乐无死之心所以不胜也【乐音洛】田单曰单之有心先生志之矣【志者心之所主也】明日乃厉气循城【厉严厉也勉厉也奋厉也振厉也是三者有修饬振起之意】立于矢石之所援枹鼔之狄人乃下【援于元翻引也后以义推枹芳无翻击鼔杖】初齐湣王既灭宋欲去孟尝君【二十九年书齐灭宋先书宋灭薛时孟尝君已封于薛宋所灭者何薛邪去羗吕翻】孟尝君奔魏魏昭王以为相与诸矦共伐破齐湣王死襄王复国而孟尝君中立为诸矦无所属襄王新立畏孟尝君与之连和孟尝君卒诸子争立而齐魏共灭薛孟尝君絶嗣【嗣祥吏翻】
　　三十七年秦大良造白起伐楚拔郢【括地志郢城在江陵县东北六里楚平王筑都之地】烧夷陵楚襄王兵散遂不复战东北徙都于陈【陈即古陈国班志陈县属淮阳国注云楚顷襄王自郢徙北复扶又翻顷窥营翻】秦以郢为南郡封白起为武安君【班志武安县属魏郡战国之君分封其臣如平原武安之非眞食其县之入也张守节曰言能抚养军士战必克得百姓安集故曰武安】
　　三十八年秦武安君定巫黔中初置黔中郡【括地志黔中故城在辰州沅陵县西二十二里江南今黔府亦其地按秦黔中郡地非唐黔州地也宋白曰秦黔中郡所理在今辰州西二十里黔中故郡城是汉改黔中为武陵郡移理义陵即今辰州溆浦县是后汉移理临沅即今朗州所理是今辰州叙奬溪澧朗施八州是秦汉黔中郡之地自永嘉以后没于夷防元魏之后图记不传至后周保定四方涪陵首领田思鹤归化初于其地立奉州续改为黔州大业中又改为黔安郡因周隋州郡之名遂为秦汉黔中郡交防难辩今黔州及夷费思播与秦黔中郡隔越峻岭以山川言之炳然自分黔其今翻又其炎翻沅音元溆音叙澧里弟翻防鲁皓翻涪音浮防与互同费兵媚翻以水名】　魏昭王薨子安厘王立【世本曰安厘王名圉厘读曰僖】
　　三十九年秦武安君伐魏拔两城　楚王东地兵【东地盖楚之东境淮汝之地也】得十余万复西取江南十五邑【复扶又翻又音如字】魏安厘王封其弟无忌为信陵君【宋白曰信陵君邑于甯今宋州寜陵】
　　【县古甯城也】
　　四十年秦相国穰矦伐魏韩暴鸢救魏【暴曰报翻姓也周有士暴公其后遂以为氏鸢以专翻名也】穰矦大破之【穰人羊翻】斩首四万暴鸢走开封【班志开封县属河南郡贤曰开封故城在今汴城南宋白曰今汴州开封县南五十里开封故城是汉理所汴皮变翻】魏纳八城以和穰矦复伐魏走芒卯入北宅【北宅即宅阳复扶又翻芒莫翻】魏人割温以和【温县即春秋温邑属晋唐属孟州】四十一年魏复与齐合从秦穰矦伐魏拔四城斩首四万【从子容翻穰人羊翻】　鲁湣公薨子顷公讐立【湣读曰闵顷音倾谥法甄心动惧曰顷敏以敬慎曰顷】
　　四十二年赵人魏人伐韩华阳【司马彪曰华阳山名在河南密县括地志在郑州管城县南四十里水经注黄水出新郑县太山黄泉东南流迳华城西史伯谓郑桓公曰华君之土也韦昭曰华国名也华戸化翻】韩人告急于秦秦王弗救韩相国谓陈筮曰事急矣【相息亮翻】愿公虽病为一宿之行陈筮如秦【如往也】见穰矦穰矦曰事急乎故使公来陈筮曰未急也穰矦怒曰何也陈筮曰彼韩急则将变而他从【谓从赵魏也】以未急故复来耳【复扶又翻】穰矦曰请发兵矣乃与武安君及客卿胡阳救韩【姓谱舜后胡公满封于陈子孙以为氏又陆终氏六子长曰昆吾次曰参胡董姓封于韩墟周为胡国楚灭之】八日而至败魏军于华阳之下【盖华阳城下也】走芒卯虏三将斩首十三万武安君又与赵将贾偃战沈其卒二万人于河【将即亮翻沈持林翻人皆贪生而畏死二万人与战乌得尽沈诸河以计沈之也】魏叚干子请割南阳予秦以和【古予与字通下书南阳寔脩武班志脩武县属河内郡应劭曰晋始启南阳今南阳城是也其地在晋山南河北故曰南阳刘原父曰脩武即晋之甯邑武王伐纣名之韩诗外传武王伐纣勒兵于甯故曰脩武有古南阳城父音甫传直恋翻】苏代谓魏王曰欲玺者叚干子也欲地者秦也今王使欲地者制玺欲玺者制地魏地尽矣【玺印也言叚干子欲得秦相印故请魏割地玺斯氏翻】夫以地事秦犹抱薪救火【夫音扶】薪不尽火不灭王曰是则然也虽然事始已行不可更矣【更工衡翻】对曰夫博之所以贵枭者便则食不便则止今何王之用智不如用枭也【夫音扶郑司农注考工记曰博立枭棊宋玉楚辞曰箟蔽象棊有六博成枭而牟呼五白谢艾曰六博得枭者胜史记正义曰博头有刻为枭鸟形者掷得枭者合食其子不便则为余行也梁湘东王绎博食子未下以其有便不便也枭坚尧翻】魏王不聼卒以南阳为和【卒子恤翻】寔脩武　韩厘王薨子桓惠王立　韩魏既服于秦秦王将使武安君与韩魏伐楚未行而楚使者黄歇至【姓谱陆终之后受封于黄为楚所灭其后以国为氏使疏吏翻歇许竭翻】闻之畏秦乘胜一举而灭楚也乃上书曰臣闻物至则反冬夏是也【上时掌翻至极也物极则反也冬至阴之极而阳生焉夏至阳之极而阴生焉】致至则危累棊是也【致亦极也极其至则危也累棊至于极高则必危矣楚司马子期累十二博棊不坠王曰危哉】今大国之地徧天下有其二垂【史记正义曰极东极西也余谓秦国之地有天下西北之二垂也】此从生民以来万乘之地未尝有也先王三世不忘接地于齐以絶从亲之要【乘绳证翻从子容翻索隐曰要读曰腰以言山东合从韩魏是其腰康曰于笑切约也余谓索隐説是】今王使盛桥守事于韩盛桥以其地入秦【索隐曰秦使盛桥守事于韩亦犹楚使召滑相赵然也盛姓也相息亮翻】是王不用甲不信威而得百里之地王可谓能矣【信读曰申后屈信之信皆同音】王又举甲而攻魏杜大梁之门举河内拔燕酸枣虚桃入邢魏之兵云翔而不敢捄【徐广曰始皇五年取酸枣燕虚苏代曰决宿胥之口魏无虚顿丘又曰燕县有桃城班志东郡有燕县陈畱郡有酸枣县水经注濮渠东北迳燕城内为阳清湖又迳桃城南即战国防所谓燕酸枣虚桃者史记正义曰故桃城在滑州昨城县东三十里燕于贤翻虚如字徐广曰平臯有邢丘刘昭曰邢丘故邢国史记正义曰邢丘在怀州武德县东南二十里捄与救同】王之功亦多矣王休甲息众三年而后复之又并蒲衍首垣以临仁平丘黄济阳婴城而魏氏服【徐广曰皆属陈畱索隐曰仁及平丘二县名班志平丘外黄济阳三县属陈畱仁地阙张晏曰魏郡有内黄故加外臣瓒曰县有黄沟师古曰左传鲁惠公败宋师于黄杜预以为外黄县有黄城即此地也索隐又曰谓秦以兵临仁平丘二县则黄济阳婴城而自守也平丘句断史记正义曰故黄城在曹州考城县东按水经注黄沟名也河水旧于白马南泆通濮济黄沟济阳故城在曹州寃句县西南康曰蒲在长垣之蒲乡衍在河南与巻近首盖牛首垣即长垣济子礼翻垣于元翻瓒藏旱翻索山客翻传直恋翻】王又割濮磨之北注齐秦之要絶楚赵之脊天下五合六聚而不敢捄王之威亦单矣【濮博木翻要读曰腰脊资昔翻徐广曰濮水北于钜野入济索隐曰濮磨地名近濮水水经濮水上承济水于封丘县班志所谓濮水首济者也东北流左防别濮水水受河于酸枣县杜预所谓濮水出酸枣县首受河者也东至乘氏县与济同入钜野泽磨康莫贺切言秦既服魏又割濮磨之北则地连于齐是注齐之要也魏地既入于秦则楚赵之声势不接是絶楚赵之脊也单与殚同索隐曰单尽也言秦王之威尽行也济子礼翻乘绳证翻索山客翻】王若能保功守威绌攻取之心【绌敕律翻黜也】而肥仁义之地使无后患三王不足四五伯不足六也【伯读曰覇】王若负人徒之众仗兵革之彊乘毁魏之威而欲以力臣天下之主臣恐其有后患也诗曰靡不有初鲜克有终【诗变大雅荡之辞鲜息善翻少也后以义推】易曰狐渉水濡其尾【易未济小狐汔济濡其尾彖曰小狐汔济未出中也濡其尾无攸利不续终也濡汝朱翻】此言始之易终之难也【易弋豉翻】昔吴之信越也从而伐齐既胜齐人于艾陵还为越王禽于三江之浦【事见左传史记正义曰艾山在兖州博县南六十里三江即禹贡所谓三江既入震泽底定者也吴地记松江东北行七十里得三江口东北入海为娄江东南入海为东江并松江为三江水濒曰浦】智氏之信韩魏也从而伐赵攻晋阳城胜有日矣韩魏叛之杀智伯瑶于凿台之下【事见一巻威烈王二十三年水经注太原榆次县同过水侧有凿台】今王妬楚之不毁【孔頴达曰本以色曰妬以行曰忌但后之作者妬亦兼行】而忘毁楚之彊韩魏也臣为王虑而不取也【为于伪翻】夫楚国援也邻国敌也【夫音扶】今王信韩魏之善王此正吴之信越也臣恐韩魏卑辞除患而实欲欺大国也何则王无重世之德于韩魏而有累世之怨焉【索隐曰重世犹再世也重直龙翻累鲁水翻】夫韩魏父子兄弟接踵而死于秦将十世矣故韩魏之不亡秦社稷之忧也今王资之与攻楚不亦过乎【资之谓资以兵也】且攻楚将恶出兵【恶音乌】王将借路于仇讐之韩魏乎兵出之日而王忧其不反也王若不借路于仇讐之韩魏必攻随水右壤【索隐曰楚都陈随水右壤盖在随水之西今邓州之西其地多山林者是余谓右壤盖其地在楚都之右】此皆广川大水山林谿谷不食之地【记擅弓成子高曰死则择不食之地而葬注云不食谓不垦耕】是王有毁楚之名而无得地之实也且王攻楚之日四国必悉起兵而应王秦楚之兵构而不离魏氏将出而攻畱方与铚湖陵砀萧相故宋必尽【班志畱县属楚国方与湖陵县属山阳郡铚萧相三县属沛郡砀县属梁国铚竹乙翻方音房与音预砀音唐又徒浪翻相息亮翻史记正义曰徐州西宋州东兖州南并故宋地】齐人南面攻楚泗上必举【时楚蚕食鲁国有泗上之地】此皆平原四达膏腴之地如此则天下之国莫彊于齐魏矣臣为王虑莫若善楚秦楚合而为一以临韩韩必敛手而朝王施以东山之险带以曲河之利【东山谓华山以至崤塞诸山皆在咸阳之东曲河谓河千里一曲按水经河水自云中沙南县屈而南流至华阴潼关曲而东流所谓曲河也春秋説题辞曰河之为言荷也荷精分布怀阴引度也释名曰河下也随地下处而通流也】韩必为关内之矦若是而王以十万戍郑【郑韩之国都也】梁氏寒心许鄢陵婴城而上蔡召陵不往来也【许春秋许国班志许鄢陵二县皆属颍川郡上蔡故蔡国蔡仲所封后徙新蔡故此为上蔡召陵即齐桓公伐楚所次之地二县班志皆属汝南郡魏都大梁其境南至汝南许鄢陵居其间二邑皆胁于秦兵婴城自守则楚之上蔡召陵不能与大梁往来矣婴绕也婴城者谓以兵绕城而守也郾汉书音义音甚多丁度毛晃音从于建翻召读曰邵】如此魏亦关内矦矣大王壹善楚而关内两万乘之主【乘绳证翻】注地于齐齐右壤可拱手而取也【齐右壤谓济西之地也】王之地一经两海要约天下【东西为经两海东海西海也谓自西海至东海其地一为秦所有也要约犹约束也要于遥翻】是燕赵无齐楚齐楚无燕赵也【此极言山东诸国连从之为秦害也燕因肩翻】然后危动燕赵直揺齐楚此四国者不待痛而服矣【燕因肩翻】王从之止武安君而谢韩魏使黄歇归约亲于楚





　　资治通鉴巻四
&lt;史部,编年类,资治通鉴&gt;
　　钦定四库全书
　　资治通鉴巻五　　　　　宋　司马光　撰
　　胡三省　音注
　　周纪五【起屠维赤奋若尽旃蒙大荒落凡十七年始己丑终乙巳也】
　　赧王下
　　四十三年楚以左徒黄歇侍太子完为质于秦【左徒楚官名史记正义曰葢今在左右拾遗补阙之类质音致按去年秦欲与韩魏伐楚黄歇上书止之归而报楚楚遂使歇侍太子为质于秦为楚王疾病歇使太子亡归楚张本歇许竭翻】　秦置南阳郡【凡山南水北皆谓之南阳晋南阳在脩武以在太行之南大河之北也秦置南阳郡以在南山之南汉水之北也】　秦魏共伐燕【燕因肩翻】　燕惠王薨子武成王立
　　四十四年赵蔺相如伐齐至平邑【括地志平邑故城在魏州昌乐县东北四十里蔺力刃翻乐音洛】赵田部吏赵奢收租税【田部吏部收田之租税者也】平原君家不肯出赵奢以灋治之杀平原君用事者九人【治直之翻平原君之家臣用事而不肯出租税者也】平原君怒将杀之赵奢曰君于赵为贵公子今纵君家而不奉公则灋削灋削则国弱国弱则诸侯加兵是无赵也【削侵也夺也弱劣也懦也】君安得有此富乎以君之贵奉公如法则上下平上下平则国彊国彊则赵固而君为贵戚岂轻于天下邪【邪音耶戚亲也言平原君于赵则王族亲戚之贵者也】平原君以为贤【贤善也能也】言之于王王使治国赋国赋大平民富而府库实【观此则赵奢岂特善兵哉可使治国也治直之翻】
　　四十五年秦伐赵围阏与【司马彪志上党郡涅县有阏与聚水经注上党沾县有梁榆城即阏与故城卢谌征艰赋曰访梁榆之虚郭乃阏与之旧平史记正义曰阏与在潞州铜鞮县西北二十里又仪州和顺县亦有阏与城仪潞相近二所未详又阏与山在潞州武安县西南五十里赵奢拒秦军于阏与即山北也河东图辽州和顺县晋大夫梁余子养邑秦伐阏与赵奢救之是此辽州即唐之仪州阏阿葛翻又于达翻康音曷又音嫣与音预又音余史记正义曰阏于连翻汉书音义涅乃结翻聚材喻翻沾他兼翻谌时壬翻鞮丁兮翻潞鲁故翻】赵王召廉颇乐乘而问之【索隐曰乐乘乐毅之宗人也颇普河翻】曰可救否皆曰道远险陿难救【陿与狭同隘也】问赵奢赵奢对曰道远险陿譬犹两防鬬于穴中将勇者胜【言将是勇者胜也将平声或曰帅勇者则胜将去声】王乃令赵奢将兵救之去邯郸三十里而止【令卢经翻邯郸音寒丹】令军中曰有以军事谏者死【令力正翻赵奢此令非以禁约所部以愚秦军也】秦师军武安西【班志武安县属魏郡宋白曰洛州治永年县隋改广平为永年属武安郡秦军勒兵武安西即此地刘昫曰磁州治阳县汉武安县地隋又置武安县亦属磁州磁祥之翻昫吁勿翻】鼓噪勒兵武安屋瓦尽振赵军中候有一人言急救武安赵奢立斩之【此军之中候也汉北军中候之官本此或曰军中之候军吏也】坚壁二十八日不行复益增垒【复扶又翻又音如字垒力水翻】秦间入赵军赵奢善食遣之闲以报秦将【闲古苋翻此孙子所谓反间也食祥吏翻将即亮翻】秦将大喜曰夫去国三十里而军不行乃增垒阏与非赵地也赵奢既已遣闲巻甲而趋【巻读曰卷凡卷舒之巻皆同音】一日一夜而至去阏与五十里而军军垒成秦师闻之悉甲而往赵军士许歴请以军事谏赵奢进之【姓谱许姓本自姜姓炎帝之后太岳之其后以国为氏】许歴曰秦人不意赵至此其来气盛将军必厚集其陈以待之【陈读曰阵】不然必败赵奢曰请受教许歴请刑赵奢曰胥后令邯郸【索隐曰案胥须古人通用今者须后令谓胥为须须者待也待后令谓许歴之言更不拟诛之故更待后令也邯郸二字当为欲战谓临战之时许歴复谏也余谓胥语絶许歴请刑赵奢令其且待也葢谓敢谏者死邯郸之令耳今既自邯郸进军近阏与矣许歴之谏固在邯郸之后不当用邯郸之令以杀之故曰后令邯郸令力正翻邯郸音寒丹令力丁翻】许歴复请谏曰先据北山上者胜后至者败赵奢许诺即发万人趋之秦师后至争山不得上【趋七喻翻又音如字得上时掌翻】赵奢纵兵击秦师秦师大败解阏与而还【还从宣翻又音如字】赵王封奢为马服君【服防曰马服犹言服马也括地志邯郸县西北有马服山】与廉蔺同位以许歴为国尉　穰侯言客卿灶于秦王【穰人羊翻】使伐齐取刚寿以广其陶邑【括地志故刚城在兖州龚丘县寿郓州之县也余据唐志郓州寿张县武德初置寿州通鉴书此以发范睢间穰侯之事间古苋翻】初魏人范睢【姓谱范本陶唐氏之后堕防为晋大夫食采于范后有氏焉睢音虽】从中大夫须贾使于齐【战国之时仍周之制置上中下三大夫汉百官表中大夫掌论议须姓密须氏之后风俗通须姓太昊之后葢本之须句使疏吏翻句音朐】齐襄王闻其辩口私赐之金及牛酒须贾以为睢以国阴事告齐也归而告其相魏齐魏齐怒笞击范睢折胁折齿睢佯死巻以箦置厠中使客醉者更溺之【索隐曰折胁折齿谓击折其胁又拉折其齿也箦谓苇荻之薄用之以巻其尸也余谓箦字从竹葢竹为之非苇荻之薄也又谓竹东南之产北人贵之自江以北饶苇荻人率织之以为薄寝或以为荐籍索隐以苇薄为箦习于所见而从俗所呼者耳相息亮翻笞丑之翻折力答翻巻读曰卷箦竹革翻更工衡翻溺奴吊翻】以惩后令无妄言者【令力丁翻】范睢谓守者曰能出我我必有厚谢守者乃请弃箦中死人魏齐醉曰可矣范睢得出魏齐悔复召求之【令卢经翻复扶又翻又音如字】魏人郑安平遂操范睢亡匿更姓名曰张禄秦谒者王稽使于魏【谒者秦官汉因之志云主殿上时节威仪谒者仆射一人为谒者台率其下有给事谒者有灌谒者操七刀翻使疏吏翻率读曰帅】范睢夜见王稽稽濳载与俱归荐之于王王见之于离宫【离宫别宫也】范睢佯为不知永巷而入其中【佯音羊古字多作阳诈也如淳曰周宣王姜后脱簮珥待罪永巷后改为掖庭师古曰永长也本谓宫中之长巷也或曰宫中狱也】王来而宦者怒逐之曰王至范睢谬曰秦安得王秦独有太后穰侯耳【谬靡防翻误也诈也穰人羊翻】王微闻其言乃屏左右跽而请曰先生何以幸教寡人对曰唯唯如是者三【谬靡防翻穰人羊翻屏卑郢翻又卑正翻后凡屛退之屛皆同音跽忌已翻跪也唯于癸翻葢应声也凡唯诺之唯皆同音】王曰先生卒不幸教寡人邪【卒子恤翻终也邪音耶】范睢曰非敢然也【睢音虽然犹言如是也】臣覊旅之臣也交疎于王而所愿陈者皆匡君之事处人骨肉之间【处昌吕翻】愿效愚忠而未知王之心也此所以王三问而不敢对者也臣知今日言之于前明日伏诛于后然臣不敢避也且死者人之所必不免也茍可以少有补于秦而死此臣之所大愿也【少始绍翻】独恐臣死之后天下杜口裹足莫肯乡秦耳【谓天下之士惩睢之死不敢复言乡读曰向】王跽曰先生是何言也今者寡人得见先生是天以寡人溷先生而存先王之宗庙也【溷谓溷渎之也汉陆贾曰毋乆溷公即此义音戸困翻毛晃曰溷浊也又汚辱也】事无大小上及太后下至大臣愿先生悉以教寡人无疑寡人也范睢拜王亦拜范睢曰以秦国之大士卒之勇以治诸侯譬若走韩卢而搏蹇兎也【韩卢天下之骏犬蹇兎病足之兎韩卢搏兎无不获者况蹇兎乎治直之翻】而闭关十五年不敢窥兵于山东者是穰侯为秦谋不忠而大王之计亦有所失也【穰人羊翻为于伪翻】王跽曰寡人愿闻失计然左右多窃聼者范睢未敢言内先言外事以观王之俯仰因进曰夫穰侯越韩魏而攻齐刚寿非计也【夫音扶】齐湣王南攻楚破军杀将【谓杀唐昧也见上巻十四年湣读曰闵将即亮翻】再辟地千里【辟读曰辟昧莫葛翻】而齐尺寸之地无得焉者岂不欲得地哉形势不能有也诸侯见齐之罢敝起兵而伐齐大破之齐几于亡【事见上巻三十一年罢读曰疲几居依翻】以其伐楚而肥韩魏也今王不如远交而近攻得寸则王之寸也得尺亦王之尺也今夫韩魏中国之处【夫音扶康曰处敞吕翻余谓处昌据翻于世俗常言音义为长】而天下之枢也【以门戸为喻门戸之阖辟皆由于枢】王若用霸必亲中国以为天下枢以威楚赵【用霸者请用霸天下之术】楚彊则附赵赵彊则附楚【彊者未易柔服故先亲附弱者易以豉翻】楚赵皆附齐必惧矣齐附则韩魏因可虏也王曰善乃以范睢为客卿与谋兵事【范睢谋兵事则三晋受兵祸而穰矦兄弟皆为秦所逐矣】
　　四十六年秦中更胡伤攻赵阏与不防【更工衡翻胡伤意谓即上巻客卿之胡阳阏于葛翻又于连翻与音预】
　　四十七年秦王用范睢之谋使五大夫绾伐魏防怀【班志怀县属河内郡括地志曰怀县在怀州武陟县西十一里睢息随翻】
　　四十八年秦悼太子质于魏而卒【质音致卒子恤翻】
　　四十九年秦防魏邢丘范睢日益亲用事因承间説王曰【睢息随翻闲古苋翻説式芮翻】臣居山东时闻齐之有孟尝君不闻有王闻秦有太后穰侯不闻有王夫擅国之谓王能利害之谓王制杀生之谓王今太后擅行不顾穰侯出使不报华阳泾阳击断无讳【夫音扶使疏吏翻华戸化翻断丁乱翻凡断决之断皆同音】高陵进不请四贵备而国不危者未之有也为此四贵者下乃所谓无王也穰侯使者操王之重决制于诸侯剖符于天下【操七刀翻谓剖符而出使也】征敌伐国莫敢不聼战胜攻取则利归于陶【陶穰侯封邑】战败则怨结于百姓而祸归于社稷臣又闻之木实繁者披其枝披其枝者伤其心大其都者危其国【左传祭仲曰都城过百雉国之害也辛伯曰大都耦国乱之本也申无宇曰郑京栎实杀曼伯宋萧亳实杀子游卫蒲戚实出献公齐渠丘实杀无知而陈蔡不羮亦杀楚灵王此皆大都危国也传直恋翻祭则介翻陆徳明栎音立曼音万羮音郎】尊其臣者卑其主【如下事之类】淖齿管齐射王股擢王防悬之于庙梁宿昔而死【管掌也擢防也宿昔一夕之间也淖齿弑齐湣王事见上巻三十一年淖奴教翻射而亦翻】李兑管赵囚主父于沙丘百日而饿死【事见上巻二十年】今臣观四贵之用事此亦淖齿李兑之类也夫三代之所以亡国者君专授政于臣纵酒弋猎其所授者妬贤疾能御下蔽上以成其私不为主计而主不觉悟故失其国【夫音扶】今自有秩以上至诸大吏【汉承秦制乡置有秩汉官曰乡戸五千则置有秩掌一乡之入风俗通曰有秩则田间大夫言其官裁有秩耳大吏谓左右中更以上为吏者也秩直乙翻】下及王左右无非相国之人者见王独立于朝臣窃为王恐万世之后有秦国者非王子孙也【相息亮翻朝直遥翻为干伪翻】王以为然于是废太后逐穰侯高陵华阳泾阳君于关外以范睢为丞相封为应侯【应于陵翻国名周武王之子封于应其地在唐安州界】魏王使须贾聘于秦应侯敝衣间歩而往见之【间歩投间隙徒歩而行也间古苋翻】须贾惊曰范叔固无恙乎【范睢字叔恙忧也病也又噬虫善食人心者也古人相问率曰无恙朱熹曰古者草居多被噬虫之毒故相问曰无恙乎恙余亮翻噬时制翻】畱坐饮食取一绨袍赠之【绨田黎翻厚缯也袍歩刀翻长襦也记玉藻曰纩为茧緼为孔頴达曰纯着新绵者为襺杂用旧絮者为】遂为须贾御而至相府曰我为君先入通于相君须贾怪其乆不出问于门下门下曰无范叔乡者吾相张君也【相息亮翻为于伪翻睢更姓名曰张禄故云然乡读曰向】须贾知见欺乃膝行入谢罪【膝行屈膝就地而行以示跪伏】应侯坐责让之且曰尔所以得不死者以绨恋恋尚有故人之意耳乃大供具请诸侯賔客坐须贾于堂下置莝豆于前而马食之【莝寸斩之藁杂豆以饲马莝豆两物也莝寸卧翻食祥吏翻】使归告魏王曰速斩魏齐头来不然且屠大梁【屠杀也自古以来以攻下城而尽杀城中人为屠城亦曰洗城】须贾还以告魏齐魏齐犇赵匿于平原君家【还从宣翻又音如字平原君赵胜赵王之贵介弟也贵盛于赵以好士闻于诸侯故魏齐奔归之而就匿焉】赵惠文王薨子孝成王丹立以平原君为相【相息亮翻】
　　五十年秦宣太后薨九月穰侯出之陶【薨呼肱翻穰人羊翻】臣光曰穰侯援立昭王除其灾害【事见三卷十年援于元翻手引也】荐白起为将【见上巻二十二年将即亮翻】南取鄢郢东属地于齐【言拓地东连于齐也事并见上巻鄢于晚翻郢以井翻属之欲翻】使天下诸侯稽首而事秦【稽音启】秦益彊大者穰侯之功也虽其专恣骄贪足以贾祸【贾音古言其致祸如商贾之贾物也凡商贾之贾皆同音】亦未至尽如范睢之言若睢者亦非能为秦忠谋直欲得穰侯之处故搤其吭而夺之耳【睢息随翻为于伪翻搤音厄説文曰捉也吭音刚咽也】遂使秦王絶母子之义失舅甥之恩要之睢眞倾危之士哉
　　秦王以子安国君为太子【为安国君立子异人为嗣张本嗣祥吏翻】　秦伐赵取三城赵王新立太后用事求救于齐齐人曰必以长安君为质【索隐曰赵亦有长安今其地阙孔衍曰长安君惠文王之少子也史记正义曰长安君以长安善故名也质音致索山客翻少诗照翻】太后不可齐师不出大臣彊谏【彊谏犹力谏也】太后明谓左右曰复言长安君为质者老妇必唾其面【复扶又翻唾吐卧翻口液也明谓左右者显言之也】左师触龙愿见太后太后盛气而胥之入【胥待也言盛气以待其入也】左师公徐趋而坐自谢曰老臣病足不得见乆矣窃自恕而恐太后体之有所苦也故愿望见太后太后曰老妇恃辇而行曰食得毋衰乎曰恃粥耳太后不和之色稍解左师公曰老臣贱息舒祺【春秋时宋国之官有左右师上卿也赵以触龙为左师葢冗散之官以优老臣者也息子也祺音其冗而龙翻散悉亶翻】最少不肖而臣衰窃怜爱之愿得补黑衣之缺以卫王宫昧死以闻【黑衣卫士之服也触龙先为其少子言以发太后之问也昧死言忘其死也少诗照翻又音小昧莫佩翻】太后曰诺年几何矣对曰十五岁矣虽少愿及未填沟壑而托之【几居岂翻谦言死必填沟壑愿及未死而托少子也】太后曰丈夫亦爱少子乎对曰甚于妇人太后笑曰妇人异甚对曰老臣窃以为媪之爱燕后贤于长安君【媪乌浩翻妇之老者之称赵太后之女嫁于燕故称之曰燕后燕因肩翻】太后曰君过矣不若长安君之甚左师公曰父母爱其子则为之计深远媪之送燕后也持其踵而泣念其远也亦哀之矣已行非不思也祭祀则祝之曰必勿使反岂非为之计长乆为子孙相继为王也哉太后曰然左师公曰今三世以前至于赵王之子孙为侯者其继有在者乎曰无有曰此其近者祸及身远者及其子孙岂人主之子侯则不善哉位尊而无功奉厚而无劳【奉读曰俸凡奉禄之奉皆同音】而挟重器多也今媪尊长安君之位而封之以膏腴之地多与之重器而不及今令有功于国【令力丁翻使也】一旦山陵崩长安君何以自托于赵哉太后曰诺恣君之所使之于是为长安君约车百乘质于齐【为于伪翻乘防证翻质音致】齐师乃出秦师退　齐安平君田单将赵师以伐燕取中阳【徐广曰阳一作人史记正义曰燕无中阳括地志中山故城一名中人亭在定州唐县北四十一里是时葢属燕将即亮翻燕因肩翻】又伐韩取注人【括地志注城在汝州梁县西四十五里】齐襄王薨子建立建年少国事皆决于君王后【少诗照翻】
　　五十一年秦武安君伐韩取南阳攻太行道絶之【秦封白起为武安君韩之南阳即河内野王之地班志太行山在野王西北括地志在怀州河内县北四十五里行户刚翻】　楚顷襄王疾病【疾至于甚曰病】黄歇言于应侯曰今楚王疾恐不起秦不如归其太子太子得立其事秦必重而德相国无穷是亲与国而得储万乘也不归则咸阳布衣耳【四十三年黄歇与楚太子为质于秦应于陵翻相息亮翻乘防证翻歇许竭翻】楚更立君必不事秦【更工衡翻】是失与国而絶万乘之和非计也应侯以告王王曰令太子之傅先往问疾反而后图之黄歇与太子谋曰秦之畱太子欲以求利也今太子力未能有以利秦也【令力丁翻歇许竭翻】而阳文君子二人在中王若卒大命【谓死也卒终也音子恤翻】太子不在阳文君子必立为后太子不得奉宗庙矣不如亡秦与使者俱出【逃去为亡使疏吏翻】臣请止以死当之太子因变服为楚使者御而出关而黄歇守舍常为太子谢病度太子已远【歇许竭翻守舍者守楚太子所寓馆舍常为于伪翻度徒洛翻】乃自言于王曰楚太子已归出远矣歇愿赐死王怒欲聼之应侯曰歇为人臣出身以狥其主太子立必用歇不如无罪而归之【言无以罪加歇而归之于楚以结其和亲也应于陵翻】以亲楚王从之黄歇至楚三月秋顷襄王薨考烈王即位【顷音倾秋即是年秋考烈王即太子完】以黄歇为相封以淮北地号曰春申君【史记歇初封春申君赐淮北十四县后徙封江东因城吴故墟以为都邑今苏州是也相息亮翻】
　　五十三年楚人纳州于秦以平【司马彪志南郡州陵县注云楚考烈王纳州于秦即其地】　武安君伐韩防野王上党路絶【武安君上逸秦字史记正义曰从太行西北泽潞等州皆上党郡地释名云上党所治在山上其所最高故曰上党】上党守冯亭【姓谱毕公高之子食采于冯城因以命氏郑有大夫冯简子守式又翻】与其民谋曰郑道已絶【韩都新郑自上党趣郑由野王度河今秦防野王故郑道絶】秦兵日进韩不能应不如以上党归赵赵受我秦必攻之赵被秦兵必亲韩【应于证翻被皮义翻】韩赵为一则可以当秦矣乃遣使者告于赵曰韩不能守上党入之秦【谓韩献上党于秦使疏吏翻】其吏民皆安于赵不乐为秦【为于伪翻乐音洛下同】有城市邑十七【城市邑言邑之有城市者指言大邑也】愿再拜献之大王赵王以告平阳君豹对曰圣人甚祸无故之利【甚祸者言甚以为祸也】王曰人乐吾德何谓无故对曰秦蚕食韩地中絶不令相通固自以为坐而受上党也韩氏所以不入于秦者欲嫁其祸于赵也【毛晃曰推恶与人曰嫁怨嫁祸推吐雷翻】秦服其劳而赵受其利虽强大不能得之于弱小弱小固能得之于彊大乎岂得谓之非无故哉不如勿受王以告平原君平原君请受之王乃使平原君往受地【秦有吞天下之心使赵不受上党而秦得之亦必据上党而攻赵故赵之祸不在于受上党而在于用赵括】以万戸都三封其太守为华阳君【守式又翻】以千戸都三封其县令为矦吏民皆益爵三级冯亭垂涕不见使者曰吾不忍卖主地而食之也【使疏吏翻】五十五年秦左庶长王龁攻上党防之【长知丈翻龁音纥杜佑恨勿翻康胡骨翻】上党民走赵赵廉颇军于长平【司马彪志上党氏县有长平亭括地志长平故城在上党县西四十一里杜佑曰白起阬赵卒于长平有头颅山筑台于垒中因山为台宋白曰秦坑赵卒于长平今泽州之北高平县西北二十一里长平故城是也颇普何翻工翻颅音卢垒鲁水翻】以按据上党民【毛晃曰按于旰翻抑也止也据也余谓此按据二字按字当以抑止为义据依据也引援也拒守也言廉颇依据上党地险引援上党之民而拒守也康曰按音遏此义亦通但按字无遏音】王龁因伐赵赵军数战不胜【数所角翻】止一禆将四尉【禆将军之副将也尉军中诸部都尉也禆频弥翻将即亮翻】赵王与楼昌虞卿谋【风俗通曰凡氏之兴九事氏于号者唐虞夏殷是也氏于国者齐鲁宋卫是也氏于事者巫卜陶匠是也氏于字者伯仲叔季是也氏于谥者戴武宣穆是也】楼昌请发重使为媾【媾音构和也】虞卿曰今制媾者在秦秦必欲破王之军矣虽往请媾秦将不聼不如发使以重寳附楚魏楚魏受之则秦疑天下之合从【从子容翻】媾乃可成也王不聼使郑朱媾于秦秦受之王谓虞卿曰秦内郑朱矣【虞卿时为赵之相】对曰王必不得媾而军破矣何则天下之贺战胜者皆在秦矣夫郑朱贵人也秦王应矦必显重之以示天下【夫音扶应于陵翻】天下见王之媾于秦必不救王秦知天下之不救王则媾不可得成矣既而秦果显郑朱而不与赵媾【史言赵之防师蹙国不特以赵括代廉颇之故亦由不用虞卿之计也】秦数败赵兵廉颇坚壁不出赵王以颇失亡多而更怯不战怒数让之【数所角翻屡也败补迈翻】应侯又使人行千金于赵为反间曰秦之所畏独畏马服君之子赵括为将耳【间古苋翻将即亮翻】廉颇易与且降矣【易弋防翻降戸江翻】赵王遂以赵括代颇将蔺相如曰王以名使括若胶柱鼓瑟耳【鼔瑟者弦有缓急调弦之缓急在柱之运转若胶其柱则弦不可得而调缓者一于缓急者一于急无活法矣】括徒能读其父书传不知合变也【兵以正合以竒变传直恋翻】王不聼初赵括自少时学兵灋以天下莫能当尝与其父奢言兵事奢不能难【少诗照翻难乃旦翻辩折之也】然不谓善括母问其故奢曰兵死地也而括易言之【易以防翻轻也】使赵不将括则己若必将之【将即亮翻下同】破赵军者必括也及括将行其母上书言括不可使王曰何以【上时掌翻言以何事知其不可使也】对曰始妾事其父时为将身所奉饭而进食者以十数【奉读曰捧】所友者以百数王及宗室所赏赐者尽以与军吏士大夫受命之日不问家事今括一旦为将东乡而朝军吏无敢仰视之者【将即亮翻朝直遥翻】王所赐金帛归藏于家而日视便利田宅可买者买之王以为如其父父子异心愿王勿遣王曰母置之吾已决矣【置止也废也置之言废置此事止勿言也】母因曰即如有不称妾请无随坐【称尺证翻不称言不胜任也随坐相随而坐罪也观此则知古者败军之将罪并及其家】赵王许之秦王闻括己为赵将乃阴使武安君为上将军而王龁为禆将令军中有敢泄武安君将者斩赵括至军悉更约束【龁恨勿翻更工衡翻】易置军吏出兵击秦师武安君佯败而走【佯音羊诈也】张二竒兵以劫之【劫势胁也説文人欲去以力胁止曰劫】赵括乘胜追造秦壁【造七到翻诣也】壁坚拒不得入竒兵二万五千人絶赵军之后又五千骑絶赵壁间【骑竒寄翻】赵军分而为二粮道絶武安君出轻兵击之赵战不利因筑壁坚守以待救至秦王闻赵食道絶自如河内发民年十五以上悉诣长平遮絶赵救兵及粮食【如往也上时掌翻遮者遮断其路】齐人楚人救赵赵人乏食请粟于齐王弗许周子曰夫赵之于齐楚扞蔽也【夫音扶】犹齿之有唇也唇亡则齿寒今日亡赵明日患及齐楚矣救赵之务宜若奉漏瓮沃焦釡然【奉读曰捧言惟恐不及也】且救赵高义也却秦师显名也义救亡国威却彊秦不务为此而爱粟为国计者过矣齐王弗聼九月赵军食絶四十六日皆内阴相杀食急来攻垒【史言急来攻垒赵括为计如此耳下言欲出而不能出赵括自出而死其势可见】欲出为四队四五复之不能出【言括欲分其卒为四队更攻秦垒自一队至四队至五则复之而不能出也】赵括自出鋭卒搏战秦人射杀之【射而亦翻】赵师大败卒四十万人皆降【降户江翻】武安君曰秦已防上党上党民不乐为秦而归赵赵卒反覆非尽杀之恐为乱乃挟诈而尽坑杀之遗其小者二百四十人归赵【乐为上音洛下于伪翻又音如字四十余万人皆死而独遗小者二百四十人得归赵此非得脱也白起之谲也彊壮尽死则小弱得归者必言秦之兵威所以破赵人之胆将以乘胜取邯郸也为应矦所沮故白起之计不得行耳谲古宂翻邯郸音寒丹应于陵翻沮在吕翻卒子恤翻】前后斩首虏四十五万人赵人大震【此言秦兵自挫廉颇至大破赵括前后所斩首虏之数耳兵非大败四十万人安肯束身而死邪】
　　五十六年十月武安君分军为三王龁攻赵武安皮牢防之【史记正义曰皮牢故城在绛州龙门县西一里余谓秦兵已至上党不应复回攻绛州之皮牢宋白曰蒲州龙门县秦为皮氏县今县西一里八十歩古皮氏城是也恐不可以皮氏为皮牢】司马梗北定太原【太原即汉太原郡地在上党西北】尽有上党地韩魏使苏代厚币説应侯曰武安君即围邯郸乎【説式芮翻邯郸音寒丹】曰然苏代曰赵亡则秦王王矣【秦之称王自王其国耳今破赵国则将王天下也】武安君为三公君能为之下乎虽欲无为之下固不得已矣秦尝攻韩围邢丘困上党【四十九年通鉴书秦防魏邢丘岂其时邢丘之地固属韩邪】上党之民皆反为赵天下不乐为秦民之日乆矣【乐音洛】今亡赵北地入燕东地入齐南地入韩魏则君之所得民无几何人矣不如因而割之无以为武安君功也应侯言于秦王曰秦兵劳请许韩赵之割地以和且休士卒王聼之割韩垣雍赵六城以和【应于陵翻司马彪志河南巻县有垣雍城或曰古衡雍注曰今县所治城是也史记正义曰垣雍城在今郑州原武县西北七里雍于用翻】正月皆罢兵【观此则亦用十月为岁首盖因秦记而书之也】武安君由是与应侯有隙【为秦杀白起张本】赵王将使赵郝约事于秦割六县【约事约结和之事也郝音释徐广曰一作赦】虞卿谓赵王曰秦之攻王也倦而归乎王以其力尚能进爱王而弗攻乎王曰秦不遗余力矣必以倦而归也【遗失也】虞卿曰秦以其力攻其所不能取倦而归王又以其力之所不能取以送之是助秦自攻也来年秦攻王王无救矣【言无救于讲和之失计也】赵王计未定楼缓至赵赵王与之计之楼缓曰虞卿得其一不得其二秦赵搆难而天下皆説【难乃旦翻説读曰悦】何也曰吾且因彊而乘弱矣今赵不如亟割地为和以疑天下【缓谓赵与秦和则天下疑赵有秦之援将不敢乘弱而图之】慰秦之心不然天下将因秦之怒乘赵之敝分之赵且亡何秦之图乎虞卿闻之复见曰危哉楼子之计是愈疑天下【复扶又翻又因如字卿谓赵与秦和则天下愈疑而不肯亲赵也】而何慰秦之心哉独不言其示天下弱乎且臣言勿与者非固勿与而已也秦索六城于王而王以六城赂齐齐秦之深讐也【索山客翻齐自宣湣以来亲楚而讐秦孟尝君尝率诸侯伐秦至函谷湣读曰闵】其聼王不待辞之毕也则是王失之于齐而取偿于秦而示天下有能为也【言赵失地于赂齐而能攻秦取其地以偿所失】王以此发声兵未窥于境臣见秦之重赂至赵而反媾于王也从秦为媾韩魏闻之必尽重王【媾居候翻説文媾重婚也引易匪冦婚媾夫已婚而夫妻反目而不和既而复和者为媾此言秦赵为冦讐而交兵至今而复和故以媾为言也重直龙翻】是王一举而结三国之亲而与秦易道也【秦胁韩魏使事秦赵结韩魏使亲赵是与秦易道易音如字】赵王曰善使虞卿东见齐王与之谋秦虞卿未返秦使者已在赵矣【求和于赵也使疏吏翻】楼缓闻之亡去赵王封虞卿以一城秦之始伐赵也魏王问于大夫皆以为秦伐赵于魏便孔斌曰【斌悲巾翻】何谓也曰胜赵则吾因而服焉不胜赵则吾承敝而击之子顺曰不然秦自孝公以来战未尝屈今又属其良将【良将谓白起也属之欲翻将即亮翻】何敝之承大夫曰纵其胜赵于我何损邻之羞国之福也子顺曰秦贪暴之国也胜赵必复他求【复扶又翻】吾恐于时魏受其师也【于时犹言于此时也】先人有言鷰雀处屋【处昌吕翻】子母相哺呴呴焉相乐也【哺音歩呴或作姁音况羽翻康吁句切乐音洛】自以为安矣灶突炎上【突徒忽翻灶防谓之突陆德明曰上时掌翻又如字】栋宇将焚燕雀顔不变不知祸之将及己也今子不悟赵破患将及己可以人而同于燕雀乎子顺者孔子六世孙也【孔子生伯鱼伯鱼生子思子思生子上子上生子家子家生子京子京生子高子高生子顺】初魏王闻子顺贤遣使者奉黄金束帛聘以为相【使疏吏翻相息亮翻】子顺曰若王能信用吾道吾道固为治世也【为于伪翻治直之翻】虽蔬食饮水吾犹为之若徒欲制服吾身委以重禄吾犹一夫耳魏王奚少于一夫【食祥吏翻少始绍翻】使者固请子顺乃之魏【之如也往也】魏王郊迎以为相子顺改嬖宠之官以事贤才夺无任之禄以赐有功【嬖卑义翻又博计翻无任之禄谓不任事而食禄者】诸丧职者咸不悦乃造谤言【丧息浪翻】文咨以告子顺【文姓也越有大夫文种】子顺曰民之不可与虑始乆矣古之善为政者其初不能无谤子产相郑三年而后谤止【左传子产相郑一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之禇丁吕翻禇所以贮藏衣物左传郑贾人欲脱智防将寘诸禇中而出】吾先君之相鲁三月而后谤止今吾为政日新虽不能及贤庸知谤乎文咨曰未识先君之谤何也子顺曰先君相鲁人诵之曰麛裘而芾投之无戾芾而麛裘投之无邮及三月政化既成民又诵曰衮衣章甫实获我所章甫衮衣惠我无私【麛鹿子也以其皮为裘记曰一命緼芾黝珩再命赤芾黝珩三命赤芾葱珩大夫以上赤芾乘轩戾罪也邮与尤同过也章甫殷冠孔子曰丘长居宋冠章甫之冠古者大夫羔裘以居狐裘以朝麛裘而芾谓芾与麛裘相称刺孔子也衮衣而章甫言孔子相鲁能行古之道也麛莫兮翻康绵披切芾分勿翻协韵方葢翻戾计翻康曰力结切曲也音义非】文咨喜曰乃今知先生不异乎圣贤矣子顺相魏凡九月陈大计辄不用乃喟然曰【喟去贵翻喟然发叹之声】言不见用是吾言之不当也言不当于主【当丁浪翻】居人之官食人之禄是尸利素餐吾罪深矣【尸主也素空也尸利言仕不能行道而主于利也素餐言空食君之禄而不能有所为也】退而以病致仕【致仕言致其仕事】人谓子顺曰王不用子子其行乎答曰行将何之山东之国将并于秦秦为不义义所不入遂寝于家新垣固请子顺曰【新垣姓也陈留风俗传周毕公之后居于梁为新垣氏梁有新垣衍汉有新垣平是也】贤者所在必兴化致治【治直吏翻】今子相魏未闻异政而即自退意者志不得乎何去之速也子顺曰以无异政所以自退也且死病无良医【病不可为则良医束手故无良医】今秦有吞食天下之心以义事之固不获安救亡不暇何化之兴昔伊挚在夏【伊挚即伊尹伊尹五就桀五就汤挚音至】吕望在商【史记曰太公博闻尝事纣纣无道去之游説诸侯无所遇而卒西归周西伯】而二国不治岂伊吕之不欲哉势不可也【治直吏翻】当今山东之国敝而不振三晋割地以求安二周折而入秦燕齐楚已屈服矣【燕因肩翻】以此观之不出二十年天下其尽为秦乎【自此至秦始皇二十五年并天下凡三十八年】　秦王欲为应侯必报其仇【为于伪翻应于陵翻】闻魏齐在平原君所【四十九年魏齐奔赵匿于平原君家】乃为好言诱平原君至秦而执之【诱音酉】遣使谓赵王曰不得齐首吾不出王弟于关魏齐穷抵虞卿虞卿弃相印与魏齐偕亡【使疏吏翻相息亮翻】至魏欲因信陵君以走楚信陵君意难见之魏齐怒自杀赵王卒取其首以与秦【卒子恤翻】秦乃归平原君九月五大夫王陵复将兵伐赵【复扶又翻】武安君病不任行【任如林翻不任谓不堪也】
　　五十七年正月王陵攻邯郸少利【邯郸音寒丹少利谓兵颇失利也少始绍翻】益发卒佐陵陵亡五校【校戸教翻校犹部队也立军之法一人曰独二人曰比三人曰参比参曰伍五人为列列有头二列为火十人有长立火子五火为队队五十人有头二队为官官百人立长二官为曲曲二百人立侯二曲为部部四百人立司马二部为校校八百人立尉二校为禆将千六百人立将军二禆将军三千二百人有将军副将军】武安君病愈王欲使代之武安君曰邯郸实未易攻也【易以豉翻】且诸侯之救日至彼诸侯怨秦之日乆矣秦虽胜于长平士卒死者过半国内空远絶河山而争人国都【自秦而攻邯郸有大河及王屋大行诸山之阻横度曰絶】赵应其内诸侯攻其外破秦军必矣王自命不行【秦王亲命之行而不肯行也】乃使应侯请之武安君终辞疾不肯行乃以王龁代王陵【应于陵翻龁恨勿翻】赵王使平原君求救于楚平原君约其门下食客文武备具者二十人与之俱得十九人余无可取者毛遂自荐于平原君【姓谱毛本自周武王母弟毛公】平原君曰夫贤士之处世也譬若锥之处囊中其末立见【夫音扶毛晃曰锥鋭也又器如钻囊袋也有底曰囊处昌吕翻见贤遍翻】今先生处胜之门下三年于此矣左右未有所称诵胜未有所闻是先生无所有也先生不能先生留【以毛遂为不能而使之留也】毛遂曰臣乃今日请处囊中耳使遂蚤得处囊中乃脱頴而出非特其末见而已【处昌吕翻见贤遍翻毛晃曰锥铓曰颖】平原君乃与之俱十九人相与目笑之【索隐曰谓目视而侮笑之】平原君至楚与楚王言合从之利害日出而言之日中不决毛遂按剑歴阶而上谓平原君曰从之利害两言而决耳【两言谓利与害也从子容翻上时掌翻】今日出而言日中不决何也楚王怒叱曰胡不下【胡何也】吾乃与而君言【而犹汝也】汝何为者也毛遂按剑而前曰王之所以叱遂者以楚国之众也今十歩之内王不得恃楚国之众也王之命悬于遂手吾君在前叱者何也且遂闻汤以七十里之地王天下【王于况翻】文王以百里之壤而臣诸侯岂其士卒众多哉诚能据其势而奋其威也今楚地方五千里持防百万此霸王之资也以楚之彊天下弗能当白起小竖子耳率数万之众兴师以与楚战一战而举鄢郢再战而烧夷陵【事见上巻三十七年史记正义曰鄢乡故城在襄州率道县西南九里安郢城在荆州江陵县东北七里鄢于幰翻郢以井翻】三战而辱王之先人【谓焚夷楚之陵庙也】此百世之怨而赵之所羞而王弗之恶焉合从者为楚非为赵也吾君在前叱者何也楚王曰唯唯【恶乌路翻为于伪翻唯于癸翻】诚若先生之言谨奉社稷以从【从如字】毛遂曰从定乎楚王曰定矣毛遂谓楚王之左右曰取鸡狗马之血来【索隐曰盟之所用牲贵贱不同天子用牛及马诸侯用犬及豭大夫以下用鸡今此总言盟之用血故云取鸡狗马之血来耳索山客翻豭居牙翻】毛遂奉铜盘而跪进之楚王曰王当歃血以定从【索隐曰歃血若周礼则用珠盘奉读曰捧歃色洽翻又所甲翻从子容翻】次者吾君次者遂遂定从于殿上毛遂左手持盘血而右手招十九人曰公等相与歃此血于堂下公等録録所谓因人成事者也【説文録録随从之貌音禄索隐曰音六王劭曰録借字耳】平原君已定从而归至于赵曰胜不敢相天下士矣【相息亮翻】遂以毛遂为上客于是楚王使春申君将兵救赵魏王亦使将军晋鄙将兵十万救赵【晋以国为氏】秦王使谓魏王曰吾攻赵旦暮且下诸侯敢救之者吾已防赵必移兵先撃之魏王恐遣人止晋鄙留兵壁邺【班志邺县属魏郡】名为救赵实挟两端【两端名为救赵实贰于秦】又使将军新垣衍间入邯郸【间入由间道而入也间古苋翻邯郸音寒丹】因平原君説赵王欲共尊秦为帝以却其兵齐人鲁仲连在邯郸闻之往见新垣衍曰彼秦者弃礼义而上首功之国也【秦以战而能斩首有功者为上故曰上首功上尚也索隐曰秦法斩首多为上功斩一人首则赐爵一级故谓秦为上首功之国】彼即肆然而为帝于天下则连有蹈东海而死耳不愿为之民也且梁未睹秦称帝之害故耳吾将使秦王烹醢梁王新垣衍怏然不悦【怏于两翻】曰先生恶能使秦王烹醢梁王【恶音乌】鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯【醢呼改翻肉酱也】鄂侯争之彊辩之疾故脯鄂侯文王闻之喟然而叹故拘之牖里之库百日欲令之死【司马彪志河内郡荡隂县有牖里城纣囚文王于此史记正义曰其地在荡阴县北九里喟于贵翻牖音酉令力丁翻】今秦万乘之国也梁亦万乘之国也俱据万乘之国各有称王之名奈何睹其一战而胜欲从而帝之卒就脯醢之地乎【乘防证翻卒子恤翻】且秦无己而帝则将行其天子之礼以号令于天下则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫【处昌吕翻】梁王安得晏然而已乎而将军又何以得故宠乎新垣衍起再拜曰吾乃今知先生天下之士也吾请出不敢复言帝秦矣【复扶又翻考异曰史记鲁仲连传云新垣衍谢请出不敢复言帝秦秦将闻之为却军五十里按仲连所言不过论帝秦之利害耳使新垣衍慙怍而去则有之秦将何预而退军五十里乎此亦游谈者之夸大也不取垣于元翻怍才各翻将即亮翻为于伪翻】　燕武成王薨子孝王立初魏公子无忌仁而下士【下遐稼翻】致食客三千人魏有
　　隐士曰矦嬴【洪氏释有汉金乡守长侯君之碑云其先出自岐周文王之后封于郑郑共仲赐氏曰矦厥宣多以功佐国审如是则侯姓出于侯宣多赢音盈曹植音羸瘦之羸】年七十家贫为大梁夷门监者【大梁魏都夷门葢大梁城北门监古衘翻】公子置酒大防賔客坐定公子从车骑虚左自迎矦生【古者乘车尊者在左虚左以迎尊矦生而礼之也骑竒寄翻】矦生摄敝衣冠直上载公子上坐不让【直上时掌翻上坐之坐才卧翻】公子执辔愈恭矦生又谓公子曰臣有客在市屠中愿枉车骑过之公子引车入市矦生下见其客朱亥【姓谱朱本高阳周封其后于邾后为楚所灭子孙乃去邑氏朱】睥睨故乆立与其客语【睥睨不正视也睥正诣翻睨研计翻】微察公子公子色愈和乃谢客就车至公子家公子引侯生坐上坐徧赞賔客賔客皆惊【索隐曰赞告也谓以侯生徧告賔客徧与遍同】及秦围赵赵平原君之夫人公子无忌之姊也平原君使者冠葢相属于魏【属之欲翻下乃属同】让公子曰胜所以自附于婚姻者以公子之高义能急人之困也今邯郸旦暮降秦而魏救不至纵公子轻胜弃之独不怜公子姊邪【邯郸音寒丹降户江翻邪音耶】公子患之数请魏王勑晋鄙令救赵【数所角翻令力丁翻】及賔客辩士游説万端王终不聼公子乃属賔客【説式芮翻属之欲翻】约车骑百余乘欲赴鬬以死于赵过夷门见矦生矦生曰公子勉之矣老臣不能从【乘防证翻从才用翻】公子去行数里心不快【以矦生既不从行乂不为之画计谋也】复还见矦生矦生笑曰臣固知公子之还也【复扶又翻又音如字还从宣翻又音如字】今公子无佗端而欲赴秦军【无佗端言无佗竒策以发端也】譬如以肉投馁虎何功之有公子再拜问计矦嬴屛人曰吾闻晋鄙兵符在王卧内而如姬最幸力能窃之尝闻公子为如姬报其父仇【屛必郢翻史记曰如姬之父为人所杀公子使客斩其仇头以进如姬屛卑郢翻为于伪翻下同】如姬欲为公子死无所辞公子诚一开口则得虎符【虎威猛之兽故以为兵符汉有铜虎符】夺晋鄙之兵北救赵西却秦此五伯之功也【伯读曰霸】公子如其言果得兵符公子行矦生曰将在外君令有所不受【孙武子之言将即亮翻令力定翻】有如晋鄙合符而不授兵复请之则事危矣【复扶又翻】臣客朱亥其人力士可与俱晋鄙若聼大善不聼可使击之于是公子请朱亥与俱至邺晋鄙合符疑之举手视公子曰吾拥十万之众屯于境上今单车来代之何如哉朱亥防四十斤铁椎椎杀晋鄙【椎直追翻齐人谓之终葵铁椎以铁为之椎杀击杀也与槌同】公子遂勒兵下令军中曰父子俱在军中者父归兄弟俱在军中者兄归独子无兄弟者归养【养羊尚翻后养上为养同】得选兵八万人将之而进王龁乆围邯郸不防诸侯来救战数不利【龁恨勿翻邯郸音寒丹数所角翻】武安君闻之曰王不聼吾计今何如矣【白起以为邯郸未易攻而王龁军果不利故以为言】王闻之怒彊起武安君【彊其两翻】武安君称病笃不肯起
　　五十八年十月免武安君为士伍迁之阴密【如淳曰律有罪失官爵称士伍师古曰谓夺其爵令为士伍言使从士卒之伍也班志阴密县属安定郡古密国诗所谓密人不恭者也括地志阴密故城在泾州鹑觚县西古密须氏之国】十二月益发卒军汾城旁【汾城即汉河东临汾县城也去邯郸尚远秦葢屯兵于此为王龁声援括地志临汾故城在绛州正平县东北三十五里】武安君病未行诸矦攻王龁龁数却【龁恨勿翻数所角翻】使者日至【使疏吏翻】王乃使人遣武安君不得留咸阳中武安君出咸阳西门十里至杜邮【水经注渭水故渠迳安陵南渠侧有杜邮亭又迳渭城北秦咸阳汉之渭城也史记正义曰今咸阳县城本秦时杜邮也在雍州西北三十五里邮音尤雍于用翻】王与应侯羣臣谋曰白起之迁意尚怏怏有余言【怏于两翻】王乃使使者赐之剑武安君遂自杀秦人怜之乡邑皆祭祀焉魏公子无忌大破秦师于邯郸下王龁解邯郸围走郑安平为赵所困将二万人降赵【邯郸音寒丹降户江翻】应矦由是得罪【郑安平匿范睢以见王稽因此入秦为相故睢保任安平而用之今安平降赵故睢由此得罪秦法保任其人而不称者与同罪应于陵翻】公子无忌既存赵遂不敢归魏与賔客留居赵使将将其军还魏【将即亮翻还从宣翻又音如字】赵王与平原君计以五城封公子赵王扫除自迎执主人之礼引公子就西阶公子侧行辞让从东阶上【记曲礼主人就东阶客就西阶客若降等则就主人之阶上时掌翻】自言辠过【辠古罪字秦始皇以辠字近皇字改为罪】以负于魏无功于赵赵王与公子饮至暮口不忍献五城以公子退让也赵王以鄗为公子汤沐邑【师古曰凡言汤沐邑谓以其赋税供汤沐之具也鄗呼各翻】魏亦复以信陵奉公子【杜佑曰信陵君邑于今宋州宁陵县】公子闻赵有处士毛公隐于博徒薛公隐于卖浆家【处昌吕翻姓谱薛本自黄帝任姓之后裔孙奚仲居薛歴夏殷周六十四代为诸侯后因氏焉】欲见之两人不肯见公子乃间歩从之游平原君闻而非之公子曰吾闻平原君之贤故背魏而救赵今平原君所与游徒豪举耳【间古苋翻背蒲妹翻索隐曰谓豪者举之】不求士也以无忌从此两人游尚恐其不我欲也平原君乃以为羞乎为装欲去【为装者为行装也】平原君免冠谢乃止平原君欲封鲁连【以其折新垣衍言帝秦也】使者三返终不肯受【使疏吏翻】又以千金为鲁连寿鲁连笑曰所贵于天下士为人排患释难解纷乱而无取也【为人之为于伪翻难乃旦翻】即有取是商贾之事也【贾音古下同】遂辞平原君而去终身不复见【复扶又翻】　秦太子之妃曰华阳夫人【葢食汤沐邑于华阳因以为号华户化翻】无子夏姫生子异人异人质于赵秦数伐赵赵人不礼之【夏戸雅翻质音致数所角翻】异人以庶孽孙质于诸侯车乘进用不饶【张晏曰孺子曰孽子何休曰孽子贱子也非嫡正之子曰孽师古曰孽庶子也唐韵曰犹木之有孽生也异人于秦太子为庶子于秦王为庶孽孙孽鱼列翻索隐曰进者财也宜依小顔读为賮古字多假借用之进音才刃翻】居处困不得意阳翟大贾吕不韦适邯郸见之曰此竒货可居【贾音古邯郸音寒丹贾人居积滞货伺时以牟利以异人方财货也】乃往见异人説曰吾能大子之门【説式芮翻】异人笑曰且自大君之门不韦曰子不知也吾门待子门而大异人心知所谓乃引与坐深语不韦曰秦王老矣太子爱华阳夫人夫人无子子之兄弟二十余人子傒有秦国之业【华戸化翻下同子傒葢秦太子之子爱而居长者康曰傒胡启切余谓傒字即左传高傒之傒陆德明曰傒音兮】士仓又辅之【姓谱士姓晋士蒍之后】子居中不甚见幸乆质诸侯太子即位子不得争为嗣矣【质音致嗣祥吏翻】异人曰然则奈何不韦曰能立适嗣者独华阳夫人耳【适读曰嫡下为适同】不韦虽贫请以千金为子西游立子为嗣异人曰必如君防请得分秦国与君共之不韦乃以五百金与异人令结賔客复以五百金买竒物玩好【复扶又翻好呼到翻】自奉而西见华阳夫人之姊而以竒物献于夫人因誉子异人之贤【誉音余】賔客徧天下常日夜泣思太子及夫人曰异人也以夫人为天夫人大喜不韦因使其姊説夫人曰【説式芮翻】夫以色事人者色衰则爱弛【夫音扶】今夫人爱而无子不以繁华时蚤自结于诸子中贤孝者举以为适【适读曰嫡】即色衰爱弛虽欲开一言尚可得乎今子异人贤而自知中子【中读曰仲】不得为适夫人诚以此时防之是子异人无国而有国夫人无子而有子也则终身有宠于秦矣夫人以为然承间言于太子曰【间古苋翻】子异人絶贤【毛晃曰絶竒冠也相去辽远也】来往者皆称誉之因泣曰妾不幸无子愿得子异人立以为子以托妾身太子许之与夫人刻玉符约以为嗣因厚餽遗异人【嗣祥吏翻遗于季翻】而请吕不韦傅之异人名誉盛于诸侯吕不韦娶邯郸诸姬絶美者与居【娶字当从史记作取邯郸音寒丹】知其有娠【应劭曰娠震动怀任之意左传曰邑姜方娠孟康曰娠音身汉史娠多作身古今字也师古曰孟説是也汉书皆以娠为任身字邑姜方震自震动之震不作娠】异人从不韦饮见而请之不韦佯怒既而献之孕期年而生子政【佯音羊期读曰朞盖任身十二月而生也子政是为始皇为吕不韦以此贾祸张本】异人遂以为夫人邯郸之围赵人欲杀之异人与不韦行金六百斤予守者【予读兑曰与月】亡赴秦军遂得归异人楚服而见华阳夫人【楚服为楚人之服或曰楚楚盛服也】夫人曰吾楚人也当自子之因更其名曰楚【更工衡翻】
　　五十九年秦将军摎伐韩【摎史记正义纪虬翻康曰居由切】取阳城负黍斩首四万伐赵取二十余县斩首虏九万赧王恐背秦与诸侯约从将天下鋭师出伊阙攻秦令无得通阳城【从子容翻将即亮翻令力丁翻】秦王使将军摎攻西周赧王入秦顿首受罪尽献其邑三十六口三万秦受其献归赧王于周是岁赧王崩【皇甫谥曰周凡三十七王八百六十七年】














　　资治通鉴卷五
　　钦定四库全书
　　资治通鉴卷六　　　　　宋　司马光　撰
　　胡三省　音注
　　秦纪一【起柔兆敦牂尽昭阳作噩凡二十八年始丙午终癸酉也　陆德明曰秦陇西谷名也在雍州鸟防山之东北秦之先非子为周孝王养马于汧渭之间封为附庸邑之秦谷非子曾孙秦仲周宣王命为大夫仲之孙襄公讨西戎救周平王东迁以岐丰之地赐之列为诸侯春秋时称秦伯】昭襄王【名稷惠文王庶子也西周既亡天下莫适为主通鉴以秦卒并天下因以昭襄王系年諡法昭徳有劳曰昭辟地有德曰襄以沈约諡法言之则昭襄复諡也卒子恤翻諡神至翻辟读曰辟】
　　五十二年河东守王稽坐与诸矦通弃市【河东本魏地秦取之以其地在大河之东置河东郡守式又翻刑人于市与众弃之秦法论死于市谓之弃市】应矦日以不怿【王稽荐范睢于秦王睢既相秦稽亦进用今以罪死故睢日以不怿怿恱也不怿不悦也应于陵翻或曰范睢之初进用于秦至于为相昭襄王诚悦之也郑安平既降赵王稽又得罪睢虽为相昭襄王临朝接之日以不悦怿羊益翻】王临朝而叹【朝直遥翻】应矦请其故王曰今武安君死而郑安平王稽等皆畔内无良将而外多敌国吾是以忧【将即亮翻】应矦惧不知所出燕客蔡泽闻之【燕于贤翻蔡姓也以国为氏】西入秦先使人宣言于应矦曰蔡泽天下雄辨之士彼见王必困君而夺君之位应矦怒使人召之蔡泽见应矦礼又倨【倨居御翻傲也】应矦不快因让之曰子宣言欲代我相【相息亮翻】请闻其説蔡泽曰吁【孔安国曰吁疑怪之辞孔颖达曰吁者心有所嫌而为此声故以为疑怪之辞也】君何见之晚也夫四时之序成功者去【谓春生夏长秋就实冬闭藏各成其功而相代谢也夫音扶下同】君独不见夫秦之商君楚之吴起越之大夫种何足愿与【商君事见二卷周显王三十一年吴起事见一卷安王二十一年大夫种相越王句践以雪防稽之耻功成不退为句践所杀种温公音章勇翻与读曰欤句音钩践慈浅翻种章勇翻】应矦谬曰何为不可此三子者义之至也忠之尽也君子有杀身以成名死无所恨蔡泽曰夫人立功岂不期于成全邪【应于陵翻谬靡防翻邪音耶】身名俱全者上也名可法而身死者次也名僇辱而身全者下也【僇与戮同】夫商君吴起大夫种其为人臣尽忠致功则可愿矣闳夭周公岂不亦忠且圣乎三子之可愿孰与闳夭周公哉【闳夭周文王武王之贤臣闵音宏夭于骄翻又于表翻】应矦曰善蔡泽曰然则君之主惇厚旧故不倍功臣孰与孝公楚王越王【倍与背同蒲昧翻】曰未知何如蔡泽曰君之功能孰与三子曰不若蔡泽曰然则君身不退患恐甚于三子矣语曰日中则移月满则亏进退嬴缩【五星早出为嬴晚出为缩嬴余轻翻缩所六翻】与时变化圣人之道也今君之怨已讐而徳已报【怨已讐谓杀魏齐德已报谓进用王稽郑安平等】意欲至矣而无变计窃为君危之【为于伪翻】应矦遂延以为上客因荐于王王召与语大悦拜为客卿应矦因谢病免王新悦蔡泽计画遂以为相国泽为相数月免【相息亮翻】　楚春申君以荀卿为兰陵令【姓谱荀本姓郇后去邑为荀又晋荀林父公族隰叔之后班志兰陵县属东海郡史记正义曰今沂州承县有兰陵山】荀卿者赵人名况尝与临武君论兵于赵孝成王之前王曰请问兵要临武君对曰上得天时下得地利观敌之变动后之发先之至此用兵之要术也【后先皆去声】荀卿曰不然臣所闻古之道凢用兵攻战之本在乎一民弓矢不调则羿不能以中六马不和则造父不能以致逺【羿古之善射者造父古之善御者也羿音诣中竹仲翻父音甫】士民不亲附则汤武不能以必胜也故善附民者是乃善用兵者也故兵要在乎附民而已临武君曰不然兵之所贵者势利也所行者变诈也善用兵者感忽悠闇【杨倞曰感忽恍惚也悠闇谓逺视不分之貌】莫知所从出孙吴用之无敌于天下岂必待附民哉荀卿曰不然臣之所道仁人之兵王者之志也君之所贵权谋势利也仁人之兵不可诈也彼可诈者怠慢者也露袒者也【露袒如人之支体上下无衣裳以覆蔽祼露肉袒者也】君臣上下之间滑然有离德者也【滑音骨乱也】故以桀诈桀犹巧拙有幸焉以桀诈尧譬之以卵投石以指桡沸【桡奴巧翻又奴敎翻搅也】若赴水火入焉焦没耳故仁人之兵上下一心三军同力臣之于君也下之于上也若子之事父弟之事兄若手臂之扞头目而覆胸腹也【覆敷救翻葢也】诈而袭之与先惊而后击之一也且仁人用十里之国则将有百里之听用百里之国则将有千里之听用千里之国则将有四海之听必将聪明警戒和而一【康曰将音将帅之将余据文义读如字为通音附】故仁人之兵聚则成卒【百人为卒】散则成列延则若莫邪之长刅【莫邪吴之寳劒也説文莫邪长防也邪音耶】婴之者断兑则若莫邪之利锋当之者溃【兑刘向新序作鋭杨倞曰兑犹聚也读与队同倞音谅】圜居而方止则若盘石然触之者角摧而退耳且夫暴国之君将谁与至哉【夫音扶】彼其所与至者必其民也其民之亲我欢若父母其好我芬若椒兰彼反顾其上则若灼黥若仇讐人之情虽桀跖岂有肻为其所恶贼其所好者哉【字书仇讐皆匹也説文仇讐也讐犹应也左传怨耦曰仇记曰父之讐不与共戴天葢谓仇之初匹也至于耦而成怨则为仇讐校也两本相对覆校是非也杀父之人一旦相对覆校是非则不共戴天矣仇讐之义至此为甚后世率以为言好呼到翻为于伪翻恶乌路翻】是犹使人之子孙自贼其父母也彼必将来告夫又何可诈也故仁人用国日明诸矦先顺者安后顺者危敌之者削反之者亡诗曰武王载发有度秉钺如火烈烈则莫我敢遏此之谓也【商颂之辞武王汤也发依商颂读为斾古者军将战则建斾】孝成王临武君曰善请问王者之兵设何道何行而可【杨倞曰设谓制置道谓论説教令也行谓动用也】荀卿曰凡君贤者其国治君不能者其国乱隆礼贵义者其国治简礼贱义者其国乱治者彊乱者弱是彊弱之本也【冶直吏翻】上足卬则下可用也上不足卬则下不可用也【卬古仰字音鱼向翻杨倞曰下托上曰仰】下可用则彊下不可用则弱是彊弱之常也齐人隆技击【孟康曰技击者兵家之技巧习手足便器械积机关以立攻守之胜者也杨倞曰技材力也齐人以勇力击斩敌者号为技击隆重也技渠绮翻】其技也得一首者则赐赎锱金无本赏矣【杨倞曰八两曰锱本赏谓有功同受赏也其技击之术斩得一首则官赐以锱金赎之斩首虽战败亦赏不斩首虽胜亦不赏是无本赏夹锱庄持翻】是事小敌毳则偷可用也【毳与脆同音此芮翻】事大敌坚则涣焉离耳若飞鸟然倾侧反覆无日是亡国之兵也兵莫弱是矣是其去赁市佣而战之几矣【赁女禁翻毛晃曰借也僦也市佣谓市人之受雇者也】魏氏之武卒以度取之【杨倞曰选择武勇之士号为武卒度取之谓取长短材力之中度者也】衣三属之甲【如淳曰三身一髀禈一胫缴一凡三属衣于既翻属之欲翻】操十二石之弩【沈括曰钧石之石五权之名石重百二十斤后人以一斛为一石自汉时已如此于定国饮酒一石不乱是也挽彊弓弩古人以钧石率之今人乃以秔米一斛之重为一石凡石以九十二斤半为法乃汉秤三百四十一斤也今之武卒蹶弩有及九石者计其力乃古二十五石比魏之武卒当二人有余弓有挽三石者乃古之二十四钧比顔高之弓当五人有余此皆近世教习所致武备之盛前古未有其比按括之论详矣然用之则误国丧师不知合变是赵括之谈兵也操七刀翻】负矢五十个置戈其上【谓置戈于身之上即荷戈也荷下可翻】冠胄带劒赢三日之粮日中而趋百里中试则复其户利其田宅【中试言程试而中度者复其户不徭役也利其田宅给以田宅便利之处胄今之兠鍪冠古玩翻赢怡成翻担也中竹仲翻复方目翻】是其气力数年而衰而复利未可夺也改造则不易周也【改造谓更选择也易弋豉翻】是故地虽大其税必寡是危国之兵也秦人其生民也陿隘其使民也酷烈刼之以势隐之以阨忸之以庆赏防之以刑罚【陿与狭同隘乌懈翻杨倞曰隐之以阨谓隐蔽以险阨使敌不能害郑氏曰秦地多阨隐藏其民于阨中也忸与狃同串习也战胜则与之庆赏使习以为常防借也不胜则以刑罚陵借之庄子风谓蛇曰防我亦胜我陆德明音义曰防音秋借也李云防借也借则削也忸女九翻】使民所以要利于上者非鬬无由也使以功赏相长五甲首而五家【杨倞曰有功则赏之使相长凡获得五甲首则役隷乡里之五家也要一遥翻长知两翻】是最为众彊长久之道故四世有胜非幸也数也【四世谓秦孝公惠文王悼武王昭襄王】故齐之技击不可以遇魏之武卒魏之武卒不可以遇秦之鋭士秦之鋭士不可以当桓文之节制桓文之节制不可以当汤武之仁义有遇之者若以焦熬投石焉【焦熬之物至脆投石则碎熬五刀翻】兼是数国者皆干赏蹈利之兵也佣徒鬻卖之道也未有贵上安制綦节之理也【杨倞曰干赏蹈利之兵与佣徒之人鬻卖其力而作者无异未有爱贵其上而为之致死安于制度自不逾越极于节义心不为非之理也】诸矦有能微妙之以节则作而兼殆之耳【杨倞曰微妙精尽也节仁义也作起也殆危也诸矦有能精尽仁义则起而兼此数国使之危殆】故招延募选隆势诈上功利是渐之也【渐浸渍也言势诈功利渐染以成俗渐子廉翻】礼义敎化是齐之也故以诈遇诈犹有巧拙焉以诈遇齐譬之犹以锥刀堕泰山也【谓礼义敎化之所齐以诈遇之无不败者堕读曰隳】故汤武之诛桀纣也拱挹指麾而彊暴之国莫不趋使【挹一及翻义与揖同】诛桀纣若诛独夫故泰誓曰独夫纣此之谓也故兵大齐则制天下小齐则治邻敌【冶直之翻】若夫招延募选隆势诈上功利之兵【夫音扶下同】则胜不胜无常代翕代张代存代亡相为雌雄耳夫是谓之盗兵君子不由也孝成王临武君曰善请问为将【将即亮翻】荀卿曰知莫大于弃疑【杨倞曰不用疑谋此智之大知读曰智】行莫大于无过【行下孟翻】事莫大于无悔事至无悔而止矣不可必也【言不可自以为必胜】故制号政令欲严以威庆赏刑罚欲必以信处舎收藏欲周以固【杨倞曰处舍营垒也收藏财物也周密严固则敌不得而陵夺也处昌吕翻】徙举进退欲安以重欲疾以速窥敌观变欲潜以深欲伍以参【杨倞曰谓使间谍观敌欲潜隐深入之也伍参犹错杂也使间谍或参之或伍之于敌之间而尽知其事韩子曰省同异之言以知朋党之分偶参伍之验以责陈言之实又曰参之以比物伍之以合参】遇敌决战必行吾所明无行吾所疑夫是之谓六术无欲将而恶废【言欲为将而恶失权则舍己之胜筭迁就以逢君之欲矣将即亮翻】无怠胜而忘败无威内而轻外无见其利而不顾其害凡虑事欲熟而用财欲泰夫是之谓五权【夫音扶】将所以不受命于主有三可杀而不可使处不完可杀而不可使击不胜可杀而不可使欺百姓夫是之谓三至【杨倞曰至谓守一而不变处昌吕翻】凡受命于主而行三军三军既定百官得序【杨倞曰百官军之百吏也】羣物皆正则主不能喜敌不能怒夫是谓之至臣虑必先事而申之以敬慎终如始始终如一夫是之谓大吉【杨倞曰言必无覆败之祸】凡百事之成也必在敬之其败也必在慢之故敬胜怠则吉怠胜敬则灭计胜欲则从欲胜计则凶战如守行如战有功如幸敬谋无旷敬事无旷敬吏无旷敬众无旷敬敌无旷夫是之谓五无旷【旷废也夫音扶】慎行此六术五权三至而处之以恭敬无旷夫是之谓天下之将则通于神明矣临武君曰善请问王者之军制荀卿曰将死鼓【将即亮翻将建旗伐鼓以令三军之进退死不离局离力智翻】御死辔百吏死职士大夫死行列【行戸刚翻】闻皷声而进闻金声而退顺命为上有功次之令不进而进犹令不退而退也【令力正翻】其罪惟均不杀老弱不猎禾稼服者不禽格者不赦奔命者不获【杨倞曰服谓不战而退者不追禽之格谓相拒捍者奔命谓奔走来归其命不获之以为囚俘】凡诛非诛其百姓也诛其乱百姓者也百姓有捍其贼则是亦贼也以其顺刅者生傃刅者死奔命者贡【杨倞曰傃向也谓傃向格鬬者贡谓取归命者献于上将也傃音素】微子开封于宋【殷纣暴虐微子奔周武王杀纣封微子于宋微子本名啓此云开者葢汉景帝讳刘向改之也】曹触龙断于军【杨倞曰説苑云桀为天子其臣有左师触龙者谄谀不正此云纣当是説苑误案战国时赵亦有左师触龙岂姓名同乎姓谱曹姓夲自颛顼孙陆终之子六安周武王封曹挟于邾故邾曹姓也至魏武帝始祖曹叔振铎】商之服民所以养生之者无异周人故近者謌讴而乐之逺者竭蹶而趋之【以上下文观之商周二字恐或倒置杨倞曰竭蹶颠仆犹言匍匐也乐音洛蹶居月翻】无幽闲辟陋之国莫不趋使而安乐之【闲读曰闲辟读曰僻】四海之内若一家通达之属莫不从服夫是之谓人师【夫音扶】诗曰自西自东自南自北无思不服此之谓也【引文王有声之诗而言】王者有诛而无战城守不攻兵格不击敌上下相喜则庆之不屠城不潜军不留众师不越时故乱者乐其政不安其上欲其至也【乱国之民乐吾之政故不安其上惟欲吾兵之至也乐音洛】临武君曰善陈嚣问荀卿曰【嚣虚骄翻又牛刀翻】先生议兵常以仁义为本仁者爱人义者循理然则又何以兵为凡所为有兵者为争夺也【爲争于僞翻】荀卿曰非汝所知也彼仁者爱人爱人故恶人之害之也义者循理循理故恶人之乱之也【恶乌路翻】彼兵者所以禁暴除害也非争夺也　燕孝王薨子喜立周民东亡【义不为秦民也】秦人取其寳器迁西周公于狐
　　之聚【此西周文公也武公之子也自赧王时东西分治赧王拥虚器而已班志河南郡梁县有□狐聚括地志汝州外古梁城即狐聚也阳人故城即阳人聚也在汝州梁县西四十里秦迁东周所居也梁亦古梁城也在汝州梁县西南十五里索隐曰狐聚与阳人聚在洛阳南北五十里梁新城之间也与惮同聚贤曰慈谕翻】　楚王迁鲁于莒而取其地【鲁至是而亡莒居许翻】
　　五十三年摎伐魏取吴城【后汉志河东郡大阳县有吴山山上有虞城杜预曰虞国也帝王世纪曰舜妃嫔于虞虞城是也亦谓吴城秦昭王伐魏取吴城是也摎纪虬翻】韩王入朝魏举国听令【朝直遥翻令力政翻】
　　五十四年王郊见上帝于雍【班志雍县属扶风秦惠公都之有五畤故于此郊见上帝欲行天子之礼也应劭曰四方积高曰雍凡下见上之见音贤遍翻雍于用翻畤音止】　楚迁于钜阳【赧王三十七年楚自郢东北徙于陈今自陈徙钜阳至始皇六年春申君以朱英之言自陈徙夀春则此时虽徙钜阳未离陈地也赧奴版翻郢以井翻离力智翻】
　　五十五年衞怀君朝于魏魏人执而杀之更立其弟是为元君【更工衡翻】元君魏壻也【壻女夫妻谓夫亦曰壻旁从女或从士思继翻】五十六年秋王薨孝文王立尊唐八子为唐太后【薨呼肱翻七子八子秦宫中女官名】以子楚为太子赵人奉子楚妻子归之韩王衰绖入吊祠【贤曰丧服斩衰裳上曰衰下曰裳麻在首要皆曰绖首绖象缁布冠要绖象大带绖之言实衰之言摧明中实摧痛也衰七雷翻】　燕王喜使栗腹约欢于赵【姓谱栗姓栗陆氏之后燕因肩翻】以五百金为赵王酒反而言于燕王曰赵壮者皆死长平【长平之败事见上卷周赧王五十五年】其孤未壮可伐也王召昌国君乐闲问之对曰赵四战之国【言其四境皆邻于彊敌四面拒战也】其民习兵不可王曰吾以五而伐一对曰不可王怒羣臣皆以为可乃发二千乘栗腹将而攻鄗【乘绳证翻鄗呼各翻】卿秦攻代【姓谱卿姓也】将渠曰与人通关约交以五百金饮人之王【姓谱将亦姓也音即良翻饮于禁翻】使者报而攻之不祥师必无功【使疏吏翻】王不听自将偏军随之将渠引王之绶王以足蹴之【蹴子六翻蹋也绶音受】将渠泣曰臣非自为为王也【为于伪翻】燕师至宋子【班志宋子县属钜鹿郡】赵廉颇为将逆击之败栗腹于鄗败卿秦乐乘于代【将即亮翻乐乘赵将也战国策曰乐乘败卿秦于代当从之败补迈翻】追北五百余里遂围燕【燕都蓟赵人进围之】燕人请和赵人曰必令将渠处和【处昌吕翻处和者主和也】燕王使将渠为相而处和赵师乃解去【相息亮翻】　赵平原君卒【卒子恤翻】
　　孝文王【索隐曰名柱諡法五宗安之曰孝慈惠爱民曰文】
　　元年冬十月己亥王即位三日薨子楚立是为庄襄王尊华阳夫人为华阳太后夏姬为夏太后【姓谱周封夏后氏于杞非为后不得封者以夏为氏一曰陈夏征舒之后夏姬生庄襄王故尊为太后华户化翻夏户雅翻】　燕将攻齐聊城防之【聊城在济水之北班志聊城县属东郡】或譛之燕王燕将保聊城不敢归齐田单攻之岁余不下鲁仲连乃为书约之矢以射城中【燕因肩翻将即亮翻约之矢谓以书圜绕束防于矢也射而亦翻】遗燕将为陈利害【遗于季翻为于伪翻】曰为公计者不归燕则归齐今独守孤城齐兵日益而燕救不至将何为乎燕将见书泣三日犹豫不能自决欲归燕已有隙欲降齐所杀虏于齐甚众恐已降而后见辱喟然叹曰与人刅我宁我自刅遂自杀【降户江翻喟丘贵翻言与其使人加刅于我宁使我拔刅而自杀也】聊城乱田单克聊城【用大师曰克】归言鲁仲连于齐欲爵之仲连逃之海上曰吾与富贵而诎于人【诎曲勿翻礼记不充诎于富贵诎者喜失节貌予谓此诎即屈伸之屈】宁贫贱而轻世肆志焉魏安厘王问天下之高士于子顺【厘读曰僖】子顺曰世无其人也抑可以为次其鲁仲连乎王曰鲁仲连彊作之者【彊其两翻】非体自然也子顺曰人皆作之作之不止乃成君子作之不变习与体成则自然也【朱熹曰君子成德之名】
　　庄襄王【本名异人改名楚孝文王之中子也諡法胜敌志彊曰庄】
　　元年吕不韦为相国【相息亮翻】　东周君与诸矦谋伐秦王使相国帅师讨灭之迁东周君于阳人聚【帅读曰率聚慈喻翻】周既不祀【皇甫谧曰周凡三十七王八百六十七年周有天下祀后稷以配天宗祀文王于明堂以配上帝宗庙血食八百六十余年西周已亡犹幸东周能守其祀东周又为秦所灭则尽不祀矣索隐曰既尽也日食尽曰既言周祚尽灭无主祭祀】周比亡【比必寐翻及也】凡有七邑河南洛阳谷城平阴偃师巩缑氏【班志河南县故郏鄏地周武王迁九鼎周公营以为都是为王城平王居之洛阳周公迁殷民于此是为成周师古曰谷城即今新安应劭曰平阴在平城北故曰平阴班志河南郡之平县即平城也括地志曰故谷城在洛州河南县西北十八里苑中河阴县城本汉平阴县在洛州洛阳县东北五十里十三州志曰在平津大河之南魏文帝改曰河阴刘昭曰偃师帝喾所都盘庚复南亳是为西亳巩古巩伯国周之东周公所居缑氏周大夫刘子邑宋白曰缑氏春秋之滑国已上七邑汉皆属河南郡缑工矦翻郏音夹鄏音辱】　以河南洛阳十万户封相国不韦为文信矦【相息亮翻】　蒙骜伐韩【骜五到翻又五刀翻】取成臯荥阳【班志荥阳县属河南郡荥泽在其南唐属郑州】初置三川郡　楚灭鲁迁鲁顷公于卞【春秋夫人姜氏防齐侯于卞即其地班志卞县属鲁郡顷音倾】为家人【家人犹今所谓齐民也】二年日有食之　蒙骜伐赵取榆次狼孟等三十七城【班志榆次狼孟二县并属太原郡榆次即左传涂水梗阳之地括地志狼孟故城在并州阳曲县东北二十六里】　楚春申君言于楚王曰淮北地边于齐其事急请以为郡而封于江东楚王许之春申君因城吴故墟以为都邑【吴都姑苏越王句践灭吴王夫差而吴为墟班志吴县太伯所邑汉为防稽郡治所句音钩践慈演翻】宫室极盛【春申君相楚楚正弱秦正彊不能为国谋乃营其都而盛宫室何足道也孔颖违曰尔雅云室谓之宫宫谓之室别而言之论其四面穹隆则曰宫因其贮物则曰室室之言实也】三年王龁攻上党诸城悉防之初置太原郡【龁恨勿翻】　蒙骜帅师伐魏取高都汲【班志高都县属上党郡汲县属河内郡括地志高都县今泽州也汲故城在衞州所理汲县之西南三十五里帅读曰率】魏师数败【数所角翻】魏王患之乃使人请信陵君于赵信陵君畏得罪不肻还【信陵君留赵事见上卷周赧王五十八年还从宣翻乂音如字赧奴版翻】诫门下曰【诫居拜翻敕也】有敢为魏使通者死【为于伪翻使疏吏翻】宾客莫敢諌毛公薛公见信陵君曰公子所以重于诸矦者徒以有魏也【康曰重直用切余按文义当音轻重之重】今魏急而公子不恤一旦秦人克大梁夷先王之宗庙公子当何面目立天下乎语未卒信陵君色变趣驾还魏【卒子恤翻趣读曰促催也】魏王持信陵君而泣以为上将军信陵君使人求援于诸矦诸矦闻信陵君复为魏将【将即亮翻】皆遣兵救魏信陵君率五国之师败蒙骜于河外【自春秋至战国率以黄河之西为河外晋赂秦以可外列城五即其证也骜五到翻败补迈翻】蒙骜遁走信陵君追至函谷关抑之而还安陵人缩高之子仕于秦【后汉志汝南郡征羌县有安陵亭注云即魏安陵君所封地括地志曰陵县西北十五里李奇云六国时为安陵还从宣翻又音如字缩所六翻】秦使之守管【班志河南郡中牟县有管叔邑后汉志中牟县有管城杜预曰管国也在京县东北】信陵君攻之不下使人谓安陵君曰君其遣缩高吾将仕之以五大夫使为执节尉【信陵君使安陵君遣缩高欲使安陵以君谕其民以父谕其子也军尉之执节者也周执节以使汉执节则使且可以专杀矣】安陵君曰安陵小国也不能必使其民使者自往请之使吏导使者至缩高之所使者致信陵君之命缩高曰君之幸高也将使高攻管也夫父攻子守人之笑也见臣而下是倍主也父敎子倍亦非君之所喜【夫音扶倍蒲妹翻喜许既翻】敢再拜辞使者以报信陵君信陵君大怒遣使之安陵君所曰安陵之地亦犹魏也【使疏吏翻之如也往也安陵本魏地魏襄王以封其弟】今吾攻管而不下则秦兵及我社稷必危矣愿君生束缩高而致之若君弗致无忌将发十万之师以造安陵之城下【造七到翻】安陵君曰吾先君成矦受诏襄王以守此城也手授太府之宪【太府魏国藏图籍之府宪法也】宪之上篇曰臣弑君子弑父有常不赦【有常谓有常法也】国虽大赦降城亡子不得与焉【降户江翻与读曰预】今缩高辞大位以全父子之义而君曰必生致之是使我负襄王之诏而废太府之宪也虽死终不敢行缩高闻之曰信陵君为人悍猛而自用此辞必反为国祸【谓为安陵之祸也悍下罕翻又音汗】吾已全已无违人臣之义矣岂可使吾君有魏患乎乃之使者之舎刎颈而死信陵君闻之缟素辟舎【刎扶粉翻颈居郢翻缟古老翻尔雅曰缟皓也辟读曰避】使使者谢安陵君曰无忌小人也困于思虑失言于君请再拜辞罪【安陵受封于魏国者也缩高受防于安陵者也缩高之子不为魏民逃归秦而臣于秦为秦守管时秦加兵于魏欲取大梁安陵傥念魏为宗国缩髙傥念其先为魏民见魏之危安敢坐视而不救公子无忌为魏举师以临之安陵君则陈太府之宪缩高则陈大臣之义以拒之虽死不避反而求之可谓得其死乎无忌为之缟素辟舍以谢安陵吾亦未知其何所处也】王使人行万金于魏以间信陵君求得晋鄙客【信陵君杀晋鄙事见上卷周赧王五十六年间古苋翻】令説魏王曰公子亡在外十年矣今复为将诸矦皆属天下徒闻信陵君而不闻魏王矣【令力丁翻説式芮翻将即亮翻】王又数使人贺信陵君得为魏王未也【数所角翻】魏王日闻其毁不能不信乃使人代信陵君将兵信陵君自知再以毁废乃谢病不朝日夜以酒色自娱凡四岁而卒【朝直遥翻卒子恤翻】韩王往吊其子荣之以告子顺子顺曰必辞之以礼邻国君吊君为之主【郑曰君为之主吊臣恩为已也子不敢当主中庭北面哭不拜记曰昔者衞灵公适鲁遭季桓子之防卫君请吊哀公辞不得命公为主客入吊公揖让升自东阶西乡客升自西阶吊公拜兴哭】今君不命子则子无所受韩君也其子辞之　五月丙午王薨【薨呼肱翻】太子政立生十三年矣国事皆决于文信矦号称仲父【吕不韦封文信矦仲父以齐桓礼管仲礼之】　晋阳反【是年秦攻得晋阳置太原郡未久而秦有庄襄王之防故反】
　　始皇帝上【讳政庄襄王子也王并天下自以徳兼三皇功过五帝故自号曰皇帝欲传世以一至万乃除諡法号始皇帝】
　　元年蒙骜击定之【击定晋阳也骜五到翻】　韩欲疲秦人使无东伐乃使水工郑国为间于秦凿泾水自仲山为渠【间古苋翻班志泾水出安定郡泾阳县西开头山东至冯翊阳陵县入渭过郡三行千六十里淮南子曰泾水出薄落之山华戎对境图泾水上接蔚茹水南流至笄头山西折而东流迳原州泾州界又东流迳邠州干州之北又东南流至雍州泾阳县而合于渭师古曰仲山即今九嵏之东仲山也开轻烟翻蔚纡勿翻笄古兮翻雍于用翻嵏祖红翻】并北山东注洛【并步浪翻师古曰洛水即冯翊漆沮水程大昌曰禹贡止有漆沮秦汉以来始有洛水所谓洛者班志云源出北地归德县北蛮夷中今按其水自入塞后歴鄜坊同三州始入渭孔安国谓自冯翊怀德县入渭是也汉怀德唐同州朝邑县是也漆水自华原县东北同官县界来沮水自邠州东北来洛在漆沮之东至同州白水县与漆沮合所谓洛即漆沮者言其本同也沮七余翻鄜音肤邠彼巾翻】中作而觉【师古曰中作谓用功中道事未竟也觉露也韩之谋露也】秦人欲杀之郑国曰臣为韩延数年之命然渠成亦秦万世之利也乃使卒为之【臣为于伪翻卒子恤翻终也】注填阏之水漑舄卤之地四万余顷收皆亩一钟【师古曰注引也填阏谓壅泥也言引淤浊之水灌咸卤之田更令肥美故一亩之收至六斛四斗杜佑曰古者百步为亩秦汉以降即二百四十步为亩阏读曰淤音于据翻舄与泻同音思积翻卤也卤亦作卤音郎古翻咸卤】关中由是益富饶【饶有余裕也】二年麃公将卒攻卷【索隐曰麃邑名麃公史失其姓名麃悲骄翻将即亮翻又音如字卷逵员翻邑名】斩首三万　赵以廉颇为假相国伐魏取繁阳【班志繁阳县属魏郡应劭曰在繁水之阳括地志繁阳故城在相州内黄县东北二十七里相息亮翻】赵孝成王薨子悼襄王立使武襄君乐乘代廉颇廉颇怒攻武襄君武襄君走廉颇出犇魏久之魏不能信用赵师数困于秦赵王思复得廉颇廉颇亦思复用于赵赵王使使者视廉颇尚可用否廉颇之仇郭开多与使者金令毁之廉颇见使者一饭斗米肉十斤被甲上马以示可用使者还报曰廉将军虽老尚善饭然与臣坐顷之三遗矢矣【数所角翻复扶用翻使使疏吏翻令力丁翻被皮义翻上时掌翻矢粪也】赵王以为老遂不召【郭开之间亷颇以其仇也其谗杀李牧则好货耳谗人防极其祸国可胜言哉间古苋翻好呼到翻胜音升】楚人阴使迎之廉颇一为楚将无功曰我思用赵人卒死于寿春【将即亮翻寿秦县汉属九冮郡唐为寿州治所始皇六年楚方徙都寿春史终言廉颇之事也卒子恤翻】
　　三年大饥【五谷皆不熟为大饥】　蒙骜伐韩取十二城【骜五到翻】　赵王以李牧为将伐燕取武遂方城【班志武遂县属河间国方城县属广阳国后汉志作方城括地志易州遂城县战国时武遂城也方城故城在幽州固安县南十七里将即亮翻燕因肩翻】李牧者赵之北边良将也尝居代雁门僃匈奴【秦置雁门邵在代郡西南匈奴淳维之后本夏后氏之苗裔索隐曰张晏云淳缑以殷时奔北边又乐彦括地谱曰夏桀无道汤放之鸣条三年而死其子獯粥妻桀之众妾避居北野随畜移徙中国谓之匈奴其言夏后苗裔或当然也故应劭风俗通曰殷时曰獯粥改曰匈奴又晋灼云尧时曰荤粥周曰猃狁秦曰匈奴韦昭曰汉曰匈奴荤粥其别名则淳维是其始祖葢与獯粥是一也獯许云翻粥音育猃虚检翻】以便宜置吏市租皆输入莫府为士卒费【康曰师出无常处所在张幕居之以将帅得称府故曰莫府莫与幕同一曰莫大也莫府犹言大府】日击数牛飨士习骑射【孔颍达曰古人不骑马故但经记正典无言骑者今言骑者当是周末时射之所起起自黄帝故易系辞黄帝下九事章云古者木为弧剡木为矢弧矢之利以威天下又世本云挥作弓夷牟作矢注云挥夷牟黄帝臣是弓矢起于黄帝矣骑奇寄翻下同剡以冉翻】谨烽火多间谍【塞上置望之地边有警则举烽汉书音义烽如覆米防县着桔橰头有冦则举之燧积薪有寇则燔然之索隐曰字林防漉米薮也音一六翻纂要防淅箕也烽见敌则举燧有难则焚烽主昼燧主夜间谍者使之间行以伺敌观其变动也间古苋翻谍达协翻着直畧翻桔吉屑翻橰音臯漉音鹿淅音析难乃旦翻伺相吏翻】为约曰匈奴即入盗急入收保【收畜产而自保也】有敢捕虏者斩匈奴每入烽火谨辄入收保不战如是数岁亦不亡失匈奴皆以为怯虽赵边兵亦以为吾将怯【将即亮翻】赵王让之【让青也】李牧如故王怒使佗人代之岁余屡出战不利多失亡边不得田畜【説文畜许竹翻养也史记正义许又翻又音蓄聚也】王复请李牧【复扶又翻】李牧杜门称病不出王彊起之【杜门塞门以拒絶来者彊其两翻】李牧曰必欲用臣如前乃敢奉令王许之李牧至边如约匈奴数岁无所得终以为怯边士日得赏赐而不用【言屡赏而不用之以战也】皆愿一战于是乃具选车得千三百乘选骑得万三千匹【车骑皆选其坚良者乘绳证翻骑奇寄翻】百金之士五万人【管子曰能禽敌杀将者赏百金将即亮翻】彀者十万人【彀古翻张弓也索隐曰彀谓能射者也】悉勒习战大纵畜牧人民满野匈奴小入佯北不胜以数十人委之【委弃也委之于敌也佯音羊】单于闻之【单于匈奴首领之称班书曰单于者广大之貌言其象天单于然也单音蝉称处陵翻】大率众来入李牧多为奇陈【陈读曰阵】张左右翼击之大破之杀匈奴十余万骑灭襜褴【如淳曰襜褴胡名在代地班书作澹林襜都甘翻褴路谈翻类篇卢甘翻】破东胡【东胡其后为鲜卑乌丸服防曰在匈奴东故曰东胡】降林胡【如淳以澹林为东胡以此观之似是两种降户江翻】单于犇走十余岁不敢近赵边【近其靳翻】先是天下冠带之国七而三国边于戎狄【先悉荐翻】秦自陇以西有緜诸绲戎翟防之戎【班志緜诸道属天水郡西汉之制县有蛮夷曰道括地志緜诸城在秦州秦岭县北五十六里唐贞观十七年省秦岭入清水县韦昭曰绲戎春秋以为大戎师古曰混云夷也史记正义曰绲音昆字当作混余谓昆戎即周之昆夷翟与狄同班志陇西郡有狄道师古曰其地有狄种故曰狄道天水郡有防道应劭曰防戎邑也狄道晋置武始郡括地志防道故城在渭州襄武县东南三十七里防户官翻】岐梁泾漆之北有义渠大荔乌氏朐衍之戎【班志岐山在扶风美阳县西北梁山在冯翊夏阳县西北师古曰此漆水在新平后汉志扶风漆县有漆水晋分扶风置新平郡治漆县班志义渠道属北地郡括地志唐寕庆二州地又班志冯翊临晋县古大荔城括地志同州冯翊县及朝邑县本汉临晋地今朝邑县东三十步故王城即大荔王城也宋白曰同州冯翊县古大荔城在今州东三十七里胡邑县界故王城是也荔力计翻班志安定郡有乌氏县括地志乌氏故城在泾州安定县东三十里周之故地后入戎秦惠王取之置乌氏县氏音支班志北地郡有朐衍县括地志盐州古戎狄居之即朐衍戎之地应劭曰朐音煦师古音香于翻康求于翻非】而赵北有林胡楼烦之戎燕北有东胡山戎【自汉北平无终白狼以北皆大山重谷诸戎居之春秋谓之山戎】各分散居谿谷自有君长往往而聚者百有余戎然莫能相一其后义渠筑城郭以自守而秦稍蚕食之至惠王遂防义渠二十五城昭王之时宣太后诱义渠王杀诸甘泉【甘泉在汉冯翊云阳县汉起甘泉宫于此诱羊久翻】遂发兵伐义渠灭之始于陇西北地上郡【陇西唐渭州洮州河州之地北地唐庆州宁州鄜州灵州盐州之地上郡唐延州绥州银州之地】筑长城以拒胡赵武灵王北破林胡楼烦筑长城自代并阴山下至髙阙为塞【徐广曰五原郡西安阳县北有阴山阴山在河南阳山在河北郦道元曰余按南河北河及安阳县以南悉沙阜耳无他异山故广志云朔方郡移沙七所而无山以拟之是议志之僻也阴山在河东南斯可矣汉郎中矦应曰阴山东西千余里单于之苑闲也孝武出师攘之于漠北匃奴过之未尝不哭则此山葢在沙漠之南也括地志阴山在朔州北塞外突厥界杜佑曰今安北府北山是也安北府治中受降城地志朔方郡临戎县北有连山险于长城其山中断两峰俱峻名曰高阙水经注河水自窳浑县东屈而东流迳髙阙南阙口有城跨山结局谓之高阙戍刘昫曰高阙北拒大碛口三百里杜佑曰高阙当在丰州河西厥九勿翻降户冮翻窳以主翻浑户昆翻碛七迹翻】而置云中雁门代郡【史记正义曰云中故城赵云中城秦云中郡在胜州榆林县东北四千里秦汉之雁门代郡皆在句注陉之北唐之云翔蔚新武州即其地也若唐之代州雁门郡惟崞系畤二县汉雁门郡之旧县其雁门县则汉大原郡之广武县也五台则汉太原之虑虒县也句音钩陉音刑蔚纡勿翻崞音郭时音止师古曰虑虒音庐夷】其后燕将秦开为质于胡【姓谱秦本颛顼后子婴既灭支庶为秦氏余按左传鲁有秦堇父秦姓其来尚矣燕因肩翻将即亮翻质音致父音甫堇凡隐翻】胡甚信之归而袭破东胡东胡却千余里燕亦筑长城自造阳至襄平【韦昭曰造阳地名在上谷余按汉书所谓上谷之斗造阳是也杜佑曰晋太康地志自北地郡北行九百里得五原塞又北出九百里得造阳即麟州银城县史记燕筑长城自造阳至襄平韦昭曰造阳地在上谷未详孰是史记正义曰上谷今妫州王隐地道志曰郡在谷之头故以上谷名焉班志襄平县辽东郡治所燕因肩翻妫居为翻】置上谷渔阳右北平辽东郡以拒胡【渔阳唐蓟州檀州北平唐平州辽东其地在大辽水之东唐尝置辽州又尝为安东都护府治所】及战国之末而匈奴始大
　　四年春蒙骜伐魏取畼有诡【畼徐广音场索隐音畅类篇又直亮翻伸郎翻】三月军罢　秦质子归自赵赵太子出归国【质音致】　七月蝗疫【蝗子始生曰蝝翅成而飞曰蝗以食苗为灾疫札瘥瘟也】令百姓纳粟千石拜爵一级　魏安厘王薨子景湣王立【厘读曰僖湣读曰闵】
　　五年蒙骜伐魏取酸枣燕虚长平雍丘山阳等二十城【骜五到翻括地志酸枣故城在滑州酸枣县北十五里索隐曰燕虚二邑名春秋桓十二年会于虚赧王四十二年黄歇説秦王曰防酸枣虚桃按今东郡燕县东三十里有桃城虚葢与桃相近括地志南燕城古燕国骨州胙城县是也桃虚在濮州雷泽县东十三里燕乌田翻虚如字班志长平县属汝南郡括地志在陈州宛丘县西六十六里班志雍丘县属陈留郡故祀国也雍于用翻史记正义曰地理志河内郡有山阳县余考之上下文此非河内之山阳葢班志山阳郡之地】初置东郡　初剧辛在赵与厐暖善【赧王三年剧辛自赵适燕剧竭防翻暖音许逺翻又许兀翻赧奴版翻】已而仕燕燕王见赵数困于秦廉颇去而庞暖为将欲因其敝而攻之问于剧辛对曰厐暖易与耳【数所角翻将即亮翻易弋防翻】燕王使剧辛将而伐赵赵厐暖御之杀剧辛取燕师二万　诸矦患秦攻伐无已时【以发明年合从伐秦事从子容翻】
　　六年楚赵魏韩卫合从以伐秦楚王为从长【从子容翻长知两翻】春申君用事取寿陵【徐广曰寿陵在常山史记正义曰本赵邑也余据五国攻秦取寿陵至函谷则寿陵不在新安宜阳之冏当在河东郡界常山无乃太逺】至函谷秦师出五国之师皆败走楚王以咎春申君春申君以此益疎观津人朱英谓春申君曰【史记正义曰观音馆今魏州观城县余按班志观津县属信都国又按隋志魏州之观城旧曰卫国开皇六年始更名信都国则隋冀州也开皇六年置武邑县并得观律县地则观津犹属信都也正义误矣观古玩翻】人皆以楚为彊君用之而弱其于英不然先君时秦善楚二十年而不攻楚何也秦逾黾阨之塞而攻楚不便【刘昭曰江夏郡鄳县古冥阨之塞也史记正义曰黾阨之塞在申州张守节曰申州罗山县本汉鄳县平靖闗葢鄳县之阨塞括地志曰石城山在申州罗山县东南二十一里古冥阨塞黾音盲康弥兖切非也阨音厄又于卖翻】假道于两周背韩魏而攻楚不可【背蒲妹翻】今则不然魏旦暮亡不能爱许鄢陵【鄢于幰翻】魏割以与秦秦兵去陈百六十里臣之所观者见秦楚之日鬬也楚于是去陈徙寿春命曰郢【郢以井翻】春申君就封于吴行相事【相息亮翻】　秦防魏朝歌【朝歌纣都卫康叔所封也班志朝歌县属河内郡】及卫濮阳卫元君率其支属徙居野王【班志野王县属河内郡濮博木翻】阻其山以保魏之河内
　　七年伐魏取汲　夏太后甍【即夏姬也夏户雅翻薨呼肱翻】　蒙骜卒【骜五到翻卒子恤翻】
　　八年魏与赵邺　韩桓惠王薨子安立
　　九年伐魏取垣蒲【蒲晋公子重耳所居邑也班志蒲子与垣县皆属河东郡括地志故垣城汉县治本魏地王垣在绛州垣县西北二十里蒲故城在隰州蒲县北四十五里垣干元翻重直龙翻】夏四月寒民有冻死者　王宿雍【雍于用翻】　己酉王冠【冠古唤翻】带劒　杨端和伐魏【姓谱周宣王子尚父幽王邑诸杨号曰杨矦后并于晋因以为氏又晋大夫杨食我食采扵杨氏子孙以邑为氏杨食音嗣采仓代翻】取衍氏【史记正义曰衍氏在郑州衍羊善翻】　初王即位年少【少始照翻】太后时与文信矦私通王益壮文信矦恐事觉祸及已乃诈以舎人嫪毐为宦者进于太后【师古曰嫪居虬翻许慎郎到翻康卢道切毐乌改翻】太后幸之生二子封毐为长信矦以太原为毐国政事皆决于毐客求为毐舎人者甚众王左右有与毐争言者告毐实非宦者王下吏治毐【下遐稼翻冶直之翻】毐惧矫王御玺发兵欲攻蕲年宫【班志蕲年宫秦惠公所起在雍括地志在岐州城西故城内蕲巨依翻】为乱【句断】王使相国昌平君昌文君发卒攻毐【相息亮翻】战咸阳斩首数百毐败走获之秋九月夷毐三族【秦有夷三族之罪张晏曰三族父母兄弟妻子也如淳曰父族母族妻族也师古曰如説是所谓参夷之诛也】党与皆车裂灭宗舎人罪轻者徙蜀凡四千余家迁太后于雍萯阳宫【萯阳宫秦文王所起水经注甘水出南山甘谷北迳秦文王萯阳宫西又北迳五柞宫东又北迳甘亭西后汉志甘亭在扶风鄠县萯音倍】杀其二子下令曰敢以太后事諌者戮而杀之断其四支积于阙下死者二十七人【断丁管翻】齐客茅焦上谒请諌【姓谱周公之子封于茅其后以国为氏又有茅戎邾大夫有茅地茅夷鸿谒犹今之刺也上谒者通名而求见也上时掌翻】王使谓之曰若不见夫积阙下者邪【若汝也夫音扶】对曰臣闻天有二十八宿【二十八宿角亢氐房心尾箕斗牛女虚危室壁奎娄胃昴毕觜参井鬼柳星张翼轸天之经星也日月五星之行躔次所舍故谓之宿宿音秀亢音刚觜即移翻参疏簪翻】今死者二十七人臣之来固欲满其数耳臣非畏死者也使者走入白之【使疏吏翻】茅焦邑子同食者尽负其衣物而逃【邑子同邑之少年也】王大怒曰是人也故来犯吾趣召镬烹之【趣读曰促镬胡郭翻吴人谓之锅】是安得积阙下哉王按劒而坐口正沫出【沫莫曷翻涎也】使者召之入茅焦徐行至前再拜谒起称曰臣闻有生者不讳死有国者不讳亡讳死者不可以得生讳亡者不可以得存死生存亡圣主所欲急闻也陛下欲闻之乎【蔡邕独断曰陛阶陛也与天子言不敢指斥故称陛下应劭曰陛者升堂之陛王者必有执兵陈于阶陛羣臣与至尊言不敢指斥故呼在陛下者以告之因卑以达尊之意若今称殿下阁下之类断丁乱翻】王曰何谓也茅焦曰陛下有狂悖之行【悖蒲妹翻又蒲没翻行下孟翻下同】不自知邪【邪音耶】车裂假父【谓嫪毐】囊扑二弟【以囊盛其人扑而杀之扑弼角翻又普卜翻】迁母于雍残戮諌士桀纣之行不至于是矣令天下闻之尽瓦解无向秦者臣窃为陛下危之【雍于用翻行下孟翻为于伪翻】臣言已矣乃解衣伏质【质与锧同职日翻铁椹也】王下殿手自接之曰先生起就衣今愿受事【受事者受所敎之事也】乃爵之上卿王自驾虚左方往迎太后归于咸阳复为母子如初　楚考烈王无子春申君患之求妇人宜子者甚众进之卒无子【卒子恤翻】赵人李园持其妹欲进诸楚王闻其不宜子恐乆无宠乃求为春申君舎人已而谒归【谓谒告而归也】故失期而还【欲以发春申君之问也还从宣翻】春申君问之李园曰齐王使人求臣之妹与其使者饮故失期春申君曰聘入乎【谓已入聘币否也使疏吏翻】曰未也春申君遂纳之既而有娠【娠音身】李园使其妹説春申君曰楚王贵幸君虽兄弟不如也今君相楚二十余年而王无子【周赧王五十三年楚以春申君为相至是二十余年説式芮翻相息亮翻】即百岁后将更立兄弟【人谓死后为百嵗后】彼亦各贵其故所亲君又安得常保此宠乎非徒然也【言非但如此而已也】君贵用事乆多失礼于王之兄弟兄弟立祸且及身矣今妾有娠而人莫知妾幸君未乆诚以君之重进妾于王王必幸之妾頼天而有男则是君之子为王也楚国尽可得孰与身临不测之祸哉春申君大然之乃出李园妹谨舍而言诸楚王【谨舍者别为舘舍以居之奉卫甚谨也】王召入幸之遂生男立为太子李园妹为王后李园亦贵用事而恐春申君泄其语阴养死士欲杀春申君以灭口国人颇有知之者楚王病朱英谓春申君曰世有无望之福亦有无望之祸【史记正义曰无望者不望而忽至】今君处无望之世【正义曰谓生死无常也处昌吕翻】事无望之主【正义曰谓喜怒不节也】安可以无无望之人乎【正义曰谓吉凶忽为】春申君曰何谓无望之福曰君相楚二十余年矣虽名相国其实王也【相息亮翻】王今病旦暮薨薨而君相幼主因而当国王长而反政不即遂南面称孤【长知两翻不读曰否】此所谓无望之福也何谓无望之祸曰李园不治国而君之仇也【左传曰怨耦曰仇葢取此义治直之翻】不为兵而养死士之日久矣王薨李园必先入据权而杀君以灭口此所谓无望之祸也【薨呼肱翻】何谓无望之人曰君置臣郎中【班书百官表郎掌门户出充车骑有议郎中郎侍郎郎中韩信曰吾事项王官不过郎中位不过执防葢战国时置此官】王薨李园先入臣为君杀之此所谓无望之人也【为于伪翻】春申君曰足下置之李园弱人也仆又善之且何至此朱英知言不用惧而亡去后十七日楚王薨李园果先入伏死士于棘门之内【史记正义曰棘门寿春城门名】春申君入死士侠刺之【侠读曰夹葢夹而刺之魏晋仪卫有侠毂队亦曰夹毂队刺七亦翻】投其首于棘门之外于是使吏尽捕诛春申君之家太子立是为幽王扬子法言曰或问信陵平原孟尝春申益乎曰上失其政奸臣窃国命何其益乎
　　王以文信矦奉先王功大【事见上卷周赧王五十八年】不忍诛十年冬十月文信矦免相出就国【相息亮翻文信矦国于河南洛阳】宗室大臣议曰诸矦人来仕者皆为其主游间耳【谓游説以间秦之君臣为于伪翻间古苋翻】请一切逐之于是大索逐客【索山客翻】客卿楚人李斯亦在逐中行且上书曰昔穆公求士西取由余于戎东得百里奚于宛迎蹇叔于宋求丕豹公孙支于晋【上时掌翻史记戎王使由余使于秦穆公留由余而遗戎王以女乐戎王受而説之乃归由余由余谏戎王而不听穆公使人要之由余遂去戎降秦穆公用其谋伐戎并国十二开地千里晋献公灭虞虏其大夫百里奚以媵于秦百里奚亡秦走宛穆公赎之于楚授以国政奚荐其友蹇叔穆公使人厚币迎之以为上大夫晋惠公杀其大夫丕郑其子豹奔秦穆公用之公孙支子桑也余使疏吏翻遗于季翻説读为悦要一遥翻降户江翻媵以证翻宛于元翻】并国二十遂覇西戎孝公用商鞅之法诸矦亲服至今治彊惠王用张仪之计散六国之从使之事秦昭王得范睢彊公室杜私门【事并见前治直吏翻从子容翻睢息随翻】此四君者皆以客之功由此观之客何负于秦哉夫色乐珠玉不产于秦而王服御者众【夫音扶色女色也】取人则不然不问可否不论曲直非秦者去为客者逐是所重者在乎色乐珠玉而所轻者在乎人民也臣闻太山不让土壤故能成其大河海不泽细流故能就其深王者不却众庶故能明其徳此五帝三王之所以无敌也今乃弃黔首以资敌国【秦谓民为黔首黔其廉翻黧黑也】却宾客以业诸矦所谓借寇兵赍盗粮者也【借慈夜翻假也借也赍子兮翻持遗也或为资义亦通】王乃召李斯复其官除逐客之令李斯至骊邑而还【班志京兆新丰县秦之骊邑古骊戎国也骊山在其南汉髙帝七年更名新丰骊吕支翻还从宣翻又音如字更工衡翻】王卒用李斯之谋阴遣辩士赍金玉游説诸矦诸矦名士可下以财者厚遗结之不肻者利劒刺之离其君臣之计然后使良将随其后数年之中卒兼天下【卒子恤翻遗于季翻刺七亦翻又七赐翻将即亮翻】
　　十一年赵人伐燕取貍阳【史记正义曰按燕无貍阳疑貍字误当作渔阳故城在檀州密云县南十八里燕渔阳郡城也赵东界至瀛州则檀州在北赵攻燕取渔阳城也康从本字力之切余谓康音是战国策燕昭王攻齐阳城及貍窃意貍即貍阳也其地当在齐燕境上燕因肩翻】兵未罢将军王翦桓齮杨端和伐赵【言伐燕之兵未罢而秦兵来伐也姓谱桓本自姜姓齐桓公后因諡为氏余按齐桓之前有周桓王鲁桓公晋有桓庄之族而以姓桓者为祖齐桓亦不通矣齮丘奇翻又去倚翻諡神至翻】攻邺取九城王翦攻阏与轑阳【阏于曷翻与音预又音余徐广曰轑音老在并州十三州志轑阳在上党西北百八十里葢唐乐平郡地今之辽州也据十三州志轑当音辽】桓齮取邺安阳【邺县有安阳城曹魏置安阳县属魏郡】　赵悼襄王薨【薨呼肱翻】子幽缪王迁立【缪靡防翻】其母倡也【倡音昌妓女也】嬖于悼襄王【嬖卑义翻又博计翻】悼襄王废嫡子嘉而立之迁素以无行闻于国【为迁亡赵张本行下孟翻】　文信矦就国岁余诸矦宾客使者相望于道请之【使疏吏翻】王恐其为变乃赐文信矦书曰君何功于秦封君河南食十万户何亲于秦号称仲父其与家属徙处蜀【处昌吕翻】文信矦自知稍侵恐诛
　　十二年文信矦饮酖死【鸩鸟出南方噉蝮蛇以其羽尽酒中饮之立死酖直禁翻】窃葬其舎人临者皆逐迁之【临良鸩翻哭也】且曰自今以来操国事不道如嫪毐不韦者籍其门视此【操七刀翻嫪居蚪翻毐乌改翻】扬子法言曰或问吕不韦其智矣乎以人易货曰谁谓不韦智者欤以国易宗吕不韦之盗穿窬之雄乎【穿穿壁窬穿墙窬音谕又音俞】穿窬也者吾见担石矣【担亦作儋齐人名小罂为儋音都滥翻石斗石也罂于耕翻】未见雒阳也
　　自六月不雨至于八月　发四郡兵助魏伐楚【发关东四郡兵也】
　　十三年桓齮伐赵败赵将扈辄于平阳【齮丘奇翻又去倚翻败补迈翻将即亮翻扈夏有扈氏之后音户辄陟涉翻后汉志魏郡邺县有平阳城括地志平阳故城在相州临漳县西二十五里史记正义曰平阳战国时属韩后属赵若据正义所云则以此平阳为河东之平阳非也当以后汉志括地志为正】斩首十万杀扈辄赵王以李牧为大将军复战于宜安肥下【复扶又翻括地志宜安故城在常山藁城县西南二十五里肥下即班志真定国之肥累县春秋肥子之国括地志肥累故城在藁城县西七里】秦师败绩【大崩曰败绩】桓齮犇还赵封李牧为武安君【还从宣翻】
　　十四年桓齮伐赵取宜安平阳武城【后汉志魏郡邺县有武城史记正义曰即员州武城县外城是齮丘奇翻又去倚翻】　韩王纳地効玺请为藩臣使韩非来聘【古者列国之于天子比年一小聘三年一大聘玺斯氏翻】韩非者韩之诸公子也善刑名灋术之学【班志法家者流葢出于理官信赏必罚以辅礼制鼂错为申商刑名之学言人主不可不知术数张晏曰术数刑名之书也臣瓉曰术数谓法制治国之术也师古曰瓉説是也公孙曰擅杀生之力通雍塞之涂权轻重之数论得失之道使逺近情伪毕见于上谓之术与错所言同灋古法字鼂古朝字错千故翻瓒藏旱翻塞悉则翻见贤遍翻】见韩之削弱数以书干韩王【数所角翻】王不能用于是韩非疾治国不务求人任贤【冶直之翻】反举浮淫之蠧而加之功实之上寛则宠名誉之人急则用介胄之士所养非所用所用非所养悲廉直不容于邪枉之臣观往者得失之变作孤愤五蠧内外储説林説难五十六篇十余万言【自孤愤至説难皆韩非子篇名索隐曰孤愤者愤孤直不容于时也五蠧者蠧政之事有五也内外储者韩非子有内外储説篇内储者言明君执术以制臣下制之在己故曰内也外储者明君观听臣下之言行以断其赏罚赏罚在彼故曰外也説林广説诸事其多若林故曰説林也余谓説难者言游説之难温公扬子注説音税难如字】王闻其贤欲见之非为韩使于秦因上书説王曰【为于伪翻使疏吏翻上时掌翻説式芮翻】今秦地方数千里师名百万号令赏罚天下不如臣昧死愿望见大王言所以破天下从之计大王诚听臣説一举而天下之从不破【从子容翻】赵不举韩不亡荆魏不臣齐燕不亲霸王之名不成四邻诸矦不朝【燕因肩翻朝直遥翻】大王斩臣以徇国以戒为王谋不忠者也王悦之未任用李斯嫉之曰韩非韩之诸公子也今欲并诸矦非终为韩不为秦此人情也【为于伪翻】今王不用乆留而归之此自遗患也不如以法诛之王以为然下吏治非李斯使人遗非药令早自杀【下遐稼翻冶直之翻遗于季翻令力丁翻】韩非欲自陈不得见王后悔使人赦之非已死矣
　　扬子法言曰或问韩非作説难之书而卒死乎説难敢问何反也【知説之难而卒死于説是何其所行与所言反也説式芮翻难如字卒子恤翻】曰説难葢其所以死乎曰何也君子以礼动以义止合则进否则退确乎不忧其不合也【确坚也言自信之坚也】夫説人而忧其不合则亦无所不至矣或曰非忧説之不合【夫音扶此非指韩非子之名】非邪【此非是非之非邪音耶】曰説不由道忧也由道而不合非忧也
　　臣光曰臣闻君子亲其亲以及人之亲爱其国以及人之国是以功大名美而享有百福也今非为秦画谋而首欲覆其宗国【谓欲亡韩】以售其言罪固不容于死矣【言死犹有余罪也】乌足愍哉
　　十五年王大兴师伐赵一军抵邺一军抵太原取狼孟番吾遇李牧而还【番音婆乂音盘还从宣翻又音如字秦军畏李牧不敢战而还赵之所恃者李牧而卒杀之以速其亡】　初燕太子丹尝质于赵与王善【王之父异人质于赵生王于邯郸】王即位丹为质于秦【质音致】王不礼焉丹怒亡归【为丹遣荆轲刺秦王张本】
　　十六年韩献南阳地【此汉南阳郡之地时秦楚韩分有之】九月发卒受地于韩　魏人献地　代地震自乐徐以西北至平阴【史记正义曰乐徐在晋州平阴在汾州余谓上书代地震则乐徐平阴皆代地也乌得在晋汾二州界水经注徐水出代郡广昌县东南大岭下东北流迳郎山入北平郡界意乐徐之地当在徐水左右又代郡平邑县王莽曰平湖十三州志平湖城在髙柳南百八十里水经注曰代郡道人县城北有潭渊而不注俗谓之平湖平隂之地葢在此湖之阴也乐意当音洛】台居墙垣太半坏地坼东西百三十步【毛晃曰四方而高曰台垣于元翻坼斥格翻説文裂也】
　　十七年内史胜灭韩【史记本纪作内史腾班书百官表内史周官秦因之掌治京师余按秦内史兼治汉三辅之地始皇并天下置三十六郡内史其一也】虏韩王安以其地置颍川郡【韩至是而亡颍川郡韩地也韩自平阳徙都河南新郑韩景矦又自新郑徙都阳翟秦灭韩遂以为阳翟县为颍川郡治所】　华阳太后薨【华户化翻】　赵大饥　卫元君薨子角立
　　十八年王翦将上地兵下井陉【史记正义曰上郡上县今绥州是也余谓上地以其地在大河上防凡上郡抵西河之地皆是也应劭曰井陉在常山郡井陉县西唐谓之土门将即亮翻又音如字陉音刑】端和将河内兵共伐赵【端和即杨端和此逸杨字】赵李牧司马尚御之秦人多与赵王嬖臣郭开金【嬖卑义翻又博计翻】使毁牧及尚言其欲反赵王使赵葱及齐将颜聚代之【姓谱顔姓本自鲁伯禽支庶有食采顔邑者因而着族又邾武公名夷字曰顔故公羊传称顔公后以为氏将即亮翻采食代翻传直恋翻】李牧不受命赵人捕而杀之废司马尚十九年王翦击赵军大破之杀赵葱顔聚亡遂克邯郸虏赵王迁【赵至是亡邯郸音寒丹】王如邯郸故与母家有仇怨者皆杀之【王毋邯郸美女也事见上卷周赧王五十八年怨于元翻】还从太原上郡归【还从宣翻又音如字】　太后薨【薨呼肱翻】　王翦屯中山以临燕【中山春秋之鲜虞也战国时为中山国赵灭之以其地为中山郡水经注曰城中有山故曰中山唐之定州即其地也燕因肩翻】赵公子嘉帅其宗数百人犇代【帅读曰率】自立为代王赵之亡大夫稍稍归之与燕合兵军上谷【上谷燕地秦置上谷郡唐易州妫州之地括地志上谷郡故城在妫州怀戎县东北百一十里妫居为翻】　楚幽王薨国人立其弟郝【郝音释康曰呵各切】三月郝庶兄负刍杀之自立魏景湣王薨子假立【湣与闵同】　燕太子丹怨王【怨王之不礼也】欲报之以问其傅鞠武【鞠居六翻姓也姓谱云后稷之孙生而有文在手曰鞠因以为氏余谓此傅防之説也】鞠武请西约三晋南连齐楚北媾匈奴以图秦太子曰太傅之计旷日弥久令人心惽然恐不能须也【令力丁翻康曰惽音昬恐丘用翻余谓然字句絶言鞠武之计迂逺使人闷然恐如字须待也】顷之将军樊于期得罪亡之燕【姓谱周宣王封太王之子虞仲支孙仲山甫于樊后因氏焉】太子受而舎之【舍如字舘也】鞠武諌曰夫以秦王之暴而积怒于燕足为寒心又况闻樊将军之所在乎是谓委肉当饿虎之蹊也愿太子疾遣樊将军入匈奴太子曰樊将军穷困于天下归身于丹是固丹命卒之时也【命卒谓命尽也丹言樊将军以穷来归当尽死以保匿舍藏之卒子恤翻】愿更虑之鞠武曰夫行危以求安造祸以为福计浅而怨深连结一人之后交不顾国家之大害所谓资怨而助祸矣太子不听太子闻卫人荆轲之贤【楚国本曰荆此葢楚未改国号之前受姓也】卑辞厚礼而请见之谓轲曰今秦已虏韩王又举兵南伐楚北临赵赵不能支秦则祸必至于燕燕小弱数困于兵【燕因肩翻数所角翻】何足以当秦诸矦服秦莫敢合从丹之私计愚以为诚得天下之勇士使于秦【从子容翻使疏吏翻】刼秦王使悉反诸矦侵地若曹沬之与齐桓公则大善矣不可则因而刺杀之【燕丹于礼致荆轲之初画两端之策荆轲守其初説所以事不成要之战国之士皆祖曹沫之故智若蔺相如防秦王毛遂结从于楚之类是也沫音末又读曰刿刺七亦翻又七赐翻】彼大将擅兵于外而内有乱则君臣相疑以其间诸矦得合从其破秦必矣唯荆卿留意焉荆轲许之于是舎荆卿于上舎太子日造门下所以奉养荆轲无所不至【闲古苋翻造七到翻】及王翦灭赵太子闻之惧欲遣荆轲行荆轲曰今行而无信则秦未可亲也诚得樊将军首与燕督亢之地图【后汉志涿郡方城县有督亢亭刘向别録曰督亢膏腴之地史记正义曰督亢陂在幽州范阳县东南十里今固安县南有督亢陌幽州南界唐会要涿州新城县太和六年置古督亢地也督都毒翻亢音刚康苦浪翻】奉献秦王秦王必説见臣【説读曰悦】臣乃有以报太子曰樊将军穷困来归丹丹不忍也荆轲乃私见樊于期曰秦之遇将军可谓深矣父母宗族皆为戮没今闻购将军首金千斤邑万家将奈何于期太息流涕曰计将安出荆卿曰愿得将军之首以献秦王秦王必喜而见臣臣左手把其袖右手揕其胸【揕张鸩翻索隐曰揕谓以剑刺其胸也】则将军之仇报而燕见陵之愧除矣【燕因肩翻】樊于期曰此臣之日夜切齿腐心也【索隐曰切齿相磨切也尔雅曰治骨曰切腐音辅腐亦烂也犹今人事不可忍云腐烂然皆奋怒之意】遂自刎太子闻之犇往伏哭然已无奈何遂以函盛其首【刎扶粉翻盛时征翻】太子豫求天下之利匕首使工以药焠之【焠忽溃翻索隐曰焠染也谓以毒药染劒锷也水与火合为焠】以试人血濡缕人无不立死者【言以匕首试人人血出才足以霑濡丝缕便立死也康曰血出如丝缕也濡人余翻缕龙主翻】乃为遣荆轲以燕勇士秦舞阳为之副使入秦







　　资治通鉴卷六
&lt;史部,编年类,资治通鉴&gt;
　　钦定四库全书
　　资治通鉴卷七　　　　　宋　司马光　撰
  </div>
  <div class="pagination">
   <a href="资治通鉴四库_page2.html">
    上一页
   </a>
   <a href="资治通鉴四库.html">
    1
   </a>
   <a href="资治通鉴四库_page2.html">
    2
   </a>
   <span class="current-page">
    3
   </span>
   <a href="资治通鉴四库_page4.html">
    4
   </a>
   <a href="资治通鉴四库_page5.html">
    5
   </a>
   <a href="资治通鉴四库_page6.html">
    6
   </a>
   <a href="资治通鉴四库_page7.html">
    7
   </a>
   <a href="资治通鉴四库_page8.html">
    8
   </a>
   <span>
    ...
   </span>
   <a href="资治通鉴四库_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
