<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 187 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 187 页/共 306 页</h1>
    <div class="content">　　贻永尚真宗女郑国公主自以祖宗来无外姻辅政者恒惧宠禄过盛故在枢府十五年能逺权势帝由是益加尊礼至是以疾罢徳用时以太子太师致仕防乾元莭上夀立班廷中契丹使语译者曰黒王相公乃复起邪帝闻之遂拜枢使
　　夏四月甲午朔日食用牲于社
　　秋七月以程戡【字胜之许州阳翟人】参知政事梁适免
　　适晓畅法令临事有胆量而多挟智数贪黩怙权不戢子弟御史中丞孙抃御史马遵【字仲涂乐平人】呉中复论之出知郑州
　　八月以刘沆同平章事冬十月温成皇后祔其主于太庙刘沆充温成皇后园林监防使既祔庙赐后阁中金器数百两沆力辞而为其子请试学士院遂授馆职
　　【乙未】二年春三月改封孔子后世愿【孔子四十七代孙】为衍圣公世愿袭封文宣王太常博士祖无择【字择之上蔡人】言祖諡不可加后嗣乃诏改封仍令世袭
　　夏四月定差衙前【注见前】法
　　初太宗立九防差役法【事见前】后承平既乆奸伪滋生而里正衙前【谓以里正复充衙前】辇运官物陪偿折耗役为至重民多破产者知并州韩琦请罢其法蔡襄亦为帝言之乃视赀产多寡差排乡户衙前【选乡中赀最髙者充差】置籍分为五则定役轻重而罢里正衙前自是民稍休息【马端临曰既云罢里正衙前而复选赀最髙者为乡户衙前则不过能免里正重复应役之苦而衙前如故也】
　　以赵抃【字阅道衢州西安人】为殿中侍御史
　　抃弹劾不避权幸声称凛然京师目为铁面御史其言务欲朝廷别白君子小人以为小人虽小过当力遏而絶之君子不幸诖误当保全爱惜以成就其徳时呉充鞠眞卿马遵吴中复防皆以直言居外【充真卿以论温成皇后追册事出遵中复以论罢梁适出】欧阳修贾黯【字直孺邓州人】复求郡抃言近日正人端士纷纷引去者以正色立朝不能谄事权要伤之者众耳由是充防悉得召还
　　六月陈执中免
　　知谏院范镇论执中无学术非宰相器防执中嬖妾笞小婢出外舍死孙抃赵抃防论之不报至是以旱録囚镇言执中为相不病而家居陛下欲弭灾变宜速退执中以快天下之望今台臣不以隂阳不和责宰相而舍大索小暴扬燕私若因此为进退是因一婢逐一相非所以明等级辨堂陛也孙抃复与其属合班论奏执中过失执中竟免
　　以文彦博富弼同平章事
　　帝尝问置相于王素素对曰惟宦官宫妾不知姓名者可充其选帝曰如是则富弼尔至是彦博与弼同召至郊诏百官迎之范镇言曰隆之以虚礼不若推之以至诚及宣召士大夫相庆于朝帝遣小黄门觇知之语翰林学士殴阳修曰古之命相或得诸梦卜今朕用二相人情如是岂不贤于梦卜哉修顿首贺防契丹使者耶律防至王徳用与射于玉津园防曰天子以公典枢宻而用富公为相将相皆得人矣
　　以张升【字杲卿韩城人】为御史中丞
　　升指切时政无所避畏帝谓之曰卿孤立乃能如是升对曰臣仰托圣主致位侍从是为不孤今陛下之臣持禄养望者多而赤心谋国者少窃以为陛下乃孤立耳帝为感动
　　秋八月契丹主宗眞卒子洪基立
　　宗眞入秋山【在辽长春州境长春州今为郭尔罗斯地】有疾翌日卒【宗真性佻侻尝因夜晏自入乐队又数变服入酒肆寺观尤重浮屠法僧有正拜三公三师兼政事令者其臣马保忠尝劝以臣下无勲劳宜序进之宗真怫然怒曰若尔则是君不得专岂社稷之福邪自是欲冇迁除必先厚赐近臣以絶其言及卒庙号兴宗】长子燕赵国王洪基即位以太弟重元为太叔大赦改元清寕尊皇太后为太皇太后遣使来告哀朝廷遣使祭奠
　　冬十月知辰州宋守信撃下溪蛮不克
　　下溪州自彭允林归顺【事俱前】其后世为刺史至仕羲【允林传子师皎太平兴国中允殊袭刺史至仕羲又五传】有子曰师宝怨仕羲取其妻及是来奔辰州诉仕羲尝杀誓下十三州【注见前】将夺其印符而并其地自号如意大王补置官属将起为乱知辰州宋守信闻之乃以师宝为乡导帅兵数千深入讨伐仕羲遁入他洞不可得俘其孥官军战死者十八九守信防皆坐贬自是蛮獠数入宼掠邉吏不能制【朝廷姑无事遣吏谕防许以改过自归初輙不聴后遣转运使以大兵临之至嘉祐二年仕羲始就降奉职贡然犹数盗邉乆之仕羲为其子师防所杀师防専为暴虐其兄师晏攻杀之纳誓表于朝乃命师晏袭州事】
　　十二月修六塔河【六塔地名今大名府清豊县西南有六塔集即宋时开河处】初眞宗景徳元年河决澶州横陇埽【在今大名府开州东】寻复修塞【时河屡决著作郎李垂上导河形胜书并图其畧朝议谓其烦费议遂寝未防河决滑州之天台山傍垂又言疏河利害议复寝乆之决河始塞天台山在卫辉府滑县西李垂字舜工聊城人】至帝景祐元年河又决横陇遂为大河经流迨庆厯八年河复决州之商胡埽【在今开州东北宋史河渠志决口广五百五十七步皇祐元年河合永济渠注干寕军】而横陇防流已而复决大名舘陶【皇祐二年河决舘陶之郭固四年塞之】至是殿中丞李仲昌【垂之子】请自啇河穿六塔渠引河归横陇故道【先是郭固虽塞而河势犹壅议者请开六塔以披其势及是仲昌复以为言】诏从之发丁夫三十万修六塔河【时穿渠自开州北引商胡决河流经六塔东南入横陇故道是为六塔河】以仲昌提举河渠翰林学士欧阳修三上疏力谏不聴【方议开六塔之初修上疏以为修河之役有大不可者五宜速止罢用安人心既而有诏详定仲昌河议修复上疏以为开六塔者云可以全回大河使复横陇故道今六塔止是别河下流所散为患已多若全回大河以注之则河北之州当更不胜其患而又故道淤涩上流必有他决之卢愿下臣议裁取其当及中书奏仲昌提举修复上疏请罢其役且言功必不成后悔无及时富弼尤主仲昌议疏奏皆不省】明年四月朔塞商胡北流【以商胡之流北合永济渠故谓之北流】入六塔河不能容是夕复决溺兵夫漂刍藁不可胜计仲昌坐流英州余谪罚有差由是议者乆不复论河事【攷续纲目及宋元通鉴是条之载以修六塔而横陇商胡之决并不先行掲出但録宋史河渠志总序数十言于河决舘陶之上叙次殊不明晰且欧阳修三状不更莭采数语亦为疎漏今依河渠志并采修文集及胡渭禹贡锥指所云宋时穿渠云云改辑】














　　御批厯代通鉴辑览卷七十五
<史部,编年类,御批历代通鉴辑览>
　　钦定四库全书
　　御批厯代通鉴辑览卷七十六
　　宋
　　仁宗皇帝
　　【丙甲】嘉祐元年春正月帝有疾文彦博等宿卫禁中二月帝疾瘳
　　正月朔帝御大庆殿受朝暴感风昡趣行礼而罢翌日文彦博召内侍都知史志聪问状对曰禁密不敢漏言彦愽叱曰尔曹出入禁闼不令宰相知天子起居欲何为邪自今疾势增减必以告不尔当行军法又与刘沆富弼谋启醮于大庆殿因留宿殿庐志聪白无故事彦博曰此岂论故事邪因赦死罪以下令辅臣祷天地宗庙社稷【北京留守贾昌朝素恶富弼阴结内侍武继隆令司天官二人言国家不当穿河于北方致上体不安后数日二人又上言请皇后同聴治赤继隆所教也志聪以其状白执政彦博视而怀之徐召二人诘之曰天文变异汝职所当言也何得辄预国家大事汝罪当族二人惧变色彦博曰观汝直狂愚耳未忍治汝罪自今无得复然二人退乃出状示同列同列皆愤怒曰奴敢尔僭言何不斩之彦博曰斩之则事彰灼于中宫不安众皆曰善既而议遣司天官定六塔方位复使二人往继隆白请留之彦博曰彼本不敢妄言有教之者耳继隆黙不敢对二人至六塔恐治前罪更言六塔在东北非正北也】二月帝疾愈御延和殿文彦博等还私第当是时京师业业赖彦博弼持重众心乃安【先是彦博等在禁中有言禁卒告都虞侯欲为乱刘沆欲捕治彦博召都指挥许懐徳问都虞侯何如人怀徳称其愿可保彦博曰然则卒有怨诬之耳当亟诛之以靖众乃请沆判状尾斩卒于军门及帝疾愈沆白帝曰陛下违豫时彦博擅斩告反者彦博以沆判呈帝乃解　许怀徳字师古祥符人】
　　闰三月以王尧臣参知政事程戡为枢密副使
　　戡以文彦博亲故改授副使
　　以唐介知谏院
　　御史吴中复请召还唐介文彦博因言于帝曰介顷言臣事多中臣病其间虽有风闻之误然当时责之太深请如中复奏乃召介知谏院时称彦博长者
　　夏五月罢知谏院范镇
　　帝性寛仁言事者竞为激讦镇独务引大体非关朝廷安危生民利疚则未尝言及帝暴疾文彦博因请帝建储帝许之防疾瘳而止至是镇奋然曰天下事尚有大于此者乎即上疏曰方陛下不豫海内皇皇莫知所为陛下独以祖宗后裔为念是为宗庙社稷之虑至深且明也昔太祖舎其子而立太宗天下之大公也真宗以周王薨【王名祐真宗次子生九年薨追封周王后追册悼献太子】养宗子于宫中天下之大虑也愿以太祖之心行真宗故事拔近属贤者优其礼秩而试以政事俟有圣嗣复遣还邸章累上不报执政谕之曰今间言已入为之甚难镇曰事当论其是非不当问其难易诸公谓今日难于前日安知异日不难于今日乎凡见帝面陈者三因泣下帝亦泣曰朕知卿忠当更俟二三年镇前后章凡十九上待命百余日须髪皆白朝廷知不可夺乃罢知谏院改纠察在京刑狱时并州通判司马光亦言建储事且劝镇以死争之翰林学士欧阳修殿中侍御史包拯吕景初【字冲之开封人】赵抃知制诰吴奎刘敞等皆上疏力请于是文彦博富弼王尧臣等相继劝帝早定大计皆不聴
　　六月大水社稷坛坏诏求直言
　　京师自四月大雨水注安上门门关折坏官私庐舎数万区诸路言江河决溢河北尤甚至是雨坏太社太稷坛诏羣臣实封言阙失而分遣使赈恤被伤者
　　秋七月彗出紫微垣【至八月始灭】
　　八月庚戌朔日食
　　罢狄青判陈州以韩琦为枢密使
　　青在枢府每出入士卒辄指目以相矜夸至拥马足不得行【又其家数有光怪防大水青避于相国寺行止殿上人情颇疑】翰林学士欧阳修言青掌国机密而得军情非国家之利知制诰刘敞出知扬州陛辞亦言陛下幸爱青不如出之以全其终帝然之乃以使相判陈州
　　冬十一月王徳用罢以贾昌朝为枢密使
　　徳用将家子习知军中情伪善以恩抚下故多得士心虽屡临边境未尝亲矢石督战而名闻四夷闾阎妇女小儿亦呼为黑王相公
　　十二月刘沆免以曾公亮参知政事
　　沆初以附张贵妃得进数为御史论列沆深疾之因上言自庆厯后台谏官用事朝廷命令之出事无当否悉论之必胜而后己专务抉人阴私莫辨之事以中伤士大夫执政畏其言进擢尤速请行御史迁次之格满二嵗者与知州帝从之防御史范师道【字贯之仲淹之侄】赵抃嵗满求补郡沆引格出之中丞张昪曰天子耳目之官而宰相挟私斥之可乎上疏极言沆遂出知应天【沆长于吏事然任数善刺探权近过失阴持之以轩轾取事】
　　以包拯知开封府
　　拯立朝刚毅贵戚宦官为之敛手闻者皆惮之以其笑比黄河清童穉妇女亦知其名呼曰包待制京师为之语曰关节不到有阎罗包老
　　【丁酉】二年春二月祁公杜衍卒【諡正献】
　　衍临终作遗疏畧曰无以久安而忽边防无以既富而轻财用宜早建储以安人心语不及私
　　以翰林学士欧阳修知贡举
　　帝切于求士进士诸科一举而获选者至千三百余人士子习尚险怪竒涩之文号太学体张方平尝言文章之变与政通迩来文格日失其旧各出新意相胜为奇驱扇浮薄重亏雅俗非取贤敛才备治具之意虽下诏掲示而士习不改翰林学士欧阳修知贡举痛抑新体凡为时所推誉者皆被黜榜出浇薄之士俟修晨朝聚噪于马前街司逻卒不能禁止然自是塲屋之习遂为之变【是科程颢张载朱光庭苏轼苏辙曾巩皆及第　程颢字伯淳西洛人张载字子厚长安人朱光庭字公掞河南偃师人苏轼字子瞻眉山人苏辙字子由轼之弟曾巩字子固南丰人】
　　三月防国节度使同平章事狄青卒【諡武襄】
　　青为人慎密寡言其计事必审中机防而后发行师先正部伍明赏罚与士卒同饥寒劳苦虽敌猝犯之无一士敢后先者故数有功【尝有持狄梁公画像及告身诣青献之以为青之逺祖青谢之曰一时遭际安敢自附梁公厚赠其人而遣之】
　　夏四月幽州地大震
　　坏城郭覆压死者数万人
　　秋八月诏诸州置广恵仓
　　初天下没入户絶田官自粥之至是韩琦请留勿粥募人耕而收其租别为仓贮之以给州县之老幼贫疾不能自存者谓之广恵仓以提刑领其事嵗终具出纳之数上三司每干户留田租百石以是为差戸寡而田有余则粥如旧
　　九月契丹来聘遣翰林学士胡宿报之
　　初契丹兴宗遣使来求御容会卒乃已至是洪基复遣使来求欲成先志帝遣张昪报聘且谕之曰昔文成【兴宗尊号中字】弟也弟先面兄于礼为顺况今南朝为伯父之尊当先致恭于是复使其臣萧扈以洪基像来宿乃奉御容如契丹契丹主具仪仗迎谒及瞻视惊肃再拜谓左右曰我若生中国不过与之执鞭持盖一都虞侯耳
　　冬十二月诏间嵗一举士置明经科
　　进士诸科待试京师者恒六七千人一不幸有故不应诏往往沈沦十数年以此多毁行干进者王洙侍迩英阁讲周礼至三年大比帝曰古者选士如此今率四五嵗一下诏故士有抑而不得进者孰若裁其数而屡举也下有司议咸请易以间嵗之法诏从之于是进士诸科悉解旧额之半增设明经试法【凡明两经或三经五经各问大义十条两经通八三经通六五经通五为合格兼以论语孝经策时务三条出身与进士等】未防以登第者骤致显擢复下诏定其迁次之格以裁抑之
　　【戊戌】三年夏六月文彦博贾昌朝罢
　　彦博以老求罢以使相判河南封潞国公知谏院陈旭【字旸叔建阳人后避神宗嫌名改升之】等恐昌朝遂代为相乃率僚属上言昌朝交通女谒建大第别剏客位以待宦者宦官有矫制者枢宻院释不治昌朝竟出判许州【昌朝在侍从中多得名誉及执政始不为正人所与】
　　以韩琦同平章事宋庠田况为枢宻使张昪为副使时羣臣皆以建储为言帝依违不决琦既相乘闲进曰皇嗣者天下安危之所系自昔祸乱之起皆由不早定陛下何不择宗室之贤以为宗庙社稷计帝曰后宫将有就馆者姑待之已而又生女琦怀汉书孔光传以进曰成帝无嗣立弟之子彼中材之主犹能如是况陛下乎愿以太祖之心为心则无不可者帝不答
　　以包拯为御史中丞
　　拯言东宫虚位日久天下以为忧夫万物皆有根本而太子者天下之根本也根本不立祸孰大焉帝曰卿欲谁立拯曰臣非才备位所以乞豫建太子者为宗庙万世计尔陛下问臣欲谁立是疑臣也臣年七十且无子非邀后福者帝喜曰徐当议之【拯之知问封也以威严御下名震都邑及是欧阳修以龙图阁学士权知府事简易循理不求赫赫之誉冇以包政励之者修曰凡人才性不一用其所长事无不举彊其所短势必不逮吾亦任吾所长耳开封亦大治】
　　秋八月己亥朔日食
　　【己亥】四年春正月丙申朔日食用牲于社
　　二月更茶法
　　自茶为官民私蓄盗贩皆有禁腊茶【建州片茶也宋制茶有二类曰片曰散片茶惟建劒最为精洁】之禁尤严园户困于征取官司并縁侵扰因陷罪戾至破产逃匿者嵗比有之著作佐郎何鬲三班奉职王嘉麟皆上书请罢给茶本钱纵园户贸易而官收租钱与所在征算归贷务以偿边籴之费可以疏利源寛民力富弼韩琦曾公亮然其策请于帝行之下三司议三司言茶课给本收利所获甚微而烦扰为患园戸输纳侵害日甚小民趋利犯法益繁宜约嵗入息钱之数均赋于民恣其买卖所在收算而不给本钱遂诏弛旧禁俾通商利凡嵗输缗钱三十三万八千有奇谓之租钱与诸路本钱悉储以待边籴自是惟腊茶禁如旧余茶肆行天下矣论者又谓茶戸困于输钱良民赋不时入刑亦及之商贾利薄贩鬻者少必至嵗额不登经费日蹙翰林学士欧阳修知制诰刘敞皆请除前令帝不聴
　　夏四月封周世宗后柴咏为崇义公
　　给田十顷以奉周祀从著作佐郎何鬲请也
　　五月除猜防大臣条约
　　前两制不许至执政私第执政所荐士不得充台官诏并除之
　　秋七月放宫人
　　帝以月食防尽修阴教以应天变前后出宫女防五百人时后宫得幸者十人谓之十閤而刘氏黄氏在十閤中尤骄恣通请谒御史中丞韩绛宻以闻帝曰非卿言朕不知也当审验之遂并出二人
　　田况罢
　　况寛厚明敏有文武材好论天下事言甚明切以疾罢
　　冬十月大袷于太庙
　　帝将亲袷下礼官集议东向之位同判宗正寺赵良规【字元甫洛阳人】请正太祖东向之位而知太常礼院韩维【字持国亿第五子】请如故事虚东向之位便时礼官不敢决乃与待制以上及台谏官同议太祖为受命之君然僖祖以降四庙在上故大袷止列昭穆而虚东向魏晋以来已用此礼诏从之
　　十一月汝南王允让卒追封濮王【諡安懿】
　　允让天资浑厚内寛外庄知大宗正寺二十年宗子有好学者勉进之以善若不率教则劝戒之至不变始正其罪故皆畏服及薨以其子宗实育宫中故防典有加
　　召河南处士邵雍【字尧夫河南人】不至
　　雍少时自雄其才慷慨欲树功名于书无所不读始为学即坚苦刻励寒不炉暑不扇夜不就枕者数年既而逾河汾涉淮汉周流齐鲁宋郑久之幡然来归曰道在是矣遂不复出【初北海李之才受易于河南穆修修受于种放而放受之于陈搏源流最逺之才摄共城令雍时居母忧于苏门山躬爨以养父之才叩门来谒劳苦之曰好学笃志果何似雍曰简防迹外未有适也之才曰君非迹简策者其如物理之学何他日则又曰物理之学学矣不有性命之学乎雍再拜愿受业之才遂授以河图洛书伏羲八卦六十四卦图象雍由是探赜索隠妙悟神契玩心高明深造曲畅遂衍伏羲先天之旨著书十余万言　李之才字挺之青社人共城注见前苏门山在卫辉府辉县西北寰宇记俗名五岩山】富弼司马光吕公着【字晦叔夷简子】诸贤居洛中雅敬雍恒相从游为市园宅雍徳器粹然人无贵贱少长一接以诚故贤者悦共徳不贤者服其化一时洛中人才特甚而忠厚之风闻天下留守王拱辰荐雍遗逸授将作主簿后复举逸士补颍州团练推官皆固辞乃受命竟称疾不之官
　　【庚子】五年夏四月程戡免以孙抃为枢宻副使
　　戡与宋庠不合数争议于帝前台谏以为言帝不悦殿中侍御史吕诲【字献可端之孙】复论戡结贵幸以致位乃免
</div>
    <div class="pagination">
<a href="御批历代通鉴辑览_page186.html">上一页</a><span>...</span><a href="御批历代通鉴辑览_page182.html">182</a><a href="御批历代通鉴辑览_page183.html">183</a><a href="御批历代通鉴辑览_page184.html">184</a><a href="御批历代通鉴辑览_page185.html">185</a><a href="御批历代通鉴辑览_page186.html">186</a><span class="current-page">187</span><a href="御批历代通鉴辑览_page188.html">188</a><a href="御批历代通鉴辑览_page189.html">189</a><a href="御批历代通鉴辑览_page190.html">190</a><a href="御批历代通鉴辑览_page191.html">191</a><a href="御批历代通鉴辑览_page192.html">192</a><span>...</span><a href="御批历代通鉴辑览_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
