<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 81 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 81 页/共 334 页
  </h1>
  <div class="content">
   ②鲜卑宇文莫槐为其下所杀，弟普拨立。
三年〔（癸丑、二九三）〕
①夏，六月，弘农雨雹，深三尺。〔雨，于具翻。度深，音式禁翻。〕
②夏，五月。匈奴郝散反，攻上党，杀长吏。秋，八月，郝散帅众降，冯翊都尉杀之。〔郝，呼名翻。郝散若自上党帅众向洛阳归降，当入河内界。今为冯翊都尉所杀，盖自谷远历河东界，渡河至冯翊界而被杀也。帅，读曰率。降，户江翻。〕
是岁，大饥。
④司隶校尉傅咸卒。〔考异曰：三十国、晋春秋：「元康四年七月，傅咸为司隶，五年五月，始亲职，十月卒。」二书附年月多差舛，故以本传为定。〕咸性刚简，风格峻整，初为司隶校尉，上言：「货赂流行，所宜深绝。」时朝政宽弛，权豪放恣，咸奏免河南尹澹等官，〔澹，河南尹之名，音徒滥翻，又徒览翻。〕京师肃然。
⑤慕容廆徙居大棘城。〔廆自徒河之青山徙大棘城。杜佑曰：棘城，即帝颛顼之墟，在营州郡城东南一百七十里。〕
拓跋弗卒，叔父禄官立。
五年〔（乙卯、二九五）〕
①夏，六月，东海雨雹，深五寸。〔雨，于具翻。深，式浸翻。〕
荆、扬、兖、豫、青、徐六州大水。
③冬，十月，武库火，〔考异曰：三十国、晋春秋云「闰月」；宋、晋五行志云「闰月庚寅」，今从晋书帝纪。〕焚累代之宝〔华传：赵王伦、孙秀与华有隙，疾华如雠。武库火，华惧因此变作，列兵固守，然后救之，故累代之寇及汉高祖斩白蛇剑、王莽头、孔子屐等尽焚焉。据通鉴，则伦、秀之隙，开于明年。盖数诛大臣，祸皆从中起，故华惧在变而列兵固守也。〕及二百万人器械。十二月，丙戌，新作武库，大高兵器。〔调，徒钓翻。〕
④拓跋禄官分其国为三部：一居上谷之北，濡源之西，自统之；〔水经注：濡水出御夷镇东南；镇，拓跋魏太武时所置也。师古曰：濡，音及官翻。〕一居代郡参合陂之北，〔参合陂，在代郡参合县。后汉、晋省参合县，拓跋魏复置县，属梁城郡。〕使兄沙漠汗之子猗戦统之；一居定襄之盛乐故城，〔定襄之盛乐二汉志曰「成乐」；后汉志属云中郡，魏、晋省，拓跋魏后置盛乐郡。汗，音寒。戦，徒河翻。〕使猗戦弟猗卢统之。猗卢善用兵，西击匈奴、乌桓诸部，皆破之。代人卫操与从子雄及同郡箕澹〔姓谱：箕商，箕子之后。又晋有大夫箕郑父。从，才用翻。〕往依拓跋氏，说猗戦、猗卢招纳晋人。猗戦悦之，任以国事，晋人附者稍众。〔史言拓跋氏益强。当是时，晋朝大臣、宗室虽已自相屠，而四方未为变，卫操、箕澹辈何为去华就夷如是其早计也！中国之人可为凛凛矣。汉严边关之禁，惧有罪者亡命出塞耳。若威刑之迫乎其后，一旦去桑梓而逐水草，是必有见也。边关不之诘，朝廷不之虞，晋之无政亦可知矣。说输芮翻；下之说同。〕
五年〔（乙卯、二九五）〕
①夏，六月，东海雨雹，深五寸。〔雨，于具翻。深，式浸翻。〕
②下邳献王晃薨。以中书监张华为司空。太尉陇西王泰行尚书令，徙封高密王。
③夏，郝散弟度元与冯翊、北地马兰羌、卢水胡俱反，〔北地有马兰山，羌居其中，因为种落之名。又按，马兰山，唐时属同州界，时盖属翊、北地二郡界也。卢水胡居安定界。〕杀北地太守张损，败冯翊太守欧阳建。〔败，补迈翻。〕
征西大将军赵王伦信用嬖人琅邪孙秀，与雍州刺济南解系争军事，更相表奏，〔嬖，卑义翻，又博计翻。济，子礼翻。解，户买翻，姓也。春秋晋有大夫解扬。更，工衡翻。〕欧阳建亦表伦罪恶。朝廷以伦挠乱关右，〔挠，火高翻，挸也，扰也；又音扰，又女巧翻，又尼交翻，又女教翻。〕征伦为车骑将军，以梁王肜为征西大将军、都督雍、凉二州诸军事。系与其弟御史中丞结，皆表请诛秀以谢氐、羌；张华以告梁王肜，使诛之，肜许诺。秀友人辛冉为之说肜曰：〔为，于伪翻。〕「氐、羌自反，非秀之罪。」秀由是得免。伦至洛阳，用秀计，深交贾、郭，贾后大爱信之，〔张华使梁王肜杀秀而不遂，既至洛阳，独不能明正其罪而诛之邪！〕伦因求录尚书事，又求尚书令；张华、裴頠固执以为不可，伦、秀由是怨之。〔为伦、秀杀华頠、系张本。〕
秋，八月，解系为郝度元所败，〔败，篏迈翻。〕秦、雍氐、羌悉反，立氐帅齐万年为帝，围泾阳。〔泾阳县，前汉属安定郡，后汉、晋省。贤曰：泾阳故城，在今原州平凉县南。帅，所类翻。〕御史中丞周处；弹劾不避权戚，梁王肜尝违法，处按劾之。〔劾，户概翻，又户得翻。〕冬，十〔【章：甲十一行本「十」下有「一」字；乙十一行本同；孔本同；张校同；退斋校同。】〕月，诏以处为建威将军，与振威将军卢播〔沈约志：振威将军，始于东汉之时，宋登为之。〕倛隶安西将军夏侯骏，以讨齐万年。中书令陈准言于朝曰：「骏及梁王皆贵戚，非将帅之才，〔景怀皇后，夏侯氏也，故骏为外戚。夏，户雅翻。朝，直遥翻。〕进不求名，退不畏罪。周处吴人，忠直勇果，有仇无援。宜诏积弩将军孟观，以精兵万人为处前锋，必能殄寇；不然，梁王当使处先驱，以不救而陷之，其败必也。」朝廷不从。齐万年闻处来，曰：「周府君尝为新平太守，〔袁山松曰：汉献帝兴平元年，分安定之鹑觚、右扶风之漆置新平郡，唐为邠州。〕有文武才，若专断而来，〔断，丁乱翻。〕不可当也；或受制于人，此成禽耳！」
关中饥、疫。
⑤初，略阳清水氐杨驹〔略阳县，汉属天水郡；后汉改天水郡为汉阳郡献帝初平四年，分汉阳、上郡置永阳郡，魏改为广郡；武帝泰始中，更名略阳郡。清水县，前汉属天水郡；后汉志省，晋志复见。〕始居仇池。仇池方百顷，其旁平地二十余里，四面斗绝而高，为羊肠蟠道三十六回而上。〔仇池，汉书地理志所谓天池大，泽，在武都郡武都县西，水经注所谓瞿塘者也。贤曰：仇池山，在今成州上禄县南。三秦记曰：仇池山，在仓、洛二谷之间，常为水所冲激，故下石而上土，形似覆壶。仇池百顷，周回九千四十步。天形四方，壁辛千仞，自然楼橹却敌，分置调均，竦起数丈，有踰人力。东西二门。盘道下至上风有七里。上则冈阜低昂，泉流交灌，煮土成盐。〕至其孙千万附魏，封为百顷王。千万孙飞龙浸强盛，徙居略阳。飞龙以其甥令狐茂搜为子，茂搜避齐万年之乱，十二月，自略阳帅部落四千家还保仇池，自号辅国将军、右贤王。关中人士避乱者多依之，茂搜迎接抚纳；欲去者，卫护资送之〔是后杨氏遂世据仇池。帅，读曰率。〕
⑥是岁，以扬烈将军巴西赵廞为益州刺史，发梁、益兵粮助雍州讨氐、羌。〔廞，许今翻；为赵廞乱蜀杀滕、陈总以启巴氐张本。〕
七年〔（丁巳、二九七）〕
①春，正月，齐万年屯梁山，有众七万：〔前汉志：扶风好畤县有梁山。〕梁王肜、夏侯骏使周处以五千兵击之。处曰：「军无后继，必败，不徒亡身，为国取耻。」肜、骏不听，逼遣之。癸丑，处与卢播、解系攻万年于六陌。〔六陌，在马嵬山西。〕处军士未食，肜促令速进，自旦战至暮，斩获甚众，弦绝矢尽，救兵不至。左右劝处退，处按剑曰：「是吾叙节致命之日也！」遂力战而死。朝廷虽以尤肜，而亦不能罪也。〔尤，过也。〕
②秋，七月，雍、秦二州大旱，疾疫，米斛万钱。
③丁丑，京陵元公王浑薨。九月，以尚书右仆射王戎为司徒，太子太师何劭为尚书左仆射。
戎为三公，与时浮沈，无所匡救，委事僚寀，〔寀，此宰翻。说文曰：同官为僚，同地为寀。尔雅曰：寀，僚官。〕轻出游放。性复贪吝，围田徧天下，每自执牙筹，昼夜会计，常若不足。〔复，扶又翻。会，古外翻。〕家有好李，卖之恐人得种，〔种，章勇翻。〕常钻其核。凡所赏拔，专事虚名。阮咸之子瞻尝见戎，戎问曰：「圣人贵名教，老、庄明自然，其旨同异﹖」瞻曰：「将无同！」〔程大昌曰：不直云「同」而云「将无同」者，晋人语度自尔也。庾亮辟孟嘉为从事，正旦大会，褚裒问嘉何在。亮曰：「但自觅之。」裒历观，指嘉曰：「将无是乎﹖」将无者，犹言殆是此人也，意以为而未敢自主也。阮瞻指孔、老为同，亦此意。〕戎咨嗟良久，遂辟之。时人谓之「三语掾」。〔掾，于绢翻。〕
是时，王衍为尚书令，南阳乐广为河南尹，皆善清谈，宅心事外，〔宅，居也。〕名重当世，朝野之人，争慕效之。衍与弟澄，好题品人物，举世以为仪准。〔朝，直遥翻。好，呼到翻。〕衍神情明秀，少时，山涛见之，嗟叹良久，曰：「何物老妪，生宁馨儿！〔少，诗照翻。杨正衡晋书音义：妪，纡遇翻。馨，呼刑翻。妪，老妇之称。今人传读「宁」如宁武子之「宁」。洪迈随笔曰：今吴中人语，尚多用「宁馨」字为言，犹言若何也。刘梦得诗，「为问中华学道者，几人雄猛得宁馨﹖」盖得其义。以宁字作平声读。〕然误天下苍生者，未必非此人也！」乐广性冲约，〔【章：甲十一行本「约」下有「清远」二字；乙十一行本同；孔本同；张校同。】〕与物无竞。每谈论，以约言析理，厌人之心，而其所不知，默如也。凡论人，必先称其所长，则所短不言自见。〔厌，于謟翻，伏也。见，贤遍翻。〕王澄及阮咸、咸从子修、泰山胡毋辅之、〔毋，音无。姓谱：齐宣王封母弟于毋乡，其乡本胡国，因曰胡毋氏。汉有太史胡毋恭。〕陈国谢鲲、城阳王、「」晋书作「尼按，古仁字，又音夷。王，字孝孙，或者当读为仁字乎﹖然永嘉三年，书河内王尼，即此王也。晋书曰：尼，城阳人，或云河内人。若作尼，则当音女夷翻。〕新蔡毕卓，皆以任放为达，〔帝分汝阴置新蔡郡。任者，任物之自然；放者，纵其心而不制。〕至于醉狂裸体，不以为非。胡毋辅之尝酣饮，其子谦之窥而厉声呼其父字曰：「彦国！年老，不得为尔！」辅之欢笑，呼入共饮。毕卓尝为吏部郎，比舍郎酿熟，〔比，毗寐翻，近也。〕卓因醉，夜至瓮间盗饮之，为掌酒者所缚，明旦视之，乃毕吏部也。乐广闻而笑之曰：「名教内自有乐地，〔乐，音洛。〕何必乃尔！」
初，何晏等祖述老、庄，立论以为：「天地万物，皆以无为本。无也者，开物成务，〔易系辞曰：夫易开物成务。韩康伯注曰：言易通万物之志，成天下之务。张氏曰：物，凡物也；务，事也开，明之也；成，处之也。事无大小，不能明则何由处矣。杨万里曰：闰达物理，成就世务。余谓何晏之旨，以为事事物物，自无而有。无者，物之未生，事之未形见者也。故曰无者开物成务，与诸儒说易之旨不同。〕无往而不存者也。阴阳恃以化生，贤者恃以成德。故无之为用，无爵而贵矣！」王衍之徒皆爱重之。由是朝廷士大夫皆以浮诞为美弛废职业。裴頠着崇有论以释其蔽曰：「夫利欲可损而未可绝有也，事务可节而未可全无也。盖有饰为高谈之具者，深列有形之累，盛陈空无之美。形器之累有征，〔累，力瑞翻。〕空无之义难检；辩巧之文可悦，似象之言足惑；众听眩焉，溺其成说。虽颇有异此心者，辞不获济，屈于所习，〔济，通也。谓虚无习以成俗，崇有者□不能通其意，遂为所屈也。〕因谓虚无之理诚不可盖。〔盖，掩也。〕一唱百和，〔和，户卧翻。〕往而不反，遂薄综世之务，贱功利〔【严：「利」改「烈」。】〕之用，高浮游之业，卑经实之贤。〔经实，谓有经世之实用者。〕人情所徇，名利从之，于是文者衍其辞，讷者赞其旨。立言藉于虚无，谓之玄妙；处官不亲所职，谓之雅远；〔处，昌吕翻。〕奉身散其廉操，谓之旷达；故砥砺之风，弥以陵迟。〔砥砺，谓砥节砺行也。〕放者因斯，或悖吉凶之礼，〔悖，蒲内翻。〕忽容止之表，渎长幼之序，混贵贱之级，甚者至于裸裎亵慢，无所不至，〔裸裎，露体也。裸，郎果翻。裎，驰成翻。〕土行又亏矣。〔行，下孟翻。〕
夫万物之有形者，虽生于无，然生以有为已分，〔物之未生，则有无未分，既生而有，则与无为已分矣。〕则无是有之所遗者也。〔遗，弃也。〕故养既化之有众，非无为之所能修也。〔治，直之翻。〕心非事也，而制事必由于心，然不可谓心为无也；匠非器也，而制器必须于匠，然不可谓匠非有也。是以欲收重潚之鳞，非偃息之所能获也；〔重，直龙翻。〕陨高墉之禽，非静拱之所能捷也。由此而观，济有者皆有也，虚无奚益于已有之群生哉！」然习俗已成，頠论亦不能救也。
八年〔（戊午、二九八）〕
①春，三月，壬戌，赦天下。
②秋，九月，荆、豫、徐、扬、冀五州大水。
③初，张鲁在汉中，賨人李氏自巴西宕渠往依之。〔宕渠县，汉属巴郡；蜀先主分置宕渠郡；晋属巴西郡；唐为渠州。今渠州流江县东北七十里有古賨国城。李氏之先，廪君之苗裔也，世居巴中。秦并天下，以为黔中郡，薄赋敛之，口岁出钱四十。巴人呼赋为賨，因谓之賨人焉。又按晋志：刘璋分巴郡垫江置巴西郡。刘备割巴郡之宕渠、宣汉、汉昌三县，置宕渠郡，寻省，以县并属巴西郡。则宕渠之属巴西，盖晋时也。賨，徂宗翻。宕，徒浪翻。〕魏武帝克汉中，〔事见六十八卷汉献帝建安二十年。〕李氏将五百余家归之，拜为将军，迁于略阳北土，号曰巴氐。〔魏分临渭、平襄、略阳、清水四县，置广魏郡；晋泰始中，更名略阳郡。〕其孙特、庠、流，皆有材武，善骑射，性任侠，州党多附之。〔侠，户颊翻。〕
及齐万年反，关中荐饥，〔荐，才甸翻。尔雅：仍饥为荐。〕略阳、天水六郡民流移就谷入汉川者数万家，道路有疾病穷乏者，特兄弟常营护振救之，由是得众心。流民至汉中，上书求寄食巴、蜀，朝议不许，遣侍御史李芯至持节慰劳，〔朝，直遥翻。芯，蒲必翻，又蒲蔑翻。劳，力到翻。〕且监察之，〔监，古衔翻。〕不令入剑阁。芯至汉中，受流民赂，表言：「流民十万余口，非汉中一郡所能振赡；蜀有仓储，人复丰稔，〔复，扶又翻。〕宜令就食。」朝廷从之。由是散在梁、益，不可禁止。李特至剑阁，太息曰：「刘禅有如此地，面缚于人，岂非庸才邪！」闻者异之。〔李特事始此。考异曰：帝纪：「元康七年，关中饥；八年，雍州有年。」而华阳国志、三十国、晋春秋，皆云「八手，特就谷人蜀。」今从之。〕
④张华、陈准以赵王、梁王，相继在关中，皆雍容骄贵，师老无功，〔雍容，和缓自得之貌。骄贵，以贵而盾骄也。师久不决，坐自困敝为者。言二王不任军事。〕乃荐孟观沈毅文武才用，〔沈，持林翻。〕使讨齐万年。观身当矢石，大战十数皆破之。
资治通鉴卷第八十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪五〔起屠维协洽（己未），尽上章涒滩（庚申），凡二年。〕
孝惠皇帝上之下
元康九年〔己未、二九九）〕
①春，正月孟观大破氐众于中亭，〔水经注：扶风美阳县有中亭水，亦谓之中亭川，在美阳县西。〕获齐万年。
②太子洗马陈留江统〔洗，悉荐翻。〕以为戎、狄乱华，宜早绝其原，乃作徙戎论以警朝廷曰：「夫夷、蛮、戎、狄，地在要荒，〔周礼：九州岛之外，谓之蕃国，谓东夷、南蛮、西戎、北狄也。国语曰：蛮、九要服，戎、狄荒服。韦昭注曰：要者，要结好信而服从之。荒者，言荒忽无常也。要，一遥翻。〕禹平九土而西戎即叙。〔孔安国曰：言荒服之外，流沙之内，皆就次叙班固曰：即叙者，言就而叙之。〕其性气贪焚，〔焚，卢含翻。〕凶悍不仁。悍，侯罕翻，又下罕翻。〕四夷之中，戎、狄为其，弱则畏服，强则侵叛。当其强也，以汉高祖困于白登、孝军于霸上。及其弱也，以元、成之微而单于入朝。此其已然之效也。〔单，音禅。朝，直遥翻。〕是以有道之君牧夷、狄也，惟以待之有备，御之有常，虽稽颡执贽〔周礼：蕃国世一见一各以其所贵宝为贽。稽，音敨。〕而边城不弛固守，〔汉元帝时，匈奴单于请罢边塞守备，侯应以为不可。所谓不弛固守也。〕强暴为寇而兵甲不加远征，〔周宣王薄伐猃狁，至于太原，尽境而返，比于嶎，驱之而已，所谓不加远征也。〕期令境内获安，疆埸不侵而已。
及至周室失统，诸侯专征，封疆不固，利害异心，戎、狄乘间，得入中国，〔如戎伐鲁济西，山戎病燕，狄伐卫、长狄大三国之类。间，古苋翻。〕或招诱安抚以为己用，〔如申、缯以西戎攻杀周幽王，晋迁陆浑之戎于伊川，与之掎角，以败秦师于殽，楚以蛮军与晋战于鄠陵。诱，音酉。〕自是四夷交侵，与中国错居。〔如徐夷在齐、晋、鲁、宋之间，鲜虞介燕、晋之境，赤狄居上党之地，陆浑戎居伊、洛之间，义渠、大荔居秦、晋之域，戎蛮子居梁、霍之地。〕及秦始皇并天下，兵威旁达，攘胡，走越，当是时，中国无复四夷也。〔事见秦纪。〕
汉建武中，马援领陇西太守，讨叛羌，徙其余种于关中，〔种，章勇翻。〕居冯翊、河东空地。数岁之后，族类蕃息，〔蕃，扶元翻。〕既恃其肥强，且苦汉人侵之；永初之元，群羌叛乱，覆没将守，屠破城邑，邓骘败北，侵及河内，十年之中，夷、夏俱敝，任尚、马贤，仅乃克之。〔事并见汉纪。按汉光武十一年，马援讨羌，降之。安帝永初元年，羌反。自建武十一年至永初元年，凡七十三年。「数岁之后」，当作「数十岁之后」。将，即亮翻。守，式又翻。骘，之日翻。夏，户雅翻。任，音壬。〕自此之后，余烬不尽，小有际会，辄复侵叛，〔复，扶又翻。〕中世之寇，惟此为大。魏兴之初，与蜀分隔，疆埸之戎，一彼一此。武帝徙武都氐于秦川，〔事见六十八卷汉献帝建安廿三年。〕欲以弱寇强国扞御蜀虏，此盖权宜之计，非万世之利也；今者当之，已受其敝矣。
夫关中土沃物丰，帝王所居，〔周都丰、镐，秦都咸阳，汉都长安，皆关中之地。〕未闻戎、狄宜在此土也。非我族类，其心必异。而困其衰敝，迁之畿服，〔畿服，谓邻畿千里之内。〕士庶翫习，侮其轻弱，使其怨恨之气毒于骨髓；至于蕃育众盛，〔蕃，扶袁翻。〕则坐生其心。以贪悍之性，挟愤怒之情候隙乘便，辄为棋；〔横，户孟翻。〕而居封域之内，无障塞之隔，掩不备之人，收散野之积，〔积，子赐翻，聚也。〕故能为祸滋蔓，暴害不测，此必然之势，已验之事也。当今之宜，宜及兵威方盛，众事未罢，徙冯翊、北地、新平、安定界内诸羌，着先零罕幵、析支之地，徙扶风、始平、京兆之氐，出还陇右，着阴平、武都之界，〔先零、罕幵、析支之地，自湟中西至赐支河首。阴平、武都，旧白马氐地也。着，直略翻。零，音怜。幵，苦坚翻。〕廪其道路之粮，令足自致，〔「廪」当作「禀」，给也；下廪粮同。〕各附本种，〔种，章勇翻。〕反其旧土，使属国、抚夷就安集之。〔属国都尉及抚夷护军也。〕戎、晋不杂，并得其所，纵有猾夏之心，〔孔安国曰：猾，乱也；夏，华夏也。夏，户雅翻。〕风尘之警，则绝远中国，隔阂山河，〔远，于愿翻。阂，与碍同。〕虽有寇暴，所害不广矣。
难者曰：氐寇新平，关中饥疫，百姓愁苦，咸望宁息；而欲使疲悴之众，徙自猜之寇，恐劫尽力屈，绪业不卒，〔难，乃旦翻。悴，栔醉翻。卒，子恤翻，终也。〕前害未及弭而后变复横出矣。〔复，扶又翻。〕答曰：子以今者群氐为尚挟余资，悔恶反善，怀我德惠而来柔附乎﹖曰：无有余力，势穷道尽故也。然则我能制其短长之命而令其进退由己矣。夫乐其业者不易事，〔乐，音洛。〕安其居者无迁志。方其自疑危惧，畏怖促遽，〔怖，普布翻。〕故可制以兵威，使之左右无违也。迨其死亡流散，离籂未鸠，〔籂，他历翻。尔雅曰：籂，远也。鸠，集也。〕与关中之人，户皆为雠，〔谓氐、羌之反，暴掠平民，关中之人怨毒之，户皆为雠敌。〕故可遐迁远处，令其心不怀土也。夫圣贤之谋事也，为之于未有，治之于未乱，〔治，直之翻。〕道石着而平，德不显而成。其次则能祸为福，因败为功，值困必济，遇否能通。〔否，皮鄙翻。〕今子遭敝事之终而不图更制之始，〔更，工衡翻。〕爱易辙之勤而遵覆车之轨，何哉！〔车覆于前，灴可遵其辙，当易路而行；若遵覆车之床，则后车又将覆矣。〕且关中之一百余万口，率其少多，〔率，列恤翻，约数也。少，诗沼翻。〕戎、狄居半，处之与迁，必须口实。〔口实，谓粮食也。处，昌吕翻。〕若有穷乏，糁粒不继者，〔糁，桑颔翻。以米和羹也。〕故当倾关中之谷以全其生生之计，必无挤于沟壑而不为侵掠之害也。〔氐、羌穷乏，势必聚而侵掠，晋朝欲弭其害，故当倾谷以给之。挤，子西翻，又子细翻。〕今我迁之，传食而至，〔谓所过郡县递给其食也。传，直恋翻。〕附其种族，自使相赡，而秦地之人得其半谷，〔言关中居人，戎、狄居半，今迁使归其旧地，则秦中百姓将食其所积之谷，以约率之，正得常居半谷也。种，章勇翻；下余种同。〕此为济行者以廪粮，遗居者似积仓，〔遗，于季翻。〕宽关中之逼，去盗贼之原，〔去，羌吕翻。〕除明夕之损，建终年之益。若惮蹔举之小劳〔蹔，与暂同。〕而忘永逸之弘策，惜日月之烦苦而遗累世之寇敌，非所谓能创业垂统，谋及子孙者也。
并州之胡，本实匈奴桀恶之寇也，建安中，使右贤王去卑诱质呼厨泉，听其部落散居六郡。〔谓并州所统六郡也。晋书匈奴传曰：匈奴与晋人杂居，平阳、西河、太原、新与、上党、乐平，莫不有焉。质呼厨泉事见六十七卷汉献帝建安二十一年。质，齰致。〕咸熙之际，以一部太强，分为三率，〔率，读曰帅，音所类翻。〕泰始之初，又增为四；于是刘猛内叛，连结外虏，〔事见七十九卷武帝泰始七年、八年。〕近者郝散之变，发于谷远。〔谷远县，汉属上党郡，晋省，盖其地犹存旧县名也。刘昫曰：谷远，今沁源县。宋白曰：汉谷远故县，在沁源县南百五十步，孤远故城是也。晋地记云：谷远，今名孤远，后代语讹耳。郝散事见上卷四年。〕今于部之众，户至数万，人口之盛，过于西戎；其天性骁勇，弓马便利，倍于氐、羌。〔骁，坚尧翻。〕若有不虞风尘之虑，则并州之域可为寒心。〔刘渊之祸，江统固逆知之矣。〕
正始中，毌丘俭讨句骊，〔事见七十五卷魏郡陵厉公正始七年。句，如字，又音驹骊，力知翻。〕徙其余种于荥阳。〔种，章勇翻。〕始百姓失职，〔民不得安于耕凿，是失职也。〕犹或亡叛，犬马肥充，则有噬啮，况于夷、狄，能不为变！但顾其微弱，势力不逮耳。〔顾，内顾也。〕
夫为邦者，忧不在寡而在不安，〔论语：孔子曰：丘闻有国有家者，不患寡而患不均不患贫而患不安。〕以四海之广，士民之富，岂须夷虏在内然后取足哉！此等皆可申谕发遣，还其本域，慰彼羁旅怀土之思，释我华夏纤介之忧，〔夏，户雅翻。〕『惠此中国，以绥四方，』〔诗大雅民劳之辞。〕德施永世，于计为长也！」朝廷不能用。
③散骑当侍贾谧侍讲东宫，对太子倨傲，成都王颖见而叱之；谧怒，言于贾后，出颖为平北将军，镇邺。〔考异曰：帝纪云：「以颖为镇北大将军。」今从本传。〕征梁王肜为大将军、录尚书事；以河间王颙为镇西将军，镇关中。〔肜，余中翻。颙，鱼容翻。〕初，武帝作石函之制，非至亲不得镇关中，颙轻财爱士，朝廷以为贀，故用之。〔颙，安平献王孚之孙，太原烈王緕之子也，初袭父爵，咸宁三年，改封河间。为颖、颙各据方镇以阻兵张本。〕
④夏，六月，〔【章：甲十一行本「月」下有「戊戌」二字；乙十一行本同；孔本同。】〕高密文献王泰薨。〔考异曰：帝纪云「陇西王」，本传云：「泰为尚书令，改封高密。」纪误。〕
⑤贾后淫虐日甚，私于太医令程据等；〔晋志：太医令，属宗正。〕又以簏箱载道上年少人宫，〔簏，卢谷翻。说文：竹高箧也。少，诗照翻。〕复恐其漏泄，往往杀之。〔复，扶又翻。贾模恐祸及己，甚忧之。裴頠与模及张华议废后，更立谢淑妃。〔谢淑妃，太子之母也。頠，鱼毁翻。更，工衡翻。考异曰：「模与裴頠、王衍谋废之，衍后悔而止。」今从頠传。〕模、华皆曰：「主上自无废黜之意，而吾等专行之，傥上心不为然，将若之何！且诸王方强，朋党各异，恐一旦祸起，身死国危，无益社稷。頠曰：「诚如公言。然宫中逞其昏虐，乱可立待也。」华曰：「卿二人于中宫皆亲戚，言或见信，宜数为陈祸福之戒，庶无大悖，则天下尚未至于乱，吾曹得以优游卒岁而已。」〔张华处昏乱之朝，位冠群后，而持心如此，天殆假手于赵王伦而诛之也。数，所角翻。为，于伪翻。卒，子恤翻。悖，蒲内翻。〕頠旦夕说其从母广城君，〔说，输芮翻。从，刀用翻。〕令戒论贾后以亲厚太子，贾模亦数为后言祸福；后不能用，反以模为毁己而疏之；模不得志，忧愤而卒。
秋，八月，以裴頠为尚书仆射。頠虽贾后亲属，然雅望素隆，四海恮恐其不居权位。寻诏頠专任门下事，〔晋制：侍中与给事黄门侍郎同管门下事。頠为侍中，专任门下事，贾后之意也。〕頠上表固辞，以「贾模适亡，复以臣代之，〔复，扶又翻。〕崇外戚之望，彰偏私之举，为圣朝累。」〔累，力瑞翻。〕不听。或谓頠曰：「君可以言，当尽言于中宫；言而不从，当远引而去。傥二者不立，虽有十表，难以免矣。」頠慨然久之，竟不能从。〔史言华、頠顾恋禄位以殒首亡家。〕
帝为人戆騃，〔戆，陟降翻，愚也。騃，语骇翻，痴也。〕尝在华林园闻虾蟆，〔虾，何加翻。蟆，谟加翻。〕谓左右曰：「此鸣者，为官乎，为私乎﹖」〔为，于伪翻。〕时天下荒馑，百姓饿死，帝闻之曰：「何不食肉糜！」〔糜，忙皮翻，粥也。〕由是权在群下，政出多门，势位之家，更相荐托，有如互帝。〔更，正衡翻。〕贾、郭恣横，〔横，户孟翻。〕货赂公行。南阳鲁褒作钱神论以讥之曰：「钱之为体，有干、坤之象，亲之如兄，字曰孔方。〔钱圜函方，天圜而地方，故曰有干、坤之象。孔方，亦以钱体言。〕无德而尊，无势而热，排金门，入紫闼，危可使安，死可使活，贵可使贱，生可使杀。是故忿争非钱不胜，幽滞非钱不拔，怨雠非钱不解，令闻非钱不发。〔闻，音问。〕洛中朱衣、当涂之士，〔晋制：诸王朱衣、绛纱襮。当涂之士，谓当路柄用者。〕爱我家兄，怭无已已，执我之手，抱我终始。凡今之人，惟钱而已！」
又，朝臣务以苟察相，高每有疑议，群下各立私意，刑法不壹，狱讼繁滋。裴頠上表曰：「先王刑赏相称，〔称，尺证翻。〕轻重无二，故下听有常，群吏安业。去元康四年大风，庙阙屋瓦有数枚倾落，免太常荀寓；事轻责重，有违常典。五年二月有大风，兰台主者惩惧前事，求索阿栋之间，得瓦小邪十五处，〔兰台主者，御史台主者也，即令史之类。阿，屋之隈曲。栋，屋践也。索，山客翻。〕遂禁止太常，复兴刑狱。〔复，扶又翻；下颂复、史复同。〕今年八月，陵上荆一枝，围七寸二分者被斫；司徒、太常奔走道路，〔说文：荆，楚木也。司徒，汉丞相之职。汉制：丞相与太常掌围陵。被，皮义翻。〕虽知事小，而按劾难测，〔劾，户概翻，又户得翻。〕搔扰驱驰，各竞免负，〔负，罪负也。〕于今太常禁止未解。夫刑书之文有限而舛违之故无方，故有临时议处之制，〔言法有一定之文，而罪有故、误，情有轻、重，故制令临时随事情议处其罪。处，昌吕翻。〕诚不能皆得循常也。至于此等，皆为过当，〔当，丁浪翻。〕恐奸吏因缘，得为浅深也。」既而曲议犹不止〔曲议，谓曲法而议，自为浅深。〕三公尚书刘颂复上疏曰：〔晋志：汉成帝置三公当书，主断狱；主武以三公曹主岁尽考课州郡事。〕「自近世以来，法渐多门，令甚不一，吏不知所守，下不知所避，奸伪者因以售其情，居上者难以检其下，〔检校，检束也。〕事同议异，狱犴不平。〔犴，鱼旱翻。野狱曰犴。〕夫君臣之刀，各有所司。法欲必奉，故令主者守文；理有穷塞，故使大臣释滞；事有时宜，故人主权断。〔塞，悉则翻。断，丁乱翻；下弘断同。〕主者守文，若释之执犯跸之平也；〔事见十四卷汉文帝三年。〕大臣释滞，若公孙弘断郭解之狱也；〔事见十八卷汉武帝元朔二年。〕人主权断，若汉祖戮丁公之为也。〔事见十一卷汉高祖五年。〕天下万事，自非此类，不得出意妄议，皆以律令从事。然后法信于下，人听不惑，吏不容奸，可以言政矣。」〔考异曰：刑法志叙颂奏，续頠表之下，而云「侍中太宰汝南王亮」。按頠表引元康八年事，时亮死已久，盖志误也。〕乃下诏，「郎、令史复出法驳案者，随事以闻，」然亦不能革也。〔郎、令史，当书郎及尚书、兰台令史也。出法驳案者，谓出于法之外而为驳议也。驳，北角翻。〕
颂迁吏部尚书，建九班之制，欲令百官居职希迁，考课能否，明其赏罚。贾、郭用权，仕者欲速，事竟不行。
裴頠荐平阳韦忠于张华，〔魏邵陵厉公正始八年，分河东郡之汾北为平阳郡。〕华辟之，忠辞疾不起。人问其故，忠曰：「张茂先华而不实，裴逸民欲而无厌，〔张华字茂先；裴頠，字逸民。厌，于盐翻。〕弃典礼而附贼后，此岂大丈夫之所为哉！逸民每有心托我，我常恐其溺于深渊而余波及我，况可褰裳而就之哉！」〔溺，奴狄翻。〕
关内侯敦煌索靖，知天下将乱，〔敦，徒门翻。索，苏各翻。〕指洛阳宫门铜驼叹曰：「会见汝在荆棘中耳！」〔桐驼，魏明帝景初元年自长安徙之洛阳。〕
⑥冬，十一月，甲子朔，日有食之。
⑦初，广城加郭槐，以贾后无子，常劝后使慈爱太子。贾谧骄纵，数无礼于太子，〔数，所角翻。〕广城君恒切责之。〔恒，户登翻。〕广城君欲以韩寿女为大子妃，太子亦欲婚韩氏以自固，寿妻贾午及后皆不听，而为太子聘王衍少女。太子闻衍长女美而后为贾谧聘之，〔为，于伪翻。少，诗照翻。长，知两翻。〕心不能平，颇以为言。及广城君病，临终，执后手，令尽心于太子，言甚切至。又曰：「赵粲、贾午，必乱汝家事；我死后，勿复听入。深记吾言！」〔郭槐勡狠，而垂没之时，所以告弁其女者如此，盖多权数，故其智虑能及此耳。复，扶又翻；下同。〕后不从，更与粲、什谋害太子。
太子幼有令名，〔事见上卷武帝太康十年。〕及长，不好学，〔长，知两翻。好，呼报翻；下同。〕惟与左右嬉戏，贾后复使黄门辈诛之为奢靡威虐。〔诱，音酉。〕由是名誉浸减，骄慢益彰，或废朝侍而纵游逸，〔朝，直遥翻。〕于宫中为帝，使人屠酤，手揣斤两，〔揣，初委翻。〕轻重不差。其母，本屠家女也，故太子好之。〔古者择女必求之名门，取甚幽闲令淑者，良有以也。好，呼到翻。〕东宫月俸钱五十万，〔俸，扶用翻。〕太子常探取二月，用之犹不足。〔探，吐南翻，又他绀翻。探取，预取也。〕又令西园卖葵菜、蓝子、鸡、裇等物而收其利。〔葵，亦菜也。鲁相公仪休拔园葵，漆室氏女曰「晋客马践吾葵，使吾终岁不良葵」是也。蓝，卢甘翻，草可以染青者也。本草图经曰：蓝实，人家蔬圃?之@畦种时，三月、四月生，苗高三四尺许，叶似水蓼，花红白色，实亦若蓼子而大，黑色。五月、六月采实。裇臂麦为之。〕又好阴阳小数，多所拘忌。〔班固曰：阴阳家盖出于羲和之官，敬顺昊天历象日月星辰，敬授人时，此其所长也。及拘者为之，则牵于禁忌，泥于小数，舍人事而任鬼神。〕洗马江统上书陈五事：「一日虽有微苦，宜力疾朝侍。〔苦，亦疾也。朝，直遥翻。〕二日宜勤见保傅，咨询善道。三日画室之功，可宜〔【章：甲十一行本「宜」作「且」；乙十一行本同；孔本同。】〕减省，〔画室，以五采绘画。室，屋也。画，与昼同。〕后园刻镂杂作，一皆罢遣。〔镂，郎豆翻。〕四曰西园卖葵、蓝之属，亏败国体，贬损闻。〔败，补谓翻。闻，音问。〕五曰缮墙正互，不必拘挛小忌。」〔挛，闾缘翻。〕太子皆不从。中舍人杜锡，〔晋志：太子中舍人四人，咸宁四年置，以舍人才学美者为之，与中庶子共掌文翰，职如黄门侍郎，在中庶子下，洗马上。〕恐太子不得安其位，每尽忠谏，劝太子修德业，保令名，言辞恳切。太子患之，置针着锡常所坐毡中，〔着，陟略翻。〕刺之流血。〔刺，七亦翻。〕锡，预之子也。〔杜预，武帝时建平吴之功。〕
太子性刚，知贾谧恃中宫骄贵，不能假借之。谧时为侍中，至东宫，或舍之，于后庭游戏。詹事裴权谏曰：〔詹事，秦官，掌太子家。晋初未置詹事，宫事无大小皆由二傅。咸宁元年，置詹事，掌宫事，二傅不复领官属。〕「谧，后所亲昵，〔昵，尼质翻。〕一旦交构，则事危矣。」不从。谧谮太子于后曰：「太子多畜私财以结小人者，为贾氏故也。〔为，于伪翻。〕若宫车晏驾，彼居大位，依杨氏故事，诛臣等，废后于金墉，如反手耳。〔贾后杀杨骏，废太后，天地之所不容也。观其姑侄之间所言若此，则其心固不能一息安也。〕不如早图之，更立慈顺者，可以自安。」〔更，工衡翻。〕后纳其言，乃宣扬太子之短，布于远近。又诈为有娠，〔娠，升人翻，孕也。〕内蓁物、产其，取妹夫韩寿子慰祖养之，欲以代太子。
于时朝野咸知贾后有害太子之意，中护军赵俊请太子废后，太子不听。左卫率东平刘卞，以以贾后之谋问张华，〔帝在东宫置卫率，初曰中卫率，泰始五年，分为左右，各领一军，愍怀在东宫，又加前后二率，谓之四率。率，户律翻。〕华曰：「不闻。」卞曰：「卞自须昌小吏，受公成拔以至今日。〔须昌县，属东平国。卞自县小吏从令入洛，历官至左卫率。〕士感知己，是以尽言；而公更有疑于卞邪！」华曰：「假令有此，君欲如何﹖」卞曰：「东宫俊乂如林，〔时江统、潘滔、王敦等皆为东宫官属。马融曰：才过千人曰俊，百人曰乂。〕四率精兵万人；公居阿衡之任，若得公命，皇太子困朝入录尚书事，〔朝，直遥翻；下同。〕废贾后于金墉城，两黄门力耳。」华曰：「今天子当阳，太子，人子也，吾又不受阿衡之命，〔华自言事任不可以伊尹自居。〕忽相与行，此是无君父而以不孝示天下也。〔【章：甲十一行本「也」下有「虽能有成犹不免罪」八字；乙十一行本同；孔本同；张校同；退斋校同。】〕况权戚汉朝，威柄不一，成可必乎！」贾后常使亲党微服听察于外，颇闻卞言，乃迁卞为雍州刺史。〔雍，于用翻。〕卞知言泄，饮药而死。〔贾后刚悍，使闻卞言而张华不以告，则华必死于贾后之手，意卞言实华泄之也。〕
十二月，太子长子虨病，〔长，知两翻。虨，甫斤翻，又方闲翻。〕太子为虨求王爵，不许。虨疾笃，太子为之祷祀求福。〔为，于伪翻。〕贾后闻之，乃诈称帝不豫，召太子入朝，。既至，后不见，置于别室，遣婢陈舞以帝命赐太子酒三升，使尽饮之。太子辞以不能饮三升，舞逼之曰：「不孝邪！天赐汝酒而不饮，〔臣子以君父为天，故以君父之赐为天赐。〕酒中有恶物邪！」太子不得已，强令至尽，〔强，其两翻。〕遂大醉。后使黄门侍郎潘岳作书草，〔潘岳此事自当赤族，其后天假手于孙秀耳。〕令小婢承福，以纸笔及草，因太子醉，称诏使书之，文曰：「陛下宜自了，不自了，吾当入了之。中宫又宜速自了，不自了，吾当手了之。并与谢妃共要劂期两发，勿疑犹豫，以致后患。茹毛饮血于三辰之下，皇天许当扫除患害，立道文为王，蒋氏为肭主。愿成，当以三牲祠北君。」太子醉迷不觉，遂依而写之。〔谢妃，太子母也。要，约也，言并以书与谢妃约，刻期内外俱发也。茹毛饮血，谓盟誓也。虨字道文。蒋氏，虨母蒋保林也。内主，言将立为后也。三牲，牛、羊、豕也。北君，北帝也。按此书不惟无征左，使常人观之，亦知其伪为而不可信。晋朝王、公、卿、尚书、黄、散视而不敢言。张华之谏，实亦不敢发贾氏之奸，姑引古义，依违而言之耳。裴頠请检校传书者，贾氏之奸无所逃矣，而亦不敢竟其说。上下相蒙，宜其人乱也。〕其字半不成，后补成之，以呈帝。
壬戌：帝幸式干殿，召公卿入，使黄门令董猛以太子书及青纸诏示之曰：「遹书如此，今赐死。」徧示诸公王，莫有言者。〔诸公王，宗室诸王之为公者。〕张华曰：「北国之大祸，自古以来，常因废黜正嫡以致丧乱。〔丧，息浪翻。〕且国家有天下日浅，愿陛下详之！」裴頠以为宜先检校传书者；又请比校太子手书，不然，恐有诈妄。贾后乃出太子启事廾余纸，众人比视，亦无敢言非者。贾后使董猛矫以长广公主辞白帝曰：〔长广公主，武帝女，下嫁甄德。〕「事宜速决，而群臣各不同，其不从诏者，宜以军法从事。」〔欲以此言胁群臣也。〕议至日西，不决。后见华等意，坚惧事变，乃表免太子为庶人，诏许之。于是使尚书和郁等持节诣东宫，废太子为庶人。意太改服出，拜受诏，步出承华门，〔承华门，东宫门也。陆机诗所谓「振缨承华」是也。〕乘粗犊车，东武公澹以兵使送太子及妃王氏、三子虨、臧、尚同幽于金墉城。王衍自表离婚，许之，妃恸哭而归。〔清谈之祸，起于何晏。何晏犹与曹爽同祸福，若王衍者，又不逮何晏矣。〕杀太子母谢淑媛及虨母保林蒋俊。〔保林、良娣，汉六宫十四等之数，魏、晋以下为东宫女官品秩。师古曰：保林，言其可安众如林也。〕
永康元年〔庚申、三○○）〕
①春，正月，癸亥朔，〔考异曰：帝纪、天文志皆有「己卯日食」，〔宋志无之。按长历，己卯，十七日，安得日食。〕赦天下，改元。
②西戎校尉司马阎缵〔武置南蛮校尉于让阳，西戎校尉于长安，南夷校尉于宁州，各有长史、司马。〕舆棺诣阙上书，以为：「汉戾太子称兵拒命，言者犹曰罪当笞耳。〔事见二十二卷汉武帝汉武帝征和二年、三年。〕今遹受罪之日，不敢失道，犹为轻于戾太子。宜重选师傅，〔重再也。重，直龙翻。〕先加严诲，若不悛改，弃之未晚也。」〔悛，丑缘翻。〕书奏，不省。〔省，悉景翻。〕缵，圃之孙也。〔阎圃见六十七卷汉献帝建安二十年。〕
贾后使黄门自首〔首，式救翻；下同。〕欲与太子为逆。诏以黄门首辞班示公卿，遣东武公澹以千兵防卫太子，幽于许昌宫，令持〔【张：「持」作「治」。】〕书御史刘振持节守之，〔持书御史，即治书侍御史。〕诏宫臣不得辞送。洗马江统、潘滔、舍人王敦、杜蕤、鲁瑶等冒禁至仂水，拜辞涕泣。〔晋志：太子舍人十六人，职比散骑、中书等侍郎。水经注：伊水过伊阙中，东北至洛阳县南，北入于洛。〕司隶校尉汉奋收缚统等送狱。其系河南狱者，乐广悉解遣之；〔桨广时为河南尹。〕系洛阳县狱者，犹未释。〔付郡者，河南尹得解遣之；系洛阳狱者，尹不得与，故未释。〕都官从事孙琰说贾谧曰：「所以废徙太子，以其为恶故耳。今宫臣冒罪拜辞，而君以重辟；流闻四方，乃更彰太子之德也，〔说，输芮翻。辟，毗亦翻。闻，音问。〕不如释之。」谧乃语洛汤令曹摅使释之；〔摅，抽居翻。语，牛倨翻。〕广亦不坐。敦，览之孙；〔王览见七十七卷魏高贵乡公甘露元年。〕摅，肇之孙也。〔曹肇见十四卷魏明帝景初二年。〕太子至许，遗王妃书，〔遗，于季翻。〕自陈诬枉，妃父衍不敢以闻。
③丙子，皇孙虨卒。〔非疾也。考异曰：帝纪「虨」作「霖」。按虨，字道文不当作「霖」，今从传。〕
④三月，尉氏雨血，〔尉氏县，自汉以来属陈留郡。应劭曰：古狱官曰尉氏，郑之别狱也。臣瓒曰：郑大夫尉氏之邑，故以为邑名。师古曰：郑大夫尉氏亦以掌狱之官故为族耳，应说是也。〕妖星见南方，〔星见妖而不知其名，故但曰妖星。妖，于骄翻。见，贤遍翻；下同。〕太白昼见，〔晋天文志曰：太白昼见，与日争明，强国弱，小国强，女主昌。〕中台星拆。〔史记天官书曰：魁下六星，两两而比者曰三台。三台色齐，君臣和；不齐，君臣乖戾。汉天文志曰：三台曰泰阶：上阶，上星为天子，下星为女主；中阶；上星为诸侯、三公，下星为卿、大夫；下阶，上星为士，下星为庶人。拆者，两星不相比也。〕张华少子韪劝华逊位，〔少，诗照翻。韪，羽委翻。〕华不从，曰：「天道幽远，不如静以待之。」〔华所谓静以待之者，欲何所待也！〕
⑤太子既废，众情愤怒。右卫督司马雅、常从督许超，皆尝给事东宫，与殿中中郎士猗等〔右卫督、常从督、殿中中郎，皆属二卫。武帝甚重兵官，殿中军校，多选朝廷清望之士居之。司马雅，宗室之疏属也。从，才用翻。〕谋废贾后，复太子。以张华、裴頠安常保位，难与行权，右军将军赵王伦执兵柄，性贪冒，〔冒，密北翻。〕可假以济事。乃说孙秀曰：〔说，输芮翻。〕「中宫凶勡无道，与贾谧兵等共诬废太子。今国无嫡嗣，社稷将危，大臣将起大事，而公名奉事中宫，与贾、郭亲善，太子之废，皆云豫知，〔言伦、秀豫知废太子之谋。〕一朝事起，祸必相及，何不先谋之乎！」秀许诺，言于伦，伦纳焉，遂告通事令史张林〔通事令史，中书令史也。中书侍郎本通事郎，官名虽改，令史犹以通事冠之。陆机惠帝起居注曰：张林者，黑山贼张燕之曾孙。〕及省事长衡等，〔省事，亦吏职也。贾充为尚书令，以目疾表置省事吏四员，省事盖自此始。省，悉景翻。〕使为内应。
事将起，孙秀言于伦曰：「太子聪明刚猛，若还东宫，必不受制于人。明公素党于贾后，道路皆知之，今虽建大功于太子，太子谓公特逼于百姓之望，翻覆以免罪耳，〔言百姓望太子复，伦等畏逼，故背贾氏复太子以求自免罪。〕虽含忍宿忿，必不能深德明公，若有瑕衅，犹不免诛。不若迁延缓期，〔迟其事而迁延未发也。〕贾后必害太子，然后废贾后，为太子报雠，〔为，于伪翻。〕非徒免祸而已，乃更可以得志。」伦然之。
秀因使人行反间，〔间，古苋翻。〕言殿中人欲废皇后，立太子，〔司马雅、许超、士猗皆殿中人也。〕贾后数遣宫婢微服于民间听察，〔数，所角翻。〕闻之甚惧。伦、秀因劝谧等早除太子以绝众望癸未，贾后使太医令程据和毒药，〔和，户卧翻。〕矫诏使黄门孙虑至许昌毒太子。太子自废黜，恐被毒，常自煮食于前；〔，被，皮义翻。〕虑以告刘振，振乃徙太子于小坊中，绝其食，宫人犹窃于墙上过食与之。虑逼太子以药，太子不肯服，虑以药杵椎杀之。〔椎，传追翻。〕有司请以庶人礼葬，贾后表请以广陵王礼葬之。
⑥夏，四月，辛卯朔，日有食之。
⑦赵王伦、孙秀将讨贾后，告右卫佽飞督闾和，〔晋制：右卫有佽飞、虎贲二督。佽飞，荆人，赴江斩蛟，古勇士也；自汉以来以为卫士之号。佽，日四翻。〕和从之，期似癸巳丙夜一筹，以鼓声为应。〔丙夜，夜三鼓；丙夜一筹，三更二点也。〕癸巳，秀使司马雅告张华曰：「赵王欲与公共匡社稷，为天除害，〔为，于伪翻。〕使雅以告。」华拒之。雅怒曰：「刃将在颈，犹为是言邪！」不顾而出。〔华素有筹略，雅辞气之悖如此而无以处之，盖亦知众怒不可遏，而己为贾后用心，不敢背之，搏手无策，待死而已。〕
及期，伦矫诏敕三部司马曰：〔晋二卫有前驱、由基、强弩三部司马。〕「中宫与贾谧等杀吾太子，今使车骑入废中宫，〔时赵王伦以车骑将军领右军将军。〕汝等皆当从命，事毕，赐爵关中侯，不从者诛三族。」众皆从之。又矫诏开门，夜入，陈兵道南，〔御道之南也。〕遣翊军校尉齐王冏〔武帝太康元年，置翊军校尉。冏，居永翻。〕将百人排合而入，华林令骆休为内应，〔华林令，华林园令也。魏起芳林园，后避齐王芳讳，改曰华林园。有天渊池，池中有魏文帝九花丛殿。晋志：华林令属鸿胪。姓谱；齐太公之后，有公子骆，子孙以为氏。又秦之先有大骆。〕迎帝幸东堂，以诏召贾谧于殿前，将诛之。谧走入西锺下，呼曰：「阿后救我！」〔呼，火故翻。阿，今相传从安入声。〕就斩之。贾后见齐王冏，惊曰：「卿何为来﹖」冏曰：「有诏收后。」后曰：「诏当从我出，何诏也！」后至上合，遥呼帝曰：「陛下有妇，使人废之，亦行自废矣。」是时，梁王肜亦预其谋，后问冏曰：「起事者谁﹖」冏曰：「梁、赵。」后曰：「系狗当系颈，反系其尾，何得不然！」〔恨不先诛梁、赵也。〕遂废后为庶人，幽之于建始殿。收赵粲、贾什等付暴室考竟。〔晋志：暴室令，属光禄勋。〕诏尚书收捕贾氏亲党，召中书监、侍中、黄门侍郎人座皆夜人殿。尚书始疑诏有诈，郎师景露版奏请手诏，〔郎，尚书郎也。师，姓；景，名。〕伦等斩之以徇。
伦阴与秀谋篡位，欲先除朝望，〔朝，直遥翻。〕且报宿怨，乃执张华、裴頠、解系、解结等于殿前。〔伦、秀怨华、頠、系，事见上卷元康六年。结，系弟也。秀乱关中结议秀罪应诛，故亦怨之。〕华谓张林曰：「卿欲害忠臣邪﹖」林称诏诘之曰：〔诘，去吉翻。〕「卿为宰相，太子之废，不能死节，何也﹖」华曰：「式干之议，臣谏事见存，可覆按也。」林曰：「谏而不从，何不去位﹖」华无以对。遂皆斩之，仍夷三族。解结女适裴氏，明日当嫁而祸起，裴氏欲认活之，女曰：「家既如此，我何以活为！」亦坐死。朝廷由是议革旧制，女不从死。〔不从父母家坐死也。〕甲午，伦坐端门，〔宫门正南门曰端门。〕遣尚书和郁持节送贾庶人于金墉；〔杨太后、太子遹之废，史皆不书为庶人，此独书贾庶人者，正其罪也。〕诛刘振、董猛、孙虑、程据等；司徒王戎及内外官坐张、裴亲党黜免者甚众。阎缵抚张华尸恸哭曰：「早语君逊位而不肯，今果不免，命也！」〔语，牛倨翻。〕
于是赵王伦称诏赦天下，自为使持节、都督中外诸军事、相国、侍中，一依宣、文辅魏故事，〔晋志曰：丞相、相国，秦官也，晋受魏禅，并不置。自惠帝之后，省置无恒，为之者赵王伦、梁王肜、成都王颖、南阳王保、王敦、王导之徒，非复人臣之职也。今按宣王懿以丞相辅魏，文王昭以相国辅魏，皆非人臣之职。〕置府兵万人，以其世子散骑常侍荂领穴从仆射，〔荂，枯花翻；杨正衡音孚。晋志：穴从仆射，属光禄动。从，才用翻。〕子馥为前将军，封济阳王；〔济，子礼翻。〕虔为黄门郎，封汝阴王；诩为散骑侍郎，封霸城侯。〔黄门郎，即黄门侍郎。散骑侍郎，魏初与散骑常侍同置。自魏至晋，散常侍、侍郎与侍中、黄门侍郎共平尚书奏事，皆要官也。〕孙秀等皆封大郡，并据兵权，文武官封侯者数千人，百官总己以听于伦。〔朱氏曰：总己，谓总摄己职。〕伦素庸愚，复受制于孙秀。〔复，扶又翻。〕秀为中书令，威权振朝廷，天下皆事秀而无求于伦。
诏追复故太子遹位号，使尚书和郁帅东宫官属迎太子丧于许昌，〔帅，读曰率。〕追封遹子虨为南阳王，封虨弟臧为临淮王，尚为襄阳王。
有司奏：「尚书令王衍备位大臣，太子被诬，志在苟免，〔谓太子王遗王妃书，自陈诬枉，衍不敢以闻也。〕请禁锢终身。」从之。
相国伦欲收人望，选用海内名德之士，以前平阳太守李重、荥阳太守荀组为左、右长史，东平王堪、沛国刘谟为左、右司马，尚书郎阳平束簒为记室，〔魏文帝黄初二年，分魏郡置阳平郡。记室，主文翰。束簒，汉太子太傅捤广之后。广曾孙避难，因去疏字之「足」，改姓为束。续汉志曰：记室，主上章表报书记。〕淮南王文学荀崧、殿中郎陆机为参军。〔殿中郎，尚书郎也，主殿中曹。〕组，勖之子，〔勖为晋初佐命之臣。〕崧，彧之玄孙也。〔荀彧为魏初佐命之官。〕李重知伦有异志，辞疾不就，伦逼之不已，忧愤成疾，扶曳受拜，数日而卒。
⑧丁酉，以梁王肜为太宰，左光禄大夫何劭为司徒，右光禄大夫刘寔为司空。〔晋志：左、右光禄大夫，假金章紫绶，品秩第二，禄赐、班位、冠帻、车服、佩玉，置吏卒羽。后之金紫光禄大夫，盖魏、晋之左、右光禄大夫也。但魏、晋之大夫皆为专官，后世则为寄禄官耳。杜佑曰：魏、晋以来，左右光禄三大夫皆银印青绶，其重者，诏加金章紫绶者，则谓之金紫光禄大夫。重者既有金紫之号，故谓本光禄为银青光禄大夫。〕
⑨太子遹之废也，将立淮南王允为太弟，议者不合。〔言有持异议者也。〕会赵王伦废贾后，乃以允为骠骑将军、开府仪同三司，领中护军。
⑩己亥，相国伦矫诏遣尚书刘弘赍金屑酒赐贾后死于金墉城。
五月，己巳，诏立临海〔【章：甲十一行本「海」作「淮」；乙十一行本同；孔本同。】〕王臧为皇太孙，还妃王氏以母之；〔太子之废也，归王妃于父母家。〕太子官属即转为太孙官属，相国伦行太孙太傅。
己卯，谥故太子曰愍怀；六月，壬寅，葬于显平陵。
清河康王遐薨。
中护军淮南王允，性沈毅，〔沈，持林翻。〕宿卫将士皆畏服之。允知相国伦及孙秀有异志，阴养死士，谋讨之。伦、秀深惮之。秋，八月，转允为太尉，外示优崇，实夺其兵权。〔中护军掌兵，转寸尉则兵权去矣。〕允称疾不拜。秀遣御史刘机逼允，收其官属以下，劾以拒诏，大逆不敬。〔劾，户概翻，又户得翻。〕允视诏，乃季手书也。大怒，收御史，将斩之，御史走免，斩其令史二人。〔此兰台令史也。〕厉色谓左右曰：「赵王欲破我家！」遂帅国兵及帐下七百人直出，〔国兵，淮南国兵也。帐下，中护军帐下也。帅，读曰率。〕大呼曰：〔呼，火故翻。〕「赵王反，我将讨之，从我者左袒。」于是归之者甚众。允将赴宫，尚书左丞王舆闭掖门，〔宫门端门之左曰左掖门，右曰右掖门。〕允不得入，遂围相府。〔时伦以东宫为相府。〕允所将兵皆精锐，〔将，即亮翻。〕伦与战屡败，死者千余人。太子左率陈徽勒东宫兵鼓噪于内以应允。〔左率，即左卫率。〕允结陈于承华门前，弓弩齐发，射伦，飞矢雨下。〔陈，读曰阵。射，而亦翻。〕主书司马眭秘以身蔽伦，〔续汉志：尚书三十六曹郎，曹有三主书。此主书司马，盖相国府官属，伦所自署置。眭，息随翻，姓也。〕箭中其背而死。〔中，竹仲翻；下同。〕伦官属皆隐树而立，每树辄中数百箭，自辰至未。中书令陈淮，〔前有中书令陈准，「淮」，盖「准」字之误也。〕徽之兄也，欲应允，言于帝曰：「宜遣白虎幡以解鬬。」〔白虎幡以麾军进战，非以解鬬也。陈准盖以帝庸愚，故请似白虎幡麾军，欲伦兵见之，以为允之攻伦，出于帝命，将自溃也。否则何以应允。〕乃使司马督护伏胤将骑四百持幡从宫中出，〔司马督护，亦殿中将校，属二卫。〕侍中汝阴王虔在门下省，阴与胤誓曰：「富贵当与卿共之。」胤乃怀空版出，〔空版，不书诏之版，本无诏书，而别取空版怀之以出也。〕诈言有有诏助淮南王。允不之觉，开阵内之，下车受诏，胤因杀之，并杀允子秦王郁、汉王迪，坐允夷灭者数千人。曲赦洛阳。〔不普赦天下，而独赦洛阳，故曰曲赦。〕
初，孙秀尝为小吏，事黄门郎潘岳，岳屡挞之。〔孙秀，琅邪人。潘岳为琅邪内史，秀为小吏，给岳，狡黠自喜。岳恶其为人，数挞辱之。〕卫尉石崇之甥欧阳建素与相国伦有隙，〔建表伦罪恶，见上卷元康六年。〕崇有爱妾曰绿珠，〔绿珠善吹笛。太平广记曰：今白州只角山下有绿珠井。昔梁氏之女有容貌，石崇使交州，以真珠三斛买之。梁氏之居，旧井存焉，汲饮者必诞美女。里闾以美女无益，遂以石填之。〕孙秀使求之，崇不与。及淮南王允败，秀因称石崇、潘岳、欧阳建奉允为乱，收之。〔考异曰：崇传曰：「崇、建潜知其计，阴劝淮南王允、齐王冏图赵王伦。」若崇果与允同谋，允败，崇应惶惧不应被收时，方宴于楼上。盖伦、秀以旧怨诬杀之耳。今按石崇传：「孙秀索绿珠，崇不许，秀怒，乃劝伦诛崇。崇正宴于楼上，介士到门，崇谓绿珠曰：『我今为尔得罪。』绿珠泣曰：『当效死于君前。』因自投于楼下而死。」〕崇叹曰：「奴辈利吾财尔！」收者曰：「知财为祸，何干早散之！」崇不能答。初，潘岳母常诮责岳曰：「汝当知足，而干没不已乎！」〔盖戒岳乘时射利，不知止也。服虔曰：干没，射成败也。如淳曰：得利为干，失利为没。干，音干。一说：以水为喻也，言其视利而趋，虽干而在陆，没而灭顶，皆所不顾也。〕及败，岳谢母曰：「负阿母。」〔阿，从安入声。〕遂与崇、建皆族诛，籍没崇家。相国伦收淮南王母弟吴王晏，欲杀之。光禄大夫傅祗争之于朝堂，〔朝，直遥翻。〕众皆谏止，伦乃贬晏为宾徒县王。〔宾徒县，前汉属辽西郡，后汉属辽东属国都尉，晋属昌黎郡。〕
齐王冏以功迁游击将军，〔晋志：骁骑将军、游击将军，并汉杂号将军也，魏置为中军。及晋，以领、护、左右卫、骁骑、游击为六军。〕冏意不汉，有恨色，孙秀觉之，且惮其在内，乃出为平东将军，镇许昌。〔为冏自许昌起兵讨伦张本。〕
以光禄大夫陈准为太尉，录尚书事；未几，薨。
孙秀议加相国伦九锡，百官莫敢异议。吏部尚书刘颂曰：「昔汉之锡魏，魏之锡晋，皆一时之用，非可通行。〔谓禅代然后有九锡，非常典也。〕周勃、霍光，其功至大，皆王闻有九钖之命也。」〔谓周勃、霍光定策以安汉室，且不闻有九锡之命，所以折伦、秀之奸谋也。〕张林积忿不已，以颂为张华之党，将杀之。孙秀曰：「杀张、裴已伤时望，不可复杀颂。」林乃止。〔复，扶又翻；下同。〕以颂为光禄大夫。〔晋志：光禄大夫与卿同，秩中二千石，着进贤两梁冠，黑介帻，五时朝服，佩水苍玉。考异曰：三十国春秋云：「伦党大怒，谋害颂，颂惧，自杀。」颂传云：「颂为光禄，寻病卒。」今从传。〕遂下诏加伦九锡，复加其子荂抚军将军，〔抚军将军，文帝以授武帝，遂以代魏。伦以加其世子，意趣为何﹖〕虔中军将军，〔武帝受禅，置中军将军，统宿卫七军，寻罢，已而复置。〕诩为侍中。又加孙秀侍中、辅国将军、相国司马，右率如故。〔右率，右卫率也。不解此官者，欲握东宫兵。〕张林等并居显要。增相府兵为二万人，与宿卫同，并所隐匿之兵，数踰三万。
九月，改司徒为丞相，以梁王肜为之，肜固辞不受。
伦及诸子皆顽鄙无识，秀狡黠贪淫，〔黠，下八翻。〕所与共事者，皆邪佞之士，惟竞荣利，无远谋深略，志趣乖异，互相憎嫉。秀子会为射声校尉，形貌短陋，如奴仆之下者，秀使尚帝女河东公主。〔史言伦、秀兵已在颈，乃图非望。〕
冬，十一月，甲子，立皇后羊氏，赦天下。后，尚书郎泰山羊玄之之女也。外祖平南将军乐安孙旗，与孙秀善，故秀立之。拜玄之光禄大夫、特进、散骑常侍，封兴晋侯。〔晋志：光禄大夫，假银章青绶者，品秩第三；加特进，则品秩与左右光禄大夫同矣。晋置与晋郡，在唐河州界。〕
诏征益州刺赵廞为大长秋，〔廞，许今翻。〕以成都内史中山耿滕为益州刺史。〔晋诸王国置内史，犹汉王国相也。武帝太康九年，改诸王国相为内史。考异曰：帝纪作「耿胜」，载记、华阳国志作「滕」。今从之。〕廞，贾后之姻亲也。闻征，甚惧，〔惧以贾后亲党连坐。〕且以晋室衰乱，阴有据蜀之志，乃倾仓廪，赈流民，以收众心。以李特兄弟材武，其党类皆巴西人，与廞同郡，〔李特党类本巴氐，赵廞亦巴西人也。〕厚遇之以为爪牙。特等凭恃廞势，专聚众为盗，蜀人患之。〔特等入蜀事，始上卷元康八年。〕滕数密表：「流民刚剽，蜀人譩弱，〔数，所角翻。剽，匹妙翻。譩，奴乱翻。〕主不能制客，必为乱阶，宜使还本居。若留之险地，〔蜀地阻险。〕恐秦、雍之祸更移于梁、益矣。」〔流民本居秦、雍。雍，于用翻。〕廞闻而恶之。〔恶，乌路翻。〕
  </div>
  <div class="pagination">
   <a href="资治通鉴注_page80.html">
    上一页
   </a>
   <span>
    ...
   </span>
   <a href="资治通鉴注_page76.html">
    76
   </a>
   <a href="资治通鉴注_page77.html">
    77
   </a>
   <a href="资治通鉴注_page78.html">
    78
   </a>
   <a href="资治通鉴注_page79.html">
    79
   </a>
   <a href="资治通鉴注_page80.html">
    80
   </a>
   <span class="current-page">
    81
   </span>
   <a href="资治通鉴注_page82.html">
    82
   </a>
   <a href="资治通鉴注_page83.html">
    83
   </a>
   <a href="资治通鉴注_page84.html">
    84
   </a>
   <a href="资治通鉴注_page85.html">
    85
   </a>
   <a href="资治通鉴注_page86.html">
    86
   </a>
   <span>
    ...
   </span>
   <a href="资治通鉴注_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
