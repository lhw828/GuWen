<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 84 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 84 页/共 306 页</h1>
    <div class="content">　　魏主命崔浩更定律令除五嵗四嵗刑増一年刑巫蛊者负羖羊抱犬沉诸渊初令官阶九品者得以官爵除刑妇人当刑而孕产后百日乃决阙左悬登闻鼓以达寃人【胡三省曰令负寃者得诣阙挝鼔登时上闻也】
　　【壬宋元嘉九年申魏延和元年】夏五月宋太保王卒
　　明敏有思致而轻率褊狭好折辱人虽贵显不营财利及卒家无余业宋主特赐钱百万米千斛
　　秋七月宋益州人赵广作乱
　　宋益州刺史刘道济【粹之弟】信任长史费谦别驾张熈聚敛兴利商贾嗟怨流民许穆之变姓名称司马飞龙自云晋室近亲招合蜀人千余攻杀已兴【晋县隋改长江元省故城在潼川府蓬溪县】令逐阴平【宋有南阴平北阴平此南阴平也故城在四川绵州徳阳县】太守道济遣军斩之先是道济欲以帛氐奴【孙愐曰帛姓也】梁显为督防费谦固执不与氐奴等与郷人赵广搆扇县人诈言司马殿下犹在阳泉【蜀汉县隋省故城在徳阳县】山中聚众向广汉攻防涪城于是涪陵【晋郡今四川重庆府涪州是】江阳【汉县晋为郡今四川泸州是】遂宁【汉县晋置郡今仍为县属潼川府】诸郡守皆弃城走广等进攻成都道济婴城自守广乃诣阳泉寺迎道人枹罕程道养言是飞龙推为蜀王【建号大始备置百官】以道养弟道助为长沙王广及梁显等皆为将军众十余万四面围城道济遣参军裴方明等出击先败还已频破之【明年贼复攻逼成都时道济已卒方明匿不发防以兵击贼大破之贼退屯广汉分守郫城荆州刺史临川王义庆遣已东太守周借之以兵来救方明与借之合攻郫克之斩程道助进击广汉贼众奔溃涪蜀皆平】
　　【癸宋元嘉十年魏延和二年北酉凉王沮渠牧犍永和元年】夏四月凉王防逊卒子牧犍立
　　蒙逊病甚国人以世子菩提防弱而其兄牧犍聪頴好学立以为世子防逊卒牧犍即位遣使请命于魏魏主遣太常李顺拜牧犍为河西王【初魏主遣李顺至凉凉王防逊箕坐隐几无动起之状顺正言大言责之蒙逊乃拜受诏及使还魏主问以凉事顺曰防逊无礼不敬不复年矣魏主曰易世之后何时当灭顺曰防逊诸子皆庸才惟牧犍器宇粗立继防逊者必此人也然比之于父皆云不及此殆天之所以资圣明也魏主曰朕方有事东方未暇西畧如卿所言不过数年之外不为晚也及是牧犍使至魏主谓顺曰卿言防逊死牧犍立皆騐朕克凉州亦不逺矣乃进顺号安西将军宠待弥厚】
　　冬十二月宋谢灵运有罪诛
　　灵运好为山泽之逰穷幽极险从者数百人伐木开径百姓惊扰以为山贼防稽太守孟顗【字彦重昶之弟】表其有异志灵运诣阙自陈宋主以为临川内史灵运逰放自若为有司所纠遣使收之灵运执使者兴兵逃逸作诗曰韩亡子房奋秦帝鲁连耻追讨擒之廷尉论正斩刑宋主爱其才降死徙广州久之或告灵运令人买兵噐结健児欲于三江口【在广州府番禺县东南鬱水为西江泿水为东江浈水为北江西北二江合流而东与东江会谓之三江口】篡取之不果诏于广州弃市【灵运恃才放逸自以名辈才能应参时政同时名位素出其下者并见任遇意甚不平又多所陵忽故及于祸】
　　【甲宋元嘉十一年戌魏延和三年】春宋梁秦刺史萧思话【南兰陵人】讨杨难当破之
　　先是宋主闻梁秦刺史甄法防【中山无极人】刑政不治乃自徒中起萧思话【思话先为青州刺史魏克滑台思话弃城走坐系尚方徒作今复征起】使代之未至杨难当举兵袭法防法防弃城奔洋川【即洋水在汉中府西乡县东水经注洋水导源巴山东北流迳平阳城为洋川】难当遂有汉中之地至是思话至襄阳遣司马萧承之为前驱难当焚掠汉中引众西还留军分守思话与承之共击屡破之既而难当遣其子和将兵击萧承之为承之所败【承之与和相拒四十余日短兵接弓矢无所复施氏悉衣犀甲戈矛不能入承之断矟长数尺大斧椎之一矟輙贯数人氐不能当败走承之追击斩获甚众】遂悉收汉中地置戍葭萌水【即白水江在四川保寜府昭化县西北水经注白水出西倾山东南流出葭萌县亦谓之葭萌水】思话徙镇南郑难当奉表谢恩诏赦之【甄法防坐赐死】
　　燕王称藩于魏
　　先是魏主攻燕围和龙燕尚书郭渊劝燕主送欵献女于魏乞为附庸燕主曰负衅在前结忿已深降附取死不如守志更图也已而魏主拔燕旁郡引兵西还至是燕王遣使奉表谢罪于魏以季女充掖庭魏主许之征其太子王仁入朝燕主使魏使者于什门还平城【什门使燕被留事具前】什门在燕二十一年不屈节魏主下诏褒称以比蘓武拜治书御史防告宗庙颁示天下
　　【乙宋元嘉十二年亥魏太延元年】春正月己未朔日食
　　燕王称藩于宋
　　初魏主之围和龙也宿卫之士多在战阵行宫人少云中镇将朱修之【本宋将被执事具前】谋与南人袭杀魏主因入和龙浮海南归以告将军毛修之【亦宋将降魏事具前】不从乃止既而事泄朱修之逃奔燕由是魏人数伐燕燕主遣修之南归求救修之泛海还建康【拜黄门侍郎】及是燕日危蹙【燕王不遣太子质魏魏频伐之】遣使至宋奉贡称藩宋封为燕王江南谓之黄龙国
　　凉有神投书于敦煌东门
　　有父老投书于敦煌东门求之不获书曰凉王三十年若七年凉王牧犍以问奉常张慎对曰昔虢之将亡神降于莘愿陛下崇徳修政以享三十年之祚若盘于逰畋荒于酒色臣恐七年将有大变牧犍不悦
　　夏四月宋以殷景仁为中书令中防军
　　宋领军将军刘湛与仆射殷景仁素善湛之入也景仁实引之【见上八年】湛以景仁位遇素不逾已而一旦居前意甚愤愤又以景仁専管内任谓其间已猜隙渐生时司徒义康専秉朝权湛尝为其上佐遂委心自结欲因其力以倾景仁至是宋主加景仁中书令中防军湛愈愤怒使义康毁景仁而宋主遇之益隆景仁对亲旧叹曰引之令入入便噬人乃称疾解职不许【湛又阴谋遣人杀景仁宋主征闻之迁防军府于西掖门外使近宫禁故湛谋不行义康僚属及诸附湛者潜相约勒无敢厯殷氏之门唯后将军司马庾炳之逰二人之间皆得其欢心而宻输忠于朝廷景仁卧家不朝谒宋主常使炳之啣命往来湛不疑也　庾炳之字仲文鄢陵人】
　　六月宋大水设酒禁
　　扬州诸郡大水运徐豫南兖谷赈之扬州西曹主簿沈亮【字道明田子之子】以为酒糜谷而不能疗饥请权禁止从之
　　秋七月宋禁擅铸像造寺者
　　丹阳尹萧摩之【南兰陵人思话再从父】上言佛入中国已厯四代形像塔寺所在千数材竹铜防糜损无极请自今欲铸铜像及造塔寺者皆当列言须报乃得为之诏从之
　　【丙宋元嘉十三年魏太延二子年　是嵗燕亡凡三国】春三月宋杀其司空檀道济
　　道济立功前朝威名甚重左右腹心并经百战诸子又有才气朝廷畏疑之宋主久疾不愈刘湛説司徒义康以为宫车一日晏驾道济不可复制会宋主疾笃义康请召道济入朝【其妻向氏谓道济曰高世之勲自古所忌今无事相召祸其至矣】既至留累月宋主稍间将还未发会宋主疾动义康称诏召道济入祖道因执之三月下诏称道济因朕寝疾规肆祸心收付廷尉并其子植等十一人诛之又杀其参军薛彤高进之二人皆道济腹心有勇力时人比之关张道济见收愤怒目光如炬脱帻投地曰乃坏汝万里长城魏人闻之喜曰道济死吴子辈不足复惮
　　夏魏伐燕燕王奔高丽【即高句丽】
　　魏伐燕娥清古弼攻白狼城【白狼汉县以白狼山名故城在今热河八沟境】克之先是燕太常杨防劝燕王速遣太子质魏燕主不从宻遣尚书杨伊请迎于高丽及是高丽遣将以数万众至和龙燕王焚宫室帅龙城见户东徙【古弼部将高茍子帅骑欲追之弼醉拔刀止之故燕主得逃去魏主闻之怒槛车徴弼及娥清至平城皆黜为门卒】高丽处燕主于北丰【高丽地名】居二年燕主复遣使求迎于宋高丽人杀之【北燕自冯跋篡立及亡凡二主合二十八年】
　　秋七月魏伐杨难当于上邽降之
　　先是赫连定西迁难当遂据上邽自称大秦王改元建义立王后太子置百官皆如天子之制然犹贡奉宋魏不絶至是魏伐之先遣使赍诏谕防难当惧遂奉诏降
　　冬宋铸浑仪
　　初高祖克长安得古铜浑仪仪状虽举不缀七曜是嵗诏太史令钱乐之更铸浑仪径六尺八分以水转之昏明中星与天相应
　　【丁宋元嘉十四年丑魏太延三年】夏五月魏诏吏民告守令罪
　　魏主以民官多贪诏吏民得举告守令不如法者于是奸猾専求宰牧之失廹胁在位横于闾里而长吏咸降心待之贪纵如故
　　西域朝贡于魏
　　先是西域兹疏勒乌孙【皆汉时旧国注俱见前】悦般【在乌孙西北去代一万九百三十里其先本北匈奴部落为窦宪所破北单于西走康居其不能去者居龟兹之北为悦般□】渇槃陀【在葱岭东其国有高山夏多积雪】鄯善焉耆车师【注亦俱见前】粟特【一名温那沙在葱岭之西康居西北占奄蔡国也去代一万六千里】九国入贡于魏魏主以西域去中国絶逺报使徃来徒为劳费终无所益欲不遣使有司固请乃遣行人王恩生等二十辈使西域皆为蠕蠕所执【恩生见勅逹可汗持魏节不屈魏主切责勅连勅连乃遣恩生等还】竟不能逹西域至是魏主复遣侍郎董琬等招抚九国琬等至乌孙其王甚喜曰破落那【即汉大宛国去代万四千四百五十里】者舌【在破落那西北故康居国也去代一万五千四百五十里】二国皆欲称臣奉贡但无路自致耳今使君宜过抚之乃遣导译送琬等旁国闻之争遣使者随琬等入贡凡十六国自是每嵗朝贡不絶
　　凉遣子入侍于魏遣使如宋
　　魏主遣李顺征凉世子封坛入侍凉王牧犍奉诏亦遣使诣建康献杂书并求书数十种宋主皆与之【李顺自河西还魏主问之曰卿往年言取凉州之防朕以东方有事未遑也今和龙已平吾欲西征可乎顺对曰臣畴昔所言以今观之私谓不谬然国家戎车屡动士马疲劳西征之议请俟他年魏主乃止】
　　【戊宋元嘉十五年寅魏太延四年】春二月宋以吐谷浑慕利延为陇西王
　　冬十一月丁卯朔日食
　　宋立四学以雷次宗【字仲伦豫章南昌人】为给事中不受
　　豫章雷次宗好学隠居庐山【在江西九江府徳化县按南康府星子县界山周二百五十里朱子以为即禹贡之敷浅原也】尝征为散骑侍郎不就是嵗以处士征至建康为开馆于鸡笼山【今曰鸡鸣山在江宁府上元县西北】使聚徒教授宋主雅好艺文使丹阳尹何尚之【字彦徳庐江灊人】立元学太子率更令【东宫官主宫殿门户职如卫尉】何承天立史学司徒参军谢元【灵运从祖弟】立文学并次宗儒学为四学宋主数幸次宗学馆令次宗以巾褠【巾首服也褠单衣也江南人士交际以为公服】侍讲资给甚厚又除给事中不就久之还庐山【宋主性仁厚恭俭勤于为政守法而不峻容物而不弛百官皆久于其职守宰以六朞为断吏不茍免民有所系三十年间四境之内晏安无事户口蕃息出租供徭止于嵗赋晨出暮归自事而已闾阎之内讲诵相闻士敦操尚乡耻轻薄江左风俗于斯为美后之言政治者皆称元嘉焉】
　　【己宋元嘉十六年魏太延五夘年　是嵗凉亡凡二国】春二月宋以衡阳王义季【武帝少子】都督荆湘诸州军事
　　初高祖遗诏令诸子次第居荆州临川王义庆在荆州八年欲为之选代故以义季为荆州刺史【义季尝春月出畋有老父被苫而耕左右斥之老父曰盘于逰畋古人所戒今阳和布气一日不耕民失其时奈何以从禽之乐而驱斥老农也义季止马曰贤者也命赐之食辞曰大王不夺农时则境内之民皆饱大王之食老夫何敢独受大王之赐乎义季问其名不告而退】
　　夏六月魏主伐凉秋九月凉王牧犍降
　　北凉王牧犍通于其嫂李氏李氏毒魏公主【魏主以其妹武威公主妻牧犍】魏主遣医救之得愈魏主征李氏牧犍不遣使居酒泉魏主欲讨之以问崔浩浩曰牧犍逆心已露不可不诛魏主乃大集公卿议于西堂农王奚斤等皆以为牧犍罪恶未彰宜加恕宥且闻其土地卤瘠难得水草若攻之不防野无所掠此危道也【初崔浩恶李顺顺使凉州凡十二返凉武宣王防逊数与顺逰宴时为骄慢之语恐顺泄之随以金帛纳顺懐顺亦为之隠浩知之宻以白魏主魏主尚未之信及是顺与古弼皆曰姑臧地皆枯石絶无水草城南天梯山上积雪丈余春夏消释下流成川居民仰之灌溉彼闻军至决此渠口水必乏絶人马饥渴难以久留斤等议是浩曰史称凉州之畜为天下饶若无水草畜何以蕃又汉人终不于无水草之地筑城郭达郡县也且雪之消释何得通渠溉灌此言大为欺诬矣李顺曰耳闻不如目见浩曰汝受人金钱欲为之逰説谓我日不见便可欺耶魏主听闻之乃出见斤等辞色严厉羣臣不敢复言唯唯而已】将军伊馛【代人】言曰凉州若果无水草彼何以为国宜从浩言众议皆不可用魏主从之六月发平城使穆夀【代人崇之孙】辅太子晃监国又使大将军嵇敬【魏北方诸姓有纥奚氏后改嵇氏】将二万人屯漠南以备蠕蠕命公卿为书让牧犍七月至上郡属国城【汉上郡属国都尉治兹故城在今陜西榆林府榆林县】部分诸军以源贺【秃发傉檀之子】为乡导八月牧犍求救于蠕蠕魏主使姑臧遣使喻牧犍出降牧犍婴城固守魏主分兵围之【魏主见姑臧水草丰饶由是恨李顺谓崔浩曰卿言騐矣始太子晃亦以西戎为疑至是诏报之曰姑臧东西门外涌泉合于城北其大如河自余沟渠流入汉中其间乃无燥地特有此敕以释此疑】九月姑臧城溃牧犍帅其文武五千人靣缚请降魏主释而礼之【魏主置酒姑臧谓羣臣曰崔公智畧有余吾不复以为奇伊馛弓马之士而所见乃与崔公同此深可奇也馛善射能曵牛却行走及奔马而性忠谨故魏主特爱之　北凉自叚业改元沮渠防逊篡立至牧犍亡凡三主合四十三年】
　　冬十二月宋太子劭冠
　　劭美须眉好读书便弓马喜延賔客意之所欲宋主必从之东宫置兵与羽林等
　　魏主还平城
　　魏主犹以妹婿待沮渠牧犍拜征西大将军河西王如故【后有告牧犍与故臣民交通谋反者诏赐死】凉州自张氏以来号为多士牧犍尤喜文学其臣阚骃【阚氏齐阚止之后以名为字骃字元阴敦煌人】张湛【字子然敦煌渊泉人】刘昞【字延明】索敞【字巨振】阴兴【字世隆俱敦煌人】宗钦【字景若】赵柔【字元明俱金城人】程骏【字驎驹广平曲安人居凉州】程【骏从弟】魏主皆礼而用之初安定胡叟【字伦许临泾人】往从牧犍牧犍不甚重之叟谓程曰贵主居僻陋之国而滛名僭礼以小事大而心不纯一外慕仁义而实无道徳其亡可翘足而待也遂适魏至是魏主以为先识拜虎威将军河内常爽【字仕明温人】世寓凉州不受礼命魏主以为宣威将军以索敞为中书博士【时魏方尚武功贵逰子弟不以讲学为意敞为博士十余年勤于诱导肃而有礼多所成就常爽亦置馆于温水之右教授七百余人立赏罚之科弟子事之如严君由是魏之儒风始振　温水亦曰温汤在大同府大同县西南水经注桑干城西有温汤即此】
　　魏命崔浩高允修国史
　　魏主命崔浩监秘书事综理史职以侍郎高允张伟参典著作浩集诸厯家考校汉元以来日月薄蚀五星行度并讥前史之失别为魏厯以示高允【允曰汉元年十月五星聚东井案星传太白辰星常附日而行十月日在尾箕昏没于申南而东井方出于寅北二星何得背日而行此乃歴术之浅事而史官欲神其事不复推之于理今议汉史而不觉此谬恐后人之讥今犹今之讥古也浩曰天文欲为变者何所不可耶允曰此不可以口舌争宜更审之后嵗余浩谓允曰先所论者果如君言吾言乃以前三月聚东井非十月也众乃叹服　考秦以十月为正汉初因之天文志所云十月五星聚东井乃今之七月也宋刘邠之论甚详已具前五星聚条下】允虽明厯初不推歩论説惟东宫少傅防雅知之数以灾异问允允曰阴阳灾异知之甚难既知之矣复惧漏泄不如不知也天下妙理至多何遽问此
　　魏除田禁
　　魏主问髙允何政为先允曰臣少贱唯知农事若国家广田积谷公私有备则饥馑不足忧也时魏多禁封良田故允及之魏主乃命悉除其禁以赋百姓
　　【庚宋元嘉十七年魏辰太平真君元年】夏四月戊午朔日食
　　六月魏大赦改元
　　魏主改元太平真君取防谦之神书云辅佐北方太平真君故也
　　冬十月宋领军刘湛有罪诛以彭城王义康为江州刺史江夏王义恭为司徒録尚书事始兴王濬【字休明文帝第二子】为扬州刺史
　　宋司徒义康专总朝权【宋主羸疾积年屡至危殆义康尽心营奉药石非亲尝不进或连夕不寐性好吏职纠剔精尽凡所陈奏入无不可方伯以下并令选用生杀大事或以録命断之势倾逺近朝野辐辏义康倾身引接未尝稍懈士之干练者多被恩遇然素无学术不识大体朝士有才用者皆引入己府府僚无施及忤防者乃斥为台官自谓兄弟至亲不复存君臣形迹置私僮六千人四方献馈皆以上品荐义康而以次者供御】领军刘湛与仆射殷景仁有隙欲倚义康以倾之义康权势已盛湛愈推崇之无复人臣之礼宋主浸不能平殷景仁宻言于宋主曰相王权重非社稷计宜少裁抑宋主然之义康长史刘斌【湛之宗】王履【谧之孙】刘敬文【沛郡人】孔秀【鲁郡人】皆以倾防有宠于义康宋主尝疾笃使义康具顾命诏义康还省流涕以告湛及景仁湛曰天下艰难讵是防主所御义康景仁皆不答而秀等輙就尚书议曺索晋立康帝旧事义康不知也及宋主疾瘳微闻之而斌等宻谋欲使大业终归义康遂邀结朋党伺察禁省有不与己同者必百方搆防之自是主相之势分矣既而湛遭母忧去职自知罪衅已彰无复全地谓所亲曰常日正赖口舌争之故得推迁今既穷毒无复此望祸至其能久乎至是宋主收湛下诏诛之及斌等八人义康上表逊位诏以为江州刺史出镇豫章【初殷景仁卧疾五年虽不见上而宻函去来日以十数影迹周宻莫有窥其际者收湛之曰景仁使拂拭衣冠左右莫晓其意至夜闻召犹称脚疾以小牀舆就坐诛讨处分一以委之初檀道济荐沈庆之忠谨晓兵宋主使领队刘湛谓曰卿在省嵗久比当相论庆之正色曰下官在省十年自应得转不复以此仰累收湛之夕宋主召之庆之戎服袴而入宋主曰卿何意乃尔急装庆之曰夜半唤队主不容缓服乃遣收刘斌杀之将军徐湛之与义康尤亲厚被收当死其母会稽公主于兄弟为嫡长髙祖微时自以新洲伐荻有衲布衫袄臧皇后所作也既贵以付公主曰后世有骄奢不节者可以此衣示之至是公主入见号哭以锦囊盛衲布掷地曰汝家本贫贱此是我母为汝父所作今日得一饱餐遽欲杀我皃耶宋主乃赦之王履叔父球为吏部尚书简淡有美名以履性近利屡戒之至是履徒跣告球球曰常日语汝云何履不能对球徐曰阿父在汝亦何忧宋主以球故免履死废于家初吴兴太守谢述累佐义康数有规益早卒至是义康叹曰昔谢述惟劝吾退刘班唯劝吾进今班存而述死其败也宜哉宋主亦曰谢述若存义康必不至此久之宋主就会稽公主宴集甚懽主起再拜悲不自胜曰车子嵗暮必不为陛下所容令特请其命因恸哭宋主亦流涕指蒋山曰必无所虑若违今誓便是负初宁陵即封所饮酒赐义康故终主之身义康得无恙　徐湛之字孝源东海郯人王珠字旧玉谧之子刘班刘湛小字班虎故称为班车子义康小字蒋山即钟山在上元县东北初宁陵在其南】义恭惩彭城之败虽为总录奉行文书而已宋主乃安之景仁为扬州刺史寻卒以王球为仆射始兴王濬为扬州刺史范晔【字蔚宗顺阳人防之子】沈演之【字台真武康人】为左右卫将军对掌禁旅庾炳之为吏部郎俱参机宻【蔚宗有隽才而薄情浅行数犯名教为士流所鄙性躁竞自谓才用不尽常怏怏不得志吏部尚书何尚之言于宋主曰蔚宗志趣异常请出为广州刺史若在内衅成不得不加鈇钺鈇钺亟行非国家之美也宋主曰始诛刘湛复迁蔚宗人将渭卿等不能容才朕信受谗言但共知其如此无能为害也】
　　【辛宋元嘉十八年魏巳太平真君二年】春正月宋以彭城王义康都督江交广州军事
　　义康至豫章辞刺史以为都督三州军事【前龙骧参军扶令育上表曰彭城王先朝之爱子陛下之次弟若有迷谬之愆正可导以义方奈何一旦黜削逺送南陲万一义康年命穷尽奄忽于南臣虽微贱窃为陛下羞之陛下徒知恶枝之宜伐岂知伐枝之伤树乎愿亟召还兄弟协和君臣辑睦则四海之望塞多言之路絶矣表奏即收付建康狱赐死　扶姓令育巴东人】
　　【壬宋元嘉十九年魏午太平真君三年】春正月魏主诣道坛受符箓魏防谦之言于魏主曰陛下以真君驭世建静轮天宫之法开古以来未之有也应登受符书以彰圣徳魏主从之自是每世即位皆受符箓【谦之又奏作静轮宫必令其高不闻鸡犬欲以上接天神崔浩亦劝为之功费万计经年不成太子晃諌曰天人道殊髙卑定分不可相接理在必然今耗府库疲百姓为无益之事将安用之不听】
　　夏五月宋讨杨难当平之
　　先是杨难当防宋汉川宋遣龙骧将军裴方明等讨之至是方明等至汉中与刘真道【武帝从母弟怀敬之子】分兵攻取旁邑难当遣兵拒战方明等大破之难当奔上邽获其兄子保炽又获其子虎方明以虎送建康斩之仇池平【以胡崇之为北秦州刺史镇其地立保炽为杨元后守仇池魏人迎难当诣平城真道方明坐匿金宝善马下狱死既而魏击宋仇池取之胡崇之被擒杨保炽走】
　　秋七月甲戍晦日食
　　九月宋以沮渠无讳为河西王
　　凉之亡也牧犍之弟无讳出奔敦煌防魏酒泉拔之已而魏克酒泉无讳遂弃敦煌西据鄯善【今甘肃西安府之西有地名噶斯即古鄯善国】时州人阚爽【凉故太守】据髙昌【今土鲁番地汉为车师前部髙昌壁凉张骏于此置髙昌郡】为唐契【亦凉故将】所攻爽遣使诈降于无讳欲与之共攻契比无讳至髙昌契已死爽闭门拒之无讳因袭据髙昌遣使奉表于宋宋以无讳为河西王【爽奔蠕蠕无讳寻亦卒】
　　冬十二月宋修孔子庙
　　诏鲁郡修孔子庙及学舍蠲墓侧五户课役以供洒扫
　　魏以李寳【字怀素西凉武昭王暠之孙】为敦煌公
　　寳自其伯父歆为沮渠防逊所灭北奔伊吾遗民归附者稍至二千余众及沮渠无讳弃敦煌而西寳帅众自伊吾入据之缮修城府规复先业遣使奉表于魏魏以为镇西大将军敦煌公已而寳朝于魏魏遂留之
　　魏尚书李顺有罪诛
　　魏主使李顺差次羣臣赐以爵位顺受贿品第不平魏主怒且以顺保庇沮渠氏面欺误国赐死
　　【癸宋元嘉二十年魏未太平真君四年】夏五月魏杀其武都王杨保宗秋七月宋立杨文徳为武都王
　　魏河间公齐【烈帝之元孙】与武都王杨保宗对镇雒谷【即骆谷注见前】保宗弟文徳説保宗闭险自固以叛魏或以告齐齐诱执保宗送平城杀之其属符达等遂举兵立文徳为王据白崖【山名在汉中府洋县北】分兵取诸戍进围仇池自号仇池公魏将军古弼击之文徳退走皮豹子【渔阳人】督闗中军至下辩魏以豹子为仇池镇将文徳遣使求援于宋宋立文徳为征西大将军武都王
　　九月魏主袭柔然走之
　　魏主如漠南以轻骑袭柔然遇敕连可汗太子晃曰贼不意大军猝至宜掩其不备速进击之尚书刘洁曰贼营尘盛其众必多不如须诸军大集击之晃曰尘盛者军士惊扰也何得营上而有此尘乎魏主疑之不急击柔然遁去追之不及获其后骑曰柔然不觉魏军至惶骇北走经六七日知无追者始乃徐行魏主深悔之自是军国大事皆与晃谋之【司马楚之别将督军粮柔然欲击之俄而军中有告失驴耳者楚之曰此必贼遣奸人入营觇伺割以为信耳贼至不乆宜急为备乃伐栁为城以水灌之俄而贼至氷坚滑不可攻乃散走】
　　【甲宋元嘉二十五年申魏太平真君五年】春正月宋主耕耤田大赦
　　魏太子晃摠百揆
　　魏以太子晃总百揆以中书监穆寿司徒崔浩侍中张黎【鴈门平原人】古弼辅之【弼忠谨质直尝以上谷苑囿太广乞减大半以赐贫民魏主方与给事中刘树围棋志不在弼弼侍坐良乆不获陈闻怱起捽树头殴之曰朝廷不治实尔之罪魏主失容曰不听奏事朕之过也树何罪置之弼乃具状以闻魏主可之弼曰为臣无礼至此其罪大矣出诣公车免冠徒跣请罪魏主诏令冠履就职且谕之曰茍有可以利社稷便百姓者竭力为之勿顾虑也】
　　魏禁私养沙门巫觋
　　魏主诏王公以下至庶人有私养沙门巫觋者皆遣诣官过二月十五日不出者沙门巫觋死主人门诛
　　魏令公卿子弟皆入太学
　　魏诏王公卿大夫之子皆诣太学其百工商贾之子各习父兄之业母得私立学校违者师死主人门诛
　　二月魏尚书令刘洁有罪诛乐平王丕【明元帝之子】以忧卒初魏尚书令刘洁久典机要恃宠自専魏主心恶之及将击柔然洁諌止之崔浩固劝魏主行魏主从之洁耻其言不用欲败魏师魏主与诸将期防鹿浑谷【胡三省注即鹿浑海之谷也地直平城西北】洁矫诏易其期至鹿浑谷欲击柔然洁又止之使待诸将留六日而诸将不至柔然遂逺遁军还粮尽士卒多死洁隂使人惊魏军劝魏主委军轻还不从又以军出无功请治崔浩之罪魏主曰诸将失期遇贼不撃浩何罪也浩以洁矫诏事白魏主收洁囚之魏主之北行也洁私谓所亲曰若车驾不返吾当立乐平王又闻尚书张嵩家有图防问曰刘氏应王吾有姓名否魏主闻之命有司穷治洁嵩皆夷三族乐平王丕以忧卒
　　秋八月魏主畋于河西
　　魏主诏以肥马给猎骑尚书令古弼留守悉以弱马给之魏主大怒曰笔头奴敢裁量朕【弼头鋭故魏主常以笔目之】朕还台先斩此奴弼官属惶怖并恐坐诛弼曰吾为人臣不使人主盘于防田其罪小不备不虞乏军国之用其罪大今蠕蠕方彊南防未灭吾为国逺虑虽死何伤且吾自为之非诸君之忧也魏主闻之叹曰有臣如此国之寳也赐衣一袭【他日复畋于山北获麋鹿数千头诏尚书发牛车五百乗运之既而谓左右曰笔公必不与我汝軰不如自以马运之寻果得弼表曰今秋谷悬黄麻菽布野猪鹿窃食鸟鴈侵费风雨所耗朝夕三倍乞赐矜缓使得收载魏主曰果如吾言笔公可谓社稷之臣矣】
　　宋以衡阳王义季为兖州刺史南谯【晋侨郡梁废故城在今江南滁州全椒县】王义宣【武帝子】为荆州刺史
　　初宋主以义宣不才故不用防稽公主屡以为言宋主不得已用之【先赐诏曰师防在西虽无殊绩洁已节用通懐期物不恣羣下声着西土士庶所安论者未议迁之今之曰换更为汝与师防年时一辈欲各试其能汝往脱有一事减之者迁代之讥必归于吾矣师防义季小字】义宣至镇勤自课厉事亦修理宋主饯义季于武帐冈【在上元县故台城内】将行敕诸子且勿食至防所设馔日旰不至皆有饥色乃谓曰汝曹少长丰佚不见百姓艰难今使汝曹识有饥苦知以节俭御物耳
　　【乙宋元嘉二十二年酉魏太平真君六年】春正月朔宋行元嘉厯
　　初宋太子率更令何天承撰元嘉新厯表上云以月食之冲知日所在【日与月对冲光相掩而知之】又以中星验之知尧时冬至日在须女十度【此以尧典日短星昴推之】今在斗十七度又测景较二至差三日有余【用周礼测日至之景之法】知今之南至日应在斗十三四度于是更立新法冬至徙上三日五时日之所在移旧四度又月有迟疾前厯合朔月食不在朔望今皆以盈缩定其小余【厯法有大余小余史记厯书曰大余者日也小余者月也竒日为大余竒分为小余积而成閠】以正朔望诏付外详之太史令钱乐之等奏皆如承天所上惟月有频三大频二小【承天法每月晦望及皆定大小余或连三月皆大或连二月皆小也】比旧为异谓宜仍旧诏可至是始行之【初汉京房以十二率仲吕上生黄钟不满九寸更演为六十率乐之复演为三百六十率日当一管承天以为上下相生三分损益其一盖古人简易之法犹古厯周天三百六十五度四分度之一而房不悟谬为六十度更设新率林钟长六寸一厘则从仲吕还得黄钟十二旋宫声韵无失　率与律通】
　　宋以武陵王骏【文帝第三子即孝武帝】为雍州刺史
　　宋主欲经略闗河故以骏镇襄阳
　　三月魏诏中书以经义决疑狱
　　冬十一月魏人侵宋
　　魏选六州骁骑二万分为二道掠淮泗以北徙青徐之民以实河北
　　十二月宋太子詹事范谋反伏诛
　　初鲁国孔熈先博学文史兼通数术为员外散骑侍郎愤愤不得志父黙之为广州刺史以贜获罪彭城王义康救解得免及义康迁豫章熙先宻懐报效且以为天文图防宋主必以非道晏驾祸由骨肉而江州应出天子以范蔚宗志意不满欲引与同谋乃厚结蔚宗甥太子中书舎人谢综【述之子】综引熙先见蔚宗熈先家故饶于财数与蔚宗博故为拙行以物输之由是情好欵洽熈先从容説蔚宗弑宋主立义康蔚宗愕然熈先曰丈人奕叶清通而不得连姻帝室人以犬豕相遇而丈人曽不之耻欲为之死不亦惑乎【蔚宗门无内行故熈先以此□之】蔚宗黙然不应反意乃决综素为义康所厚弟约又娶其女丹阳尹徐湛之及尼法静皆义康党并与熈先徃来法静妹夫许曜领队在台许为内应熈以徃牋书与义康陈説图防于是宻相署置又诈作义康与湛之书令除君侧之恶宣示同党宋主之燕武帐冈也蔚宗等谋以其日作乱许曜扣刀目蔚宗蔚宗不敢发湛之恐事不济宻白其谋宋主乃命有司收付廷尉蔚宗综熈先及其子弟党与皆伏诛【熈先被收望风吐欵词气不挠宋主竒其才遣人慰勉之曰以卿之才而滞于集书省理应有异志此乃我负卿也熈先于狱中上书谢恩且陈图防深戒宋主以骨肉之祸蔚宗在狱为诗曰虽无嵇生琴庶同夏侯色比诛其母在市涕泣责之蔚宗色不怍妹及妓妾来别蔚宗悲涕流连综曰舅殊不及夏侯色乃收泪而止谢约不预逆谋见综与熈先逰常谏止之综不从而败综母以子自蹈逆乱独不出视蔚宗语综曰姊今不来胜人多矣】
　　宋废其彭城王义康为庶人徙安成郡【注见前】
　　有司奏削义康收付廷尉治罪诏免为庻人絶属籍徙安成郡以沈邵【字道辉林子之子】为安成相领兵防守【义康在安成读书见淮南王事废书叹曰自古有此吾乃不知得罪宜矣】
</div>
    <div class="pagination">
<a href="御批历代通鉴辑览_page83.html">上一页</a><span>...</span><a href="御批历代通鉴辑览_page79.html">79</a><a href="御批历代通鉴辑览_page80.html">80</a><a href="御批历代通鉴辑览_page81.html">81</a><a href="御批历代通鉴辑览_page82.html">82</a><a href="御批历代通鉴辑览_page83.html">83</a><span class="current-page">84</span><a href="御批历代通鉴辑览_page85.html">85</a><a href="御批历代通鉴辑览_page86.html">86</a><a href="御批历代通鉴辑览_page87.html">87</a><a href="御批历代通鉴辑览_page88.html">88</a><a href="御批历代通鉴辑览_page89.html">89</a><span>...</span><a href="御批历代通鉴辑览_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
