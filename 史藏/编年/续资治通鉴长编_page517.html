<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 517 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 517 页/共 607 页</h1>
    <div class="content">　　甲申，尚书右仆射吕公着等言：「去冬积雪，甚于常岁，今春以来，沈阴不解，经时阅月，民被其灾。望赐罢黜，以答天变。」诏曰：「朕获承大统，惧德不类，以干阴阳之和。乃自去冬距于今春，久阴常寒，霰雪不止，罹此灾罚，斯民何辜？朕方仄席祗畏，图维厥咎，而卿等乃引责祈免，是彰朕之不德，而重无以上承天心。古之明王遇灾而惧，则克己修省，以正厥德，不闻归罪大臣，以塞责文过。卿其一德同心，夙夜咨沃，以辅朕不逮，庶几消复，称朕意焉。姑体眷怀，少安厥位，所请宜不允。」
　　诏罢修金明池桥殿，以时寒恤工徒也。
　　尚书省言：「两浙转运司元丰元年已后至八年已前，和预买紬绢价钱，依条于正月十五日以前支俵。转运司阙钱，多候次年随市价收买，转运司实用贵价，以致后来年分兑借别司钱，即难以令转运司认起减价钱紬绢。欲乞只依元额定数起发，减定价钱更不施行。京西、京东、江东、淮南、荆湖北路并依此施行。」从之，余路准此。（新削。）
　　诏江南东西、荆湖南北、福建、成都府、梓、利、夔路，元佑二年已前封桩钱物，召人入便，或计置金帛，发赴元佑库。
　　乙酉，德音：「降死罪囚，徒以下释之。应诸路今春缘修河及工役所起夫并特免，如已发在路，所至告示放归。其河上及应用急切工役，并用军士及和雇愿役贫民充，余并权住一年。应罪人令众者，自今年三月以后依条。灾伤郡县公私欠负展一季，去年秋税展一限。流民所至及饥贫人，并多方存恤，其给钱米拘碍条制，安抚或钤辖司量度应副讫奏。」
　　司勋员外郎何洵直特展二年磨勘，以亡失司勋印及告身故也。初，议重责洵直，吕公着曰：「洵直失本部印诚有罪，若加重责，则自今猾吏皆有以制主司矣。」乃因赦宥，量展叙迁岁月而已。
　　太常博士杨国宝为成都府路转运判官。
　　诏诸路转运司下州县，今年春如已纳免夫钱，并给还。
　　三省言配军及逃亡军人应部送者，遇寒月，随所断及所过州权留工役，给请受，至二月乃遣。诏在京及诸路特展至三月。
　　河东路经略司言，西贼于府州寇边，将官钳宗翊邀击之。诏曾布严戒并边将官及城寨使臣过为堤备。
　　丙戌，诏以阴雪苦寒，令河东路经略司于例外量度存恤发差戍兵。
　　翰林学士兼侍读苏轼言：「臣伏见陛下发德音，下明诏，以大雪过常，暖气不敷，农夫失业，商旅不行，引咎责躬，涣汗之泽，覃及方外，而诏下之夕，雪作不已。臣备位近侍，诚窃感愤，废食而叹，退伏思念：陛下即位以来，发政施仁，无一不合人心，顺天意者，当获丰年、刑措之报，凤凰、景星之瑞，而水旱作沴，常寒为罚，殆无虚日，此岂理之当然者哉？臣诚愚憃不识忌讳，试论其近似者，而陛下择焉。臣闻差役之法，天下以为未便，独台谏官数人者主其议，以为不可改，磨厉四顾，以待言者，故人畏之而不敢发耳。近闻疏远小臣张行者，力言其弊，而谏官韩川深诋之，至欲重行编窜。此等亦无他意，方司马光在时，则欲希合光意，及其既没，则妄意陛下以为主光之言。殊不知光至诚尽公，本不求人希合，而陛下虚心无我，亦岂有所主哉？使光无恙至今，见其法稍弊，则更之久矣。臣每见吕公着、安焘、吕大防、范纯仁，皆言差役不便，但为已行之令，不欲轻变，兼恐台谏纷争，卒难调和。愿陛下问公着等，令指陈差、雇二法各有若干利害【九】？昔日雇役，中等人户岁出钱几何？今者差役，岁费几何？及几年一次差役？皆可以折长补短，约见其数，以此计算，利害灼然。而况农民在官，贪吏狡胥百端蚕食，比之雇人，苦乐十倍。又五路百姓例皆朴拙，须转雇惯习人，其费不赀，尤为患苦。民穷无告，监司、守令观望不言。若非此一事，则何以岁伤阴阳之和至于如此？虽责躬肆眚，彻膳祷祠，而此事不变，终恐无益。今侍从之中受恩至深，无如小臣，臣而不言，谁当言者？然臣前岁因详定役法，与台谏异论，遂为其徒所疾，屡遭口语。今来所言，若不合圣意，即乞便行责降，以戒妄言；若万一少有可采，即乞留中，只作圣意行下，庶几上答天戒，下全小臣，不胜恐栗待罪之至。」
　　张行者，遂宁人，述之从孙也。行言：「神宗议纳役钱，盖尝谓之助役矣，以为若止于助，则未能尽免，将使后世役亦差，钱亦纳，于是更为免役，其虑深矣。今乃废免役而复差，上违先帝燕翼之谋，下拂元元安业之愿，岂曰述事乎？」又言：「差役下户一年所费，有用数年役钱者，有用数十年役钱者。其等渐降，其害愈深，殆非圣人裒多益寡，天道张弛之义。」又言：「臣恐议者以为朝廷有心于改法，无心于便民。昨日改之，为天下之民，今日复之，为天下之民，无容心于其闲可也。」章数十上，诏监司戒厉以闻，行乃止。
　　户部侍郎苏辙言：（辙言不得其时，附苏轼后。）
　　臣伏见自去冬至今，阴雪继作，罢民冻馁，困毙道路。圣心忧劳，何所不至，盖尝命有司发内库之钱，出司农之粟，竭太府之炭，以济其急矣；犹以为未也，则释犴狱，罢役夫，凡可以惠民之事无不为矣。而天意不顺，雨雪如故，臣窃惑之。
　　臣尝观先儒论五行之说，以为听之不聪，是谓不谋，厥咎急，厥罚常寒。故周之末世，舒缓微弱，政在臣下，则天应之以燠暖；秦之末世，峻刑暴敛，海内重足而立，则天应之以寒栗。是以周亡无寒岁，秦灭无燠年。信如此言，则朝廷之政令岂失于急欤？
　　窃惟二圣临御以来，革弊去烦，施惠已责，凡所措置，虽未尽得，而民获其所欲者多矣。苟以为急，虽三尺童子不信也。然则阴雪之应，其咎安在？臣闻商高宗时，雉雊于鼎，其臣祖己告之曰：「惟先格王，正厥事。」夫所谓正厥事者，无常事也，惟因其非而正之耳。故臣窃推之古事，以为天大雷电以风，而成王应之以迎周公；卫国大旱，而文公应之以伐邢。夫亲迎三公非所以止风，而兴师伐人非所以致雨，彼既为之不疑，而天亦报之如响者，诚得其时，当其事耳。
　　臣窃惟近者天地之变，常半岁苦旱，半岁苦阴。阴阳之气一有过差，浸淫烂漫，而不能反。今雨雪既甚，久而不止，则春夏之际，又将复旱，此其类似有以致之也。古之为政，德刑并用，宽猛相济，使天下怀其惠而畏其威。和气充塞，而天地从之，故阳不过而阴不忒。自顷以来，朝廷之政，专以容悦为先务，上下观望，化而为一。监司之臣，以不执有罪为贤；郡县之官，以宽式陴赋、纵释酒税为优，至于省、台、寺、监，亦未闻有正身治事，以办集闻者也。何者？朝廷方兼容是非，以不事事为安静，以不别白黑为宽大，是以至此极也。臣窃惟朝廷之意，其始盖欲以宽治民耳，而不知奸臣猾吏乘其闲以侵虐细民，其弊不可胜数，名虽近宽，而其实则虐也。陛下诚欲消复此变，宜训敕大臣，使之守法度，立纲纪，信赏必罚，使髃下凛然知有所畏。苟朝廷无偏甚不举之政，则阴阳过差，浸淫烂漫，往而不反之气，宜可得而止也。不然，虽空府库，竭仓廪，以赈贫穷，破囹圄，焚鞭朴，以纵罪戾，臣恐天地之意未易回也。臣待罪地官，以簿书米盐为职，出位而言，罪在不赦。然陛下顷自疏外擢臣而用之，二年之闲，致位于此，岂欲责臣龊龊以吏事自效而已哉？是以冒万死献言，惟陛下裁择。
　　丁亥，诏自今御垂拱殿、紫宸殿日，如值放朝参，即取旨御崇政殿。
　　戊子，尚书右仆射吕公着等言：「臣等近以自冬涉春，积雪久阴，燮理无状，乞从罢黜，未蒙俞允。窃自思念备位鼎辅，以统和人神为职，今协气弗充，变沴异常，陛下虔恭谴戒，惕惧备至，隐恤刑狱，宽惠民力，令下之日，内外知感。然而阴曀寒栗，仍未开霁，繇臣等材不称位，无以上裨皇化，补助万分。望赐罢免，以副舆议。」诏曰：「朕谓天之示人，虽若影响，而灾咎之发，事岂一端？思欲应天，莫若诚实。阴雪不霁，自冬徂春，民罹其灾，夙夜祗畏。书曰：『惟先格王，正厥事。』卿其究政事之所未正者，以辅朕躬，俾使民无失所之叹。顾欲引灾去位，是置朕于有过，益无以弭天灾而致和气，朕无取于斯焉。勉安厥位，以称朕怀，所请宜不允，仍断来章。」
　　诏：「应刺面、不刺面配本州岛牢城编管、羁管，经明堂赦恩不该放人，通今年德音已前年月已及格令，其缘坐编管、羁管人，亦通及十年已上者，听依赦敕。」
　　陕西制置解盐司奏，阶州榷买所产石盐、土盐，每年虽有所收息税，人情未便，欲仍旧。诏定价榷买更不施行。
　　己丑，承议郎、左司谏丰稷为国子司业。
　　扬王颢、荆王頵尝令成都府路走马承受官造锦地衣，稷白御史中丞胡宗愈，请率僚属言之。宗愈狐疑未决，稷即独奏劾，以谓二圣节俭朴素，欲化天下，而近属奢侈僭靡至如此，官吏辄奉承，宜皆纠正其罪，以示天下。监察御史赵屼时与稷同进对，退谓稷曰：「闻君言，使屼汗流浃背。」给事中赵君锡曰：「谏官如是，天下必太平。」不数日，稷徙他官。（此事据李朴所编稷遗事。曾肇封还王觌词头云：「丰稷论陛下骨肉闲事，犹且含容矜贷，更获美迁。」盖谓此事也。今稷传乃不载此。）
　　诏发广惠仓钱三万缗及阙额役兵钱、粮、衣，赐募贫民应役以恤之。
　　知大名府冯京言：「准敕开修减水河，在本府护城横堤之南【一○】，请下有司预行固护。」诏令都提举修河司照会。（修减水河，实录骤于此书，初无首尾，今别检讨编入此后。元丰八年八月己巳韩绛疏可考。）
　　初，元丰八年十一月，朝廷用王令图议，将复大河故道，诏李常视之，常言不可【一一】，役已兴旋罢，时元佑元年正月也。（此据王岩叟奏，见元年正月六日。）其九月，又诏张问同令图相度开孙村口河，以分减水势，朝廷既从之，寻亦中辍。（孙村口分水河，据张问旧传。）二年二月，令图死，王孝先代领都水，亦欲开孙村口减水河，如令图议。知枢密院安焘两奏疏言：「朝廷久议回河，独惮劳费，不顾大患。盖自小□未决已前，河入海之地虽屡变移，而尽在中国，故京师恃以限强敌，景德澶渊之事可验也。且河决每西，则河尾每北。河流既益西决，固已北抵境上，若复不止，则南岸遂属敌界，彼必为桥梁，守以州郡，如庆历中，因取河南熟户之地，遂筑军以窥河外，已然之效如此。盖自河以南，地势平衍，直抵京师，长虑却顾，可为寒心。又朝廷捐东南之利，半以宿河北重兵，备豫之意深矣。使敌能至河南，则邈不相及。今水官之议，不过论地形，较工费，而献纳之臣又为高论，臣岂不达？然实考利害，则须审轻重。今欲便于治河，而缓于设险，非至计也。」（此据安焘行状及焘传。）太师文彦博议与焘合，中书侍郎吕大防从而和之。三人者，力主其议，同列莫能夺。中书舍人苏辙见右仆射吕公着，乘闲问曰：「公自视智勇孰与先帝？势力隆重能鼓舞天下孰与先帝？」公着惊曰：「君何言欤？」曰：「河决而北，自先帝不能回，而诸公欲回之，是自谓智勇势力过先帝也。且河决自元丰，导之北流亦自元丰，是非得失，今日无所预。诸公不因其旧而修其未完，乃欲取而回之，其为力也难，而其为责也重矣。」公着唯唯曰：「当与诸公筹之。」（此据苏辙自叙。）然竟莫能夺也，回河之役遂兴。（实录于回河事载本末极疏略，今参取诸书修入。苏辙谓文彦博以河为重事，吕大防、安焘从而和之。据焘行状，盖先有此议，非和彦博也，今略删改之。不知开修减水河果是何日，当考。）
　　辛卯，诏宗室初参选监当人，听额外差充诸州及万户以上县监当。（新无。）
　　枢密院言：「文臣换右职，旧属本院，自改官制后，归三省。缘换授大使臣后，系枢密院奏差遣，又有以本院差遣武臣因事去处取旨换授者【一二】，行遣不一，合依例同进呈取旨。」诏今后文臣换大使臣，并三省、枢密院同取旨。
　　诏：「广南西路民兵，第四等已上户两丁；第五等户不以丁多寡，及东路不以户等高下，并免教。」
　　监察御史赵屼奏：（编类章疏正月十四日。）「去年因张舜民论事，遽罢言职，台谏官争而留之不得，亦相继罢去。傅尧俞罢御史中丞，除吏部侍郎；王岩叟罢侍御史，除起居舍人。二人力辞不就，乃请外补，既而尧俞出知陈州，岩叟出知齐州。梁焘因面责张问以不能封驳，罢谏议大夫，知潞州。孙升论列其事，遂以为附会梁焘，罢殿中侍御史，知济州。到任皆已半年。如尧俞、岩叟、焘、升等辈，其才能学术、忠言嘉谋，陛下之所深知，而见于已试。愿俾还朝，随器任使，稍迁于侍从，或复处以台谏。」（此据编类章疏增入。四月十四日，屼罢御史，又言「使忠鲠之士包羞难进」，或与此同一状，今两从之。）
　　癸巳，正议大夫、知安州蔡确复观文殿学士、知邓州，正议大夫、提举洞霄宫章惇充资政殿学士。既而给事中赵君锡论驳，仍罢所复职，确知邓州【一三】，惇知越州。（罢职在二十三日，今并书。十月十二日，刘安世劾胡宗愈云：「确、惇罪黜，今春遽用常例复职，台谏交章疏其巨恶，遂得追寝，而宗愈初无一言。」台谏交章当考。政目二月十六日，蔡确观文知邓州，章惇资政知汝州。二十四日，确本官知邓州，惇本官知越州。惇行状云：「得提举洞霄宫，迎亲还□中。明年，除知越州，辞不行，改苏州。」本传于越州及苏州皆不书，行状又不书复职，实录亦不书先除汝州，与政目略不同。惇改苏州在四月十四日。）
　　诏罢春宴。
　　礼部状：「都省送下朝奉郎、监察御史、充集贤校理赵挺之奏：『伏睹近制更易科举，参用经义、辞赋取人。以臣愚见，科场之中，得人失人，皆在试官能否【一四】。盖六经之义，固有渊意妙旨，而辞赋声律，就其术而论之，亦有精微至理。昔之学经义者，造道不能无精麤，学辞赋者，属辞不能无巧拙。以麤以拙者，尚不能知精巧者之所存，况其未尝诵读习学，而遽令主试考校，则去取升降安有不谬者哉？辞赋之罢，几二十年，世以进士登科者，止治一经。向来科举差官，只问出身，而不论元初登科所治何经。以治礼之人乃使考书，以治诗之人乃使考易，是以一经登科而令遍考五经，往往差失谬乱，今若更令参考辞赋，窃恐难为去取升降，其幸而得与不幸而失者必多，恐非朝廷设科取士，务在得人之意。臣愚欲乞特下有司，明立将来选差试官之法：每经各差试官一员，只考本经；别差辞赋登科，或曾应辞赋得解，后来用经入仕之人，专考词赋，量举人多少立定员数。如难得其人，即乞于通判人内兼差，或乞聚邻近州、军三五处，于一会要大郡类试，所贵试官之员易为充足，而考校之艺必须精致。看详发解及省试虽兼用经义、辞赋、论策，然而各分一场引试，故学者得以尽其所长。若廷试并合经义或策论、辞赋同为一日引试，深恐迫于晷刻，使举人仓遽难为尽工。欲乞依旧只试策一道，使其引古验今，足以见平日学识智虑之所存。』本部看详所差试官，欲乞将来科场如差三员者，以二员经义、一员辞赋；两员者，各差一员。所有考校，自依条试。所乞聚类邻近州军三五处类试，恐一郡之中难为应办，且依旧条施行。其殿试经义、辞赋举人并试策一道，合取自朝廷指挥，内外各依此差官。」诏并依礼部所定，仍先施行。（五月二十九日，苏轼奏。）
　　诏殿试经义、辞赋举人，并试策一道。从赵挺之请也。（十月末，傅尧俞等议。吕公着传云：「公着在仁宗朝，尝请进士先试策论；神宗初，又献议以经术取士；及知熙宁三年贡举，遂密启临轩专用策试。未几，公着以言青苗等事得罪去，王安石专政，乃尽罢诗赋，一用经义，独以春秋为残缺不可读，废其学，学者不得以应试。安石又与其子雱及其徒吕惠卿、升卿撰定诗、书、周礼义，摹印颁天下，凡士子应试者，自一语以上，非新义不得用。于是学者不复思索经意，亦不复诵正经，惟诵安石、惠卿书，精熟者辄得上第。有司发策问，必先称诵时政，对者因大为谀辞以应之。又多以佛书证六经，至全用天竺语以相高。晚尚字学，复以字书去取天下士，于是学者不复解经而专解字，往往离析字画，说一字至数百言，去经意益远。由是中外议者皆咎经义，而思诗赋矣。元佑初，台谏、待从、馆阁及四方上封事者，争言科举之弊，请复仁、英旧制。公着曰：『先帝更新法度，如试进士以经术，最为近古。且仲尼六经何负于后世，特安石课试之法为谬尔。安石解经亦未必不善，惟其欲人同己为大谬尔。』司马光亦以为诗赋不可复，然论者习见经义之弊，忿懑不可遏，乃定制：进士初场试经义，次赋诗、论策，对经义者许引用古今诸儒之论及己见。又诏立春秋科，太学置春秋博士二员，禁有司不得于庄、老书出题，程文不得杂用申、韩刑名之学及引释氏书，仍罢试律义。至是，将廷试，执政又以熙宁复策之初，进士叶祖洽讥议祖宗，自后对策者皆讪前朝，以阿当世，因以为策问可废，当复诗、赋、论三题。公着曰：『天子临轩发策，延四方贡士，询以治道，岂非近古良法耶？至于对者之是非邪正，则在考官去取尔。』乃依旧试策。其后论科举者亦未息，以至公着没而诗赋益隆，期尽废经义而后已，非公着意也。」）
　　东上合门使、果州团练使、环庆路副总管曲珍迁领忠州防御使，走马承受李元嗣减磨勘五年，初赏讨荡西界曲六律掌功也。（范纯粹乞厚赏曲珍奏，已附去年十二月二十二日。珍初以东合使叙果团，在去年九月十七日。实录云：「珍讨伐夏人，斩获一千二百二十有三级，故迁此。」已见二年九月十六日。）赐赵□、范纯粹银绢，降敕书銟谕。
　　乙未，朝散郎、右正言丁骘为左正言，宣德郎、正字刘安世为右正言。司马光既没，太皇太后问吕公着：「光门下士素所厚善，可任台谏者，孰当先用？」公着以安世对，遂擢任之。（此据安世言行录。安世三章附月末，或只取第一章系之此日。）
　　朝散大夫王子韶为卫尉少卿。朝奉郎、司封郎中韩宗古知曹州。奉议郎、秘阁校理、权判登闻鼓院刘唐老为太常博士。
　　诏光禄大夫、吏部尚书苏颂，朝散郎、试大理卿杜纮，奉议郎、试侍御史王觌，朝散郎王彭年，朝奉郎宋湜、祝康，奉议郎王叔宪，宣德郎石谔、李世南，承务郎钱盖，各迁一官；蔡州观察判官晁端德循资；宣议郎张益减磨勘一年；奉议郎陈兟、承奉郎刘公噩减磨勘二年。以详定元佑敕令式成书推恩也。
　　己亥，诏罢变卖市易司元丰库物，从三省请也。
　　河东路经略使曾布请河外复置都同巡检五员。从之。
　　诏衙前差乡户处，速募人抵替，如见役人愿不妨户役投充者，听。（刘安世劾胡宗愈章当考。）
　　辛丑，朝奉大夫吕希绩为少府少监。（希绩，吕公着第二子。）
　　乙巳，诏戮内殿崇班、合门祗候、广南东路兵马都监兼权东南第十一将童政，封、康、贺、新州都巡检使郭昭□贷死，杖脊配沙门岛。以捕贼岑探而擅杀无罪者六十有三人也。经略安抚使蒋之奇措置有功，充宝文阁待制；兵马钤辖杨从先能根究发明，迁一官。（政目二十八日诏【一五】：「广东都监童政处斩，坐擅杀六十余人。」与实录同。苏轼云云，附九月戊申，当考。）
　　诏陕西路转运判官孙路赈济镇戎军被伤及劫掳民户。
　　权知贡举苏轼，同知孙觉、孔文仲言【一六】：「臣等伏见从来天下之患，无过官□。人人能言其弊，而不能去其害，惟往年韩琦、富弼等独能裁减任子及展年磨勘。发议之初，士大夫相顾莫敢以身当之者，以为必致谤议，而琦等不顾，既立成法，天下肃然，无一人非之者。何则？私欲不可以胜公议故也。流弊之极，至于今日，一官之阙，率四五人守之，争夺纷纭，廉耻道尽。中材小官，阙远食贫，到官之后，求取渔利，靡所不为，而民病矣。今日之弊，譬如羸病之人，负千钧之重，纵未能分减，岂忍更添？臣等自入贡院，四方免解举人投状称今来是龙飞榜，乞为敷奏法外推恩者，不可胜数，臣等一切不行。兼不住有经朝省下状，蒙送下本院只是坐条告示。近准圣旨，依逐举体例，下第举人各以举数特奏名，已约计四百五十人，今日又准尚书省札子，取前来圣旨，特奏名外各递减一举人数，若依此数，则又添数百人。虽未知朝廷作何行遣，不当先事建言，但恐朝命已行，即论奏不及。臣等伏见恩牓得官之人，布在州县，例皆垂老，别无进望，惟务黩货，以为归计，贪冒不职，十人而九。朝廷所放恩牓几千人矣，何曾见一人能自奋励，有闻于时？而残民败官者，不可胜数。以此知其无益有损，不言可知。今之议者，不过谓即位之初，宜广恩泽。苟以悦此侥幸无厌数百人者，而不知吏部以有限之官，待无穷之吏，户部以有限之财，禄无用之人，而所至州县，举罹其害。乃即位之初，有所过举，谓之恩泽，非臣所识也。伏乞断自圣意，明暣大臣，特奏名举人只依近日圣旨指挥，仍诏殿试考官，精加考校，量取一二十人，委有学问，词理优长者，即许出官，其余皆补文学长史之类，不理选限，免积弊之极，增重不已。臣等非不知言出怨生，既忝近臣，理难缄默。」贴黄称：「臣觉见备员吏部，亲见其害，阙每一出，争之至一二十人，虽川、广、福建烟瘴之地，不问月日远近，惟欲争先注授。臣窃怪之，阴加访问，以为授官之后，即请雇钱，多者至五七十千，又既授远阙，许先借料钱，远者许借三月，又得四十余千。以贪惏无知之人，又以衰老，到官之后，望其持廉奉法，尽公治民，不可得也。」
　　丁未，内殿崇班焦政为供备库副使，西头供奉官张志清、夏□□咢并为内殿崇班；蕃官左藏库使牛讷之为皇城使，皇城副使包正、左藏库副使巴鄂卓克辰并为西京左藏库副使，左藏库副使结布、西京左藏库副使鄂德并为皇城副使，文思副使凌占结、堪布伽并为左藏库副使，西京左藏库副使鄂特凌敦、巴库斯、结摩约肆，供备库副使辖凌结并为文思副使，供备库副使乌丹为西京左藏库副使。并以执鬼章论赏也。
　　是月，同知枢密院范纯仁言：「臣窃见去冬以来，雪寒过常，今已仲春，阴沴未解，商贾束手，不能营生，贫困之民，死者甚众。圣心忧劳，修德禳变，赈恤备至，祈祷精虔，犹未有消复之应。臣窃思之，君子为阳，小人为阴，或虑朝廷之上，君子少而小人多，因致阴气过盛，而阳不能胜也。伏望诏三省选用正人，在外者使复归朝廷，在京者拔居要地，俾得聚会精神，讲求政要，以裨圣治。所谓举直错枉，庶使民心悦服，自然协气应诚，灾异不作。臣向蒙圣恩，不次擢用，惟以臣曾任帅臣，稍知边事，以西夏未宁，俾预经辑。今夏人虽受封册【一七】，并不遣使入谢及贡贺坤成节，全失恭顺，今秋必恐须至用兵。皆臣筹策无效，以至于此，叨窃重禄，死难塞责。虽天地之恩，曲垂容贷，而臣何敢恬然自安？伏望圣慈除臣陕西一郡，或西夏必叛，可以就赐驱策，庶得躬修战守，仰答圣恩。今日帘前已曾奏知，伏望圣慈特赐俞允。」上遣中使宣谕封还札子。
　　纯仁又言：「臣近以西戎桀骜，边事可虞，愿守陕西一郡，庶几亲备驱策，誓将驽蹇，以答遭逢。昨日帘前伏蒙圣恩宣谕，令臣休入文字，不觉感伤涕下，愈知恩重命轻。微臣过计私忧，不免再有陈奏，未奉俞旨，退不遑安。缘臣识昧几微，老渐衰暗，应变于旬浃之外，制敌于数千里之闲，仰赞庙谋，宁免差误？稍失机会，动系安危，一贻宵旰之忧，臣虽陨身何益？近日诸路探报多言贼中点兵，当遣谙事之臣，就近照管边备。臣虽无取，义合请行，庶几老马趋涂，稍知所向，万一有补，所系非轻。伏望圣慈特察愚诚，深为国计，发于睿断，早赐允从。」（言行录误以为二年事，今移见此。）
　　中书舍人曾肇言：「臣昨奉使契丹回，有雄州、瀛州百姓各陈述差役不便事，其状虽已退还，然体问得各称今日应役费用，多于往时出钱者。以二州推之，窃恐其它州县以至诸路亦或如前之所陈。臣于役法利害本不详知，但承乏从官，将命出使，既见二州有所陈述，不敢隐默。伏望圣慈明诏有司，更加考察，如见今逐处役法尚有未便于民者，不惮修完，归于便民而后已，以称朝廷爱□民力之意。」贴黄称：「熙宁中更定役法之时，臣兄布判司农寺，实与其事。臣今言之，不为无嫌。但臣既亲见二州有所陈述，若观望畏避，不以上闻，在臣谋身远嫌，虽为得计，于事君体国之谊，则恐未尽。此臣所以不避僭越之诛，冒昧以闻，伏望圣明曲赐照察。」又称：「瀛州百姓自言曾经户部及转运司陈述，后来未有指挥。」
　　肇又言：「昨奉使契丹，还至河北，窃闻朝廷命王孝先开孙村口减水河，欲为回河之计，调发河北及邻路人夫应副工役。询之道路，皆云：『见今河流就下，故道地形甚高，兼系黄河退背地分，恐难成功，当河北频年灾伤之后，未宜有此兴作。』臣方欲具所闻上奏，伏见诏书放罢人夫，又令候来年春兴工。饥愁之民，一旦尽蠲力役，归复田里，得以及时耕作，恩泽深厚，入人骨髓，足以感召和气，消复天变。然臣谓朝廷既候来年春方兴河役，则日月尚远，儙年之闲，犹可讲求利害，不必固守孙村口之说。臣昨在河北，见转运使谢卿材言：『河流稍入地中，渐成河槽，水性趋下，恐无可回之理，但当闭塞支流，纵之北去，正是行其所无事。』卿材尝画八事闻于朝廷，其说简易明白，似有可采。伏望圣慈更下水官及河北路监司，公共讲求开孙村口及卿材所陈利害，孰为得失，朝廷择其善者，断而行之，庶使议论早定，观望希功之人无所侥幸于其闲，不枉费民力，更招后悔。臣生长南土，亦未尝在西北守官，其于大河利害，实所未达，然备位近侍，偶因出使，有所闻见，不敢苟止，惟圣明裁察。」（卿材以元年十月自陕西徙河北；四年六月二十四日，再任【一八】；八年，徙河东；七月八日，兼领都水使者。）
　　右正言刘安世言：（此据安世言行录，或只系之十八日初拜时。）
　　臣近被圣恩，擢置谏列，内惟谫薄，媿无以称，寻具辞免，不蒙俞允。窃伏思念陛下所以不次用臣者，岂徒备二省之员，为朝廷美观而已？盖授之以名者，必求其实，任之以职者，必责其效。臣拜命之初，未敢指陈政事，而首论治乱之本原，人君之大体，庶有以副公朝图任之诚意。盖愚臣平日之所学，惟陛下无惮烦而试听之。
　　臣闻书称尧之德曰：「稽于众，舍己从人。」舜戒其臣曰：「予违汝弼，汝无面从，退有后言。」伊尹之告太甲曰：「有言逆于汝心，必求诸道；有言逊于汝志，必求诸非道。」傅说之复于高宗曰：「惟木从绳则正，后从谏则圣。」然则古之聪明睿智之君，所以能大过人者，未有不以纳谏为先务也。今陛下居久安之时，乘不拔之势，崇起教化，修举法度，粲然追迹于三代之隆者，岂有他哉？特以陛下至诚虚己，首开言路，故人人自竭，乐告善道，而天下之情无不通也。然臣尚有疑者，自去岁已后，屡罢言事之官，中外臣民不知其详，往往窃议，以谓陛下好贤之志稍异于初年，纳谏之心渐怠于昔日，臣窃忧之。
　　恭惟祖宗以来，尤以台谏为重，虽所言者未必尽善，所用者未必皆贤，然而借以弹击之权，养其敢言之气者，乃所以制奸邪之谋于未萌，防政令之失于未兆也。今陛下深居九重，政在大臣之际，固宜开广聪明，留意采纳，而前日台谏数人相继罢去，甚者至于不究其所论之是非，不察其所争之当否，阳饵以美迁，阴夺其言责，使忠正之臣愤懑而不能发，修洁之士愧赧而不敢受。若果出于陛下之意耶，则亏损圣德，不可不戒；若出于大臣之计耶，则陛下宜察其用心，不过欲排天下之公议，以快其私意而已。臣窃谓奸人用事之始，任台谏足以折其谋，至于祸胎既成，虽圣贤不能救其害。陛下视今日何如祖宗之朝，而乃一听大臣之所为，蔽耳目之任，而屈忠义之气，非所谓慎终如始也。
　　臣之所以先献此言者，非谓忝列谏垣，乃敢要君以固位也。实以上关宗庙社稷安危之机，下系君子小人消长之渐，是以反复论列，期有以感动宸衷。若夫世俗之人指以为嫌疑者，臣固有所不避也。伏望万几之暇，详览瞽言，銟进端良，容受直谏，参之以公议，持之以诚心，所爱者必知其恶，所憎者必知其善，使臣下不能窥伺闲隙，以售其私，则忠言嘉谋将继此而进矣。臣天赋愚直，不识忌讳，惟陛下察其爱君忧国之诚，少赐留听，不胜幸甚。
　　又言：「臣尝考载籍，以推先王之道，虽礼乐刑政号为治具，而所以行之者【一九】，特在于命令而已。昔之善观人之国者，不视其势之盛衰，而先察其命之弛张；未论其政之醇疵，而先审其令之繁简。惟其虑之既熟，谋之已臧，发之不妄，而持以必行，则坚如金石，信如四时，敷天之下莫不倾耳承听，耸动厌服，此圣人所恃以鼓舞万民之术也。书曰：『慎乃出令，令出惟行，弗惟反。』易曰：『涣汗其大号。』传曰：『令重则君尊。』又曰：『国之安危在出令。』凡此皆圣人慎重之意也。臣伏睹朝廷命令变易频数，远不过一二岁，近或儙月而已，甚者朝行而夕改，亦有前诏未颁，而后令蠲除者，吏不知所守，民不知所从。求其弊源，盖由讲议未精，思虑未审，人情有所未尽，事理有所未通，或牵于好恶之私，或溺于迎合之说，是非无所辨，取舍无所宗，故一人言之，而遽为之纷更也。方平居无事之时，轻慢如此，缓急有事之际，何以取信于人？伏望圣慈深鉴前古之戒，谨为今日之虑。至于法度之废置，政事之因革，必使大臣公心协谋，博极利病，广览详择，务当义理。更其所可更，则不嫌于违俗；守其所可守，则无惮于袭故。申敕门下，无使徒为审读，以应故事，其有措置失当，前后谬戾者，必举封驳之职。庶几诏令清简，使民信服，事可久行，不至反汗。」
　　又言：「伏见先皇帝考古□典，建置治官，天下之务分总于三省，散隶于六曹，循名责实，大体虽善，而措置法度未暇致详，此议者所以论官□之弊，而首及于寺、监也。伏惟陛下即位之初，常赋之外一切蠲复，所入有限，则国用有不足之虑，是以专置官局，裁节浮费，（元年四月十八日，诏户部裁减浮费。）而膳部并于主客，虞部入于屯田，又量事之闲剧，以定员之多寡，六曹所减凡十九员，而官无废事，人无异论者，处之得其理也。臣常观先帝时，寺、监长贰多不并置，亦有无卿、少而丞、簿行其事者。今太仆、卫尉、鸿胪、光禄、太府各二卿，军器、将作、少府各二监，丞、簿、官属仍不预焉。省曹所减止十二员，而寺、监所增乃倍平昔，前日省官之诏遂为空文，损彼益此，何补于治？昔杜佑建议于唐，以谓：『皋陶作士，正五刑，今刑部尚书、大理卿是二皋陶也；垂作共工，利器用，今工部尚书、将作是二垂也；伯夷作秩宗，典邦礼，今礼部尚书、礼仪使是二伯夷也；伯益作虞，掌山泽，今虞部郎中、都水使者是二伯益也。旧名不废，新职日加，空存虚称，皆无实事。』臣每爱其言，最为切理。今百司申陈，必经寺、监，而长、贰鲜敢予夺，悉禀六曹。不惟虚烦文字，淹留旬月，而又省、寺指挥闲多异同，内外有司艰于遵守，加以官吏猥觽，糜耗廪禄，非有厘革，将不胜弊。欲望圣慈参酌典故，稽考名实，凡寺、监之职可以归之六曹者，宜尽省之；或事务实繁，及国体所系，不可罢者，亦宜裁为定员，不使□滥，庶几官得其人，经费易给。」
　　注　　释
　　【一】刘几「几」原作「几」，据宋史卷二六二、东都事略卷三○刘几传改。
　　【二】展给卖薪炭限十有五日「卖」原作「赏」，据宋会要瑞异二之一六及宋史全文卷一三上改。
　　【三】诏湖北转运使李茂直「转运使」原作「转运副使」，据本书卷四○七元佑二年十二月己亥条注文及乙巳条、卷四一一元佑三年五月甲戌条及本卷上文丙辰条改。
　　【四】开示恩信「示」原作「市」，据阁本及宋会要蕃夷五之四四改。
　　【五】以阴雪「阴」原作「除」，据阁本改。
　　【六】罢上元节游幸「上」字原脱，据阁本补。
　　【七】元佑三年正月乙丑「元佑」原作「熙宁」。据宋史卷三三八苏轼传、卷三四四孔文仲传，二人元佑三年知贡举，无熙宁三年知贡举事。又本书本卷下文二月癸巳条注文云，吕公着知熙宁三年贡举。此处「熙宁」显为「元佑」之误，故改。
　　【八】张之谏「之」原作「子」，据阁本改。
　　【九】令指陈差雇二法各有若干利害「陈」原作「挥」，据阁本及经进东坡文集事略卷三二大雪论差役不便札子改。
　　【一○】在本府护城横堤之南「护城」二字原倒，据阁本乙正。
　　【一一】常言不可「不」字原脱，据阁本及长编纪事本末卷一一一回河上补。
　　【一二】又有以本院差遣武臣因事去处取旨换授者「因」原作「同」，据阁本改。
　　【一三】仍罢所复职确知邓州「职确」二字原倒，据阁本及本条注文文义乙正。
　　【一四】皆在试官能否「皆」原作「就」，据阁本改。
　　【一五】政目二十八日诏「十」原作「月」，据阁本改。案：元佑三年二月戊寅朔，本日乙巳，恰为二十八日。
　　【一六】同知孙觉孔文仲言「知」字原脱，据本书本卷正月乙丑条补。
　　【一七】今夏人虽受封册「受」原作「授」，据阁本改。
　　【一八】再任「任」原作「仕」，据阁本、活字本改。
　　【一九】而所以行之者「行之」二字原倒，据阁本乙正。
续资治通鉴长编
卷四百九
卷四百九
　　起讫时间 起哲宗元佑三年三月尽是年四月
　　卷　　名 续资治通鉴长编卷四百九
　　帝　　号 宋哲宗
　　年　　号 元佑三年（戊辰，1088）
　　全　　文
　　三月戊申朔，诏：「诸路经略司讲求护耕之策，勿令贼计得行，致失春事。其新复城寨，有近边未耕处，声言召人开耕，令不能测。」
　　又诏编敕及春秋颁降条其勿印卖【一】。（旧录云：「自熙宁以来，吏知习法，而无新书以从学，遂时听印卖。至是，因言者罢之。」新录删去。今从新录。）
　　户部言：「在京蓄积岁计应用之物，欲将存留外，有余，令以新兑旧估卖阙，则前一年，其不可留者前半年，并计度申所隶处审实，申尚书本部计置。」从之。
　　己酉，三省言：「奉旨，集英殿御试举人，欲依天圣年故事，皇帝御崇政殿试举人。二十二日，太皇太后、皇帝御延和殿垂帘，宰臣以下进呈文卷；皇帝御崇政殿，唱名、发榜；赐公服、鹷笏讫，次班于延和殿谢太皇太后。」诏：「旧例，崇政殿试举人，景福殿考覆。自熙宁后，移于集英殿。可依已降指挥，就集英殿试。其殿试进呈文卷、唱名、发榜，并皇帝御殿；俟赐公服、鹷笏谢恩讫，移班赴内东门谢太皇太后。」
　　诏：「夔州路转运司选人谕施州蛮田忠进，以朝旨放罪，仍限百日听经官陈首，依旧住坐。若及一年，能弹压蛮众，不复为过，即次第保奏，特与真命。」
　　辛亥，诏给借扬王颢钱三万缗，从颢请也。
　　壬子，枢密院言：「西贼屯聚，逐寨各止三四百人【二】，声言作过。欲我清野，以妨春种，或自为护耕之计；或示寡弱，诱致官军，伏藏重兵，以邀战胜；或欲于别路作过，牵制本路应援之师。」诏：「赵□审量贼计，若止是挠我春种，即讲求护耕之策，勿令贼为我患。若欲作过，即随宜应变，深计利害，以取全胜。仍严戒诸将、使臣，勿为贼诱或激怒，轻易举动。」
　　癸丑，诏经明行修人如省试不应格，听依特奏名进士例，就殿试。
　　甲寅，诏荆湖南、北路[三]因蛮事出戍军兵、土丁，特给钱有差。
　　天村蛮寇多星堡，诏：「胡田按实以闻，仍相度措置。若因官司引惹生事，及不犯堡寨，杀掳人口，即行抚纳。若无故聚集，自谋作过，即掩捕捉杀，务得首恶及以次造谋之人，仍立赏募人杀捕。其余驱牵徒众，可谕以放罪，使彼疑惑，势不能久。仍令李茂直同共措置以闻。」
　　丙辰，枢密院言，近降指挥广南西路经略安抚司，令约束杨晟天等，速归本业，不可侵越邻路作过。诏本司体访杨昌成等，如实与杨昌星结集过湖北，即选人晓谕，勾回本业；若不听，即差将兵掩捕讨荡，及取其家属，以为牵制。
　　镇江军节度使、守司空、开府仪同三司致仕、康国公韩绛卒。上为辍朝、临奠、成服，赠太傅，谥献肃。（旧录绛传云：「数荐司马光可用，又称程颐有经行，已而光乱法，颐败俗。」新录辨曰：「王安石变乱旧章，神宗晚而悔悟。及司马光相哲宗，追复祖宗成宪，而史臣斥曰『光乱法』，颐之学，以孔、孟为师，而云『颐败俗』，是皆诬也。自『已而』至『败俗』八字，今删去。」）
　　丁巳，御集英殿试进士。
　　枢密院言洪、沅州杨昌星过龙系路入大盈，尽杀梁家族。诏经略使苗时中选官同体访事状，明谕归业；若蛮情终难安帖，即约束兵将经画，务要诛殛首恶，勿致例伤驱率之人，轻进贪功，别贻后患。
</div>
    <div class="pagination">
<a href="续资治通鉴长编_page516.html">上一页</a><span>...</span><a href="续资治通鉴长编_page512.html">512</a><a href="续资治通鉴长编_page513.html">513</a><a href="续资治通鉴长编_page514.html">514</a><a href="续资治通鉴长编_page515.html">515</a><a href="续资治通鉴长编_page516.html">516</a><span class="current-page">517</span><a href="续资治通鉴长编_page518.html">518</a><a href="续资治通鉴长编_page519.html">519</a><a href="续资治通鉴长编_page520.html">520</a><a href="续资治通鉴长编_page521.html">521</a><a href="续资治通鉴长编_page522.html">522</a><span>...</span><a href="续资治通鉴长编_page518.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
