<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 85 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 85 页/共 607 页</h1>
    <div class="content">　　保州奏孙密破敌功状，上曰：「缘边强壮、军士等，皆轻视敌人如此。但将领得人，固不难殄灭也。」诏以密为振武军校，赐锦袍、银带，随行军士第迁赐之。
　　遣使于滨、棣、德、博州安集流民。
　　诏青、齐等州谕所部民无令惊扰，以边郡转徙，虑致摇动也。
　　令石隰路都监王汀率所部兵屯宪州，如戎人自西谷入寇，即会代州部署、忻州驻泊兵拒之；如自岢岚、宁化军入寇，即令麟府钤辖韩守英率兵赴之。
　　庚寅，命兵部尚书、知青州张齐贤兼青、淄、潍安抚使，知制诰、知郓州丁谓兼郓、齐、濮安抚使，并提举转运及兵马。又令齐贤、谓具管内诸州山河道路广狭形势，画图以闻。既而敌骑稍南，民大惊，趋杨流渡，舟人邀利，不时济。谓绐取死罪囚斩河上，舟人惧，民悉得济。乃立部分，使并河执旗帜、击刁斗以惧敌，呼声闻百余里。敌遂引去。
　　时曹、濮多盗，曹又阙守，诏以屯田员外郎谢涛知州事。属县赋税，旧分送睢阳仓助兵食。会霖潦，百姓苦于转输，涛悉留不遣，奏曰：「江、淮漕运，日过睢阳，可取以饷军。愿留此由广济河馈京师。」转运使论以为不可，诏从涛奏。（涛时附见诏。考其知州月日，尹洙作涛行状，乃云景德二年，盖误也。）
　　辛卯，诏广南官满三年仍愿在任者，听之。
　　乙未，诏王超等率兵赴行在。
　　命知永兴军府向敏中兼管凤州驻泊兵马，以便宜从事。上将北征，深念西鄙，故有是诏。敏中得诏，藏之不下，视事如他日，边藩以安。上由是知其任重，有再用之意。
　　丙申，诏随驾军士先赴澶州，天雄军及缘河驻泊者并就赐装钱。
　　丁酉，诏威虏军魏能、保州张凝、北平寨田敏等率所部兵屯定州。先是，诏能、凝、敏及缘边都巡检杨延朗【二】分握精骑，俟敌至则深入以牵其势。王超尝请四人悉隶所部，上以本设奇兵，挠其心腹，若复取裁大将，则四人无以自效，令不受超节度。超既赴行在，乃诏敏等移屯。（四人据张凝传。实录独不及杨延朗。按明年正月诏，延朗实为缘边都巡检，而本传脱略，今附见。）
　　上始闻潘啰支死，诏赠武威郡王，遣使赙恤其家。以厮铎督为盐州防御使、灵州西面缘边都巡检使。
　　己亥，夺给事中吕佑之半月俸，监察御史朱搏赎铜四十斤，太仆卿直秘阁钱惟演、右骁卫将军钱惟济各赎铜三十斤。明德皇后发引前夕，百官赴临，佑之班定方至，搏临毕而至，惟演等不至，为御史所纠劾故也。
　　辛丑，赐监察御史王淳子元孺同学究出身。淳先通判麟州，会敌骑入寇，率厉士觽城守有劳，故录其后。
　　诏洺州闭城以来，如闻薪刍翔贵，民甚艰食，应避寇入保者，宜纵其樵采。
　　壬寅，诏：「川峡四路兵甲贼盗事：内益、利两路，令西川钤辖司提举；夔、梓两路，令峡路钤辖司提举；其逐州都监，但主本州岛兵甲盗贼事。」
　　命入内副都知秦翰乘传诣澶州、天雄军等处裁制兵要【三】，便宜从事。
　　癸卯，以厮铎督为朔方军节度使、灵州西面巡检、西凉府六谷大首领【四】。上以迁党未平，藉其腹背攻制，故悉授以啰支故官。凡外臣除官，皆舍人院草制，厮铎督授朔方，犹循旧事。自此，乃从学士院降麻。（此据春明录。）
　　诏京西诸州军，淳化中雇饥民男女役使者，悉还其父母。
　　乙巳，保莫州、岢岚威虏军、北平寨并言击败契丹，髃臣称贺。是役，张凝、田敏皆以偏师抵易州南，掳获人畜铠仗凡数万计，独魏能逗挠无功。（此据凝、敏传附见。实录于十二月辛卯乃书凝等掳获数，今移入。）
　　是日，宴于崇德殿，不举乐。旧制，卿、监坐于东厢，不升殿。时光禄卿陈省华权知开封府，特升于两省五品之南，别设位。
　　先是，王继忠得上手诏，即具奏附石普以闻，言契丹已领兵攻围瀛州，盖关南乃其旧疆，恐难固守，乞早遣使议和好。丙午，上览其奏，谓辅臣曰：「瀛州素有备，非所忧也。欲先遣使，固亦无损。」乃复赐继忠手诏，许焉。募神勇军士李斌持信箭赴敌寨，因令枢密院择可使契丹者。王继英言殿直曹利用自陈，傥得奉君命，死无所避。上曰：「契丹先露恳诚，求结和好，使于兵间，固亦无他。然小臣闻命请行，斯可嘉也。」乃授利用合门祗候，假崇仪副使，奉契丹主书以往，又赐继忠手诏。利用，谏子，赵州人也。（利用本传称真宗幸澶州，利用奏事行在，王继英荐之。按初遣利用时【五】，车驾未离京师也，传误，以再遣为初遣耳。）
　　丁未，髃臣表三上请听乐，不允。
　　以雍王元份为东京留守。元份恳让，不许，仍为盛选宾佐，月增给钱三百万，他物称是。
　　盐铁副使林特、户部副使崔端同判留司三司。特等乞依咸平二年魏羽例，不书牒帖。上曰：「魏羽兼权知开封，以故不书牒帖。今二人同掌，不须循此例也。」
　　戊申，以枢密直学士、权三司使刘师道充随驾三司使兼都转运使。
　　己酉，初置龙图阁待制，以都官郎中直秘阁杜镐、右正言秘阁校理戚纶为之。
　　以卫州防御史李重贵【六】为大内都部署。
　　初，契丹自定州帅觽东驻阳城淀，遂缘胡卢河踰关南。是月丙戌，抵瀛州城下。势甚盛，昼夜攻城，击鼓伐木之声，闻于四面。大设攻具，驱奚人负板秉烛，乘墉而上。知州、西京左藏库使李延渥率州兵、强壮，又集贝冀巡检史普所部拒守，发礧石巨木击之，皆累累而坠。踰十数日，多所杀伤【七】。契丹主及其母又亲鼓觽急击，矢集城上如雨，死者三万余人【八】，伤者倍之，竟弗能克，乃遁去。获铠甲、兵矢、竿牌数百万，驿书以闻。
　　十一月辛亥朔，赐延渥及将士等锦袍、金带、缗钱有差。又特迁延渥本州岛团练使，通判睦元凯、推官李翔、录事参军蔡亨、兵马监押王诲及普并进秩。普初自贝冀往援瀛州，道不通，传言瀛州已陷，普亦叛去。上召内殿崇班、带御器械王应昌问之，对曰：「彼轻兵深入，闻王师来援，其势固应解去。普无故不应叛。」既而果然。延渥，进卿子。应昌，东明人也。（史普、睦元凯、李翔、蔡亨、王诲，未详邑里。）
　　癸丑，石州地震。
　　诏澶州逃亡军士，限两月首身释罪，仍旧隶籍。
　　乙卯，命户部判官郝太冲诣邢、洺、磁、相、澶、滑、怀、卫、河阳、通利军安抚。
　　北面部署奏：「契丹自瀛州遁去，其觽犹二十万。侦得其谋，欲乘虚抵贝、冀、天雄军。」诏督诸路兵及澶州戍卒会天雄军。
　　自契丹入寇，河朔皆城守。右赞善大夫王屿知冀州，常有破敌之志，日阅戍兵，又集强壮练习之，开门樵采如平日。常上言：「寇若至，必可邀击，愿勿以一郡为忧。」于是游骑逼城，屿击走之，有诏嘉銟。（王屿，未见。）
　　发忻、代州兵赴诸路会合。
　　丁巳，诏德清军，如戎寇南侵，不须固守，率城中军民并赴澶州，仍令驾前排阵使分兵应接。以其介澶、魏之间，素不修完，屯兵寡少也。
　　戊午，诏官所僦京畿车乘，并籍其数，每乘赐千钱，以雪寒故也。
　　己未，遣都官员外郎孔揆安抚河东诸州。
　　庚申，上谓辅臣曰：「闻寇沿河屯泊，侵扰贝、冀，窥深州，皆不利而去，彼皆有备故也。独通利军素无城壁兵甲，若寇渐南，王超等大军未至，邢、洺即可忧也，宜分兵益为之备。」
　　开封府落解士人百余击登闻鼓，自陈素习武艺，愿备军前役使。上御便殿召试之，能挽弓者才三人，各赐缗钱，令赴天雄指使。
　　辛酉，令随驾兵自来日以次发赴澶州。
　　壬戌，诏北面诸路，如有材勇之士，能入贼垒焚营斩级者，以名闻，当加殊赏。
　　诏缘边州军，如有契丹、渤海人来投，即给廪食，遣人守护，俟敌退以闻。虑其奸诈，诸处莫能辨故也。
　　先是，周莹召洺州骑士千五百人赴天雄，道与敌遇，力战，有死伤者。莹谓其玩寇，将悉诛之。会使者自北来言其事，诏并赐帛及酒药，谕莹勿治其罪。
　　甲子，上校猎近郊，至丁冈村，见民舍有墙垣颓坏、室庐卑陋者，因幸之，乃税户乔谦也。召其家人，赐万钱、衣三十事，免三年庸调。
　　乙丑，诏留守官司，如车驾离京后，有无赖不逞，骚动人民，情理难恕者，并斩讫以闻。
　　颁诸路所侦戎寇事宜以示诸将。
　　诏京畿诸县调发军马，京东、西诸州运刍粮，民户今年秋税展一月限。
　　诏应击登闻鼓邀车驾河北举人及诸色人，乞扈从先登效用者，令军头司第其材勇，引见讫，送诸处指使。
　　丙寅，遣都官员外郎王砺、秘书丞许洞、殿中丞皇甫选、大理寺丞李渭，诣澶州安集河北流民。
　　丁卯，诏今日以前逃亡军士，并许首身释罪，仍隶军籍，在外者加赐装钱。
　　戊辰，以山南东道节度使、同平章事李继隆为驾前东面排阵使，马军都指挥使葛霸副之，西上合门使孙全照为都钤辖，南作坊使张旻为钤辖。武宁节度使、同平章事石保吉为驾前西面排阵使，步军都虞候王隐副之，入内副都知秦翰为钤辖。
　　王继忠之战于望都也，张旻为定州行营钤辖，率诸将间道往援。比至，城已陷，旻与敌战，身被数创，杀一枭将。迟明，复战，而继忠为契丹所执。旻还，言天道方利客，先起者胜，宜大举北伐，并上兴师出境之日。上以问辅臣，皆言不可，乃止。于是车驾将亲征，旻方戍并代，复奏边事十余，多论兵贵持重及所以取胜者。召还，入对，上曰：「契丹入塞，与卿所请北伐之日同，悔不用卿策。今须守澶州，扼桥而未得人，如之何？」旻请行，上喜，故命为东面钤辖【九】，先令至澶州候敌远近，旻即驰骑往。秦翰既受命，亟督觽环城浚沟洫以拒戎马，功毕，寇果暴至，翰不解甲胄凡七十余日云。
　　己巳，发永兴驻泊龙卫、云骑八指挥赴行在。
　　庚午，诏缘河京东、西路诸州军秋税并加限两月。（实录又于十二月壬午再书，此恐重复，今止存其一。）
　　是日，车驾北巡，司天言日抱珥，黄气充塞，宜不战而却，有和解之象。
　　曹利用至天雄，孙全照疑契丹不诚，劝王钦若留之。契丹既数失利，复令王继忠具奏求和好，且言北朝顿兵，不敢劫掠，以待王人。继忠又与葛霸等书，令速达所奏【一○】。是夕，奏入，上因赐继忠手诏，言已遣利用；又以手诏促利用往，并付继忠使告契丹，遣人自抵天雄迎援之。继忠寻亦闻利用留天雄不行，复具奏，乞自澶州别遣使者至北朝【一一】，免致缓误【一二】。辛未，车驾次长垣县【一三】，得其奏，遂以前意答焉。
　　壬申，次韦城县。诏知滑州张秉、齐州马应昌、濮州张晟（未见。）往来河上，部丁夫凿冰，以防戎马之度。
　　天雄军闻寇将至，阖城惶遽。王钦若与诸将议探符分守诸门，孙全照曰：「全照将家子，请不探符。诸将自择便利处所，不肯当者，全照请当之。」既而莫肯守北门者，乃以命全照。钦若亦自分守南门，全照曰：「不可。参政主帅，号令所出，谋画所决，南北相拒二十里，请覆待报，必失机会，不如居中央府署，保固腹心，处分四面，则大善。」钦若从之。
　　全照素教蓄无地分弩手，皆执朱漆弩，射人马洞彻重甲，随所指麾，应用无常。于是大开北门，下钓桥以待之。敌素畏其名，莫敢近北门者，乃环过攻东门，良久，舍东门趋故城。（故城，未详处所，当考。）夜，复自故城潜师过城南，设伏于狄相庙，遂南攻德清军。钦若闻之，遣将率精兵追击，伏起断其后，天雄兵不能进退。全照请于钦若曰：「若亡此兵，是亡天雄也。北门不足守，全照请救之。」乃引麾下出南门力战，杀伤其伏兵略尽，天雄兵复得还，存者什三四。敌遂陷德清，知军、尚食使张旦及其子三班借职利涉、虎翼都虞候胡福等十四人并死之。
　　先是，诏王超等率兵赴行在，踰月不至。寇益南侵，上驻跸韦城，髃臣复有以金陵之谋告上宜且避其锐者，上意稍惑，乃召寇准问之。将入，闻内人谓上曰：「髃臣辈欲将官家何之乎？何不速还京师！」准入对，上曰：「南巡何如？」准曰：「髃臣怯懦无知，不异于乡老妇人之言。今寇已迫近，四方危心，陛下惟可进尺，不可退寸。河北诸军，日夜望銮舆至，士气当百倍。若回辇数步，则万觽瓦解，敌乘其势，金陵亦不可得而至矣。」上意未决。
　　准出，遇殿前都指挥使高琼门屏间，谓曰：「太尉受国厚恩，今日有以报乎？」对曰：「琼武人，诚愿效死。」准复入对，琼随入，立庭下，准曰：「陛下不以臣言为然，盍试问琼等。」遂申前议，词气慷慨。琼仰奏曰：「寇准言是。」且曰：「随驾军士父母妻子尽在京师，必不肯弃而南行，中道即亡去耳。愿陛下亟幸澶州，臣等效死，敌不难破。」准又言：「机会不可失，宜趋驾。」时王应昌带御器械侍侧，上顾之，应昌曰：「陛下奉将天讨，所向必克，若逗遛不进，恐敌势益张。或且驻跸河南，发诏督王超等进军，寇当自退矣。」上意遂决。
　　甲戌，晨发，左右以寒甚，进貂裘絮帽，上却之，曰：「臣下暴露寒苦，朕独安用此耶？」夕次卫南县，遣翰林侍读学士潘谨修先赴澶州，诏澶州北寨将帅及知州不得擅离屯所，迎候车驾。（记闻云：王钦若、陈尧叟密奏金陵之谋。按钦若时已在天雄【一四】，必无此奏。尧叟本议幸蜀，上既北出，尧叟固亦不复申言，且改图也。此当是髃臣怯懦者别请南幸，偶与钦若前谋合，因误以为钦若等密奏耳。寇准先破二策于朝，云不可远之楚、蜀，今此但云金陵不可得至，固亦不及蜀也。它书载准语多差谬，盖不知准先议于朝，后议于韦城【一五】，凡两对，辄并言上幸澶渊时，故率不可据。今略取记闻所载，稍删润之。）
　　上前赐王继忠诏许遣使，继忠复具奏附石普以达。普自贝州遣指使、散直张皓持诣行阙，道出敌寨，为所得，契丹主及其母引皓至车帐前，问劳久之，因令抵天雄，以诏促曹利用。王钦若等疑不敢遣，皓独还。契丹主及其母赐皓袍带，馆设加等，使继忠具奏，且请自澶州别遣使速议和好事。于是皓以其奏入，上复赐钦若诏，又令参知政事王旦与钦若手书，俾皓持赴天雄，督利用同北去，并以诏谕继忠。因谓辅臣曰：「彼虽有善意，国家以安民息战为念，固许之矣。然彼尚率觽兵深入吾土，又河冰且合，戎马可渡，亦宜过为之防。朕已决成算，亲励全师【一六】。若盟约之际，别有邀求，当决一战，剪灭此寇。上天景灵，谅必助顺。可再督诸将帅，整饬戎容，以便宜从事。」皓，澶州人也。（沈括笔谈云国史载讲和事，本末不详，因着张皓往来及以寇谋告继隆等，实录盖有之，见景德二年正月甲戌。所称天雄围合，不知曹利用所在，募遣皓及召见皓子，则恐非也。皓乃石普贝州所遣者，既为寇得，始见上，上因使至天雄，督利用偕往【一七】。其子当在贝州，或在他所，安得随皓在卫南乎？括又云和议定，始改元景德。此则因王曾笔录之误。改元既误，它所称咸平六年夏四月，石普先得继忠书，抑亦未可信也。今并不取。括又为皓子牧志墓，载皓事尤详，且云考诸国史而信，盖饰说也。虽如括所载，皓实上所亲遣，则是时上已即师，契丹深入澶、魏矣。皓但当至寇所屯处，乃曰「臣不操质归，死不复入白沟【一八】」，益知所载皆失实。盖括乃皓孙女貋，直取其妻父说，又增饰之，且以夸世耳，不可据也。）
　　契丹既陷德清，是日，率觽抵澶州北，直犯大阵，围合三面，轻骑由西北隅突进。李继隆等整军成列以御之，分伏劲弩，控扼要害。其统军顺国王挞览，有机勇，所将皆精锐，方为先锋，异其旗帜，躬出督战。威虎军头张绬守床子弩，弩潜发，挞览中额陨，其徒数十百辈竞前舆曳至寨【一九】，是夜，挞览死。敌大挫衄，退却不敢动，但时遣轻骑来觇王师。绬，寿光人也。（挞览死时，上犹未至澶州。刘攽所作寇准传及他书皆误，今不取。）
　　乙亥，内出阵图二，一行一止，付殿前都指挥使高琼等。给诸军甲胄，及赐缗钱有差。
　　丙子，车驾发卫南，李继隆等使人告捷【二○】，又言澶州北城门巷湫隘，望且于南城驻跸。是日，次南城，以驿舍为行宫，将止焉。寇准固请幸北城，曰：「陛下不过河，则人心危惧，敌气未慑，非所以取威决胜也。四方征镇，赴援者日至，又何疑而不往？」高琼亦固以请【二一】，且曰：「陛下若不幸北城，百姓如丧考妣。」签书枢密院事冯拯在旁呵之，琼怒曰：「君以文章致位两府，今敌骑充斥如此，犹责琼无礼，君何不赋一诗咏退敌骑耶？」即麾卫士进辇，上遂幸北城。至浮桥，犹驻车未进，琼乃执挝筑辇夫背【二二】曰：「何不亟行【二三】！今已至此，尚何疑焉？」上乃命进辇。既至，登北城门楼，张黄龙旗，诸军皆呼万岁，声闻数十里，气势百倍，敌相视益怖骇。上览观营壁，召见李继隆已下诸将，抚慰者久之，赐诸军酒食、缗钱。
　　戊寅，移御北城之行营。（二十六日已渡河幸北城，当遂驻跸。二十八日乃始移御北城行营，不知何也？岂二十六日却还宿城南乎？当考。）
　　曹利用自天雄赴契丹寨，见其国主、髃臣与其宰相韩德让同处一车，髃臣与其主重行别坐，礼容甚简。以木横车轭，上设食器，坐利用车下，馈之食。共议和好事，议未决，乃遣左飞龙使韩杞持国主书与利用俱还。诏知澶州、引进使何承矩郊劳，翰林学士赵安仁接伴之，凡觐见仪式，皆安仁所裁定云。
　　十二月，庚辰朔，韩杞入对于行宫之前殿，跪授书函于合门使，使捧以升殿，内侍省副都知阎承翰受而启封，宰相读讫，命杞升殿【二四】，跪奏云：「国母令臣上问皇帝起居。」其书复以关南故地为请【二五】，上谓辅臣曰：「吾固虑此，今果然，唯将柰何？」辅臣等请答其书，言：「关南久属朝廷【二六】，不可拟议，或岁给金帛，助其军费，以固欢盟，惟陛下裁度。」上曰：「朕守祖宗基业，不敢失坠。所言归地事极无名，必若邀求，朕当决战尔！实念河北居人，重有劳扰，傥岁以金帛济其不足，朝廷之体，固亦无伤。答其书不必具言，但令曹利用与韩杞口述兹事可也。」赵安仁独能记太祖时国书体式，因命为答书。赐杞袭衣、金带、鞍马、器币。杞即日入辞，遂与利用同往。韩杞既受袭衣之赐【二七】，及辞，复左囏，且以赐衣稍长为解。赵安仁曰：「君将升殿受还书，天颜咫尺，如不衣所赐之衣，可乎？」杞即改服而入。上又面戒利用以地必不可得，若邀求货财，则宜许之。利用对曰：「臣乡使，晓契丹语。又密伺韩杞，闻其乘间谓左右曰：『尔见澶州北寨兵否？劲卒利器，与前闻不同。吁！可畏也』。臣此行得熟察之，苟妄有邀求，必请会师平荡。」
　　命户部判官、员外郎李含章澶州至京提点供顿。
　　郓、齐等州安抚使丁谓言：「擒获契丹谍者马珠勒格，即斩之。鞫问其人，称徒侣甚觽。今各具形貌年齿，请下诸路分捕。」从之。
　　是日，日有食之。
　　德、博州并言契丹已移寨由东北去。（晋公言：景德中，契丹寇澶渊，在河北，圣驾在河南，阵次【二八】，忽日食尽，真宗见之忧惧。司天监官奏云：按星经云主「两军和解」【二九】。真宗不之信，复检晋书天文志，亦云「和解」。寻时【三○】，契丹兵果自退，而续驰书至，求通好。时晋公为紫微舍人，知郓州。此事见潘汝士晋公谈录。按是日敌使韩杞已入对行营矣，谈录妄也，今不取。）
　　辛巳，遣殿中侍御史刘益、殿中丞皇甫选诣濮、青、淄、齐、潍等州安抚河北流民。（刘益，须城人。）
　　诏左神武军大将军王荣、寄班供奉官郑怀德领龙卫兵马，与沧州部署荆嗣会于淄、青，防寇之南渡也。
　　诏永兴军兵除先追赴河阳及量留本州岛外，并令部署许均领赴行在。
　　壬午，幸城南临河亭，赐凿凌军士绵襦及缗钱有差。
　　诏京东、西缘河州军秋税于常限外延两月。
　　龙卫左第四军都虞候李珂而下六人，递迁军职，赐锦袍银带，赏北寨战克之劳也。
　　何承矩言：「临河、观城县民石兴等数辈自敌寨逃归，具言挞览中矢死【三一】，其夕候骑自澶州继至，寇闻驾起卫南，皆相顾失色，复有驰骑往来传报及击鼓驩噪，悉遁去。民被驱掠甚觽，无守视之者，因得脱。」上曰：「挞览乃于越之俦也。于越旧乐野战，颇难制。挞览知勇不在其下，而多务城守，此所以不及也。今岁入寇，皆其首谋。或闻犯边以来，累战不利，因号令部下，凡获男子十五以上者皆杀之。彼既失其谋主，朕亲御六师，而王超等三路大兵亦合势南来，彼奔北固其宜也。」
　　滑州言契丹引觽攻通利军，知军王固弃城宵遁，契丹掠城中民觽而东。诏劾固罪以闻。固至河阳，为赵昌言所缚，送阙下，付御史狱治。会赦，责监贺州银锡场。（王固，未见。）
　　癸未，幸北寨，又幸李继隆营，命将校从官饮，犒赐诸军有差。
　　遣给事中吕佑之赍敕牓谕两京以将班师。
　　曹利用与韩杞至契丹寨，契丹复以关南故地为言，利用辄沮之，且谓曰：「北朝既兴师寻盟，若岁希南朝金帛之资以助军旅，则犹可议也。」其接伴政事舍人高正始【三二】遽曰：「今兹引觽而来，本谋关南之地，若不遂所图，则本国之人负媿多矣。」利用答以「礏命专对，有死而已。若北朝不恤后悔，恣其邀求，地固不可得，兵亦未易息也」。其国主及母闻之，意稍怠，但欲岁取金帛。利用许遗绢二十万匹、银一十万两，议始定。
　　契丹复遣王继忠见利用，且言：「南北通和，实为美事。国主年少，愿兄事南朝【三三】。」又虑南朝或于缘边开移河道，广浚壕堑，别有举动之意。因附利用密奏，请立誓，并乞遣近上使臣持誓书至彼。
　　甲申，利用即与其右监门卫大将军姚柬之持国主书俱还，并献御衣、食物，其郊劳馆谷，并如韩杞之礼，命赵安仁接伴。柬之谈次，颇矜兵强战胜。安仁曰：「闻君多识前言。老氏云：『佳兵者，不祥之器，圣人不得已而用之』。胜而不美而美之者，是乐杀人。乐杀人者，不得志于天下。」柬之自是不敢复谈。柬之又屡称王继忠之材，安仁曰：「继忠早事藩邸，闻其稍谨，不知其它也。」安仁敏于酬对，皆切事机，议者嘉其得体。
　　乙酉，柬之入对于行宫，中使受其书，书辞犹言曹利用所称未合王继忠前议。然利用固有成约，悉具继忠密奏中矣。是日，上御行宫之南楼，观大河，宴从官，召柬之与焉。
　　丙戌，柬之入辞，命西京左藏库使、銟州刺史李继昌假左卫大将军，持誓书与柬之俱往报聘。金帛之数，如利用所许，其它亦依继忠所奏云。先是，上谓辅臣曰【三四】：「韩杞与柬之来，皆言其国母附达起居，而不述其主。此盖母专其政，人不畏其主也。朕询于利用，其言亦同，仍云闻听之间，盖因其主不慧。如是，则继昌之行，宜亦致书其母。可令潜以此意访于柬之。」既而利用言：「柬之云国母比欲致书，以南朝未有缄题，故寝而不议。若南朝许发简翰，颇合便宜。」遂并致两书，又各送衣服、茶药、金器等以答柬之所献者。柬之又言：「收觽北归，恐为缘边邀击。」有诏诸路部署及诸州军，勿辄出兵马，以袭契丹归师。
　　诏：「昨所调京畿民车乘辇运刍粟，并令输于澶州而罢遣之。其还京车乘，有司别为规画。」
　　分遣知制诰陈尧咨、侍御史知杂事李浚、都官员外郎王砺、秘书丞许洞抚谕怀、孟、泽、潞、滑、郑等州，放强壮归农。（浚，信都人也。）
　　诏荆嗣仍屯郓州，都提举郓青淄潍齐曹单济沂兖密亳宋徐州、广济淮阳军巡检司事。
　　丁亥，遣侍御史高贻庆等四人分诣河北诸州，安集流民，瘗暴骸；髃盗未擒获者，督捕之。
　　以殿直、合门祗候曹利用为东上合门使、忠州刺史。利用之再使契丹也，面请岁赂金帛之数，上曰：「必不得已，虽百万亦可。」利用辞去，寇准召至幄次，语之曰：「虽有敕旨，汝往，所许不得过三十万。过三十万勿来见准，准将斩汝。」利用果以三十万成约而还。入见行宫，上方进食，未即对，使内侍问所赂，利用曰：「此机事，当面奏。」上复使问之，曰：「姑言其略。」利用终不肯言，而以三指加颊，内侍入曰：「三指加颊，岂非三百万乎？」上失声曰：「太多！」既而曰：「姑了事，亦可耳。」宫帷浅迫，利用具闻其语。及对，上亟问之，利用再三称罪，曰：「臣许之银绢过多。」上曰：「几何？」曰：「三十万。」上不觉喜甚，故利用被赏特厚。（记闻称敌兵既退，来求和，诏刘仁范往议之，仁范以疾辞，乃命曹利用。利用先与约岁赂二十万，敌嫌其少。利用复还奏，上许百万以下。按敌始求和，兵固未尝退。利用初使，盖不及岁赂，再使即许三十万【三五】，亦不因还奏乃增益之也。龙川别志又云：挞览死，寇始求和。此皆误。今约本史删修，事语则仍取二书。又不知刘仁范何人，当考详。）
　　遣内侍左班副都知阎承翰往德清军规度修城【三六】。
　　戊子，上作回銮诗，命近臣和。
　　幸北寨劳军，召排阵使李继隆、石保吉宴射行宫亭，咸赐袭衣、金带、鞍勒马，仍举酒属之。继隆等皆引满，因再拜言曰：「契丹无名犯塞，此盖将帅非才，致劳陛下亲驾戎辂，冒犯雪霜。当戎寇之深入也【三七】，髃议皆务城守。若非决于宸断，尽出禁卫骁卒陈于北郊【三八】，授以成算，则前日敌觽侵突，必不能戮彼渠魁，遏其壮势。又戎寇之退走也，若会诸将袭逐，必立奇功。陛下复念其请盟，许其修好，安民息战，示以好生，不令邀击，开其归路。臣等无以展尺寸之效。」上曰：「北狄自古为患【三九】，傥思平愤恚，尽议歼夷，则须日寻干戈，岁有劳费。今得其畏威服义，息战安民，甚慰朕怀，亦卿等之力也。」保吉进曰：「臣受命御寇，虽上礏宸略，至于戎人侵突之际，分布行阵，指挥方略，皆出于继隆。」继隆曰：「契丹之败，并出圣谋。然宣力用心，躬率将士，臣不及保吉。」上曰：「将帅如此协和，共图勋绩，军旅之事，朕复何忧。」是役也，定国节度使、驸马都尉魏咸信独无所职，因避席自陈材谋不得任用，上一笑慰抚之，相与尽欢而罢。
　　北面诸州军奏：「侦得契丹北去，未即出塞，颇纵游骑骚扰乡闾。贝州、天雄军居民，惊移入郭。」诏高阳关副部署曹璨帅所部取贝冀路赴瀛州。以保州路部署、宁州防御使张凝为缘边巡检安抚使，洛苑使、平州刺史李继和副之。选天雄骑兵二万为璨后继，以蹑戎寇，敢肆劫掠【四○】，则所在合势翦戮。仍遣使谕契丹以朝廷为民庶尚有惊扰、出兵巡抚之意。又赐王继忠手诏，令告契丹悉放所掠老幼【四一】，命澶州马铺小校华斌乘驿赍赴敌寨。
　　己丑，免澶州将校每日起居，欲移军河内，就便董率故也。
</div>
    <div class="pagination">
<a href="续资治通鉴长编_page84.html">上一页</a><span>...</span><a href="续资治通鉴长编_page80.html">80</a><a href="续资治通鉴长编_page81.html">81</a><a href="续资治通鉴长编_page82.html">82</a><a href="续资治通鉴长编_page83.html">83</a><a href="续资治通鉴长编_page84.html">84</a><span class="current-page">85</span><a href="续资治通鉴长编_page86.html">86</a><a href="续资治通鉴长编_page87.html">87</a><a href="续资治通鉴长编_page88.html">88</a><a href="续资治通鉴长编_page89.html">89</a><a href="续资治通鉴长编_page90.html">90</a><span>...</span><a href="续资治通鉴长编_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
