<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 65 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 65 页/共 115 页</h1>
    <div class="content">　　六月案是月壬戌朔甲子权工部尚书莫将等言奉诏令侍从台谏礼官赴尚书省集议梓宫既还当修奉陵寝或称攒宫窃闻朝廷通使见议陵寝地兼据太史局称今岁不宜大葬欲遵依景德故事权行修奉攒宫以俟定议从之 拱卫大夫利州观察使刘光远特勒停光远前知真扬州为监司所按有司奏光远犯自盗赃一匹已上当除名而光远言昨因差奉使引对面奉圣旨一切不问又引律乞议勒故有是命 追官勒停人前中卫大夫荣州团练使郭吉复旧官吉为建康府水军统制坐殴女仆至死追官送本军自效至是枢密院言其自被罪之后累立战功故复之 左朝散大夫夔州路转运判官贾思诚都大主管川狭茶马监牧公事 左朝议大臣虞祺为夔州路转运判官 

　　乙丑上谓大臣曰近日雨泽沾足岁事有望诚可喜者秦桧曰此乃圣德感召和气所致上曰天人相因朕于人事虽不敢怠至岁事则常归功于天也 镇西军节度使右护军都统制吴璘来朝召之也既对命坐赐茶上问璘前此所以胜敌之方璘曰先令弱者出战强者继之他日上以语辅臣且曰璘善用兵此正孙膑三驷之说一败而二胜者也 
　　丙寅秘书省校书郎兼权礼部郎官程敦厚特引对上曰和议之初纷纷可畏乡时未到行朝不能尽知敦厚请正山陵之名大略言仍旧宫之旧称则莫能示通和之大信而用因山之正典则若忘存本之后图臣以为宜勿徇虚名而当示大信苟移夺于众多之口而曲为避就臣 

恐非社稷之福又言臣比因讨论懿节旧制窃见陛下虚宫闱而待者十有六年矣此岂汉光晋元帝所能为谓宜蚤建长秋以正母仪翊固邦本 
　　戊辰御史中丞万俟卨为攒宫按行使入内内侍省副都知宋唐卿为副使卨请应按行事与唐卿同班上殿及就私第商议仍许赴都堂禀议并从之卨陈乞在是月庚午 右迪功郎新监行在北仓门张本充皇太后宅教授本以上书得官至是策试而有是命本五月庚戌召试 翊卫大夫严州观察使御前背嵬军同统制傅选言首先叙述张宪反状乞推恩后进一官日历不见转官指挥程敦厚外制集右武大夫雄州 

防御使傅选为告捕岳飞下张宪等除遥郡观察使与选陈乞状内阶衔不同当考以为殿前司副统制赵甡之遗史在此月庚寅 
　　己巳资政殿学士提举亳州明道宫郑亿年提举醴泉观兼侍读时朝廷答金人书许以所索狭西河南人次第而遣惟亿年得留焉绍兴讲和录皇朝答书某启上太傅左丞相都元帅领省钧坐即此极暑伏惟钧候万福区区不胜胆仰近何铸等回伏蒙远枉钧翰副以细马厚币岂胜珍感又承传谕钧意所以存抚有加及何铸等往回种种荷照恤但深感佩书中首蒙谕及坟域不在虑此日夕有望于上国者自非仁厚特留矜念何以及此谕早发遣北人过界敢不承禀但中间尝以北人畏罪之意上闻欲得上国降一放罪文字使之释然无疑即可发遣免致 

艰难及谕唐邓二州交割官所说元约多有不同亦不经再三讨论又不告而去已追元差官根问从初差官前去只要子细讨论今承来谕显是元差官商量未尽今当如钧意惟乌凌阿尚书与郑刚中分画狭西地界和尚原方山原两处依旧保守今画图两本用红朱拟画以一本纳呈乞降下乌凌阿尚书照行纵少侵刘豫曾占地界去处止是欲与川路留少藩篱以安彼中人心亦乞矜允实荷大赐其一本已降与郑刚中遵用伏乞钧照又谕发遣张中孚及其弟中彦并张孝纯宇文虚中王进等家属谨当一一依禀为各人居处远近不同已令所在津遣候到即发去次惟杜充家口自充离江南之后其家分散久经岁月亲故绝少故难根刷郑亿年虽系汴梁人亿年初自上国来时称鲁公国恩造放归 

今亲加体问更不愿前去其母亦以此中亲眷不少只欲留此养老诚出恳切取到亲书状缴纳想蒙情察也其余曲折已一面照应行遣暑次时唯冀倍保钧重谨奉状不宣何铸之还也金国都元帅宗弼复求和尚方山原地会右护军都统制吴璘图上形势上乃诏川狭宣抚副使郑刚中见发国书计议不得擅便分画此据蜀口用兵录附入未见降旨之日权附此 
　　庚午徽猷阁直学士提举江州太平观赵子画卒于衢州 
　　辛未左通议大夫提举临安府洞霄宫王庶责授向德军节度副使道州安置庶罢政行至九江闻再夺职之命乃买田于敷浅原之上徙 

家居焉至是殿中侍御史胡汝明论庶寄居德安诡占逃田强市民宅其讥讪朝政之语形于诗篇殆未可悉数伏望重行窜逐以慰一方士民之心而为万世臣子之戒故有是命赵甡之遗史云初庶离行朝皆不见宾客至芜湖请知县方某衵衣相见委以买田宅议者谓庶平日豪迈一旦议论不合而去未宜求田问宅也 左朝散郎权工部尚书莫将右承议郎试尚书刑部侍郎周聿并贬秩二等坐分画唐邓地界并不亲至界首也将等不至界首事已见五月乙卯郑亿年赴行在注 
　　乙亥言者乞禁止父母在别籍异财之事上曰此固当禁然恐行法有毙州县之吏科率不均民畏户口大而科率重不得已而为诚可怜 

者宜并申严科率之条乃善 
　　己卯尚书省言大金人使明威将军少府少监高居安扈从皇太后一行前来诏容州观察使知合门事曹勋充接伴使初金主亶既许皇太后南归乃遣居安及内侍二人扈从徐梦莘北盟会编云初太后与乔贵妃皆在郑后殿中相叙为姊妹约先遭遇者当援引既而贵妃先遭遇遂荐太后太后亦得幸故二人相与甚欢及金人欲还太后也乃遣高中尉取太后太后与天眷相别贵妃以五十金为中尉寿曰此不足为礼也愿中尉照管抵江南贵妃复举杯谓后曰姊此归见儿即为皇太后矣宜善自保重妹无还期当死于此姊到快活莫忘此处不快活太后 

与妃皆大恸太后自清河而下既入境即登舟晨夕倍道而进金字牌促有司行期者相接又云金人送梓宫及太后使副凡十一人各有名色又以御前左副都点检完颜宗贤秘书监刘陶为使宗贤金太宗晟子时封沂王臣闻之长老言北人奉使南来者多以重臣下假它官南出盖有之也日历绍兴三十年正月二十六日乙巳主管往来国信所状绍兴十二年八月泛使完颜宗贤等到间有属官三员承指挥行李从物及上下马处并依使副例不知属官三员为谁赵甡之遗史称今人所遣扈从使者七十皆各有名色当考云后次燕徽猷阁待制洪皓得进见上闻居安且至故命勋逆之绍兴讲和录皇朝又书某启季夏极热伏推某官钧候万福何铸等还所蒙惠书近已草略修报伏蒙上国曲轸仁慈 

悉从所请深念恩德实是国公特留钧意力赐赞成区区铭感何有穷已比睹泗州关报备悉指挥送护一行人等约七月末过界闻命鼓舞举国之幸已取八月间遣使报谢关下敢望先次奏知有新茶五百斤聊以将意便中未能多致切幸笑留余续上状次不宣 左承议郎冯时行免勘勒停时行既为漕臣李坰所劾送开州治捕系且二百人录事参军奏节谭俣当治其事坰趣具狱俣谓人曰三巴人常怜无贤守为治今万幸得贤守及挤之何以见长老子弟卒不肯傅致至是御史中丞万俟卨言时行既非主兵之官恐无跋扈之状虽穷岁月何由招伏干系者众其伤实多欲望详酌免勘庶罚伸于不法之吏惠加于无辜之民故有是旨坰犹不肯已提点刑狱公事何麒劾罢之狱遂散孙觌撰万俟卨 

墓志公言万州一障现然在荒茅篁竹中仅大聚落耳时行以职事忤转运使诬以跋扈遽兴大狱连逮无辜之民案日历所载卨全章无此语也坰罢漕在今年十一月庚寅今并书之 
　　辛巳诏以诸州禁军弓弩手拣剌殿前司诸班直用领都指挥使职事杨存中请也 
　　壬午言者乞稍宽私盐之律以谓州县之间惨酷冤滥不知几何欲望小加裁损罪至杖者方给随行之物罪至徒者方追赏钱赏钱至五百者方根问来历辅臣进呈上曰古今异事今国用仰给煮海者十之八九其可捐以与人散利虽王者之政然使人专利亦非政之善也吴王 

濞之乱汉实使之使濞不专煮海之利虽欲为乱得乎 
　　癸未有举子上书乞用王安石三经新义为言者所论上曰六经所以经世务者以其言皆天下之公也若以私意妄说岂能经世乎王安石学虽博而多穿凿以私意不可用 观文殿学士孟庾徽猷阁待制李正民右迪功郎毕良史言不能死节乞正典刑诏并令任便居住熊克小历载庾待罪在甲子今从日历 

　　甲申镇西军节度使侍卫亲军步军都虞候秦凤路经略使知秦州兼行营右护军都统制同节制狭西诸路军马吴璘检校少师改充阶成岷凤四州经略使仍以汉中田五十顷赐之 
　　乙酉邵武军羁管人张节夫移送建昌军时责授军器少监朱芾先至武阳都省言二人皆岳飞官属难以同在一处居住故徙焉 
　　丁亥左朝奉郎通判临安府秦熺行秘书郎 
　　戊子右武大夫华州观察使致仕王继先为凤宁军承宣使以吴贵妃进封推恩也制曰继先善于择术仁以存心虽隐于医盖进乎技又 

封其妻郭氏为郡夫人此据程敦厚外制集附见未得其日月继先言已致仕乞不推恩不许 
　　己丑少保尚书左仆射秦桧上懿节皇后谥宝册于几筵殿 利州观察使添差江南东路兵马钤辖翟琮卒 初兴元府有六堰引褒水溉民田至数千顷故汉中地极膏腴兵兴以来岁久弗治至是帅臣武当军节度政亲往督役其后堰城岁省漕运二十余万石又汉江水数至城下政仍作长堤捍之水遂趋南岸咸赖以安 
　　建炎以来系年要录卷一百四十五 

●建炎以来系年要录卷一百四十六 
　　宋 李心传 撰 
　　绍兴十有二年秋七月案是月壬辰朔癸巳右谏议大夫罗汝楫言左奉议郎签书威武军节度判官厅公事胡铨文过饰非益唱狂妄之说横议纷纷流布遐迩若不惩艾殆有甚焉者矣伏望陛下重行窜逐以伸邦宪诏铨除名新州编管 徽猷阁待制提举江州太平观李璆知泸州璆废斥近二十年至是复起也 

　　甲午皇太后回銮自东平登舟由清河至楚州境上 
　　丙申荣州防御使提举醴泉观驸马都尉高世荣为常德军承宣使 直秘阁四川转运副使井度兼州狭宣抚司参议官令再任 协忠大夫郢州防御使秦凤路马步军副总管行管右护军左部同统制知凤翔府兼管内安抚司公事统制忠义军马杨从仪改知凤州时将割和尚原故有是命 
　　丁酉祔懿节皇后神主于别庙前四日上诣几筵殿行烧香之礼遂埋重于城外东北之长明寺立虞主翌日文武百寮诣寺迎虞主至荣 

州防御使邢孝扬第其虞祭皆有司设之权用檐子代压翟车以仪仗未修故也至是命左监门卫大将军贵州剌史士眵行卒哭之祭于几筵殿礼毕祔神主于别庙用卫兵九百八十二人尚书左仆射秦桧为礼仪使给事中直学士院程克俊题神主虞主不瘗即册宝殿藏之 
　　己亥武翼郎合门宣赞舍人吴近为右武郎承节郎合门祇候张说承信郎合门祇候吴盖并为武翼郎合门宣赞舍人武节大夫荣州团练使韩诚为武德大夫忠州防御使以贵妃进封故也其余亲属推恩者又十七人说公裕子与诚皆娶妃女弟故迁之诚嘉彦子已见 
　　壬寅诏攒宫地段令临安府召人陈献将来优与酬赏 

　　癸卯上谓宰执曰吴璘说川狭可招卫兵今璘尚留此可谕郑刚中令处置仍更呼璘与议璘又言胡世将尝招得数千人近缘岁饥皆饿死今必有流民愿就招者 起居舍人兼修玉牒官杨愿等言准御宝令漏泄玉牒宗支依军法乞降黄榜约束施行从之遂命宰臣秦桧兼提举编修玉牒所秦桧兼提举日历不载本所题名在此月且权附此俟考 宝文阁学士提举江州太平观连南夫特落职南夫之守广州也右宣教郎杜嵓以朝命送本州居住及复疆赦下嵓乞自便南夫请于朝不俟报遽释之及是金人索充子孙之在南者枢密院以金字牌命帅臣陈槖密切拘管槖以其事奏故有是命 

　　甲辰按行使万俟卨等请卜攒宫于昭慈圣献皇后攒宫之西北 
　　丁未命资政殿学士提举醴泉观郑亿年充复按使武功大夫荣州刺史内侍省押班李圭副之 
　　戊申诏忠训郎吴援令川狭宣抚司召试策一道保明取旨与换文资援璘子也璘以初除团练承宣使恩例为之请上许之起居郎权中书舍人张广持不可上览奏谓大臣曰武臣换文资恐将帅之才后难得矣枢密使张俊曰试而后换可也上大以为然 
　　己酉命有司制常行仪仗自上南巡仪物草创时以皇太后且至上将躬迎于郊诸王宫大小学教授石延庆以仪卫未讲为请乃命工部 

尚书莫将户部侍郎张澄与内侍邵谔董治将等乞先造玉辂及黄麾仗二千二百六十五人从之熊克小历十一年十一月户部侍郎张澄迁本部尚书盖据题名之误也澄迁户部在今年十一月癸巳 是日上谕大臣曰吴璘功赏事早与了使之归秦桧曰已与张俊议呼璘到堂面定庶几允当上可之且曰赏须令适中今日边面正赖将士协力守之赏须当乃慰其意且免奸人动摇军情也 
　　癸丑上谓宰执曰郡守条上五事其间颇有可采又有欲冲见行法曰宜详之可行即行秦桧曰如庄绰所上有可行者何铸曰守臣中有志于民者所论定不苟上曰然 

　　乙卯诏广南湖北沿边偏远州合纳免行钱令提刑司相度量与蠲减时议者谓州县官职田可行拘收民间免行钱可与寝罢事下户工部而工部尚书莫将户部侍郎张澄等言诸路职田一年凡八万四千余石未足以助经费而于国家制禄养廉之意实有所伤免行钱即无毫发加赋于乡村百姓亦非创行事件除江浙福建湖南四川路并已认定合发数外切虑二广湖北僻远沿边州军内有难以出办去处欲量行蠲减时徽猷阁待制知静江府胡舜陟亦言岭南井邑萧条贾无厚利比他路丐减十五故有是命胡舜陟奏请以秦资所作生词诗碑附入日历无之 

　　戊午左朝请大夫新潼川路提点刑狱公事宇文刚言湖外米贱乞行收籴上谕大臣曰水旱尧汤所不能免惟有以备之则民免流亡之患其即行之 
　　己未诏吴王益王府各差馆职二员兼教授 左中大夫右文殿修撰陈远猷落致仕久之以远猷提举毫州明道宫此恐吴璘所荐当考 
　　八月辛酉朔金国都元帅宗弼以书来求商州及和尚方山原地绍兴讲和录金元帅上第七书皇统二年八月一日皇叔太傅尚书左丞相兼侍中监修国史都元帅领行台尚书省事致书云云近者叠沐惠音备悉勤意即日秋凉想惟候履安和承谕遣报谢人使已闻朝廷并唐 

邓二州界至亦再遣官交割去讫外昨来计议分画狭西地界缘时间未能尽知彼处地界远近曾言候大事议定各差官子细检视临时从宜施行回辱示报凡事已遵来命差官前去仍约定至彼期限遂差行台刑部尚书乌凌阿思谟等同往交割仍丁宁戒谕据狭西诸路疆土并合交收缘照得凤城阶祐四川于被切近若行尽取或有不便其四州之地更不交割如两界地形犬牙相侵各有合要去处仰从宜相度施行续据本官等申至彼相度得大散关合属本朝于关外立为界除将上件四州与江南外应狭西之地并行交割便欲立定界至却得郑刚中等公文称来时只指挥相视商量难便一面分付已具申禀别行移报又据乌凌阿思谟申三月内郑刚中公文坐奉指挥照吴玠刘豫所管地界分 

画内商州秦州不是吴玠元管地分合自逐州以南吴玠元管界至分画其余和尚原方山原两处不系刘豫所管地分合遵依元降指挥保守为此于何铸等回时已令达意今于大散关西正南立为界首兼承今书已前据乌凌阿思谟申郑刚中申五月中公文称和尚原方山原方堂堡秦州等已承指挥许交割乞差官前来分画外商州已具申审其间却说以龙门关为界至今承来书与郑刚中状内所报亦又不同所云纵有少侵刘豫曾占旧界止是欲与川路留少藩篱以安彼中人心契勘彼间地界已曾布闻何烦再三别有改议若谓欲为藩篱以安人心乃是无故辄有疑惑岂元约也切冀早为指挥所司交割施行所有商州一处来书并不言及不谓迁延到今尚未了当亦请依元约催促施行又近 

据沿边官司申有旧系淮北人民在南方者思乡前来缘恐其人在南地别有罪犯逃避过淮难以不行勘会便行一例收受曾经指挥仰问当来历因依移文对境州军子细勘会却据逐处称别无奉到指挥不肯收接文字深详此事已经计议并誓表明言淮北之人有愿归乡者更不禁约盖两国和好务在安济生灵告以此意遍行开谕使上下晓然则有司奉行自无疑难岂有不接文字之理即日到此之人虽是淮北乡贯合得归业缘彼处不曾明有指挥遂使逃窜于理不应请为指挥有司明出榜晓谕应淮北人数原归乡者许其自陈仍今后沿边取会文字使合属官司依应收接契勘回报以称通和之义及来书内有北人畏罪之说欲得朝廷赦罪文字使之释然无疑据前此虽曾发到北人只是数 

十人小民其余并昨有劄录姓名之人都未见发遣检准今年二月二十四日赦书自来亡命投在江南人等见行理索节次发遣来到并行释罪其职官百姓军人等并许复旧已有上件宽贷明文今将赦书内一项全备抄录前去请以此晓谕应在彼北人遍令省会早与发遣自可安心来归尚何疑哉所附到郑亿年申状寻具奏闻准奉圣旨为已经放还只令在彼居住外有杜充家口虽曾离散其原任州县官司并从来一行亲属人等岂应全不知得次第去处今国家大议既定欲人人咸获安便理合使其骨肉团聚张中孚兄弟张孝纯宇文虚中王进等家属诸处津遣今又数月计合皆到亦幸催趁一就早令到来惟留意贶示新茶良极愧荷余冀顺时倍加保啬专奉书复闻不宣于是川狭宣抚副使 

郑刚中亦言和尚原自绍兴四年后便系刘豫管守不系吴玠地分合割还大金从之此据费士戣蜀口用兵录增去盖士戣据宣抚司按牍也熊克小历云刚中上奏曰商秦二州并和尚原皆狭蜀要害不可许与此全不同疑刚中行状饰说今不取 
　　癸亥诏普安郡王纳妇令主管所访求选择取旨 
　　乙丑靖州言盗破丰山寨军民死者甚众上曰蛮夷但当绥抚不可扰之乃诏湖北帅臣刘锜毋得生事 
　　丙寅皇太后渡淮王明清挥麈后录云绍兴壬戌夏显仁皇后自金中南归诏遣参知政事王庆曾次翁与后弟韦渊迓于境上时金主亦 

遣其近臣与内侍凡五辈护后行既次燕山金人惮于暑行后察其意虞有他变称疾请于金少顷秋凉进发金许之因称贷于金之副使得黄金三百星且约至对境倍息以还后既得金营办佛事之余尽以犒从者悉皆欢然途中无问言由此力也既将抵境上使必欲先得所负然后以后归我后遣人喻旨于韦渊渊辞曰朝廷遣大臣在焉可遂索之遂询于王初王之行也事之纤悉悉受颐指于秦丞相独此偶出不料使人趣金甚急王虽所赍甚厚然心惧秦疑其私相结纳归欲攘其位必贻秦怒坚执不肯傧相待界上者凡三日九重初不知曲折但与先报后渡淮之日既愆期张俊为枢密使请备边忧虑百出人情汹汹谓金已背盟中变矣秦适以疾在告朝廷为备边计中外大恐时王＜日奂＞以 

江东转运副使为奉迎提举一行事务从王知事急力为王言之不从＜日奂＞乃自裒其随行所有仅及其数以与之金人喜后即日南渡疑惧释然而王不预也王归白秦以为所以然者以未始禀命故不敢专秦以王为畏己果大喜已而后泣诉于上王某大臣不顾国家利害如此万一金人生他计于数日间则使我子母不相见矣上震怒欲暴其罪而诛之初楼炤仲辉自枢府以母忧去位终制起帅浙东储之欲命谢于金廷至是秦为王营救回护谓宜遣柄臣往谢之于是辍仲辉之行以为报谢使以避上怒逮归上怒稍霁然终恶之秦喻使辞位遂以职名奉祠已而引之安居于四明秦终怜之馈问不绝秦之擅国凡居政府者莫不以微过忤其指例以罪行独王以此情好不替王卒特为开陈赠 

恤加厚诸子与壻亲戚族人添差浙东者又数人以便其私议者谓秦居政府二十年间终始不二者独见王一人而已此书他事皆无之今姑附此观此月戊辰上问秦桧之语及次翁劾奏冯宜民事足明当时亦有是说也时上遣后弟平乐郡王韦渊往迓遂扈从以归 端明殿学士签书枢密院事何铸依旧职提举江州太平观时御史中丞万俟卨右谏议大夫罗汝楫交章论铸之罪谓铸胥吏之子素无闻望初以廖刚荐为台属与孙近范同缔交逮近同之败自是迹不遑安乃盖令党与倾摇国是去春淮甸警报日与儇薄之徒张皇敌势以为朝廷自当迁避岳飞反状败露铸首董其狱亦无一言叙陈偶因报聘乏人陛下寘之枢庭命之出疆临行反视亲旧腾播以谓议狱不合遂致远行广坐语人以 

脱此自幸飞之负国天下所同嫉者铸长御史乃党恶如此罪将安逃章五上铸亦累章求去乃有是命 秘书省校书郎兼权礼部郎官程敦厚言方今最可忧者士大夫莫肯任患而盗名盖艰难之世事之作也或将曲而当言之出也或将婉而成有经有权抑扬旋斡以乘其机而制其变君子于此时自当损身殉国而不辞天下之责奈何往往士大夫谋已以奸利者始也不量可否阳为夸论而务在盗名终也不计安危阴辄嫁怨而莫肯任患陛下亦既备尝知之矣今苟不大有以矫正之使精白一意则臣之所忧有不胜言愿陛下申饬群工益固邦本以惠海内诏榜朝堂此事即是敦厚六月丙寅上殿所奏今方行出耳 

　　八月丁卯上与宰执论经术因曰朕每读书未尝苟必思圣人所以立言之意秦桧曰孟子云文王我师也周公岂欺我哉上曰圣人所自得者垂法后世又焉用欺秦桧曰陛下以通经得五帝三王心传之妙人臣何幸自古不遇治世之主则为人臣诚有难处今陛下以经术出治人臣因以托日月之光传诸不朽岂非幸会上曰读书不适用则不若愚人犹无过读书不适用为患更甚桧曰陛下持此心揆天下之事无不灼见底蕴矣 殿中侍御史胡汝明监察御史施钜李益并与外任以言者论三人皆何铸所荐密与交通唱为不靖也 
　　戊辰上问宰执曰界首犹未得皇太后的报秦桧曰据王次翁奏九日可到界首以理揆之此事必不爽约前萧毅行陛下明与约言若太 

后果还自当谨守誓约如今岁未也则誓文为虚设此最切当上曰亦以此事卜和议谐否若还我太后大金亦守和议也 端明殿学士何铸落职奉祠 左朝奉郎胡汝明知饶州施钜知处州左承议郎李益知建州 右朝散大夫宇文师瑗直显谟阁右奉议郎张汲直秘阁并主管万寿观以将北行也右宣义郎福建路提点刑狱司干办公事赵恬特勒停先是宇文虚中因王伦使还附奏若敌人来取家属愿以没贼为言已见七年十二月至是都元帅宗弼来索虚中家甚急上遣内侍许公彦往闽中迎之恬虚中子壻也与其徒谋欲留师瑗一子为嗣守臣显谟阁直学士程迈持不可师瑗乃使恬以海舟夜载其属之温陵而身赴行在迈惧遣通判州事二人入海邀之言于朝故有是命汲先得衢州通 

判旋罢之至是复去已而师瑗至行在上疏恳留秦桧不许虚中妻安定郡夫人黎氏请以所赐田易钱以行乃赐黄金百两焉据程迈奏师瑗家属以七月二十七日辰时下海今并附此黎氏乞以田易金在九月丁巳 
　　庚午责授向德军节度副使王庶卒于道州许归葬其子之荀之奇抚柩而哭曰秦桧秦桧此讐必报亲旧皆掩其口曰祸未已也 
　　辛未权工部尚书莫将与侍从两省官十一人以皇太后回銮同班贺上 诏吏部侍郎魏良臣就充馆伴使 秘书省校书郎兼权礼部郎官程敦厚为尚书礼部员外郎制曰摄宗伯之僚议常据古赐清闲之燕言切于时 太常丞吴棫罢以言者论其与孟忠厚偕行而专执一 
</div>
    <div class="pagination">
<a href="建炎以来系年要录_page64.html">上一页</a><span>...</span><a href="建炎以来系年要录_page60.html">60</a><a href="建炎以来系年要录_page61.html">61</a><a href="建炎以来系年要录_page62.html">62</a><a href="建炎以来系年要录_page63.html">63</a><a href="建炎以来系年要录_page64.html">64</a><span class="current-page">65</span><a href="建炎以来系年要录_page66.html">66</a><a href="建炎以来系年要录_page67.html">67</a><a href="建炎以来系年要录_page68.html">68</a><a href="建炎以来系年要录_page69.html">69</a><a href="建炎以来系年要录_page70.html">70</a><span>...</span><a href="建炎以来系年要录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
