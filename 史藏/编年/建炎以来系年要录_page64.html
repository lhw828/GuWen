<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 64 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 64 页/共 115 页</h1>
    <div class="content">　　己酉都亭驿成 

　　庚戌左承事郎赵卫左宣教郎钱周材并为秘书省校书郎兼普安郡王府教授二人之始除也上皆召见改京秩至是又申命之 权工部尚书莫将刑部侍郎周聿自京西割地还行在时金人遣李成以兵行境上边民惊扰绍兴讲和录皇朝又书即日春和伏惟钧候起居万福某前日遣人往泗州上状续次津发耶律温今必皆达府下近据边界申报合具咨禀唐邓界上缘李骠骑将军带甲军到来民户不知多有惊移狭西陇城寨将官王吉带领军马于沿坊镇等处行劫孳畜驱掠户口杀害人民致使相近去处皆不安帖切虑引惹生事致伤和好敢望严赐约束实为幸甚兼告指挥泗州今后有书信即为收接发纳庶得情恳即达不致留滞向暖切冀倍保钧重不宣 尚书右司员外郎鲍琚总 

领鄂州大军钱粮先是琚奏岳飞军中利源鄂州并公使激赏备边回易十四库岁收息钱一百十六万五千余缗鄂州关引典库房钱营田杂收钱襄阳府酒库房钱博易场共收钱四十一万五千余缗营田稻谷十八万余石诏以鄂州七酒库隶田师中为军须每年收息钱共五十八万余缗余令总领所桩收准备朝廷不时支遣其屯田仍委师确措置应副 左承议郎江南东路提点刑狱公事陈确追二官勒停先是言者劾宣城令费介有赃事下提刑司究实确言岁月深远无以照验言者论确与介俱为孙近之党故责之 
　　辛亥上谓大臣曰朕兼爱南北之民屈已讲和非怯于用兵也若敌国交恶天下受弊朕实念之令通好休兵其利溥矣士大夫狃于偏见 

以讲和为弱以用兵为强非通论也 宗正丞江邈为监察御史邈公望从子也公望建德人元符末谏官上召对而命之 诏齐安郡王士＜亻褭＞令建州居住御史中丞万俟卨再论士＜亻褭＞贪狡险忍朋比奸邪其初罢也语人曰士＜亻褭＞于后宫有姻家之契而于陛下为近属之尊去阙之日尝蒙陛下赐银千两又尝密赐亲劄慰谕再三以示非久复用之意又语人曰士＜亻褭＞尝荐李纲相矣尝荐赵鼎相矣又尝荐孙近执政矣今居衢州宾客日盈其门谈论之间无不诋讪时政使陛下不许交通之旨徒为虚文伏望稍加黜责以靖国论乃诏都省检举宗室谒禁行下有犯令御史台宗正司按察官劾奏徐梦莘北盟会编云士＜亻褭＞欲救解岳飞漏其语或闻之以告秦桧 

桧令台臣言士＜亻褭＞有不轨心责建州拘管而死 
　　甲寅太常少卿施坰兼权礼部侍郎秘书省校书郎程敦厚兼权礼部郎官 
　　乙卯上御射殿引试南省举人何溥已下是举两浙转运司秋试举人凡解二百八人而温州所得四十有二宰执子侄皆预焉溥永嘉人也朱胜非秀水闲居录云东南诸州解额少举子多求牒试于转运司每七人取一名比之本贯难易百倍秦桧于永嘉引用州人以为党助吴表臣林待聘号党魁名为是官实操国柄凡乡士具耳目口鼻者皆登要途更相扳援其势炎炎日迁月擢无复程度是年有司观望所荐温士 

四十二名桧与参政王次翁子侄预选者数人前辈诗云惟有糊名公道在孤寒宜向此中求今不然矣 
　　丙辰起复端明殿学士川狭宣抚副使胡世将薨于仙人关世将疾亟命官属会计军马钱粮铠仗文书等召宣谕使郑刚中至卧内面授之刚中辞以使事有指不敢当世将曰朝廷万里公以近臣出使适丁斯时苟利于国家者以意可否之而后白于朝云何不可也将卒刚中下令凡宣抚司细务令佥厅自行惟事干军政者取决上尝问近臣以世将边状曰少日当佥枢处之讣闻拜资政殿学士致仕恤典如执政 
　　戊午修武郎侍卫步军司统领军马田邦直知光州 

　　辛酉秦桧等贺上以皇太后有来期先是徽猷阁待制洪皓在燕先报太后归耗上谕桧曰皓身陷敌区乃心王室忠孝之节久而不渝诚可嘉尚皓之二子并中词科亦其忠义之报也士大夫苟能崇尚节义天必祐之 秘书省正字张阐何若并为校书郎阐自以储材之地无力可陈惟国家大利害可因事纳忠时诸大将恃功邀爵赏有过则姑息又兵布于外而禁卫单寡阐上疏极论厥后往往行之 司农少卿王赏兼实录院检讨官 是日直显谟阁都大主管川狭茶马监牧公事冯康国卒 
　　建炎以来系年要录卷一百四十四 


●建炎以来系年要录卷一百四十五 
　　宋 李心传 撰 
　　绍兴十有二年夏四月甲子朔少保判绍兴府信安郡王孟忠厚为迎护梓宫礼仪使保庆军承宣使知大宗正事士夽都大主管两浙转运副使黄敦书提举应办一行事务参知政事王次翁为奉迎两宫礼仪使内侍省副都知蓝圭都大主管江东转运副使王＜日奂＞提举 

应办一行事务既而忠厚请礼官与俱乃命太常丞吴棫棫舒州人也命士夽在四月己巳 右朝散郎江汉主管台州崇道观言者以为不可罢之 淮康军承宣使熙河兰巩路经略安抚使节制利阆州屯驻行营右护军军马孙渥卒于兴州 
　　丙寅秘书少监兼崇政殿说书资善堂赞读秦梓为敷文阁待制提举万寿观兼侍讲兼资善堂翊善 直显谟阁通判明州高世定提举江南西路常平茶盐公事 
　　丁卯太常少卿施坰权尚书礼部侍郎 司农少卿兼实录院检讨官王赏守太常少卿 敷文阁待制知临安府俞俟升敷文阁直学士 

　　戊辰追封皇太后曾祖故郊社斋郎赠太师雍国公韦舜臣为惠王祖赠太师 安康郡王子华为德王先是后父安礼已追封鲁王故有是命 左中奉大夫徽猷阁待制知静江府胡舜陟以买马增倍进秩一等其官属皆迁官马数已见去年年末 
　　己巳封婉仪吴氏为贵妃 
　　庚午上御射殿引正奏名进士唱名先是内出制策曰朕以凉薄资抚艰难之运宵衣旰食未知攸济今朕祗承上帝而宠绥之效未著述追先烈而绍复之勋未集至德要道圣治之所本也而欲未得散利薄征王政之所先也而势未行设科以取士而或以为虚文休兵以息民而 

或以为不武至若宗社迁寄扈卫单寡士狃见闻而专用利智民习偷惰而不知反本子大夫所宜共忧也其何以助朕拯几坠之绪振中兴之业详著于篇朕将亲览焉右通直郎主管台州崇道观秦熺对策言天子建国右社稷左宗庙是故宗社不可无所依今神州未归职方氏则考卜相攸莫如建康谓宜申饬有司早立宗社权为定都之制举人陈诚之策言圣人以一身之微临天下之大惟度量廓容举天下之大纳之胸中而成败得丧不能为之芥蒂斯绰绰有余裕矣成汤不爱牺牲粢盛以事葛伯文王不爱皮币犬马以事昆夷汉高祖解平城而归饰女子以配单于终其身而无报复之心故韩安国称之曰圣人以天下为家光武卑辞厚币以礼匈奴之使故马援称之曰恢廓大度同符高祖盖帝王 

之度量兼爱中外之民不忍争寻常以毙吾之赤子也陛下诚得金使如侯生则梓宫可还母兄可复至德要道之欲可得矣臣闻东晋之所恃者国险也可以自守语其攻人则未也宋文帝自恃富强横挑强邻末年遂有百牢之耻陈宣帝狃于屡胜进輙不已自蹙其境惟齐武帝惩元嘉之败保本境土聘问不绝当年时外表无尘内表多裕梁武帝初有意用兵及萧宏洛口之败萧宗彭城之败乃遣使议和遂得国家闲暇岂非自守之效乎今日之事审彼已之状校胜负之势利害相半虽战无异也故臣之深思窃以休兵息民为上策自古大有为之君所以图为大业经营庶务莫急于任贤莫先于纳谏莫善于崇俭今陛下任贤不贰兼听无私而行之又能躬节俭以先天下臣之区区复以此进于陛下此 

岂陛下之不足欤唐太宗不世出之君也然究其始终容有可议者在贞观初求士如渴得贤则信而任之取其所长惟恐不及及其久也以众贤举而用以一人毁而弃或累岁信而任或一朝疑而斥则是任贤之方始勤而终怠也纳谏崇俭寖不克终岂非其勤有所未至惟陛下行之以诚一则振中兴之业又何难乎杨邦弼策言陛下躬信顺以待天下又得贤相相与图治中兴之功日月可冀又论吴越之事以为使越王与大夫种范蠡不量力度时轻死而直犯之是特匹夫之勇而非贤君相所宜为也顾以为今日休兵息民之计诚为得策有司定熺第一诚之次之邦弼又次之桧引故事辞乃降为第二人特遣左朝奉郎通判临安府赐五品服自诚之已下赐第者二百五十三人新科明法得黄子淳一 

人而巳诚之候官人邦弼浦城人也 权尚书户部侍郎沈昭远落权字司农少卿总领淮东钱粮胡昉升司农卿大府少卿吴彦章进秩一等直龙图阁江东转运副使王＜日奂＞充秘阁修撰直秘阁淮东转运副使陈兖直秘阁两浙转运副使张汇并升直敷文阁右中奉大夫两浙转运副使黄敦书直秘阁皆以枢密行府结局及般运楚州大军钱粮有劳也 
　　辛未上御射殿放合格特奏明进士胡鼎才等二百四十八人武举正奏名陈鹗等五人特奏名潘璋等二人是岁始依在京旧制分两日唱名自是以为例 

　　丙子诏去岁金人犯淮捍御有方将帅成不战却敌之功乃辅弼奇谋指纵之力秦桧王次翁各与一子职名 
　　戊寅昭庆军节度使开府仪同三司充万寿观使韦渊封平乐郡王 吏部侍郎魏良臣为接伴使知阁门事蓝公佐副之 权工部尚书莫将等以太母将回銮同班入对 
　　辛巳江南东路转运使王＜日奂＞等献本司银钱十万缗两以助奉迎两宫之费诏令户部桩收专充奉迎支用上曰若常赋之外不取于民庶几副朕爱民之意朕在宫中服食器用惟务节俭不敢分毫妄费常戒左右曰此中视钱物不知艰难民虽一钱亦不易出周公作无 

逸戒成王惟在知小民之艰难朕不敢忘也自是四方率皆献助矣福州陈迈献银二万两洪州李迫献钱五万缗江东大帅业梦得献三万缗又浙漕黄敦书张汇降诏奖谕池州陈桷转官所献未见数 左宣教郎充删令所敕定官李文会守监察御史文会晋江人也 诏正奏名进士张弼令临安府押归本贯日后不得奏名弼于唱第日唐突进状诉主司上以其无士行故斥之 是日知盱眙县宋肇言得泗州报邢皇后已上仙诏礼官讨论合行典礼熊克小历皇后邢氏上仙丁亥讣才至乃在此后六日不知何谓也 
　　壬辰左从事郎监漳州南岳庙王伯庠特改右宣教郎为直秘阁用丙子诏书也 左奉议郎蔡安疆为京西路转运判官兼提刑提举茶 

盐等公事填复置阙 
　　甲申起居舍人杨愿请以临安府学增修为太学从之 
　　乙酉上谓大臣曰蔡京王黼彼此相倾遂累及国家以至艰厄如此人臣苟不念国事而为身之谋累必及国而身亦不保若忘身为国则国安荣而臣享无穷之福矣 
　　丙戌户部请自今赐帛除禁中至收茶盐钱及数外得旨支正色者每匹折钱四千时行在岁用绢百六十万余匹所入不敷故户部以为 

请绍兴二年九月先有旨挥可考 右奉议郎通判湖州秦杕直秘阁杕桧弟以其侄熺逊所得职名为之请也 
　　丁亥上诣景灵宫行礼殿行孟飨之礼以中宫未成丧故也 右武大夫宣州观察使江南西路兵马都监程师回为京湖南路兵马钤辖师回以平郴贼之劳故有是命 
　　戊子上诣承元承顺殿行礼 尚书考功员外郎陈时举罢时举尝为御史言者论李光被谪之初时举亦尝阴有异议大概以朝廷罪光为非故斥之 

　　己丑为大行皇后发丧即显肃皇后故几筵殿成服立重不视朝权礼部侍郎施坰言丧三年不祭考明章穆皇后之丧礼官奏罢宗庙祠非是今大行皇后未祔庙宗庙及中小祀皆宜无停从之 左奉议郎知钱塘县方懋德左从政郎知仁和县王巩与其佐五人并贬秩一等以御史台言枷杖轻重不如式也既而懋德等引咎言非佐官之过乞蠲免诏令改正六月己巳改正 承议郎张尧咨为左朝散郎尧咨袭庆人中进士第仕伪齐积迁朝散大夫复受金人命同知海州城破归朝乃有是命 
　　壬辰御史中丞万俟卨请率台官诣佛寺为大行皇后建道场许之 

　　五月癸巳朔诏户部长贰增举京官各一员以诸路赡军酒库隶本部故也 
　　甲午宝文阁学士降授左通直郎枢密都承旨川狭宣谕使郑刚中为左朝奉郎充端明殿学士川狭宣抚副使 右朝请大夫敷文阁待制知池州陈桷特迁一官时四方皆以奉迎东朝之故有所献并赐诏书奖谕尚书省言池最小郡而桷能体国故迁之 
　　乙未命户部侍郎沈昭远假礼部尚书为大金贺生辰使福州观察使知合门事王公亮假保信军承宣使副之金主亶以七夕日生以其国忌故锡燕诸路用次日朝廷每遣使率以金茶器千两银酒器万两锦绮千匹遗之金人循契丹旧例不欲两接使人因就以正月受礼自是 

岁以为例自休兵以来朝廷每遣常使使副及三节人从往回各迁一官资上中节各十人下节三十人并须有官者使赐装钱千缗副赐八百缗银帛各二百匹两上节银绢共三十中节二十五下节十五三节人俸外日给五百钱探请俸二月十八年五月乙亥钱赏各减半比至金庭使者独于帅前致词而初去国时国信所录大旨于策谓之意度凡御名处皆阙不书使者致词事以赵思行状修入其他诸书皆无之盖思尝以不肯称御名为金人所斥故也详具淳熙五年四月思罢右史时 
　　丁酉右承议郎通判平江府杨杭武功大夫淮南西路兵马都监乔珝各进秩一等以从往京西割地之劳也 

　　戊戌新授尚书兵部侍郎梁扬祖充宝文阁学士提举江州太平观扬祖感风痹疾不能朝故有是命 徽猷阁待制曾统卒 
　　辛丑上为大行皇后行释服之祭不视朝 吏部乞依故事选差玉牒官遂命起居舍人杨愿兼修玉牒以三省人供检先是玉牒官废莫有知其体者既而得东京旧吏承节郎温台州海内巡检王享乃以为本所点检文字杨愿兼修玉牒不见降旨之日本所题名在此月今并书之朱胜非闲居录云本朝国书严奉宝藏未有如玉牒者也祖宗以来用金花红罗标黄金轴至神宗朝以轴大难于披阅诏为黄金梵夹又以黄金为匣锁钥皆黄金也进呈毕安奉于宗正寺玉牒殿士大夫罕有知其制度者予顷在朝廷因宗正丞谢伋白本寺事论及玉牒问宰执诸 

公制度赵元镇曰不过刻玉如册耳予曰国家宗支之繁自古无之每朝为一牒宗室官称名行女与其夫皆录之以玉刊不亦难乎案王巩闻见录称元祐大臣谓玉牒用玉刊如册正与此同则玉牒体式士大夫不能知也久矣然胜非所云每朝为一牒宗室官称名行女与其夫皆录之此亦非是每朝为一牒乃载人主系序及历年行事如帝纪而差详其后附以皇后事迹若亲王宗室子女则有宗藩庆衍录仙源类谱仙源积庆图三书详焉非同为一牒也玉牒则奉安于本殿类谱等书则安于属籍堂胜非亦小误 左奉议郎新诸王宫大小学教授朱倬罢时知大宗正事士夽辟倬偕行而言者论倬谄附李光今为迎护主管所属官专事唇吻变乱是非故也 诏升枣阳盱眙县为军废天长军为县隶 

盱眙皆以便于沿边关报也 
　　甲辰诏诸州军无教官处令尚书省选差既而礼部立到试教官法上谓宰执曰士大夫不可不学惟学故能考前世兴衰治乱以为龟鉴则事无过举而政皆适当矣朕在宫中未尝一日废也 左中大夫朱芾责授左朝奉郎军器少监邵武军居住左奉议郎李若虚勒停徽州羁管以御史中丞万俟卨言二人偃居近地窃议时政故也直徽猷阁王良存直秘阁夏珙右奉议郎广西安抚司参议官党尚友左宣教郎通判南剑州张节夫等十人并勒停送见居州军邻州羁管内白身补授及因从军换文资人皆追夺之 武功大夫荣州团练使知扬州刘纲提举 

台州崇道观以纲引疾有请也直敷文阁淮南东路转运使陈兖知扬州总领节制本路诸州水寨民兵 太府少卿陈膏卒 
　　乙巳军器监主簿沈该直秘阁知盱眙军措置榷场之法商人赀百千以下者十人为保留其货之半在场以其半赴泗州榷场博易俟得北物复易其半以往大商悉拘之以待北价之来两边商人各处一廊以货呈主管官牙人往来评议毋得相见每交易千钱各收五厘息钱入官其后又置场于光州枣阳安丰军花厌镇而金人亦于蔡泗唐邓秦巩洮州凤翔府置场凡枣阳诸场皆以盱眙为准收五厘息钱事据绍兴三十年五月十日户刑部状乃今年九月七日敕故附于此日历无之 

　　丙午增筑慈宁殿 诏礼部住给度僧牒虽特旨亦令执奏先是临安府乞度牒修观音殿上不与特给钱五千缗上曰朕观人主欲消除释老二教或毁其像或废其徒皆不适中往往而炽今不放度牒可以渐消而吾道胜矣 
　　戊申右承议郎张昌知真州王明清挥麈录余话云靖康初秦会之自御史乞祠归建康僦舍以居适当炎暑上元宰张师言往访之会之语师言此屋粗可居但每为西日所苦奈何得一凉棚备矣翌日未晓但闻斤斧之声会之起视之则松棚已就询之匠者云县宇中方创一棚昨日闻侍御之言即辍以成此会之大喜次年会之入为中司北去又数年还朝已而拜相时师言年逾七十会之于是就京簿中减去十岁擢 

为楚州把麾持节者又踰十年然后挂冠老于潜皖近九十而终案桧靖康初自太学正即擢为郎不一年遂迁中司其间未尝乞祠归建康明清所记不审姑附此 
　　庚戌权工部尚书莫将等议大行皇后谥曰懿节 是日川狭宣抚副使郑刚中至河池 
　　丁亥权礼部侍郎施坰等请立别庙于太庙之内从之殿室三间其南为棂星门不立斋舍神厨以地隘故也 徽猷阁待制提举江州太平观程瑀试尚书兵部侍郎兼侍讲 汉州布衣陈靖特补右迪功郎靖献中兴统论于朝给事中程克俊等五人共荐之乃有是命 

　　壬子忠训郎枢密院克择官兼御前祗应李辅忱勒停送处州编管坐撰造语言鼓惑众听故也 
　　乙卯诏礼部依旧制试教官仍先纳所业经义时赋各三首会刑寺无过下国子监看祥礼部覆考然后许试附省试院分两埸非取士之岁附吏部铨试院不限人数以文理优长为合格 诏资政殿学士提举亳州明道观郑亿年令赴行在奏事时签书枢密院事何铸等使还熊克小历今年正月末书至是曹勋等归群臣犹疑独上两操和战之策盖甚误也宗弼因以书索亿年及张中孚中彦与杜充宇文虚中张孝纯王进家属且送前观文殿学士东京留守孟庾熊充小历称观文殿学士前东京留守孟庾案庾绍兴十年闰六月已追夺官职克不祥考耳徽 

猷阁待制前知陈州李正文右迪功郎前开封府推官毕良史还行在正文即正民也宗弼避金主旻讳改焉绍兴讲和录金元帅上第六书少意重有奉闻今来国朝既推异恩许成江南和议大计普天率土皆欲使其安乐故其间士夫三两人尚须论列据张中孚节及其第中彦并郑亿五年资政各系汴梁及狭右人民早岁朝廷皆尝委以道上职任与余人不同今逐家亲族及居第物产俱在本乡此三人者幸冀指挥并随行家眷起发前来团聚复业兼张孝纯仪同杜充仪同早年各居外台相辅之任今张既请老而杜亦物故然二家子弟亲属皆有留江南者及宇文虚中银青系是先朝特旨更不遣还自后已经任使到今多岁并去岁濠梁之破守臣王进既已贷其生命缘世居某州见有亲族在此则 

其妻子亦当使之聚首凡此数事并望早与一就津发外据昨复疆时汴京留守孟庾陈州太守李正文及有毕良史者比审议使萧毅等回具言江南尝询访此人今并委沿边官司发遣前去所贵南北之人无不均被德泽仰副上圣弗使一夫不获其所之意谅惟洞鉴此怀悉为施行甚幸 
　　丙辰徽猷阁待制提举江州太平观苏迟迁一官致仕迟以引年得请 
　　丁巳上谓大臣曰诸州以太后之来各有献助可令户部别桩迎奉之用有余则留以备他日缓急盖朕念斯民常以横歛为戒也 武节 

大夫新东南第四将张宗宜知濠州 
　　戊午武德郎监潭州南岳庙柴存换文资监周陵庙以存援例有请也 
　　己未言者论夔路有杀人祭鬼之事乞严禁之上谓宰执曰此必有大巫倡之治巫则此自止西门豹投巫于河以救河伯娶妇盖知所自也 太常少卿王赏言本寺主簿刘嵘强记博闻深于礼学乞今同共检讨典礼许之 
　　辛酉起复武当军节度使知兴元府川狭宣抚司都统制杨政给真俸以政援吴璘田晟例有请也璘晟给俸指挥未见 

</div>
    <div class="pagination">
<a href="建炎以来系年要录_page63.html">上一页</a><span>...</span><a href="建炎以来系年要录_page59.html">59</a><a href="建炎以来系年要录_page60.html">60</a><a href="建炎以来系年要录_page61.html">61</a><a href="建炎以来系年要录_page62.html">62</a><a href="建炎以来系年要录_page63.html">63</a><span class="current-page">64</span><a href="建炎以来系年要录_page65.html">65</a><a href="建炎以来系年要录_page66.html">66</a><a href="建炎以来系年要录_page67.html">67</a><a href="建炎以来系年要录_page68.html">68</a><a href="建炎以来系年要录_page69.html">69</a><span>...</span><a href="建炎以来系年要录_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
