<!DOCTYPE html>
<html>
<head>
    <meta charset="UTF-8">
    <title>大事记 - 第 26 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 26 页/共 51 页</h1>
    <div class="content">　　周威烈王元年晋赵襄子卒以兄伯鲁之孙献子浣为后徙治中牟
　　解题曰赵简子舍其长子伯鲁而立襄子襄子以伯鲁之不立也不肯立子必欲传位与伯鲁子代成君成君先死乃取代成君子浣立为太子颍濵苏氏曰今之中牟非赵地春秋传曰卫侯如晋过中牟盖赵自有中牟耳【汲冡书曰齐师伐赵东鄙围中牟○史记正义曰此中牟在河北非郑之中牟也管子云狄灭邢卫齐筑五鹿中牟邺以卫诸夏按五鹿在魏州元城县东十二里邺即相州荡阳县西五十八里有牟山盖中牟邑在此山侧也后云魏欲通平邑中牟之道亦在牟山之侧也】
　　秦庶长鼂弑怀公国人立其孙
　　觧题曰庶长鼂与大臣围怀公怀公自杀怀公太子曰昭子蚤死大臣乃立太子昭子之子是为灵公秦记作肃灵公云居泾阳
　　郑共公薨
　　解题曰按世家共公在位三十年薨当在此年而年表于威烈王三年始书幽公改元必有一误今两存之
　　晋韩康子卒子武子啓章立
　　解题曰正义曰世本云武子名啓章
　　周威烈王二年晋赵桓子卒国人杀其子迎献子复位解题曰桓子自立一年卒国人曰桓子立非襄子意乃其杀其子而复迎立献子
　　周威烈王四年秦作上下畤
　　解题曰秦襄公既侯居西垂自以为主少皥之神作西畤祭白帝后十六年秦文公作鄜畤祭白帝后八十四年秦宣公作宻畤于渭南祭青帝后二百五十年秦灵公作上下畤于吴阳上畤祭黄帝下畤祭炎帝六国表曰太史公读秦记至犬戎败幽王周东徙洛邑秦襄公始封为诸侯作西畤用事上帝僣端见矣礼曰天子祭天地诸侯祭其域内名山大川今秦杂戎翟之俗先暴戾后仁义位在藩臣而胪于郊祀君子惧焉
　　周威烈王六年盗杀晋幽公魏斯诛乱者
　　解题曰幽公淫妇人夜窃出邑中盗杀幽公魏文侯以兵诛晋乱立幽公子止年表书魏诛晋幽公盖有脱字皇极经世作魏文侯杀晋幽公因年表之误也【外纪威烈王四年晋幽公夫人秦嬴贼公于高】
　　周威烈王七年晋魏氏城少梁
　　解题曰按秦本纪灵公六年晋城少梁秦击之年表灵公七年书与魏战少梁盖出师在六年而战在七年也【史记正义曰少梁故城在同州韩城县南二十二里】
　　晋韩武子都平阳
　　解题曰按水经注竹书纪年晋烈公元年韩武子都平阳【外纪在威烈王五年】
　　晋赵献子城氏
　　解题曰水经注竹书纪年晋烈公元年赵献子城氏今泽州高平县
　　周威烈王八年越灭郯
　　解题曰郯少皡氏之后也嬴姓国在东海郡今海州方春秋时大皡之后犹有任宿须句颛防四国存而少皥之祀莒郯实司之至于战国二皡之世独任仅见于孟子之书而已此臧文仲所以发不祀忽诸之叹也
　　周威烈王九年晋魏氏复城少梁
　　解题曰以备秦也
　　秦城堑河濒
　　解题曰以备晋也
　　秦初以君甥妻河
　　解题曰用诸河以求福也戎狄之俗也魏文侯使西门豹为邺令邺民苦嵗为河伯娶妇豹始禁之正与此同时魏与秦隣意者染秦俗与【索隠君甥作君主谓初以此年取他女为君主犹公主也】
　　周威烈王十年晋赵氏城平邑
　　解题曰水经注竹书纪年晋烈公四年赵城平邑【河故渎又东北迳昌乐县故城东又东北迳平邑郭西又东北迳元城县故城西北而至沙邱堰盖在汉东郡魏郡之间也世家赵献侯十三年城平邑乃威烈王十五年】
　　周威烈王十一年籍姑
　　解题曰史记正义云括地志云在同州韩城县北三十五里
　　秦灵公薨国人废其子献公而立其季父简公
　　解题曰简公怀公子而昭子之弟也秦记曰简公从晋来享国
　　周威烈王十二年中山武公初立
　　解题曰按左传昭公十二年八月晋荀吴假道于鲜虞灭肥是冬晋复伐鲜虞杜预曰鲜虞白狄别种在中山新市县中山名见于传盖始于此及定公四年晋合诸侯于召陵谋为蔡伐楚荀寅曰诸侯方贰中山不服无损于楚而失中山不如辞蔡侯则中山是时势已渐强能为晋之轻重矣史记赵世家是年书中山武公初立意者其势益强遂建国备诸侯之制与诸夏伉与索隐曰中山古鲜虞国姬姓也徐广曰中山武公周定王之孙西周桓公之子古史谓周衰已甚安能使子弟据中山乎其説是也或者徐广徒闻中山姬姓遂傅防其世系欤
　　周威烈王十三年齐田白伐晋毁黄城围阳狐
　　解题曰白襄子之子庄子也外纪曰襄子盘庄子白皆相宣公世家作阳狐【史记正义曰括地志云故黄城在魏州冠氏县南十里阳狐郭在魏州元城县东北三十二里】
　　秦与晋战败郑下
　　解题曰秦师败也
　　晋河岸崩壅龙门至于砥柱
　　解题曰按水经河水南过河东北屈县西【注河南孟门山吕氏春秋曰龙门未辟吕梁未发河出孟门大溢逆流名曰鸿水大禹疏通谓之孟门孟门即龙门之上口也】河水又南过皮氏县西又南出龙门口【注昔大禹导河积石防次梁山即经所谓龙门也崩浪万寻县流万丈迄于下口慎子云下龙门非驷马之迅也在今河中府龙门县】河水又南过汾隂县蒲坂县又南至华隂潼关河水又东过河北县湖县陜县大阳县又东过砥柱间【注砥柱山名也禹治洪水破山以通河河水分流包山而过山见水中若柱然故曰砥柱三穿既决水流疏分亦谓之三门山在虢城东北太阳城东今属陕州陕悬太阳即上阳也】春秋后河患见于史传者始于此汉待诏贾譲曰隄防之作近起战国壅防百川各以自利齐与赵魏以河为境赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则滇淤肥美民耕田之或乆无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也战国之时河水溃圮隄岸如今嵗所书者盖亦无几至于秦汉已后河始为世大患贾譲之论可谓究其本末矣
　　周威烈王十四年莒及安阳
　　解题曰世家作伐鲁葛及安阳【史记正义曰后魏地形志云已氏有安阳城今宋州县西北四十里安阳故城是】
　　晋魏斯使其子击围繁厐
　　解题曰击文侯之子武侯也繁厐史失其国【史记正义曰盖在同州】
　　周威烈王十五年齐田白伐鲁取一城
　　解题曰年表书伐鲁取都都即城也
　　齐田庄子卒子和立
　　解题曰和田太公也史记索隠曰按汲冢纪年田庄子卒明年立田悼子悼子卒乃次立田和是庄子后有悼子盖立年无几所以世本及史记不得录也
　　周威烈王十六年命晋韩啓章赵浣伐齐入长城解题曰按外纪王命韩赵伐齐入长城是时三晋自通王室亦如列国特未赐命耳后汉志济北国有长城至东海史记苏代説燕王曰齐有长城巨防巨防即防门在平隂
　　鲁元公薨子显立
　　解题曰索隠曰世本作衍
　　周威烈王十七年鲁穆公元年
　　解题曰年表在威烈王十九年以世家元公在位之年计之当从稽古录书于此年
　　鲁穆公尊事孔伋
　　解题曰伋子思也淳于髠曰鲁穆公之时公仪子为政子桞子思为臣鲁之削也滋甚质诸孟子皆非是穆公亟见于子思曰古千乗之国以友士何如子思不悦曰古人有言曰事之云乎岂曰友之云乎是穆公欲友子思而不可得也况敢臣之乎以台无餽之事观之悦贤不能举又不能飬无惑乎鲁之削也穆公虽不能终用子思然尊贤尚德之意当时所罕而公仪子之亷俭亦得相小国之道以鲁之弱﨑岖彊暴之间竟能与战国相终始未必非其君相之力也【通鉴载孔丛子子思言茍变于卫侯以下三章于安王二十五年是嵗慎公之三十八年也去孔子没百有三年子思逮事孔子恐未必至是时尚存】
　　中庸
　　解题曰按郑氏礼记目录中庸孔子之孙子思伋作之【孔丛子载子思年十六适宋宋大夫乐朔围子思子思既免撰中庸之书四十九篇未冠既非著书之时而中庸之书亦不应有四十九篇也此盖战国流传之妄】程氏曰中庸之书是孔门传授成于子思传于孟子子思恐传授渐失故着此书
　　秦初令吏带剑
　　解题曰佩玉三代也佩剑秦也秦与三代之分无他观其所佩而已矣秦记七年又书百姓初帯剑
　　晋魏斯伐秦筑临晋元里
　　解题曰临晋按前汉地理志故大荔秦灭之更名臣瓉曰旧説秦筑高垒以临晋国故曰临晋元里失其地皆魏文侯伐秦所取筑而守之也秦孝公所谓厉躁简公出子之不寕三晋攻夺我河西地此类是也【史记正义曰临晋故城在同州冯翊县西南二里元里故城在同州登城县界】
　　周威烈王十八年晋魏斯使乐羊伐中山克之
　　解题曰按史记战国防韩诗外传古史乐羊攻中山其子在中山悬之以示羊羊不顾中山烹而遗之羮羊啜之尽一杯中山知其忍下之文侯赏其功而疑其心【外纪云魏文侯尝借道于赵攻中山赵不许赵利曰魏攻中山而不能取则魏罢而赵重魏防中山必不能越赵而守是用兵者魏而得地者赵也君不如许之彼知君利之必将辍行君不如借之道而示不得已也】文侯爱少子挚使太子击守中山赵仓唐傅之居三年往来之使不通仓唐使于文侯以诗讽之文侯乃出少子挚封之中山而复太子击及文侯子武侯之世赵世家书与中山战于房子是时盖已复国其后与诸国并称王则其势又强矣意者若郑庄公克许虽有其地而不絶其祀所以能复兴欤索隐之説亦然
　　洛城重泉
　　解题曰洛城失其地重泉属冯翊【史记正义曰括地志云重泉故城在同州蒲城县东南四十五里】本纪书于七年
　　齐田和伐鲁取成
　　觧题曰成孟氏之邑也史记作郕【史记正义曰括地志云故郕城在兖州泗水县西北五十里】
　　秦初租禾
　　觧题曰秦不用周礼所谓初租禾者变其国之旧制耳其増其损不可知也
　　郑雒隂合阳
　　解题曰郑盖长安之郑乃桓公所始封非新郑也合阳即冯翊之郃阳雒隂史记正义曰雒漆沮水也雒隂城在水南郃阳郃水之北括地志云郃阳故城在同州河西县南三里雒隂在同州西
　　楚子薨子当立
　　解题曰当楚声王也
　　晋韩防伐郑取雍邱
　　解题曰防韩景侯也雍邱史记正义云今汴【阙】县也地理志古杞国
　　郑城京
　　解题曰以备韩也京叔段之邑也【史记正义云括地志云京县故城在郑州荥阳县东南二十里】
　　周威烈王十九年负黍
　　觧题曰史记正义曰括地志云在洛州阳城西三十七里今属河南府
　　毌丘
　　解题曰史记正义曰毌音贯括地志云故贯城即古贯国在曹州济隂县南五十六里
　　晋魏斯好贤师卜商友段干木敬田子方
　　解题曰按史记文侯受子夏经艺客段干木过其闾未尝不式也史记又以田子方为文侯师説苑载翟璜谓田子方曰公孙成进子夏而君师之进段干木而君友之进先生而君敬之盖得其实吴起西门豹皆翟璜所进也吴起始事曾子母死不归曾子与絶乃学兵法以事鲁君齐人攻鲁起妻齐女乃杀之以求将大破齐师鲁君疑之去事文侯文侯以为将击秦防五城乃以为西河守以拒秦李悝为上地守下令曰人有狐疑之讼令射的中者胜不中者负令下而人皆习射及与秦人战大败之【外纪载李悝事于威烈王十四年今并见于此】文侯以邺为忧任西门豹守邺而河内称治【索隠曰河在邺东故名邺为河内史记正义曰即相州邺县】
　　魏李悝作尽地力之教及平籴法又着法经六篇解题曰按前汉晋志杜佑通典李悝为魏文侯作尽地力之教以为地方百里提封九万顷除山泽邑居三分去一为田六百万畮治田勤谨则畮益三斗不勤则损亦如之地方百里之増减輙为粟百八十万石又曰籴甚贵伤民【民谓工商】甚贱伤农民伤则离散农伤则国贫善平籴者必谨观嵗有上中下孰上孰其收自四余四百石上籴三而舍一【张晏曰平嵗自畮收百五十石今大孰四倍收六百石计民食终嵗余四百石官籴三百石此为籴三舍一也】中孰自三余三百石上籴二而舍一下孰自倍余百石上则籴一【张晏曰谓中分百石之一】使民适足贾平则止小饥则发小孰之所敛中饥则发中孰之所敛大饥则发上孰之所敛而粜之【文侯出游见路人反裘而负刍文侯问之对曰臣爱其毛文侯曰若不知其里尽而毛无所恃耶明年东封上讣其入三倍有司请赏其吏觧扁文侯曰此无异反裘而负刍者吾地不加广民不加众而钱布三倍何也解扁曰以冬伐木春浮河而鬻之文侯曰民春耕暑耘以秋收敛惟冬无事乃伐林而积之负挽而浮之河是民不得休息也民以弊矣虽入三倍将焉用之文侯爱民如此李悝之法所以能行也】又撰次诸国法着法经以为政莫急于盗贼故始于盗律贼律盗贼湏劾捕故着囚捕二篇其轻狡越城博戯借假不亷淫侈逾制以为杂律一篇终以具律具其加减凡六篇商君受之以相秦具律今之名例律也
　　周威烈王二十一年晋魏氏以公孙成为相
　　解题曰成文侯之弟魏成也文侯召李克卜相曰今所置非成则璜二子何如克曰居视其所亲逹视其所举克出过翟璜璜曰果谁为之克曰魏成子为相矣璜曰臣何负于魏成子克曰魏成子以食禄千钟什九在外什一在内是以东得卜子夏田子方段干木子安得与魏成子比乎克亦翟璜所进也
　　齐田防以廪邱叛田氏
　　觧题曰史记齐年表世家皆书田防以廪丘反防非叛齐也叛田氏也
　　晋赵氏以公仲连为相
　　解题曰赵烈侯好音谓相国公仲连曰郑歌者枪石二人赐之田人万畆公仲曰诺不与烈侯累问公仲称疾不朝番吾君谓公仲曰君实好善而未知所持君相赵于今四年亦有进士乎曰未也番吾君曰牛畜荀欣徐越皆可公仲乃进三人及朝烈侯复问歌者田公仲曰方使择其善者牛畜侍烈侯以仁义约以王道明日荀欣侍以选练举贤任官使能明日徐越侍以节财俭用察度功德所与无不克君説使使谓相国曰歌者之田且止相国非当时之官后人追书也年表书此事于威烈王二十四年以番吾君之言逆数公仲初相之嵗当载于此
　　周威烈王二十二年宋昭公薨
　　觧题曰按外纪初宋昭公尝出亡谓其御曰吾被服而立侍御者数十人无不曰吾君丽也吾发言动事朝臣数百人无不曰吾君圣也内外不见吾过失是以亡也乃改操易行二年而美闻于宋宋人迎而复之






　　大事记觧题巻一
</div>
    <div class="pagination">
<a href="大事记_page25.html">上一页</a><span>...</span><a href="大事记_page21.html">21</a><a href="大事记_page22.html">22</a><a href="大事记_page23.html">23</a><a href="大事记_page24.html">24</a><a href="大事记_page25.html">25</a><span class="current-page">26</span><a href="大事记_page27.html">27</a><a href="大事记_page28.html">28</a><a href="大事记_page29.html">29</a><a href="大事记_page30.html">30</a><a href="大事记_page31.html">31</a><span>...</span><a href="大事记_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
