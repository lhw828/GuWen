<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 476 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 476 页/共 607 页
  </h1>
  <div class="content">
   续资治通鉴长编
卷三百六十五
卷三百六十五
　　起讫时间 起哲宗元佑元年二月庚申尽是月庚午
　　卷　　名 续资治通鉴长编卷三百六十五
　　帝　　号 宋哲宗
　　年　　号 元佑元年（丙寅，1086）
　　全　　文
　　二月庚申朔辛酉，诏京东西、淮南安抚、转运、提刑司，体量巡检、县尉老疾不任职之人，选官对移或奏差，具因依以闻。
　　又诏：「大名府自经水灾，民田多渰浸，耕种未得，人户艰食。向虽赈济，尚虑官司拘制，使被灾之民，未蒙恩泽，可委大名府安抚使韩绛询访赈济。」
　　馆伴高丽使言，高丽人乞开宝正礼、文苑英华、太平御览，诏许赐文苑英华。
　　诏军器监将诸路未造军器，如有须合制造，即以闻。（新录削去。）
　　枢密院奏请：诸军年七十，若病患假满百日或不堪医治差使者【一】，诸厢都指挥使除诸卫大将军致仕；诸军都指挥使、诸班直都虞候带遥郡除诸卫将军致仕；诸班直、上四军除屯卫，拱圣以下除领军卫：仍并以有功劳者为左，无功劳者为右。从之。
　　枢密院言：「非将官驻札处军马，欲乞府界、京东西路差本处都监或监押一员充训练官，依将敕施行；仍选留押队一员，余并减罢。遇全将差发，许本将指名奏差小使臣二人权充，归营日罢。」从之。
　　又言府界、五路保甲已罢团教，应保甲赴教日止用民间衣装，不得勒令别造。从之。
　　讲筵所乞借实录，诏只令取会。（政目。）
　　吏部郎中张汝贤言：「奉敕差福建路按察，并臣僚上言本路转运副使王子京买腊茶事，令相度。乞并依熙宁五年二月六日朝旨，除依旧禁榷州、军外，并放通商。」从之。（熙宁五年二月六日朝旨未见，今以元佑盐法册增入。元丰七年七月十七日王子京始建请榷腊茶，八年二月七日并榷通商地分。）
　　新淮南等路提点坑冶铸钱事李深言：「坑冶铸钱，旧隶一司，至元丰二年，以荆、广、淮、浙分为两路。韶州岑水等场，自去年以来坑冶不发，欲乞两路提点铸钱通为一司。」从之。诏每路特借钱一十五万贯。
　　左正言朱光庭奏：（此据编类章疏增入二月二日。）「臣窃观天意未和，盖缘人心未悦，人心所以未悦，盖缘政事未修，政事所以未修，盖缘忠贤未安，忠贤所以未安，盖缘奸邪未去。夫所谓天意和者，何以形容？三光明，寒暑平，风雨时而已。所谓人心悦者，何以究知？惟家给食足，民无札瘥而已。所谓政事修者，何以辨明？惟上有道揆，下有法守而已。所谓忠贤安者，何以表见？惟同心一德，直道而行而已。所谓奸邪去者，何以举错？惟去其甚者，恶类亦消而已。故奸邪去则忠贤安，忠贤安则政事修，政事修则人心悦，人心悦则天意和，此不易之理也。臣尝论奸邪，则指蔡确、章惇、韩缜为之先；论忠贤，则以司马光、范纯仁、韩维为之先。去奸邪、任忠贤，惟先者为急，伏望陛下上观天时，如此愆亢，将为灾岁矣。臣愿陛下早赐睿断，以顺天意。若以蔡确、章惇、韩缜久为大臣，进退以礼，因此愆亢，假之礼数，俾均逸外藩，礼固不薄矣。陛下擢任忠贤，弥加信任，待以不次，蔡确既去，乞以司马光补其阙；韩缜既去，乞以范纯仁补其阙；章惇既去，乞以韩维补其阙。盖此天下大任，惟天下大贤可以当之，非张璪已下备位之臣可以堪任也【二】。陛下果去奸邪，信任忠贤，上合天意，下合人望，则和气充溢于上下，变灾为祥，天之膏泽，不旋踵而当降矣。伏望圣慈，断在不疑，早赐施行，以召和气，以幸天下。」
　　贴黄：「司马光今已疾矣，陛下早屏去奸邪，专任忠贤，天意助顺，就陛下太平功业，司马光必安。惟愿陛下早赐睿断施行。」又贴黄：「臣窃惟陛下临御以来，圣政日新，超越古今。然而今日去奸邪、进忠贤，其势甚易。若蔡确、韩缜、章惇之奸邪，天下所愿去者也；司马光、范纯仁、韩维之忠贤，天下所愿进者也。非臣之私言也，陛下因天下所愿而行之。天意既和，则膏泽自降，太平可立而待，惟陛下留神，天下幸甚。」
　　侍御史刘挚言：「臣窃以天下虽有极治之政，而不能使民不为盗也，然要能禁其为盗而已。历世以来，法严则盗衰，法□则盗炽。国朝自近岁差役用募法，而官弛捕盗之禁；保甲行教法【三】，而民滋为盗之心。前来滑州之单安，商州之王冲，以村野之人，逃亡之卒，一有呼啸【四】，遂能横行，蹂践乡县，杀害官吏，以至烦遣兵将，重为骚扰，大劳大费，仅能散扑。皆由防禁□纵，赏罚不明，而寒饥猖狂之人，附之者觽故也。近日制旨，既薄敛轻赋，稍还其衣食之路；又复置弓手、县尉、巡检，而察捕赏罚，并从旧典，所以防备奸恶，赡养善良之意，可谓甚厚。然访闻州县不甚究心，召募弓手，至今殊未就绪，巡检兵级，多未差填。见今河北、陕西、京东西，所在常有盗贼，攘幖抄窃，殆无虚日，乡野闾井，人颇不安。盖前来保甲巡检，既有更不管勾指挥，则其意固以不在于捕盗，而新复官吏，又未就职，此盗之所以乘间而作也。累岁以来，民间丰稔，今尚如此，自去冬大旱，二麦失望，积谷之家，观望不发，人已艰食。臣虑将来寇盗，更有甚于今日，欲乞指挥逐路监司为备盗之计，督促州县，速招弓手及差拨巡检兵级，严责近限，早令数足，以时训齐，准备缓急。及再乞指挥吏部所差注巡检、县尉，略加选择，催遣赴任。近制新复弓手，所用器甲、营房，令所属应付。访闻诸处巡检，自更改后来，其廨宇营房，往往阙少，或只于乡县寺舍安泊，欲乞一就下所属移那营葺，仍委转运、提刑司，候召募弓手差填兵级及应付事件了毕，节次具数足及已了月日申奏。若州县明有稽违乖方，便仰提刑司取勘闻奏。臣近论役法，乞除衙前，依熙宁法用坊场钱召募外，其余弓手等役人，并乞用祖宗差法。今来雇召，又须候七分方行勾抽，窃虑妨阙，伏乞检详前奏，早赐指挥。」诏检会元丰八年五月十四日已降指挥，府界、三路巡尉弓兵，并依保甲未行以前复置；其上件三路巡尉，速行差赴，弓兵速行招填。（此据吕大防政目增入。挚奏，据本集。正月七日、二十二日可考。）
　　壬戌，诏上殿班自闰二月，遇垂帘日引一班，应上殿及特旨令上殿者，合门前一日，关入内内侍省，尚书六曹、御史中丞同侍御史或殿中监察御史一员、开封府知府轮属官一员、谏议大夫司谏或正言一员同对。
　　监察御史王岩叟言：「臣窃以纳忠之道贵乎尽，论事之体贵乎密，不尽则不足以感动圣心，不密则不足以成就机事。人主待臣下虽无间，而臣下自立不能无不同，既不同，则不能无忌碍而言有所不尽，事有所不密。言之不尽，事之不密，非有益于朝廷之道也。古之人有以告于君者，父子之间不以相语，况可使他人闻之哉！伏望圣慈，察臣之言，特赐指挥，依久来故事，台谏官只令一人上殿，庶使各尽其忠，而无不密害成之失。」
　　又言：「台谏官，天子耳目之任，当使各尽其见闻以告主上，岂可却使互相窥察？常得志同道合之人则可，若有怀私意、持异见者，如何与之共论于上前？此不可不察也。故事，台谏官论事，不相通议，亦不关白官长，盖欲以各尽其忠，岂可上殿却使两人同也。」
　　又言：「六曹、开封府有司之事，皆有定法，所以官长与属官同奏对。今台谏官须二人同上，则似与六曹、开封相类，恐非体要。如蒙允臣所奏，只乞作出自宸衷批出指挥。」（二月一十八日又有指挥，台谏并许二人上殿，则岩叟此章，讫不从也。）
　　司马光言：臣伏见神宗皇帝，以夏国主赵秉常为臣下所囚，兴兵致讨，奋扬天威，震荡沙漠，彼携其种落，窜伏河外。诸将收其边地，建米脂、义合、浮图、葭芦、□堡、安疆等寨，此盖止以借口，用为己功，皆为其身谋，非为国计。臣窃闻此数寨者，皆孤僻单外，难以应援，田非肥良，不可以耕垦，地非险要，不足以守御，中国得之，徒分屯兵马，坐费刍粮，有久戍远输之累，无拓土辟境之实，此觽人所共知也。王师既收灵州不克，狼狈而还，卒疲食尽，失亡颇多，西人知中国兵力所至，自此始有轻慢之心。是以明年边臣筑永乐城，彼潜师掩袭，覆军杀将，涂炭一城。久之，又举一国之觽，攻围兰州，期于必取；将士坚守，仅而得全，敌自是锐气小挫，不敢轻犯边矣。臣闻此数寨之地，中国得之虽无利，敌中失之为害颇多，何则？深入其境，近其腹心，常虑中国一朝讨袭，无以支吾，不敢安居，是以必欲得之，不肯弃舍。一年前，敌尝专遣使者诣阙，深自辩诉，请臣服如故，其志无他，止为欲求其旧境而已。朝廷既许其臣服，敌求请旧境，朝廷乃降指挥，其前则云「所以兴举甲兵，本欲执取罪人，救拔幽辱，非有意侵取疆场土地」而已，其后乃云「止将已得些小边土，聊示削罚，岂可更有陈乞还复之理！」此则朝旨首尾已自相违。又兴师本为振拔秉常，拒命者，国人之罪，岂可更削秉常之地？于理差似未安，王者以大信御四海，羌戎虽微，恐未易以文辞欺也。于是敌既失望，愤怒怨怼，移文保安军，辞理不逊，云今来贺正旦人使，难议发遣，自是正旦、生辰乃至陛下继明，皆不遣使入贺，其不臣大矣。然而去岁四遣使者诣阙，吊慰祭奠，告其母丧，并进遗物，礼虽不备，稍示屈服。臣窃料敌意不出于三：一者犹冀朝廷万一赦其罪戾，返其侵疆；二者阳为恭顺，使中国休怠，阴伺间隙，入为边患；三者久自绝于上国，其国中贫乏，使者往来，得赐赉之物，且因为商贩耳。昔卫贰于晋，晋取戚田。及卫人既服，郄缺曰：「日卫不睦，故取其地，今已睦矣，可以归之。叛而不讨，何以示威？服而不柔，何以示怀？非威非怀，何以示德？」遂归戚田于卫。今西人所为如此，朝廷既不能拒绝勿受其使，又不能招纳与之更始，彼来则迎送馆谷，以宾客待之，不来则一无所问，日复一日，将踰二年。臣窃意朝廷谓西人势已衰弱，心实内附，故来则不拒，去则不追，置之度外，不以为虑。殊不思去年前王师大举深入，将士所过，烈于猛火，割其疆场，屡请而不还，彼怨毒欲雠报之心，窥窬欲乘衅之意，日夜不忘，若渴者不忘饮，盲者不忘视也。譬如有虎狼在屋侧，垂首熟寝，人岂可见其不动，狎而侮之，循其头，蹑其尾耶！臣每思之，终夕寒心。以臣愚虑【五】，于今为之，止有二策，一者返其侵疆，二者禁其私市。
　　何为返其侵疆？凡天子即位，天地一新，涤瑕荡秽，大小无遗。昔赵佗自称南越武帝，倔强岭南，汉文帝即位，赦其大罪，遣单使往谕之，佗稽首请服，累世为臣；李继迁俶扰西陲，十有余年，关中困弊，真宗皇帝即位，赦其大罪，割灵、夏等数州，除其子赵德明为定难军节度使，由是边境安宁者四十年，此乃前世及祖宗之成法，非无所依据也。今秉常之罪，不大于继迁也，米脂等寨，不多于灵、夏也【六】，陛下诚能于此踰年改元之际，特下诏书，数其累年不来贺正旦、生辰及登宝位等不备之礼，嘉其吊慰祭奠【七】、告国母丧、进遗物之勤，旷然推恩，尽赦前罪。自今以后，贡献赐予，悉如旧规。废米脂、义合、浮图、葭芦、□堡、安疆等寨，令延、庆二州，悉加毁撤，除省地外，元系夏国旧日之境，并以还之。其定西及兰州，议者或谓本花麻所居，赵元昊以女妻之，羁縻役属，非其本土，欲且存留以为后图，犹自有名【八】。御敌人者，不一而足，俟其再请，或留或与，徐议其宜，亦无所伤。至于会州，尚在化外，而经略司遽称熙河兰会，敌常疑中国更有辟境之心，不若改为熙河岷兰经略司，如此则西人忽被德音，出于意外，虽禽兽木石，亦将感动，况其人类，岂得不鼓舞忭蹈、世世臣服者乎！议者或曰：「先帝兴师动觽，所费亿万，仅得数寨，今复无故弃之，此中国之耻也。」昔汉元帝弃珠崖，诏曰：「朕日夜惟思议者之言，羞威不行，则欲诛之；通于时变，则忧万民。夫万民之饥饿【九】，与远蛮之不讨，危孰大焉？」遂弃之。此乃帝王之大度，仁人之用心，如天地之覆帱，父母之慈爱，盛德之事，何耻之有！国家方制万里，今此寻丈之地，惜而不与，万一西人积怨愤之气，逞凶悖之心，悉举犬羊之觽，投间伺隙，长驱深入，覆军杀将，兵连祸结，如向日继迁、元昊之叛逆，天下骚动，当是之时，虽有米脂等千寨，能有益乎？不惟待其攻围自取，固可深耻，借使敌有一言不逊而还之，伤威毁重，固已多矣，故不若今日与之之为便也。此国家大事，伏望陛下留神熟虑，更与执政详议，以圣意断而行之，不可后时，失此机会，悔将无及。何谓禁其私市？西夏所居，氐、羌旧壤，所产者，不过羊马毡毯，其国中用之不尽，其势必推其余与他国贸易。其三面皆敌人，鬻之不售，惟中国者，羊马、毡毯之所输，而茶彩百货之所自来也。故其人如婴儿，而中国乳哺之。宝元、庆历之间，元昊负恩僭乱，屡犯边境，大入则大利，小入则小利，中国未尝蹈其境，破其军，禽其将，屠其城，有害于社稷也。而首尾六年，元昊遣使，因缘边吏，卑辞纳□，顿颡称臣，虽其恶积罪盈【一○】，欲怀音革面，原其私心，亦未必不贪中国之财，思私市之利故也。旧制官给客人公据，方听与西人交易。传闻近岁法禁疏阔，官吏弛慢，边民与西人交易者，日夕公行。彼西人，公则频遣使者，商贩中国，私则边鄙小民【一一】，窃相交易。虽不获岁赐之物，公私无乏，所以得偃蹇自肆，数年之间，似恭似慢，示不汲汲于事中国，由资用饶足，与事中国时无以异故也。陛下诚能却其使者，责其累年正旦、生辰及登宝位皆不来贺，何独遣此使者，拒而勿内，明敕边吏，严禁私市？俟其年岁之间，公私困弊，使自谋而来，礼必益恭，辞必益逊，然后朝廷责而赦之，许通私市，待之如初。然边民与西人交易，为日积久，习玩为常，一旦禁之，其事甚难。何则？若以常法治之，则有司泥文，动循绳墨，追问证佐，逮捕传送之人，停匿之家，奏裁待报，动涉半年。如此则徒使边民丽刑者觽，狱犴盈溢，而私市终不能禁也。夫三尺之限，空车不能登，峭峻故也【一二】；百仞之山，重载陟其上，陵夷故也。今必欲严禁边民与西人私市，须权时别立重法：犯者必死无赦，本地分吏卒应巡逻者，不觉透漏，官员冲替，兵士降配；仍许人告，捉获赏钱若干，当日内以官钱支给，更不以犯事人家财充。如此则沿边六路各行得一两人，则庶几可以耸动人耳目，令行禁止，人不敢犯矣。然人存政举，此事全在边帅得人。昔庞籍为河东经略使，下令禁边民与西人私市，有熟户犯禁，籍斩于他处【一三】，妻孥皆送淮南编管，一境凛然，无敢犯者。其后施昌言为环庆路经略使，亦禁私市，西人发兵压境，昌言遣使问其所以来之故，西人言无他事，只为交易不通。使者惧其兵威，辄私许之，法遂复坏。若边帅未能尽得其人，则此法恐未易可行，不若前策道大体正，万全无失也。
　　光又手书与三省、枢密院曰：「不和西戎，中国终不得高枕。光所上刍荛，果有可采否？纵未欲遽以侵地归之，且早下一诏，数其不贺正旦、生辰及登宝位臣礼不备，谕以天子新即位，务崇□大，旷然赦之。自今贡奉赐予，宜皆复旧规，但不责其必来献地，分画疆界而已，令保安牒与。如此则彼此相弥缝，且有名，又不失大体。不乘此际为之，万一彼微为边患，或更出不逊语，愈难处置，愿诸公算其多者。」
　　癸亥，试御史中丞兼侍讲黄履为翰林学士兼侍讲，履自乞罢中丞故也。（履除内翰制，不知谁作，略云：方赖执法以纠正，遽览囊封而请更。履此迁必有故，而新、旧录俱不载，当考。正月二十二日刘挚论蔡确四当去，以为确迁门下，阴使言者申请改三省奏事法。言者即履也，履本确党，故挚论此。履先罢中丞或由此，闰二月二日确乃罢。然改三省奏事法，吕公着固尝申请矣，事具元丰八年九月乙巳。此月二十八日朱光庭云云，可考。）
　　提点淮南东路刑狱专切提举盐事闾邱孝直知蕲州，以言者论其失觉所部售盐违令也。
　　诏臣僚上殿札子，于帘前进呈讫，并实封于通进司投进，即不得直乞批降三省、枢密院。
　　诏淮南东、西路提举常平司体量饥歉以义仓及常平斛斗依条赈济讫奏。
　　枢密院言，按阅遍开封等县团教保甲提举官、客省副使刘管等，今既减罢，难议依法全赏。诏减半酬奖，内有已行赏者依此改正，及府界、三路去年所按该补名目保正欲依元条递降一等，元补殿侍者支钱四十贯。从之。（正月末司马光书，可考。）
　　乙丑，命宰臣蔡确提举修神宗皇帝实录，以翰林学士兼侍讲邓温伯、吏部侍郎陆佃并为修撰官，左司郎中兼著作郎林希、右司郎中兼著作郎曾肇并为检讨官，入内都都知张茂则都大提举管勾。
　　诏工部尚书孙永、入内都都知张茂则修景灵宫神宗皇帝神御殿。
　　朝议大夫、太常少卿赵瞻为直龙图阁、知荆南，寻复故。（复为少卿在闰二月六日，今并此。）
　　诏以未得雨泽，权令罢修黄河，其诸路兵夫，并放归元来去处。（此据王岩叟奏议增入，实录无之。赵鼎臣河渠书云：闰正月李常等言：「故道高仰，还河非便。」从之。然则罢修河，盖常等使回奏请也，实录独阙之。初遣常等在去年十二月十四日，鼎臣书月日或与实录不同，姑附注，当考。四月六日常等乃建议乞增置水官，然则鼎臣此云「还河非便」，恐误也。）
　　监察御史王岩叟言：「臣所领工察正预河事，伏睹今降指挥，此陛下以实应天仁民爱物之深意也，然臣窃有所疑，不敢遂默。陛下以为『大河之役，劳民动觽而未必有成功，不雨之灾，实在于此，此天意也，不若罢之便。』然臣闻救灾□难，天之道也，陛下岂不思北流横溃，河北生灵被害者不可胜数，日夜嗷嗷，未获安堵，其愁忧无聊之气，亦足以感天道致灾变乎！臣愿陛下念之勿忘，更敕大臣讲利害、计轻重，使河北生灵得免大患，以成王道无偏之美，以全陛下兼听博览之善。」（岩叟奏、并梁焘奏，附二年四月二十六日。详注见二年二月八日。）
　　诏三省，元丰八年九月十八日后来增置职级，逐省从上各留录事、都事两人，后永为定额，更不得增置；其以次合递迁之人依旧外，余并放。（苏辙龙川别志云自元佑五年五月末，可考。）
　　诏并废州县，令诸路转运、提点刑狱、提举常平司，同相度合与不合废并以闻。（玉牒乙丑诏诸路相度废并州县。）
　　侍御史刘挚、监察御史王岩叟言：「窃惟天下涵濡太平之恩久，戴白之老，不识兵革者，非一日矣。事方繁伙，民务增衍，议者谓益置郡县以分治之，乃其所也。而比者聚敛之吏，苟欲减役人收役钱以附今日，率尔之间，遂行并废，不复问事体之何如，人情之乐否。盖废并之后，州县相辽阔，有山岭重复，江河阻绝，远者数日【一四】，近者五六七宿，不能一往来于官者。以言争讼，则百姓赴愬难；以言赋税，则百姓输纳难；以言豪强，则官司弹治难；以言盗贼，则官司警捕难；以言死亡，则官司检视难；以言期会，则官司追呼难。不独如此而已也，且有据会要、扼津渡，四方百姓莫不引领以望城邑之复其故，而欣然愿出力役以奉公上。臣愚乞自免役以来并废过州、县、军、监，凡可复者，皆复之以便民。」
　　又言：「自来并废州县，虽省得役钱以为封桩之利，然酒课税额亏失者不可胜计。今复添官三数员，禄廪至微，酒税之利自足备用，亦于公家无所侵耗。臣昔尝亲见废相州永和县为镇之初【一五】，永和之民，相与号诉于官曰：『不知官中岁所利者几何，百姓愿计其数均认之，随二税以纳【一六】，幸留吾邑不废也。』官不敢受其词，竟废之。陛下以此观废邑之人情，宜复否也。又亲见恩州漳南镇百姓告于州，乞自备材植，出公力修廨宇，完仓库，复置本邑。又亲见大名府永济县自废为镇，屡遭髃盗惊劫，民居破散，无复生意。」（刘挚奏□有此章，王岩叟集亦有之，今并附两人。朱光庭奏议亦有此，更须考详。）
　　先是，司马光言：臣窃见免役之法，其害有五：旧日差役之时，上户虽差充役次，有所陪备，然年满之后，却得休息数年，营治家产，以备后役。今则年年出钱，无有休息，或有所出钱数，多于往日充役陪备之钱者，此其害一也【一七】。旧日差役之时，下户元不充役，今来一例出钱免役，驱迫贫民，剥肤椎髓，家产既尽，流移无归，弱者转死沟壑，强者聚为盗贼，此其害二也。旧日差役之时，所差皆土著良民，各有宗族田产，使之作公人，管勾诸事，各自爱惜，少敢大段作过，使之主守官物，少敢侵盗。所以然者？事发逃亡，有宗族田产以累其心故也。今召募四方浮浪之人充役，无宗族田产之累，作公人则恣为奸伪，曲法受赃，主守官物则侵欺盗用。一旦事发则挈家亡去，变易姓名，往别州县，投名官中，无由追捕，官物亦无处理索，此其害三也。自古农民所有，不过谷帛与力，凡所以供公赋役，无出三者，皆取诸其身而无穷尽。今朝廷立法曰，我不用汝力，输我钱，我自雇人。殊不知农民出钱，难于出力，何则？钱非民间所铸，皆出于官，上农之家所多有者，不过庄田、谷帛、牛具、桑柘而已，无积钱数百贯者也。自古丰岁谷贱，已自伤农，官中更以免役及诸色钱督之，则谷愈贱矣。平时一斗直百钱者，不过直四五十文，更急责之，则直三二十文矣。丰年犹可以粜谷送纳官钱，若遇凶年，则谷帛亦无，不免卖庄田、牛具、桑柘以求钱纳官。既家家各卖，如何得售？惟有拆屋、伐桑以卖薪，杀牛以卖肉。今岁如此，来岁何以为生？是官立法以殄尽民之生计，此其害四也。提举常平仓司惟务多敛役钱，广积□剩，以为功效，希求进用。今朝廷虽有指挥，令役钱□剩不得过二分，窃虑聚敛之臣，犹依傍役钱，别作名目，隐藏□剩，使幽远之人，不被圣泽，此其害五也。陛下近诏臣民，各上封事，言民间疾苦。所降出者约数千章，无有不言免役钱之害者，足知其为天下之公患无疑也。以臣愚见，为今之计，莫若直降敕命，应天下免役钱一切并罢，其诸色役人，并依熙宁元年以前旧法人数，委本县令、佐亲自揭五等丁产簿定差，仍令刑部检会熙宁元年见行差役条贯，雕印颁下。诸州所差之人，若正身自愿充役者，即令充役，不愿充役者，任便选雇有行止人自代，其雇钱多少，私下商量。若所雇人逃亡，即勒正身别雇，若将带却官物，勒正身赔填。如此则诸色公人，尽得有根柢行止之人，少敢作过，官中百事，无不修举。其见雇役人，候差到役人，各放逐便。数内惟衙前一役，最号重难，向者差役之时，有因重难破家产者，朝廷为此，始议作助役法。然自后条贯优假衙前，诸公库设厨酒库、茶酒司，并差将校勾当；诸上京纲运，召得替官员或差使臣殿侍军大将管押；其麤色及畸零之物，差将校或节级管押。衙前若无差遣【一八】，不闻更有破产之人。若今日差充衙前，料民间陪补亦少于向日，不至有破家产者。若犹以为衙前户力难以独任，即乞依旧于官户、僧道、寺观、单丁、女户有屋业每月掠钱及十五贯，庄田中年所收斛斗及百石以上者，并令随贫富、分等第出助役钱。不及此数者，与放免。其余产业，并约此为准。所有助役钱，令逐州桩管，据所有多少数目，约本州岛衙前重难分数，每分合给几钱，遇衙前合当重难差遣，即行支给。然尚虑天下役人利害，逐处各有不同，欲乞于今来敕内，更指挥行下开封府界及诸路转运司，誊下诸州县，委逐县官看详。若依今来指挥，别无妨碍，可以施行，即便依此施行。若有妨碍，致施行未得，即仰限敕到五日内具利害擘画申本州岛；仰本州岛类聚诸县所申，择其可取者，限敕书到一月内具利害擘画申转运司；仰转运司类聚诸州所申，择其可取者，限敕书到一季内具利害擘画奏闻朝廷。候奏到，委执政官再加详看，各随宜修改，别作一路一州一县敕施行，务要所在设法【一九】，曲尽其宜。从之。是日，（乙丑六日。）三省、枢密院同进呈，得旨依奏。初议役法【二○】，蔡确言此大事也，当与枢密院共之，故三省、枢密院同进呈。（按光集自注，以正月二十二日上此札子，寻得旨依奏。旧录于二月六日载之，盖二月六日方得旨依奏耳。光二十一日谒告，次日即论此，岂非光所云「大害不除【二一】，吾死不瞑目」，故如是汲汲乎！又按闰二月一日章惇驳议，却称光此札子系二月三日，与光自注不同，盖二月三日降出此札子耳。二月三日降出此札子，四日三省乞与密院同进呈，五日聚厅商量，六日进呈得旨，惇乃徐上驳议也。今先载光札子，不着月日，于二月六日云得旨依奏，庶免抵牾。新录于旧录大率所因者多，亦缘史官弗暇深考耳。旧录于此日略载司马光所言云云，从之别书：「初，神考患差役害民，多至破产，有鬻子孙及自经析居避役者，乃出钱募人免其身役，人得乐业，户无繇役之苦。司马光在熙宁中，力言役法非便，故得罪神考。至是登用，遂倡首诋毁成法，欺惑帘帏，鼓帅髃邪，喧然助之。臣报君怨，于义可乎！差役今既下，州县钩召农民应官府之役，追扰纷然，各失生业。或差或募，卒不克定焉。于是附会者争言变法，御史刘挚言：『乞以坊场钱募衙前外，其余役人，并用祖宗差法。』殿中侍御史刘次庄言：『伏见熙宁以来变新役法，其意欲以均惠利民，盖以富厚之家安享佚休，而贫民日入于困乏。欲乞指挥下诸路转运、提举官【二二】，合郡县之议，究心斟酌，裁画上闻。』监察御史王岩叟言：『乞罢免役法，复差法如嘉佑敕，独于衙前大役立本等相助法，以尽变通之利。一切非理资陪，悉用熙宁新法之禁。』时议者不一，民大失望。」新录辨曰：「免役施行之初，论者不一，司马光尝力言其非便。及是，执政复申前说，且下其议监司郡县，意在便民而已。谓光欺惑帘帏，臣报君怨，可谓厚诬。除司马光、刘挚等所言别列于后，余尽删去。」新录辩诬，别载光、挚所言固善矣，犹恨讨论未详。于次庄、岩叟所言，但依旧录所载数语耳。今移挚、次庄、岩叟所言，先见于正月九日，仍于二月六日特书三省、枢密院同进呈，得旨依奏，庶不失事实。吕大防政目，二月六日诏行司马光役法，役钱并免，役人揭簿定差。又刘挚奏，乞以坊场诏衙前外，役人并差。又王岩叟奏，乞乡户主官物，役人并差。挚、岩叟奏，已见正月九日。玉牒云，乙丑诏改役法。）
　　丙寅，侍御史刘挚奏：「臣近者累具弹奏宰臣蔡确、知枢密院章惇，乞行罢黜，章十余上，日夕祇听【二三】，尚未闻报。臣以孤贱绵薄，虽区区忠愤，而不能感悟天心，臣诚死罪。然而察安危之机，考邪正之辨，以圣明天日之鉴，岂有难者？所以睿断迟迟而不发者，臣窃料圣意，其说有二：其一则陛下必曰，凡此执政，皆受遗有功，故不欲遽有去留；其二则陛下必曰，今日朝廷，宜安靖无为以镇天下，未可变移执政。臣以为不然，请为陛下言之。恭以皇帝陛下之立，乃承祖考次序，太皇太后陛下于神宗进药之日，已有定命。当是时，上无危疑之势，下无暌贰之论，则大臣奉承而已，何功之有也？非如古昔之时，付托艰难，故成败可否在大臣也。况自去年以来，恩赏大臣，亦已不薄，进其官爵则过越故事，赐之金帛则莫知纪极，固已无负于大臣矣。今已逾年改元，龙德日盛，圣政日新，庙社之安于泰山，上系太皇太后陛下之保佑，则尚何赖此一二奸人哉！若夫今日宜安靖之治，则诚是也。然所谓安靖者，谓疲民不可复扰也，谓边事不可复作也，谓法令不可烦苛也，谓土木未可兴也，如此之类而已，非谓容奸邪也。若国之安危，民之愁苦，士之忠邪一切不问，而曰我欲为安靖之治，则大误矣。今大奸大猾，持权当路，岂可牵于受遗之说而留之？乃是以厚恩养祸患也。正人忧畏，邪党横行，又岂可牵于安靖之说而不问？则是以无事养朋党也。譬如毒蛇啮手，壮士必断其腕，盖所去者小而所全者大也。今确与惇，矜功肆恶，而陛下恐伤前日受遗之小恩而容之，使为后日国家之大患，则无乃异于壮士之取舍乎！豺狼在门，必急逐之，若拱手安坐，惮于举动，则彼得无所畏惮，伺便摇尾而入矣。今确与惇朋邪害政，凶焰日炽，而陛下包含覆盖，欲守安靖之说，不察缓急之势，使奸谋日深，后不可动，天下受其害，则又无乃类于不逐豺狼者乎！确之与惇，天资奸伪，拔于常调小官，十余年间遂至辅弼，则神宗皇帝之于二人，其恩德可谓大矣，然犹以不忠事之，则于今日，岂有至诚大节以事陛下也。陛下以生民困敝，故今于政令有所更张，而确等势不得已，承命改为，然不知陛下能保其后日之心乎。臣逼于公议，弹击大臣，论其名分，则臣贱也，彼贵也；臣孤寒也，彼权势也。若论其至公大义，则臣备耳目之任，自视其言可以贯天地而质神明，则陛下岂终不察臣之忠乎？伏望圣慈降臣前后章疏付三省，早奋刚断，罢确与惇，以幸天下。」
　　贴黄：「今忠义士，见奸邪魁党对踞要路，故皆不自安，有避祸欲去之意。使忠义引去，则陛下谁与立天下善政乎！臣所以日夜忧恐，不避烦渎圣听，再三以告陛下，伏惟裁幸。」
　　又贴黄：「臣前后所论确等事，皆是轻慢君父，欺罔中外，不忠不恭，营私害政之大罪，非指其小事也，非讦其阴私也。伏望再赐省览臣前后章疏，然后降付施行。」（元佑元年二月七日第九疏。）
　　刑部言，荆湖南路转运司状，邵州莳竹县归明人户龙仁米杀人未获，乞依诚州立赏捕杀，从之。（旧录有此，新录删去。）
　　枢密院言：「京西第一将等状，为申明与所在知州、知县同管将下公事。令详转补排连、差使窠坐、旬呈给假、比拍拣人之类，及申奏兵帐，自合同管。其不下司将敕虎符，除收掌依旧外，虎符遇发兵，亦合与知州、知县合符。不下司将敕，因公事合要照使，即与将副聚厅开读，其约束合依将副法施行。又将副巡教，有事艺生簄者，止令本将科决。其州县日有公事，难与将副分巡教阅，止合时往提举。若每旬聚厅呈验人马之类，非将副驻札处，申发文字并知州、知县同管。」从之。
　　丁卯，诏曰：「朕绍承圣绪，总揽庶政，永惟四方万里之远，其能使吏称其职，而民蒙其泽者，以监司得其人故也。然非左右侍从之臣各举所知，则安能尽得天下之才而用之哉！孔子曰：『如有所誉者，其有所试矣。』朕将考核能否而进退诛赏焉。应内外待制、大中大夫以上，限诏到一月，各举曾历一任知州以上、聪明公正、所至有名、堪充监司者二人，委中书籍记，遇转运使副、提点刑狱有阙选差。若到官之后，才识昏愚、职业堕废、荐才按罪、喜怒任情，即各依本罪大小，并举者加惩责。」（司马光正月末咨目所言荐举资格，今得施行也。政目系之初二日。）
　　承议郎章元方言【二四】：「两浙每岁旧买盐本钱，常以三十万贯为额，近来不下四十万贯，虽本数有加而计利盖寡。刑严赏重，私盐盗贩，州县积压巨万。欲乞废罢诸处买盐场，将见管亭户，召情愿分等第，令每月纳净利钱，许依旧亭池煎盐出卖；余人愿纳钱煎盐者听。仍许通商，于所过州县输税。」诏本路转运司相度以闻。（新本削去，今复存之。）
　　监察御史王岩叟奏：（编类章疏二月八日。）臣闻孔子之戒曰：「远佞人。」言佞人不可近也【二五】，盖其巧言令色，久而亲之，必使人有以喜者；喜则谗邪可得而行，谗邪既行则忠正日簄，忠正日簄则君德损而治道衰矣。天下之势，有不可言也，故圣人直以远之为戒，其所以防佞人，虑岂不深哉！今佞人在陛下之旁，持天下之权，预天下之事者，非一二人。而皇帝陛下富于春秋，太皇太后陛下不出房闼，是佞人易欺而难觉，得行其志之时也。臣职当指佞，义在进忠。伏见蔡确、章惇佞人之杰也，天下之人见其欺罔先帝无所不至，而今日犹在庙堂，亲近陛下，莫不共以为忧。臣前后疏其奸恶，不为不多，皆败坏纪纲，陵夷风教，有害国家之大体，当行窜黜者，而陛下含容，未施威断。臣窃计陛下不知二奸在上，威福足以动人，朝廷之士，有以甘言宠利诱而去者，有以阴机凶焰胁而去者。诱胁之余，中立而为陛下用者，其能有几？既奸臣之党日益以盛，则朝廷之势日益以孤，将不敢有人言其恶矣，他日陛下虽欲闻之，不可得也，陛下安可不深思而早图之。况历朝已来，进退大臣，亦是寻常，陛下不须以为大事也。臣伏观仁宗用王随作宰相，陈尧佐、韩亿、石中立作参知政事，因谏官韩琦言「王随不才，中书行事多有滞留；陈尧佐、韩亿有挟私之事；石中立惟好滑稽谈笑」，一日之间，罢四执政，天下莫不服。仁宗纳谏之善，能断之美，朝廷清明而无所蔽，百官警惧而不敢私，所以能成天下之盛治者，其要在此而已。天下之人，皆以仁宗之政望陛下，陛下固当以仁宗行事为法，副天下之望。今大臣之恶，过于当时，而陛下之断，缓于前日。且王随簄谬，宁同蔡确之奸邪？中立滑稽，岂比章惇之凶劣？至于陈尧佐、韩亿所犯，止缘一事涉私，亦无其它谄恶，仁宗尚不少容，而四人同时俱罢。陛下今日罢二人，有何难事，惟在陛下一言而已。伏望圣慈早赐睿断，出臣前后章疏，付外施行。贴黄：「臣为敕差在太学公试院监试，即无印使用。」
　　又贴黄：「陛下如欲见仁宗罢王随等四人本末，乞指挥中书检韩琦章疏。」（王岩叟疏，又见二十五日。今从元佑密奏。）
　　殿前都指挥使、武信军节度使燕达等言，试验到太原府曲阳县大保长刘用事艺应法。诏刘用与三班差使，赐衣带，令归吏部别承差遣。
　　韩维言：「臣窃见光禄大夫致仕范镇，往在仁宗朝常为谏官，是时仁宗皇帝春秋渐高，国嗣未立，中外臣庶，咸以为忧。独镇率先髃臣，首倡大议，择宗室之贤，预建储副，以安国本。凡上章者十九，贻执政书者二，献大合祭赋者一，所言忠切，至忘其身。言未见用，则乞罢谏职，又乞放归田里，又乞降知小州。除知杂御史，又固辞不受，惟以安宗庙社稷为忧。自此大臣始继有论奏，英宗皇帝遂自藩邸入继大统。先帝追录忠言【二六】，如文彦博、富弼，皆身被箧宠，赏延其嗣；刘沆、王尧臣虽已殁，犹推恩官其子，而恩赏独不及镇。镇之为人，忠实静默，未尝以此事语人，人亦莫为言者，盖颜渊之无伐善，介子推之不言禄，镇皆有焉。臣窃伤镇抱大忠、发大计，当先帝箧叙忠勋，遗不见录，遭遇陛下惟新之政，耆旧退废之人，毕见收采，而镇老矣，不及于用。伏望圣慈，察镇先识首议，有劳宗社，特降明诏，箧显厥功。使天下知朝廷之行信赏虽久而不废，人臣之抱忠计虽隐而必录，足使为善者劝，上助风化。」司马光以病在告，亦移书三省，趣同列进呈维疏，优与推恩。（光书在正月二十八日。）
　　己巳，以光禄大夫范镇为端明殿学士致仕，仍以镇子蔡州平西县令百揆为宣德郎、监西京嵩山中岳庙。寻又赐镇对衣、鞍辔马。（赐衣马乃二十二日，旧录有之，新录削去，今附见于此。吕大防政目于初二日载此事，又载职方员外郎张述与一子官，皆以嘉佑中乞建皇嗣。今从实录，见初十日。张述事，当考。镇十月十六日庚子落致仕，二十一日乙巳【二七】，又降诏召，十一月二十四日戊寅提举崇福宫。）
　　初，英宗登极，祔仁宗神主而迁僖祖。及神宗即位，复还僖祖而迁顺祖，镇上言：「太祖起宋州，有天下，与汉高祖同，僖祖不当复还，乞下百官议。」不报。及上即位，镇又乞迁僖祖，正太祖东向之位，时年几八十矣。（镇此议当求全本附载，初议见熙宁五年十一月二十三日戊辰。此年十一月二十四日，镇辞提举中太一、集禧【二八】、兼侍读，改崇福宫。先是镇尝奏：太祖皇帝自宋州有天下，国号大宋，得礼之变，与汉同符。英宗皇帝亦尝祧迁僖祖，熙宁一二大臣建议复还僖祖而迁顺祖，是太祖不得东向为宋太祖也，岂所以称建业垂统以贻万世子孙之计哉？又今大乐，君臣民事物皆失其位，臣在先朝，屡尝建言，虽送有司而未改正定议。陛下新即大位，所先者礼乐，而礼乐之不可不正者如此。伏惟追复英宗皇帝祧迁僖祖之礼，正太祖皇帝东向之位，改定大乐以为初政之美，而副天下之望，臣不胜大愿。又奏：臣先帝时，尝奏太庙自迁还僖祖，而太祖不得东向，非子孙所以奉承建业开国之意。又言：太常乐君臣民事物皆失其位，至今未见施行。伏惟太祖是为百世不迁之祖，安可以僖祖易之？又大乐以荐天地、宗庙、社稷，不当如此乖误。窃缘五使案警惕，阅素队，在近又将发引，皆用此声，不可不虑。自祖宗以来，每升祔虞主，必先讲议祧迁，伏乞因此时复太祖东向之位及正大乐之乖误，则礼乐之正，实万世之典也。镇时年几八十矣。神宗升祔在去年十一月丁酉，镇两奏必在去年十一月乙酉前【二九】，今因镇加端明，具载此两奏。其初奏僖祖不当复还，在熙宁五年十月二十三日。若载镇此两奏，则自「初英宗」云云至「八十矣」【三○】，并合换去，更详之。英宗登极，祔仁宗神主而迁僖祖，此墓志所云。然考实录，则虽有此议，既而不果迁也，治平四年九月英宗祔庙，乃迁僖祖，熙宁五年十一月始复还为始祖，墓志盖小误耳。案：注中五使案警惕，未详。）
　　右羽林军大将军【三一】、郢州防御使令廓嗣封越国公。
　　侍御史刘挚言：「臣数日来，传闻前知徐州王说除仓部郎中，又云差知荆南。臣谨按王说昨在徐州，见前政赵鼎相度铸钱不便，违忤转运司意，遂为吴居厚捃拾勒停。说以此曲意取容，迎合附会，兴置钱冶，科买调敛，困民残物，劳费逼迫，无益公家，一方之弊，说实成之。昨者朝廷治居厚掊刻欺罔之罪【三二】而不及说者，盖圣恩以□厚安人心，谓州郡有所受于监司而已，则说之获免幸矣。今又从而进之，则恐无以为是非善恶之辨，况说资材阘茸浅陋，一无所长，而有朋比奸佞之迹。先帝正官名，严省闼之选，今于任人，宜加选择；荆南帅守，节制一路，皆非说之所宜。伏乞除说一外任合入差遣，以允公议。」贴黄言：「臣得于风闻，须至先时而言【三三】，万一无此，不过为妄言。」
　　又言：「□居厚于京东妄有兴作，凡州县谁敢违抗。今固不可一一非之【三四】，但说于其间尤为过当，随事增革以谄居厚，如于乡户逐等科炭，最为害民。今来又遽有迁擢，臣所以论之，非谓奉行居厚事者皆可追治也。」（挚遗□，此章以初九日上，今附十日，嫌与范镇事相乱也。王说除仓部郎中在二月一日，寻出知密州，在闰二月四日。又闰二月末苏辙奏，可考。）
　　庚午，诏陕西、河东经略司：「应今后与夏国人私相交易，若取与者一钱以上，皆配江、淮州军牢城，妻子诣配所；情重及至罪止者皆斩，妻子送江、淮州军编管；许人告捕赏有差。其透漏官司及地分巡察人，知情者与同罪。」用司马光次策也。（正月二十二日朱光庭言，可考。）
　　都大提举成都府，永兴军路榷茶公事陆师闵言：先准庙旨，每年支拨茶一万□与熙河路经制司，充折岁额钱，乞施行。诏：「依旧每岁应副经制司钱三十万贯，所有支茶充折不行。其别应副经制司钱六十万贯，即依元丰七年九月四日指挥。岁支钱二百万贯，以本司十案息钱二十万贯，提举榷茶司熙河路岁收息并应副经制司茶折剩钱共六十万，川路计置物帛赴凤翔府桩坊场钱三十五万，川路常平、免役积剩钱二十万，仍依坊场钱例计置物帛，及陕西三铜钱监铜锡本龏钱二十四万八千贯，在京封桩钱、券马縻费钱一十万贯，裁减钱一十万二千贯，续起常平等积剩钱二十万充【三五】。自元丰八年为始，内茶及物帛以熙河路价理数。其从京所支钱，仰户部每年依例印给公据，关差使臣赍送，候至元丰十年终，令经制司具逐年实支见在数目奏取指挥。」（正月一日已改元，不应更称元丰十年，恐误编入此，当在未改元前，可移入元丰八年末。）
　　复晋州和川镇为县。
　　辛未，朝请郎守侍御史刘挚试御史中丞。
　　新除左司谏唐淑问改差管勾灵仙观，淑问初未供职，以疾丐闲，许之。（淑问传言「亟上疏言十事」，不知何事也，当寻，或有当追附者。）
　　诏起居郎、舍人依旧制，不分记言、动。
　　先是起居郎蔡京言：「旧修起居注官二员，不分左右，故月轮一员修纂。今起居郎、舍人分隶门下、中书两省，所以备左右史官，则左当书动，右当书言，而乃尚仍旧制，每月轮修，盖其职事未之有别，恐未足以称朝廷正名责实之意，欲乞今后起居郎、舍人随左右分记言、动。」元丰中已诏问门下、中书两省，言：「礼记虽有左右史分记言、动之文，然历代即无分记言、动故事，但云事为春秋，言为尚书。今观尚书，不免兼载言动。今若止以制诰为言，则犹可分记；若临时宣谕、处置可否之类，即须有因依始末，欲乞且依旧制。」故有是诏。
　　诏每遇忌辰，臣僚赴西上合门奏慰讫，诣内东门奉慰太皇太后。从礼部奏请也。
　　复成都府导江县为永康军。
　　枢密院言：「西蕃邈川首领河西军节度使、武威郡王董□文字称：『被病且死，其蕃族国王事【三六】，已令男阿里骨管勾。』兼阿里骨称：『董□已死，今代父主蕃族进奉。』按治平三年董□承袭唃厮啰进奉赴赴阙除官依例【三七】，今阿里骨进奉已于二月九日到京。」诏阿里骨承袭，仍除节度使。先是阿里骨既代董□领青唐事，（元丰六年十月末。）然犹不敢以承袭告，朝廷徐闻董□死，未知孰立，诏边臣密侦之，时元丰七年六月也。及是踰二年矣，因阿里骨来告，随加爵命。（除节度使起复在十八日。）
　　司马光言：「臣于今月三日上言，以西人未服，中国不得无忧，而备边不敢少弛，不自揆其狂妄，献二策：上策欲因天子继统，旷然赦之，归其侵地，与之更始；下策欲严私市，俟其屈服，然后赦之。然禁私市甚难，立法极严，又边帅得人，然后能行，不若前策之道大体正，万全无失也。今窃闻执政用臣下策，止令禁私市，又立法不严，边帅未尽得人。若边吏拘文，获一漏百，私市滔滔如故，或此路禁绝，而彼路放行，如堤防，一存一亡，将何所益？如此适足以激怒西人，使益发悖心，安肯屈服？万一微犯边境，或表牒中形不逊语，朝廷转难处置，悔之无及，不若用臣上策，早相弥缝，纵未欲还其侵地，且下诏书，责而赦之，使彼此安心，时难得而易失，不可忽也。况本欲因天子继统，荡涤其罪，今日行之，已为太晚，若更迁延，则赦之无名。兹事系国安危，若俟执政论议佥同，恐失机会，误国大事，伏望圣意独断行之，勿复有疑，天下幸甚！若有执政立异议，乞令其人自入文字；若依从其议，他日因此致引惹边事，当专执其咎。」（十六日又言。）
　　左正言朱光庭奏：（此据编类章疏增入二月十三。）臣窃以尧、舜，帝之盛也；文、武，王之盛也，岂独运圣智而至于此耶！盖资贤臣辅翌而然也。观诗书所载皋、夔、稷、契与夫周、召、吕、毕之徒，其嘉谋精忠，见之行事，固彰彰已。恭惟朝廷今日圣政之隆，思欲天下元元，入于仁寿之域，乃尧、舜、文、武之用心也。然而辅弼之臣，忠邪混淆，其怀私意、肆邪说、冒宠荣、偷安持禄者不一，是岂皋、夔、稷、契、周、召、吕、毕之事业？何足以奉承圣政，康济天下者哉？臣已累具奏论，愿陛下早赐睿断，亦尝备论天下之忠贤，愿陛下专隆信任，至今未蒙施行。夫以道事君者，大臣之事也；难进易退者，大臣之节也。若蔡确之进，本以滋章狱事；章惇之进，本以妄兴边事；韩缜之进，本以附会地界，是岂以道事君之事哉！今日确以故事当去而不去，怀私自营，偃然安处；惇之肆为辨说，复怀观望以固宠禄；缜之冒处大任，内有贤兄不知引避，顾岂有难进易退之节乎！恭惟陛下睿智日新，发为善政，将继尧、舜、文、武之盛烈，而辅弼之臣，怀私挟邪冒宠之如此。彼虽不畏清议，强颜固位，宁不自愧于心乎！况司马光之贤，已为陛下信任，范纯仁、韩维今进在讲筵，是三臣之贤者，皆有志于皋、夔、周、召事业，愿陛下进此三人，以代蔡确、韩缜、章惇之任。其张璪已下，皆持禄备位之臣，固不足以当此。伏望陛下别白忠邪，断在不疑，早行黜降，以幸天下。今日虽更张法度，以惠斯民，然弥纶补葺，正在辅弼，皆得贤人共济圣治。若去彼奸谀，进此忠赤，则天下万事无复忧者，陛下垂衣拱手以享天下而已。
　　光庭又奏乞以程颐为讲官。（此据政目十二日事，当求光庭奏附此。八年十一月二十七日以汝团除西京国子教授，元年闰二月十八日承奉校书，三月十四日召对，二十四日通直说书。）
　　注　　释
　　【一】若病患假满百日或不堪医治差使者宋史卷一七○职官志、卷一九六兵志「不」上均无「或」字。
　　【二】非张璪已下备位之臣可以堪任也「可」原作「所」，据阁本改。
　　【三】保甲行教法「行」原作「用」，据阁本改。
　　【四】一有呼啸「一有」原互倒，据忠肃集卷六论盗贼疏及文义乙正。
　　【五】以臣愚虑「虑」字原脱，据温国文正司马公文集卷五○论西夏札子及治迹统类卷二○哲宗委任台谏补。
　　【六】不多于灵夏也「也」字原脱，按此句与上文「不大于继迁也」句式应相同，现据上引温国文正司马公文集补。
　　【七】嘉其吊慰祭奠「嘉」原作「喜」，据阁本及上引温国文正司马公文集、长编纪事本末卷八六取洮河兰会下改。
　　【八】犹自有名上引温国文正司马公文集、长编纪事本末及治迹统类卷二○「自」均作「似」。
　　【九】夫万民之饥饿「夫」字原脱，据汉书贾捐之传及上引温国文正司马公文集、治迹统类补。
　　【一○】虽其恶积罪盈「盈」原作「盛」，据阁本及上引温国文正司马公文集改。
　　【一一】私则边鄙小民上引温国文正司马公文集「则」下有「与」字。
　　【一二】峭峻故也「峻」字原脱，按「峭峻」与下句「陵夷」为对文，现据上引温国文正司马公文集补。
　　【一三】籍斩于他处上引温国文正司马公文集「他」作「犯」。
　　【一四】远者数日长编纪事本末卷七七州县废复「数」上有「十」字。
　　【一五】废相州永和县为镇之初「镇」原作「政」，据上引长编纪事本末及元丰九域志卷二改。
　　【一六】随二税以纳「二」原作「三」，据阁本、活字本改。
　　【一七】此其害一也「害一」二字原倒，据阁本及温国文正司马公文集卷四九乞罢免役钱依旧差役札子、宋会要食货一三之七及本条下文句式乙正。
　　【一八】衙前若无差遣「若」原作「苦」，据阁本及长编纪事本末卷一○八差役、上引温国文正司马公文集改。
　　【一九】务要所在设法「设法」，上引温国文正司马公文集作「役法」。
　　【二○】初议役法「役」原作「设」，据阁本及长编纪事本末卷一○八差役改。
　　【二一】大害不除同上书「大」作「四」。
　　【二二】欲乞指挥下诸路转运提举官「欲乞」二字原倒，据阁本、活字本乙正。
　　【二三】日夕祇听「夕」原作「久」，据阁本改。
　　【二四】章元方言「方言」二字原倒，据阁本及长编纪事本末卷每九四变新法、本书卷五一○元符二年五月己巳条乙正。
　　【二五】言佞人不可近也「言佞人」三字原脱，据阁本及文义补。
　　【二六】先帝追录忠言「言」原作「信」，据阁本、活字本及宋史全文卷一三上改。
　　【二七】二十一日乙巳「一」原作「三」，按元佑元年十月乙酉朔，乙巳当为二十一日；本书卷三九○亦置此事于十月乙巳，现据改。
  </div>
  <div class="pagination">
   <a href="续资治通鉴长编_page475.html">
    上一页
   </a>
   <span>
    ...
   </span>
   <a href="续资治通鉴长编_page471.html">
    471
   </a>
   <a href="续资治通鉴长编_page472.html">
    472
   </a>
   <a href="续资治通鉴长编_page473.html">
    473
   </a>
   <a href="续资治通鉴长编_page474.html">
    474
   </a>
   <a href="续资治通鉴长编_page475.html">
    475
   </a>
   <span class="current-page">
    476
   </span>
   <a href="续资治通鉴长编_page477.html">
    477
   </a>
   <a href="续资治通鉴长编_page478.html">
    478
   </a>
   <a href="续资治通鉴长编_page479.html">
    479
   </a>
   <a href="续资治通鉴长编_page480.html">
    480
   </a>
   <a href="续资治通鉴长编_page481.html">
    481
   </a>
   <span>
    ...
   </span>
   <a href="续资治通鉴长编_page477.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
