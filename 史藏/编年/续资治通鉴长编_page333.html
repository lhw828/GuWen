<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 333 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 333 页/共 607 页
  </h1>
  <div class="content">
   乙酉，诏：「废河东太原监，选本监可披甲马，募义勇愿养马者给之，如开封府界保甲例，以户下税籴折充草粟，不足即通折别户，仍许里私收折脚价钱。如义勇愿自买马，及以私马印入官者，亦如府界给价钱。其养马之数，毋过本监旧额。马不可给义勇者，以给下军及马铺。其孳息牝牡，就便以给河北监牧，仍以缘边、次边空闲牧地招置弓箭手。见佃牧地人愿充弓箭手者听。其余地所收租，拨入转运司。」从河东路经□监牧使刘庠请也。
　　丁亥，司封员外郎、直史馆蔡延庆为天章阁待制、秦凤等路都转运使。冯京初欲用刘瑾，王安石曰：「百司方赖瑾提举，未宜差出。」王珪言延庆可用，安石亦称之，且曰：「延庆尝修注，宜与待制。」上从之。
　　判秦州、宣徽南院使、检校太尉吕公弼判河阳。王韶取熙河，公弼以本路帅迁检校太尉。公弼自言无功不敢受，不听。会疾作，求内徙，故有是命。寻改为西太一宫使。西太一使，在明年二月。
　　权秦凤等路转运使、司封郎中、直集贤院张诜直龙图阁、知秦州。
　　诏熙河路都巡检三员各差军马千人，往根括缘边州军不该归业逃田，招弓箭手。
　　知太原府刘庠言夏国与董毡结亲。上曰：「夷狄合从亦可虑。」王安石曰：「但当修政刑，令中国安强，夷狄合从非所忧。」上曰：「孟子言『小固不可以敌大』，合从则大，大则难制。」安石曰：「孟子所谓『小固不可以敌大』者，谓地丑德齐者言之，故齐以一服八则不能。若克修其政刑，则王不待大，故曰『以齐王，犹反手也』。汤以七十里，文王以百里，岂复计小大？」又为上言：「唐回纥合从犯中国，郭子仪以一言伐其交。陛下能用郭子仪之徒为将帅，则夷狄之交固可伐而离之也。」上曰：「郭子仪岂易得？」安石曰：「有天下之大，所患者非子仪之徒难得也，要分别君子小人而已。」又为上言：「曹操与袁绍相抗，绍地大兵觽，操寡弱，自不敢保胜绍。然荀彧逆知操必胜绍者，以操明胜绍、机胜绍、决胜绍故也。」既而安石又白上：「王中正言：『郢城嘉卜力足敌董毡，董毡与夏人结婚，欲以兵援送，借道于嘉卜界内。嘉卜以为夏、董交婚，即我孤立于两间，素与董毡为绚，必被攻袭，明告夏人，如此我必归汉，亦遣人至王韶处，王韶未敢许纳。』臣以为宜令韶相度事机，以利害谕董毡令绝婚，宜听，因可以施德于嘉卜，收异时之用。」上以为然。文彦博请召王中正问状乃行下，许之。日录载此事于十二月二十五日，今附见。 
　　己丑，知太平州、翰林侍讲学士、给事中张绬夺一官，坐三举官不当也。四年九月壬辰，尝坐举官不当夺官。
　　御史盛陶言：「兵部员外郎、判流内铨李复圭昨守庆州，骄觽轻敌，以败国事。初，西人领觽号十万，筑闹讹堡，复圭合汉、蕃兵纔三千，士非素练，劳逸又不敌，而复圭轻脱，迫遣偏将李信、刘甫、种咏等连夕出兵，信等告以大兵未聚，觽寡不敌，复圭威以节制，亲画阵图以授之。信等不获已进兵，遇敌即溃，杀伤极多。复圭急于自解，即拘信等于宁州，抽取经□司节制文字。狱官希旨，回护主帅，专劾信等，复圭又诬之以违节制【八】，以此咏死狱中，斩信与甫，而流配郭贵等，噃魂怨骨，衔恨无穷。始，复圭败事恍惚，谬欲以劫掠之功，为幸免之计，复出兵邛州堡【九】，夜入西界兰浪、和市，劫掠老小数百，增饰事状，论功告捷，朝廷为之赏林广、姚兕、赵余庆等。又遣兵夜袭金汤，会西人已去，所杀惟老小一二百人，大敛边怨。已而全无斥堠，致髃丑啸聚，有酬赛之心。邻路城堡皆警备待敌，而复圭庸騃自如。贼兵已围大顺诸垒，方稍追集邠宁等兵，处置乖方，故陷郭庆、卫庆宗【一○】于业乐，陷高敏于榆林，庆之属羌荡灭无几，正兵、义勇死伤不可胜数。置之典法，万死犹轻，朝廷全其首领，止令安置，议者至今惜之。陛下宽赦，听还近职。使复圭稍知廉耻，当俯伏引咎，以谢生死肉骨之惠，乃敢具奏乞赏打劫番部时麾下偏裨，文过饰非，侥幸万一。以夜袭为昼战，谓败卒为胜兵，又有言不能要结中人，以致怨谤交作，公然传播，玷累上德。岂典刑独行于李信、刘甫而能废于复圭乎！乞置之散地，以协公议。」上语陶曰：「卿知李信、刘甫所受剑否？即复圭当受。」陶曰：「陛下不诛复圭，今日思之，不能无悔。复圭在朝，又将谋帅臣，恐陛下后日之悔，有甚于今日。」上曰：「朕向者不知，今已尽知之，自有处置。」乃诏永兴军路提点刑狱周良孺根究以闻。陶又言：「复圭罪状明白，乞先罢复圭判流内铨，然后令良孺与知庆州楚建中同根究。」从之。元佑史官既于五年十二月己丑书盛陶疏，又于六年四月乙未书之，其疏则同，但文稍详耳。朱史削己丑所书，并书于乙未日，且删去上语。上语安可删去也？盖王安石主李复圭，故史官私为安石讳耳，今复存之。陶疏则但存其一。
　　先是，复圭酬奖将官李克忠金汤战功，枢密院言：「金汤之役，复圭尽取赵余庆所得首级系之克忠，其自洛河川归庆州，克忠兵又中道为敌冲断，有当时转运使孙坦体量状及知延州郭逵奏具在。」上怒复圭诈妄，王安石独明其不然，曰：「复圭虽得罪，克忠等功自当赏。」上曰：「余人已赏之矣，克忠乃别坐罪。」安石曰：「案复圭札子论一行将官等，不为克忠一人，就令克忠一人有罪，罪自论罪，功自论功。陛下断克忠罪太重。克忠不合取番部甲【一一】，原情固与取玉帛子女入己不同。克忠所以获罪太重者，正坐平时人浸润复圭，以为阿党克忠，克忠无能，又作过坏边事，故常含怒以待之。适会事发，故特被重断。且陛下为人浸润游说所误，非但此一事，如王广渊庆州兵变，广渊抚定有功，乃降两官；如种诊得朝旨令通消息与西人议和，惟不合擅牒韦州，原情有何深罪，乃追一官，又追夺候二年与合门副使指挥。始时，觽议纷然，深咎种诊，以为当令分析者，疑此事出于广渊故也。及分析到，□不干广渊事。陛下以人言觽，遂行遣种诊如此。论者谓种诊缘贪功故累国体，臣愚以为妨功慢命，即不可容，若趣赴政令，务成事功，纵有过失，岂可深罪？」上曰：「当时方欲与西人议和，种诊遽牒去，恐西人因此更旅拒。」安石曰：「臣愚以为若中国自修政事，西人和与不和非所议，纵度时宜欲与之和，何患西人旅拒？陛下断王广渊、种诊罪如此，杜纯亲被旨勘王韶事，陛下无故与转一官，固已非理，及其奏报欺谩，皆杜纯奏状内自见，非因人媒駆悫摘，然陛下迟疑，令候服阕日行遣，臣力辩论，然止于冲替而已。不知陛下谓种诊之罪与杜纯孰重，原两人之情，孰为欲沮坏政事？」上曰：「种诊但欲了事耳，有何罪？」安石曰：「如郭逵之罪固不可与王广渊同日而论，王广渊降两官，郭逵乃止降一官。」上曰：「为宣徽使重故也。」安石曰：「宣徽使非郭逵所有，乃陛下所与。兹为天官，天官重则报礼亦宜重。今逵乃敢如此，而陛下谴之止于如此，何足以驭髃臣？人固有耻其君不如尧、舜若挞于市者，如此等人岂有肯为不义，烦陛下威怒？如逵者，乃曾盗官肉决杖，岂可以待有道君子之道待之？惟知畏惧，乃可驱使。陛下以为逵材亦可用，故爱惜之，不欲深责，臣恐但长逵骄陵，不复为用。」安石言此，大抵专为复圭地道也。既而复圭乞降御史所言分析，上曰：「已委官体量，虚实当自见。」安石曰：「但札与令分析，若有理，固陛下所欲闻；若无理，即复圭更有上书不实之罪。」上乃许之。其后安石又请以复圭所分析事状送建中等，上亦许之。安石辨李克忠功罪，日录在十二月初，以盛陶章论李复圭在二十三日，今并书之。盛陶再论复圭，实录在二十三日；以复圭分析送建中等，据日录在明年正月十一日，今亦并书之。
　　龙图阁学士、给事中李中师前知河南府时，朝廷初令民出钱免役，中师率先诸州推行。富弼告老家居，中师籍其户等，令与富民均出钱。希司农意旨，多取□剩，比它处独重，洛人怨之。中师颇厚结中人，庚寅，召入为髃牧使。先是，河南、北置监牧使，分典国马，中师言养马费重，请罢所置使，而养马于民。不报。其后卒废南北两监牧，罢使者。
　　上问王安石曰：「蔡挺得景思立书，言入武胜军，非因粮即大狼狈，不知今有备否？」安石曰：「王韶约至来秋乃举事，今蕃部既接续内附，木征无复能为，纵少迟亦无可虞之变。」上曰：「河州与兰州相邻，此可虞也。」安石曰：「秉常必无能为，但不侵迫彼国，必不敢妄作。」上因言夏人善战，安石曰：「夏国安能用兵？但中国未修纪律故尔，如昨者庆州即可见，老弱至多，都无部分。」上曰：「此非其精兵，如魏太武驱老弱当敌，非其所惜。」安石曰：「秉常岂魏太武之比，夏国来寇，恃觽而已。若能溃其老弱，精兵岂能独留？」上曰：「夏国屡败契丹。」安石曰：「契丹虽大而无能，以当元昊，宜其败。」上曰：「谅祚亦能败契丹。谅祚为国主，能以身先士觽，犯矢石，所以能率其觽胜契丹。」上又曰：「中国亦未尝能胜契丹。」安石曰：「胜契丹当有素定计□。如陛下今日但忧契丹移口铺，与之计校巡马，恐终无以胜契丹也。」
　　壬辰，太子中允、集贤校理、同修起居注吕惠卿同检正中书五房公事。
　　提举淮南西路常平司言：「濠州锺离县长安堰，定远县楚、汉泉二堰，水利至博，积年堙废，久未完复。乞依宿、亳、泗州例，赐常平钱谷，春初募人兴修。」诏转运副使杨汲覆视，如可兴修，即本司官提举。
　　乙未，知制诰陈绎、曾布并为翰林学士。初，吕惠卿既除都检正，欲布罢职，王安石固请留布，曰：「得两人协济，则臣愚短庶几寡过。」上许之。及是，又欲留布，上曰：「学士职任高，不可为宰属。」安石又请留布修中书条例，上曰：「惠卿吏文尤精密，不须留布也。」安石乃已。
　　起居舍人、史馆修撰兼枢密都承旨、髃牧副使曾孝宽为龙图阁待制、同髃牧使。王安石始欲除孝宽知制诰，上曰：「恐孝宽作文字非所长。」故有是命。
　　太子中允、集贤校理、同修起居注吕惠卿为右正言、知制诰，秘书丞、集贤校理章惇同修起居注。
　　诏京西路差厢军一千人，永兴、秦凤等路二千人，修筑熙州南、北关及诸堡寨。
　　丙申，知亳州、太常少卿孙琳罢理三司副使资序，知明州、太常少卿赵諴夺一官，并勒停；镇安节度使、知邓州李璋降授振武军节度使、知郢州，俸给依初除例，皆坐举李守蒙也。李守蒙事在闰七月三日，或并入彼。
　　右监门卫大将军叔踪、右千牛卫将军叔□各夺一官。叔踪坐诬告，其弟叔□坐不告母而还绌婢也。
　　仁宗修仪杨氏卒，赠贤妃。
　　王安石为上言：「三司节□吕嘉问起请，仪鸾司供内中彩帛文字却奏云为碍吕嘉问起请，乞指挥。其意盖以内东门索彩帛作禁中上元，而嘉问起请，致妨阙，欲中伤嘉问，且归咎于中书立法，此事不可不察也。」上笑曰：「副使、判官为谁？」曰：「王克臣、晏知止。」上曰：「如何行遣？」安石曰：「欲送吏人开封府勘断，副使、判官具与上簿。」上从之。安石曰：「如此等事，非陛下躬俭节用，人臣岂敢如此立法？臣见陛下于殿上盖毡，尚御批减省，以此知不肯用上等匹帛縻费于结络。」上曰：「本朝祖宗皆爱惜天物，不肯横费，如此縻费欲何为汉文帝曰：『朕为天下守财尔！』」安石曰：「人主若能以尧、舜之政泽天下之民，虽竭天下之力以奉乘舆，不为过当。守财之言，非天下正理，然陛下圣心高远，如纷华盛丽无可累心，故安于俭节，自是盛德，足以率励风俗，此臣所以不敢不上体圣心也。」
　　丁酉，诏留知府州折继祖荒庄地，候春首标拨与归顺蕃部，从经□司之请也。
　　上问王安石曰：「见王中正否？」安石曰：「见之。」问何言，安石曰：「中正言熙河人情甚喜，蕃酋女子至连袂围绕汉官踏歌，言自今后无绚杀，有买卖，快乐作得活计，不被木征来夺人口牛马也。」上曰：「边事须委付，不可扰之。王韶等不怕西边事宜，却怕东边事宜。每得朝命，或不应事机，即人情疑沮。」安石曰：「熙州事陛下一一应副无违，不知更有何事，致人情疑沮？昨者韶亦无说，方克武胜，人人望功赏，乃有朝中人书报韶将以城还木征，人情大段疑沮。」王珪曰：「此必是闻□充奏乞以城还木征事。」上曰：「由此观之，事皆在庙堂。」安石曰：「事不在庙堂，乃皆在圣心。圣心辨君子小人情状分明，不为邪说所蔽，即无事不成。天授陛下利势，自秦以来，未有如今日，人民蕃庶，内外无事，天下四邻一皆庸愚疲弱无可儆之敌；且又天锡陛下聪明，亦自秦、汉以来鲜及。若每以道揆事，了无不可为者。尚书历代所宝，以为大训，其言乃孔子、孟子所取以证事。言服四邻，必先曰：『食哉惟时』，『惇德允元而难任人。』言兼弱攻昧，必先曰：『佑贤辅德，显忠遂良。』圣心诚能佑贤辅德，显忠遂良，惇德允元而难任人，虽有如冒顿之夷狄，亦非所恤也。」安石又白上：「庙堂以文书往扰边事，未若置人朝夕与之共事以沮害之，此最所宜察。原付人以一方事，必使之能制觽，以义制觽，则必有不获逞者。人怀不获逞之心，而内有沮害之臣为之应，内外相合，以沮害其事，则忠力之臣虽欲有为必不敢，有为必不成矣。」
　　上批：李宪特与磨勘，于见寄礼宾副使上转七资，为洛苑副使，仍寄资。此据御集乃十二月二十四日事。
　　己亥，辽主遣高州观察使萧瑜、广州防御使王惟教，其母遣安东军节度使耶律什、太常卿史馆修撰韩烨来贺正旦。
　　赐筑州城部役都监杨从先等一十九人银绢有差。
　　诏鼎、澧州自今互差文臣。
　　权河东转运使、工部郎中孙坦，屯田郎中、通判河阳李师锡，江南东路转运副使、屯田郎中韩铎各夺一官，坐为陕西监司体量所部使臣失实，入庆州，兵叛不能招安也。孙坦等夺官，会要云「坐不能招安庆州叛兵」，与实录不同，今两存之。
　　赠度支员外郎范祥秘书监，仍录子若孙一人为太庙斋郎，用秦凤经□使张诜议也。诜以祥尝经制古渭寨，时拓土临洮自古渭始，故请褒之。
　　壬寅，诏鄜延经□司：「应缘边灾伤城寨，速体量赈济，仍相度乘人力未至饥乏，募阙食汉、蕃人修近便城寨及诸工役。如支常平钱、谷，无得过二万贯、石。」
　　诏：「诸路屯驻驻泊军回引见，如有理诉，许以军头司自陈，如辄唐突，决讫降配，虚妄者论如法。即乞呈试武艺者准此。」先是，军士引对，唐突喧哗，上每优容之，面谕管军原其罪，仍令卫士勿击。至是，始条约之。
　　是月，置镇戎军张义堡，废梓州永泰县、绵州西昌县为镇。
　　是岁，河北大蝗。旧纪有此。六年四月二十五日可考。宗室子赐名授官者四十七人。天下上户部主户一千四十九万八千八百六十九，丁一千五百七十三万四千一百九十七；客户四百五十九万二千六百九十一，丁六百一十三万三千六百五十五。断大辟三千七百九十二人。
　　注　　释
　　【一】荐席宋史卷一八六食货志作「挢席」。
　　【二】时王雱幼子夜啼「子」原作「小」，据东轩录卷七、治迹统类卷一七神宗开南江改。
　　【三】或云蛮人行南法同上二书「行」上有「多」字。
　　【四】张裕东轩录卷七同。东轩录卷六、宋史卷四七一章惇传及治迹统类卷一七神宗开南江作「张竑」。
　　【五】南江二字原倒，据阁本及东轩录卷七、上引治迹统类乙正。
　　【六】搏颊求哀上引东轩录「搏」上有「成」字。
　　【七】愿成「愿」原作「顾」，据活字本及上文改。
　　【八】又诬之以违节制「以」字原脱，据阁本补。
　　【九】邛州堡「邛」原作「印」，据宋史卷四八六夏国传、西夏书事卷二二、西夏纪事本末卷二三改。
　　【一○】卫庆宗上引宋史及西夏纪事本末均作「魏庆宗」。
　　【一一】克忠不合取番部甲「甲」原作「耳」，据阁本及本书卷二二五熙宁四年秋七月辛亥诏文「邠州驻泊都监、洛苑使李克忠追两官勒停，经恩未得□用，坐取本辖蕃官所夺西贼甲不还」改。
续资治通鉴长编
卷二百四十二
卷二百四十二
　　起讫时间 起神宗熙宁六年正月尽是年二月
　　卷　　名 续资治通鉴长编卷二百四十二
　　帝　　号 宋神宗
　　年　　号 熙宁六年（癸丑，1073）
　　全　　文
　　春正月乙巳朔，不受朝。
　　己酉，管勾监修昭孝禅寺、入内供奉官宋用臣迁一官，邓守恩减磨勘五年。故事，督工作止加职【一】，上以修奉祖宗陵寺，故特迁官。
　　左谏议大夫、天章阁待制、判北留司御史台郭申锡为给事中致仕。
　　中书言：「欲以市易务上、下界，商税院，翰林图画院，杂买务，杂卖场【二】，诸宫观真仪法从、南郊太庙家事、府司检校等库，都亭、怀远驿，三粮料院，内军器五库，隶都大提举诸司库务。」上批：「内军器五库官物，储积多在宫禁，及收内降物，兼自有提举、提点官，可不隶提举诸司库务。余从之。」
　　王安石请增三司吏禄，上批：「增禄费多，所减吏又未可遽减，令安石再相度。」安石言禄不可不增，又言不患乏钱之理。安石以为：「初，市易行仓法，用万八千缗，以故收市例钱九万缗，方以次修法，市例所收未有纪极，而团并纲运、减省上供所省牙前酬奖，止京东及成都两路岁收已一百万缗，即吏禄不患少可知。」上从其请。安石又言，天下吏人当尽为之赋禄，上以为然，曰：「但患役法未就，未有钱应副耳。」朱史载此事于三年八月二十八日，失先后之序。今依日录，仍见于此。
　　辛亥，诏奉僖祖为太庙始祖，迁顺祖神主藏夹室，孟夏祀感生帝，以僖祖配。始从王安石之议也。中书以五年三月八日戊子建议，四月三日壬子降诏令共议，十一月二十三日戊辰既从中书所议，至六年正月七日辛亥始迁二祖。旧纪于六年正月七日辛亥方具载中书所议，即云奉僖祖为太庙始祖，迁顺祖藏夹室，孟夏祀感生帝，以僖祖配。新纪但书二祖，削中书所议及僖祖配感生帝。实录亦止书迁二祖。新纪盖因实录也。今考究前后别书，仍明着「始从王安石之议也」。
　　龙图阁待制兼枢密都承旨、同髃牧使曾孝□为河北路察访使，权发遣开封府界提点县镇公事、太子中舍赵子几副之。上初欲用李承之副孝□，王安石请用子几，上曰：「子几性率，不如承之详密。」安石曰：「承之定两浙役法如何？或言役钱亦有不均处。」上曰：「诸处大抵如此，恐不免小有不均。」安石曰：「遣承之固善，然子几亦不见性率，如河东所减役钱十余万，在府亦无过失。」上曰：「子几排保甲仓卒，致惊扰。」安石曰：「排保甲，适以陕西事，人或自惊扰，出于意外，岂可归咎子几也？」上卒用子几。
　　中书门下言：「合门看详礼院所定同天节上寿班，臣等参详，欲乞自今枢密使、副，宣徽、三司使，殿前马步军副都指挥已上共作一班，止进酒一盏，其进金器、马并从宰臣体例进表；其亲王、宗室、使相至观察使、驸马都尉、管军观察使已上，皆进赴紫宸殿，依本班序立上寿，更不赴垂拱殿；余并依旧制。」从之。先是，管军观察使已上及亲王、驸马都尉并于垂拱殿以官序高下，各班上寿酒至八九盏，及礼毕而日已晏，外朝有班者仍诣紫宸，议者以为近□，故改之。
　　枢密使文彦博言：「臣近言市易司遣官监卖果实，有损国体，敛民怨，乞寝罢，至今涉旬，未闻施行。切虑陛下以事小不□，而臣愚以所损甚大，决不可为。且京邑翼翼，四方取则，魏阙之下，治象所观，今令官作贾区，公取牙侩之利，古所谓理财正辞者，岂若是乎？凡衣冠之家罔利于市，搢绅清议尚所不容，岂有堂堂大国皇皇求利，而不为物议所非者乎？斯乃龙断之事，聚敛小臣希进妄作，侵渔贫下，玷累朝廷，乞赐详择。」于是王安石白上曰：「陛下近岁放百姓贷粮至二百万，支十斗全粮给军，一岁增费亦计数十万缗，以至添选人俸、增吏禄、给押纲使臣所费又有百万缗，天下愚智孰不共知陛下不殖货利【三】？岂有所费如此，而乃于果实收数千缗息以规利者？直以细民久困于官中需索，又为兼并所苦，故为立法耳。」彦博所言遂寝不报。朱史取去年十一月十二日、十三日王安石所言并附此。今并依实录【四】，见本日。
　　丙辰，遂州观察使承锡卒，赠镇宁军节度使、同平章事、陈国公，谥荣僖。
　　辛酉，赐荆湖北路转运使孙构【五】绢三百。构方经制蛮事，舟触濑石覆没，仅以身免，上闵其劳，故赐之。
　　癸亥，权发遣广南东路转运判官许彦先言：「已牒广南两路委诸县令、佐排定保甲，其旧置枪手、土丁名役乞解放，止立保甲一法。」诏两路转运使具枪手、土丁自来如何差置教习以闻。中书因请令广南东路转运司密委官吏，就排定保甲，遂根括丁口聚散实数具奏，以凭立法均定丁米，从之。此事乃二十八日，今并书之。当考后来如何均定丁米。
　　乙丑，翰林侍读学士、左谏议大夫、知太平州张绬为给事中致仕。绬未受命而卒。
　　丁卯，诏在京市易务勾当公事孙迪同两浙、淮南东路转运司制置杭州、楚州市易务利害以闻。
　　诏北江募人筑城寨，令章惇等优给钱米，毋得扰民。
　　己巳，辅臣同进呈涿州牒，言雄州不当令容城、归信县尉巡历事。枢密院白上：「朝廷已为北界罢乡巡弓手，今更如此，意欲占地，转不逊，恐须亦以不逊答之。」上曰：「只如常应报，不用过当。」王安石曰：「甚善。北界未必有占地意，缘中国亦常言两属地合属中国，中国岂有占地意？我既疑彼占地，彼亦未必不疑我也。」此据日录一十五日事，当考。
　　庚午，职方员外郎、签书应天府判官赵令铄言：「臣应换官补外，如在京遇同天节，太皇太后、皇太后生辰及非次朝贺，乞用宗室例，许妻入内。」从之，仍自今袒免宗室妇在京亦听入内。
　　中书言：「御药院申：昨有旨，诸路冬夏岁赐药尽计直，及降方书下转运司，就合赐之。而故事岁差使臣赍赐缘边将帅，因得传宣劳问，今既有法，所差使臣恐合随罢。礼房以为劳问使臣自当如故事不废，余依所定。」上批：「三路缘边旧差使臣，本以赐夏药故因劳问，今药既不赐，独往抚问，意颇无谓。况所赐药并题名用宝，恩礼甚重，今若止令转运司合散，恐失事体。昨秘书丞何琬止以川峡路远，艰于时至，故乞止赐方书，今三路地里既非川峡之比，遣使劳赐，可且依旧，余依何琬所请。」
　　王安石为上言：「欲兴起治道，须变得风俗。今诞谩之俗初不改，恐无由兴起治道。」上曰：「人情千变万化，苦难知。」安石曰：「人情要保其往诚难，若是诞谩已着，不能明示好恶，继以惩责，风俗如何肯变？上好信则民莫敢不用情，民所以不用情，必是陛下好信不笃故也。」上曰：「前后为诞谩黜逐亦不少，只是却要审。」安石曰：「此事诚要审，然既审之后，不加诛罚以当其罪，何缘肯变？缘作忠信甚难，作诞谩甚易。作忠信，独人主所利，于觽人皆不利；若诞谩，即内外更相朋比，人各济其私欲，是诞谩于觽人为利，于人主乃不利。以其觽人不利，所以作忠信难，以其觽人所利，所以作诞谩易。不然，忠信是美名，诞谩是恶名，人何故不避恶名而舍忠信为诞谩？」上曰：「管仲夺伯氏骈邑三百，没齿无怨言。若审处而当罪，小人亦自服。」安石曰：「管仲以当理而人不怨，诚可称，然管仲岂能胜盘庚、周公？盘庚、周公乃不能使人不怨，岂是不能审处而当罪？盖有使人无怨之道，然而小人妄怨，不害为当理，若为小人妄怨便以为所处不当理，如此，则盘庚、周公亦为有失，不足法。」上曰：「鞠真卿素倔强，及案江西事当罪，便不敢倔强者。」安石曰：「缘陛下切见真卿罪状【六】，真卿更无人党助，所以不敢。真卿在先朝所以倔强者，盖持大臣短长，故大臣骄之至此。陛下若遇奸人人人能如鞠真卿，即谁敢不服？今陛下察人不能皆如察真卿，故未肯退听耳。小人情状，以市井事观之即可见。市井卖百钱物，只着价二三十钱，必忿怒；若着价三五百钱，亦必妄为忿怒，邀厚价；若恰与百钱，即必便肯成交易。为能知其情状，故服也。今遇小人多不当其情状，此所以不服，更纷纷也。人情虽难知，然亦有可见之道，在穷理而已。」
　　壬申，权枢密副都承旨、西上合门副使张诚一言：「垂拱殿常朝，先内侍喝都知以下【七】，至宿卫行门等十八班起居，次通事舍人引宰臣、枢密使以下大班入，次亲王，次侍卫马步军都指挥使以下，次宗室使相以下十班入，方引见、辞、谢。或遇百官起居日，自行门后，通事舍人引枢密使以下，次亲王、使相以下至刺史十班入【八】，方奏两巡使起居。立定，方引两省官入【九】，次合门使引宰臣以下大班入。起居毕，候百官出绝【一○】，两省班出，次两巡使出，中书、枢密院方奏事，已是日晏；况大班本不分别丞郎、给谏、台省及常参官【一一】。乞遇垂拱殿百官起居，合亲王以下十班为四班，亲王为一班，马步军都指挥使为一班，宗室使相至刺史为一班，使相至刺史为一班。其垂拱殿常朝、紫宸起居日，亲王、使相已下班并依旧。」从之。
　　赐许州民贾士明钱五十万。先是，修诸宫观，皆用黄丹烧岂石□离瓦。士明献瓦法，代以黑锡，颇省费，故赏之。
　　察访章惇言懿、洽州蛮杀招谕侍禁李资，诏遣入内供奉官冯宗道往荆湖南、北路勾当公事，及体量蛮杀李资因依以闻。后宗道言资泊舟河侧，蛮辄围掩杀之，乃诏除元造意并下手人许人捕杀，与补近上班行，仍第行赏，余并释不问。资，辰州流人，与张翘同献策，故惇遣资将轻兵入蛮境招谕，资褊宕无谋，亵谩夷獠，故为所杀。李资事，用魏泰东轩录删修。泰录具去年十二月。
　　是月，置潭州安化县，升七星寨为镇。武经边防云：七星寨控梅山洞口【一二】，太平兴国中置。魏泰云：章惇以潭之梅山、邵之飞山为苏方、杨光僭【一三】所据，遂乘兵势进克梅山，建安化县；又令李浩将兵取光僭，师至飞山，扼险不能度而还。神宗史南江传，六年正月章惇言：辰州南江溪洞尽以内属，其新归地自西以北，环数千里，依险团族甚觽，遣官于懿、峡、富、锦、黔州分建城寨。是月，石鉴言：峡、富等十七州首领舒光秀等与蛮一千五百余人纳器甲归朝【一四】，已劳遣还其地。惇又言：辰州南江知州管内军衙首领等，各乞纳土为王民。诏补向永修为西头供奉官，余补官有差。实录但书安化县七星镇，与南江传不同，当考。是年二月癸巳、五月癸丑、六月丁丑及七年正月丁巳并应合参照。
　　翰林学士曾布权知贡举，知制诰吕惠卿、天章阁待制邓绾、直舍人院邓润甫并权同知贡举。
　　二月乙亥朔，诏供备库副使、太原府代州路都监萧士元罚铜十斤，府州都监成恭二十斤。先是，便殿引呈虎翼军士蹶张武艺疏弱，上问出戍所隶，以二人对，故坐责。七年正月，士元分画地界。
　　右千牛卫将军叔婼言：「姊适侍禁王益广，赴官吉州，益广道病失心，刺杀婢，系真州狱。以姊无依，遣人迎之，而贫不能自归。」诏真州赐钱三万津遣，仍给驿券。
　　丙子，龙图阁直学士、给事中张焘提举在京诸司库务。焘前知瀛州，遭母丧服除。故事，起执政以诏，近臣以札子，上曰：「焘近臣，宜以诏。」乃以诏起之。
　　礼部贡院言：「乞依发解条，以前次科场明经到省、及明经奏名人数同比较，系若干人到省取一人奏名外，据所剩奏名额，并拨添进士奏名，即虽到省人数多，合格人少，亦将不合格明经奏名人额添进士。」从之。
　　丁丑，秘书丞、崇文院校书朱明之为馆阁校勘。
　　诏开封府判官梁彦明、推官陈忱各罚铜十斤。去月十四日，宣德门亲从官王宣等与宰臣王安石家人从喧竞，指挥使李师锡擅传语开封府官行遣，而彦明、忱不察虚实，亲从官阮睿本不与喧竞，亦决杖。御史蔡确弹奏开封府官吏曲意迎奉大臣之家，望特加重贬，故罚及之。蔡确疏，据陈瓘尊尧余言兼中书及密院时政记。
　　先是，安石从驾观镫，乘马入宣德门，卫士呵止之，挝伤安石马。安石大怒，请送卫士于开封府，又请罢勾当御药院内侍一人，上皆从之。安石犹不平，确奏疏曰：「宿卫之士，拱卫人主而已，宰相下马非其处，卫士所应呵也。而开封府观望宰相，反用不应为之法，杖卫士者十人，自是以后，卫士孰敢守其职哉？」上善确言，然宰相乘马入宣德门是非，上卒亦弗究也。此据陈瓘尊尧余言。请罢勾当御药院内侍一人，不知姓名，又不见于它书，当考。
　　安石自叙其白上语云：「亲从官挝击坐车及旌斿，臣至宣德门，依常例于门内下马，又为守门者挝马及从人。臣疑亲从官习见从来事体，于执政未必敢如此，今敢如此，当有阴使令之。都缘臣居常遇事多抗争曲直，臣所以如此者，乃为义故，岂敢以私事肆为骄騃不逊？恐奸人欲以此激怒臣，冀臣不胜忿，因中伤臣以为不逊。臣初所以不敢辨者，疑有条制，从来承例违越，及退检会，乃无条制；问皇城司吏，亦称无条制；及问体例，却据勾当皇城司缴到皇城巡检指挥使毕潜等状称，从来合于宣德门外下马。臣初执政，即未尝于宣德门外下马，且宣德门内下马，非自臣始，臣随曾公亮从驾，亦如此。」上曰：「朕为亲王时，位在宰相下，亦于门内下马，不知何故乃如此。」安石曰：「此所以不能无疑，欲具札子乞勘会，依条例施行。」上许之。安石又言：「检到嘉佑年后行首司日记，并于门里下马。然问冯京，则云忘之，记得亦有在门外下马时。而文彦博遂扬言云，我从来只于门外下马。」不知下马仪制竟何如。安石又云：「中书驱使官温齐古见堂吏看棚者云：『守门人自相与言，击宰相马，马惊致伤损，罪岂小？』一员僚曰：『我岂不解此，但上面逼得紧，将奈何！』齐古以白王珪。」然齐古者惮入狱置对，安石问之，乃言不记堂吏姓名，安石亦不复以齐古言告上也。温齐古事，据日录二月十六日所载，今移入此。王铚元佑补录蔡确传云：王安石方用事，确揣知上有厌安石意，会上元驾出，而宫中约嘉、岐二王内宴，从驾还至禁门，岐王马搀安石先入，从者伤安石所乘马目。事送开封府，岐王待罪，安石坚乞去。事未判，会确以他事对，上忽问岐王从人击宰臣马为犯分，确忿然对曰：「陛下方惇友悌，以化成天下，置上元禁中曲宴，以慰慈颜。安石大臣，亦宜体陛下孝友之意。若必以从者失误，与亲王较曲直，臣恐陛下大权一去，不可复收还矣。」上瞿然惊曰：「卿乃敢如此言安石耶？」自是有大用确意。据安石日录并中书、密院两时政记载此事颇详，嘉、岐二王从者实未尝居其间，陈瓘论辨亦弗及也，不知王铚何所传闻，疑铚增饰之，附见当考。陆佃所编安石文字，有三札子，皆论宣德门事，今并附此。其一曰：臣今月十四日从驾至宣德门，依逐年例，自西偏门入。有守门亲事官闭拒不令臣入，挝击臣从人鞍马，从人告诉，而臣切恐成例有违仪制，所以未敢陈奏。寻取责到行首司王冕等状称，自来从驾观灯，两府臣僚并于宣德门西偏门内下马，却于左升龙门出。兼检到嘉佑八年、熙宁四年本司日记，体例分明。又会问得皇城司吏手状称，宣德门即无两府臣僚上下马条贯。寻又令会问自来体例，却据勾当皇城司状称：「取到在内巡检指挥使毕潜等状称，自来每遇上元节，两府臣僚合于宣德门外下马。」切缘臣自备位两府以来，上元节从驾，并于宣德门西偏门内下马，门卫未尝禁止，独本年闭拒不许入，而随以挝击。会问到皇城司，又称：「即无条贯，却只取到在内巡检指挥使毕潜等状称，自来合于宣德门外下马。」虽据皇城司取到毕潜等状内所称如此，即与行首司王冕等状内所称自来体例不同。伏乞圣慈以臣所奏，付所司勘会条例施行。所有取责会问到文状，谨具札子缴连进呈，取进止。正月二十四日，臣安石札子。其二曰：臣近论奏宣德门西偏门事，闻已送开封府勘会。臣止为自来两府臣僚下马有常处，而今来皇城司与中书行首司所称各异，理须根究，乞付所司定夺，使人有所遵守。至于禁门中卫之人，既见元无条贯，遂有止约，亦无深罪，伏乞圣慈详酌，特加矜恕。干冒天威，臣无任惶惧之至。取进止。二月日，臣安石札子。其三曰：臣检御无素，乃至私人干犯禁卫，惶惧震扰，不知所图。方俟得望清光，冒昧陈叙，伏蒙圣恩曲赐慰谕，臣诚感诚恐，无任激切屏营之至。林希野史云：使相在假，或云惠卿多变其事，不乐如此。或云上幸苑中，因问诸臣阉，阉皆伏地叩头流涕云：「今祖宗之法埽地无遗，安石所行，害民虐物。臣等知言出必取祸，不敢不言，愿陛下出安石，臣等亦乞远流海外，以示非敢害宰相而为身谋。」又云：安石上元乘马从驾还棘围中，回驾观百戏，相公马至宣德左扉将入，亲事官攒骨□止之，马势不止，大阉张茂则叱止之，遂目亲事官执其驭者而殴之。曰：「相公马有何不可！」茂则曰：「相公亦人臣，岂可如此，得无为王莽者乎！」安石诉茂则殴伤其驭，上使验问伤状，安石不乐，遂求去。又云：上元，雱于看棚，有指使辈不伏卫士指约，喧闹，遂提卫士送开封府，实时四人各决杖十七。合该降配取旨，上方知，索开封府案阅之，送府令再勘。上使使喻巩彦辅曰：「不可徇宰相意，尽公勘之。」彦辅亦宽其过，指使者罚铜，大程官、书表司各决二十。后遂着令，指定下马处。按希所云，比它书尤详。张茂则、巩彦辅等姓名合增入，姑附注此。
　　己卯，诏淮南转运使，自今小麦若收籴般运每斗价钱七十以上，即折纳钱。初，有旨：官吏及坊监、诸班直、诸军应给小麦而愿给钱者听。至是，三司乞下发运司权停运小麦，故有是诏。
　　诏熙州城下洮河及南、北关渡口并置浮桥。
　　熙河安抚司言，熙州新堡寨合置酒场，欲且听蕃部自募人，从之。
　　庚辰，赐诸王府记室参军王顚紫章服，侍讲郑穆绯章服，以嘉王頵开府，而顚、穆随府迁也。
　　辛巳，司封郎中、直昭文馆、知潭州潘夙为太常少卿。初，夙为荆湖南路转运使，尝遣邵州通判贾师熊以兵丁破蛮寨。及郭逵知邵州，以三千人攻杨昌透，为贼兵追袭至牛脊岭，日暮几陷没，赖夙遣裨将刘杲引兵救之乃免。又遣周士隆、丁佐尧以觽深入据要害，贼窘，遂出降。使者言其功如此，人至今赖之，而夙未尝自陈，故有是命。夙为湖南运使，乃嘉佑三年六月。
　　壬午，诏：「应有虎豹州县，令转运使度山林浅深，招置虎匠，仍无得它役。遇有虎豹害人，即追集捕杀，除官给赏绢外，虎二更支钱五千，豹二千，并以免役剩钱充。」从利州路提点刑狱范百禄请也。
　　癸未，知广州、光禄卿、直昭文馆程师孟为谏议大夫，再任，犹以修城功也。
　　乙酉，诏司农寺体访西川艰食州县，如有灾伤，发常平仓减价赈济，诸路准此。以御史刘孝孙言西川年谷不登，诸州米价腾踊，人艰食故也。上批：「闻濠、寿二州去秋被水，今春乏食，可令监司体量以闻。」
　　庚寅，司农寺言：「近诏天下出钱免役，而永兴、秦凤比之他路民贫役重，恐非朝廷□□爱养之意。乞诏诸路提举司并省冗役，以次蠲减，常留二分□剩，以为水旱阁放之备。」上批：「陕西之民数困科调，最为贫弱，所出役钱独多诸路，诚为可恤，宜依所奏。」
　　辛卯，赐熙河经略司钱三千万缗，以备边费。
　　癸巳，上批付枢密院：「章惇奏富州向永晤亦欲构变，以百姓不从，遂止。详此，乃知内附蛮酋以其不能擅诛剥之利，大底皆怀怏怏，所乐归化者独部民耳。惇等昨乞补置职名，太为微薄，虽朝廷已加等推恩，尚虑未惬所望，可令更切相度。如合再为推恩，仰速具奏。所有舒光秀、光银、允财、元长，硖民既不欲复来，又其貋已背叛，必难遣还旧穴，如就辰州各优与一差遣，不惟弭患，亦自不失恩信，未知可否，并令疾速相度具奏。」于是枢密院言：「臣等已依圣旨令章惇再相度推恩，欲乞作朝廷意，别转两资。仍令惇相度舒光秀合与差遣，更乞空头宣命二十道付惇，准备填给舒光银等差遣。」上批：「今若因懿、洽等州作过，应内附蛮酋例迁两官，深虑启骄长恶，事体未便，兼如向永晤辈亦恐难与忠顺者一等推恩。宜降空头宣命五十道付章惇，令就近相度，量轻重，以使唤或防守得力为名，优与补置。」此据御集，前段十九日事，后段二十五日事，今并书之，当考。御集二月十四日上批：辰州黔江口新寨与土狑生蛮斗敌得功兵员，可令章惇疾速量功状大小犒赏、厚与支赐外，仍具报明闻奏，当议越等优与转资酬奖。本处即日兵势寡弱，故须当如此指挥，以鼓勇士气也。荆湖南、北路见修城寨防托等一行兵员、土丁，并与特支，南、北江已归顺头首，特与支赐。已上可并定例进呈，令冯宗道赍去。二事并系御集二月十四日上批，今附见，与正月末所注南江传合一处看详。「土狑」当作「狤狑」。
　　丙申，西京永昌陵上宫火，焚东神门。其后西京言：「永昌陵都监张保寿，不觉察军士门卒等欲陷十将李荣，因致此火。会德音，乞特贬降。安陵康为政、熙陵张若谷亦乞量责罚。」诏保寿、为政、若谷并勒停，保寿追一官。保寿等责罚，在四月十四日。
　　是日，王韶克河州【一五】。新纪系之三月丁未，盖因奏到日，今不取。
　　丁酉，诏以秦凤路军马六分属熙河路，人二万九千七百二十二、马三千二百七十八，驻泊兵一万三百二十八、马九百四十八，土兵一万八千三百九十四、马二千三百二十，并属熙河路。遇有边事，则以泾原将官领本路土兵并山外弓箭手防托为策应兵。先是，析秦州威远寨以西，别置熙河经略总管司，命王韶、张诜及永兴军路转运使赵瞻同分定兵马数。至是，始条上，故降是诏。王韶、赵瞻等受诏分定两路兵，在五年十二月二十三日，今并书。
　　右谏议大夫、提举上清太平宫阎询为给事中致仕。询，无传。
  </div>
  <div class="pagination">
   <a href="续资治通鉴长编_page332.html">
    上一页
   </a>
   <span>
    ...
   </span>
   <a href="续资治通鉴长编_page328.html">
    328
   </a>
   <a href="续资治通鉴长编_page329.html">
    329
   </a>
   <a href="续资治通鉴长编_page330.html">
    330
   </a>
   <a href="续资治通鉴长编_page331.html">
    331
   </a>
   <a href="续资治通鉴长编_page332.html">
    332
   </a>
   <span class="current-page">
    333
   </span>
   <a href="续资治通鉴长编_page334.html">
    334
   </a>
   <a href="续资治通鉴长编_page335.html">
    335
   </a>
   <a href="续资治通鉴长编_page336.html">
    336
   </a>
   <a href="续资治通鉴长编_page337.html">
    337
   </a>
   <a href="续资治通鉴长编_page338.html">
    338
   </a>
   <span>
    ...
   </span>
   <a href="续资治通鉴长编_page334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
