<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 442 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 442 页/共 607 页</h1>
    <div class="content">　　权发遣陕西转运副使李察言：「昨察访李承之乞改华池镇为寨，以故华池县为镇，其税务巡守兵员、监官皆当随徙。」从之。
　　诏：「陕西转运司钱监阙铜兴铸，累申金部，尚未支降。今军事未已，经费所入，岂宜亏耗？户部失于应辨，其稽滞所由，御史台根究以闻。」后户部尚书安焘罚铜八斤，侍郎陈安石、郎官晁端彦十斤，并典级决杖、罚俸、赎铜有差。（朱本云郎官晁端彦、陈安石，误也。安石五年四月为侍郎矣。）
　　京西转运判官江衍言：「广武埽年计梢草，西京、河阳充军粮草，并阙钱应副，乞借五十万缗【一八】。」诏南、北路提举司共支坊场钱三十万缗，限五年还。
　　诏右侍禁、合门祗候鲁福迁入西头供奉官、泾原路第二将下部将，赐裹创绢五十匹。福，泾原路准备差使回，引见，自言面中箭，使医视之，镞近眼不可出也。后福病箭疮死，录其子坚为三班借职。
　　庚午，诏：「闻熙河路守具阙□、皮，委王钦臣具□三千领、牛皮万张，随州县发夫般运。」
　　提点开封府界诸县镇公事杨景略献造供御酒曲用竹圈杖案法。诏用之。
　　李宪言：「计置兰州粮十万，乞发保甲或公私橐驼般运，又虑妨春耕。臣已修整纲舡，自洮河漕至吹龙寨，俟厢军折运赴兰州。」诏：「如橐驼、舟舡运不足，须当发义勇、保甲，即依前诏。」（二月六日。）
　　枢密院言：「京西、河东、陕西团结厢军赴兰州，凡一万五千人。」诏更于京西刷二千人。
　　上批：「熙河路见修葺边备，支用浩大，近虽已支钱二百万缗，缘本路百物踊贵，支用未足，接续以坊场积剩钱一百万缗赐之。」
　　诏熙州权增公使钱三千缗，通远军二千缗。
　　辛未，种谔言：「自今捕获侵犯边界西人，依朝旨施行外，若诸处探子捕获非作过西界人，并乞刺配荆湖或京西本城。」从之。
　　诏陕西路帅臣所在通判、职官，不许监司差出。从知庆州赵□请也。
　　同经制熙河路边防财用赵济兼陕西转运判官，计置环庆路粮草；陕西转运副使李察计置秦凤路粮草，兼应副熙河路须索；提举熙河、秦凤、泾原路弓箭手营田张大宁权同经制熙河路边防财用。
　　癸酉，三省言：「国子监公试所策问：『诸司之务，寺、监有所不究；寺、监之职，六曹有所不察；六曹之政，都省有所不悉任其责者，殆未足以尽小大相维、上下相制之道焉。岂制而用之者，法未足与守；推而行之者，人未足与明欤？欲度今之宜，循古之旧，而尽由其长，则事之觽多，且将有迂滞之患也。诸生以为如之何则可？』策题乃起居郎蔡京撰。」诏京具所问事理当如何救正，其所取诸生如何者为上等。
　　京言：「窃以命官不度久矣。陛下以日跻之圣，追而复之，其本末度数皆取成于心，而断之以独智。故建长立属，联事合治，官无虚名，人有常守，稽古揆今，粲然备具，万世之幸也。而臣猥以浅学与讨论，实自愧恨，不能有益圣功之万一。窃以谓圣智作法，犹四时而成岁，自唐至周，未有一日而具者，则讲明缉熙，今日之事也。而适被诏命校试诸生，故辄妄意讨论，考观诸生之政学。言不别白，当在吏议，陛下加惠赦臣，使毕其说，臣承命震怖，敢不尽愚。夫朝廷之有百职，百职之有佐属，犹心之运臂，臂之使指。盖臂之作止，不期运也，而应之于心；指之伸屈，不期使也，而应之于臂。何则？其血桩各相系属而通达洞贯故也。今设官分职，有相隶之名，而未有相任之责，有相临之势，而未有相纠之法，此臣之所以疑也。惟不相察，不相任，夫人得以相倚，则小吏犹豫而不敢行，大吏依违而不肯断，事至而莫之决，则必有受其敝者矣。苟任其责，则长贰、佐属同利共忧，若手足相营也，事之不举者寡矣。虽然，察之无时，则疲于应命，而事不加修，其说在察之以月要；责之已甚，则烦于究治，而人不胜任，其说在以律下从第减。如此，则士自尽而刑威矣。或曰：『今御史固察事矣。』臣曰不然。夫官府之治，有正而治之者，有旁而治之者，有统而治之者。省、曹、寺、监以长治属，正而治之者也，则其为法当详；御史非其长也，而以察为官，旁而治之者也，则其为法当略；都省无所不总，统而治之者也，则为法当考其成。然则长吏察月，御史察季，都省察岁，庶乎其可也。臣之区区，窃意于此，然以为未足以有行也，故策之于诸生。而诸生皆未能有至当之论，其等上者多以经义为主，至于对问之言，或取其文词而已。」（朱本以为无施行，削去。新本复存之，今从新本。）
　　太常寺言：「郊庙用乐二十懬，若遇雨雪，则覆以幕，临祭恐不能应办。自今如望祭即设于殿上。」监察御史王桓言：「祭祀牢醴之具皆掌于光禄，而寺官未尝临莅，失事神之敬。伏请大祠皆轮光禄卿、少卿，朔祭及中祠轮丞、主簿，监视宰割，礼毕颁胙。有故及小祠，听宫闱令或太祝、奉礼摄。其应进胙者，卿、少一人望阙再拜进。」并从之。
　　都提举汴河堤岸司言：「丁字河水磨，近为浚蔡河开断水口，妨关茶磨。本司相度通津门外汴河去自盟河咫尺，自盟河下流入淮，于公私无害，欲置水磨百盘，放退水入自盟河。」从之。（丁字河，熙宁八年六月十六日初置鰯，水磨初置年月当考六年八月十二日，七年二月六日、六月一日。）
　　甲戌，枢密院言：「日画圣旨，诸房月终类聚成册进呈。元丰四年正月，诏枢密院所得圣旨，并当日覆奏施行，月终更不进入。逐房因此拖滞，不即钞录，已责限攒写。欲自今诸房所得圣旨，并当日关送院杂司置簿钞录，月关时政房。」从之。
　　太常博士何洵直言：「熙宁祀仪，春秋仲月祀九宫贵神，祝文称『嗣天子臣某』。九宫贵神功佐上帝，德庇下民，以礼秩论之，当与社稷为比。伏请依熙宁祀仪为大祠，其祝版【一九】即依会昌故事、开宝通礼书御名，不称臣。又雨师、先农皆中祠，马祖、先牧、马社、马步小祠，位一少牢。今贵神九位异坛别祀【二○】，尊为大祠，而共享二少牢，于腥熟之俎骨体不备，比之小祠有所弗及。谓宜用九少牢，庶于情文相副。」从之。
　　诏：「兰州主兵官李浩、刘振孙、王安民留不堪披带病卒于极边难得粮草处，李浩坐斥候不明，已降官，可从重；振孙、安民各罚铜三十斤。」
　　诏：「宜州溪峒都巡检薛应之与蛮贼斗，败走藏，除名勒停。」
　　诏：「翰林学士邓润甫违法支用本院厨钱【二一】，已自觉举，御史台勿劾。」
　　注　　释
　　【一】马申「申」原作「甲」，据阁本及本书卷三四○元丰元年十月戊寅条改。下同。
　　【二】十一月丙申「一」原作「二」，据本书卷三三○元丰五年十月甲子条注文及本书卷三三一元丰五年十一月丙申条改。
　　【三】其卫州亦当迁避「迁」原作「选」，据阁本改。
　　【四】自原武而下悉皆退背「原」原作「源」，据阁本改。
　　【五】依向着地分「地」原作「城」，据阁本改。
　　【六】情愿各加二斗「二」原作「三」，据阁本及上下文改。
　　【七】经略司「略」原作「制」，据宋会要食货四三之三改。
　　【八】李宪降授宣庆使「宣」原作「宜」，据阁本、活字本及宋会要职官六六之二二改。
　　【九】不务悉心营职「务」原作「胜」，据阁本改。
　　【一○】听关大内钥匙库「匙」原作「题」，据阁本改。
　　【一一】诏提举河北河东路保甲司「司」字原脱，据宋会要兵二之二五补。
　　【一二】大理寺近断邵武军妇人阿陈等「阿陈」二字原倒，据阁本、活字本及宋会要职官六六之二二乙正。
　　【一三】而纮独献议「献」，同上书作「谳」。
　　【一四】据见今武艺降等教习「降等」二字原倒，据阁本乙正。
　　【一五】李谅宋会要食货四之五作「李绁」。
　　【一六】已遣洛苑使康识移兵兴役「兴」原作「与」，据阁本改。
　　【一七】每年涨水以前权拆「拆」原作「折」，据阁本、活字本改，下同。
　　【一八】五十万缗「十」原作「千」。按：五千万缗数目过大，于情理不合，据下句「诏南、北路提举司共支坊场钱三十万缗，限五年还」，此处「千」显为「十」之误，故改。
　　【一九】其祝版「其」原作「为」，据阁本及宋史卷一○三礼志、宋会要礼一九之五改。
　　【二○】今贵神九位异坛别祀「祀」字原脱，据同上书补。
　　【二一】翰林学士邓润甫违法支用本院□钱「用」原作「同」，据阁本改。
续资治通鉴长编
卷三百三十四
卷三百三十四
　　起讫时间 起神宗元丰六年三月尽是年四月
　　卷　　名 续资治通鉴长编卷三百三十四
　　帝　　号 宋神宗
　　年　　号 元丰六年（癸亥，1038）
　　全　　文
　　三月丙子朔，诏河北转运判官吕大忠罚铜三十斤，以黄河溢，不即救护也。
　　诏权发遣陕西路转运使、通直郎李察，权发遣京东路转运副使、朝奉郎□居厚各迁一官，以措置盐事有劳也。京东转运司言：「比较本路及河北卖盐场，自行新法，已及一年半，凡收息钱三十六万缗。」故有是命。（三年六月二十五日，六年三月十日。）
　　置徐州宝丰监，岁铸钱三十万缗【一】。
　　丁丑，文思副使曹贻孙，内殿承制张□，西头供奉官、合门祗候杨琰，各迁一官，赐银、绢百，以营葺京东货物场也。
　　诏：「定西城已兴功，而西贼近在熙河啸聚，虑防托军马未足支吾，委李宪远置斥堠。」
　　枢密副都承旨、客省副使张山甫等奏：「伏见团教保甲，朝廷立定三等事艺，赏典优渥。按阅之际，其间或令家丁及以别都保人冒名代试，亦无由辨认，兼正长所教事艺及第一等至九分以上，即补班行名目，其欺伪容蔽，亦合为之关防。欲乞特降指挥，重立告赏之法，庶几经久杜绝奸弊。」奉旨：「今后按阅，并先委巡教官封臂写记保分，候按讫拆去。」（密记三月二日事。）
　　己卯，诏御史台察官察诸司稽违，皆按法举察；诸司所施行失当，虽无法亦听弹劾以闻。
　　日本国僧快宗等一十三人见于延和殿，上顾左右曰：「衣紫方袍者何日所赐？」都承旨张诚一对曰：「熙宁中，从其国僧诚寻对见被赐，今再入贡。」上曰：「非国人入贡也，因其瞻礼天台，故来进见耳。」并赐紫方袍。
　　诏借支河北提举司□剩钱三十万缗，付转运司预买紬绢。
　　诏开封府第三等以下见教保甲户【二】，去年以前逋负，权住一年。从提举教阅保甲刘管请也。
　　诏秘书省长贰毋得与著作修纂日历事，进书奏状即系书。其关防漏泄，并依旧编修院法。
　　诏陕西、河东经略司，缘边城寨，自今有招纳或投顺西人收接地分，据人口以至日即给食。
　　知安肃军潘孝绰言：「朝廷昨用开封府判官杜常议，诸路妄通卒即所在州军刺填厢军。窃谓禁军逃亡，首获妄通，可以幸免流配；厢军负罪逃亡，妄通，终不发觉，避重役则走赴轻处，避远恶则自通近地，借支钱粮因此失陷，壮城作匠渐致阙人。乞下有司以杜常言与臣议详定立法。」诏下工部。
　　辛巳，太学正马希孟为太学博士，以上批「自景灵新宫成，髃臣献鸊颂者以十数，独希孟之文可观」也。
　　礼部奏：「有司摄事祀昊天，伏请初献曰帝临嘉至之舞，亚、终献曰神娭锡羡之舞；太庙初献曰孝熙昭德之舞，亚、终献曰礼洽储祥之舞。」从之。
　　刑部言：「旧刑官详断官分公案，断讫，主管论议、改正、注日，方过详议官复议，有差失问难【三】，并于检尾批书，送断官具记改正，上主判官审定，然后判成录奏。自二司并归大理，断官为评事、司直，议官为丞，所断案草不由长贰。日者，断案类多差忒，欲乞分评事、司直与正为断司，丞与长贰为议司。凡断公案，先上正看详当否，论难、改正、签印、注日，然后过议司复议。如有批难，具记改正，长贰更加审定，然后判成录奏。」从之。
　　御史王桓言：「闻户部尚书安焘近缘住滞纲运事，避匿己罪，报上不以实，法应隔朝参，而陛下优恩，特令免隔。比闻狱具，有司依条报焘不应厘务，焘于此时自当杜门屏息，以俟谪命，而乃不忌典刑，传呼入省，焘可谓犯义而不知耻矣【四】。陛下屈法以宠近臣可也，其如天下相率为焘何？」诏札与焘。
　　诏：「北使经过处，知州曾借朝议大夫者依旧，自今更不借官，令权服金紫，不得系金带。其押赐御筵官仍互借，先已借朝议大夫，即借中散大夫，并许系金带，不佩鱼。」
　　壬午，京东转运副使□居厚言：「自置盐税司近二十年，（「置盐税司近二十年」，据御集已增入，当考。）商人负正税钱七万六千余缗及倍税十五万二千余缗，皆周革提举日失于拘催。乞依市易务例，除放倍罚铜钱，百千以下限三年【五】，百千以上限五年，止令纳正税。」上批：「宜依所奏，作朝廷直降指挥。」
　　癸未【六】，诏：「秀州团练使、驸马都尉钱景臻法该磨勘【七】，可依王师约近例，下有司检举施行。自今驸马都尉及七年，令尚书吏部磨勘，更不取旨。」
　　乙酉，诏：「京东推行盐法，已见成效。转运副使□居厚虽非首议官，而自付委以来，悉心共事，以迄成就；兼其它职事，颇见宣力，一路财用，自赡饶足，未尝干叩朝廷。近已迁官，宜更赐紫章服。」
　　丙戌，上批：「种谔病甚，速令范纯粹往延州，权管勾经略安抚司事。如纯粹近所奏感疾未安，即且令李察径马前往。」
　　丁亥，江、淮等路发运司言：「江、淮、荆、浙六路【八】转运司有未发今年额粮四百一十万石，钱帛、杂物称是。」诏六路转运司当认年额，如于岁前拖欠违滞，委蒋之奇隔路选官案罪以闻。
　　己丑，手诏：「封邱县贼焚劫库兵，杀伤人，防护军器车乘虎翼兵级王何、刘顺、侯王【九】杀获凶恶贼一人及御捍军器如法。王何等各迁两资【一○】，均赏钱百千。」后又手诏：「封邱县劫贼先败获徒党，系狱日久，或瘐死不施明刑。限十日结案，捕人三日内拟赏。」又手诏：「开封府鞫封邱县劫贼张再与【一一】等已指挥处斩，枭首封邱，庶警摄奸凶，伸快善良及被苦之家。」又诏：「封邱之贼，在民间固常有之，但偶入县城行劫，情为巨蠹，所以严捕如此。今李宜之不识事体，张皇行牒于数千里外，出告捕榜，心虽欲得奸人无所逃迹，然行遣乖方，惊动远近，传播外境不便。可诫止。」（李宜之何官当考。御集元丰六年三月八日，入内黄门韩诜奏：「臣管押胙城县保甲军器在县下，有劫贼三十四人入县衙打劫，臣闭驿门，其劫贼放火烧甲仗库，入驿杀巡检下军员并长行共三人、防护兵士三人。」御批：「勘会封邱县去京咫尺，因何提举贼盗司并不以时巡察，致上件凶徒结集髃党，如此全无忌惮，白昼直入县衙，焚劫甲仗库，及伤杀管押军器防护兵员？仰李舜聪限指挥到火急躬亲前去赶逐捉杀，并逐旋具捉贼盗到人数外，其巡检即先次冲替，仍令杨景略疾速前去监催捉杀。」不知即是己丑十四日事否。韩诜奏称「胙城」，御批乃云「封邱」，当考。李舜聪时提举府界贼盗。四月二日云云。）
　　辛卯，诏：「自今擘画创立课利，岁收每万缗迁一资，许官吏均受。着为令。」
　　诏广西边事申经略司处置失当及有未尽，许转运、提点刑狱司具事理闻奏。
　　熙河兰会经略安抚制置司言：「准朝旨修筑巩哥关，昨开复之初，规画草创，其城基止是因险峻削，兼土多沙，壁垒不坚。已差苗履别择地形，增展城守。」
　　诏：「兰州围解，其城守将士：降授四方馆使、阶州刺史、熙河兰会路副总管李浩率将士卫城有劳，复陇州团练使；优等西上合门使王文郁，募兵披城接战及上城守宿，迁东上合门使，与一子官；第一等十二员，系王文郁召募，接战得力，十四员守城得力，各迁一资；第二等十九员系守城二员，驱率蕃兵于马家谷守隘，力战退贼，减磨勘三年。蕃官、蕃兵百九十三，第一等迁一资，愿赐绢者二十匹；第二等十五匹，第三等十匹。诸军弓箭手四百六十，敢勇等三十六，第功迁资、赐绢如蕃官。其获级、重伤人别格重者，自从格。」时贼围兰州城六日，浩上其战守功也。（旧纪：「三月辛卯，夏人寇兰州，副总管李浩败之。」新纪亦书：「三月辛卯，夏人寇兰州。」按：三月辛卯乃赏功解围，非始入寇也。）
　　壬辰，以提举河北路保甲、四方馆使、荣州刺史狄谘为嘉州团练使；朝散郎、集贤校理刘定为朝请郎；监教使臣三班差使孟斌等所教武艺及九分，各迁一官；保甲司勾当公事、左藏库副使李元济，内殿承制狄璋，东头供奉官、合门祗候孙文，各减磨勘三年；指使、右班殿直张彦孙等各减二年。按阅河北集教保甲司上第二番集教功状也【一二】。（二月十一日。）
　　入内供奉麦文□言：「宜州旧有驻泊厢、禁军三十余指挥及忠敢五指挥，不减万人。蛮贼犯境，忠敢当前，安化蛮甚畏其锋。后改并忠敢悉为澄海，州峒易之，所以去岁犯边。乞下广南西路经略司专委宜州长吏，依旧招忠敢五指挥为二千五百人，及增副将训练。」诏广南西路经略司相度。
　　门下省言：「覆奏，中书省录黄下京西路提点刑狱，监捕封邱县贼，误用御宝。」诏：「误用宝宫人已责罚。」
　　河北路缘边安抚司许岁举大使臣及承务郎以上，安抚使七员，副使、都监五员。
　　提举开封府界保甲刘管言：「诸县保甲每起夫役，不计家产厚薄，但以丁口均差，故下户常艰于力役。伏望令有司立法，诸县调夫不计丁之多少，而计户之上下，不惟国家力役之政大均，而臣所训保甲亦得安居就教。」诏开封府界诸路监司与提举司同相度。
　　御史张汝贤言：「弹奏之文宜存大体，有司议罪欲察细微。乞自今察案札子径坐要切因依；且弹辞进呈，别录照用情节条贯在后，以备圣问。」从之。
　　诏解盐司钱引，非朝旨擅支借者，以擅用封桩钱法论。从制置司请也。
　　诏：「六曹条贯，改差门下、中书后省官详定。」（四月癸亥并入。）
　　滨州奏：「渤海县保甲刘思累设方略，捕获贼盗，望补一班行名目。」上批：「特补下班殿侍。」
　　乙未，旬休，特御延和殿，引同提点成都路茶场陆师闵、奉议郎徐发已下八员进对，师闵赐绯章服。（两纪并书。）
　　丙申，皇城使、嘉州团练使刘永寿为青州钤辖，以上批「永寿，章献皇太后之后，可特差」也。
　　河东路经略司言左藏库使薛义出界败贼于葭芦西岭。诏迁皇城使。乙屈先锋引路，迁两资，赐绢五十。夺印诸军，依轻伤格。门下檄覆：「义所部三千三百四人，除折亡失并老小外，计获六十九级。」诏义止减磨勘三年。
　　丁酉，上批：「太学博士员阙进呈，以刘燍、黄裳为太学博士。」（此据御集。二月二十二日，神宗改正官制，员阙多归吏部，以谓不可毫发增损，曾孝□以吏部尚书对，戒饬甚峻。孝□云：「适有一事欲奏禀。比有太学博士阙，一人臣以为可以预选，而无恩例；一人臣以为不可为，以恩例当得。法行之初，不敢申请，故欲面禀。」盖可预选者，状元叶祖洽，乃无恩例，不可占射；不可为者，获贼改官人董希，以恩例当在祖洽之上。神宗默然，即日批付中书，太学博士并堂选。此据曾氏南游记旧，当考详，今附见。八月十八日【一三】，乃自郓州召孝□为吏书，此时未也。又八月二十二日，祖洽见任国子监丞罚铜，记旧必误，或误黄裳为祖洽也。韩嗣云：官制成，神宗谓已尽善。初，太学官，寺监丞、簿，并许吏部注授。曾孝□为尚书，上与语及官制，孝□曰：「固善，然臣到未几，见太学博士阙，二人争得之。其一人董希，以捕盗改秩；其一人叶祖洽，以进士第一为京官。两人方争此阙，在吏部格，当与董希，此非有司所敢定也。」神宗明日批：「寺监丞、簿，太学官，并堂除。」）
　　戊戌，宣徽南院使、判大名府王拱辰为武安军节度使【一四】、判大名府。官制不置宣徽使，拱辰因再任改命。（旧纪书拱辰以南宣徽改武安节度。新纪不书。）
　　内园使、管勾麟府路军马郭忠绍出界外击贼于乜离抑，部二千七百六十七人，获七百二十九级，纳降户二百十七、口一百三十一；走马承受、入内殿头贾宗元躬监将兵，力取全胜；皇城使折克行部千四百二十一人，获四百五十九级，招降户十六、口六十六；河东第六副将、崇仪使张永昌部千三百四十六人，获二百七十级，招降户十一、口六十五。诏折克行领荣州团练使，郭忠绍为皇城使，张永昌为六宅使，贾宗元迁一官。（两纪并书：「戊戌，郭忠绍败夏人于乜离抑。」旧纪仍书「管勾麟府路军马」，新纪改作「麟府将」。）
　　开封府界提点司言：「阳武县尉、权知县张绎昨黄河涨水注县，凡七处水决，绎身先劳苦，率觽用命，救护县城，公私以济。乞不依常制，令权知本县。」吏部言：「张绎以奏举县令见待阙，开封府界知县法不许借注。」诏绎特改合入官，知阳武县。
　　己亥，陕西转运判官，通直郎赵济直龙图阁、知熙州。
　　吏部言：「端明殿学士曾孝□九年不磨勘，若通理月日，当改三官，缘本司未有此比。」诏听通理磨勘。
　　复龙图阁直学士刘庠为朝请大夫。庠先以举官不当被追，期满复之也。
　　诏除名人前权梓州路转运副使、朝奉郎董钺叙宣义郎、权管勾荆湖、广南、江南西路提点坑冶铸钱事。钺坐韩存宝得罪削籍，至是，上书言：「泸南之师出讨无功，臣冒昧使指，以转输粮饷，而军事不得预也。行营兵夫盖五万，涉贼境为日六十有奇，而霖霪者殆居其半。臣之所任粮饷，未尝一日阙供。逗挠怯避，责在主将与夫与军事之人，而臣不能自脱于罪戾。既更赦宥，非特赐哀怜，则谁或为臣言者？」故有是命。
</div>
    <div class="pagination">
<a href="续资治通鉴长编_page441.html">上一页</a><span>...</span><a href="续资治通鉴长编_page437.html">437</a><a href="续资治通鉴长编_page438.html">438</a><a href="续资治通鉴长编_page439.html">439</a><a href="续资治通鉴长编_page440.html">440</a><a href="续资治通鉴长编_page441.html">441</a><span class="current-page">442</span><a href="续资治通鉴长编_page443.html">443</a><a href="续资治通鉴长编_page444.html">444</a><a href="续资治通鉴长编_page445.html">445</a><a href="续资治通鉴长编_page446.html">446</a><a href="续资治通鉴长编_page447.html">447</a><span>...</span><a href="续资治通鉴长编_page443.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
