<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 16 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 16 页/共 115 页</h1>
    <div class="content">　　建炎以来系年要录卷四十八 
　　建炎以来系年要录卷四十八金人地名考证 
　　罗索原书作娄宿误改见卷一 
　　萨里罕原书作撒离曷误改见卷十一 
　　乌珠原书作兀术误改见卷一 
　　尼玛哈原书作黏罕误改见卷一 

●建炎以来系年要录卷四十九 
　　宋 李心传 撰 
　　绍兴元年十有一月甲午朔尚书祠部员外郎郑士彦罢初士彦奉太庙景灵宫神御在温州而主管内侍许佃等三人与之不相能颇为所扰上闻之黜内侍而徙士彦命大臣选郎官有风力者代之乃以都官员外郎向宗厚为祠部郎官兼权太常少卿知温州充景灵宫太庙提点武功大夫忠州防御使岑筌为内侍省押班主管迎奉仍诏筌凡事并申提点所毋得行移文字宗厚敏中曾孙也 兵部尚书兼侍读胡直孺卒特赠端明殿学士官给葬事承务郎任申先通判秀州申先辞召命特录之 
　　乙未右文殿修撰提举临安府洞霄宫胡安国试中书舍人兼侍讲秦桧荐之也 直秘阁知宣州李彦卿为尚书刑部郎中 诏泉州布衣朱冲召赴都堂审察 是日江东安抚大使叶梦得始至建康时建康荒残见兵不满三千人诸将散居它郡梦得至乃奏统制官韩世清一军自宣州移屯建康遣水军统制官崔增屯采石及统制官阎皋分守要害梦得行述云巨师古阎皋分守要害按师古今年十月已除后军统制行述恐误而世清尚未至也先是王才据横涧山降刘豫遂引伪知宿州胡斌以兵入寇诏淮南宣抚使刘光世遣兵招捕梦得使统制官张俊自青阳间道会之吕颐浩欲招才乃命才以所部赴行在于是梦得遣使臣张伟谕才如诏旨才遂率其将丁顺等三千余人渡江才惧罪请留建康颐浩议以淮西一郡授才使统其兵之任梦得以为不可乃诏才自武显郎合门宣赞舍人特迁武翼大夫充建康府兵马钤辖汰遣其众得正兵千余人分隶诸军按史今年九月丁酉诏刘光世遣兵捕才丁未诏才赴行在甲辰光世奏止小张俊出兵辛亥又奏才犯濠州十二月一日梦得奏才已谢恩诏相度与淮南一郡甲申才转官除建康钤辖丙戌坐梦得奏才不可往淮西首尾盖百余日今牵联书之 
　　丙申翰林学士翟汝文兼侍读吏部侍郎李光兼权侍读 遣内侍高杰任镇持诏书抚问孔彦舟桑仲且以银合茶药战袍戎器金束带赐之 
　　丁酉神武中军统制辛永宗权主管侍卫马军司公事神武后军统制巨师古权中军统制初上召吕颐浩复相而永宗与同知枢密院事富直柔右司谏韩璜见上多言颐浩之短侍御史沈与求奏其交结上将黜永宗故有是命赵甡之遗史云与求再章言永宗之罪其章不行而有是除非也其实上将罪永宗先解其兵权耳 赐宇文虚中家钱千缗以其奉使日久守节不屈也日历绍兴元年十二月一日甲子枢密院奏据探报金国昨差宇文虚中往河北册立刘豫虚中请国相并监军郎君茶酒虚中道若册立刘豫与黄河外狭西五路放过二主归国我只佐得一主国相监军不语寻差太原张孝纯册立刘豫了当勘会巳降指挥宇文虚中奉使守节不屈令福州赐钱一千贯与虚中男师瑗今据探报忠节可嘉有旨令福州更切存恤虚中家属 承事郎王趯充广西经略干办公事专切提举左右江峒丁及收买战马自五路既陷马极难得议者谓岭外于西南夷接境有马可市而大理特磨诸国所产尤多时已罢买司事见建炎四年八月以帅属领其事工部侍郎韩肖胄言战以骑兵为胜今川陕马纲不通而广右邻诸番宜即邕州置官收市专责成功故复置官提举二年五月癸巳所书可参考 
　　戊戌诏以会稽漕运不继移跸临安命两浙转运副使徐康国兼权临安府与内侍杨公弼先营公室既而康国奏为屋百楹以充大内公弼请增之上不许遣公弼在辛丑公弼请增屋在乙巳先是尚书左仆射吕颐浩言今国步多艰中原隔绝江淮之地尚有巨贼驻跸之地最为急务伏惟陛下发中兴之诚心行中兴之实事要当先定驻跸之地使号令易通于川狭将兵顺流而可下漕运不至于艰阻然后速发大兵一军从江西湖南以平群寇一军往池州至建康府处置已就招安尚怀反侧之人于明年二三月间使民得务耕桑则在我之根本立矣然后乘大暑之际遣精锐之兵与刘光世渡淮犄角而北去由淮阳军沂州入密州以摇青郓命张浚躬亲统兵由河中府入绛州以撼河东乘两路余民心怀我宋未泯之时知王师有收复中原之意则中兴之业可觊也若不速为之逡巡过春夏则金人它日再来不惟大江之南我之根本不可立而日后之患不可胜言矣臣尝观自古有为之君将以取天下者弗躬弗亲则不能戡祸乱定海内伏望考汉高祖以马上治之之迹法唐太宗栉风沐雨之事以速图之不可缓也三四年来金人才退士大夫及献言之人便以谓太平无事致机会可乘之便往往沮抑不得行今天下之势可谓危矣既失中原止存江浙闽广数路而巳其间亦多曾经残破浙西郡县往往巳遭焚劫浙东一路在今形势漕运皆非所便若不移跸于上流州军保全此数路及渐近川狭使国家命令易通于四方则民失耕业号令阻绝俄顷之间巳至秋冬金人复来则虽欲追悔无及矣至是遂定移跸之议颐浩奏不得月日行状系之再相时而奏有云浙东形势漕运非便则是未移跸临安以前也参知政事孟庾为福建江西荆湖宣抚使神武左军都统制韩世忠副之时朝廷犹未知范汝为据建州而论者皆言神武副军都统制福建制置使辛企宗懦怯玩寇福建安抚使程迈等请改命将帅章四十三上故更遣世忠自台州进仍命世忠械招抚官朝散大夫谢向承直郎叶棠赴行在械二人之旨在此月庚子 
　　己亥宣教郎娄寅亮守监察御史以其言宗社大计也寅亮初见六月辛巳带御器械权主管侍卫马军司公事辛永宗罢为江南西路兵马副总管坐与干办官李秉文盗请诸军券钱为御史沈与求所论故秉文堂吏李瑗子也遂以龙神卫四厢都指挥使忠州防御使边顺兼权主管马军司公事而黜秉文为远小监当 湖西安抚使程昌＜宀禹＞以便宜印造贩茶短引以给军食吕颐浩闻其事命金部止之 承务郎敕令所删定官陈康伯通判衢州康伯弋阳人也 
　　辛丑诏孟庾韩世忠应官吏军兵一切事务共为一司不得輙分彼此自范汝为外余皆与免罪许令归业庾请徽猷阁待制李皓屯田员外郎李易并为参谋官朝奉大夫陈杌直秘阁张锐并为转运使直秘阁李健等十人干办公事朝散大夫新通判岳州赵康直等十人准备差遣皓不就庾又请赐空名敕告以备赏军尚书省勘会庾系见任执政所行文字与朝廷一同其立功将佐合行推恩之人自当一面施行讫奏从之 自刘豫之僣位也朝廷以金故至以大齐名之至是襄阳镇抚使桑仲始上疏请正豫恶逆之罪下诏进幸荆南庶几中原人心不致摇动诏答以荆南形势固可驻跸但以粮运未通巳令参知政事孟庾计置俟就绪进发 太常少卿赵子画请续编绍兴太常因革礼明年乃成凡八十六篇为二十七卷淳熙十二年三月庚子又进中兴礼书子画又言每岁春分日祀高禖自巡幸不行虽多故之时礼文难遍至于祓无子祝多男以系四方万里之心盖不可阙望自来岁举行从之 
　　壬寅起居舍人廖刚以招降闽盗余胜之劳进秩一等时制置使辛企宗与刚有隙会士人廖廷实为胜所掳企宗奏廷实乃刚之侄为贼参议刚愬于朝十一月庚子事既明刚卒辞不拜甲辰诏从义郎单德忠忠节显著特先进秩二等 诏以镇江府常州江阴军苗米三十七万斛为刘光世军中一岁之用仍令漕臣分月给之 
　　乙巳右司谏韩璜责监浔州商税用侍御史沈与求奏也先是与求言同知枢密院事富直柔附会辛道宗永宗兄弟为致身之资昨者直柔任御史中丞永宗携女妓宴饮其家物论腾沸暨陛下擢登枢府而道宗兄弟倡言于朝自谓直柔之用我尝有力已而道宗果为枢密院副都承旨是时给事中陈戬议驳除命之际道宗使所亲谕戬曰直柔以附我故有今日公第行之必有以报会陛下批降道宗怙宠卖恩亟罢承旨之命天下称快比又除道宗防遏及总管差遣往来温台明三州之间创置此阙以便其私盖直柔请也外人皆云宫禁语言道宗永宗往往传漏陛下意向无不知之必以语直柔而直柔又以语司谏韩璜凡璜所言逆知事端巧发微中者直柔道之也赖陛下英断逐道宗永宗于外伏望并黜直柔及璜以为臣子阴慝私邪之大戒时吕颐浩秦桧皆忌直柔繇是二人卒俱罢 诏发运使置司饶州 迪功郎陈刚中上书论今民力凋瘵国用匮乏而冗食之官众不急之务繁行在之局务可省并者三分居一而州县冗食尤可怪骇以月计之不知所费缗钱几何万民之脂膏日以乾涸邦之财赋日以蠹耗奈之何民不穷且盗也愿罢冗食去虚文以足邦用上诏对改合入官所陈令三省措置刚中改官在十一月壬子 言者论浙西科敛之害以为均买度牒劝谕告官下户贫民俱巳困乏不支籴钱强令输粟号曰均籴又别立一名曰借籴当此艰食方时大旱而官吏于常赋均籴之外复计顷亩以月科敷既均度牒矣又敷修城木木未及输复敷麻皮又敷牛皮羊皮又敷糯米则农末之病殆不聊生将鬻田而偿则孰肯受者将弃之而遁则质其妻孥锢其婢仆其它郡邑大抵类是上下相蒙名曰健吏暴虐若此民其无所措手足矣若此等事虽非陛下之意然所以科敷者必以朝廷为名是利归于贪吏而怨归于陛下矣若今盗贼几半天下岂天下之人皆跖之徒哉实三吴失业之良民不聊生之赤子也陛下试遣有司执一人而问之曰若何为盗其必有说也愿诏重科敷之罪严贪墨之法指天誓日示以必行庶几人心未叛天命未改疏入诏本路漕司究实闻奏 通直郎知琼州虞沇言近岁州县之吏多贿败者望自今命官犯入已赃许人越诉其监司不即按治者重行黜责从之沇钱塘人也 是日磔武义大夫合门宣赞舍人张琪于越州市 
　　丙午起复宝文阁直学士权邦彦试户部尚书吕颐浩荐之也丁未德安府复州汉阳军镇抚使陈规奏本镇营屯田画一事件自中原失守诸重镇多失惟规与群盗屡战自杨进李孝忠孔彦威董平曹成马友桑仲李横之徒皆不能犯由是德安独存牢城卒方寿等尝谋乱规方会食有告变者规捕而诘之问从谋者几寿曰一城之军公之左右皆是今夕举事矣规命诛寿余不问一府皆服时群盗稍息规以境内多官田荒田乃仿古屯田之制命射士民兵分地耕垦其说以兵民不可并耕故使各处一方军士所屯之田皆相其险隘立为保寨寇至则保聚捍御无事则乘时田作其射士皆分半以耕屯田少增钱粮官给牛种收其租利有急则权罢之使从军凡民户所营之田水田亩赋粳米一＜豆斗＞陆田赋麦豆各伍升满二年无欠输给为永业流民自归者以田还之凡屯田事营田司兼行营田事府县官兼行皆不更置官吏条画既具乃闻于朝诏嘉奖明年下其法于镇使行之 朝散郎知邵武军吴必明以失守待罪诏降一官冲替令赴宣抚司军前自效 承议郎知公安县孙倚以营田办集迁二官用荆南归峡荆门公安军镇抚使解潜奏也 
　　己酉诏福建制置使辛企宗听宣抚司节制庚戌中大夫同知枢密院事富直柔守本官提举临安府洞霄宫侍御史沈与求既劾直柔罪诏下其章直柔乃求去遂有是命 承务郎邓肃主管江州太平观从所请也 福建江西湖南宣抚使孟庾辞行庾请枢密院计议官张致远主管机宜文字致远沙县人先是谒告归闽中还言贼势方盛乞遣重兵致讨故庾辟之 承议郎知铅山县姚舜恭言建贼范汝为等乍臣乍叛首尾二年中间谢向叶棠施逵等三人皆以招安为职反为贼计俾其固守巢穴辛企宗提兵本路经今及年而企宗初不识汝为之面昨企宗全军自南剑退往福州止留李山一军守御邵武近汝为据建州破邵武军李山已来信州驻劄万一贼兵果破福州则全闽皆贼有矣契勘江南两浙系与福建邻境本县正与崇安光泽连接虽申信州遣发巡尉召募土豪分布把截然不谙战敌深虑不能捍御伏望朝廷速赐分遣大兵专委近上将帅从浦城崇安等处分路致讨诏以付宣抚司 右武大夫宣州观察使阎皋进秩二等录饶州掩杀张琪之功也将士受赏者四千四百八十有二人于是武功大夫威州防御使合门宣赞舍人张俊以不策应特贬一秩 是日荆湖广西宣抚使吴敏始受命置司柳州敏奏臣以十一月十七日恭受除命置司治事庚戌十一日也时降授右武大夫和州防御使马扩避地融州之仙溪敏即起扩为本司都统制兼参议直秘阁范直方为参谋直方纯仁孙也扩之在仙溪也宣抚处置使张浚以赀币招之且贻书曰上之待公不轻虽缘谗毁终必保全公荷上恩如此可不图报乎扩以参赞军事刘子羽在真定有隙不复往以书谢之至是始为敏用辛亥升康州为德庆府 尚书右司郎中方孟卿行右司谏 合门宣赞舍人主管宿卫亲兵李永志降一官落合职令吏部与远小监当差遣永志吴湛部曲也辛永宗用为中军提举事务侍御史沈与求论其同为奸利使军情不安故黜之 除名勒停人卢宗原叙承议郎宗原宣和末以徽猷阁待制为江淮发运副使坐与朱＜面力＞交通送肇庆府编管至是始复之宗原已见建炎元年正月辛卯 
　　壬子手诏内外侍从各举所知三人限五日以闻举得其人当受上赏毋以先得罪于朝廷及蔡京王黼门人为嫌先是上得陈襄荐司马光等三十三人奏章大善之故有是诏礼部侍郎李正民以为光等皆不合时宜者由是上薄之中兴圣政臣留正等曰臣诵周诗而知安天下之本观孔子之言而得广求人材之要文王之诗曰济济多士文王以宁武王之诗曰无竞维人四方其训之成王之诗曰佛时仔肩示我显德行盖得贤则能为邦家立太平之基故成周治效致兵寝刑措而国祚过八百年之永者本于此三诗而已孔子曰举尔所知尔所不知人其舍诸自昔论求材者多矣语简而曲尽其要无过此一言者今太上皇帝诏曰方仰瞻雪耻不有多士寘之周行则不能也此盖深得文武成王为治之本诏又曰已虽贤不若荐贤之为愈因举陈襄荐司马光等三十三人疏章宣示群臣使之各举所知则与孔子之言若合符契于是聚精会神相与协成三十六年中兴之治盖本于此诏而已呜呼大哉 翰林学士兼侍读翟汝文为学士承旨 新除吏部尚书卢法原依前徽猷阁直学士提举临安府洞霄宫法原自成都召还道梗不能赴从所请也熊克小历建炎四年五月法原除吏部尚书不及供职改知虁州误也法原明年十二月始以张浚奏就差知虁州此时韩迪为虁帅克不详考耳 诏天章阁祖宗神御二十四位权于临安府院奉安朔望节序酌献共飨一分而巳此据会要增入三年二月己亥复旧 
　　癸丑秘书省校书郎林待聘守尚书司封员外郎待聘尝言原庙之在郡国有汉故事而太庙神主礼宜在都今新邑未奠宜考古师行载主之义还之行阙以彰圣孝 合门宣赞舍人韩世良为神武中军右部统领官兼主管宿卫亲兵世良初见今年十月壬申 中奉大夫张纯提辖榷货务都茶场纯省吏也吕颐浩更张盐法故引魏伯刍旧例而命之 朝奉郎知南剑州张觷为福建路转运判官觷未行会范汝为之将忠翊郎叶彻引众来犯时武德郎制置司统制官任士安驻军城西不力战觷独率州兵拒敌彻中流矢死觷知士安方惧无功即函彻首与之州兵皆愤觷曰贼必再至非与大军合力不能破也未几彻二子引众声言复父讎缟素来攻于是士安与州兵偕战大败之汝为稍挫觷侯官人士安本范琼部曲有众数千琼诛改隶御营司辛企宗因以为将 
　　乙卯绍兴府奏百姓路荣失火罪状上曰此灾不细恐是天戒不专为荣罪止杖遣足矣 
　　丙辰侍御史沈与求论起复福建等路宣抚司随军转运副使陈杌贪污剥克不可用诏孟庾韩世忠别辟能臣代之吕颐浩秦桧因言与求前论宗尹近击直柔颇为称职上曰论宗尹固当然在今日能破直柔党与尤非小补尚书礼部侍郎李正民罢为徽猷阁待制知吉州 诏武功大夫荣州团练使曹成以所部赴行在命张浚遣使持诏书往攸县就赐之时朝奉大夫提举江西茶盐公事侯悫言成今据衡山上流控扼要害毒流三千里莫之谁何马友见与李宏溃卒合为一军虽驻兵在潭然素畏曹成昔成在鄂友自汉阳移军潭衡以避之其忌成可知矣臣料贼意若成由衡山顺流而下友必弃潭而东入江西盖前有孔彦舟之隙后逼曹成西拒刘忠万一势穷力尽则必归曹成而攻江西矣闻友近招人买马打造兵器度其狡狯之心观望向背止在今春朝廷若不早作措置则江西诸郡恐非朝廷有江西失则二广危矣诏付宣抚司悫潭州人也悫奏下在庚申今并书之丁巳日南至命资政殿大学士提举万寿观兼侍读王绹祀昊天上帝于告成观初复旧礼也 
　　己未命吏部侍郎兼权侍读李光往临安府节制本府内外见屯诸军及兼权户部侍郎总领临安府应干钱粮卸纳纲运及修缮移跸事务 诏武经大夫东南第十副将辛璋处斩先是福建安抚使程迈遣璋以所部屯古田县璋逗遛不行迈奏免之璋集麾下持兵见迈请留既而亡去迈言于朝有司迹璋于海盐县捕诛之 
　　辛酉诏谕福建州县以弥盗罢兵与民休息之意 承奉郎枢密院编修官杨愿从事郎李谊并充枢密院计议官谊初见建炎二年九月 遣大理少卿钱稔往浙西路催促见楚公事稔请因便密行体访民间利病许之 伪齐秦凤经略使郭振以数千骑掠白石镇武节大夫合门宣赞舍人宣抚司选锋将王彦与熙河统制官关师古并兵御之贼兵大败振为官军所获遂复秦州张浚承制以彦为康州剌史彦上党人也明年九月丁丑奏至壬戌监察御史刘一止言伏见尚书六曹下逮百司凡所用法令初无画一之论类以人吏省记便为予夺盖法令具在奸吏犹得舞之今乃一切听其省记顾欺毙何所不有欲与则呈与例欲夺则呈夺例或与或夺在其牙颊其患可胜言哉陛下圣明灼见此弊尝降处分令左右司郎官以其省记之文刊定颁行然左右司职事号为最繁窃恐于此不能专一无由速成伏望改差详定一司敕令所立限刊定镂板颁降内吏部条法最为急务乞责近限先次施行庶几杜绝奸吏弄法受赇之弊诏如其请吏部法限一月余限一季成书既而广东转运司以元祐吏部法来上乃命参以七司所省记元丰至绍兴条例参酌修立再踰年而后成云是日曹成犯安仁县执湖东安抚使向子諲初成既屯攸县而子諲兵不满万驻司于衡之安仁遣使招成成亦听命子諲乃檄成权本司都统制而命诸将韩京以一军西守衡阳吴锡以一军南定宜章贼徒逡巡不敢南向者百有余日上江诸郡遂得以获既而援兵不至成忿子諲扼已即拥众而南子諲遣从事郎权安抚司干办公事何彦猷迪功郎随军钱粮官张节夫见成计事遇于途二人皆遁去子諲率亲兵与成相拒自午至申官军悉溃子諲度不可遏单骑入成军谕以国家威灵成不服遂掠安仁县进攻道州执子諲寘军中而去节夫安阳人也 金房镇抚使王彦斩中军统制官赵横统领官门璋彦既败李忠凯歌而归大赏将士待横如初终不言丰里之败横亦不疑至是忽会诸将于球场酒四行叱横使起数其丰里不策应之罪并璋斩之复饮数行而归 
　　建炎以来系年要录卷四十九　 

●建炎以来系年要录卷五十 
　　宋 李心传 撰 
　　绍兴元年十有二月甲子朔知枢密院事宣抚处置使张浚言今年二月于阶成州驻兵与金人相持闻潼川府路有伪造檄书称平蜀大将军不显姓名指斥宗庙摇动吏民臣移师利阆之间密切采访据知潼州府宇文粹中称本府吏民乞用曲端充统制官等缘端＜叐＞扈之迹显著臣受陛下重寄岂有主兵之官却用藩府荐用万一事出于意外臣将何辞以报朝廷巳送端恭州置狱推治外四川见今前执政侍从等官在职虑与臣议论不同别有奏陈乞赐下照诏巳览来章令三省劄浚照会时端巳为浚所杀而朝廷未知也并著此以见端之死所坐无名故浚之词支离也 诏直徽猷阁提举临安府洞霄宫黄叔敖文学吏事皆有可观恬退之节士夫推重可除给事中令所在以礼敦遣赴行在 龙图阁学士提举江州太平观路允迪守本职致仕允迪以前执政告老不进官非故事也乙丑太常少卿赵子画权尚书礼部侍郎本朝以公族为从官自子画始 朝散郎广南东路提点刑狱公事程瑀试太常少卿秦桧引之也 降授朝奉大夫主管临安府洞霄宫曾班除名勒停雷州编管以右司谏方孟卿论其在秦州植旗降敌上书秦州已投拜大金国八字且行移斥御名也班兄弟显谟阁直学士楙显谟阁待制开乞纳官以赎班之罪上不许 太中大夫吴敏充资政殿学士提举临安府洞霄宫敏初除湖广宣抚使以祖母年高力丐免未报敏受命置司柳州时寇盗充斥敏方鸠兵选将未能出师而吕颐浩检会敏丐祠之章故有是命敏至司才十六日也熊克小历吴敏不能制贼为言者所论而罢降资政殿学士提举洞霄宫与日历所书不同当考 国学进士上官孔明上书论范汝为猖獗之状且言为范贼之策有三直捣广南盘据要地疲用王师使苦岚瘴岁月莫能下此上策也引众直前据福州城食城中粟北守壮岭南断浮桥备河口舟阻古田险坐困王师此中策也不度智力迎敌王师此下策也臣今料之彼必出下策然福建之地平原旷野率皆硗确民利于步战而王师长于车骑便于长戟利于弓弩地有所宜战非所利谓宜永嘉航海直至福建秣马厉兵张皇声势募福建之民以攻福建之贼诏付宣抚司孔明邵武人也丙寅诏依祖宗故事复置枢密都承旨以两制为之如未曾任侍从之人即依权侍郎法 诏应贩私茶盐并不用荫原赦 枢密直学士知遂宁府席贡上遗表赠光禄大夫后谥襄荣 
　　丁卯吏部侍郎李光请复东南诸郡湖田诏户工部取会奏闻初明越州鉴湖白马竹溪广德等十三湖自唐长庆中创立湖水高于田田又高于海旱涝则递相输放其利甚博自宣政间楼异守明王仲薿守越皆内交权臣专事应奉于是悉废二郡陂湖以为田其租米悉属御前民失水利而官失省税不可胜计王明清挥麈录余话云王仲薿守会稽颇著绩效如乾湖为田导水入海是也按二郡湖田其租悉属御前重和元年二月甲子诏鉴湖田租以备缮修原庙之须不许他司奏请他皆类此上虞一县考究自宣和元年至建炎四年湖田凡得米三万三千余斛入御前而约放省税米十四万六千余斛民间所失不在焉其本亦如此明清所云未免误矣光奏请复之既而上虞县令赵不摇以为便不摇申到在明年三月庚申遂废余姚上虞二县湖田而他未及也宣抚处置使张浚言巳封永康军普德庙神为昭惠灵显王汉右将军张飞为忠显王诏依巳行事理普德神秦蜀守李冰次子也宣和间改封真人至是浚言神比托梦兆欲扫妖凶患无兵印又言阆州有死卒复苏称飞与关羽分兵境上摧拒强敌故封之 
　　己巳秘书少监傅崧卿权尚书吏部侍郎充淮东宣谕使且赐诸州守臣银合茶药仍命崧卿体访民间利病来上 
　　庚午手诏闽贼范汝为啸聚日久反覆变诈害吾良民比再遣帅尽行剪戮重念军旅暴露转输劳烦皆朕不德之所致也王师到日其诸徒众能执汝为请命者当受重赏自余咸赦除之可令宣抚司多出榜示及箭射蜡弹入贼中使明知朕意 
　　辛未吕颐浩奏乞通京东河北商贾先是刘豫置榷场通南北之货颐浩以为便乃奏行之 责授海州团练副使孟扬责授黄州团练副使孟揆并放令逐便先是扬父责授昭信军节度副使昌龄既卒于封州而扬揆犹在岭南朝议以其蠹国害民累赦不宥昌龄妻东平郡夫人靳氏以昭慈近属诉于朝乃许自便昌龄开封人宣政间与二子继任水衡昌龄仕至保和殿大学士扬揆皆光禄大夫靖康初坐奸赃废 宣抚处置使张浚承制以合门宣赞舍人知兴州同统领秦凤等路军马李师颜知成州合门宣赞舍人利州路第三将柴斌知兴州金之陷狭西也师颜为耀州守独率所部来归其家属皆为金所得金人服其忠义遣其弟师文招之师颜不顾师文卒为所害由是浚擢用之师颜事以绍兴三十年三月壬辰富元衡所奏增入 夜行在绍兴府火 
　　壬申言者论今日为百姓甚害者无如科配一事州县比年以来于常赋之外别立一项军期科配一岁之间一户至五七次臣窃谓与其许科配不若专责常赋与其放逋欠不若严禁敷率今税租免役和买及关征榷酤之利别无失陷则军事所需何容不足伏望特降睿旨今后除依法催科以备军期外自余非泛科配一切停罢诏户部勘当户部侍郎柳约言遇灾伤及经兵破难以不放逋欠外若实因军期须索亦有许收量添酒钱应副或因军期所需多科其数别作支用昨降旨以自盗赃论官窜岭表望依累降指挥施行从之时议者又言朝廷之上喜狥祖宗爱民之良法而讳言今日科歛之大害如早稻未熟而借冬苗春蚕未毕而催和买富民鬻田舍下户质子女吁天不闻诚宜嗟悯伏望明诏大臣继自今勿以科歛为讳而特如条画申敕监司谨其抛降之名俾不得加数掊克因事渔利则四方之民凡有征求莫不乐输而无怨矣＜锍-釒＞奏诏检会五月己未指挥申严行下后奏在此月甲戌今联书之明年正月陈汝锡谪官恐缘此事 左朝奉郎叶夏卿直秘阁知饶州时江东群盗方炽故选用之既而言者论夏卿通守洪都以城投拜命遂寝 
　　甲戌诏江东安抚大使司统制官郝晸颜孝恭以所部四千往建昌军讨贼权听守臣朱芾节制先是建昌之石陂寨军贼丁喜饶青聚众为乱提刑司檄土居宣教郎蔡延世会安抚大使司都统制阎皋击之官军失利至是李敦仁复犯虔化县合门祗候权县事刘仅与战为所败言者虑二寇相合故命芾讨之晸孝恭时驻军鄱阳就遣之也 
　　乙亥淮康军承宣使神武副军都统制福建制置使辛企宗追三官令统所部赴宣抚司军前自效坐拥兵逗遛为御史所劾故有是命 初诏内外侍从官举县令中书记名以次除授而言者以为所举多亲旧或罪累碍于铨选之人乃命吏部参考其负罪碍格之人并罢仍坐所举官 诏立赏钱千缗有妄言火灾者许人告捕从军法时都人讹言太史局奏是月望复有火灾故禁之丁丑手诏略曰比缘国难盗起未息者盖奸赃之吏无恤民意及烦王师而军需不免又取于民因循展转日甚一日欲民不为盗不可得也可将建炎三年以前积欠除形势户及公人外一切蠲除如州县不奉诏及监司迫胁州县巧作催科者并除名令御史台纠察多出黄榜晓谕又诏三省备坐祖宗朝真决赃吏旧制镂板行下自今有犯依法行遣仍籍没家财上以军兴民困吏缘为奸故盗贼蜂起乃下此诏焉朱胜非秀水闲居录云范宗尹为相踰年南宋沈与求论其过恶二十事而赃墨居其四焉于是罢相宫祠弹＜锍-釒＞既传无不骇愕继有诏旨官吏犯赃依祖宗旧典诛戮仍籍其家因宗尹也按宗尹罢相非因与求论列前巳辩之此诏恐非因宗尹特胜非恶之之辞今不取 亲卫大夫建州观察使神武右副军统制岳飞为神武副军都统制仍以所部屯洪州时飞遣本军主管文字秉义郎高泽民至绍兴而泽民其甥壻也乃诈为飞状乞都统制或摠管职事故有是命飞皇恐自辩诏谕以出自上意仍铸印赐之 诏浙西安抚大使兼扬楚等州宣抚使刘光世防遏金人招安盗贼保护浙西一路厥功懋焉可特与恩泽三资奏补本宗或异姓有服亲 户部侍郎柳约言军兴科需百出望官户名田过制者与编户均一科敷从之明年正月丁巳不行 是日曹成至道州守臣直秘阁向子忞闻之悉城中官军得百有二十五人俾之迎敌又遣使招之兵行三十里与成遇士皆惊逸成自东门入子忞从西门跳奔获免成遂据道州戊寅以彗出会稽许臣民实封言事按此手诏甚详而日历不载盖失之 诏行在职事官人添职钱十千日历十二月十五日沈与求除龙图阁学士宫祠贾安宅工部侍郎胡松年给事中黄龟年起居舍人按此皆绍兴二年十二月事史盖误也又于此日书右谏议大夫徐俯上殿按俯明年春方除谏官又书遣驾部员外郎李愿充川狭戊寅以彗出会稽许臣民实封言事按此手诏甚详而日历不载盖失之 诏行在职事官人添职钱十千日历十二月十五日沈与求除龙图阁学士宫祠贾安宅工部侍郎胡松年给事中黄龟年起居舍人按此皆绍兴二年十二月事史盖误也又于此日书右谏议大夫徐俯上殿按俯明年春方除谏官又书遣驾部员外郎李愿充川狭抚谕按愿明年四月方以国子监丞被命入蜀迎祁王史皆误也周必大序驾部题名亦系于今年十二月同此一误今并不取 
　　庚辰武翼郎合门宣赞舍人制置山东忠义军马范温遣参议李植来献捷诏以温为武功大夫忠州刺史仍命听枢密院节制 是日桑仲遣兵攻复州守臣修武郎祖遹弃城走辛巳复置广西茶盐司旧淮南盐息岁收八百万缗自军兴淮南道梗许通广盐于江湖诸路而二年半入纳才七十万缗至是江湖盐价每斤为七八百钱议者以为利厚而冒贩者多故复置官提举户部侍郎柳约复请增诸路酒钱上等每石二千下等一千其半令提刑司桩管余备军费从之去年十一月辛亥增至此又增诏武翼大夫合门宣赞舍人知海州薛安靖朝散郎通判州事李汇并赴行在令扬楚等州宣抚使刘光世遣将统兵戍守安靖本刘锡属官汇尝为沙河簿在沧州结约南归会刘豫使守海州至郡踰年遂诱率签军盖谏等杀金人所命沂南淮北都巡检使王企中及伪齐之戍守者率军民以城来归寻以安靖为浙西兵马副钤辖赐汇同进士出身签书宁海军节度判官厅公事安靖等除官日历不见据明年三月四日安靖等申明东海军戍兵状增入汇以二年二月乙丑赐出身 武翼郎单德忠充枢密院准备将领以所部三千人自为一军以其忠节显著也诏户部给银五万两付温州为福建等路宣抚司大军家属钱粮之用以添差两浙转运使卢知原有请也先是宣抚使孟庾摠大军道由温州守臣龙图阁待制洪拟趣使赴援庾怒于馈饷外命拟亟犒师犒已即行拟归未及州治军人巳塞满庭下汹汹且不测拟即借封桩钱用之事已自劾诏书奖其知变贼平庾上其劳加秩一等拟转官在明年十一月癸未盖因宣抚司保奏也 伪齐汴京留守刘益遣父老史平僧录德真道录王从问奉表请刘豫迁都是日豫下伪诏曰汴京实四方之上游名区奥壤为天下最今所宜都无以易此而重念迁都重事未尝轻议既而寇盗衰息强梗还归关辅混同人渐宁谧宅中而据会要因旧以建新邦乃其时矣朕志巳定朝论佥协将戒严而顺动宜先事以示期诞布诏音亶孚群听已定明年春末迁都于汴凡尔遐迩宜知朕意豫又以伪权尚书左丞张昴权门下侍郎权尚书右丞张东为左丞中书舍人直学士院范恭兼权右丞先是监察御史娄寅亮即陈宗社大计尚书右仆射秦桧以寅亮富直柔所荐恶之使言者论寅亮宣和中父死于贼匿不举丧壬午诏大理寺劾治 
　　甲申右司谏方孟卿言祖宗故事谏官置局于后省号为两省官盖两省朝廷政令所自出祖宗以谏官居之不无深意今行在谏院许于皇城内建置未有定处望令依旧随省置局诏谏院许于行在所都堂相近置局 尚书吏部郎中孙近充秘阁修撰提点两浙东路刑狱公事 
　　乙酉秘书丞刘大中为尚书吏部员外郎 
　　丙戌诏大理寺且留绍兴府俟勘断见禁公事尽绝赴行在 诏入内内侍省应官司取索文字依旧例更不回报后又诏内侍省准此此以二年二月十七日内侍省状增入 
　　丁亥言者请赃吏当死者勿贷上曰朕本心欲专尚德化顾赃吏害民有不得已者然亦岂忍遽置搢绅于死地如前诏杖遣足矣 武经郎合门宣赞舍人潘永思追一官坐为人市恩泽也先是大理推治伪告事连永思上曰永思虽戚里既有过安可废法乃命罢职就逮 右司谏方孟卿言比年大兵所过肆为掳掠甚于盗贼望赐告戒诏自今出师毋得秋毫骚扰枢密院察大将大将巳下递察犯者并行军法 
　　戊子知枢密院事宣抚处置使张浚奏和尚原剿杀金人先是浚徙治阆州徽猷阁待制参议军事刘子羽请独留河池调护诸将以通内外声援浚许之是日吕颐浩等进呈浚奏劄言浚今居阆中为水运以给西军上曰朕料浚必能立功秦桧因奏去年臣初至行朝论浚者纷纷甚可叹骇赖陛下保全得以安迹万一有功寔赖陛下知人善任使不惑浮言之效上因备论天下事有利必有害但害少而利多皆所可为若听浮言则事将俱废且如前年航海一枝之外便皆为不测使惑于浮言逡巡不决岂不败事颐浩桧出至省府未食捷奏至上大喜己丑制授起复明州观察使狭西诸路都统制兼知秦州吴玠镇西军节度使从张浚请也仍遣中使任充持旌节官告赐玠 尚书右司员外郎江跻为殿中侍御史 初上既褒录符祐党人而其子孙陈乞推恩者吏部犹会刑寺有无过失议者言敕书既称以忠为罪望悉除落过名以正名实从之 诏襄邓镇抚使桑仲金房镇抚使王彦释怨体国不得自相侵扰初仲虽受命然犹恃兵众再图取金州是冬以其众分三道一攻住口关一出马郎岭一捣洵阳县使其副都统制武节大夫荣州刺史李横统之前军去金州三十里彦曰贼兵以我为寡故寇三道以离吾之势今吾破其坚则脆者自走矣时贼之大兵在马郎岭北彦遣统制焦文通御住口关而自以亲兵营马郎岭与之对垒几月大战凡六日贼大奔溃彦纵兵追击均州平仲寇金州据彦行状在今冬不得月日按史降旨令二人释怨在此月己丑故遂联书之曹筠撰陈规行状云都督张公入蜀桑仲遣兵蹑其后为王彦所败即日遣郢州兵欲谋蜀公遣人谕霍明毋附仲仲怒挟数百骑来郢州为明所杀按浚以建炎三年冬入蜀去此巳久仲不应蹑其后若以为浚入援时则其还秦州在建炎四年三月至此亦已踰年筠所云误也仲追郢兵及被杀皆在明年巳删润附见庶不抵牾仲承制加横荣州团练使日历明年四月戊寅桑仲奏李横近缘再立功效已便宜加荣州团练使有旨李横特与转团练使依前武节大夫按横自此未尝出兵故且附于犯金州之后俟考庚寅诏存恤张孝纯郑亿年李邺家属命所在州根刷期已上亲赴行在候到取旨迁擢以其用事于伪齐故也 
　　辛卯尚书考功员外郎潘良贵守左司员外郎 
　　壬辰诏自今春试选人及京官初出官人铨试如故事后不果试明年正月丙申依例免试明年秋乃克行之 
　　是月赐陈东家钱五十万 诏以冬寒命有司赈给行在绍兴府居民不能自存者其后移临安亦如此例 
　　是岁宗室善渊赐名者二人 初命户部降本下江浙湖南和籴米以助军储十八年闰八月可参考 静海军节度观察处置等使开府仪同三司检校太师守司空同中书门下平章事安南都护上柱国南平王李乾德薨子阳立乾德在位四十五年 
　　建炎以来系年要录卷五十 

●建炎以来系年要录卷五十一 
　　宋 李心传 撰 
　　绍兴二年岁次壬子金太宗晟天会十年伪齐刘豫阜昌三年春正月癸巳朔上在绍兴是日从官已下先发以将还浙西也 
　　甲午诏自今科场复置贤良方正能直言极谏科 令干办内东门司李珂卫茂实提点绍兴是日从官已下先发以将还浙西也 
　　甲午诏自今科场复置贤良方正能直言极谏科 令干办内东门司李珂卫茂实提点绍兴府留住六宫事务 徽猷阁待制致仕王昇卒昇建德人事亲至孝建中靖国初以经明行修授官事上皇为明堂司常卒年八十一 
　　乙未诏诸路死罪囚应谳者道路已通处依旧法奏案未通处许酌情减降如旧以三省言今道路稍通若令一例减降虑生奸毙故也五年正月壬子复奏案 中兴圣政上语及禁戢赃吏吕颐浩曰赃吏侵渔不可不禁然州县官依条格合得请给宜按月支与使之食足然后可以养廉隅上曰然辅臣因进呈诸路公使库支给外县官供给条格诏申明行下臣留正等曰富而后教圣人之心也衣食足知荣辱众人之情也今使仰事俯育且不给而欲以刑法敺之于礼义教化之不克成宜哉太上皇帝将大治赃吏则先足其供给诚得事理之序比年以来州郡经费不支属吏之奉有至数月不给者天下贤人少而庸人多方责其廉而势或使之鲜廉诚不可以不察也 浙西安抚大使刘光世言谍报金主死尼玛哈巳立刘豫率官僚举哀见合兵谋取寿春诏江东安抚大使叶梦得和州无为军镇抚使赵霖措置防备 
　　丙申故奉议郎赠直秘阁杨邦乂加赠朝奉大夫为立祠名褒忠以江东安抚大使叶梦得言其忠节也五年四月再赠 承事郎刘默除名特送饶州编管默知天台县讼守臣晁公为之过范宗尹吕颐浩互庇之公为才免官而默坐违法科敷及馈送过客属吏至是狱成遂有是命 福建江西荆湖宣抚副使韩世忠围建州先是世忠师行至福州守臣程迈以贼方锐欲世忠少留以俟元夕世忠笑曰吾以元夕凯旋见公矣师次延平剑潭湍险贼焚桥以拒王师世忠单马先浮以济师遂济距建宁百里许范汝为已伐木埋竹及布铁蒺藜开陷马坑以扼诸要路世忠乃偃兵自间道急趍凤凰山是日旦至城下遂围之 
　　戊戌秘阁修撰知绍兴府陈汝锡责授汝州团练副使漳州安置先是手诏因军期所须索之物令州县以印榜实数科理毋得多取于民事见元年六月汝锡受诏不行之属邑侍御史沈与求劾之下台狱法寺当汝锡私罪杖该恩原免右仆射秦桧恶汝锡特有是命 资政殿学士提举临安府洞霄宫张守知绍兴府 宣抚处置使司书写奏报文字进士张橰为右承务郎橰浚之从子也 
　　辛丑昭慈献烈皇后几筵进发上诣禁中焚香 朝散大夫分司西京刘珏卒于梧州熊克小历珏以提举太平观卒按珏此时未落分司闰月丙辰方追复元官讣闻官其二子后又追复龙图阁学士 是日韩世忠收建州初范汝为既被围固守不下世忠以天桥对楼云梯火炮等急击之凡六日贼众稍怠夜官军梯而上城遂破贼众死者万余生擒其将张雄等五百余人汝为窜回源洞中自焚死其将叶谅以所部犯邵武军世忠击斩之余众悉平初世忠疑城中人皆附贼欲尽杀之资政殿大学士李纲时在福州见世忠曰建州百姓多无辜世忠受教及城破世忠令军人悉驻城上毋得下植旗于城之三隅令士民自相别农者给牛种使耕商贾者弛征禁为贼胁从者汰遣独取其附贼者诛之由是多所全活及师还父老请祠之世忠曰活尔曹者李相公也 
　　壬寅上御舟发绍兴神武右军都统制张俊中军统制巨师古以其军从留右军统制官刘宝收后以吏部侍郎李弥大权知绍兴府节制内外军马时百司先渡江扈卫者独执政与给事中直学士院胡交修中书舍人程俱侍御史沈与求而已晚执政登御舟奏事上至钱清堰乘马而行 是日湖东安抚使向子諲自曹成军中归蓝山县初成既入道州会枢密院遣干办官左鼎持诏书谕成俾散遣江淮等路民兵独与堪出战人赴行在听张俊节制其徒为盗久惮俊严明不听命湖广宣抚使吴敏时在桂州以兵力微未能进新中书舍人胡安国遗书于敏以谓帅臣见执而方伯不能治此方伯之耻不知策将安出愿速遣前军进由昭贺以通舂陵北檄韩京自衡移永东檄吴锡严兵宜章而亲总中军急渡岭而北下临清湘据三湖上流之地然后诘问曹成擅移屯所与执帅臣之罪就檄子諲赴军前议事若其悔罪自新则与之招安不然断而讨之胜负可决若复延久必生内变矧迫东作之期民失耕种不待接刃已投于沟壑矣敏然其言而不能用先是宣抚司都统制兼参议马扩尝驻军大名为成所服乃遣小校张布持敏檄谕成成许受招始释子諲且令准备将魏宪遗扩书略云欲得相公指差一处参谋官范直方曰成不必招可促之使赴行在扩曰彼既不愿远出万一促之是使散而为乱也不若藉以为用敏不能决扩献书于敏请提军亲至道州入成军中抚定分拨选强壮以隶五军进兵长沙制服马友正二月中可以就绪不然失此机会不惟湖湘重困师老财殚无以善后矣敏弗听后数日扩为诗献敏曰未敢此时非赵括已愁他日类田丰遂辞职径归融州敏遣骑追之弗及成闻扩去又数日敏祠命亦至成遂复为乱朝廷闻子諲为成所执诏子諲提举江州太平观便居以神武副军都统制岳飞权湖东安抚使将所部往潭州而子諲已出矣子諲得祠在正月乙卯飞权帅事日历不书今以三月甲午江西安抚大使司奏状所云增入 
　　甲辰上次萧山县顾见帷幙华焕问辅臣得无扰民乎辅臣奏闻之县令刘皞民尽出库金上曰敛不及民为善 
　　丙午上至临安播芳大全集赵德庄贺车驾回銮起居表皇威烜赫方望幸于中原圣孝寅恭暂归承于清庙民有云霓之庆师无霜露之劳恭惟皇帝陛下开济艰难图回久大尚勤宝俭来天佑于清躬恶杀好生养国祚之元气昌期将启强敌自平时乘六龙淮海风动日辟百里豪杰景从适毖祝以言还因荐勋而饮至格于艺祖聊收虞守之常作我上京终复汉家之旧臣义均国体喜若巳功簮槖坐疏虽愧甘泉之从衣冠未挂犹瞻清渭之朝 曹橘林集代严州贺回銮表大巡六师坐底妖氛之静外薄四海欣聆法驾之旋宗社咸安君臣相庆中贺恭惟皇帝陛下道侔天地功显祖宗能化本于至诚神武归于不杀强邻自殒靡劳弯挞览之弓巨寇就屠必有假李儿之手乃眷云屯之旅方驰月捷之书往抚尔劳温挟忘寒之纩有激其勇争挥却暮之戈遂使闻风鹤犹惊晋师固已取鲸鲵而为京观商政由旧而戎衣大定徐方不回而王曰还归禁籞生春旂常动色臣职拘守垒躬阻迎銮朝随葵影之倾夜喜旄头之落功成惟断愿献平淮西之碑复不逾时请咏刻浯溪之颂 张孝祥于湖集代方务得贺回銮表灵锋电扫歼厥渠魁舆卫天旋格于艺祖神人欢喜华夏奠安中贺恭惟皇帝陛下仁配乾坤恩兼南北始结琬圭之好欲齐民均蹈于泰和兹亲革辂之征乃强敌自干于皇略远讫鲵鲸之戮亟俾龙驾之归万里提封将复汉图之旧百重陛戟载新吴会之朝臣属奉清闲获瞻粹穆边庭贱守莫陪饮至之觞驰道告行暂止前驱之跸 
　　戊申武功大夫荣州团练使苏易乞以奉化县界把截所转一官于阶官上收使许之自政和初改官名以郎大夫易正副使由是武功大夫率径迁横行至是横行凡数百千人中书舍人程俱力论其不可且谓祖宗之制自合门副使至内客省使为横行不系磨勘迁转之列盖横行职事亲近人主恩数多类从官以元丰三年班簿考之横行共二十二人如种谔韩存宝刘昌祚姚麟之徒皆一时名将故元丰官制武臣独依旧不以寄禄官易之盖有深意今文臣之为庶官者率不过中大夫而武臣乃迁横行此何理也望自今非军功勿迁从之熊克小历载此事于元年九月未实盖不知其月日故附俱初除舍人之月也日历自有本月日今从之 
　　己酉集英殿修撰知临安府席益移知衢州从所请也直龙图阁江淮发运副使宋辉知临安府临安府题名正月十八日宋辉自龙图阁升秘阁修撰盖误辉除秘撰在今年五月乙丑尚书左司郎中姚舜明直龙图阁充江淮发运副使 
　　庚戌诏伪造券榜人并行军法时诸军伪造者多故仓部员外郎成大亨以为请壬子侍御史沈与求迁御史中丞时禁卫寡弱兵权不在朝廷与求言陛下移跸东南将图恢复之举先务之急宜莫如兵汉有南北军唐自府兵彍骑之法既坏犹内有神策诸卫外有诸镇之兵上下相维使无偏重之势其意远矣今图大举而兵权不在朝廷虽有枢密院及三省兵房尚书兵部但奉行文书而已愿诏大臣讲求利害而举行之使人情不骇而兵政益修助成经理中兴之志熊克小历于此书与求上屯田集议按屯田集议乃去年上已具本月日 初建昌军石陂寨卒丁喜饶青等为乱聚众数千人而芦溪寨土兵杨招与乡民乘之纵掠喜寻死其徒姚达代领其众上命徽猷阁待制新知宣州刘洪道督统制官崔邦弼等往捕至是刘洪道请济师乃诏统制官韩世清自宣州遣兵二千时奉议郎知贵溪县符建中亦遣举人刘锐往说谕土兵众皆听命诏官其首余众分隶信州诸军 
　　癸丑左中大夫知枢密院事宣抚处置使张浚加检校少保定国军节度使赏和尚原之捷也浚初除左通奉大夫未拜故自左中大夫除 诏招信县复隶泗州 朝奉郎杜钦智知舒州初李捧既受招其徒路进以所部数千人渡淮而北进犯舒州守臣武节郎李铸无兵不能守弃城遁知池州王进遣兵击破之进与其徒遁去居太湖县之司空山事闻故有是命钦智寻卒江西安抚大使李回以准备将领武经郎武纠代之进寻为纠所杀其党李通率众作乱乙卯诏临安诸门权勿税柴薪油面等物 
　　丙辰右奉直大夫主管亳州明道宫徐俯试右谏议大夫俯初见建炎元年三月丁酉俯之母黄庭坚从妹也避乱抵昭州上始因阅庭坚文集见其名而胡直孺在经筵称其行义文采汪藻在翰苑又荐之上赐吕颐浩手诏曰朕比观黄庭坚集称道其甥徐俯师川者闻其人在靖康中立节可嘉今致仕已久想不复存可赠右谏议大夫或尚在即以此官召之颐浩奏俯避地广中乃诏俯文学行义有闻于时除右谏议大夫赴行在俯入朝未数月遂执政或曰内侍郑谌与俯游于江西重其诗文至是力荐于上御劄史不载王明清云尝于吕氏见之郑谌事以赵甡之遗史增入时人多有是言今年二月甲申四年五月甲戌所书可参考 诏见任郎官自建炎巳来未经上殿者并引对吏部侍郎李光言方艰难之时朝廷广收人材兼收议论郎官最号高选其间岂无豪杰之士可备大用乃不令一觐清光廉退之士固难于自进故有是旨 
　　丁巳右司谏方孟卿言近权户部侍郎柳约请推祖宗限田之制凡品官名田数过者科敷一同编户今郡县之间官户田居其半而占田过数者极少自军兴以来科需与编户一同若以格令免科需则专取于民必致重困臣谓艰难之际士大夫义当体国岂可厚享占田之利又况富商大贾之家多以金帛窜名军中侥幸补官及假名冒户规免科需者比比皆是望寝前诏勿行从之约建请在去年十二月丁丑 宰相吕颐浩秦桧神武右军都统制张俊被旨拣放邵青单德忠李捧三盗部曲青等有众二万三千其疲老不任披带者皆释之所存七千而已如上所料中兴圣政臣留正等曰世传汉高帝豫知吴王濞五十年后必反谓状有反相可知也至于五十年之说非通于数者不能盖不然且其知三杰料陈平期周勃之安刘氏此岂数之能及哉大抵帝王之兴其睿智绝人太上皇料降卒可用之数妙于蓍龟其张良所谓沛公殆天授者欤皇城司更造入禁卫宫殿皇城门号四等岁一易之敕入禁卫三千道黄绫八角入殿门二千道黄绢方入宫门八千道黄绢圆入皇城门三千道黄绢长三年十一月壬申更宫门号以绯红绢方皇城门以绯红绢圆自后不复易 是日宣州火先是合门宣赞舍人韩世清自淮西以所部五千戍宣城世清招纳亡命万余岁费县官钱十万缗米十八万斛朝论恐其为变会州人有傅世清军中欲纵火掳掠民财者逮火作世清往来弹压城中乃定守臣李彦卿新除刑部郎中未上密遣监税赵令吉告于朝吕颐浩遂有杀世清之议彦卿寻卒 
　　戊午三衙奏定临安府左右厢巡为百有十五铺用卒六百七十三人三衙及本府兵各居其半二十二年十月己卯又增为百有五十铺 资政殿学士提举万寿观兼侍读王绹提举临安府洞霄宫从所请也绹在经筵凡两岁力请外祠而有是命 诏自今停藏接引私盐并与犯人一等科罪用浙西提举茶盐梁汝嘉请也此以绍兴三年三月八日淮东提监郭楫劄子修入 
　　己未诏修临安城之頺圯者以修内司所集湖秀等五州役卒就筑之 诏商贩茶盐并许经由海道出入以运河阻浅故也 
　　庚申诏发运使汤东野往建康收簇江东西路上供岁额米斛 枢密院将领徐文有众二千余命神武中军统制巨师古莅拣之仍诏文及李捧邵青单德忠赵延寿等所部兵并专听枢密院节制辛酉遣入内东头供奉官睿思殿祗候任源往张浚军前抚问源请金字牌以招收所过群盗上许之言者奏自崇宁以来宦官握兵驯致祸变天下之人言之切齿今来源所经去处就使偶有盗贼止当移文所属措置勿致稽留使命足矣而乃欲以招安自任然则群盗肯听之乎又况挟招贼之名开握兵之渐事有几微不可不虑乃诏源遇有贼盗将金字牌旂给付守臣招安后旨在二月庚午 左武大夫棣州剌史马钦特迁横行遥郡二官录招降邵青之劳也 武功大夫忠州团练使杨勍以所部四千屯吉州恣横不法建武军节度使江西兵马副总管杨惟忠欲图之乃与勍叙同姓之欢邀勍会饮伏兵诛之遂并其兵寻进惟忠军职一等勍自建炎中为盗践蹂福建湖南诸州及是乃败惟忠以二月辛未除捧日天武四厢都指挥使其诛勍不知在何时今从赵甡之遗史附此月末勍初见建炎四年五月 
　　二月癸亥朔诏临安府近行宫高阜禁人毋得至其处犯者徒二年以其可以下瞰宫中也 
　　甲子诏平江府守臣市贺铸家所鬻书以实三馆 
　　丙寅命浙西安抚大使兼淮东宣抚使刘光世将锐卒万人移屯扬州劝率农桑经理一路时至镇江视师光世不奉诏 诏建州权罢鼓铸二年以监兵避乱散逸用知漳州綦崇礼请也 召泉州草泽陈啬赴行在 直显谟阁李承造复为两浙转运副使专一应副刘光世钱粮以光世言累有机会多缘无桩办钱粮几误大事故也于是转运副使直龙图阁刘宁止遂罢丁卯诏选人七阶并分左右时用元祐旧制寄禄官分左右而赃吏不预焉言者谓祖宗以来选人皆以州县系衔故无所分别今选阶品秩虽卑岂可无以律贪而独置之廉耻之外乃下吏部如所请 尚书吏部侍郎李光试礼部尚书吏部侍郎李弥大试户部尚书徽猷阁直学士知漳州綦崇礼试吏部侍郎太常寺少卿程瑀试给事中崇礼吕颐浩所荐瑀秦桧所荐也 给事中兼直学士院胡交修充显谟阁待制提举江州太平观交修以引疾得请此恐是缘周杞事干连乞去此月庚辰可参考 殿中侍御史江跻奏徽猷阁直学士江淮发运使汤东野承议郎知淳安县鲍慎好奸赃胁使输钱五千缗庇而不发东野遂罢去 右宣教郎王彦恢知无为军无为分镇地至是始命守臣也 楚州参议军事李用成充本州团练判官用成久参祝友军谋最所亲信刘光世因拔授用成朝请大夫言于朝故有是命其后秘书少监傅崧卿自淮东还奏其劳乃正补承事郎用成补正在五月乙丑 
　　己巳诏榷货务依临安府样制造斛＜豆斗＞百只降之诸路仓部员外郎成大亨言绍兴府斛＜豆斗＞增大出给之际例各折阅具狱滋多惟临安＜豆斗＞斛均平公私两便故有是旨 诏比缘移跸临安令漕臣措置营缮闻诸颇取材于民违背初旨可令监察御史黄龟年取索仍给银绢度牒计市价偿之 朝奉郎福建转运判官张觷为尚书考功员外郎直显谟阁新除两浙转运副使李承造移福建转运副使直秘阁提举浙西茶盐公事梁汝嘉为两浙转运判官承造为刘光世所辟未到司改命当考庚午资政殿大学士提举临安府洞霄宫李纲为观文殿学士荆湖广南路宣抚使兼知潭州前五日直秘阁知道州向子忞奏曹成犯道贺二州宰相吕颐浩秦桧因陈天下大计当用二广财力葺荆湖两路使通京西接狭右此天下右臂如京东诸州为叛臣所据正如国初河东且留以蔽敌诸路先定他时并力图之似为未晚桧请身至湖外自当一面效羊祜襄阳之体上曰卿等当居中运裁不可授人以柄至是命纲仍令福建等路宣抚副使韩世忠以所部统制官任仕安一军三千人授纲由汀道州之任又命权湖东安抚使岳飞率湖东副总管马友及诸将李宏韩京吴锡等共击之新除中书舍人胡安国避地湖东亦以书遗桧言吴敏兵寡宜就遣世忠以为之副俾歼殄群寇收拾遗民人言向子諲忠节在今日可以扶持纲常愿怜其无救而陷于贼复加任用俾收后效 
　　辛未上谕辅臣将来御试举人止造蓆棚于讲殿之前不必更修别殿吕颐浩因赞圣德以为如此可以示四方士人使知陛下恭俭如此上曰朕天性不好华靡况与承平之主不同秦桧曰大布之衣大帛之冠是古人处患难之事后世以为夸美上曰卿言极是 初命发卖蔡京童贯王黼朱＜面力＞浙西田至是六年而未售者尚五千余亩乃诏发运副使姚舜明措置 
　　壬申诏自今巡尉毋得注吏职出身人此以绍兴五年二月十一日敕令所状修入 
　　癸酉起居舍人廖刚权尚书吏部侍郎 左中奉大夫李友闻复集英殿修撰提举江州太平观朝论以其子邺为伪齐所倚故录用之友闻年八十矣 诏诸路州军遇天申节依旧试经拨放僧道度牒每三百人放一名建炎末权住试经至是礼部员外郎兼权祠部王居正言本部岁降诸路空名度牒各不下五六万而其间乃无一人缘试经者揆之人情恐有未安故降是旨 
　　甲戌福建转运副使陈原阙广东提点刑狱公事徐端本江西转运判官赵公竤浙西江东广东提举茶盐黄昌衡陈铸王鈇章仅福建提举茶事孙恭两浙福建提举市舶鲍存陈鼎等十人并罢以御史中丞沈与求论其猥滥也端本铸子铸安西人宣和述古殿直学士仅惇孙尝除光禄寺丞铸亨伯弟子鼎镇江人也 吏部尚书李光为淮西招抚使神武前军统制王＜王燮＞副之吕颐浩欲讨韩世清乃托言路进等诸盗未平命＜王燮＞将前军往捕而以枢密院准备将徐文所部为光亲兵仍命世清及江东统制官张俊崔邦弼王进王冠李贵等军权听光勾抽使唤事干军政待报不及者许便宜行讫以闻 朝请郎新通判池州乐亮臣改知滁州用江东安抚大使叶梦得请也滁州自向子伋死不复除守臣至是盗贼稍衰而乡村尚有食人者亮臣捕得其首周智磔于市由是遂止亮臣清介自守惟一僧偕行郡事之余多瞑目独坐滁人久犹思之亮臣事以赵甡之遗史增入但甡之所记作岳谅臣盖字误今从日历按亮臣除命在二月甲戌而甡之于正月乙卯书之疑叶梦得先遣亮臣而后奏也 
　　乙亥权尚书户部侍郎柳约落权字以将使高丽也 是日雨雹 
　　丁丑给事中黄叔敖兼侍读权尚书吏部侍郎廖刚兼侍讲诏合门宣赞舍人崔增枢密院准备将领赵延寿单德忠李振徐文武功大夫李捧枢密院水军统制邵青所部兵分为七将以御前忠锐为名内增青仍作水军并隶侍卫步军司非枢密院得旨毋得擅发仍铸印赐之文除第七将及赐印在此月庚辰隶步军司在辛巳今联书之 秀州海盐县令徐百禄敕令所删定官莫儗并罢百禄秉哲子儗俦兄殿中侍御史江跻以为言故罢 金均房州镇抚使王彦奏文林郎续觱充本司书写机宜文字宣教郎高士瑰起复承事郎王弗并干办公事士瑰琼曾孙弗荥阳人也觱巳见元年二月 始淮南营田司募民耕荒顷收十五斛及是宣谕使傅崧卿言其太重故百姓归业者少上用崧卿言诏损岁输三之二俟三年乃征之仍赐崧卿钱五万缗俾贷民为牛种之费 故朝散郎梅灏赠直龙图阁以元符党人故录之也 龙图阁待制致仕洪中孚卒 
　　己卯浙西安抚大使兼扬楚等州宣抚使刘光世同执政对于内殿光世自镇江入朝留弥月上命光世移屯维扬而光世以为恐邻寇有疑或致生事愿仍领浙西以为根本之地盖光世实惮行也右司谏方孟卿言今陛下既已移跸临安岂能免邻寇之疑臣又闻光世欲以身任山东河朔之事其陈义甚高今乃不欲渡江其意安在臣愿清燕之间召宰相吕颐浩秦桧与之面议于陛下之前及早应副钱粮并措置合宜事件谕以圣意使之必行庶几不致临时首鼠败事上召光世入对谕使将大军偕行光世终以为难乃命移屯五千往来节制而已光世之来也以缯帛方物为献上命分赐六宫御史中丞沈与求言今艰难之际不宜有此乞斥还之上纳其言仍降劄奖谕 是日秦桧因奏事言每见陛下屈已从谏中外士民无不感悦上曰如前日百姓揭牌题以供御绣服问之乃十年前京师铺户用其旧牌已令毁撤不知者将谓旧习未除朕所服者多缯素岂复有绮绣也 从事郎知高邮县钟离浚言宣抚司指挥令营田之民有警旋行勾集出战本县四十村归业之民仅千八十家少有耕种又虑秋成或为贼有欲分为二十社社三百人择精强可仗者二人为巡社首领其余十人为甲甲有队长如遇警急递相救援二十社计六千人约耕田六百顷若无耕牛可以人代每亩收一＜豆斗＞五升共收谷九千斛计贷种钱万六千缗诏宣谕使傅崧卿以永丰圩禾稻给之如其请浚先为薛庆幕客屡勉以忠义庆信用之其后崧卿还朝荐浚学有师承忠国爱民一路鲜有其比上嘉之命特改京官浚改官在四月戊辰 
　　庚辰诏自今监司不得任本贯其见在任者皆移之时言者论近两浙转运使卢知原等皆系本贯之人利于殖产营私应副亲识干求请托一切用情望别与差遣庶革逐赂狥私之弊稍复祖宗立法之意故有是命 降授朝请郎周杞除名惠州覊管杞在常州为政残酷会大旱上御经筵问所以致旱之由显谟阁待制胡交修时为中书舍人对曰此殆杞佚罚遂以杞属吏杞怒上书告其罪诏大理寺丞胡蒙诣常州按验交修无所挂然群从亦多抵罪而杞坐贼杀不辜及赃罪流故窜蒙历城人也熊克小历载杞狱具于去年十二月甲寅按甲寅乃进呈体究文字非具狱克误也 诏内外诸军并各供具人马衣甲器械緫数及开坐统制统领官所辖数以闻自今每军月具籍申枢密院时吕颐浩以诸大将专兵难制故举旧制行之然终不能得其柄 夜雷声初发 
　　辛巳直秘阁知道州向子忞落职放罢以湖东提点刑狱公事周随亨劾其不法及弃城故也新除中书舍人胡安国自全州遗尚书左仆射吕颐浩书曰昔韩忠献公秉政十年勋盖一时权震天下然议者亦或排之则孙公沔李公参吕公诲王公陶与司马公光是也众人常情睚眦必报而忠献公于此数人皆引用之各尽所长不以为怨而近世诸人借国威福行其私意取快一时欲救往迷正在今日相公中间均逸亦有异同之议今公衮言归进退贤否赏罢功罪固当以至公无我为先报复恩讎为戒然比于忠献犹有未及不免天下之疑以贵者言之如旧相吴观文起帅长沙继除三路宣抚吴虽辞免而军书羽檄辐凑门巷又以剧盗方集境中恐失事机惶恐拜命鸠兵选将夙夜究心亦未为失一旦赐罢自观文降资政自通议降太中传播诸方骇动观听所可疑一也以微者言之向子忞之守道锄治奸猾虽犯众怒识者是之申乞移按他部不为过也巨寇侵陵众寡不敌移守山寨而外台乘此交劾罢之所可疑二也相公平心为相施于贵者将存其事体施于微者当海度容之若改正此二事则不违公议释疑于天下矣夫宰相时来则为不可擅为巳有人才亦各自负不可盖以已长安国见辞新命冀赐片言俾从所欲则受赐大矣颐浩不纳随亨江山人时以避贼寓治江华子忞檄归衡阳随亨怒愬于朝子忞坐削官至是复有此命子忞降官在今年二月乙丑今并附 直龙图阁主管湖东安抚司公事向子諲言已抚定曹成人马在道州河南驻劄缘臣折冲无术有失国体望赐罢黜诏子諲免罪赴行在 
　　壬午叙文州司马黄敦彦复通直郎敦彦建炎末通判袁州坐降敌停废刑寺当敦彦谋叛还归会赦叙散秩敦彦愬于朝大理少卿钱稔言与真犯不同故有是命敦彦自承议郎建炎四年八月甲申追一官勒停　癸未上始御讲殿自巡幸以来经筵久辍至是复之 诏张浚选精锐西兵五千人骑遣将统押随中使任源赴行在以骑军不足故也 诏国学免解进士张雷令入对 旧制州县官正郎以下身亡者给仓券两浙转运判官梁汝嘉言诡冒者众蠹耗邦财诏并罢 是日淮西招抚使李光发行在甲申中书舍人程俱落职提举江州太平观上既召徐俯俱密言于上曰俯虽才俊气豪然所历尚浅今以前任省郎遽除谏议自元丰更制以来未之有也考之古今非卓然杰出如阳城种放则未尝不循资望而进臣愿陛下须其至姑以所应得者命之他日置之左右何所不可如元禛在长庆间命知制诰以至翰林学士真不忝矣止缘自荆南判司命从中出召为省郎使知制诰遂喧朝听时谓荆南监军崔潭峻引之近传其与中官唱和有鱼须之句名曰警策恐外人不知陛下所以得俯之由以此为疑仰累圣德上不听右司谏方孟卿因奏俱谄附蔡攸在秀州弃城而遁俱遂罢去 户部尚书李弥大兼权侍读 大理寺丞李处度监都奏院苏简并送吏部限三日出门此故当考 武节大夫荣州团练使新知光州刘超为武功大夫荣州防御使知真州后数月超乃赴行在许约知光州事已见此月末恐可移入此或附超初除光州时超以闰四月壬子到行在 故奉议郎守尚书工部员外郎滕茂实以死节赠龙图阁直学士官其家三人茂实既死云中其友朔宁府士曹椽董诜自投归张浚浚以为狭西转运判官诜乃录茂实所为哀词使其同归者罗钺来献浚亦上其事于朝故有是命茂实死节已见建炎元年正月壬寅及二年八月末后谥忠节 
　　乙酉上谕辅臣曰人主待臣下当以至诚若知其不可用不若罢去疑而留之无益也又曰人主之德莫大于仁仁之一字非尧舜莫能当吕颐浩秦桧曰圣学高明以诚仁二者治心修身正家齐天下有余裕矣 赐刘光世淮东宣抚使印光世初除扬楚等七州宣抚使与江东西二大帅同命后光世乞铸淮东宣抚使印得旨以扬楚通泰真承州涟水军宣抚使印为文至是再请遂改铸 升东海县为东海军时海州复为伪齐所得乃以成忠郎合门祗候葛玥为军使将薛安靖部曲五百人往守之 
　　丙戌初置著作官二员编次日历自渡江以来无史官及是御史中丞沈与求始以为请然未及行 武功郎合门宣赞舍人知庐州王亨权主管庐州寿春府镇抚使司公事兼知庐州亨守郡踰年条陈御寇利害来上故就用之 诏六部于东北角开便门遇有职事赴都堂禀白听于便门出入丁亥尚书工部员外郎王昂守起居舍人礼部员外郎王居正试太常少卿昂圭弟子也 
　　戊子龙图阁待制知抚州高卫落职与宫观卫言甘露降于州之祥符观且为图上之王居正论今日恐非天降祥瑞之时言者劾卫以蔡京围田叨冒改官顷者抗疏极言讨论之非实自为地搢绅号为流外侍郎今乃崇饰谄谀老不知愧望赐罢黜从之 右修职郎陈渊充枢密院计议官渊瓘兄孙举进士不第以积举得官秦桧荐其才而有是命 殿中侍御史江跻言臣闻天下一家中外之财皆人主府库也自古言利之臣初非天降地出不过推剥细民移东于西以欺其上唐德宗时李兼在江西有月进韦皋在西川有日进剌史进奉自裴肃始幕僚进奉自严绶始载在史册为世所讥盖不可不戒也陛下盛德日新躬履节俭不殖货利有如成汤臣子所宜奉承德意近日乃闻前知明州吴懋辄有所献踰五万缗州郡有余朝廷自当移用岂待进献以为已能窃恐朝廷受之无名将何以示天下倘或小人观望争相效尤残民以为巳利其患有不可胜言者一吴懋固不足道也欲望陛下斥还懋所献钱仍加黜罚少宽四明民力且为后来贪竞之戒诏委自宪臣勘当如系科敛即仰给还以闻吴懋俟勘当到取旨懋守明踰年时四明承喋血之余公私扫地而水军步卒戍明者踰万人懋以等第贷民钱十万缗又得榷酤之赢军用无乏懋用是得职名懋除职在元年四月丁丑比代去又献钱五万缗其后勘当如章然懋所献羡钱朝廷皆已移用但降懋二秩而已熊克小历四明承喋血之余公私扫地列将陈思恭统步军二万张公裕水军一万皆留戍郡境军费不赀懋得榷酤之赢以供廪稍民不知兵朝廷尝以直秘阁宠之至是贬秩而去寻察其枉除湖北转运判官克所云乃汪藻所撰懋墓志中语也日历绍兴二年五月二十四日浙东提刑司奏体访得吴懋牒诸县云都统陈太尉所带军马四千余人前来驻劄今相度权于人户等第物力钱自三十贯以上借钱二十文省实催到九万七千九百余贯又踏逐崇宁寺屋分酒务米麴寄造煮酒收息钱三万七千余贯又将朝廷降到度牒分下诸县出卖收到钱一万一千余贯并都酒崇寿务趱出二合酒钱二项共十五万贯据此则藻所云非其实也陈思恭步卒四千人并张公裕本军不应有三万人今但云踰万庶不失实懋以五月癸未贬秩今并附见 右奉议郎监诸军计司秦湛添差通判常州以党人子特录之也湛观子已见 
　　己丑有司以春分日祀高禖礼毕宫嫔有位号者以次即宫中饮福受胙如仪 复荆湖东西为荆湖南北路以徽猷阁待制新知宣州刘洪道为徽猷阁直学士知鄂州充荆湖北路安抚使召湖西安抚使程昌＜宀禹＞还行在仍命洪道以所部颜孝恭崔光弼军之镇熊克小历四月甲申时朝廷已除吕祉湖东提刑祉因言荆湖分东西路地势人情皆不便乞依旧为湖南北从之盖克不考二月已降旨乃系之四月也 诏申严福建路私有私造军器之法以提点刑狱徐庚有请也 
　　庚寅监察御史娄寅亮罢寅亮既为秦桧所挤按治无所得至是狱成坐为族叔郛民田改立官户刑寺当寅亮私罪杖罚铜七斤诏免所居官送吏部未几寅亮卒 直龙图阁知临安府宋辉莱州防御使主管侍卫马军司公事边顺皆贬秩一等坐城中多劫盗也既而获盗复其官三月癸丑复官 资政殿学士知泉州谢克家引疾提举临安府洞霄宫 宣抚处置使张浚承制以奉直大夫知卭州陈右提点潼川府路刑狱公事而以朝散大夫鲜于绘代之时有旨以朝请大夫王俣知卭州浚乞合改替绘朝廷不能夺也是月知商州董先叛附于刘豫先是合门宣赞舍人李兴以节制军马屯于商州会先为狭虢安抚司统制官耿嗣宗所迫来依兴以兄事之未几河南镇抚使翟兴俾先知商州先心慊之密有害兴意因置酒伏甲执兴于坐以镇抚司之命械兴赴河南欲于中涂杀之行两程宿山林庵舍中兴见群卒熟寐乃荷械而去逮晓至洛南农家人识之咨嗟熟视遂破其械以糗粮遗兴使去其子女诸妾皆被害兴既脱复得麾下旧兵千余人往来商虢间先既与兴为仇且刘豫势渐盛先不能军遂以商虢二州降豫 初淮西诸州多为剧盗所据朝廷因而授之合门宣赞舍人知濠州寇宏虽受朝命阴与伪宿州守胡斌通李成之败也褒信县射士许约收其溃兵入光州城以收复告即以约知光州约与武节大夫中州剌史知寿春府陈卞皆与伪境往来兼用绍兴阜昌年号光州土豪张昂独率民兵据仙居县之石额山为寨事闻诏授昂忠翊郎忠义兵民统领至是北贾有至建康者言中原之民苦刘豫虐政皆望王师之来江东安抚大使叶梦得闻之即遣使抚谕卞宏二人皆听命既而豫遣伪京西南路安抚使王彦先攻寿春为卞所败而宏遂与斌绝卞寻复固始县会豫众复犯二州卞弃城保南岸梦得令统制官王冠张俊等援之豫引众去彦先维州人也此以叶梦得行述增修而不得其月日熊克小历附之此月按日历三月六日李光奏体问得江东安抚大使司巳差王冠知宿州过江前去则冠之行必在二月也又绍兴元年十一月十八日寇宏申顺蕃知宿州胡斌令人赍文字诱宏从伪已行处斩诏特转一官二年二月十五日叶梦得申王彦先胡斌犯寿春府濠州已差王冠李贵小张俊策应四月十二日奏已收复寿春府此皆与行述同但克所书以陈卞为陈辨又云遂复光州皆误也日历今年四月五日孔彦舟尚申得光州牒系用伪年号则知未尝复光州许约张昂事并不得其年今以绍兴二年正月五日张昂奏状附见俟考 
　　建炎以来系年要录卷五十一 
　　建炎以来系年要录卷五十一金人地名考证 
　　尼玛哈原书作黏罕误改见卷一 

●建炎以来系年要录卷五十二 
　　宋 李心传 撰 
　　绍兴二年三月壬辰朔诏襄隋郢等州镇抚使兼节制应援京城军马桑仲量度事势乘时收复陷没诸郡仍令河南翟兴荆南解潜金房王彦德安陈规蕲黄孔彦舟庐寿王亨更相应援毋失机会如能成功当议不次推赏仲除节制军马未见本月日或可附去年乞幸荆南之后 尚书左司员外郎潘良贵以父老乞补外乃除直龙图阁知严州 责授昭信军节度副使徐秉哲送惠州昭化军节度副使吴幵南雄州宁江军节度副使莫俦韶州并居住先是秉哲等既以赦得还而俦遣人诣鼓院自陈上皇出郊之日已方在敌营不预其事乞改正户部侍郎柳约奏今二圣远在沙漠而秉哲等复居善地言之至此陛下宁不动心纵未忍加诛亦宜永窜遐荒以为万世臣子之戒故有是命 虔化县凶贼李敦仁补正修武郎合门祇候其徒三十八人皆授官分隶张浚等军中敦仁起书生为盗三岁蹂四州十县最后为江东统制官颜子恭所破至是始平 淮西招抚使李光执江东安抚大使司都统制韩世清于宣州初光与副使王＜王燮＞将忠锐神武军合万余以辛卯晦抵城下时日已暮隔溪而营世清将迎谒其壕寨将曰不可李尚书往淮西而下寨甚严非过军也必有谋耳世清曰我何罪遂将亲兵千余人来谒是夜光与＜王燮＞共议翌日世清率诸将来贺月旦守臣具食＜王燮＞先以甲士守其从者光谓世清曰得旨拣军往淮西可批报诸军令素队出城世清欲上马马已持去光命持黄榜入城统领官杨明吉荣闻之谕其徒擐甲毋出世清不得已批报诸军众乃听命择其壮者五千余人后隶神武前军余许自便光又得世清所用舟九百艘帛七千匹遂执世清以归其中军统领官赵琦先以精锐二千讨贼于建昌亦命琦赴行在熊克小历云世清在江东弹压有劳民间惟恐其去至画像祠之时吕颐浩方招安张琪而世清袭击琪破之颐浩以世清坏其事故不乐后徽人翟汝揭在言路尝欲为世清辩白而未果今敷文阁直学士程大昌亦徽人知其事尝为克言之按日历颐浩未相时上屡以谕范宗尹则当时言世清可疑者不特颐浩也然世清弹压有功亦未可知如李光王＜王燮＞所奏拣散事亦不言其拒命可见世清初无反意但迹可疑耳今并附此 是日水贼翟进犯汉阳军杀武功大夫权军事赵令戣及吏民百余人掠舟船而去遂以其众归于蕲黄镇抚使孔彦舟此以今年五月七日德安镇抚司所奏修入 
　　癸巳诏温州太庙百步内遗火者徒二年 尚书司封员外郎林待聘为礼部员外郎左朝奉郎张焘为司封员外郎 诏以朱＜面力＞平江南园地赐孟忠厚 责授果州别驾颜博文乞以赦叙权刑部侍郎王衣拟叙奉议郎与差遣而吏部侍郎綦崇礼言博文尝撰伪楚赦书今使之通籍朝端公议未允乃诏博文永不收叙日历刑吏部并无名按此时吏部尚书李光出使而崇礼为左选侍郎必崇礼也甲午诏两浙市舶就秀州华亭县置司 承直郎施逵除名婺州编管坐为范汝为游说辛企宗也初宣抚使孟庾械逵及招抚官谢向叶棠赴行在且言向等三人与汝为同情反叛杀戮生灵不可数计闻尚有人为之多方营救不知何意向棠未至都道死上益疑有为之地者下逵台狱命中丞沈与求穷治二月丙子降旨逵至狱因得以归罪二人刑寺当逵依随企宗不多方措画攻讨追二官罚铜十斤案上特有是命熊克小历云逵送远郡覊管中途逸去按逵十月己丑再窜琼州其逸去当在彼时今移附十月 
　　乙未江西安抚大使李回言湖东名贼曹成在道州马友潭州李宏岳州刘忠处潭岳之间虽时相攻击其实闻二宣抚之来阴相交结分布一路为互援之计马友据潭州踰半年漕臣钱粮不得移用今朝廷以岳飞知潭州友安得不疑飞亦安能引兵直赴潭州与友共处若使飞先往道州捕曹成友必怀疑阻害粮馈则飞有腹背受敌之患不若且置成不问先引兵往袁州约友宏云讨刘忠以俟二宣抚之来庶使成不便过岭最为长策飞之将行也回既谕以此意复言于朝吕颐浩秦桧进呈因言湖广大寇曹成为首马友刘忠次之此数人相与交结为辅车相依之势上曰宣抚司兵到必能平湖南诸寇续次令转往湖北襄漠间以通川狭譬如汉高祖先遣韩信破赵复破齐然后擒项籍乃诏飞斟量贼势如未可进且驻袁州以俟世忠会兵时成已进犯岭南飞亦移兵茶陵而朝廷未知也 诏临安府城内强盗及纵火焚有人居止之室依开封府法治罪窃盗指挥在四年四月癸卯戊戌罢江淮发运司以其钱帛赴行在始祖宗时发运司岁漕江湖粟六百万斛即真扬楚泗州置转般仓纳受泝流摺运以赡中都且因诸路之凶丰而平其籴及是江湖盗寇多纲米不继发运司岁费钱十六七万缗第职籴买而已故省之八年四月复置 资政殿学士江东安抚大使叶梦得提举临安府洞霄官吏部尚书李光充端明殿学士江东安抚大使知建康府兼寿春府滁濠庐州无为军宣抚使仍命光以亲兵千人之任光奏直秘阁宗頴为参议官迪功郎胡珵主管机宜文字从之日历叶梦得累乞宫观可依所乞则是朝廷检会行遣非固乞祠也熊克小历亦不云所以案梦得之去恐是处置韩世清事与朝廷异论梦得以世清为大使司都统制不见于它书今年三月四日枢密院勘会江东安抚大使司军马数多本路赋入有限兼都统制韩世清一军人数稍众已令淮西招抚使司因便前去拣汰据此则世清为梦得所用而朝廷废之其罢帅事而代以李光或由此也今且附此更湏参考直秘阁知台州秦梓移知秀州 是日右武大夫明州观察使襄阳府邓隋郢州镇抚使兼知襄阳府桑仲为知郢州霍明所杀初仲屡为王彦所败欲再攻金州镇抚司副统制兼知邓州李横曰不率三军入西川即杀敌以图报国勿坐困于此仲檄明曰金州草寇当道当尽剿除明不从每报之曰不知金州草寇主名为谁安复镇抚使陈规闻之亦遣人谓明曰朝廷以郡授汝矣汝谨勿附仲仲怒阴有杀明意明措置郢州渐成井邑亦有恋郢之心仲以二十骑疾驰入郢州明闻谓其党曰大太尉来定见害明度仲以骏马日驰三百里髻必解散预备有力者为之束发坐定明卑词谢曰择日即起兵岂敢违令事未湏遽莫要理发否仲欣诺有力者既得其髻即擒而杀之囚其从者而以反闻后镇抚司参谋官赵去疾归朝得召见上问仲何如人去疾曰忠义人也上问其说去疾曰仲尝为臣言必欲取京师以献朝廷第乞二文资以禄其子上恻然感动授仲二子昕维将仕郎昕维以绍兴三年二月戊子补承信郎既而去疾言维年七岁巳能诵论孟不类武人是月壬子并改补将仕郎今并附此 
　　己亥布衣王大智授右迪功郎添差枢密院计议官吕颐浩言大智知兵法上召见便殿而命之 制授故南越王李乾德子阳焕静海军节度使特进检校太尉兼御史大夫上柱国封交阯郡王仍赐推诚顺化功臣自元丰后大臣功号悉除之独安南如故 怀远军节度使占城国王杨卜麻叠怀远军节度使阇婆国王悉里地茶兰固野大同军节度使真腊国王金裒宾深皆加恩以明堂故也右承事郎潘畴通判通州畴葆真宫道士也建炎中以从张浚勤王改京秩故以命之既而言者论其忝窃冒滥为搢绅羞命遂寝寝命在今年四月庚辰 
</div>
    <div class="pagination">
<a href="建炎以来系年要录_page15.html">上一页</a><span>...</span><a href="建炎以来系年要录_page11.html">11</a><a href="建炎以来系年要录_page12.html">12</a><a href="建炎以来系年要录_page13.html">13</a><a href="建炎以来系年要录_page14.html">14</a><a href="建炎以来系年要录_page15.html">15</a><span class="current-page">16</span><a href="建炎以来系年要录_page17.html">17</a><a href="建炎以来系年要录_page18.html">18</a><a href="建炎以来系年要录_page19.html">19</a><a href="建炎以来系年要录_page20.html">20</a><a href="建炎以来系年要录_page21.html">21</a><span>...</span><a href="建炎以来系年要录_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
