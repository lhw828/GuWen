<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 288 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 288 页/共 607 页</h1>
    <div class="content">　　【三】虔汀漳潮「潮」原作「湖」，据下文及宋本、宋撮要本、长编纪事本末卷四五给虔州盐、宋史卷一八二食货志改。
　　【四】而虔州官粜盐「粜」原作「籴」，据上引宋史、编年纲目卷一六、宋史全文卷九下改。
　　【五】岁纔及百万斤「万」字原脱，据同上三书补。
　　【六】以给虔吉宋史卷一八二食货志，本句下有「未报」二字，疑是。
　　【七】屯田员外郎施元长「郎」字原脱，据阁本及上引宋史、长编纪事本末卷四五易东南盐补。
　　【八】阎询原作「阎词」，据宋本、宋撮要本及上引长编纪事本末、宋史卷三三三阎询传、治迹统类卷二九祖宗用度损益改。
　　【九】二万斤宋史卷一八二食货志作「二百万斤」，疑是。
　　【一○】或者又请官自置铺「铺」原作「捕」，据宋本、宋撮要本、阁本及长编纪事本末卷四五易东南盐改。
　　【一一】转运判官陈从益「益」字原脱，据宋撮要本及同上书补。
　　【一二】然岁纔增粜六十余万斤「粜」原作「籴」，据阁本及同上书、宋史卷一八二食货志改。
　　【一三】令贩黄鱼笼挟盐不及二十斤「笼」原作「龙」，「挟」原作「披」，据宋会要食货二四之一、编年纲目卷一六、宋史全文卷九下改。
　　【一四】乃罢扶等所率籴盐钱「钱」字原脱，据宋史卷一八二食货志补。
　　【一五】至是「是」字原脱，据宋撮要本及同上书、长编纪事本末卷四五易东南盐补。
　　【一六】久之「之」原作「而」，据宋本、宋撮要本、阁本及同上二书、宋史全文卷九下改。
　　【一七】右卫大将军原作「右屯卫大将军」，据宋史卷一二仁宗纪、宋会要帝系四之一三改。
　　【一八】张□原作「张升」，据宋本、宋撮要本、阁本改。
　　【一九】审官院原作「审刑院」，据宋会要职官一一之四改。
　　【二○】可独彻所讲秩宋史卷三三○钱象先传作「宜讲彻一编」，疑此处「秩」当作「帙」。
　　【二一】壬申原作「壬辰」，据宋本、宋撮要本、阁本及宋史卷一二仁宗纪改。
　　【二二】及除知制诰「除」原作「降」，据宋本、宋撮要本及编年纲目卷一六、宋史全文卷九下改。
　　【二三】臣始悔恨向之不辞宋本、宋撮要本、阁本及上引宋史全文，「向」下有「者」字。
　　【二四】太宗御制诗草隶书石本「草」原作「章」，据同上三本改。
　　【二五】而髃下不悦「下」字原脱，据宋本、宋撮要本及司马光温国文正司马公文集卷二二谨习疏补。
　　【二六】四五年宋本、宋撮要本及同上书、编年纲目卷一六皆作「四三年」。
　　【二七】然后上下之叙正「叙正」二字原倒，据宋本、宋撮要本、阁本及同上二书乙正。
　　【二八】其河东一路「一」原作「置」，据同上三本及同上二书改。
　　【二九】辇官悖慢「辇官」原作「军官」，据宋本、宋撮要本及同上二书改。
　　【三○】明着阶级之法「阶」原作「陛」，据宋本、宋撮要本、阁本及上引温国文正司马公文集改。
　　【三一】不循其本而救其末「救」原作「投」，据温国文正司马公文集卷二三论财利疏改。
　　【三二】措置□恤民力之官「措」，同上书作「特」。
　　【三三】典州郡「州」字原脱，据宋本、宋撮要本及同上书补。
　　【三四】故财用之所以匮乏者「以匮乏」原作「乏以匮」，据同上二本、阁本及同上书乙正。
　　【三五】岂恕之材智独异于人哉「岂」字原脱，「材」原作「财」，据同上三本及同上书补改。
　　【三六】甫三年尔「三」，同上书作「二」。
　　【三七】臣未知其可也宋本、宋撮要本作「臣未知其可期也」。
　　【三八】而上下交足也「足」原作「定」，据同上二本、阁本及温国文正司马公文集卷二三论财利疏改。
　　【三九】浮伪侈靡者不售「侈」原作「侵」，据宋本、宋撮要本及同上书改。
　　【四○】而今人之所轻「人」字原脱，据同上二本及同上书补。
　　【四一】民有能自耕种积谷多者「有」原作「亦」，据同上二本及同上书改。
　　【四二】则器用无不精矣「器」原作「工」，据宋本、宋撮要本、阁本及同上书改。
　　【四三】吾太祖初得天下之时「吾」，宋本、宋撮要本及同上书作「昔」。
　　【四四】万一有不可期之灾患「一」字原脱，据同上二本及同上书补。
　　【四五】所散包子之类「包」原作「色」，据同上二本及同上书改。
　　【四六】非时未尝轻有赐予「未尝」原作「不当」，据同上书改。
　　【四七】日滋月益「益」原作「溢」，据宋本、宋撮要本及同上书改。
　　【四八】则力用寡而衣粮费「力用」二字原倒，据宋本、宋撮要本、阁本及同上书乙正。
　　【四九】隶于三司及不隶三司如内藏奉宸库之类「及不隶三司」五字原脱，据宋本、宋撮要本及同上书补。
　　【五○】泰州原作「秦州」，据宋撮要本、阁本及上文二月癸丑条改。
　　【五一】即推以忠恕宋史卷三一六包拯传作「而未尝不推以忠恕」。
　　【五二】于是遣供备库副使张宗道「库」原作「军」，据宋撮要本改。
　　【五三】检所阙书录上「阙」原作「阅」，据宋本、宋撮要本及宋会要崇儒四之九改。
　　【五四】于门下省补写「省」原作「者」，据同上二本改。
续资治通鉴长编
卷一百九十七
卷一百九十七
　　起讫时间 起仁宗嘉佑七年七月尽是年十二月
　　卷　　名 续资治通鉴长编卷一百九十七
　　帝　　号 宋仁宗
　　年　　号 嘉佑七年（壬寅，1062）
　　全　　文
　　秋七月壬子，诏季秋有事于明堂【一】，髃臣毋请加尊号【二】。
　　太常礼院言：「皇佑参用南郊百神之位，不应祀法。宜如隋、唐旧制，设昊天上帝、五方帝位，以真宗配，而五人帝、五官神从祀，余皆罢。又前一日亲飨太庙，当时尝停孟冬之荐。考详典礼，宗庙时祭，未有因严配而辍者。今明堂去孟冬画日尚远【三】，请复荐庙。前者祖宗并侑，今用典礼独配，前者地祗、神州并飨，今以配天而亦罢，是皆变礼折中之大者也【四】。开元、开宝二礼【五】，五帝无亲献仪。旧礼，先诣昊天奠献，五帝并行分献，以侍臣奠币，皇帝再拜，次诣真宗神座，于礼为允。」诏恭依，而五方帝亦行亲献。
　　甲寅，广西转运使、度支员外郎李师中，转运判官、都官员外郎刘牧各罚铜二十斤。
　　先是，岭南多旷土，茅菅茂盛，蓄藏瘴毒。师中募民垦田，县置籍，期永无税，以种及三十顷为田正，免科役。于是地稍开辟，瘴毒减息，而师中与牧坐擅除税不以闻，故蒙罚。交址每因瘴毒甚时，必声言入寇。师中先得其情，既而摄帅事，邕州果遣军校乘驿言交址将入寇，师中不省，但诘其擅乘驿之罪而已。
　　甲子，右司谏、知虔州赵抃为礼部员外郎兼侍御史知杂事。
　　丁卯，右卫大将军、岳州团练使宗实辞泰州防御使、知宗正寺，不许。
　　是月，右正言王陶上疏曰：
　　自至和中圣躬不豫之后，天下之人，颙颙惴惴，无所寄命，日望上穹眷命，降生圣嗣，内承九庙祀享之重，外安四海亿兆之心。天贶莫期，未如民志。朝廷百执事、州郡之吏，下至韦布草莱之士，抗疏交章，引古今，陈灾异，请择宗室亲贤，早建储嗣，危言切语，感动人听者以百数。夫为是议者，岂皆怀不忠，好为奸利托附之人哉！盖发于至诚，为宗庙社稷无穷大计、他日四海生灵死亡之命，豫求安全，深思远虑而言也。
　　陛下纳谏从善，博通古今治乱之要【六】，知圣人「先天而不违，后天而奉天时」之道，在乎顺民欲而安觽心也。去岁亲发德音，稽唐故事，择宗子使知宗正寺，上以先后天心，导迎景贶，而俟与子之祥；次以尊崇宗庙，欲重祭享，而修主鬯之职；下以顺悦人情，表白圣意，而示强宗之势。中外闻之，咸谓此举设施安稳，不惊人耳目，而天下摇摇之心一旦而定。他日圣嗣降育，则稍迁其秩，使还本邸，进退之命，无伤国体，莫不称庆。陛下有尧之圣仁，舜之大孝，汉文之恭俭，而睿谟英断，非近代中庸之主所可跂及。厥后稍稍寖闻稽缓，四方观听，岂免忧疑！或罪宗实，以为自唐以来判宗正寺者，皆用宗子，求之典故，乃一寻常差遣，何必过为辞让。或者流言云事由宫中嫔御、宦官姑息之言【七】，圣意因而微惑。且妇人近幸【八】，不识国家大计，苟务一时感悦陛下，而不知反沮坏美政，暌隔英断，为害甚大也。风闻宗实自有此命以来，夙夜恐惧，闭门不敢见人。昨自二月除服，今半年有余矣【九】。臣恐天下之人，谓陛下始者顺天心人欲而命之，今者听左右姑息之言而疑之，不独百世之后，使人叹惜圣政始卒之不一，亦恐自今远近中外奸雄之人，得以窥伺间隙矣！
　　自古天下祸乱之始，未有不由继嗣不立，付属之心不豫定，而遂至后世争夺危亡，使天下赤子糜烂涂地而受敝者也。况数岁以来，灾异频数，不可胜纪。今春徐、陈、许、蔡迨京畿之民，讹言相传，掘土而食。近又龙斗于南京之葛驿。盛夏火王，金当消伏，太白芒角盛大，凌犯荧惑。又太白经天与岁星昼见。天地人事，皆见变异，其占为兵凶【一○】，为人心不安，为甚可惧，太史必有以其术为陛下言之者。陛下于此时岂宜尚复优游，持养圣断【一一】，不早恐惧修省，急答天戒哉！
　　夫天下者，圣祖神宗之天下，传至陛下，使陛下永福生民，措之安全之地。陛下当思先帝付托之重，使宗庙、社稷、生民有所依赖，天下忠臣节士有所取正，无令汉成帝独有美名也。前日未命宗实，人人上言早建储嗣。今日乃无一人敢言者，非今日之人不忠也。盖前日未有主名，泛为公言，而陛下不疑也。今日补一宗正官，虽非继嗣，似有主名，又陛下犹豫迟疑，自冬徂秋十月矣，中外之人，无贵贱贤愚，人人自顾私计，惧陛下见疑获罪，不敢出一言，但日听朝廷所为，以卜治乱而已。臣职为谏官，傥又不言，则谁为陛下言者？故臣区区忧国之心，颠沛彷徨而不能自已也。陶因请对，言宫嫔、宦官有以上惑圣聪，而使宗实畏避不敢前。上问陶：「欲别与一名
　　目，如何？」陶对曰：「此止是一差遣名目，乞与执政大臣议之。」上曰：「当别与一名目。」于是韩琦等始有立为皇子之议。
　　八月乙亥朔，内出明堂乐章迎神、送神曲，隶于太常。太常博士、秘阁校理裴煜奏：「大祀与国忌同者，自庆历至嘉佑凡八祀，有司皆援旧礼，乐备而不作。忌日必哀，志有所至，其不用乐，宜也。然乐所以降格神祇，非以适一己之私也。谨按开元中礼部建言，忌日享庙应用乐【一二】。裴□立议：『庙尊忌卑则作乐，庙卑忌尊则备而不奏。』中书令张说以□议为是。宗庙如此，则天地、日月、社稷之祀用乐明矣。臣以为凡祀天地、日月、社稷与忌日同者，伏请用乐，其在庙，则如□之议。所冀略轻存重，不失其称。」下其章礼官，议曰：「传称祭天以禋为歆神之始，以血为陈馔之始；祭地以埋为歆神之始，以血为陈馔之始；宗庙以灌为歆神之始，以腥为陈馔之始。然则天、地、宗庙皆以乐为致神之始，故曰『大祭有三始』，谓此也。天地之间，虚豁而不见其形者，阳也。鬼神居天地之间，不可以人道接也。声属于阳，故乐之音声号召于天地之间，庶几神明闻之，因而来格。故祭必求诸阳。商人之祭，先奏乐以求神，先求于阳也；次灌地求神于阴，达于渊泉也。周人尚臭，四时之祭，先灌地以求神，先求诸阴也。然则天神、地祇、人鬼之祀，不可去乐明矣。今七庙连室，难分庙忌之尊卑，欲依唐旧制及国朝故事，庙祭与忌同日，并县而不作；其与别庙诸后忌同者【一三】，作之；若祀天地、日月、九宫、太一及祀百神，并请作乐；社稷以下诸祀，既卑于庙，则乐可不作。」翰林学士王珪等谓：「社稷，国之所尊，其祀日若与别庙诸后忌同者【一四】，伏请亦不去乐。」诏恭依。
　　丙子，右卫大将军、岳州团练使宗实辞泰州防御使、知宗正寺，许之。
　　初，宗实屡乞缴还告敕，上谓韩琦曰：「彼既如此，盍姑已乎？」琦曰：「此事安可中辍！愿陛下赐以手札，使知出自圣意，必不敢辞。」比遣使召之，称疾不入。琦与欧阳修等私议曰：「宗正之命既出，外人皆知必为皇子矣，不若遂正其名。」修曰：「知宗正事告敕付合门【一五】，得以不受。今立为皇子，止用一诏书，事定矣。」遂入对，乞听宗实辞所除官。上曰：「勿更为他名，便可立为皇子，明堂前速与了当。」琦因请谕枢密院。及张□【一六】至，帝面谕之，□曰：「陛下不疑否？」帝曰：「朕欲民心先有所系属，但姓赵者斯可矣。」□即再拜称贺。琦等乞帝书手札付外施行。既退，辅臣未分厅，中使已传手札至中书。
　　丁丑，琦召翰林学士王珪令草诏，珪疑焉。戊寅，请对，言：「此大事也，后不可悔。外议皆云执政大臣强陛下为此，若不出自陛下，则祸乱之萌未可知。」上指心曰：「此决自朕怀，非由大臣之言也。不如此，觽心不安。卿何疑焉？」乃再拜殿上曰：「陛下能独断为宗庙社稷计，此天下之福也。」退而草诏以进。
　　己卯，诏曰：「人道亲亲，王者之所先务也【一七】。盖二帝之隆治由兹出，朕甚慕之。右卫大将军、岳州团练使宗实，皇兄濮安懿王之子，犹朕之子也，少鞠于宫中，而聪知仁贤，见于夙成。日者选于宗子近籍，命以治宗正之事，使者数至其第，乃崇执谦退，久不受命，朕默嘉焉。朕蒙先帝遗德，奉承圣业，罔敢失坠。夫立爱之道，自亲者始，固可以厚天下之风，而上以严宗庙也。其以为皇子。」
　　辛巳，上悉召宗室入宫，谕以立皇子之意。
　　壬午，诏入内内侍省、皇城司，即内香药库之西偏，营建皇子位。
　　癸未，赐皇子名曙。初，中书择日旁十字，上点最下一字用之。
　　诏太子太保致仕□籍陪祀明堂，籍辞不至。
　　邈川首领唃畼啰既老，国事皆委其子董□。知秦州张方平尝诱董□入贡，许奏为防御使，董□寻遣使入贡。知杂御史□中复劾奏方平擅以官爵许戎狄，启其贪心，方平议遂不行。
　　先是，契丹以女妻董□，与之共图夏国，夏主谅祚与战，屡为所败。及是谅祚举兵击董□，屯于古渭州，其熟户酋长皆惧，以为谅祚且来并吞诸族，亟诣方平求救【一八】。方平惧，饰楼橹为守城之备，尽籍诸县马，悉发下番兵。皇佑末，古渭州熟户反，增秦州戎兵甚多。事平，文彦博悉分屯永兴、泾原、环庆三路，期有警则召之，以省刍粮，谓之下番兵。方平既发下番兵【一九】，关西震耸，仍驿奏乞发京畿禁军十指挥赴本路。枢密使张□言于上曰：「臣昔在秦州，边人言敌欲入寇者甚觽，后皆无事实。今事未可知，而发京畿兵以赴之，惊动远近，非计也，请少须之。」上从之。数日，方平复奏谅祚已引兵西去击董□矣。谅祚寻复为董□所败，筑堡于古渭州之侧而还。
　　谏官司马光因劾奏方平怯懦轻举，请加窜谪。宰相曾公亮独右方平，曰：「兵不出塞，何名为轻举？且寇所以不入者，以有备故也。有备而贼不至，顾以轻举罪之，边臣自是不敢为先事之备矣。」光奏三上，甲申，徙知秦州张方平知应天府。
　　太常礼院言：「奉诏详定同判太常寺吕公着状，每岁孟享，太庙七室并用羊二【二○】、豕二【二一】，而奉慈一庙亦如之，酌之丰杀，未适其宜。本院伏详天神至尊，无物可称其德，故祭用犊以贵诚。宗庙社稷则用太牢，以别天神之祭也。楚观射父曰：『天子举以太牢，祀以会』。郑康成曰：『会，三太牢也【二二】』。周礼，祫祭每庙各一牢【二三】。汉旧仪，大祭祀祫每牢中分之，左辨上帝俎，右辨上后俎，余肉委积于前数千斤。周、汉宗庙牲牢之富，从可知矣。请如公着议，凡因郊祀亲享太庙，旧用犊四、羊四、豕四，今请用犊一、羊七、豕七。孟享、腊享，旧用羊二、豕二，今请用羊七、豕七。禘祫摄事，旧用羊四、豕四，今请用羊七、豕七。皇后庙孟享、腊享，旧用羊一、豕一，今请用羊四、豕四。」诏恭依。
　　乙酉，诏太常寺登歌用柷、敔。先是，翰林学士王珪言：「古之作乐，以五声播于八音，调和谐合，与治道通。先王用于天地、宗庙、社稷，事于山川、鬼神，使鸟兽咸若【二四】，况于人乎！然而乐虽盛而音亏，未知所以为乐也。今郊庙升歌之乐，有金、石、丝、竹、匏、土、革，而无木音。夫所谓柷、敔，孔安国以戛击是柷、敔之用。既云下而击鼓，知鸣球与柷、敔之在堂，故传曰：『堂上堂下，各有柷、敔也。』今陛下躬祀明堂，宜诏有司考乐之失而合八音之和。」于是，下礼官议而增置之。
　　辛卯，司封郎中李受为皇子位伴读，改宗正寺伴读王猎为皇子位说书。受，江南人也。
　　大宗正司言皇子累奏辞所除恩命，是日还其奏。
　　壬辰，诏权以皇城司廨宇为皇子位，仍命入内高班王中庆、梁德政发车乘津置行李入内。上既下己卯诏书，皇子犹坚卧称疾不入。司马光、王陶等言：「凡人于丝毫之利，至相争夺，今皇子辞不赀之富，已三百余日不受命，其贤于人远矣。有识闻之，足以知陛下之圣，能为天下得人。然臣闻父召无诺，君命召不俟驾而行，使者受命不受辞，皇子不当辞逊，使者不当徒反。凡诏皇子内臣，皆乞责降，且以臣子大义责皇子，宜必入。」上与辅臣谋之，韩琦曰：「今既为陛下子，何所间哉！愿令本宫族属敦劝，及选亲信内人就谕旨，彼必不敢违。」
　　丁酉，赐皇子袭衣、金带、银绢各一千。诏登州防御使、同判大宗正事从古，沂州防御使、虢国公宗谔敦劝皇子，仍与润王宫大将军以上同入内，皇子若称疾，即乘肩舆。
　　己亥，从古等言皇子犹固称疾。是夕，使者往返数四，留禁门至四鼓，皇子终不至，乃诏改择异日。
　　庚子，以立皇子告天地、宗庙及诸陵。
　　辛丑，皇子以肩舆入内。先是，宗谔责皇子曰：「汝为人臣子，岂得坚拒君父之命而终不受耶？我非不能与觽人执汝，强置汝于肩舆，恐使汝遂失臣子之义，陷于恶名尔。」皇子初让宗正，与记室周孟阳谋之，所上表皆孟阳之笔也，每一表，饷孟阳十金。孟阳辞，皇子曰：「此不足为谢，俟得请于朝，方当厚赏尔。」凡十八表，孟阳获千余缗。及立为皇子，犹固称疾，孟阳入见于卧内曰：「主上察知太尉之贤，参以天人之助，乃发德音。太尉独称疾坚卧，其义安在？」皇子曰：「非敢邀福，以避祸也。」孟阳曰：「太尉事两宫以父母，中外所闻，主上为万世计而立为子矣。今固辞不拜，假如得请归藩，遂得燕安无患乎？」皇子抚榻而起曰：「吾虑不及此。」遂与宗谔等同入内，良贱不满三十口，行李萧然，无异寒士，有书数□而已。中外闻之相贺。中外相贺，此据欧阳修私记及范祖禹帝学。
　　甲辰，皇子见上于清居殿。自是，日再朝于内东门，或入侍禁中。
　　九月乙巳朔，以皇子为齐州防御使，进封巨鹿郡公。
　　丁未，以贵人董氏为充媛。
　　己酉，朝飨景灵宫。
　　庚戌，飨太庙。
　　辛亥，大飨明堂，大赦。文武升朝官父母妻并与官封；转朝官在今年冬至已前者，父母亦特推恩；臣僚合该奏荐，赦后奏至，旧例即不行，自今特展限一月。
　　天下系帐存镘寺观未有名额者，特赐名额；其在四京管内，虽不系帐而舍屋及一百间以上，亦特赐名额。
</div>
    <div class="pagination">
<a href="续资治通鉴长编_page287.html">上一页</a><span>...</span><a href="续资治通鉴长编_page283.html">283</a><a href="续资治通鉴长编_page284.html">284</a><a href="续资治通鉴长编_page285.html">285</a><a href="续资治通鉴长编_page286.html">286</a><a href="续资治通鉴长编_page287.html">287</a><span class="current-page">288</span><a href="续资治通鉴长编_page289.html">289</a><a href="续资治通鉴长编_page290.html">290</a><a href="续资治通鉴长编_page291.html">291</a><a href="续资治通鉴长编_page292.html">292</a><a href="续资治通鉴长编_page293.html">293</a><span>...</span><a href="续资治通鉴长编_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
