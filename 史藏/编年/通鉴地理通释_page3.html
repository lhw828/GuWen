<!DOCTYPE html>
<html>
 <head>
  <meta charset="utf-8"/>
  <title>
   通鉴地理通释 - 第 3 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通鉴地理通释 - 第 3 页/共 17 页
  </h1>
  <div class="content">
   少昊都
　　世纪少昊氏自穷桑登位【外纪少皞青阳居江水邑于穷桑】春秋传曰遂济穷桑在鲁北【贾逵曰处穷桑以登为帝故天下号之曰穷桑盖未为帝居鲁北既而为帝乃居鲁】登帝位后徙曲阜于周为鲁周以封伯禽春秋传曰命伯禽而封于少皞之虚【注曲阜也在鲁城内刘公干鲁都赋昔大庭氏肇建厥居少昊受命亦都兹焉水经注曲阜少昊之墟有大庭氏之库鲁都赋曰戢武器于有炎之库放戎马于巨野之坰　或云金天国号】
　　颛帝都
　　世纪颛顼氏自穷桑徙帝丘于周为卫春秋传曰卫颛顼之虚也谓之帝丘今东郡濮阳是也濮阳故城在今澶州【开德府】濮阳县东【唐高宗封泰山次濮阳问此谓帝丘何也许敬宗曰昔帝颛顼始居此地以王天下其后夏后相因之为寒浞所灭后昆吾氏因之而为夏伯昆吾既衰汤灭之至春秋时卫成公自楚丘徙居之左氏称相夺予享以旧地也由颛顼所居故曰帝丘通志颛帝都高阳皇览颛顼冢在东郡濮阳顿丘城门广阳里中】通典棘城即颛顼之墟在营州栁城东南一百七十里【晋载记慕容廆以大棘城即帝颛顼之墟也乃移居之】郡县志高阳故城在汴州雍丘县西南二十九里【颛顼佐少昊有功受封此邑外纪颛顼都卫故为帝丘后徙高阳称高阳氏】
　　帝喾都
　　世纪帝喾都亳今河南偃师是也【通志高辛氏故都亦谓高辛史记正义高阳高辛所兴地名】书序汤始居亳从先王居注契父帝喾都亳括地志亳邑故城在洛州偃师县西十四里本帝喾之墟商汤之都也【舆地广记河南府偃师县帝喾所都亦古亳邑也商有三亳成汤居西亳此即一也周武王欲示休戎之意名曰偃师】
　　帝尧都
　　世纪帝尧始封于唐今中山唐县是也尧山在焉【郡县志定州唐县古唐侯国尧初封于此今定州北有故唐城】唐水在西北入唐河【南有望都县山即尧母庆都之所居也相去五十里都山一名亘山北登尧山南望都山故名县曰望都地理志尧山在唐县南张晏以尧山在唐东北望都北史记尧作游成阳正义濮州雷泽县是】后又徙晋阳今太原县也于周在并州之域【通志今平定军有古晋阳城是其地】及为天子都平阳于诗风为唐国武王子叔虞封焉季札闻唐之歌曰思深哉其有陶唐氏之遗民乎括地志今晋州所治平阳故城是也【舆地广记晋州临汾县本平阳隋改平阳河水一名晋水韦昭云陶唐皆国名或曰尧先居陶后居唐陶今广济军定陶县唐今中山府唐县犹有唐城存焉或曰唐城在绛州翼城西二里括地志定州唐县尧后所封汉书音义唐今河东永安去晋四百里即彘也诗谱曰唐帝尧旧都之地今曰太原晋阳尧始居此后迁河东平阳】书惟彼陶唐有此冀方【正义尧都平阳舜都蒲坂禹都安邑相去不盈二百皆在冀州通志曰自开辟以来皆河南建都虽黄帝之都尧舜禹之都于今皆为河北在昔皆为河南大河故道自碣石入海碣石今平州也所以幽蓟之邦冀幷之壤皆为河南地周定王五年以后河道堙塞渐移南流至汉元光三年徙从顿丘入渤海渤海今濵沧间也李氏曰尧舜都冀地壤最濶今之边境各在其内】
　　帝舜都
　　史记舜耕厯山【书帝初于厯山往于田郡国志河东蒲坂有雷首山注县南二十里有厯山舜所耕处括地志蒲州河中府河东县雷首山亦名厯山南有舜井又越州余姚县有厯山舜井濮州雷泽县有厯山舜井又有姚墟云生舜处也妫州外城中有舜井城北有厯山皆云舜所耕处未详也南丰曽氏曰郑康成释厯山在河东世之好事者因妫水出于雷首迁就附益谓厯山为雷首之别号不攷其实矣孟子谓舜东夷之人则陶渔在济阴作什器在鲁东门就时在卫耕厯山在齐皆东方之地合于孟子图记谓齐之南山为厯山舜所耕处故其城名厯城今济南府】渔雷泽【括地志雷夏泽在濮州雷泽县郭外西北郑康成云在济阴地理志禹贡雷泽在济阴成阳县西北墨子曰舜渔于濩泽通典泽州阳城县有濩泽水】陶河濵【皇甫谧曰济阴定陶西南陶丘亭是也今广济军括地志陶城在蒲州河东县北三十里即舜所都也南去厯山不逺何必定陶】作什器于夀丘【夀丘在鲁东门之北今在兖州曲阜县东北六里附寳生黄帝于夀丘】就时于负夏【孟子云迁于负夏郑康成云卫地】尧典厘降二女于妫汭【妫水名在今河中府河东县出厯山入河尔雅水北曰汭括地志妫州有妫水源出城中耆旧传曰即舜妫汭水经注世本曰舜居饶内在汉中西城或言妫墟在西北舜所居也通典金州西城县有妫墟帝王世纪谓之姚墟世本曰饶汭古文尚书周语嬴内音妫汭括地志又云姚墟在濮州雷泽县东十三里防稽旧记云上虞三十里有姚丘即舜所生也】嫔于虞【括地志故虞城在陜州河北县东北五十里虞山之上今平陆县皇甫谧曰尧以二女妻舜封之于虞今河东太阳山西虞城是也舜居虞地以虞为氏郡国志太阳有吴山上有虞城括地志宋州虞城县舜后所封外纪本处虞之妫汭号曰有虞氏】世纪舜所营都或言蒲坂即河东县【今河中府南二里河东县界蒲坂故城是也或言平阳今晋州城是也或言潘今上谷妫州城是也外纪都蒲坂】
　　夏都
　　皇王大纪禹都于安邑世纪鲧封崇伯国在秦晋之间【左氏传赵穿侵崇是也】禹受封为夏伯在禹贡豫州外方南于秦汉属颍川本韩地今河南阳翟是也【地理志阳翟夏禹国今颍昌府阳翟县有禹山舆地志宿州虹县本夏丘县尧封禹为夏伯邑于此】受禅都平阳或在安邑【今陜州夏县本夏禹之都汉为安邑属河东后魏改为夏县郡县志夏县东北十五里安邑故城禹所都也】或在晋阳【左传注夏虚大夏今太原晋阳】世本言夏后居阳城本在大梁之南今陈留浚仪是也【刘熈云颍川阳城今属河南按经传夏与尧舜同在河北冀州之域不在河南居阳城者自谓禹避商均时非都也外纪禹都安邑或云平阳亦云晋阳及韩啓筮享神于大陵之上是为钧台之享又筮于晋之墟作璿台于水之阳寰宇记禹自安邑都晋阳桀徙安邑】相徙帝丘于周为卫【左传卫迁于帝丘卫成公梦康叔曰相夺予享注相居帝丘今濮阳】外纪相为羿所逐失国居商丘依夏同姓诸侯斟灌斟鄩【今按商丘当作帝丘盖世纪之误也地理志北海夀光县注古防灌禹后今灌亭是平夀县注故防寻禹后今防城是左传注夀光东南有灌亭平夀东南有斟亭括地志斟灌故城在青州夀光县东五十四里斟寻故城今青州北海县是也水经注地理志北海有斟县京相璠曰故斟寻国禹后西北去灌亭九十里】少康中兴复还旧都【胡氏曰少康靡鬲真人臣子哉经营四十年然后克殄元凶祀夏配天不失旧物通典宋州虞城县有纶城即少康邑在县东南三十五里】战国防称桀之居左天门之险【上党天井闗即天门也】右天谿之阳成臯在其北伊洛出其南吴起对魏武侯亦言桀之居左河济右太华伊阙在其南羊肠在其北【羊肠坂在太原晋阳西北九十里史记正义汲冢古文云太康居斟寻羿亦居之桀又居之书云太康失邦兄弟五人须于洛此即太康居近洛也臣瓒云斟寻在河南盖后迁北海也周书度邑篇武王问太公吾将因有夏之居即河南是也括地志故邹城在洛州巩县西南五十八里盖桀所居夏亭故城在汝州郊城县东北五十四里盖夏后所封】书汤誓注桀都安邑【鸣条之野地在安邑之西鸣条陌服防曰陶唐虞夏之都大率相近不出河东之界】
　　商都
　　世纪契始封商在禹贡太华之阳上洛商是也【括地志商州东八十里商洛县本商邑古之商国卨所封汉农郡商县世本曰契居番水经注渭水东迳峦都城北故潘邑契所居阚骃曰蕃郑西今峦城】世本昭明居砥石荀子成相云契王生昭明居于砥石迁于商【注砥石地名未详所在或曰即底柱也至相土乃迁商丘】相土徙商丘故陶唐氏之火正阏伯之所居也春秋传曰阏伯居商丘祀大火相土因之故商主大火谓之辰故辰为商星【杜预云今梁国睢阳宋都括地志宋州城古阏伯之墟即商丘也今应天府宋城县相土昭明子也】书序汤始居亳从先王居【史记正义括地志云宋州谷熟县西南三十五里南亳故城即南亳汤都也宋州北五十里蒙城为景亳汤所盟地因景山为名河南偃师为西亳帝喾及汤所都盘庚亦都之汤即位居南亳后徙西亳孔安国云帝喾都亳汤自商丘迁故曰从先王居通典曹州考城县有北亳亦曰景亳诗正义皇甫谧云学者咸以亳在河洛之间今河南偃师西二十里有尸乡亭是也谧考孟子称汤居亳与葛为邻案地理志葛今梁国宁陵之葛乡今拱州之宁陵宁陵去偃师八百里而使亳众为耕非其理也今梁国自有二亳南亳在谷熟即今南京之谷熟北亳在蒙即今拱州之考城古谓之蒙汉谓之薄非偃师也殷有三亳二在梁国一在河洛之间谷熟为南亳即汤都也蒙为北亳即景亳是汤所受命地偃师为西亳即盘庚所徙也立政曰三亳阪尹是也郑康成注立政云三亳者汤旧都之民分为三邑其长居险故曰阪尹盖东成臯南轘辕西降谷也是郑以三亳为分亳民于三处非三处有亳地也杜预以景亳为周地河南巩县西南有汤亭或说即偃师也汉书音义臣瓒案汤居亳今济阴薄县以经无正文各为异说地名变易难得而详林氏曰郑氏云亳在河南偃师郑说可从盖偃师在河南其地与周洛邑相近乃曰方朝觐贡赋道里取中之地商颂曰古帝命武汤正域彼四方邦畿千里维民所止商邑翼翼四方之极使非河南则颂未必如此周礼疏曰尧治平阳舜治安邑唯汤居亳得地中通志亳故京兆杜县有亳亭是也杜城今在长安南故太史公云禹兴西羌汤起亳也及汤有天下始居宋地复命以亳今南京谷熟是也书正义契至汤八迁契居商昭明居砥石相土居商丘汤居亳有此四迁其余四迁未详闻也】仲丁迁于嚣世纪今河南之敖仓是也【史记迁于隞正义括地志荥阳故城在郑州荥泽县西南十七里殷时敖地也世纪云仲丁自亳徙都敖周时名北制在敖山之阳后属韩为荥阳县】河亶甲居相【在河北括地志故殷城在相州内黄县今属大名府东南十三里即河亶甲所筑都之故名殷城相州安阳本盘庚所都即北冢殷墟南去朝歌城百四十六里竹书纪年盘庚自奄迁于北冢曰殷墟南去邺四十里是旧都城西南三十里有洹水南岸三里有安阳城西有城名殷墟所谓北冢也安阳城即相州外城水经注洹水迳殷墟项羽与章邯盟于此地类要安阳县本殷墟所谓北蒙者亶甲城在西北五里四十步洹水南岸后魏天平四年立相州取河亶甲居相之义治邺】祖乙圯于耿【为河所毁地理志河东皮氏县耿乡故耿国括地志绛州龙门县东南十二里耿城故耿国】史记祖乙迁于邢【皇极经世祖乙圯于耿徙居邢通典邢州祖乙迁于邢即此地亦邢国也括地志邢国故城在邢州外城内西南角地理志襄国县故邢国今信德府龙冈县书正义汲冢古文云盘庚自奄迁于殷盖祖乙圯于耿迁于奄括地志兖州曲阜县奄国之地】盘庚五迁将治亳殷盘庚迁于殷曰先王不常厥邑于今五邦【马氏曰五邦谓商丘亳嚣相耿也林氏曰序言五迁自汤至盘庚并数之此言五邦又言今不承于古则是盘庚之前迁者有五考之前序但有亳嚣相耿之四者并盘庚数之则盘庚归亳不应谓之五邦太史公谓祖乙自耿迁邢汲冢纪年谓祖乙迁奄此与序戾不可据意者更有迁而史失之皇极经世盘庚五迁复归于亳改号曰殷三代世表云徙河南世纪盘庚复南居亳之殷地今偃师是也周氏曰商人称殷自盘庚始自此以前惟称商而已自盘庚迁都之后于是殷商兼称或只称殷通志激水出阳城东至西华汝阳入于颍与颍水合流古人并谓颍为溵故命以殷焉诗补传曰殷以溵水得名溵防同音古溵水县今陈州之商水县也殷商兼商山溵水而言之】史记武乙徙河北【二代世表武丁徙河北世纪武丁徙居朝歌今河内县也酒诰明大命于妹邦孔氏云纣所都朝歌以北是通志纣居朝歌隋改为卫县卫州朝歌故城在县西二十二里卫县熈宁中省为镇入黎阳战国防殷纣之国左孟门而右漳釡前带河后被山史记吴起曰左孟门右太行常山在其北大河经其南括地志纣都朝歌在卫州东北七十三里朝歌故城是也本妹邑武丁始都之世纪云帝乙复济河北徙朝歌其子纣仍都焉地理志河内本殷之旧都周既灭殷分其畿内为三国诗风庸卫国是也注自纣城而北谓之南谓之庸东谓之卫左传注殷虚朝歌也世纪纣自朝歌北筑沙丘台沙丘在钜鹿东北七十里括地志在邢州平乡东北二里史记货殖传昔唐人都河东殷人都河内周人都河南夫三河在天下之中若鼎足王者所更居也】
　　周都
　　世纪周后稷始封邰今扶风斄县是也【地理志右扶风斄县后稷所封括地志故斄城一名武功城在雍州京兆府武功县西南二十二里古邰国有后稷及姜嫄祠】及公刘徙邑于诗称于斯馆今新平漆之东有亭是也【后稷生不窋周语不窋失其官自窜戎狄之间括地志不窋故城在庆州化县南三里即不窋在戎狄所居之城也州新平县即汉漆县诗国公刘所邑之地郡县志古城在邠州三水县西三十里公刘始都之处通典庆州安化县尉李城在白马两川交口亦曰不窋城州开元十三年改为邠故栒邑是地理志右扶风栒邑有乡诗国公刘所都栒邑故城在三水县东北二十五里】至太王避狄循漆水【在凤翔府普润县东入渭地理志在右扶风漆县西】逾梁山【括地志在雍州好畤县西北十八里郑康成云岐山西南好畤熈宁中属凤翔府】徙邑于岐山之阳西北岐城旧趾是也诗称率西水浒至于岐下【康成云循西水涯沮漆水侧也】南有周原故始改号曰周【康成云周原在岐山之南诗閟宫曰居岐之阳地理志岐山在右扶风美阳西北中水乡周太王所邑括地志故周城一名美阳城在雍州武功县西北二十五里即太王城也通典美阳县故城在武功县北七里舆地广记凤翔府扶风县岐阳镇汉美阳县地周太王邑于岐山之下即此诗所谓居岐之阳也文王始亦治焉唐岐阳县元和三年省入扶风郡县志岐山亦名天柱山在凤翔府岐山县东北十里孟子文王生于岐周】王季徙程书序曰维周王季宅程是也【孟子文王卒于毕郢史记正义周书云惟周王季宅郢郢故城在雍州咸阳县东二十一里周之郢邑也诗正义周书称文王在程作程寤程典皇甫谧云文王徙宅于程盖谓此也地理志右扶风安陵阚骃以为本州之程邑也】文王受命徙都于酆在今京兆之西诗既伐于崇作邑于丰【説文酆文王所都在京兆杜陵西南括地志周丰宫文王宫也在雍州京兆府鄠县东三十五里郑康成云丰邑在丰水之西镐京在丰水之东徐广云丰镐相去二十五里皆在长安南数十里地理志酆水出右扶风鄠县东南通典岐州凤翔府岐山县文王徙于岐即此县也孟子曰文王治岐尚书大传春子曰文王治岐诗皇矣曰度其鲜原居岐之阳在渭之将郑氏笺在岐山之南居渭水之侧后竟徙都于丰正义云太王初迁已在岐山岐山之阳去旧都不逺丰则岐之东南三百里苏氏云文王既克宻须于是相其高原而徙都焉所谓程邑是欤通典周文王作酆今京兆府长安县西北灵台乡丰水上是也殷有崇国在鄠县界】武王徙都镐【封文王子于酆括地志镐在雍州西南三十二里滈水源出长安县西北滈池长安志在县西北十八里通典今长安县昆明池北镐陂是也诗宅是镐京后汉志镐在京兆上林苑中孟康云长安西南有镐池水经注镐水上承镐池于昆明池北郡县志周武王宫即镐京也在长安县西北十八里自汉武帝穿昆明池于此镐京遗趾沦陷焉穆天子传之于宗周注镐京也通志周地西迫戎俗自岐之丰自丰之镐是西逺戎而东即华也程氏曰伐商作洛皆步自宗周而往以其事告于丰庙康有酆宫之朝康王虽仍都镐其受朝仍在丰地】及伐纣营洛邑而定鼎焉今洛阳西南洛水之北有鼎中观是也【史记周纪王曰自洛汭延于伊汭居易毋固其有夏之居我南望三涂北望岳鄙顾詹有河粤阳雒伊毋逺天室营周居于雒邑而后去太史公曰学者皆称周伐纣居洛邑综其实不然武王营之成王使召公卜居居九鼎焉而周复都丰镐周书度邑曰武王问太公曰吾将因冇夏之居南望过于三涂北詹望于有河】周公相成王以酆镐偏处西方乃使召公卜居洛水之阳以即土中遂筑新邑营定九鼎以为王之东都洛邑书我乃卜涧水东瀍水西惟洛食【注今河南城也】是为王城名曰东周【公羊传王城者何东周也地理志王城本郏鄏之地或谓之郏鄏春秋传成王定鼎于郏鄏河南是也今东门名鼎门盖九鼎所从入也郏山名鄏邑名桓七年王迁盟向之民于郏襄二十四年齐人城郏郏王城括地志故王城一名河南城本郏鄏周公新筑在河南县北九里苑内东北隅自平王以下十二王皆居此城至敬王乃迁都成周赧王又居王城洛阳故城在洛阳县东北二十六里周公所筑即成周城也书我又卜瀍水东亦惟洛食注今洛阳也将定下都迁殷顽民故并卜之周语灵王二十二年谷洛鬬将毁王宫韦昭曰洛水在王城南谷水在王城北东入于瀍娄敬曰成王营成周都洛以为天下中诸侯四方纳贡职道里钧矣吕氏曰孔子序洛诰曰周公往营成周则成周乃东都总名河南成周之王城也洛阳成周之下都也王城非天子时防诸侯则虚之下都则保厘大臣所居治事之地周人朝夕受事习见既久遂独指以为成周矣通典郏鄏陌名】成王既卜营洛邑建明堂朝诸侯复还酆鄗故书序曰还归在丰【归于宗周】至懿王徙犬丘【秦谓之废丘】今京兆槐里是也【世本懿王居犬丘地理志右扶风槐里县周曰犬丘懿王都之括地志犬丘故城一名废丘在雍州始平县东南十里即周懿王所都汉高祖三年更名槐里今京兆府兴平县秦纪非子居犬丘】厉王出于彘【今河东永安是也通典晋州霍邑县汉彘县诗序宣王复防诸侯于东都王氏曰成王于洛时防诸侯而已宣王时防诸侯于东都而车攻谓之复古】平王徙居洛【洛诰所谓新邑也吕氏曰平王定都王城地理志初雒邑与宗周通封畿东西长而南北短短长相覆为千里至襄王以河内赐晋文公又为诸侯所侵故其分墬小郡国志河南周公所城雒邑也春秋时谓之王城东城门名鼎门北城门名干祭注博物记王城方七百二十丈郛方七十里南望雒水北至陜山地道记去雒城四十里】及敬王避子朝之乱东居成周【子朝居王城曰西王敬王居狄泉在王城之东曰东王】春秋曰天王入于成周【后六年王室定遂徙都成周晋率诸侯之徒修缮其城以成周城小不受王都故坏翟泉以广焉翟泉地在成周东北郡国志雒阳周时号成周有狄泉在城中注挚虞曰古之周南今之雒阳世纪曰城东西六里十一步南北九里一百步通典狄泉在今洛阳城东三十余里吕氏曰洛都虽有二城而成周则其总名杜预孔颖达皆以下都为成周谓敬王继子朝之乱自王城徙都之其说不然大可以包小小不可以包大茍成周信为下都之名则凡书之言洛皆谓之成周是以下都之名而包王城其不可信一也左氏未尝有敬王自王城迁成周之明文第言子朝既逐王入于成周而已敬王请城成周之辞亦谓成王合诸侯城成周以为东都则成周者洛邑之总名明矣其不可信二也】至赧王又徙居西周【吕氏曰平王东迁之后所谓西周者丰镐也东周者东都也威烈王之后所谓西周者河南也东周者洛阳也周纪考王封其弟于河南是为桓公以续周公之官职惠公封其少子于巩以奉王号东周惠公注于是有东西二周世本西周桓公揭居河南东周惠公班居洛阳赧王时东西周分治西周河南也东周巩也赵世家成侯八年与韩分周以为两徐广曰显王二年周纪无此吕氏曰东西周各为列国不复相闗自是而后称东西周君者皆谓二周君也本纪云赧王时东西周分治非也赧王时徙都西周耳当以赵世家为正】白虎通夏曰夏邑殷曰商邑周曰京师【诗公刘京师之野朱文公曰京师高丘而众居之也董氏曰所谓京师者起于此其后世因以所都为京师曰嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋之云新绛故绛也洛邑亦谓之洛师正京师之意也林氏曰岐在邰西北无百里又在岐西北四百余里丰在岐山东南二百余里镐在丰东二十五里方氏曰丰镐宗庙所在故谓之宗周洛邑以王道成于此故谓之成周】
　　秦都
　　秦纪非子居犬丘周孝王分土为附庸邑之秦【注今天水陇西县秦亭地理志今陇西秦亭秦谷是也括地志秦州清水县本名秦嬴姓邑汉属天水郡水经注清水迳清水城南又西与秦水合水出东北大陇山秦谷厯三泉合成一水而厯秦川川有故亭秦仲所封也秦之为号始是秦水又西南厯陇川迳六槃口过清水城西南注清舆地广记秦州陇城县有秦谷郡县志秦城在陇州东南二十五里】庄公居其故西犬丘【世纪周懿王所都今槐里是也】平王封襄公为诸侯赐之岐以西之地于是始国文公居西垂宫东猎至汧渭之防乃卜居之占曰吉即营邑之【括地志故汧城在陇州汧源县南三里世纪云襄公二年徙居汧即此城郿县故城在岐州凤翔府郿县东北十五里文公东猎汧渭之防卜居之乃营邑焉即此城也世纪文公徙汧今扶风郿县是也】宁公徙居平阳【世纪郿之平阳亭是也括地志平阳故城在岐州岐山县西四十六里秦宁公徙都之处岐山县有平阳乡乡内有平阳聚武公居平阳封宫正义云在平阳城内水经注汧水迳郁夷县迳平阳故城南】德公初居雍城大郑宫【卜居雍后子孙饮马于河世纪今扶风雍是也括地志岐州雍县南七里故雍城秦德公大郑城也秦纪康公居雍高寝桓公居雍太寝今凤翔府天兴县】献公城栎阳徙都之【世纪今冯翊万年是也括地志栎阳故城一名万年城在雍州东北百二十里汉七年分栎阳城内为万年县通典汉万年县在京兆府栎阳县东北二十五里栎阳故城是周明帝省万年入广阳更于长安城中置万年县仍移广阳县入旧万年县城即今栎阳县是】孝公作为咸阳筑冀阙徙都之【世纪汉元年更名新城属扶风后并于长安故太史公曰长安故咸阳也元鼎三年复别为渭城今长安西北渭水阳有故城西京赋秦里其朔寔为咸阳括地志咸阳故城亦名渭城在雍州咸阳县东十五里京城北四十五里即秦徙都者今咸阳县古之杜邮刘伯庄云冀犹记事阙犹象魏也始皇置酒咸阳宫营作朝宫渭南上林苑中先作前殿阿房为阁道自殿下直抵南山为复道自阿房渡渭属之咸阳自孝公至子婴十世居咸阳】
　　汉都
　　世纪汉高帝元年始为汉王都南郑【属汉中今兴元府南郑县】二年北徙栎阳【地理志属左冯翊秦献公自雍徙括地志秦栎阳故宫在雍州栎阳县北三十五里秦献公所造三辅黄图高帝都长安未有宫室居栎阳宫】七年徙都长安秦咸阳之地京兆所治县也【地理志长安县高帝五年置长安本乡名今为永兴军治】其城狭小惠帝元年更筑广之五年乃成【地理志六年成通典今城西北古城是也括地志长安故城在雍州长安县西北三十里汉之旧都本秦离宫长安故咸阳也】高帝居雒阳南宫娄敬说曰陛下都雒阳岂欲与周室比哉窃以为不侔矣秦地被山带河四塞以为固因秦之故资甚美膏腴之地此所谓天府羣臣皆言不如都周帝疑未能决留侯曰闗中左殽函右陇蜀沃野千里南有巴蜀之饶北有胡苑之利阻三面而固守独以一面东制诸侯河渭漕挽天下西给京师所谓金城千里天府之国于是帝即日驾西都闗中【吕氏曰敬所谈秦之形势乃周之形势也】翼奉上疏元帝曰愿徙都于成周左据成臯右阻黾池前乡崧高后介大河建荥阳扶河东南北千里以为闗而入敖仓地方百里者八尤足以自娱东厌诸侯之权西逺羌胡之难淮阳王更始元年都宛【今邓州南阳县】十月北都洛阳二年迁都长安光武以武信侯封萧王【今徐州萧县】即位于鄗南千秋亭五成陌【更名高邑今赵州高邑县后汉注即位坛在柏乡县柏乡熈宁五年省入高邑】建武元年入雒阳幸南宫郤非殿遂定都焉【故成周之旧基城东西六里十步南北九里一百歩时人谓雒阳为东京长安为西京　河南尹领县二十兼置司领郡七】献帝初平元年董卓迁都长安【郡县志黄白城在京兆府三原县西南十五里李傕乱政天子东迁三辅歉乃移保黄白城即此地也秦曲梁宫在县西南十五里黄白城内　三原今属耀州】建安元年还雒阳曹操迁帝于许【汉頴川许县本许国魏文帝改曰许昌故城在今颖昌府长社县许田镇南三十里唐属许州后唐改许田熈宁四年省入长社】通志光武又以南阳为别都谓之南都【张衡南都赋陪京之南居汉之阳挚虞曰南阳郡治宛在京之南】
　　三国都
　　汉昭烈于沔阳立为汉中王即位武担之南【沔阳故城在兴元府西县西武担山在成都府西】都成都【公孙述改蜀郡为成都刘焉为益州牧初治绵竹徙成都唐宗幸蜀为成都府】　魏武为魏公都邺【邺县汉为魏郡治后魏置相州隋文徙其居民南迁四十里以安阳城置邺县本朝熈宁六年省入相州临漳县】文帝复都洛阳黄初二年以谯为先人本国【今亳州谯县】许昌为汉之所居长安为西京之遗迹邺为王业之本基与洛阳号曰五都吴大帝屯吴【今平江府】建安十三年初镇丹徒【今镇江府丹徒县】筑京城【南靣西靣各开一门因京岘号为京镇在建业之北因门为京口】十六年徙治秣陵十七年城楚金陵邑号石头改秣陵为建业【今建康府上元县】黄初二年自公安【今江陵府】都鄂改鄂为武昌【今夀昌军】黄龙元年迁都建业陆逊辅太子登留武昌归命侯露元年徙都武昌后还都建业【滕牧留镇武昌】
　　晋都
　　晋武帝都洛阳【故洛阳城在今洛阳县东二十里置司州】愍帝都长安元帝南迁都建康【都城周二十里十九步本吴旧址晋江左所筑但有宣阳门至成帝作新宫始修城开陵阳等五门与宣阳为六苏峻灭后宫阙荒残温峤议迁都王导曰建康帝皇所居孙仲谋刘德皆云王者之宅不可改】
　　宋齐梁陈都
　　宋因晋旧都于建康齐因宋梁因齐梁元帝兴复即位于江陵【将还建康胡僧祐等曰建业王气已尽与虏正隔一江若有不虞悔无及也帝以建康雕残江陵全盛从僧祐等议诏王僧辩镇建康】陈复都建康后梁萧察都江陵称臣于魏为附庸
　　后魏都
　　拓防氏东胡之后别部鲜卑【刘道原以为檀石槐两部大人推寅之后】世居北荒【因大鲜卑山为号鲜卑山在营州栁城县东二百里棘城之东塞外亦有鲜卑山在辽西之北一百里未详孰是】力微迁定襄之盛乐【盛乐县在朔州北汉志成乐】禄官分国为三部【一居上谷北濡源西东接宇文部自统之一居代郡之参合陂北使子猗防统之一居定襄之盛乐故城使猗卢统之】晋怀帝时刘琨表以猗卢为大单于封代公徙马邑【唐为朔州】城盛乐以为北都修故平城以为南都愍帝进猗卢为代王【食代常山二郡通典今代州城后魏所置】贺傉始都东木根山什翼犍更营盛乐【建国元年即位于繁畤北三年都云中之盛乐宫四年筑盛乐城于故城南八里】秦苻坚杀寔君而分其国什翼犍之孙珪立为代王【登国元年即位是为道武】都云中在朔州北三百余里【魏土地记云中宫在云中故城东四十里唐志单于府金河县本道武所都秦汉云中郡地】改代曰魏自云中徙都平城置司州代尹【天兴元年迁都平城后汉注今云州定襄县通典即今云州隋云内县常安镇也】孝文太和十九年迁洛阳以平城之司州为恒州洛阳置司州河南尹二十年改为元氏后孝武迁长安为西魏孝静迁邺为东魏【孝文经邺登铜雀台崔光曰邺城平原千里漕运四通有西门史起旧迹可以饶富请都之孝文曰邺城非长久之地石虎倾于前慕容灭于后国富主奢暴成速败且西有枉人山东有列人县北有柏人城君子不饮盗泉恶其名也叶氏曰孝文慕华风变夷俗始迁洛邑根本既虚随即崩溃然则用夏变夷者圣人之道也以夷制夏者夷狄之利也失其利则衰反其常则灭乌得谓黎民怀之三才其舍诸】
　　后周北齐都
　　周宇文氏继西魏都长安【于长安城中置万年县唐高宗幸故长安城问侍臣秦汉以来防君都此许敬宗曰秦居咸阳汉惠帝始城之其后苻坚姚苌宇文周居之】齐高氏继东魏都邺【后魏置相州东魏初迁都置魏尹北齐改为清都以邺为上都晋阳为下都邺县省入临漳县】
　　隋都
　　隋文帝都长安【长安县长夀坊】开皇二年营建新都在汉故城之东南十三里【本后周京兆郡万年县界】南直终南山子午谷北据渭水东临灞浐西枕龙首原三年迁新都名其城曰大兴城【文帝初封大兴公故以名正殿曰大兴殿宫曰大兴宫宫北苑曰大兴苑改万年县为大兴县或曰宫之大兴殿本大兴村故因用其名通典唐京城是也吕氏曰西京记云大兴城南直子午谷今据子午谷乃汉城所直隋城南直石龞谷则已微西不正与子午谷对也六典京城东西十八里一百十五步南北十五里一百七十五步皇城之南东西十坊南北九坊皇城之东西各十二坊两市居四坊之地凡一百十坊】东都通典云故都城自周至隋大业以前常为都邑今都城隋大业元年所筑【两京记旸帝登北邙观伊阙曰此龙门耶自古何为不建都于此苏威曰以俟陛下大业元年自故都移于今所其地周之王城初谓之东京改为东都六典帝诏杨素宇文恺移故都创造南直伊阙之口北倚邙山之塞东出瀍水之东西出涧水之西洛水贯都有河汉之象东去故都十八里大平御览帝迁洛阳于故周之王城即今东都城也】帝幸江都【于州立江都宫】李渊立代王侑于长安王世充立越王侗于东都
　　唐都
　　高祖都长安【本隋都改大兴殿曰太极殿大兴县复为万年县】六典京城左河华右陇坻前终南后九嵏皇城在京城之中【今谓之子城】宫城在皇城之北禁苑在大内宫城之北西内【太极宫】东内【大明宫】南内【兴庆宫】通典武德以来称京城【唐志天宝元年曰西京至德二载曰中京肃宗元年曰上都】两京记高宗曰两京朕东西二宅【始作上阳等宫】武后定都洛阳昭宗天祐元年朱全忠迁唐都于洛阳六典东都城左成臯右函谷前伊阙后邙山【唐志贞观六年号洛阳宫显庆二年曰东都光宅二年曰神都神龙元年复曰东都天寳元年曰东京肃宗元年复为东都皇城曰太微城宫城曰紫微城】肃宗至德二载以蜀郡为南京【成都府】凤翔为西京西京为中京上元元年置南都于荆州【为江陵府】寳应元年诏曰五都之号其来自久宜以京兆为上都河南为东都凤翔为西都江陵为南都太原为北都【唐志北都天授元年置神龙元年罢开元十一年复置天寳元年曰北京上元二年罢肃宗元年复为北都六典京兆河南太原为三都】
　　五代都
　　梁朱晃以汴州宣武节度建国升为东都开封府【以唐东都为西都废京兆府为雍州】　后唐庄宗即位于魏州【同光二年升魏州为东京兴唐府三年改为邺都】灭梁迁洛京【元年以太原为西京镇州为北都又复北都为镇州太原为北都复汴州为宣武军永平军为西都二年以洛京为东都】　晋石敬瑭镇太原即位都洛阳徙都汴【行阙以大宁宫为名升汴州为东京开封府以洛阳为西京雍州为晋昌军改兴唐府为广晋府复为邺都】　汉刘暠即位于太原都汴【改晋昌为永兴军广晋为大名府】　周郭威都汴【广顺二年修大梁城三年筑郊社坛作太庙于大梁显德元年废邺都二年以大梁城中迫隘诏展外城】
　　宋朝四京
　　东京开封府旧城【即汴州城】唐建中初李勉筑【周回二十里一百五十五步本朝曰阙城亦曰里城】新城周显德三年韩通筑【周回四十八里二百三十三步本朝曰国城亦曰外城】大内据阙城之西北宫城周回五里【即唐宣武节度治所梁为建昌宫晋为大宁宫建隆三年广皇城之东北隅按洛阳宫殿圗修之干德三年导五丈河通皇城为池祥符九年増筑新城熈宁八年重修都城太祖生于洛阳有迁都之意晋王言非便太祖曰朕将西迁者欲据山河之固而去冗兵王又言在德不在险太祖曰不出百年天下民力殚矣范文正公曰太平则居东京辐凑之地以便天下急难则守西洛山河之宅以保中原通志曰汴四战之地受敌最深魏东徙治梁王假被虏一国为鱼梁末帝之祸尤深王假靖康之难防于石晋】　西京河南府开寳八年修洛阳宫室九年幸西京四月有事南郊京城周囘五十二里大内据京城之西北宫城周囘九里三百步南京应天府阏伯所居商丘周为宋国汉为梁国隋唐为宋州太祖以归德军节度使即位定有天下之号曰宋景德四年升应天府祥符七年升南京【正殿曰归德】高宗即位于此　北京大名府汉属魏郡后周置魏州唐置天雄军后唐建邺都曰兴唐府晋建邺都曰广晋府后汉曰大名府【舆地广记左传晋赐毕万魏卜偃曰魏大名也其地于今为河中之永乐非元城之魏也汉以大名名此失矣今按旧唐书田悦称魏王以魏州为大名府其失始此】庆厯二年升为北京【正殿曰班瑞】
　　中兴行都
　　建炎元年幸州三年幸杭州进幸江宁改江宁为建康府四年幸温州复幸越州绍兴二年以杭州为临安府幸临安三年营建康行宫【即旧府治张浚谓人主居此则北望中原常愤惕不敢暇逸】四年进幸平江府五年还临安六年又幸平江七年进幸建康八年复还临安【遂定都】三十一年幸建康三十二年还临安【真氏曰国家南渡驻跸海隅何异越栖防稽之日宗庙宫室本不应过饰礼乐文物本不应告备惟当养民抚士之意复讐而秦桧乃以议和移夺上心粉饰太平沮铄士气士大夫豢于钱塘湖山歌舞之娱无复故都黍离麦秀之叹此桧之罪所为上通于天而不可赎也　朱文公曰建康形势雄壮然淮破则只隔一水欲进取则可都建康欲自守则莫若都临安　建康形势胜于临安张浚欲都建康赵鼎入相遂定都临安】
　　邵子曰三皇春也五帝夏也三王秋也五伯冬也七国冬之余洌也汉王而不足晋伯而有余三国伯之雄者也十六国伯之丛者也南五代伯之借乘也北五朝伯之传舍也隋晋之子也唐汉之弟也隋季诸郡之伯江汉之余波也唐季诸镇之伯日月之余光也后五代之伯日未出之星也
　　五伯
　　夏伯昆吾【杜氏云东郡濮阳县唐武德四年析濮州濮阳置昆吾县八年省濮阳县今属开德府括地志昆吾故城在县西三十里】商伯大彭【今徐州彭城县】豖韦【或谓之韦杜氏云东郡白马县东南有韦城今滑州韦城县】周伯齐桓【世家太公都营丘括地志营丘在青州临淄北百步外城中水经注临淄城中有丘淄水出其前经其左故有营丘之名胡公徙都薄姑括地志薄姑城在青州博昌县今博兴县东北六十里薄姑氏本殷诸侯国地理志琅邪姑幕县应劭曰薄姑氏之国后汉注姑幕故城在密州莒县东北献公徙薄姑都治临菑舆地广记青州临淄县城临淄水即营丘也】晋文【叔虞封唐括地志故唐城在绛州翼城县西二十里即尧裔子所封子爕为晋侯徙居晋水傍在并州晋阳县北二里诗谱云爕父以尧墟南有晋水改曰晋侯穆侯自晋阳徙都绛孝侯改绛为翼一名故绛在绛州翼城东南十五里后为曲沃武公所并自曲沃徙都之献公又命曰绛后魏为北绛县隋改曰翼城景公迁新田又谓新田为绛括地志绛邑故城汉绛县本晋都新田在绛州曲沃县南二里因绛山为名通志新田今绛州绛县】
　　十二诸侯
　　太史公曰齐晋秦楚其在成周微甚封或百里或五十里晋阻三河齐负东海楚介江淮秦因雍州之固四国佚兴更为伯主文武所襃大封皆威而服焉谱十二诸侯自共和讫孔子　鲁都曲阜【括地志兖州曲阜县外城即鲁公伯禽所筑祥符中改曲阜为仙源】　齐　晋　秦【见前】　楚【见后】　宋都商丘【世本宋更名曰睢阳正义今宋州宋城县】　卫都朝歌【故城在卫州卫县西二十二里卫县今省入濬州黎阳】戴公庐于曹【亦作漕今滑州白马是也】齐桓城楚丘而居文公焉【括地志楚丘滑州卫南县今属开德府】成公迁帝丘【濮阳】元君徙野王【正义怀州城古野王邑也】　陈都宛丘【今陈州治】蔡本畿内之地为蔡叔之采邑【孔安国云叔封圻内世本叔居上蔡书正义圻内蔡地不知所在】蔡仲改封汝南【宋仲子云胡徙居新蔡杜预云武王封叔度于汝南上蔡括地志蔡州上蔡县在州北七十里古蔡国外城叔度所都城也有蔡冈在县东十里因名】平侯徙都新蔡【蔡州新蔡县】昭侯徙州来【以州来为下蔡汝南为上蔡州来即下蔡县今夀春府治】　曹都曹【今广济军治定陶是】郑桓公友初封于郑【括地志故城在华州郑县西北三里】武公取虢郐十邑之地居之今河南新郑是也【今郑州新郑县】　燕【见后】　吴都吴【世本吴熟哉始居蕃离宋忠注熟哉仲雍也蕃离今吴余暨县正义太伯居梅里在常州无锡去东南六十里至十九世孙夀梦居之号句吴诸樊南徙吴至光使子齐筑阖闾城都之今苏州也世本熟移丹徒句吴家楚徙吴宋忠注句吴太伯所居地名　索隐云表言十二实叙十三者贱夷狄不数吴　吴越春秋太伯起城周三里二百歩外郭三百余里在西北隅名曰故城阖闾元年造大城周囘二十七里筑小城周十里寰宇记太伯初适吴筑城在平门外太伯至王僚二十三王都之今常州无锡县东南四十里有吴太伯城是也阖闾始筑吴郡城都之今苏州城是通典常州无锡注太伯始居此地苏州注阖闾以后都于此】　越都防稽【今防稽城亦谓句践城句践徙都琅邪在宻州诸城县东越见春秋凡六其三称越皆在昭公之时其三称于越二在定公一在哀公之时苏氏曰十二诸侯首鲁讫吴实十三国而越不与焉不知中国礼乐絶而弃之通典吴之都其南百四十里与越分境】
　　六国
　　赵之先造父封赵城【今晋州赵城县】晋献公赐赵夙耿【今河中府龙门县东南】赵襄居原【括地志故原城在怀州济源县西北二里今属孟州】简子居晋阳【今太原府】献侯治中牟【索隐曰在河北非郑之中牟】敬侯元年始都邯郸【今礠州县】　魏晋献公以魏封毕万【魏城在陜州芮城县北五里汉河北县舆地广记河中府永乐县古魏国唐分芮城置水经注永乐涧水北出于薄山南流迳河北县故城西故魏国也晋以封毕万】悼子徙治霍【晋州霍邑县】魏绛徙治安邑【在陜州夏县又解州县武侯二年城安邑】惠王三十一年徙治大梁【今开封府祥符县】称梁王韩武子封于韩原【今同州韩城县】宣子徙居州【汉河内州县括地志怀州】
　　【武德县本周司寇苏忿生之州邑也熈宁六年省武德为镇入河内县】贞子徙居平阳【晋州临汾县世本云景子徙平阳】哀侯二年灭郑因徙都郑【改号曰郑今郑州新郑县战国防谓韩惠王曰郑惠王】　齐田和立为齐侯都临菑【地理志临菑名营丘故齐诗曰子之营兮】　楚熊绎当周成王时封于楚蛮居丹阳【徐广曰在南郡枝江县今江陵府括地志归州巴东县东南四里归故城楚子熊绎之始国也舆地志秭归县东有丹阳城周回八里熊绎始封也】文王始都郢【括地志纪南故城在荆州江陵县北五十里杜氏云郢今南郡江陵县北纪南城是括地志平王城郢在江陵县东北六里故郢城是也】昭王去郢北徙都鄀【括地志楚昭王故城在襄州乐乡县东北三十三里舆地广记鄀县故鄀国春秋时自商密迁此为楚附庸楚灭之昭王畏吴自郢迁焉后复还郢唐改为乐乡周省入宜成县今襄阳府】襄王二十三年秦抜郢东北保于陈城【今陈州】考烈王二十二年东徙都夀春命曰郢【今安丰军夀春县】项梁立楚怀王孙心为楚怀王都盱台【今招信军】项羽尊怀王为义帝徙长沙郴县【今郴州】荆自文王始见于春秋僖元年始称楚　燕武王封召公于北燕都蓟【幽州蓟县司马公曰春秋时北燕至微逼介蛮貊不与中国之防盟太史公世家以姞姓之燕仲父伐周惠王者为北燕误矣括地志燕山在幽州渔阳县东南六十里国都城记地在燕山之野故国取名焉舆地广记武王封帝尧之后于蓟又封召公于北燕其后燕国都蓟诗补传曰蓟后改为燕犹唐之为晋荆之为楚或曰黄帝之后封于蓟者已絶成王更封召公奭于蓟为燕　苏氏曰周衰姬姓复兴者三国燕韩魏皆据地千里　战国防安邑者魏之柱国也晋阳者赵之柱国也鄢郢者楚柱国也柱国都也】
　　十八王
　　汉异姓诸侯表据汉受命谱十八王西楚霸王项籍都彭城【今徐州县】衡山王吴芮都邾【今黄州黄冈县东南】临江王共敖都江陵【江陵府县】九江王英布都六【安丰军安丰县】常山王张耳都襄国【邢州龙冈县】代王赵歇都代【蔚州】临淄王田都都临菑【青州县】济北王田安都博阳【在济北】胶东王田市都即墨【莱州胶水县南】雍王章邯都废丘【京兆府兴平县】塞王司马欣都栎阳【京兆府县】翟王董翳都高奴【在鄜州北今延安府肤施县金明寨】燕王臧荼都蓟【幽州】辽东王韩广都无终【蓟州玉田县】魏王魏豹都平阳【晋州城西南北靣】殷王司马卬都朝歌【卫州卫县今濬州黎阳县卫镇】韩王韩成都阳翟【今颍昌府县】河南王申阳都雒阳【今河南府】
　　西汉末羣雄割据
　　赤眉樊崇立刘盆子于长安居长乐宫　彭宠据渔阳称燕王【今蓟州】　王郎称帝于邯郸【今礠州】　刘永据睢阳为梁王称帝【今应天府】　卢芳据安定称西平王【匈奴立为汉帝今泾州】　隗嚣据天水为朔宁王【今秦州初据平襄后保翼县】　秦丰据黎丘号楚黎王【今襄阳府宜城县黎丘城】　张步据临淄为齐王【今青州】董宪据东海为海西王【今海州】　李宪据庐江称淮南王【今庐州】　公孙述据成都为蜀王称帝号成家【今成都府】
　　十六国
　　凉　蜀　赵　后赵　燕　秦　后燕　后秦　西秦后凉　南凉　南燕　西凉　北凉　夏　北燕
　　晋载记刘渊以惠帝永兴元年据离石【今石州】称汉【永嘉二年徙都蒲子今隰州隰川县僭位迁都平阳今晋州】刘曜徙都长安国号曰赵【谓之前赵曜子嗣奔上邽】李雄以永兴元年称成都王僭帝位【建国为成夀改为汉谓之后蜀】后九年石勒据襄国【今邢州龙冈县】称赵【石虎据邺今相州谓之后赵】张氏先据河西【张轨据姑臧今凉州】是嵗自石勒后三十六年也重华自称凉王【据敦煌今沙州谓之前凉】后一年冉闵据邺称魏后一年苻健据长安称秦【永和八年僭位苻丕称帝于邺苻登称帝于陇东南安郡】慕容氏先据辽东【廆迁于徒河之青山移居棘城通典汉徒河县之青山在营州城东百九十里棘城在营州城东南一百七十里】称燕是嵗自苻健后一年也儁始僭号【皝以咸康三年即燕王位筑龙城改栁城为龙城县七年迁都龙城号新宫曰和龙通典营州栁城县有和龙城通志即大辽之黄龙府也儁都蓟以永和八年僭位自蓟城迁于邺谓之前燕】后三十一年后燕慕容垂据邺【都中山】后秦姚苌据长安后二年西燕慕容冲据阿房【京兆府长安县有阿房宫】是嵗也乞伏国仁据枹罕【今河州】称秦【都苑川通典在兰州五泉县后曰子城县北史筑勇士城都之干归迁金城今兰州谓之西秦水经注苑川水出勇士县之子城南山东北流世谓之子城川又北迳牧师苑故汉牧苑之地也有东西二苑城相去七里西城即乞伏所都也】后一年慕容永据上党称帝于长子【今潞州隆德府】是嵗吕光据姑臧称凉【谓之后凉】后十二年慕容德据滑台【今滑州】称南燕【都广固今青州益都县西】是嵗秃髪乌孤据亷川【筑亷川堡以都之隆安元年称西平王水经注汉水又西南合焉亷川水隗嚣奔西城从杨广后人以广为亷置杨亷县水出西谷东南流迳西城县故城北后汉注西城县属汉阳郡一名始昌城在今秦州上邽县西南】称南凉【乌孤更称武威王后三嵗徙于乐都通典鄯州湟水县有湟水一名乐都水后魏置鄯州后周置乐都郡今为西宁州又云乌孤都广武张骏置广武郡兰州广武县也唐更名金城县利鹿孤徙居西平后汉西平郡故城在鄯州鄯城县西今西宁州以隆安五年称河西王傉檀以元兴元年号凉王迁乐都又迁姑臧】段业据张掖【今甘州】称北凉后三年李暠据敦煌称西凉【迁酒泉今肃州】后一年沮渠蒙逊杀段业称凉【都张掖迁姑臧谓之北凉】后四年谯纵据蜀称成都王后二年赫连勃勃据朔方都统万【今夏州】称大夏【赫连定僭号于平凉今渭州】后二年冯跋据和龙【营州栁城】称北燕为战国者一百三十六载【何氏曰晋之兴中原半为夷居刘渊匈奴也而居晋阳石勒羯人也而居上党姚氏羌也而居扶风苻氏氐也而居临渭慕容鲜卑也而居昌黎是以刘渊一倡而并雍之胡乘时四起邵子曰晋室之祸本于夕阳亭之一言石勒长啸于上东门亦悠悠尔苏氏曰刘石慕容苻之俦覆亡相继逺者不过一传再传而灭何也其心固安于无法也而束缚于中国之法中国之人固安于法也而苦其无法君臣相戾上下相厌安能久乎　晋取三焉蜀南燕后秦】
　　隋末羣雄割据
　　郑【王世充据东都　河南府】魏【李密据巩河南府县】梁【萧铣据江陵】夏【窦建德据乐夀瀛州县迁都洺州】燕【高开道据渔阳　蓟州】梁【梁师都据朔方　夏州】凉【李轨据武威　凉州】秦【薛举据金城兰州】永乐【李子和据榆林　胜州】定杨【刘武周据马邑为定可汗　朔州】汉东【刘黑闼据洺州】吴【李子通据江都　州】吴【杜伏威据厯阳　和州】梁【沈法兴起吴兴今安吉州】宋【辅公祐据丹阳即陈故宫都之今镇江府】楚【朱粲据南阳　邓州】元兴【操师乞据豫章今隆兴府】楚【林士据防州今赣州】鲁【徐圆朗据兖州】
　　十国
　　欧阳公曰自唐失其政天下乘时黥髠盗贩衮冕峨巍吴暨南唐奸豪窃攘蜀险而富汉险而贫贫能自彊富者先亡闽陋荆蹙楚开蛮服剽剥弗堪吴越其尤牢牲视人岭蜑遭刘百年之间竝起争雄山川亦絶风气不通语曰清风兴羣阴伏日月出爝火息故真人作而天下同
　　职方考梁初天下别为十一国南有吴【杨行密】浙【钱镠】荆【高季兴】湖【马殷】闽【王审知】汉【刘隐】西有岐【李茂贞】蜀【王建】北有燕【刘仁恭】晋【李克用】至于周末在者七国自江以南二十一州为南唐自劔以南及山南西道四十六州为蜀自湖南北十州为楚自浙东西十三州为吴越自岭南北四十七州为南汉自太原以北十州为东汉而荆归峡三州为南平　刘道原十国纪年吴【杨行密都广陵】唐【李升后称江南都金陵迁豫章复都金陵】前蜀【王建成都】后蜀【孟知祥成都】吴越【钱镠钱唐】闽【王审知福州】汉【刘隐广州】楚【马殷潭州】荆南【高季兴南平　江陵】北汉【刘旻五代史曰东汉　太原】王延政以建州称殷【即闽也】
　　胡文定公曰避寇而徙都未有能复振者周自丰镐徙于东洛而不振魏自安邑徙于大梁而不振楚自渚宫徙于陈蔡而不振刘嗣自咸阳徙于上邽而不振赫连定自统万徙于北地而不振李景自秣陵徙于豫章而不振故中夏定都必与俱存而不动【李氏纪曰后唐李氏有淮南则可都金陵其后失之遂以削弱】
　　通鉴地理通释卷四
&lt;史部,编年类,通鉴地理通释&gt;
　　钦定四库全书
　　通鉴地理通释卷五　　　宋　王应麟　撰十道山川攷
　　禹贡定髙山大川以别九州之境职方尔雅取法焉山川万古不易州县随时变迁后之志地理者附山川于注失其纲领唯唐六典叙十道得禹贡遗意今释其地以备参攷山川能说九能之一或庶几焉
　　关内
　　东距河
　　班固西都赋带以洪河注书曰导河自积石南至于华隂
　　西极陇坂
　　陇坂即陇坻今之陇山应劭曰陇西郡有陇坻在其西【见后】杜笃论都赋置列汧陇廱偃西戎西京赋右有陇坻之隘【注应劭曰天水有大坂曰陇坻】
　　南据终南之山
　　西都赋表以太华终南之山地理志武功县太一山古文以为终南张衡西京赋终南太一隆崛崔崒【注五经要义太一一名终南山在扶风武功县此云终南太一不得为一山明矣葢终南南山之总名太一一山之别号】郡县志终南山在京兆府万年县南五十里按经传所説一名太一亦名中南【据西京赋云西征赋云九巀嶭太一巃嵸面终南而背云阳跨平原而连嶓冢然则终南太一非一山也】左传中南九州之险也桞宗元谓据天之中在都之南西至于襃斜又西至于陇首以临于戎东至于商顔又东至于太华以距于关其物产之厚器用之出则璆琳琅玕夏书载焉纪堂条梅秦风咏焉【终南山又在凤翔府郿县南三十里】
　　北邉沙漠
　　唐世突厥薄渭桥吐蕃入奉天迩戎狄故也
　　名山　太白
　　在凤翔府郿县东南五十里【汉武功县地】桞宗元碑云其地寒氷雪之积未尝已水经注地理志武功县有太一山古文以为终南杜预以为中南亦曰太白山在武功县南去长安二百里俗云武功太白去天三百杜彦逹曰太白山南连武功山于诸山最为秀桀冬夏积雪望之皓然【韩愈南山诗西南雄太白唐田游岩入太白山】
　　九
　　在京兆府醴泉县汉左冯翊谷口县也【谷口县九山在西】谷口故城在醴泉东北四十里西都赋冠以九陪以甘泉西京赋九甘泉涸隂沍寒水经注泾水东经九山东中山西谓之谷口
　　吴山
　　职方雍州山镇岳山在陇州吴山县西南五十里谓之吴岳唐为西镇【禹贡导岍汉志以为扶风汧县吴山按陇州汧源县有岍山岍水所出非吴山也】
　　岐山
　　在鳯翔府岐山县东北十里亦名天柱山汉右扶风羙阳县西北周太王所邑文王始亦治焉西京赋注说文曰岐山在长安西羙阳县界山有两岐故因以名焉周之兴也鸑鷟鸣于岐山成王有岐阳之搜石鼓文在天兴县南二十里石形如鼓其数有十韦应物诗谓宣王大猎岐阳韩愈歌亦云搜岐阳其文可见者四百六十五【吕氏春秋九山之一　河图曰岐山在昆仑东南为地乳　岐阳鎭诗所谓居岐之阳也】
　　梁山
　　在京兆府奉天县北五里【汉志有扶风好畤县有梁山　九域志奉天县凤翔府好畤县有梁山】古公逾梁山秦立梁山宫又同州韩城县南十九里亦有梁山汉左冯翊夏阳县西北诗韩奕所谓奕奕梁山也尔雅以为晋望【嶭氏禹贡解曰梁山在同州韩城县而干州好畤县亦有梁山在邠岐间非禹贡之梁山也】
　　泰华
　　在华州华隂县南八里山海经华首之山西六十里曰太华之山削成而四方其髙五千仭其广十里【太华西八十里少华之山西京赋缀以二华　少华山在华州郑县东南十里】唐宗铭曰雄峰峻削菡蓞森爽是曰灵岳众山之长伟哉此鎭峥嵘中土髙标爀日半壁飞雨华岳题名五百十一人再题三十一人自开元讫清泰【独孤及仙掌铭巨灵赑屃髙掌逺蹠以流河曲厥迹犹存巨灵河神也遁甲开山图曰巨灵能造山川出江河】
　　大川　泾
　　出原州百泉县开头山东南至京兆府髙陵县入渭职方雍州川论都赋带以泾渭号曰陆海【山海经出长城北山】
　　渭
　　出渭州渭源县【今熙州渭源堡】鸟防山东至华州华隂县入河山海经鸟防同穴之山渭水出焉东流注于河水经出南谷山在鸟鼠山西北职方雍州浸郡县志在京兆万年县北五十里论都赋鸿渭之流径入于河大舩万石转漕相过潘岳西征赋北有清渭浊泾【黄氏曰渭水出熙州狄道县鸟防同穴山东南至华州华隂县入河】
　　灞
　　出蓝田谷北入渭在京兆府万年县东二十一里西征赋南有灞素浐【通典荆溪下流也故滋水秦穆公更名以显霸功】郡县志即秦岭之下流东南自商川上洛县界流入又西北流合浐水入渭白鹿原在万年县东二十里亦谓之霸上
　　浐
　　亦出蓝田谷北至万年县入渭水经北入于灞【注云北歴蓝田川北流注于霸水】上林赋终始霸产唐望春宫临浐水【韦坚治汉隋运渠絶灞浐并渭而东至永丰仓与渭合】长乐坡【在万年县东北十二里即浐川之西岸】本浐陂【隋文帝更名】
　　逺夷控北蕃突厥
　　吐蕃本西属散处河湟江岷间或曰南凉秃髪利鹿孤之后突厥古匈奴北部居金山之阳其地三垂薄海南抵大漠
　　河南
　　东尽于海
　　古青徐之域
  </div>
  <div class="pagination">
   <a href="通鉴地理通释_page2.html">
    上一页
   </a>
   <a href="通鉴地理通释.html">
    1
   </a>
   <a href="通鉴地理通释_page2.html">
    2
   </a>
   <span class="current-page">
    3
   </span>
   <a href="通鉴地理通释_page4.html">
    4
   </a>
   <a href="通鉴地理通释_page5.html">
    5
   </a>
   <a href="通鉴地理通释_page6.html">
    6
   </a>
   <a href="通鉴地理通释_page7.html">
    7
   </a>
   <a href="通鉴地理通释_page8.html">
    8
   </a>
   <span>
    ...
   </span>
   <a href="通鉴地理通释_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
