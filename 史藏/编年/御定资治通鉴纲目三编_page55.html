<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 55 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 55 页/共 73 页</h1>
    <div class="content">　　冬十月立子常洛为皇太子
　　【时太子年二十羣臣屡请册立冠婚并行沈一贯草敕请下礼官具仪而廷议有欲先冠婚后册立者一贯不可曰不正名而苟成事是降储君为诸王也帝意亦悟命即日举行既而复令改期一贯封还谕旨力争乃立常洛为皇太子同日封诸子常洵福王常浩瑞王常润恵王常瀛桂王　初储位未定郑贵妃要帝至大高元殿谒神设密誓立其子为太子帝因书一纸缄玉合中赐妃为符契后廷臣争之彊慈圣太后复坚持立长而妃又忽失懽于是皇长子遂得立为太子帝遣人取玉合封识宛然发合虫蚀书尽矣】质实【福王后之藩洛阳瑞王后之藩汉中恵王后之藩荆州桂王后之藩衢州常润常瀛并李贵妃生】




　　御定资治通鉴纲目三编卷二十八
　　钦定四库全书
　　御定资治通鉴纲目三编卷二十九
　　【起壬寅明神宗万厯三十年尽壬子明神宗万厯四十年】凡十一年
　　【壬寅】三十年春正月振湖广灾
　　【湖广潜江沔阳石首巴陵华容广济景陵平江荆门安乡大冶兴国等州县灾荒巡按御史王立贤请将改折缓征钱粮蠲免振贷从之】质实【潜江汉竟陵县唐置潜江县明属安陆府石首晋置县以县北有石首山而名明属荆州府巴陵晋置县明为岳州府治华容汉末置安南县隋改曰华容县明属岳州府平江秦罗县后五代唐改平江明属岳州府今皆因之安乡晋置县明属岳州府之澧州今属澧州直州大冶唐为永兴县地置大冶场南唐为大冶县明属武昌府之兴国州今属武昌府王立贤山西仪卫司人】
　　二月振福建灾
　　【以福建晋江南安恵安同安蒲田仙游诸县并告灾分蠲振】质实【晋江晋晋安县唐析置晋江县明为泉州府治南安三国吴置东安县晋改为南安县明属泉州府莆田隋置县仙游唐置县明并属兴化府今皆因之】
　　帝不豫召大学士沈一贯具诏除弊政翼日帝瘳寝前诏
　　【皇太子姻礼甫毕帝忽有疾急召诸大臣至仁徳门俄独命一贯入啓祥宫后殿西暖阁皇太后南面立稍北帝稍东具冠服亦南面太子诸王跪于前一贯叩头起居毕帝命之前谕曰朕病笃矣矿税事朕因三殿二宫工未竣权宜采取今可与江南织造江西陶器俱止勿行所遣内监俱令还京法司释乆系罪囚建言得罪诸臣咸复其官言已就卧一贯寻叩头出拟防以进是夕阁臣九卿俱直宿朝房漏三鼓中使捧谕至具如帝语一贯者惟中加南京供应机房并旧制并苏杭织造内有御用及婚礼袍服俱着仍旧已采徴在官金银等件并织完绒疋烧完磁器还着原差内官押解进用如有奸恶截阻及驿逓应付迟慢者指名叅处数语诸大臣期即奉行翼日帝疾瘳悔之遣中使二十辈至阁追取前谕一贯不能持惶遽缴入时司礼太监王义方在帝前力争曰王言何可反汗帝恕欲手刃之义言愈力而中使已持前谕至后义见一贯唾曰相公稍持之矿税撤矣何怯也自是大臣言官疏请者日相继皆不听】
　　闰二月复河套诸部贡市
　　【先是套部市赏既罢者十有余年二十四年乞欵进马诏许增其价后因各部侵轶不常由是欵议罢遂复松山筑边城诸部长恐至是济农巴尔章等输诚乞欵两镇新旧抚臣皆言欵便许之　时济农巴尔章等乞欵闻延绥巡抚王见賔将去恐后欵事不成请益切在宁夏者曰珠苏尔亦请之巡抚杨时寜两镇交奏防孙维城代见賔时宁亦迁去以黄嘉善代之二人并申约束维城议上善后六事一市货务精委官协办并程以殿最一抚赏宣抚必谂识情形如波罗参将马应时口习畨语应令兼管一选廉干文武官各一员専验马匹臕壮堪备骑操方听解道验烙一市赏须有定额军民不许私易将官不许贪功经劳官不许扣尅及以滥物搪塞一延镇应改创边墙筑围垣如城匝以深池庶缓急无虞一定市期并赴赏之例其进贡之马务择臕壮不得槩收嘉善议上善后七事一市银请自二十年以后每年照数听镇咨部题发一每嵗之中一年无犯方准一次欵市一市分冲缓守备通判等官按地分管便于责成一定抚赏之例如生事则议革一定易马之额如验堪骑操方许分给营堡一松山近始收复不可不加计防之如阳顺隂违即当出兵勦伐一每嵗汇查将领有无失事报部处分兵部皆议复从之自是欵事之议复坚】
　　河州黄河竭
　　【陜西河州黄河水干见底至三月水突涨壊桥并墩房冲去陜西总督李汶巡抚贾待问疏言黄河上流水尽干竭今嵗火星失度日光如赭风霾黄雾种种变异然未有若此河之为变者河渎之行犹元气之周身而货财之流布于天下也今天下财力可谓匮绌问阎贫府库贫独矿税监使及参随土棍之家富耳神河天险源涸流徙此脉竭财匮之象也夫民匮则愁苦愁苦则思乱直须时耳伏望罢矿税撤中使人心既悦天意自囘不报】
　　夏四月振顺天永平饥
　　【二府所属各州县告灾蠲振有差】
　　五月四川地震
　　【地大鸣如雷至六月复有声房屋俱动】
　　六月福建地震
　　【戊申兴化泉州二府同日震辛亥福州兴化泉州三府复同日震】
　　秋七月缅犯腾越
　　【初云南税监杨荣开采阿瓦猛宻诸寳井云嵗可得数十万既而所进不得什一又开采丽江土司地势益横番汉居民相率燔税厰杀委官至是缅人以税使贪暴为辞攻陷蛮莫宣抚使思正奔腾越缅贼追及之有司杀思正以谢贼始解】质实【猛宻即孟宻安抚司明神宗时改为宣抚司时又析孟宻地置蛮莫安抚司】
　　九月大星见
　　【己未朔夜有大星见东南色血红大如椀忽化为五中一星最明久之防为一星大如簏辛巳夜流星大如鸡卵青白色尾有光又流星大如椀起自参入天苑又有大小星数百四面交错而行礼科给事中张问达以星变请罢矿税不报】质实【张问达字徳充泾阳人】
　　冬十月振南直灾
　　【宿松望江二县重灾惟改折休宁祁门婺源等县以次振恤泗州虹县等十二州县蠲振冇差】质实【宿松望江并隋置县明属安庆府祁门唐置县以县东北有峰名祁山其西南有两石对峙如门故名明属徽州府虹县唐置县明属鳯阳府今皆因之】
　　十二月大学士沈一贯奏御史巡差缺员不报
　　【时天下御史巡行诸差务凡十有三处至是缺其九一贯等奏请遣御史分往受事庶监察有所责成而纲纪可振不报】
　　【癸卯】三十一年春正月营两宫
　　【复建乾清坤宁宫辅臣沈一贯等入视工程因亟言巡漕巡仓二差及河南陜西二巡抚缺应补授差遣】发明【神宗时南北卿曹半皆虚设司道郡守比嵗缺员庶务之废弛百司之旷职无有甚于此者辅臣往往经年无入对之事虽有书思补衮之忱无由径达独于入视工作之地乃有画接从容赐茶问荅之候此沈一贯等所以乗召亟请也夫巡抚为封疆表率察吏安民一方之责綦重即漕仓巡察凡储备经理之宜亦将赖以考核责成此岂可申请再三而或留中不报补缺虚悬者若必待营建两宫而后得敷陈尽説无论股肱惰而万事堕日滋丛脞即此借将作之临为纳牖之举顾可以垂诸史策哉】
　　诏户兵二部覈军实
　　【时内府所供寖多户部困不能支九边军额八十六万有竒将弁率以空名支饷且多尅减边兵屡哗帝急命户工二部钩考军实卒不能振刷也】
　　三月吏部奏天下郡守缺员不报
　　【时天下郡守缺者几十之五是时南北六卿正贰亦多缺不补】
　　沈一贯请发羣臣章疏不省
　　【一贯等言各衙门本章例应三日即下皇上初年始有留中之事至于今日有奏而不发票者有栗上而不发行者在皇上盖出详慎不轻之意且昭操纵不测之权而人心自此怠弛政务从而壅滞且嵗月滋久保无乗机壅蔽借手作奸者乎况始于权宜后遂成例亦何可昭示万世请将各衙门章疏可行者即赐允行不可行者明示改正必期无一疏不报无一事不决疏入不省】
　　辽东火
　　【大福堡火焚燬房屋军器无算又火起地中大如车轮髙三丈烟髙三丈余】质实【大福堡在广宁左屯衞西大兴堡之东北】
　　夏四月丁亥朔日有食之
　　【是日当享太庙礼部侍郎郭正域言春秋书灾异莫大于日食故礼诸侯旅见天子入门不终礼者有四日食与焉当祭而日食牲至未杀则废况时惟四月又为正阳变异非细是日辰时食至巳时若救防后午刻祭享曾未逾时两兴大礼精禋不肃宜以朔旦救日诘朝享庙诏改享太庙于初五日】质实【郭正域字美命江夏人】
　　承天地震
　　【二十日丙午承天府钟祥县地震自南方起至西北方屋宇皆震裂有声】
　　五月京师地震
　　【二十三日戊寅京师地震是日凤阳大雨雹毁皇陵殿脊】
　　六月黜楚中尉华越为庻人
　　【初楚恭王得废疾隆庆五年薨遗腹宫人胡氏孪生子华奎华璧或言华奎乃恭王妃兄王如言妾尤金梅子华璧乃妃族人王如綍奴王玉子内官郭纶取以养之仪賔汪若泉尝讦奏事下抚按王妃持甚坚得寝帝八年华奎嗣爵华璧亦封宣化王宗人华越者素彊御忤王及是遣人讦华奎异姓子不当乱宗沈一贯纳华奎重贿属通政使格其疏不上月余华奎劾华越疏至乃上之事下礼部未几华越入都诉通政司邀截实封及华奎行贿状楚宗与名者凡二十九人通政司惧召华越令更易月日以上防并下部署尚书事郭正域楚人也颇知假王事请勘虚实以定罪案一贯右华奎言亲王不当勘但宜体访正域以事闗宗室不经勘问谁敢分剖华奎惧奉百金为正域夀且属毋竟楚事当酬万金正域严拒之已而抚按行勘皆言无左验而华越妻乃王如言女持伪王説甚坚廷议令覆勘诏公卿集议于西阙门议者三十七人各具一单言人人殊李廷机以礼部左侍郎代正域署部事正域欲尽録诸人议廷机以辞太繁先撮其要以上一贯嗾御史康丕扬等劾礼部壅阏羣议不以实闻正域亦发一贯匿疏沮勘及华奎馈遗事中防以楚王袭封已二十余年何至今始发且夫妻讦证不足凭据遂坐华赿等诬奏降庶人锢之凤阳明年华奎献万金助工经汉阳宗人疑其输贿遮夺之巡抚赵可怀属有司捕治宗人方恨可怀治楚狱不平持兵突入抚署击杀可怀于是逮捕诸宗人置重典者六人禁锢闲住者四十五人】质实【楚恭王名英防显榕次子康丕扬济南陵县人】
　　山东水
　　【泰安州大水溺死男妇八百余口屋宇倾圮千余问】
　　秋七月京师大雨雹
　　【时祁州安肃并大风雨氷雹顷刻水深尺余拔树折禾苗稼尽伤祁州复大水田庐尽没城垣倾坏清苑蝗食禾聚如蚁】质实【祁州唐置州明属保定府清苑北齐乐乡县明为保定府治今并因之】
　　八月礼部侍郎郭正域罢
　　【初正域之入馆也沈一贯为教习师后服阕授编修不执弟子礼一贯不能无恨及一贯为首辅沈鲤次之正域与鲤善而心薄一贯楚王之狱正域右华趆积忤一贯给事中钱梦臯遂希一贯指劾正域陷害亲藩杨应文又言正域父懋尝笞辱于恭王故正域因事陷之正域疏辨言恭王卒于隆庆时臣父方以举人任知州何由被笞留中不报因乞休去已而华奎亦奏劾正域略如应文言且讦其不法数事请禠正域官诏下部院集议李廷机谓正域已去可无苛求给事中张问达言藩王欲进退大臣不可训乃不罪正域而令巡按御史勘王所讦以闻皆无状】质实【钱梦臯富顺人杨应文无锡人】
　　冬十一月获妖书
　　【先是刑部侍郎吕坤尝撰闺范图説太监陈矩购入禁中帝以赐郑贵妃妃重刻之二十六年秋或撰闺范图説跋名曰忧危竑议其文托朱东吉为问荅东吉者东朝也其名忧危以吕坤曾有忧危一疏因借其名以讽言坤书首载汉明徳马后由宫人进位中宫意以重妃而妃之刋刻实借此为夺嫡地妃兄国泰以给事中戴士衡尝纠坤全椒知县樊玉衡并纠贵妃疑出自二人手言于帝帝重谪二人事遂寝至是续忧危竑议复出朱赓于寓门外获之其词假郑福成为问答郑福成者谓郑氏子福王当成也大略言帝立东宫出于不得已他日必当更易其用朱赓为内阁者以赓更同音寓更易之意词极诡妄时人谓之妖书帝大怒勅有司大索奸人沈一贯以楚宗事衔郭正域又以沈鲤与已地相逼而正域罢欲因是陷之乃为帝言臣下有欲相倾者为之盖征引其端以动帝意亡何锦衣卫都督王之祯等四人以妖书有名指其同官周嘉庆为之东厰又捕获妖人皦生光巡城御史康丕扬为生光讼寃言妖书楚事同一根抵请少缓其狱贼兄弟可授首阙下意指正域及其兄国子监丞正位帝怒以为庇反贼除其名一贯力救始免丕扬乃先后捕僧人达观医者沈令鸾等而同知胡化则告妖书出教官阮明卿手未几厰卫又捕可疑者一人曰毛尚文数日间银铛旁午都城人人自危嘉庆等皆下诏狱嘉庆旋以治无验令革任回籍令誉故尝往来正域家达观亦时时游贵人门尝为正域所搒逐尚文则正域仆也一贯丕扬等欲自数人口引正域而化所讦明卿则钱梦臯壻梦臯大恚上疏显攻正域言妖书刋播不先不后适在楚王疏入之时盖正域乃沈鲤门徒而沈令誉者正域食客胡化又其同乡同年羣妖结为死党乞穷治根本定正域乱楚首恶之罪勒鲤闲住帝令正域还籍听勘急严讯所捕者达观拷死令誉亦几死皆不承法司迫化引正域及归徳归徳鲤邑名化大呼曰明卿我仇也故讦之正域举进士二十年不通问何由同作妖书我亦不知谁为归徳者帝知化枉释之都督陈汝忠掠讯尚文遂发卒围正域舟于杨村尽捕媪婢及佣书者男女十五人与生光杂治终无所得拷生光妻妾及十嵗儿以鍼刺指爪必欲引正域皆不应生光仰视梦臯丕扬大骂曰死则死耳奈何教我迎相公指妄引郭侍郎乎久之狱不能具会皇太子在东宫数语近侍曰何为欲杀我好讲官诸人闻之皆惧而陈矩提督东厰屡会法司拷讯心念狱无主名帝必怒甚恐辗转攀累无已遂与法司归狱生尤磔之释诸波及者正域始得归　初沈鲤将入阁年七十一矣沈一贯以士心夙附鲤深忌之欲讽鲤辞召命乃贻书李三才曰归徳公来必夺吾位将何以备之三才答书言鲤忠实无他肠劝一贯同心一贯由此并憾三才鲤既至即具陈道中所见矿税之害他日复与赓疏论之皆不纳楚假王被讦事起礼部侍郎郭正域请行勘鲤是之及奸人所撰续忧危竑议发一贯辈张皇其事令其党给事中钱梦臯直指为正域鲤所造并罗织鲤奸赃数事帝察其诬不问而一贯軰使逻卒日夜操兵围其居已而事解复谮鲤诅呪鲤尝置小屏阁中列书谨天戒恤民穷开言路发章奏用大僚补庶官起废弃举考选释寃狱撤税使十事而书其上曰天啓圣聪拨乱反治八字每入阁辄焚香拜祝之谗者遂指为诅呪帝深知鲤不之信也】质实【吕坤字叔简宁陵人陈矩安肃人戴士衡字章尹蒲田人樊玉衡字以斋黄冈人皦生光顺天生员性险贼多胁取人财又尝伪作富商包继志诗有郑主乗黄屋之句以胁郑国泰及继志金故锦衣衞疑而捕之】
　　发明【沈一贯以楚狱衘郭正域又因沈鲤名位逼已遂遽借妖书一事欲罗织二人于极典辅臣身秉国钧而居心狡险若此则是将朝廷纪纲法度悉以行其生杀爱恶之私国事尚可问乎尤可异者御史康丕扬等复曲意阿附执政直谓妖书楚狱同一根柢傅防株牵几成莫须有之大狱以杀人之事媚人乃至颠倒是非变乱黑白虽久之而狱未能具然一时辇毂之下人人自危矣厥后三案继起聚讼纷争流毒无已早于此阶之厉耳】
　　致仕东阁大学士王家屏卒
　　【家屏归后八年储位始定遣官赍敕存问及是卒赠少保谥文端】
　　【甲辰】三十二年春正月阁臣请补司道郡守及遣巡方御史不报
　　【沈一贯拟各差御史敕以上不省】
　　乾清宫成
　　【叙赏工部官】
　　夏四月辛巳朔日有食之
　　【时大同阳和等处流星大如斗先白后赤光芒烛地】
　　阁臣请补科道官缺不报
　　【沈一贯等上疏催补科道行取考选呉道行等四员熊鸣夏等三员散馆题授王元翰等八员不报】质实【吴道行宜兴人熊鸣夏江西丰城人王元翰云南宁州籍南直凤阳人】
　　开濬泇河成
　　【泇河界滕峄间南通淮海引漕甚便前总河侍郎翁大立首议开濬已都御史傅希挚复言之朝廷数遣官行勘迄无成画其后尚书舒应龙创凿韩庄以引微山湖之水刘东星又开良城侯庄以试行运时漕舟行泇河者十之三东星卒官役遂止至是总理河道工部右侍郎李化龙与淮扬巡抚李三才循东星旧迹修之由直河入泇口抵夏镇凡二百六十里避黄河吕梁之险防化龙忧去侍郎曹时聘终其事由是泇河遂为漕道永利】质实【泇有东西二河今运河上自山东滕县下至江南邳州统谓之泇河韩庄在峄县防山湖东今有闸良城在邳州北汉置良成县晋改良城唐省侯庄在韩庄东今为侯仙闸直河在邳州东蒙沂诸山之水所滙直河入泇口在邳州西北李化龙疏言河自开归而下合运入海其路有三由兰阳道考城至李吉口过坚城集入六座楼出茶城而向徐邳是名浊河为中路由曹单经丰沛出飞云桥泛昭阳湖入龙塘出秦沟而向徐邳是名银河为北路由藩家口过司家道口至河家隄经符离道睢宁入宿迁出小河口入运是名符离河为南路南路近陵北路近运惟中路既逺于陵亦济于运前督臣排羣议以兴兹役竟以资用乏絶不得竣事然自坚城以至镇口河形尚尔宛然故为今之计惟循故迹开泇河其善有六其不必疑有二泇河开而运不借河有水无水听之善一以二百六十里之泇河避三百三十里之黄河善二运不借河则我为政得以熟察机宜而治之善三估费二十万金开二百六十里比朱尚书新河事半功倍善四开河必行召募春荒役兴麦熟人散富民不苦赔穷民得以养善五粮过洪必约春尽实畏河涨运入泇口朝暮无妨善六为陵捍患为民御灾无疑者一徐州城向苦洪水暴至泇河既闲徐民之为鱼者亦少无疑者二疏下户部议至四月庚戌工部尚书姚继可言泇河业冇成绩泇成而漕可借矣至于黄河冲徙鱼鼈丰沛若非因势利导何以振救元元总河议于坚城集以上开渠引河而下流多通复分六座楼苑家楼二路而水势多杀既可以移丰沛之患又不至沿砀山之城行所无事莫善于此自今开泇分黄两工并举并从之曹时聘获鹿人】
　　五月雷火焚长陵明楼
　　【帝以陵灾下诏咨实政大学士沈鲤请除矿税属沈一贯朱赓各为一疏俟时上之一日大雨鲤曰可矣一贯等问故鲤曰帝恶言矿税事疏入多不视今吾辈冒雨素服诣文华奏之上讶而取视亦一机也一贯等从其言帝得疏疑必有急事啓视果为心动户部尚书赵世卿亦上疏力请帝优答之然不为罢】质实【赵世卿字象贤厯城人疏言今日实政孰有切于罢矿税者古明王不贵异物今也取悖入之财敛苍生之怨节俭之谓何是为君徳计不可不罢者一多取所以招尤慢藏必将诲盗鹿台钜桥必致倒戈之祸是为宗社计不可不罢者二古者国家无事则预桑土之谋有事则议金汤之策安有凿四海之山三家之市操弓挟失戕及良民燬室逾垣祸延鸡犬经十数年而不休者是为国体计不可不罢者三貂珰渔猎翼虎炰烋毁掘冡墓则枯骨蒙殃奸虐子女而良家饮恨人与为怨讙噪屡闻是为民困计不可不罢者四国家财赋不在民则在官今尽括入奸人之室故督捕租而逋租绌稽闗税而闗税亏搜库藏而库藏絶课盐防而盐防薄征赎锾而赎锾消外府一空司农若扫是为国课计不可不罢者五天子之令信如四时三载前尝曰朕心仁爱自有停止之时今年复一年更待何日天子有戯言王命委草莽是为诏令计不可不罢者六陛下试思服食宫室以至营造征讨上何事不取之民民何事不供之上嗟此赤子曽无负于国乃民方懽呼以供九重之欲而陛下不少遂其欲民方奔走以供九重之劳而陛下不少恤其劳民方竭蹶以赴九重之难而陛下不少恤其难反之于心必有不自安者今天谴频仍变不虚生故欲囘天意在恤民心欲恤民心在罢矿税无烦再计而决也】
　　六月太白昼见
　　【沈一贯等以灾异叠见疏请罢矿税出繋囚补阙员发臣下章奏帝答以修省实政俟次第举行一贯等又言俟之为言有何底极臣等非不欲俟而天下危乱恐冇不能俟者帝不省】
　　昌平大水坏长泰康昭四陵石梁
　　【并坏陵垣虫食长陵松柏叶尽】
　　秋七月大雨水
　　【京师大霪雨两月不止正阳崇文二门城墙中陷者七十余丈民居多坏发银十万两振被水居民时永平府属诸州县大水溺死男妇无算】
　　八月羣臣伏文华门疏请修举实政诏切责之
　　【文武大小九卿科道持公疏齐赴文华门奏请修实政诏切责其渎扰朝仪沈一贯言欲朝仪静肃当收天下之心欲收天下之心当恤天下之言近年天下久罹矿税之苦而又习闻停止之言跂望恩纶以日为嵗诸臣千章万牍总出恳诚岂可罪之为激为渎乎】
　　闰九月陜西地震
　　【巩昌府礼县地震声如雷一日十余次城垣厔宇皆倾】质实【礼县元礼店明成化中置礼县属巩昌府之秦州今属秦州直隶州】
　　振畿南诸府饥
　　【畿南诸府州县水患异常诏以太仆寺振济余银分振寻命于顺天保定等处发通仓米平粜】
　　冬十月四川天鼓鸣
　　【四川华阳县天鼓大鸣似雷非雷】质实【华阳本成都县地唐乾元初改华阳县明为成都府治今因之】
　　【乙巳】三十三年夏五月京师大雨雹
　　【自四月至是京师再雨雹】
　　凤阳大风雨毁陵庙
　　【雨坏孝陵正殿寳座】
　　雷震郊坛
　　【雷火击毁南郊望灯髙杆杆髙十丈余碎上段三丈余为百数十片皆有火痕其下六丈余左右各有爪损痕】
　　广西地震
　　【广西陆川县地震声若頽山城垣屋宇多坏压死男女无算】质实【陆川唐置县明属梧州府郁林州今属郁林直川】
　　左都御史温纯罢
　　【纯清白奉公五主南北考察澄汰悉当妖书事起力为沈鲤郭正域辨诬又楚宗人杀抚臣纯言无反状积忤沈一贯时大计京朝官纯与吏部侍郎杨时乔主之一贯所欲庇者钟兆斗钱梦臯等皆在谪中一贯怒言于帝降防切责纯察疏亦不下尽留被察科道官纯力求去梦臯等遂连章讦纯楚事诬以纳贿给事中陈嘉训极论梦臯兆斗朋比为奸请听纯归以全大臣之体帝予纯致仕梦臯兆斗亦罢归是时京察章疏一贯请留中主事刘元珍厐时雍御史朱吾弼等力争之谓二百年来计典疏无留者时南京察疏亦留中后迫众议始下】质实【杨时乔字宜迁上饶人钟兆斗海盐人陈嘉训鄱阳人刘元珍字伯先无锡人厐时雍汶上人朱吾弼字谐卿髙安人】
　　秋七月泰州天有声如潮
</div>
    <div class="pagination">
<a href="御定资治通鉴纲目三编_page54.html">上一页</a><span>...</span><a href="御定资治通鉴纲目三编_page50.html">50</a><a href="御定资治通鉴纲目三编_page51.html">51</a><a href="御定资治通鉴纲目三编_page52.html">52</a><a href="御定资治通鉴纲目三编_page53.html">53</a><a href="御定资治通鉴纲目三编_page54.html">54</a><span class="current-page">55</span><a href="御定资治通鉴纲目三编_page56.html">56</a><a href="御定资治通鉴纲目三编_page57.html">57</a><a href="御定资治通鉴纲目三编_page58.html">58</a><a href="御定资治通鉴纲目三编_page59.html">59</a><a href="御定资治通鉴纲目三编_page60.html">60</a><span>...</span><a href="御定资治通鉴纲目三编_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
