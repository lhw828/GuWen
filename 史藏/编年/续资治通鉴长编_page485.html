<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 485 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 485 页/共 607 页</h1>
    <div class="content">　　门下侍郎司马光言：「今月二十一日，中使陈衍奉宣圣旨问臣：『来日程颐上殿，若奏对有取，当除以何官职？不可太轻，亦不可太重，若令在经筵，当与何名目？』臣窃惟程颐本以布衣，守道不仕，昨朝廷除幕职官西京教授，颐曾固辞。及朝廷召赴阙，除宣德郎、校书郎，颐又辞。卑官在经筵者，惟有崇政殿说书。若以新所除官充崇政殿说书，足为超擢，但恐颐坚辞不敢受耳。更乞圣意裁度。」（此据元佑实录司马光三月二十一日亲书札子，今附此。）
　　辛巳，宣德郎程颐为通直郎、崇政殿说书。颐既上殿，（十四日辞恩命，乞进见。）即以经筵命之。颐面辞，不许；退而具奏，曰：
　　「窃以知人则哲，帝尧所难，虽陛下圣鉴之明，然臣方获进对于顷刻间，陛下见其何者，遽加擢任？今取臣畎亩之中，骤置经筵，盖非常之举，朝廷责其报效，天下之所观瞩，苟或不当，则失望于今，而贻讥于后，可不谨哉？臣未敢必辞，只乞令臣再上殿进札子三道言经筵事，所言而是，则陛下用臣为不误，臣之受命为无愧；所言或非，是其才不足用也，固可听其辞避。如此，则朝廷无举动之过，愚臣得去就之宜。」又言：「臣不候命下，便有奏陈，盖欲朝廷审处于未授之前，免烦回改成命。」又言：「如以臣昨日已上殿，只乞指挥许臣实封札子进呈，亦与口陈无异。」
　　其札子一曰：「臣伏观自古人君守成而致盛治者，莫如周成王。成王之所以成德，由周公之辅养。昔者周公辅成王，幼而习之，所见必正事，所闻必正言，左右前后皆正人，故习与智长，化与心成。今士大夫家善教子弟者，亦必延名德端方之士与之居处，使之熏染成性，故曰少成若天性，习惯如自然。伏以皇帝陛下春秋之富，虽睿圣之资，得于天禀，而辅养之道，不可不至。所谓辅养之道，非谓告诏以言，过而后谏也，在涵养熏陶而已。大率一日之中，接贤士大夫之时多，亲寺人宫女之时少，则自然气质变化，德器成就。乞朝廷遴选贤德之士，以侍劝讲【三】；讲读既罢，当留二人直日，夜则一人直宿，以备访问。皇帝读习之暇，游息之间，时于内殿召见，从容宴语，不独渐摩道义，至于人情物态，稼穑艰难，积久自然通达。比之常在深宫之中，为益岂不甚大？窃闻间日一开经筵，讲读数行，髃官列侍，俨然而退，情意略不相接，如此则责辅养之功难矣。今主上幼冲，太皇太后慈爱，亦未便乞屡出，但时见讲官，久则自然接熟。大抵与近习处，久熟则生亵慢，与贤士大夫处，久熟则生爱敬，此所以养成圣德，为宗社生灵之福。天下之事，无急于此。窃料觽人之意，以为皇帝尚幼，未烦如此，乃浅近之见。夫幼而习之，为功则易，发然后禁，礼经所非。古人所以自能言而教者，盖谓此也。」
　　其二曰：「臣闻三代之时，人君必有师傅保之官【四】。师，道之教训；傅，傅其德义；保，保其身体。后世作事无本，知求贤而不知正君，知规过而不知养德。傅德义之道，固已疏矣，保身体之法，无复闻焉。伏惟太皇太后陛下，聪明睿知，超越前古；皇帝陛下，春秋之富，辅养之道，当法先王。臣以为傅德义者在乎防见闻之非，节嗜好之过；保身体者在乎适起居之宜，存畏谨之心。臣欲乞皇帝陛下左右扶持祗应宫人、内臣，并选年四十五以上厚重小心之人。服用器玩皆须质朴，应华巧奢丽之物不得至于上前。要在奢丽之物不接于目，浅俗之言不入于耳。及乞择内臣十人充经筵祗应，以伺候皇帝起居。凡动息必使经筵官知之。有翦桐之戏则随事箴规【五】，违持养之方则应时谏止。调护圣躬，莫过于此。今不设保、傅之官，傅德义、保身体之责，皆在经筵。皇帝在宫中，语言、动止、衣服、饮食，皆当使经筵官知之。」
　　其三曰：「臣窃以人主居崇高之位，持威福之柄，百官畏慑，莫敢仰视，万方承奉，所欲随得。苟非知道畏义，所养如此，其成德可知。中常之君，不无骄肆。英明之主，自然满假。此自古同患，治乱所系也。故周公告成王，称前主之德，以寅畏、祗惧为首。从古以来，未有不尊贤畏相而成其圣也。皇帝陛下未亲庶政、方专问学。臣以为辅养圣德、莫先寅恭，动容周旋，当主于此，岁月积习，自成圣性。臣窃见经筵臣僚，侍者坐而讲者独立，于礼为悖。欲乞今后特令坐讲，不惟义理为顺，以养主上尊儒重道之心。窃闻讲官在御案傍以手指书，所以不坐，欲别令一人指书，讲官稍远御案坐讲。意朝廷循沿旧体，只以经筵为一美事，臣以为天下重任，惟宰相与经筵。天下治乱系宰相，君德成就责经筵。由此言之，安得不以为重？」（颐乞坐讲竟不行。）
　　御史中丞刘挚言：「臣伏睹制命，以布衣程颐为通直郎、崇政殿说书者。恭以尊儒重道、振举遗逸，使天下归心，固圣朝之所宜为也。然臣窃惟进退者臣子之大节，爵禄者天下之公器。进退不失其义，则人道立；爵禄不轻所与，则士心劝。二者盖不可不谨也。颐以节行自守，不介意于仕，陛下高其风，故以汝州推官、西京教授起之。颐既力辞不从而赴召，而陛下又以宣德郎、校书郎待之。颐既至，未即受命。而陛下赐之廷对，又官之以通直，置之于经筵。盖颐之逊避不已，而陛下恩命每有加焉。臣恐颐于出处辞受之际，义有难安者也。孔子曰：『如有所誉者，其有所试矣。』孟子曰：『仕有时乎为贫，辞尊居卑、辞富居贫。』颐好学求志，有君子之行，遭际盛世，其心岂徒欲以声名自售哉？固愿有所试，然后有所就也。颐亲老家贫，兄颢有贤行，官不达而死。在颐之义当仕也。为贫而仕，则若孟子所谓居卑者可也。今有誉而不试，每辞而加进，臣于是知颐之不敢受也。若夫纷纷之论，致疑于颐者，非独如臣言也。直以谓自古以来，先生处士，皆盗虚名，无益于用。若颐者，特以迂阔之学，邀君索价而已。天下节义之士，乐道不出如颐等辈，盖亦不少。彼无所援乎上，故不闻尔。又以谓颐辞免爵命之言曰：『前朝召举布衣，故事具存。』是颐之志欲为种放、常秩，而亟欲得台谏、侍从者尔。臣固知论者之或过也。然而是非疑似，亦不可以不察。圣人自有中道，过之则偏；天下自有常理，背之则乱。伏望陛下审真伪，重名器。闻颐方辞恩制，乞降指挥，依颐所乞，成就其节，止授以初命之官，既使得以禄养其亲，又使受之有义，免于似是之谤。而后日见其可用，进擢盖未晚也。于陛下尊德举逸之道，无过不及者。」
　　又言：「闻颐有所建请数事，如欲令经筵侍臣坐讲之类，又有非所宜言者，觽传以为笑。不知有是事乎？惟望速降圣旨，依颐辞免，但命之以初官，试之以西京教授，庶几成颐之志，全颐之节，以息髃议，而亦不害异日擢用也。廉耻不立于天下也久矣，今幸有一人焉，若授受不当于义，则使天下靡然益不以廉隅为事，岂不重哉！」颐卒留经筵，挚所言不用。
　　颐每以师道自居，其侍讲，色甚庄，言多讽谏。颐闻帝宫中盥而避蚁，因讲毕，请曰：「有是乎？」帝曰：「然，诚恐伤之耳！」颐曰：「推此心以及四海，帝王之要道也。」帝称善。（此据颐新传附见，避蚁事，二月甲戌，韩缜尝言之。）
　　诏二王外第以亲贤宅为名。（政目二十一日诏许二王外居，今并此，不别出。二十八日宗室送迁。）
　　诏给空名度牒一百道，修复郑州廨舍仓库，特借二年公使钱，令转运司应副，余于常平钱内借支。
　　诏差开封府第七副将郝英于西京汝州界捕杀髃贼。
　　兵部言：「畿内马监已罢，本部考究畜牧之宜，莫如汛、渭、并、晋之地【六】，兼逐路旧有牧地，请差官经画。」诏河北、陕西路转运提点刑狱司，同共按行相度可置官监去处闻奏。
　　诏应民间疾苦合行□□，除朝廷已推行外，如有未尽，仰诸路监司，限指挥到两月内条画以闻。
　　判大名府韩绛言：「公使供馈条禁太密，乞删去监司卖酒及三路馈遗。」从之，令刑部先次立法。
　　户部言：「归明人除三路及沿边不得婚嫁，余州听与嫁娶；并邕州左、右江归明人，许省地溪峒结亲。」从之。
　　右司谏苏辙言：
　　臣窃见先帝改定官制，因唐之旧，布列三省，使出入相钩较，文理密察，得古之遗法。然患有司推行不能尽如圣意，参考之益未见，而迂滞之害先着。见今三省文书，节次留碍，比官制未行以前，颇觉其弊。臣尝问觽人【七】，得其一二，意欲因见行之法，略加疏理，务令清通简便。苟迂滞之病既除，事不至杂□难治，官吏日有余力，则参考之功可得而见也。谨条具如后：
　　一、凡事皆中书取旨，门下覆奏，尚书施行，所以为重谨也。臣谓国之大事，及事之已成者，依此施行则可；至于日生小事，及事之方议者，一切依此，则迂缓之弊所从出也。假如百官给假、有司请给器用之类，此所谓日生小事也。臣僚陈请兴革废置，朝廷未究本末，欲行勘当之类，此所谓事之方议者也。昔官制未行，如此等事皆执政批状，直付有司，故径而易行；自行官制，遂罢批状，每有一事，辄经三省，誊写之劳，既已过倍，勘当既上，小有差误，重复施行，又经三省，循环往复，无由了绝。至于疆埸机事，河防要务，一切如此，求事之速办，不可得也。故臣乞复批状之法，以便日生小事及事之方议者；惟国之大事及事之已成者，然后经历三省，则事之失者过半矣【八】。
　　一、三省文书，法许吏人互相点检差误，毫末之失，皆理为赏罚。故被罚者畏避谴呵，巧作迁延，以求细密；被赏者希望劳绩，吹毛求疵，务为稽缓，因此文书无由速了。臣欲乞今后不以差误为赏罚，惟有所欺蔽，及虽系差误而害事者，方行赏罚。
　　一、文书至尚书省，自省付诸部，自部付诸司，其开拆、呈覆、用印皆有日限，逐处且以五日为率，凡十五日。其勘当于外，日数又多，幸而一出得备具者，自诸司申部、申省、其限日如前，则已一月余日矣。不幸复有问难，又复一月，自此盖有不可知者。费日虽久，而违限如法【九】，虽欲加罪，终不可得。故臣欲乞以事之缓急减定日限，亦救弊之一端也。
　　一、古者因事设官，事不可已，然后置官。今官仿唐制，事本不须如此，而为官生事者，往往而有。如应支钱物，尚书度支行遣，得旨许支，合下所管库务支给者、必先由太府寺，本寺备录帖所管库务、又经比部勾过，然后送库务支给。臣谓太府寺未尝可否一事，枉有经历，宜令度支径送比部勾过。又如诸路召募押纲合得酬銟，诸库务已给朱钞，先经太府寺印纸保明，指定合得酬銟，申尚书金部；金部再行勘验诣实，关司勋勾覆，然后关吏部施行。臣谓太府、金部两处勘验保明，显有烦重，宜裁减一处。又如在京职事官，合破白直并宣借剩员或替换宣借，昔未行官制已前，皆系所属直下步军司差拨；自行官制，并须经由尚书兵部，兵部但指挥步军司依条施行。臣谓兵部别无可否，亦不须更令经历。如此等事，数必不少，非臣所能尽知，乞下六曹及二十四司，各具有无似此重复之事，若能一切裁损，必大有所益。
　　右三省事务觽多，条约繁伙，非臣一人所能究悉。臣前件所陈四事，特其一二而已。欲乞陛下降付三省，推类讲求，立法施行。或选择臣僚精通明敏者一二人，俾专治其事，务令约而不遗，多而不乱。今三省胥吏比旧人数极多，皆由法不省便，枉费人力。若将来法制一清，此曹亦渐可减。事清吏简，此最为治之要。惟陛下留神省察。
　　壬午，刑部修立到重禄条，从之。
　　诏内臣甘承立更不结案，特除名勒停，免真决，不刺面，配韶州牢城，以言者谓承立市木荆湖，凌虐工匠致死故也。（旧录云：承立被先帝旨，市木于荆湖。言者谓承立不立案，凌虐工匠致死，坐配流。新录辩曰：甘承立以凌虐工匠致死，坐配，此有司常法，不当引先帝为言。自「承立」至「坐配流」二十八字并删去。去年六月二十四日送湖北取勘。）
　　北京留守司言：乞移宗城县。从之。（旧录如此，恐有脱误，当考。）
　　成都府路转运司言：「据茂州申：本州岛系处极边、蕃汉并纳夏税斛岗数目不多，自来止是送正色，并无折变，及不收耗并头子钱。乞免依新条受纳税租加耗。」从之。（新削。）
　　尚书省上所修吏部四选敕令格式，乞先次颁降。从之。
　　癸未，诏：府界并诸路提点刑狱司，躬访州、县灾伤，即不限放税分数，及有无披诉，以义仓及常平米谷，速行赈济，无致流移。（四月四日司马光言可并此。）
　　户部言：「夔州路提举常平官傅传正奏：『州、军去年灾伤放租税分数不多，亦有全不曾申诉去处，致或不该赈给。臣见民间困急，不敢坐视，已指挥逐州、军、县当职官，依灾伤及七分以上赈济，务令全活。所有不候朝旨专辄之罪，谨自劾以闻。』」诏傅传正特放罪，仍候到阙日与优差遣。（六月二十八日，承议郎傅传正为两浙路转运判官。）
　　甲申，门下、中书外省撰定起居郎、舍人、左右司员外郎补荫条。从之。
　　乙酉，给事中兼侍讲傅尧俞为吏部侍郎，太常寺少卿赵瞻为户部侍郎，龙图阁直学士王克臣为工部侍郎【一○】，两浙路转运副使、朝请郎孙昌龄为秘阁校理、知福州。（昌龄浙副，元丰六年十一月二十日除。）
　　诏：「职事官许带职，其班序杂压依职事官。如职高于寄禄官，并以职为行、守、试，应缘职添支，除酒外，余不给。内尚书非学士除者，更不带待制，俟二年加直学士。中丞、侍郎、给、舍、谏议非待制除者，通及一年加待制。其见任职事官内旧带待制已上职者，并还旧职，只降敕，仍免谢。集贤殿修撰、直龙图阁、直集贤院、直秘阁、集贤校理已上职【一一】，今后内外官并许带，除职、食钱并理任外，其余恩数并依官制已前条贯。其横行使、副并依旧通管勾客省、四方馆、合门公事，其轮直日依旧令。」（此诏不详谁所建白，亦不详何意。刘挚、王岩叟有章论谏，今附此。后吕公着掌书记当行事职事官不落职其一也，当考。当日颁行亦不载臣僚奏请，或云：「自官制行，百官皆有分职，职外悉不得言，非侍从论思献纳之义，故特令带学士、待制等职监、开其职外进言之路也。」此说似有理，但无所考见，姑附注此，更徐搜访，明着其事。苟为不然，元佑诸公何苦而作此纷纷也？六月十二日戊戌，刘挚论张璪更详之。绍圣二年四月二日戊辰罢带职。）
　　刘挚言：「臣伏睹近降指挥增复馆职，及职事官并许带职：给谏以上一年带待制，尚书二年带直学士【一二】。臣窃谓国朝旧制，庶官之外别加职名，所以厉行谊文学之士，高以备顾问，其次与议论、典校绚，得之为荣，选择尤遴。自元丰中修三省、寺、监之制，其职并罢。满岁补外，然后加恩兼职，常视治行优劣以为厚薄。除三馆归秘书省为职事官外，有直龙图阁，省郎、寺监长贰补外或领监司、帅臣则除之；待制、学士职【一三】，给谏以上补外则除之。亦系一时恩旨，非有必得之理。今尽复馆阁，而荐试之法未立，校绚之职无与，则是所复虚名而已。朝廷必不甚惜，人亦不以为重。近日得之者固已觽矣。臣考之佥言，以谓修废官耶，则实无职事；养人才耶，则未加选择，反复不见其便。至给谏以上限年带职，尤所未喻。且侍从顾问为职，自祖宗以来，极天下之选，不为定员。今不考治行，不察流品，幸而至给谏以上，则计日而得之。人才不同，一燍除授。臣恐自此员品猥觽，无复澄汰，其有行能高妙治最尤异者，又将何以益之？臣愚欲乞且依元丰官制施行，或诏臣僚讲究本末，别行裁定，使名器增重，人不虚授，以称朝廷劝沮多士之意。」
　　王岩叟言：「臣伏睹近诏，臣踰月于兹反复思之，不得其义。多士纷纭之议，不可胜纪，聊采十说，以陈于前，惟陛下垂听，幸甚！说者曰，立为此法，庶职事官罢日，不烦商量，便可令带出。臣以谓为中书自便则可，为朝廷体要则未安也。不若因其除外，易以职名，在主上恩意则新，于臣下宠光亦异。今既平居无事，先以与之，则一日补外，何以施恩？更进则太优，不加则近薄，虽曰美迁，乃如少贬。此不可一也。借如自尚书一年余罢，则当与之直学士耶，与之待制耶？与之待制、则无以别于侍郎；与之直学士，则不应今日所立新制。此不可二也。或尚书、侍郎而下，以罪被谪，于寻常例当落职者，不知止落职事官之职耶，并落职名耶？不落职名，则与平迁善罢无以异；并职名落，则是不问过之轻重，皆当夺两重职矣。此不可三也。官制以来，由谏议大夫或中书舍人方为给事中，由给事中方为侍郎，而御史中丞又在侍郎之上，其为等差如此。今一年之后而合为待制，则等差纷纷，莫可辨矣。此不可四也。昨有自尚书除御史中丞者，岂可一年之后亦止加待制？与待制则为降官，与直学士则为乱法。旧制知杂御史，乃今侍御史，其于中丞相去甚远，犹有不历月踰时或纔满岁遂迁待制者。今为中丞一年方得待制，是今中丞反轻于前日之知杂御史也。旧制知制诰乃今中书舍人，自居待制之上，次迁当为翰林学士，其或迁学士，虽至于侍读学士，若不为权三司使及权知开封府，皆不为美迁。今一年后乃得加待制，是今日中书舍人，亦轻于前日之知制诰也。又既为中书舍人，以典制诰为职事，其于侍从最为清近，岂须更带待制？此不可五也。六曹之官，容以觽材并进，或以财谷称，或以刑法用，使为尚书、侍郎则可，使兼学士、待制则不可。不然名品混淆、而清浊一流矣。此不可六也。从来以寄禄官为行、守、试，则试者多而行、守少；加职之后，以职为行、守、试，则试者少而行、守多。暗升资格，阴益俸钱，而陛下不知。此不可七也。官制以前，尚书、侍郎类为叙迁之官，故更以带职为宠；官制已后，以阶为寄禄，而尚书以下实行其职，故自以职事官为重。恩数之优，非昔日比，无消加职之理，岂可已专官制之重职，又兼旧制之宠名？此不可八也。人主之所以厉世磨钝，屈天下英雄之心俱入于中者，惟名与器而已。故美名重器必使有难得之势，则人以得为荣，以荣为劝。若予之不加重，不予不加轻，岁月所积，例以授之，则鄙夫以苟得自矜，而高材以同受为耻矣。此不可九也。待制职备顾问，非学术该明，论议雅正，谁宜为之？祖宗之世，其选最清，出入朝廷，纔一二人而已。故当时人人皆以为贵。今乃立法无有定员，将一年之后，待制满朝，必有『斗量车载』之谣，以玩陛下名器。此不可十也。方陛下修明法度、齐正典章之时，而官制职名参错如此，臣以为终不可以并行。伏望圣慈特诏辅臣，别加讲议，裁定归一，适于至当，庶行之当世而无碍，垂之将来而可久。」
　　贴黄：「唐室中间，清职要官，失于□滥，故时人为之语曰：『补阙连车载，拾遗平斗量，杷推侍御史【一四】，捥脱校书郎』，至今以为笑谈。臣诚恐明年以后，待制太多，天下之人，亦生轻侮，在陛下清明之朝，不可不谨也。」（六月十二日戊戌，十四日庚子可考。张舜民志王岩叟墓云：「岩叟以为官制参错，条陈十弊，遂止不行。」舜民所称「遂止不行」，误也。六月十四日但稍有更改尔。不行在绍圣二年四月二日。朱光庭奏议第三卷，乃以此为光庭所奏，当考。）
　　诏二王以五月十三日迁外第，宗室正任以上自府门送至外第，仍令亲王伴食。
　　诏罢提举熙河等路弓箭手营田蕃部司。（熙宁七年十一月七日，郑民宪初领提举。）
　　诏府界诸路人户买扑坊场见欠课利，并抽纳贯税钱及过限倍税钱，令户部许以息罚钱充折官本，已纳及官本即放免。并坊场净利钱，见今孤贫不济，即权住催理积欠，免役钱与减放一半带纳。其败阙坊场、委实停闭，官司不为受理词诉。令依旧认纳课利、净利者，疾速根究诣实，所欠课利，特与除放，讫，以闻。
　　陕西转运司言：「虢州南阳县界，有军贼六七十人，杀捕盗兵三人，虑王冲余党戈俊等亦在其间。乞差德隆寨监押王用充商、虢州都大捉贼，仍就本路选募马步军二百人，岁支公用钱三百贯，许寄官务造酒，充犒设等之费。并下延州差那侍禁贺英、借职刘遇，并隶王用为准备差使，乃商、虢二州各置兵士一指挥。及闻朝廷差李浦捉杀戈俊，缘李浦系朝廷暂时差出，难为久在山林之间，欲乞更不发遣前来。」诏依旧发遣李浦外，余并依奏。如遇李浦袭逐入界，其捕盗官并依已降指挥，只听李浦处分，其王用自作一项捉杀。
　　户部言：「臣僚上言乞罢榷酤之禁。本部看详，元丰令即无榷禁之文，欲乞约束申明行下。」从之。（新录但云「从之」，不书「本部看详」，今从旧录。）
　　枢密院言：河北路保甲已令寄招充填在京禁军阙额、投军人若神龙卫年二十已下，中军已下年二十五已下，虽短小一指，并许招刺。
　　户部修定郑、滑州捕盗赏钱法。从之。
　　诏棣州童子张师古，特赐童子出身，仍赐服。以礼部试验所诵并通也。
　　丙戌，看详诉理所言：「见行看详大理寺、开封府自元丰八年三月六日以前断遣过因内降探报公事案款文字外，有御史台上件年月日勘断过者，请取索看详。」从之。（新削。）
　　是月，右谏议大夫孙觉言：「臣近有札子论门下省封驳安焘知枢密院事，去除『同』字不为过，乞赐听从。又同本省谏官具疏论列，十四日同右正言王觌上殿再三口陈，未蒙垂允。十五日闻有圣旨，令范纯仁告送门下省书读，安焘告更不降出。臣不胜欢忭踊跃，与诸谏官窃相颂叹，以为陛下开广谏道，容受直言，不惮追改已行之命，使臣等得以铺写所知，指陈得失，有补万分，真臣等遭逢际遇，谏行言听之日，幸甚！幸甚！臣窃不量其力，不胜愚忠，前后为陛下开陈右仆射韩缜不可用为相，论说不一，略数愚臣所闻所见者凡十有二，实封而上进者八九，登殿而口陈者再。虽蒙圣慈面赐曪銟，而臣所言犹未效见于事。臣窃疑之，以为先帝之臣不欲遽去，则蔡确、章惇亦先帝所擢用也；以为陛下即位之后擢以为相，未及久试，不欲罢之，则安焘之命，出才数日，而言者及之，即为追寝。反复求之，不识陛下之意将安在耶？今安焘之命收还不下，中外臣僚莫不庆陛下从谏弗咈，有古圣王之风。臣愚妄意陛下终将听臣之言，赐缜罢免。而臣愚无知，妄自疑外，有如握管窥天，岂足以识大造之高明，见天倪之博大哉！」
　　左司谏王岩叟言：「臣闻以道佐明主，以道化天下，而使百姓有服朝廷之心，四夷有重朝廷之意者，宰相也。上可以尊人主，下可以庇生民，暗消祸乱而使天下之势安于太山者，宰相也。故宰相必用天下有德望人，而后可以致此；苟非其人，则社稷之忧，而天下之患，可不谨哉？伏见右仆射韩缜行不修于家，德不修于朝，不学无术，而将之以佞邪，济之以强暴，居之以骄吝，内则族人非之，外则士大夫鄙之，近则百姓怨之，远则四夷轻之，其无天下之望如此。臣每惜陛下精意于用人，至诚于求治，而宰相之位，尚有非其人者，何以上副圣心，下慰民望，此公议之所以不容，而言责之臣所以竭尽见闻，争告陛下，恐自陷于不忠之罪也。伏望陛下纳觽正之论，奋独断之明，罢缜政柄，别图老成旧德为天下信服之人倚任之，必能□圣意之焦劳，解人心之郁塞，社稷幸甚！天下幸甚！」
　　贴黄称：「臣昨上疏言佞人在陛下之旁，持天下之权者非一二人，乃谓缜辈。然方以逐蔡确、章惇为先，故未暇及缜，继复论驳安焘，又未敢重烦圣听。今幸蒙陛下取善不疑，纳言不厌，已止焘事，臣方敢疏缜。臣若避烦渎之罪而不言，则终为负陛下。且烦渎之罪小，知而不言，臣子之罪大也。惟陛下察臣之心，考臣之言，幸甚！」
　　岩叟又与同列言：「臣等累上章言缜非才，无天下之望，不可当宰相任，至今未蒙施行。臣今以谏名官，义不苟已，窃以缜为公辅，其用不用，于臣等无所系，所系者，朝廷之重轻，天下之休戚，四夷之信否耳。臣等固知陛下惜大体，不欲直赐罢免，待其有请，因而去之。然缜之为人，不知进退，虽闻人言甚多，而偃然自居，不以为恤，恐必烦陛下退之也。天下议者皆曰：『在缜一身，怀禄耽宠，不畏清议，不过自弃其身而已，无损朝廷。盖方圣人在上，以廉鯭厉天下，而宰相无知鯭之风，此于朝廷为损大矣。』臣等所以不敢自安，每渎圣聪，期于必罢而后已也。伏望陛下，不以惜一人进退为重，而以为天下择宰相为重，早赐指挥。」
　　岩叟又言：「臣近言右仆射韩缜行不修于家，德不修于朝，佞邪骄吝，播恶在人，素无公望，不可当大任，谏官、御史，交章论奏者甚多，天下之公议愤郁者甚久，乞陛下纳觽正之论，奋独断之明，罢缜政柄，未蒙施行。间闻缜上章自求引去，而朝廷之士，及市井之庶人，无不喜闻其请者，其不为觽心所与如此，留处庙堂，国家何赖？昨复闻陛下令中使押缜入中书，上下人情无不疑骇。盖缜贪而无鯭，不畏清议，见陛下恩礼稍优，必然便有复留之意。陛下又爱惜事体，不欲直加屏黜。果若复留，如何可去？封章烦渎，何时可宁？伏望陛下因其自请三章成礼，即赐允从。既足以全陛下进退大臣之恩，又足以成陛下听纳公言之美。且使名器之重，移于贤者。陛下一从其请，而三善皆得，实社稷之庆，而天下之幸也。惟陛下省纳。」（岩叟朝论云：「上殿奏论韩缜非才，无天下之望，不可当宰相。宰相必用天下有德望之人，则天下服；天下服则朝廷重，人主尊，此自然之理，不可以言争，不可以力胜。鴜宰相之任，系天下治乱，生民休戚。用得其人，则天下治，用非其人，则天下乱。用之在朝廷，而休戚在天下，岂可不重？昨日复闻圣旨遣中使押缜入政府，中外之人，无不疑骇。缜贪而无鯭，不顾义理，不恤清议、见陛下恩礼稍优，便有复留之意，扬扬自得，以骄觽人曰：『上眷我厚，我可以安位而无忧。』望陛下因其请，三章成礼，早赐允从。」再奏乞去韩缜云：「辅相者，天下之辅相，人主不可得而私。以天下之心用之，以天下之心去之，乃是至公。」上曰：「待行。」四月二日韩缜以观文殿大学士知颍昌府。）
　　右正言王觌奏：「臣闻舜以五臣而治，周以十乱而王，汉以三杰而帝，自古圣帝明王，不遴择辅臣，而能成天下之治者，未之有也。伏惟陛下临政以来，进贤退奸，兴利除害，孜孜汲汲，常若不及。而韩缜者，犹得偃然以当宰相之任，此非臣之所喻也。夫宰相者，上佐天子理阴阳、顺四时，下育万物之宜，外镇四夷，内亲附百姓，使卿大夫各得任职者也。彼韩缜之所为，臣屡言矣，圣听高远，未蒙采察，今更为陛下理其前说。夫缜闺门之内，悍妾贪虐，父子之间，天性疏薄，其治家如此，而能上助陛下理阴阳、顺四时，下育万物之宜乎？缜之定地界，弃地于北敌者长数百里，缜之在西枢，丧师于西戎者逾十万觽，其乖缪如此，而能为陛下镇服四夷乎？置保马，毒流两路；造军器，害及四方；教保甲，使南亩之民废耕稼者百余万人。皆缜在枢机之地，心知其非而行之者也。其蠹民如此，而能为陛下亲附百姓乎？稍有势力，虽属官而犹谄奉之，如张诚一是也。但能奉己，虽小人而必为之用，如李士京是也。惟利是嗜，虽使臣燕复献马而受之是也。敢为私徇，虽暴着而无所畏惮，如其侄宗道，本为避嫌而更超迁其官是也，其任情如此，而能为陛下使卿大夫各任其职乎？夫缜误朝廷之事不为少矣，为公论之所不容亦已久矣，言事者交章而上，缜之罪恶可谓着矣。在陛下何望于缜，而任用如故耶？伏望圣慈检会臣今年二月以来奏状，早赐指挥施行，以慰天下之公议。」（孙觉、王岩叟、王觌所上章，不得其时，并附三月末。）
　　殿中侍御史林旦言：「伏闻广言路，然后知朝政之得失；达民情，然后知天下之利病。自古帝王立政制治，莫不先斯二者。伏见去岁五月，陛下临御之初，自下明诏，以求谠言，此深得为政之先务也。是时搢绅之士，闾巷之民，欣睹德音，争欲自献。及详观诏语，则名虽求谏，其实杜塞人言。何者？诏书凡二百余字，求谏之言才数十句，余者约束丁宁，使不得观望迎合，犯分干誉，终之以必行黜罚，以恐惧之。于是人人相戒，虽怀欲谏之诚，重虞犯令之祸，言将出而复止。当日陛下圣德，可谓美矣。而权臣用事，恐彰己过，乃公托诏辞，阴藏奸慝，上以蒙蔽聪明，下以胁制臣庶。赖庙社之灵，开悟圣心，是岁六月，再申诏谕，而前诏遂不施行。自此远近之人言，方达天聪。如闻五月诏书，乃是蔡确、章惇等造为此谋，其辞乃出惇手。惇之敢走弄事权，欺蔽朝野，扬扬自得，略无畏惮，以此观之，可见奸臣用事，其为害如此之深。陛下深居九重，不可不常察此辈走弄事权也。今确、惇继出，少快天下之心矣。然其余党二三执政，终以不便于己，常怀丑正恶直之心，尚虑进对之际，却谓近日台谏官论事太烦，动摇人心，以致不安。此言不可轻听也。陛下试推前日确、惇之奸谋，则今日言者之措意，乃是又为自安之计，非纳忠于陛下也。唐宰相李义府阴邪倾险，既窜岭南，天下忧其复用；及其死也，内外乃安。大抵人心安危，全系奸臣之用舍，非系于台谏官言事多少也。蔡确、章惇、吕惠卿、王安礼，天下共知其为大奸也。其资性皆至险谲，其才智又各敏给。确则卖恩报怨，潜布奸党，使上之人信其深重而不之疑，下之人畏其忍刻而莫敢议。惇则素行卑污，阴结权幸，专为强辩，朋奸害正。惠卿饰诈遂非，贪功妄作，中伤良善，巧自营进。安礼贪污恣横，公为不道，侵凌朝士，姑息小人。此四人者，始缘王安石而进，后或分朋，自为死党。张璪、李清臣则又雷同附会于其间者也。向来吕温卿、和卿、升卿以惠卿之弟，蔡京、蔡卞以安石之亲，骤迁迭用，多据要剧，乃确、惇、璪等以此报安石、惠卿之恩也。凡此朋类，相济以权，相交以利，相报以恩，中外侧目，孰不畏惧。先帝雄才大略，驾驭此辈，固自有术，虽时时小有欺蔽，然不敢肆为大恶。惇与惠卿、安礼又各尝以罪逐去；独确以内深险而外固密，人无敢白其奸者，故得容身最久，至陛下而后去之。其去之可谓难矣！使四人者，今日尚留朝廷，天下之安危殆未可知也！自确、惇外补，璪等在朝，与其党逐日夜冀其复用，但畏陛下圣明，照见情状，阴谋邪计，未敢即发，反指台谏官论事太烦，动摇人心，以惑圣聪。伏望陛下察臣区区之诚，特赐省览，每因执政进对之际，特留宸虑，深究髃情。如涉倾邪，毋惮斥逐，以折奸谋，尽使消沮。如此则言路开广，民情通达，忠邪悉判于上，权势不分于下，幸甚！」
　　又言：「执政用事旧人，未免尚怀欺罔，援引非类，排辟正人，□当罪之诛，回已行之令。人心罔测，为之不安。臣须至论列，但得此辈所为尽合公议，岂敢妄加捃摭，自求立异？进拟之际，防微杜渐，烦陛下更加审察。」
　　又言：「吕惠卿本与王安石同谋共事，后却争权相倾；先帝素恶其奸邪，屏于外任、不令预政者十有二年。今遇圣明，内自嫌畏，一旦无故托疾而求宫观，则其包藏奸心不浅。璪辈日夜尚冀其复来。伏望常赐深察。」
　　又言：「昨邢恕日夜出入蔡确、章惇、张璪等门下，干预时政；又传达意指，与台谏官黄履等阴相表里，走弄事权，以致骤加进用，趋附者盈门，气焰可畏。尚赖陛下圣明，照见奸邪，令与外任差遣。朝士闻之相庆。以恕之资浅罪大，出知节镇，已是□恩。窃虑执政中有素党恕者，密加营救，渐乞召还，以为鹰犬；奸邪入朝，必无安静之理，伏望留神省察。」（新录以旦章附九月二十四日璪罢政时【一五】，旦云吕惠卿托疾求宫观。按三月二十二日惠卿提举崇福宫，今附此章于三月末。）
　　监察御史孙升言：「窃观先王极治之时，贤者在位，能者在职，故诗曰：『任贤使能，周室中兴焉。』则知大任高位，非贤有德者不可以居，而材能敏给之人，惟可以使之在职而已。故贤者独所以命君子，而能者间有以容小人。君子在位，小人可驱而为善；小人当国，则贤者不得其职，而天下之所以乱。唐李林甫、杨炎、卢杞辈，非无材也，适所以资其为恶尔。王安石履君子之操，谈先王之言，先朝委国而听之。然天资强愎，弃觽自用，趋近利，无远识，非宰相器；愤贤人君子不为己用，于是拔小人之材者布之于朝，欺罔阿谀，实贻患害。如吕惠卿、章惇、张璪三人，小人而致高位者也。小人之所谓才，足以文其奸，资其嫉贤害良、罔上残民、阿意顺旨、持禄取容而已。惠卿自小官三年拔为执政，安石之恩不为浅矣，一旦见利忘义，与安石为死仇。推是以观之，则其事君之节可知也。赖先朝明圣，察知其奸，竟不复用。不然，善人君子，今无緃类矣。惇才不逮惠卿，而奸恶过之。其怀邪不公，伏心隐情，陛下聪明圣智，洞照奸慝，既已决去之矣。璪在二人之间，而便媚依违，柔邪谄曲，为容悦固位之计，似是而非，随时上下，是所谓德之贼，而佞人之可远者也。当贤不肖混淆之日，璪固可以俯仰于其间。今朝廷清明，邪正判别，超升同列，而璪犹偃然自居，曾不愧怍，且不知进退之义，何能立大臣之节。伏望圣慈罢璪补外，则正人并用，王道乃明。昔人所谓正朝廷以正百官，正百官以正万民，在此举矣。愿陛下早赐裁决。」（新录删取孙升此章附张璪罢政九月二十四日林旦章后；今并旦章移见三月末。升云「惇已决去」，则惇去必未久也。此章或附在惇去位后。按孙升集论章惇第一状已附闰二月二十二日惇罢政前，其章与此并同，但此章增张璪与章惇、吕惠卿为三人，及改「洞照奸慝」以下「固不待臣复言」为「洞照奸慝，既已决去之」，又增「璪在二人之间」已下一百四十余字耳。升集亦无此章。此据杂录第五册，今录之。奏章言语前后重迭，亦多此例，更须详考之。）
　　注　　释
　　【一】诏鄜延环庆河东熙河兰会路经略司「河东熙河兰会路」原作「熙河东河兰会路」，按熙河兰会路，元丰时置，此时仍沿用，原刊「熙」字误置于「河东」之前，今据阁本改正。
　　【二】前降□用沈起指挥更不施行原作「前降□用指挥沈起更不施行」，据阁本改。
　　【三】以侍劝讲「劝讲」原互倒，据阁本、宋史卷四二七程颐传及宋文鉴卷五八程颐论经筵事乙正。
　　【四】人君必有师傅保之官「保」字原脱，据下文及上引宋文鉴补。
　　【五】有翦桐之戏则随事箴规「事」原作「时」，据阁本及上引宋文鉴改。
　　【六】莫如汛渭并晋之地「汛」，阁本作「汧」，活字本作「□」，宋史卷一九八兵志、通考卷一六○兵考均作「河」。
　　【七】臣尝问觽人「问」原作「闻」，据阁本及栾城集卷三七论三省事多留滞状改。
　　【八】则事之失者过半矣「失」上引栾城集作「去」，义优。
　　【九】而违限如法「违」，同上书作「遣」。
　　【一○】龙图阁直学士王克臣为工部侍郎「王克臣」原作「王尧臣」，按王尧臣死于仁宗嘉佑三年，此属显误，今据阁本改。
　　【一一】集贤校理以上职宋会要职官五六之一六「集贤校理」下有「秘阁校理」四字。
　　【一二】尚书二年带直学士「直学士」，阁本作「杂学士」。
　　【一三】学士职阁本、通考卷五四职官考均作「杂学士职」。
　　【一四】杷推侍御史「杷推」原作「把椎」，据张鷟朝野佥载卷四改。
　　【一五】新录以旦章附九月二十四日璪罢政时「时」原作「事」，据阁本改。
续资治通鉴长编
卷三百七十四
卷三百七十四
　　起讫时间 起哲宗元佑元年四月己丑尽是月乙未
　　卷　　名 续资治通鉴长编卷三百七十四
　　帝　　号 宋哲宗
　　年　　号 元佑元年（丙寅，1086）
　　全　　文
　　夏四月己丑，正议大夫、守尚书右仆射、兼中书侍郎韩缜为光禄大夫、观文殿大学士、知颍昌府。台谏前后论缜过恶甚觽，皆留中不出。内批：「缜自以为不才，恐妨贤路，故乞出。视矜功要名而去者为得进退之体，故有迁官之异，宜于制词中声说此意。」制辞略曰：「至诚屡抗于封章，自讼恐妨于贤路，异乎矜功要名而去，尤得难进易退之体焉。」矜功要名，盖指蔡确、章惇也。（矜功要名，指蔡确、章惇，此据邵伯温辩诬。）
　　命入内押班梁从吉赍诏赐守太师致仕文彦博，曰：「卿践更二府，弼亮三朝，名闻四夷，功在天下。注想元老，渴见仪形，宜疾其躯，副我虚伫。诏书到日，卿可肩舆赴阙，□男贻庆居中随侍。令河南津置行李。」先是，司马光除左仆射，固辞以疾，乞召用彦博为侍中，行左仆射事【一】，而己佐之。不听。及将罢韩缜，太皇太后以御札付光曰：「卿前者所奏文彦博为相，今韩缜乞罢，欲如卿前奏，除彦博太师、兼侍中、行右仆射事，与卿协力赞善。其合行恩礼次弟，卿相度条奏，亲书实封进入。」时三月庚辰也。（二十三日。）光奏：「彦博勋德爵齿，远在臣前，今恩制已除臣左仆射，若以彦博行尚书左仆射，臣守右仆射，则事体俱正。仍乞差内臣一员往西京宣彦博赴阙。所有合行恩礼次弟，臣久在外，不一一谙悉，乞候麻制下日，悉委有司检详典故闻奏。」翌日，太皇太后又批付光曰：「卿忧国远虑，不为身谋，其亦可知。今若一旦使彦博居卿之上，于予所以待卿之意，深未允当，卿更思之。」光又奏：「臣窃惟彦博光辅四朝，勋德着明，官为太师，年八十一【二】。臣向为京师官时，彦博已为宰相，比彦博乃是后进。今若一旦使彦博列位臣下，庸勋崇德，贵爵尚齿，国之大伦也，臣四者皆不及彦博，而位居其上，非所以正大伦也。臣昨日所奏盖国体【三】，非臣饬小廉、窃虚名，惟陛下幸听。」太皇太后卒不听。及韩缜罢，即遣中使召彦博，盖用光奏云。（闰二月庚寅，光授左仆射，四月末，又赐光御批云云，可考。召文彦博，大事也，史都不载缘由，深为疏略，今特出之。）
　　御史中丞刘挚言：「伏见陛下降诏遣使，宣太师文彦博赴阙，惟彦博以勋名之重，翊亮四朝，可谓社稷元臣，宜乎陛下思见其人而加礼起之，甚盛事也。臣窃观自古以来，莫不贵德而尚齿，然宗工大老，遇之必以礼，而处之必以道。故或尊之以为师保，或养之以为三老、五更，或使之朔望一朝，或间趋朝廷平章重事，或有大政就而咨决。考于前载，故事具存。今彦博之来，在圣谋神虑必有以处之，将一见其仪形而已耶？又将有所咨访耶？将留之朝廷以自辅耶？又将任之以政耶？今外议但见宰相虚位，久未除人，皆以为陛下必以三省长官命彦博矣，虽臣愚意亦不免出于此。然臣窃谓诚若议者所料，付以三省之政，缘有官则有职，有职则有事，四海之大，万物之繁，大小无所不总；日夕裁决，朝会陟降，殆恐非八十余年老臣之聪明筋力所能宜也。有职事则不能无得失，使任其责则伤恩，释而不问则废法，又非所以养元勋而尊旧老也。彦博虽老矣，然忠厚惇大，足以慰士大夫之心，其气略足以弹压强悍，其威望足以镇服蛮夷，诚宜今日优游左右，以为朝廷重。古之人，以老成有过于典刑，盖为是也。臣欲望圣慈召彦博以本官朝朔望，遇有军国大事，特赐宣召，询以筹策，不须官政婴之。夫以三师之尊，独承天子清问，献纳以决大议，而不劳以事，此陛下之所以尊礼旧德者至矣。不亲于权，以进强君道，不疲于职，以休养老境，而无累于出处之际，此亦臣子之可以处而安也【四】。恩协义称，无以易此。伏望决自圣心，使天下无异辞。」
　　诏：「诸路灾伤赈济□贼盗公事，令转运司兼管；其贼盗赏钱，许于青苗息钱内支，候役法了日，奏取指挥。」
　　御史中丞刘挚言：「河北转运司昨者妄建河议，欲为迎阳故道之役，以夺大□新河之势，乞许一面经画；谓如此则新河下流数十州县尽免水患。及闻朝廷遣使按视【五】，遽变为孙村之说，欲便施工，今春了毕。既而使者到部，情见理得，于是李南公、范子奇躀然又尽以前所议为非。其略曰：『故道堤岸尽已拆去，灵平埽岸深占河身，上下扼束，必为大患。』又曰：『迎阳下矙京师，孙村水势不顺，两处回河事节，委实不便。』按南公等正月十八日状称『今来躬亲相视』，乃是前此奏请之时，未尝亲至河上，而遽以非常之利害、不赀之劳费上闻，欲以侥幸有成。设使朝廷以监司之言为可信，而过听之，岂不误大事欤！南公等身任职司，河事实在所部，固宜考见底里，然后为言，而乃惯习欺罔，妄图功利。及见朝廷选差遣近臣，知其必究事实，自以前议卤莽，恐得罪咎，故不待使者同行阅视，已自奏陈。公然反复，轻侮君父，转大议是非如反掌，视一方安危如儿戏。夫事君之道，惟恭与诚，南公等前言乃出于轻发妄作，非恭诚也；后奏乃欲以奸计求免，非忠实也。不有显黜，何以申明典宪，少诫奸伪之人？」
　　又殿中侍御史吕陶言：「向者知澶州王令图辄有论奏，欲于迎阳埽开浚旧河，使水东注；及乞于孙村地分金堤置约，使河流径归故道【六】。河北转运司并不计审利害，继有论奏，欲朝廷先委王令图相度，自迎阳埽以下，许令一面经画，纔候正月，放水入旧河。仍于大□北岸修进锯牙，约束水势，归复故道。朝廷差李常、冯宗道相视，未至本处，而转运司范子奇、李南公自知欺诞，不敢掩匿【七】，乃于正月十八日论奏。又移谍李常，称迎阳、孙村两处回河委是不便。及常等相度，俱称不可，已罢其役。按河流回复，自古及今，最为中国之大事。今缘令图所言，遽欲兴役，开旧塞新；及朝廷遣使按视，具见其实，则方露底里，以为难成。同异两端，情涉侮玩，愿付有司劾治子奇、南公之罪，以戒欺慢。」
　　诏：「范子奇、李南公各罚铜十斤，展二年磨勘。」
　　左司谏王岩叟言：「访闻淮南旱甚，物价踊贵，本路监司殊不留意，伏望选官措置。」诏发运司，截留上供米一十万石，比市价量减，出粜与阙食人户，每户不得过三石。其粜到钱起发上京。又言：「废罢诸路提举常平及三路提举保甲司，减削逐岁举官状，亡虑六七十纸，窃虑寒素之士，愈艰于进，乞复通判举官。」诏诸州、军通判每年许举人一名；幕职州县官改官，判司簿尉充县令，仍相间举。（六月十三日改制，当并此。）
　　诏改太常寺太祝包繶妻寿安县君崔氏特封永嘉郡君，仍旌表门闾。以保信军言其节行着于乡里。繶，拯子也。
　　河北转运司言：「准朝旨，沿河州、县依旧置场和买秆草。看详河防秆草万数不少，如无人愿就埽场中卖，不免人户上科买。乞依旧条预给官钱，其所估价并支见钱，更不减二分。」从之。
　　宣德郎刘谊言：「钦、横二州每年支移百姓苗米，纳于邕州太平诸寨，廉州米纳于钦州，化州米纳于雷州，高州米纳于容州，类皆陆行，近者十程，远者二十程，于民不便。」诏户部下本路转运司，具的确利害以闻。
　　尚书省言：「元丰五年二月一日通用条：六曹诸司官，非议事，不得到部省。又条：事应禀议者，仓库官赴所辖寺、监，寺、监官赴尚书本部；即有异议者，诣都省；其库务须诣尚书省者，具事由申省待报。今来六曹尚书、侍郎以下见赴禀议外，其六曹司官、寺监属官、仓库官有合议事件，未有明文许赴所辖官曹部，及左右司郎官厅禀议，亦合申明行下。」从之。
　　刑部言：「乞改六曹通用格应检举催促文书□郎官书押行下，所贵逐曹侍郎稍得日力点检予夺文字。」从之。
　　京西提刑司言：「省部条贯，除直下外，有诸州条贯，付转运司押牒入递，分送诸州，率多迟滞。欲乞应颁降新法，以所下转运司印本移送进奏院，令本院坐省符连牒，发送诸州、诸路。」从之。
　　秘书省言：「三馆秘阁内，有系国子监印本书籍，乞后应有阙卷蠹坏□全不堪者，并令国子监补印；及别造有新印行书籍，亦牒送逐馆收藏，免致逐旋申朝廷批降指挥。」从之。
　　尚书省言：「欲令六曹诸司，于所辖应押贴子取会者，并令亲事承送人等封送往来。如或须要人吏指说，即明具整会事件，取本曹尚书、侍郎处分，听暂赴郎官面说讫遣。」从之。（新削。）
　　右司谏王岩叟奏：（编类章疏元年四月二日。）「法有为名则美而行之则艰，事有用意则良而施之则戾者，三舍是也。三舍之法立，虽有高材异能，未见能取而得之，而奔竞之患起。奔竞之患起，而贿赂之私行；贿赂之私行，而狱讼之祸兴；狱讼之祸兴，而防猜之禁繁。博士劳于簿书，诸生困于文法，非复浑然养士之体，而庠序之风或几乎息，此识者之所共叹也。臣窃谓庠序者，所以萃髃材而乐育之，以定其志业，养其名誉，优游舒徐，以待科举也。不必以科举之外，别开进取之门，多岐以支离其心而激其争端，使利害得失日交战于胸中，损育德善道之淳意，非所以笃教化、成人材也。臣愚乞鉴已然之弊，罢三舍法，开先生弟子不相见之禁，示学士大夫以不疑；讲解之余，止以公私试第高下如昔时，自足以銟材气而厉风声，使多士欣于从学，则上庠宜复有雍容乐易之美，为四方矜式矣。乞下礼部及司业、博士共议。」（今朱光庭集亦有此奏，按编类章疏乃王岩叟第三件，系之光庭，必误也。）
　　新福建路转运副使吕温卿知饶州，知福州谢卿才直秘阁、福建路转运使。（温卿除郡必有故，当考。）
　　诏盗贼赏钱以青苗息钱支。（此据政目，初二日事。）
　　庚寅，礼部言：「太学、武学条，乞一处相照修立，贵不致抵牾。」从之。
</div>
    <div class="pagination">
<a href="续资治通鉴长编_page484.html">上一页</a><span>...</span><a href="续资治通鉴长编_page480.html">480</a><a href="续资治通鉴长编_page481.html">481</a><a href="续资治通鉴长编_page482.html">482</a><a href="续资治通鉴长编_page483.html">483</a><a href="续资治通鉴长编_page484.html">484</a><span class="current-page">485</span><a href="续资治通鉴长编_page486.html">486</a><a href="续资治通鉴长编_page487.html">487</a><a href="续资治通鉴长编_page488.html">488</a><a href="续资治通鉴长编_page489.html">489</a><a href="续资治通鉴长编_page490.html">490</a><span>...</span><a href="续资治通鉴长编_page486.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
