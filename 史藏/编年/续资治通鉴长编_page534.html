<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 534 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 534 页/共 607 页
  </h1>
  <div class="content">
   御史中丞傅尧俞曰：「臣每读诗至鸤鸠在桑兴淑人之如一，南山之石讥师尹之不平，未尝不慨然废书，为之叹息。夫有国有家者，欲使上下无怨，舍平一曷以哉？臣窃见朝廷置司裁损吏员，遂量减其俸给，独行于六曹、寺、监，而三省、枢密院不与焉，岂所以示至公于天下哉？周道如砥，殆不如是。近闻殿中侍御史孙升曾以此事建言，其条列甚详。臣不敢重烦天听，伏乞指挥检会孙升状，与臣札子同送有司，令一例施行，庶可以厌服觽心，导迎喜气。」（尧俞自注云：「八月十六日。」今附本月日。孙升奏在七月末。）
　　刑部侍郎赵君锡、翰林学士苏辙为贺辽国生辰使，合门通事舍人高遵固、朱伯材副之；少府监韩正彦、光禄卿范纯礼为贺正旦使，合门祗候贾裕、曹□副之。纯礼辞疾，改命太府少卿陈纮。（改命陈纮，在九月二十二日，今并书。）
　　诏徐王府侍讲黄景为秘阁校理，以翰林学士承旨苏颂、中书舍人郑雍荐其行义故也。
　　司勋员外郎何洵直为秘阁校理、秘书郎。左谏议大夫梁焘言：「臣窃闻除郎官何洵直秘书郎、秘阁校理、士论籍籍，指为不当。以谓洵直顷以为尚书郎，已尝进官罢职，今以入秘书省，乃复还职，騳官换职，所以进官，诚为有法；兼官因之还职，殆是虚名，侥幸因缘，隳乱官制。窃以校理为本朝美职，秘书郎为今日清官，妙简文贤，乃可兼授，人如洵直，安得冒居？况秘书郎文章高选，盖朝廷养育两掖词臣之地，自元丰以来，未始除人。宜精收擢，以励英俊，妄与不疑，遂轻名器，甚非国家养士择人之本意也。伏望特赐指挥，追寝恩命。如洵直在郎位无败阙，且令依旧，庶使至公，以平清议。」贴黄：「员外非大夫以上不得任子，馆职至朝奉郎即得任子，且无厘务一年之限。今视明堂大礼止二十余日，便得奏荐恩泽，尤为侥幸。朝廷养士，务得直廉，不宜少容贪邪之人，迹此差除，有害公道，伏望圣慈明察，必赐寝罢。臣闻韩宗古自馆职为省郎，进官罢职，昨自曹州移潞州，宰相用私恩还宗古职名，言官论列，以为坏法，宗古顾义谨分，亦能力辞。宰相欲成其私，假朝廷指挥，与展年磨勘，门下省封驳，竟至罢职。有此近例，行遣分明，伏乞圣慈早赐指挥，庶允公议。」
　　左司谏刘安世、右司谏□安诗亦言：「窃以官制初行，旧带职名者并为虚设，朝廷许纳职，以换一官。是时，如何洵直因纳职特转官者，固非一人，而所谓秘书省职事官者，尤为遴选。自陛下初复馆职，皆用大臣荐举，或魳历着劳，许带此职，未有既纳职改官，而无故再复职名者。又秘书郎自行官制以来，非文行素著者，未尝轻受。今来除洵直校理及秘书郎，在洵直有不当得也。虽曾中高科，而行义不为贤士大夫所与，于公议又不当得也。有二不当得，而朝廷以天下之遴选并于此人，其可安乎？臣等蒙陛下擢置言路，固知今日所患者，人材为乏，是以常愿陛下推广聪明，搜访贤能。臣亦未尝敢轻议人物，如今日洵直所除，于法有碍，于公议未允，伏望圣明特赐寝罢，令洵直且依旧作郎官，使天下晓然知名器不可以假人，岂胜幸甚！」贴黄称：「臣等窃见韩宗古昨除知潞州，复与旧职，是时，臣安世已曾极论于法不当得，朝廷之命遂寝。今来洵直与韩宗古事体相类，伏乞照会。」安世又言：「朝廷一日命二人为馆职，臣所以舍黄景而论洵直，非敢有好恶之私也。特以先帝初改官制，洵直已依新令尝转一官，解罢校理，今日不因课最，复贴职名，与黄景才初入馆，事体不类；而又密迩明堂，便得任子，重迭侥幸，颇招物议。况韩宗古亦系转官罢职之人，昨移潞州，尝令复职，因臣论奏，寻已报罢。今除洵直，无异宗古，若不畏公议，自持两端，非徒媿心，实恐乱法。伏望陛下重惜名器，追寝误恩，庶使清朝无有幸位。」诏何洵直罢秘书郎、秘阁校理，仍旧与郎官差遣。寻以考功员外郎出知楚州。（洵直罢馆职，在八月二十二日；出知楚州，在十月十四日，今并书。）
　　诏左藏库副使兼合门通事舍人宋球两尝奉使高丽，特除西上合门副使，毋得援例。始，球乞转官，三省言：「若转合门副使，即球年未及，兼球官未至皇城、宫苑副使，亦无转官例。」故有是诏。左谏议大夫梁焘言：「合门副使，号为横行，名品要近，事任渐峻，右臣得之，最为荣宠。自有定员，限年次补，若非显著边功，不可辄有超越。今球无功冒进，公议不以为允，欲乞圣慈指挥勘会球自任通事舍人以来，及与未及合转横行年限。或谓朝廷以两使高丽，悯其勤远，又奉使到今，岁月已久，何因忽复追赏？亦乞勘会两次曾与不曾比类沾恩。如年未应法，又曾被恩，即今日所授，诚出无名，此例一开，何以制遏侥幸？法令之信，不可不守，伏望追寝告命，以协至公。」
　　注　　释
　　【一】大将转借差「差」原作「职」。据俞宗宪宋代职官品阶制度研究表十三，三班借职在三班差使之上，三班借差在三班差使之下，此处「借职」显为「借差」之误，故改。
　　【二】吕公孺「孺」原作「儒」，据本书卷四三四元佑四年十月甲寅条、宋史卷三一一吕公孺传改。
　　【三】诸州长吏「吏」原作「史」。按宋制，长史为散官与加官，诸州长官称长吏，故改。
　　【四】诏以二奏付三省乙巳进呈且言今三省皆同奏事「三省皆」三字原舛在「诏」下，据阁本乙正。
　　【五】八月十二日「八」原作「十」。据正文，谢卿材八月己酉为河东路转运使，此处「十」显为「八」之误，故改。
　　【六】绍圣九年按绍圣仅四年，疑「九」为「元」之误。
续资治通鉴长编
卷四百三十二
卷四百三十二
　　起讫时间 起哲宗元佑四年八月甲寅尽其月
　　卷　　名 续资治通鉴长编卷四百三十二
　　帝　　号 宋哲宗
　　年　　号 元佑四年（己巳，1089）
　　全　　文
　　八月甲寅，诏：「应乞致仕而不愿转官者，受敕后，本州岛二百日内取索陈乞文状，保明受敕之实，缴进奏闻。如递铺违滞，致出条限者，更展五分日限。限满不到而亡殁，委所属保明诣实，当与推恩。中大夫至朝奉郎及诸司使，许本宗有服亲一人荫补恩泽；横行、诸司副使见有身自荫补人【一】，及内殿承制、崇班、合门祗候见理亲民，并承议郎、奉议郎【二】，许陈乞有服亲一人恩例；中大夫、中散大夫、诸司使带遥郡者，荫补外准此。即朝奉郎以上及诸司使，虽未受敕而身亡者，在外以乞致仕状到门下省日，在京以得旨日，亦许乞有服亲一人恩例。」
　　初，谢景温罢新除刑部尚书，改知郓州，右正言刘安世论景温当缴还刑部尚书告，既改郓州，自不当复带刑部尚书新衔，乞追告毁抹，不报。既而李常罢新除兵部尚书，改邓州，常即缴还兵部尚书告，而邓州敕亦不带兵部尚书新衔，安世遂与左谏议大夫梁焘同奏：「景温、常一等差除，而行遣顿异，尚书省任意乱法，乞行改正。」再奏，不报。又奏：「臣等固非自执偏见，上要朝廷，特以事系法度，不敢中辍。况李常、谢景温均为近侍，差除迁徙，恩数略同，惟是告身付授独异，考之典故，实所未有。议者谓刑部尚书之命犹已收还，今日空名，假之何益？是天子之制，反以执政之喜怒而私予夺也。方二圣临御，仰成大臣之际，若庙堂之上，不顾国体，沮遏公议，变易旧章，不防其微，将乱政事。惟陛下早施睿断，力振主威，追寝命书，毋尚姑息，使遂非之论不能胜至公之理，天下幸甚！」
　　乙卯，诏谢景温除权刑部尚书告令缴纳。
　　枢密院言：「鬼章已除陪戎校尉【三】，请给官屋二十间，月支食粮钱三十缗，春冬衣绢各十匹，冬衣绵三十两并时服，马一匹给刍菽，令开封府推、判官一员提举。」从之。
　　鄜延路经略司言：「宥州移文称：已鸠集永乐等陷没人口，将管押赴界首分付，却交领四寨及点检岁赐。」诏赵□等专一定写牒本报宥州讫以闻。又言：「宥州牒称：合立界至，候送还人口，交割四寨了日，共约日委官随宜分画【四】。请候夏国送到人口，即移牒宥州。」从之。其后宥州牒：「鸠集到永乐人口一百五十五人，管押赴界首分付，交领赏绢；所有四寨，别差官同日领受去讫。」本司今定到回牒：「候交割人口了当，及迁移人口、畜产、资粮尽绝，别差官约日交割施行。」诏令鄜延、河东、熙河兰岷路经略司各选差谙练详明将官及机宜官各一员，依详牒报宥州事理，别作名目，遍诣逐处，先具城寨河立界至【五】，或西人有词，以何道理折难，令帅臣审度利害，具形势相去远近，画图闻奏。（政目：「是月，宥牒候还人交寨了日，指挥所委官随宜分画，次令保安牒，立界依庆历誓表，依蕃汉见住中间为定。」十月乙卯，范纯粹云云。）
　　提举河北籴便粮草郭茂恂为度支员外郎，都水监丞郑佑提举河北籴便粮草。
　　丙辰，刑部言：「熙河、秦凤、鄜延、陕西、永兴军等路安抚司奏，管下州军近年无强盗贼徒，请罢权宜指挥，仍旧法施行。」从之。
　　戊午，诏：「闻在京诸军营房例多损坏，累经霖雨，深虑垫侧，或有无屋可居者，将致失所。其令将作监速行修葺，仍令工部提举催督，及郎官分巡检察。」
　　己未，诏中书侍郎刘挚为礼仪使，同知枢密院事赵瞻为仪仗使，尚书左丞韩忠彦为卤簿使，尚书右丞许将为桥道顿递使。以门下侍郎孙固乞免礼仪使故也。
　　诏辅臣分诣诸宫、寺祈晴。
　　又诏：「自今考校特奏名举人，进士入第四等中以上，诸科入第三等以上，各不得过就试人数之半。」（此事当考，政目同。）
　　左谏议大夫梁焘、左司谏刘安世言：「臣等昨以劾奏章惇强用贱价夺民之产，朝廷体量得实，止断罚铜十斤，罚不当罪，寻具论列，今已踰月，未蒙施行。臣等按：惇用其子承事郎援之名，承买朱迎等田业，而下状之日，惇父尚在。检准名例律疏，谓祖父母、父母在，子孙无自专之道，而有异财别籍，无至孝之心，名义与之俱沦，清节于兹并弃，稽之典礼，罪恶难容，二事既不相须【六】，违者并当十恶。推原法意，正为惇设。为子事父，而用意如此，不孝孰大焉！至于悖慢帷幄之前，殊无人臣之礼，交结蔡确，造播奸言，贪天之功，侥幸异日。为臣事君，而处心如此，不忠莫甚焉！臣等按：惇之罪实人伦之所共弃，王法之所必诛，投之四荒，始能塞责，罚金轻典，觽谓失刑。伏望圣慈深赐省察，依近日邢恕体例，不俟服阕，预降责命，所贵邪正明辨，奸慝知畏。」
　　又言：「臣等近累具论奏章惇罪名未正，欲乞别议窜黜，至今未蒙施行。臣等伏见监司、郡守以不受朱迎诉状，并行责降；令、丞违法给受田产，亦已冲替，检准编敕节文，冲替比徒一年。臣等窃谓原情定罪，固有重轻；据事约法，亦分首从。今干系官吏皆因惇以致罪，而又处徒坐，惇系首恶之人，乃止罚铜十斤，事理颠错，亦已太甚。况下状之日，惇父尚在，而别籍异财，事状着明，考按律文，罪入十恶。愚民冒犯，犹有常刑，惇为大臣，天下所望，而亏损名教，绝灭义理，止从薄罚，何以示惩？臣等窃谓圣人制法，惟务至公，若行于匹夫而废于公卿，伸于庶民而屈于贵近，此乃姑息之敝政，非清朝之所宜行也。按：惇父在而别籍，合徒三年，既犯十恶，则议请减赎，一切不用。未知前日所断，援引是何律令。伏望陛下深赐省察，出臣等此章诘问执政。如律文别有冲改，臣等妄言，即乞明行罔上之戮；若大臣别无异说，即乞出臣等章疏，以正惇罪，及依近降圣旨，不用赦原。但能稍正典刑，庶几不屈清议，惟冀出于宸断，早赐指挥。」
　　又言：「臣等向者数曾论奏章惇罪名未正，今已累月，未蒙施行。臣等按：惇于元佑三年二月十四日，用其子援之名，承买朱迎抵当田产，至五月十六日方丁忧。即是投状之日，惇父尚在，推考事实，别籍甚明，据律定刑，既入十恶，则议请减赎，一切不用，虽赦无得原者。庶人之愚，或有抵冒，朝廷行法，未始少私。惇位大臣，为民所望，而绝灭义理，贪利无亲，止令罚金，是乱典宪。臣等窃为君子犯义，小人犯刑，古之圣贤，为之深戒。若谓惇为君子耶？今则犯义矣；以惇为小人耶？今又犯刑矣。二者均不能逃圣人之诛，则朝廷何惮于惇而废祖宗之法？伏望陛下出臣等此章，送刑部定夺。若律文曾经冲改，引用不当，即乞正臣等妄言之责；如勘会惇投状月日，系丁忧之前，委是父在别籍异财，即乞依例断罪。」（焘别集有五章，文辞与此差不同，今不别出。）
　　是日，诏章惇候服阕与宫观差遣。
　　安世又言：「臣伏自去年十二月后来，十次论奏章惇买田不法等事，虽蒙朝廷节次施行，而惇之罪名今犹未正，迁延周岁，意在经恩，公论难安，须烦天听。臣闻议者以谓从来大臣不欲与觽庶交易，故托子弟以立文契。臣以谓不然。祖宗之制，惟戒从官以上不得广营产业，与民争利，苟非殖货太甚，则是法所不禁。若身为大臣，欲避好利之名，而使子弟侵刻下民，乃是阳为应律，而阴纵贪鄙，欺君犯义，无大于此。借如或者之说，得无父兄方可别立名目，今惇父在，而下状之日，乃用其子，上亏孝敬，下失义方，庶人之愚犹不至此，大臣之体固如是乎？议者又谓惇已不带职，及有旨候服阕日与宫观差遣，足以示惩，不必深责。臣亦以为不然。惇之不得职名，自是朝廷以其无礼于两宫，黜之外补，故不用执政善去之例，后来惇以便亲为请，遂得提举洞霄宫。方陛下圣政日新，奸邪屏息，如惇等辈，自知罪恶贯盈，必求退缩，将来终制，方且自陈，而乃先以宫观授之，是中惇之意，恐不足以当今来所犯之典刑也。臣闻自责罚本路监司后来，至今讼者不已，盖惇平日恃权暴横，人不敢校，既知朝廷特为伸屈，是以竞求赴愬。为民之害，如此之极，何可贷也！伏望圣慈以臣劾奏着之责辞，或令降官，或俾分务，但能不失其罪，足以稍正国体。惟冀出于宸断，早赐指挥。」（二十四日，章惇降一官，宫观，候服阕日给告。）
　　辛酉，宝文阁待制何正臣知饶州。左谏议大夫梁焘、左司谏【七】刘安世言：「昨以何正臣除知洪州，臣等论正臣在先朝为患与舒亶相等，而独以幸免，公议深不以为然，如未能投诸四裔，乞且与宫观差遣。朝廷遂罢知洪州，则是朝廷以臣等之言为当矣。今来未久，复与饶州。夫饶与洪轻重相去之不侔，固不待臣等言而可知，然臣等须至再论者，出于义固不可已也。盖韩存宝之事，正臣固可谓凶人矣。况存宝之死，议者皆尤正臣，朝廷未及加罪，而正臣自度不为公议所容，故乞宫观。臣等窃见往古废斥奸臣，不必明指一事而去之也。但天下指以为公议所不容，未尝见之行事，尚当废之，况正臣惨酷着于治狱，往时多中伤士人，因朝廷许自诉而雪者非一也，今乃付正臣以善郡，陛下何以慰士大夫之心乎？正臣见在金陵居住，今得饶州，一切便安，使正臣自择所处，亦不过如此。夫凶人，人所共嫉，朝廷待之如此，使为善者将何劝乎？伏望陛下深察臣等之言，是为他日无穷之虑，依旧与正臣宫观差遣。如以向来宫观出于正臣自请，不缘迁谪，即以臣等今日之言，特赐施行。」贴黄称：「臣等据士大夫所传，何正臣在先朝为御史时，闻欲治韩存宝之罪，即先入文字，乞特行威断；及存宝之死，天下皆知正臣处心积虑，成于杀也。」
　　又言：「正臣昨自提举宫观任满，就差知洪州，言者指其罪状，乞赐黜罢，卒复与郡，未为允当。郡之为别虽有大小，而朝廷寄任之意则同，非所以处罪人也。臣尝质之士大夫，皆以谓正臣过恶非一，而所当必治者甚大。自洪州命下，中外汹汹，至今未息。方朝廷详刑谨罚，未欲遽置于理，宜投之散地，少塞髃情。今乃使居吏民之上，此公议之所以不能平也。伏望圣慈特赐指挥，追寝告命，且与依旧差遣，足以惩戒凶邪。」贴黄：「朝廷如以正臣昨来提举宫观出于自请，今复与之，不复示责，即乞坐言者所论，别除宫观差遣。」（梁焘集有此。除知洪州，在七月二十八日。罢，在八月二日。）
　　诏何正臣提举洞霄宫。（洞霄之命，在九月二日，今并书。）
　　三省言：「太常寺状：将来明堂礼毕称贺，按天圣五年南郊故事，从开宝郊礼、籍田礼毕，行劳酒之礼，如元会之仪，参详比附礼例，南郊礼毕日，太皇太后御会庆殿，皇帝于帘内行恭谢之礼，百僚称贺讫，宣髃官外殿赐酒。」太皇太后宣谕曰：「其日，皇帝谢于宫中，百官皆已劳，勿用贺，止于内东门进表。」宰臣吕大防等奏曰：「圣心每怀谦抑，此盛德之事，请降诏付外施行。」乃下诏曰：「皇帝临御，海内晏安，五经季秋，再讲宗祀，以享天心。顾吾何功，获被斯福。今有司谓天圣之故事，修会庆之盛礼，俾文武称庆于廷。吾自临决万几，日怀祗畏，岂以菲薄之德，自比章献之明？矧复皇帝致贺于禁中，髃臣奉表于闱左，礼文既具，夫又何求？前朝旧仪，吾不敢受。将来明堂礼毕，更不受贺，百官并内东门拜表。」
　　诏：「开封府界、京西、河北东路人户，令纳蚕盐钱，如不系灾伤，愿折纳斛斗者听。」
　　壬戌，枢密院言：「邵州蛮人作过，累诏掩杀，未报。」诏谢麟依累降旨措置，早急边警，毋得逗留观望，驯致后患。
　　癸亥，吏部言：「比诏内外官司举官悉罢，令本部立定合举官处。今请尚书左选，除榷货务等仍旧举官外，左右厢店宅务、文思院、太常寺协律郎、内酒坊、法酒库、作坊、八作司、通利军使、准备勾当市舶司、经养抚库务等；尚书右选，除都大巡河及御厨等仍旧举官外，法酒库、内酒坊、街道司、作坊、八作司、便钱博易务、排岸司、都监【八】、巡检、军使、知县、监修营房等；侍郎左选，职官、令、录、判、司、簿、尉，并凤翔司竹监、独员县城寨主簿、监当、县尉等；侍郎右选，武学学谕、巡检、寨主、催纲、押纲、文思院、作坊、八作司等，城寨军使、知县、县尉、巡检、监押、巡坊、勾当公事、指使、准备差使、部役押队、退背河埽、催纲、监当等，并从本部注拟。」从之。
　　左谏议大夫兼权给事中梁焘言：「准中书省录黄，为市易官茶，令客铺户带买等事，今勘会到见在茶五十九万七千七百余斤，计四千六百六十余蔀，尽是市易司磨茶买下夹杂陈茶。昨住磨茶后，出卖不行，户部申乞速行变转，恐至陈损，今来又经五年，显有大段坏恶。窃缘客人本以射利为生，官中虽指挥带买，仍许出外货卖，又许免纳税钱，若茶货不至陈损，可以品搭出卖得行，自然乐于承认，必是累有亏折，方敢经官陈诉。今虽□得客人【九】，又复移患铺户，乃是官司刻于裒取，公行抑配，与市易旧弊不异，甚未副陛下爱民贱利之本意也。况前后约束，不得抑配，诏条明具，若先自朝廷违之，何以示信天下？欲乞圣慈特赐指挥户部，再委官定验，见管茶陈损内，拣出尘恶不堪支遣外，分为等第，比寻常折支茶多减价钱，尽数拨赴近京州军，充明堂官员、厢军折支，庶得早见发去滞货，除害公私，且使远近闻朝廷实有止绝抑配之惠，商旅渐肯通行，以救今日之弊。所有录黄，谨具封还。」贴黄：「臣尝闻诸州军所有合折支杂物，数目不多，或有全无去处，只支本色。今若以上件茶货分在近京去处，以充折支，颇得稳便。虽是减损见卖价钱，却省得户部合支赏给不少。」（焘奏不得其时日。八月二十六日，旧录罢元佑三年令茶客带买官茶指挥，今附见其前，新录遂削去旧录，非也。所称元佑三年指挥，亦当考。）诏罢元佑三年令茶客带买官茶指挥。（旧录有此，新录削去，此当与梁焘所奏同考究之。）
　　乙丑，都水监勾当公事李伟言，已开拨北京南沙河直堤第三铺，放水入孙村口故道通行，具到乘势闭塞大河北流等利害。又言：「沙堤第三铺水势顺快，故道渐亦为备，朝廷今日当极力必闭北流，乃为上策。若不明诏有司，即令回河，深恐上下迁延，议终不决，观望之间，遂失机会。乞复置修河司。」从之，仍以「都提举修河司」为名，差都水使者□安持提举，外都水使者范子奇同提举，以伟为专切管勾应缘回河等事。（五年十月二日，罢修河司。苏辙、孙升云云。八月二十八日，初用都水议。又玉牒云：「诏以回复大河，置都提举修河司，调夫十万人。」）
　　权陕西转运副使李南公权发遣转运使。
　　是月，边郡称有警，请八将皆上，谓之防秋。旧河东十二将，其四以备北，其八以备西，八将更休为上下番。今八将皆上，安抚使滕元发曰：「贼若并兵犯我，虽八将不敌也，若其不来，四将足矣。」卒遣更休。而将吏惧甚，扣合争之，元发指其颈曰：「吾已舍此矣。」卒无寇。（元发旧传云：「颈可断，兵不可出，遂失备。其后寇至，大掠麟州府，边民几尽。」新录辨曰：「据苏轼所撰元发墓志云『卒无寇』，其言宜可信。今从墓志，删去二十三字。」按元发墓志，轼代张方平撰，不当系之轼，新录盖考之未详。）
　　知杭州苏轼言：
　　臣自入境以来，访闻两浙诸郡，近年民间例织轻疏糊药紬绢，以备送纳和买夏税【一○】。官吏欲行拣择，而奸猾人户及揽纳人递相扇和，不纳好绢，致使官吏无由拣择，其限既迫，不免受纳。岁岁如此，习以成风。由是京师官吏、军人，但谓两浙衣赐皆不甚好，上京纲运岁由估剥，日以滋多。去年估剥至九千余贯，元纳专典枷锁鞭挞，典卖竭产，有不能偿，姑息之弊，一至于此。
　　臣自到郡，欲渐革此弊，即指挥受纳官吏稍行拣择。至七月二十七日，有百姓二百余人，于受纳场前大叫数声，官吏、军民并皆辟易，遂相率入州衙，诣臣喧诉。臣以理谕遣，方稍引去。臣知此数百人，必非齐同发意，当有凶奸之人为首纠率。密行缉探，当日据受纳官仁和县丞陈皓状申：「有人户颜巽男颜章、颜益纳和买绢五匹，并是轻疏糊药，丈尺短少，以此拣退。其人却将绢典拑撮，及与揽纳人等数百人，对监官高声叫喊，奔走前去。」臣实时差人捉到颜章、颜益二人，枷送右司理院禁勘。只至明日，人户一时送纳好绢，更无一人敢行喧闹。
　　续据右司理院勘到颜章、颜益招：「为本家有和买紬绢三十七匹，章等为见递年例，只是将轻疏糊药紬绢纳官，今年本州岛为纲运估剥数多，以此指挥要纳好绢，章等既请和买官钱每匹一贯，不合将低价收买昌化县轻疏糊药短绢纳官。其颜章又不合与兄颜益商量，若或拣退，即须拑撮专拣，扇摇觽户，叫喊投州，吓胁官吏，令只依递年受纳不堪紬绢。寻将买到轻疏糊药短绢五匹，付拣子家人翁诚纳官，寻被翁诚覆本官拣退，章等既见觽户亦有似此轻疏短绢多被拣退，寻拑撮翁诚叫屈，颜益在后用手推翁诚，令颜章拑去投州，即便走出三门前叫屈二声，跳出栏杆，将两手銽起，唤觽户扇摇叫喊，称一时投州去来。觽户约二百余人，因此亦一时叫喊，相随投州衙喧诉。」
　　臣等体访得颜章、颜益系第一等豪户颜巽之子，巽先充书手，因受赃虚销税赋，刺配本州岛牢城，寻即用计结胥吏、医人，托患放停。又为诈将产业重迭当出官盐，刺配滁州牢城，依前托患放停归乡。父子奸凶，觽所畏恶，下狱之日，闾里称快。谨按：颜益、颜章以匹夫之微，令行于觽，举手一呼，数百人从之，欲以觽多之势，胁制官吏，必欲今后常纳恶绢，不容臣等少革前弊，情理巨蠹，实难含忍。本州岛既已依法决讫，臣独判云：「颜章、颜益家传凶狡，气盖乡闾，故能奋臂一呼，从者数百，欲以摇动长吏，胁制监官，蠹害之深，难从常法，已刺配本州岛牢城去讫。仍散行晓示乡村、城郭人户，今后更不得织造轻疏糊药紬绢，以备纳官，庶几明年全革此弊。」
　　伏望朝廷详酌，备录臣此状，下本路转运司遍行约束晓示，所贵今后京师及本路官吏、军人皆得堪好衣赐，及元纳专副不至破家赔填。所有臣法外刺配颜章、颜益二人，亦乞重行朝典。贴黄：「勘会本州岛去年发和买夏税物帛，计一十四纲，今来只估剥到四纲，已及九千余贯。乞下左藏库，方见估剥数目浩大。」（此段当删，缘苏轼后来坐此致人言，不得略去也。法外刺配颜章、颜益，既自劾，当有回降指挥，合检附。）
　　左谏议大夫梁焘言：「臣窃以置局领事，幸启多目，徒乱官守，而无益治体。今中书、门下外省编修条例，六曹、寺、监之事也；编修敕令，刑部之事也；城隍土木，工部之事也；考核吏额、吏禄，三省五房之事也。皆张官置吏，派别枝引，空日旷岁，附托气焰，漫无成功，曾不上体朝廷之聪明，下恤官司之所病，而又不本官制之法也。陛下纯法祖宗，政治执要，而臣下乃敢漫以枝蔓，多其条目，喜动者以纷更为意，姑息者以仍旧为务，上下回忌，违远至公，甚未副宸衷勤政求治之诚意。必欲事当其理，不若各委攸司，委任而责其效，则顾望牵制之弊自消矣。臣愚欲望圣慈特赐指挥，以前件六事尽罢所别置官吏，以见今行遣付之逐路结绝，不可阅月踰时，相次就工，既协省事之理，又得裁费之实，今日之政，不为小补。伏望特留宸念。」（焘集奏此在客人铺户带买官茶后。按：二十六日，罢带买指挥，因以此奏附八月末，其从违当考。）
　　焘又尝言：「臣访闻诸路州、县，以役法利害申转运司，多至两月或一月余日，转运司或不依朝限了绝，州县待报，久滞圣恩，人情惶惑。陛下本为便民立法，博求至当，今朝廷以惠养百姓为事，而四方之民莫不知陛下至仁之美意，而讲议踰年，未降成法，四方但闻仁政之名，而未被其实，使郡县无法可守，百姓怀疑动摇，不称陛下发政施仁之本意。臣愚欲望出于宸断，罢议役法局，一切依嘉佑法施行。其间或有未便，以岁月随事刊改，庶早得郡、县守法，以安民心。政体至重，乞留圣意。」贴黄：「窃虑诸路监司未尽得廉平忠实之人，不知朝廷本意、大臣建明，惟以省事□民为先，而乃怀奸观望，附会欺罔，狃习故态，肆为邪说，欺罔朝廷。伏望面命执政大臣，协恭篃考中外臣僚前后奏章，敢有如此者，即乞重行责降，仍乞降旨先行戒谕。」（此奏不得其时，焘集在元佑三年前后，姑附四年八月末，更当考详。）
　　诏洺州曲周、鸡泽依旧分为两县，从河北都转运司、提点刑狱奏请也。（编录册八月二日事。省曲周入鸡泽，在熙宁二年。）
　　注　　释
　　【一】见有身自荫补人「见」原作「及」，据阁本及宋史卷一七○职官志改。
　　【二】奉议郎「奉」原作「朝」，据阁本及同上书改。
　　【三】陪戎校尉「陪」原作「涪」，据宋史卷四九二外国传改。按：宋史卷一六九职官志武散官条亦作陪戎校尉。
　　【四】共约日委官随宜分画「共」原作「其」，据阁本、活字本改。
　　【五】先具城寨河立界至「河」，疑当作「何」。
　　【六】二事既不相须「二」原作「三」，据阁本改。
　　【七】左司谏「谏」原作「监」，据阁本及本卷己未条、本书卷四三三元佑四年九月己丑条改。
　　【八】都监「都」原作「郡」，据阁本改。
　　【九】今虽□得客人「虽」原作「难」，据阁本改。
　　【一○】和买夏税「买」原作「置」，据下文改。
续资治通鉴长编
卷四百三十三
卷四百三十三
　　起讫时间 起哲宗元佑四年九月尽其月
　　卷　　名 续资治通鉴长编卷四百三十三
　　帝　　号 宋哲宗
　　年　　号 元佑四年（己巳，1089）
　　全　　文
　　九月戊辰朔，右谏议大夫范祖禹言：「臣近论安焘不签书枢密院所记亲闻圣语，却收藏不出，不书于时政记，乞特遣使问焘取索，降付枢密院，并乞付实录院书于元丰八年实录。臣伏闻枢密院已于安焘处取到元记圣语，即未蒙降付史官。臣伏见吕公着奏，以王安石、吕惠卿有构造诬罔之言，辄修改舍人已行词头。韩忠彦奏，父琦有定策之功，而先朝箧赏至和中执政之臣，皆蒙降付实录院，依所奏施行。公着止是为人诬以语言，忠彦止是为其父功业不明，犹不能已，各有辨别，免使后世疑惑。伏乞陛下以社稷之计，宣谕执政，事体至重，实系久远，与公着、忠彦所论事理大小不同，若不书之史册，明示万世，则无所取信。臣伏惟陛下所以宣谕执政大臣，盖以中外具知本末。安焘备位枢密，新承德音，乃敢隐匿，不肯书载，此必包藏奸慝，别有所在。伏望圣慈深察，早赐降付实录院，并三省所闻圣语，亦乞指挥备录付院，一处相照实录编修。」
　　祖禹又言：「实录院昨准吕大防关送到元丰八年春季门下省时政记节文：『二月二十九日，三省、枢密院诣内东门进牓子，入问皇帝圣体，面奏欲望早建东宫，又奏太皇太后权同听政。』臣窃谓三省、枢密院不应一时进言，必止是一人独奏。据时政记所言，有此未明，须得昨来圣语宣谕当时事实，三省、枢密院所记圣语文字一处照修，乃可传信，及枢密院关圣语送实录院。」
　　祖禹又言：「臣窃详安焘自五月二十二日亲闻圣谕，即合以其日记录付时政记房，就使未可，亦不过三二日间可以了毕，不应迁延日数。至七月七日，焘方丁母忧，若言当母病时，有所不及，则焘在七月六日视事如常，既丁忧后，亦合以文字还枢密院。今却藏之私家，至八月中，累次取索，方肯将出。此乃焘意欲隐没事实，使时政记漏落不载，则无可考据。且天下之人具知太皇太后为社稷计，不得已而临朝，皇帝以先帝长子嗣位，事理明如日月，谁有间言？而蔡确之党妄称定策，陛下因语及确，故有宣谕，非藉一焘发明圣功。而焘乃稽留训言，不即记录，怀奸不忠，废事不敬，其罪有五：亲承德音，藏匿文书八十余日，其罪一也；上背君亲，下党奸恶，阴与蔡确为地，其罪二也；陛下以焘为可信，而焘不以诚信事陛下，其罪三也；陛下更张庶政以来，焘每事异议，沮抑圣志，陛下欲修复祖宗旧政，焘乃欲固守王安石新法，其罪四也；陛下以高官厚禄养焘，以异恩优礼待焘，始终不衰，而焘终不感圣恩，欲以奸意疑惑中外之人，其罪五也。臣尝言焘若得志，必引小人聚于朝廷，他日害国政者必在于焘。焘之意趣，觽所共知，今于记录圣言，其迹状如此，岂可略不加诘问？伏乞罢焘起复，明降指挥，俟服阕日重行黜责。」（据祖禹家藏奏稿，乃九月四日上此，十八日又言之。）
　　己巳，右金吾卫大将军、泽州防御使叔牙为秦国公，左班殿直士盉（按：原本作「士香」。考宋史宗室表，士香官通议大夫，此书于本年四月甲寅，亦书通议大夫士香由右监门卫大将军转文资，此月不得更称左班殿直。又宗室表有燕国公士盉，与此正合。「香」字乃「盉」字之讹，今改正。）为右千牛卫大将军、燕国公。
　　诏故宗室宗文、宗瑗于合得遗表二人外，特依故宗辅例，更与一子转官。
　　诏延州为延安府，以上藩邸旧镇也。
　　乙亥，三省言：「近诏举台察官，今御史中丞傅尧俞、侍御史朱光庭荐户部员外郎穆衍、都官员外郎叶伸，翰林学士承旨苏颂等荐利州路转运判官陈鹏。」诏：「穆衍、叶伸、陈鹏已系郎官、监司，令御史中丞、侍御史同别举官二员，翰林学士、两省谏议大夫以上同别举官一员以闻。」
　　戊寅，斋于垂拱殿。
　　己卯，荐飨景灵宫，还内。
　　庚辰，斋于垂拱殿。
　　辛巳，大飨明堂，大赦天下。（政目当删取增入。熊克九朝通略：本日诏衙前一役复用差法。）
　　乙酉，徐王颢赐诏书不名。（政目有此，实录不书。）
　　诏：「观文殿大学士、知永兴军韩缜，观文殿学士、知颍昌府范纯仁，并依大礼合赐物外，加赐器币：韩缜各五百匹、两，范纯仁各二百五十匹、两。太子少保致仕张方平依大礼令赐器、币。」
　　尚书省言：「任子之法，理宜以长幼为序，即合奏人曾犯私罪徒，并有废疾，及不肖不可从仕者，许奏其次。着为令。」从之。
　　是日，右谏议大夫范祖禹登对，奏疏曰：「臣窃以朝廷治道，必归于一。祖宗创业，传之万世，造立法度，皆因觽人之智，稽日累月，讲磨而成，非独出一人之意，取一时之便而已。累圣相承，百三十年，比之前代，治安最为长久，其法有已成之效，此可信而不疑也。然行之既久，其间不能无弊。熙宁之初，先帝励精求治，思致太平，稍欲更革弊事，以光大祖宗之业。而王安石用意过当，独任私智，悉排觽论；吕惠卿、曾布之徒，欲以改法进身，一切变易祖宗旧政，至今天下以为不便。前后臣僚论之已详，不待臣言而知也。自魏、晋以后，官名不正，国家承平日久，未遑制作。元丰中，先帝置局讲求，此诚一代大典，然有司亦失先帝本意，一切遵用唐之六典。大唐六典虽修成书，然未尝行之一日，今一一依之，故自三省以下，无不烦□、重复、迂滞，不如昔之简便。臣恭闻先帝已厌官制之烦，但未及修完，不幸早弃天下。今二圣垂拱，循守成规，除去弊事，十已七八，海内安靖，已有成效。今臣之愚，窃谓朝廷既以王安石之法为非，惟当修复祖宗旧政，则天下无事。伏望陛下明谕大臣，凡所措置变改，悉遵故常，无得出意于新旧之间，别立一法。自官制、将法，民事有未便者，更加修备。祖宗时所无，而今所有，其可行者存之，不可者去之；祖宗时所有，而今所无，可复者复之。如官制，正名则如先帝之规，事实则如祖宗之旧，其它可以类推。如此，则上可以存祖宗经久之法，成先帝制作之意，下亦便于当今之宜，庶使法度不至数变，纪纲不寖隳坏。」（祖禹家传云：「时执政有欲于新旧法别创立者，祖禹深以为不可，故及之。」）
　　祖禹又言：「臣近论安焘稽留圣语，不即记录，藏之私家八十余日，怀奸不忠，阴与凶人为地。大臣如此，不可不责，乞罢焘起复，明降指挥，候服阕日重行谴黜。伏乞早以臣奏付外施行。」
　　己丑，翰林学士承旨邓温伯为吏部尚书。温伯先以母丧去位，及是，丧始除也。左谏议大夫、权给事中梁焘论：「温伯操履回邪，初依王安石，以掾属为之肘腋；后结吕惠卿，以谏官为之鹰犬。迎合惠卿报怨之意，力挤安石亲党；畏安石复用之势，还攻惠卿过恶。□充秉政而方用事，故自媚于充而苟合；蔡确擅权而贪天功，故阴济其恶而忘君。盖其性柔佞不力，贪竞无耻，但知附托，巧于进取，忍欺二圣之聪明，甘为强臣之役使，出入朋党，自怀反复，责之臣节，无忠信可观。乃以宅权衡之地，窃为陛下惜之。」又论温伯顷撰蔡确麻词，妄称确有定策功，不可不惩。乃诏温伯别与差遣。（诏别与差遣，乃二十八日，今并书。十月二十日，改权知亳州。旧录温伯传云：「元佑用事之臣，结党排陷，坐制蔡确麻词，妄言有定策功，以龙图阁学士知亳州。」新录辨云：「按元佑时政记，当神宗末命，宣仁圣烈皇后以哲宗所写经宣示宰执，当时惟王珪进对，余人无言。且哲宗以神宗长子嗣位，孰有间言？而润甫于麻词中辄推确定策之功，欺罔明甚。史官乃谓元佑之臣结党排陷，是诬也。今删去十字。」温伯新传称：「为吏书，坐制蔡确麻词，妄言有定策功，故出知亳州。」新传盖因旧传，但稍删削其诬词耳。旧录梁焘传载焘论温伯云云，既而曰：「朝廷不然其论。」新录改为「不听」。按：温伯竟罢吏部尚书，安得谓「不然其论」及「不听」也？且焘论温伯时，犹未迁中丞，实以左谏议大夫权给事中，旧传及新传即云「改权户部尚书」，误也。为中丞论温伯，乃五年三月十四日，温伯为亳州除翰林承旨时。旧录、新录但云「权给事中梁焘论其附托进取」也。惟焘传有此，既称温伯不可宅权衡之地，即是除吏书时，非承旨时明矣。不知再除承旨时，焘所论云何。焘行状则焘此论在五年五月再除承旨时，且云「岂可一日居侍从献纳之地」，「不可宅权衡之地」，未知孰是，当考。焘集有论温伯除吏书奏议，独无除承旨时奏议，须博求之。）
　　诏责授秀州团练副使、黄州安置沈括叙朝散郎、光禄少卿，责授成州团练副使、黄州安置□居厚叙朝奉郎、少府少监，并分司南京；朝散大夫、监常州茶税贾青管勾洞霄宫，朝奉大夫、监秦州酒税吕孝廉管勾仙源县景灵宫太极观，朝请郎、监海州酒税王子京【一】管勾鸿庆宫，仍并许于外州军任便居住。括等并以该明堂赦恩，有司检举故也。
　　权给事中、左谏议大夫梁焘，左司谏刘安世封驳前诏。焘言：「臣恭以明天子在上，临遣使者，所以究宣朝廷恩泽，循问百姓疾苦，欲使民安其业，吏称其职，以固本原，下为长久安宁之计也。事不本此，而附会以见己功，欺罔以乱主听，是为害政，怀奸失忠，幸不加诛，而决可废矣。居厚等被先帝诏旨，按临一道，曾不少留意于究宣恩泽，循问疾苦，以苛切聚敛为事，功令之下，人人无所措其手足。岁无水旱之忧，而民以饥寒离散，转而堕于沟壑者不可胜计。其故何哉？此辈使之然也。东南之人，恨之痛入骨髓，虽加斥逐，未快公议。今二方疮痍未补，而遽尔稍起，示有收用之渐，臣窃疑之。若使数凶复行，终为生灵之患，此不可不虑也。仰惟圣君在宥，仁政敷施，所愿苏无辜之百姓，不愿□有罪之奸人。谓如此辈，虽终身废之，不足以少谢平民。」
　　安世言：「括资禀奸邪，贪冒宠荣，因缘朋党，致位从官。元丰末年，出领延师，而邀功生事，创起边隙，永乐之祸，辱国殃民，先皇帝痛悼媿耻，以至厌代。忠义之士，疾括若雠，俾全要领，已屈典宪，岂可辄因赦宥，复起仕途？此命一颁，恐无以慰天下之望。伏乞收还恩例，特与量移。
　　焘与安世又同奏：「臣等伏见朝廷近因明堂赦恩，牵复左降官吏，首及沈括、□居厚、贾青、吕孝廉、王子京等。臣焘、臣安世权给事中日已曾封驳，或闻得旨令依前降指挥行下，兹事体大，不容差失，须致论列，庶存公议。臣等窃谓括以从官出帅方面，不能为朝廷绥怀外域，而创起边事，侥幸宠禄。及永乐陷没，兵民之死者以数万计，关陕疮痍，至今未复。先皇帝虽举责帅之典，而赐以不诛，终缘忧伤，遂弃髃臣。括虽万死，尚有余罪。居厚等奉使一道，未尝宣布明天子之惠泽，而争为掊克，以希进用，使无辜之民，困于暴令，流离转死，不聊其生，天下疾之，目为民贼。陛下初听政事，即令窜黜，四方传报，鼓舞相贺。终身废弃，犹未塞责，岂可援引常法，更加录用？议者以谓赦乃国之大事，不可失信。臣等窃以为不然。先帝之废沈括，天下皆知其欲谢死事之臣民也；陛下之贬□居厚等，天下皆知其欲戒诛剥之官吏也。赦书止曰『贬降官并与量移』，即无已量移者与赦用之文，纵使有之而不行，则是小信失于括等数人，而全先帝与陛下仁爱元元之大信于天下，二者轻重，固不侔矣。更望圣慈深察事体，收还误恩，允合舆议。」
　　又言：「臣等伏见近日除授沈括、□居厚、贾青、吕孝廉、王子京差遣，不合公议，门下省已行封驳。窃谓朝廷必以大礼之后，过恶例随湔涤，臣等以为不然。括首议再兴边事，丧师辱国，为先帝遗恨，罪不容诛，而得全首领，无复可以推恩矣。居厚欺君害民，诛求暴虐，掠为己功，归怨于上，罪当放斥，而得列搢绅，无复可以推恩矣。青与孝廉、子京苛刻聚敛，流毒一方，附会诞谩，废失使指，重谴远贬，正当其罪。如此数人者，蹈犯凶桀，出于文墨，既不可以常法治之，亦不可以常赦□之也。若使侥幸复起，夤缘再用，则髃小振奋，蹑踵求伸，甚非朝廷之福，生灵之幸也。长奸之渐，所宜杜绝。伏望圣慈面饬大臣，请不以常法治而贬降者，不得以赦原。如天度兼容，未忍终弃，即于为恶之间，略加差别，特移青等一内地监当，括与居厚且令依旧，庶协大公，以惩髃枉。」诏沈括、□居厚前命勿行，内沈括更候一期取旨。（此诏乃二十八日乙未，今并书。）
　　观文殿大学士、知永兴军韩缜知河南府，资政殿学士、知河南府李清臣知永兴军。
　　淮南路转运司言：「奉诏体访王巩昨通判扬州日，因秽滥事，辄以私怒决责无罪医人，考验皆有实状。」诏王巩罢知密州，送吏部。（政目六月八日，王巩知密州。五年八月十四日，苏辙云云当考。按：五年八月十四日，杨康国言：「昨论巩差除不当，间改差太平观，乞送吏部。」诏令吏部差巩太平观，然则此未送吏部也，姑仍旧录。）
  </div>
  <div class="pagination">
   <a href="续资治通鉴长编_page533.html">
    上一页
   </a>
   <span>
    ...
   </span>
   <a href="续资治通鉴长编_page529.html">
    529
   </a>
   <a href="续资治通鉴长编_page530.html">
    530
   </a>
   <a href="续资治通鉴长编_page531.html">
    531
   </a>
   <a href="续资治通鉴长编_page532.html">
    532
   </a>
   <a href="续资治通鉴长编_page533.html">
    533
   </a>
   <span class="current-page">
    534
   </span>
   <a href="续资治通鉴长编_page535.html">
    535
   </a>
   <a href="续资治通鉴长编_page536.html">
    536
   </a>
   <a href="续资治通鉴长编_page537.html">
    537
   </a>
   <a href="续资治通鉴长编_page538.html">
    538
   </a>
   <a href="续资治通鉴长编_page539.html">
    539
   </a>
   <span>
    ...
   </span>
   <a href="续资治通鉴长编_page535.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
