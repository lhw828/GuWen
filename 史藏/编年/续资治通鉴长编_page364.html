<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 364 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 364 页/共 607 页</h1>
    <div class="content">　　是月，复置真定府井陉县，徙治天威军，即县治置军使。复河南府偃师镇为县，废缑氏县为镇。
　　德州言：「民宋靖刃左肋取肝啖父丙，久疾为愈。」
　　注　　释
　　【一】二万二千五百余缗阁本作「二万三千五百余缗」。
　　【二】訾家店旧口「訾」原作「柴」，据阁本改。按：宋史卷九三河渠志、宋会要方域一七之八皆作「訾家口。」
　　【三】邛部川原作「漖部州」，据宋史卷五太宗纪、卷四九六蛮夷传，宋会要蕃夷五之五六、通考卷三三○四裔考改。下同。
　　【四】二十一日「日」原作「目」，据阁本、活字本改。
　　【五】诏淮南两浙转运司相度所须出籴及兴修水利斛斗之数据文，疑「籴」为「粜」之误。
续资治通鉴长编
卷二百六十七
卷二百六十七
　　起讫时间 起神宗熙宁八年八月尽其月
　　卷　　名 续资治通鉴长编卷二百六十七
　　帝　　号 宋神宗
　　年　　号 熙宁八年（乙卯，1075）
　　全　　文
　　八月庚寅朔，司天监言日当食，云阴微雨不见。
　　诏：「闻嘉、雅、威、茂州顷者虽时有寇略，然不至大患者，盖以山川险阻足恃故也。今提举戎、黎等州买马司，乃役兵匠开隘通道，甚非守圉之利，又增价市良马，亦未见数。其罢嘉、雅、威、茂州开通险路，具所市马数以闻。」九年四月二十三日，罢买马司。宋如愚剑南须知有云南买马记可证此事，今附注批：嘉州笹眉县西十里有铜山寨，与西南生蕃相接界，户不满千，俗呼为小道虚恨姓。县尉例以十月一日上寨守护，谓之防秋，至四月一日罢归。意者以水潦方溢，而蕞尔虚恨无能为也。虚恨固无能为，仅六七百里【一】有束密，束密之西百五十里至苴咩城，乃八诏王之巢穴也。其地东南距交趾，西北连吐蕃而旁靠蜀。蜀自唐时常遭南诏难，惟太平兴国初，首领有白万者款塞，乞内附。我太宗册为云南八国都王，然不与朝贡，故久不谙蜀之蹊隧焉。熙宁六年，陕西诸蕃作梗，互相誓约不欲与中国贸易，自是蕃马绝迹而不来。明年，朝旨委成都路相度，募诸色人入诏，招诱西南夷和买。笹眉有进士杨佐应募，自倾其家赀，呼髃不逞佃民之强有力者，凡十数人，货蜀之缯锦，将假道于虚恨，以使南诏，乃裹十日粮，贮酰、醢、盐、茗、姜、桂，以为数月之计。诸从行有蓑笠、铁甑、铜锣、弓箭、长枪、短刀、坐牌、网罟佃渔之具，人斩轻桐以檠橐重，有余材则束而赍之。大抵皆先窍凿聚勘，如屋之间架，然将以为寝处之备也。每望日之景，穿林箐而西，遇挚兽，先击锣以警之，或操弓箭、执刀枪以埙。会平林、浅草、长溪、大涧，即施网罟，以从事于佃渔，其徒常鲜食以饱。日行纔四五十里，未暮即相地架起桐材，上下周匝徽索而缠之。然后蔽以坐牌，副以网罟，将凑于其中，必积薪于其侧，钻燧火以待夜事。然其地多暑，或蒸而为瘴。值山深木茂，烟霾郁兴欲雨，而莫辨日之东西，间或迷路，竟日而不能逾一谷也。初，铜山为蕃汉贸易之场，蕃人从汉境负大布囊，盛麻荏以归，囊罅遗麻，或荏既久而藂生。佐之徒蹑麻荏生踪，前寻去路，自达虚恨界分，十有八日而抵束密之墟。前此三四十里，渐见土田生苗稼，其山川风物略如东蜀之资、荣。又前此五七里，遥见数蛮锄高山，俄望及华人，遑遽叫号，招髃蛮蚍聚。佐乃具巾纻磬折而立，命其徒皆俯伏，毋辄动。须臾，有老髽自山而下，问佐何来？佐长揖不拜，俾其徒素谙夷语者，具以本路奉旨招诱买马事对，徐以二端茜罗啖之。老髽涕泣而徐言：『我乃汉嘉之耕民也。皇佑中以岁饥来活于兹，今发白齿落，垂死矣，不图复见乡人也。』乃为佐通好于束密王【二】。久之，有马十数骑来邀迎，悉俾华人乘而入。束密王悦蜀之缯锦，且知市马之来其国也，待佐等甚厚，不惜椎羊刺豕，夜饮藤觜酒。蛮女嫠妇与人乱不禁，惟已嫁，奸者抵死，故饮散辄择其女妇，篃匹华人，抑所以重汉之贵也。凡如此未旬浃，会八国王廉得其状，遣使诘问，何故与华人杂处？束密惧，因悉以佐等所赍物偕行，三驿趣苴咩城，而献诸都王。王馆佐于大云南驿，驿前有里堠，题东至戎州，西至身毒国，东南至交趾，东北至成都，北至大雪山，南至海上，悉着其道里之详，审询其里堠多有完葺者。俄遣头囊儿来馆伴，所谓头囊者，乃唐士大夫不幸为蛮贼驱过大渡河而南，至今有子孙在都王世禄，多聪悟挺秀，往往能通汉语。佐抵大云南之翌日，都王令诸酋长各引兵，雄张旗队，拥佐等前，通国信，即谕市马之实，而都王喜形于色，问劳，赠送佐等各有差。寻以陕西诸蕃就汉境贸易如初，而西南市马之议罢。明年，铜山寨申笹眉县，县申嘉州，州申本路钤辖司，以某日有云南蕃人贡马若干到寨，乃杨佐者奉帅府命，通国信招诱出来。钤辖司即下委嘉州通判郭九龄前视犒劳，且设辞以绐之，谓本路未尝有杨佐也，马竟不留。初，佐受云南八国都王回牒，归投帅庭，后缘颁示九龄，遂掌在嘉州军资库。蕃人知设辞相拒，其去也颇出怨语。元丰三年春三月生明日，宋如愚东轩录。
　　壬辰，命太子中允、集贤校理、检正中书礼房公事徐禧察访广南路常平等事。
　　诏州学教授自今先召赴舍人院，试大义五道，取优通者选差，在职有不法事，委州郡监司体量以闻。从中书户房习学检正公事练亨甫请也。
　　上批：「句当御药院李舜举服勤左右，多历年所，检身奉上，最为□谨。令依旧供职，候将来南郊，依见寄官资，奏一子官。余人毋得援例。」先是，舜举常乞解御药院补外，上留之，以其已寄诸司副使而留，则不预南郊奏荐，故特有是命。
　　河东经略司言：「准分画地界所牒，已差晋州、麟州、代州通判赴所当句当公事，及委使臣马仲良等五人准备使唤，已发遣去讫。」上批：「契勘分画地界，开壕立堠，自有诸寨使臣及逐处巡检，未知用许多文武官作何使唤？可札与韩缜等令留合用句当的确人外，余并放令归本任。」
　　诏牧养监【三】裁减兵员，其将校委步军司比类军分移隶，兵士依废左右天□坊例施行。从髃牧司所请也。八月三日。
　　癸巳，定州路安抚司上相度到沈括所奏敌人出入道路，合先据地利，安置营寨事。诏枢密院籍记。
　　先是，括察访河北，言定州北蒲阴、满城皆有废垒，若北骑入寇，可以发奇遮击故也。括初至定州，日与其帅薛向畋猎，略西山、唐城之间二十余日，尽得山川险易之详，胶木屑镕蜡，写其山川以为图，归则以木刻而上之。自此边州始为木图。定州城北园有大池，谓之海子。括与向议展海子，直抵西城中山王冢，悉为稻田，弓新河水注之，弥漫凡数里，使定之城北不复受敌。议者或欲傍西山阻崄为山寨，以处避寇之民。括以为不然，曰：「民当使之同安逸、共患难，若纵其寇至而溃，则君谁与守！兼顿毙道路，先自屠戮，足以助敌势，非策也。」乃严为入保之法，仍设关梁以止逃者，设旗鼓兴召之令，举河北西路可得丁百万，以临边圉，皆兵也。
　　元氏银冶，发转运司置官收其利，括以为不可，曰：「耕垦利于近，商贾利于远。今开银冶于极塞，客聚之民一旦成市，仰哺边粟，日耗军食。近宝则国贫，其势必然；人觽则囊橐奸伪何以检察？朝廷岁遗单于银以数十万，以其非北方所有，故价重而契丹利之。昔日银城县、坊城皆没于契丹，盖北人未知凿山之利也，若启之使能自致，则国中之币益轻，复何赖于岁饷之物？其势必携邻，衅将自此始矣。」
　　时契丹略汉境，民不安于鄙，傅城自归，而夷夏莫能辨，守者无敢纳。赖敌退，鄙之人几肉于契丹。括为讲坊市法，严为防禁，使民各以乡闾族党相任，分坊以处之，谨启闭之节。坊有籍，居有类，出入有禁，边人为安。河北阻于大河，惟澶州浮梁属于河南，契丹或下西山之材为桴，以火河梁，则河北界然援绝。括请设火备，无使奸火得发。定州北境先种榆柳以为寨，榆柳植者以亿计，括以谓契丹依之可蔽矢石，伐材以为梯冲，是为寇计也，皆请去之。时贼近畿户畜马以备边，不可得，民以为病。括以为契丹马所生，而民习骑战，此天地之产也。中国利强弩，犹契丹之上骑也。舍我之长技，勉强所不能，以敌其天产，未闻可以胜人也。户马法，始二月二十三日。边人之习兵者，平日惟以挽强为格。括以为挽强未必能贯革，谓宜以射远入坚。为法如此，诏可者三十一事。自「括初至定州」以下，至「三十一事」，皆据括自志删改追附，惟屯田议依会要系七年二月末。
　　诏：「有蝗处委县令佐亲部夫打扑。如地里广阔，分差通判、职官、监司提举。仍募人得蝻五升或蝗一斗，给细色谷一升；蝗种一升，给麤色谷二升。给价钱者，依中等实直。仍委官视烧瘗，监司差官覆案以闻。即因穿掘打扑损苗种者，除其税，仍计价，官给地主钱谷，毋过一顷。」新纪书募民捕蝗，易以粟苗，损者偿之，仍复其赋。
　　上批：「京城南张使者庙，访闻比岁都下之民祷祠，多得疾愈。近以皇子僩经月不安，曾遣使祈祷，仍祝以苟有嘉应，即当封爵。今其疾日就痊除，可特封嘉应侯。」御集四日事【四】，僩竟卒，故录之。
　　甲午，罢礼宾使、权发遣河北缘边安抚使沈披，令监司案其不职事以闻。既得实，会赦免推治，特依冲替人例，降一等差遣。冲替乃十二月四日事，并书；披三月五日方授任。
　　司农寺句当公事杜常言，裁减熙州随军蕃部公使三库合支钱物。诏常如所减数着为例，册申司农寺详定。仍诏常取河、岷、通远军公使数裁减以闻。
　　乙未，徙太子中允、权发遣开封府推官王钦臣为髃牧判官，仍罚铜八斤。坐知开封府陈绎出祷雨，而钦臣擅判辞状，绎劾奏故也。
　　礼院言：「皇第四子无品秩，今葬永安县，欲依故事用一品礼。」从之。
　　都水监言，河流变徙，乞令疏浚司因今河势疏浚。诏外监丞司及程昉同相度合疏浚处，分上下两节疏浚。
　　手诏：「闻陈、颍州蝗蝻所在蔽野，初无官司督捕，致重复孳生，自飞蝗已降，大小凡十余等。虽自此渐得雨泽，麦种亦未敢下，盖惧苗出即为所食，根亦随坏。若至秋深，播种失时，则来岁夏田又无望矣。公私之间，实非细故。其令京西北路监司、提举司严督官吏，速去除之。仍具析不督捕因依以闻。」
　　诏河北路诸县弓手，依河东路留十五人或二十人充白直外，余以上蕃保甲充数。
　　丙申，工部郎中、直龙图阁、判将作监谢景温为辽主生辰使，文思使高遵路副之。太常丞、集贤校理、直舍人院李定为正旦使，皇城使兼合门通事舍人李惟宾副之。太常丞、集贤殿修撰、侍御史知杂事张琥为辽国母生辰使，皇城使姚麟副之。刑部员外郎、集贤校理、同修起居注窦便为正旦使，皇城使曹诵副之。后定免行，以祠部员外郎、集贤校理孙洙代之。麟遭母丧，以东作坊使向绰代之。遵路时知丰州，召未至，上批：「本州岛地控西北之地，最系极边，不可阙正官。」乃令遵路还任，以文思使王崇拯代之。
　　熊本言，经制獠贼，乞差秦凤钤辖贾昌言量募兵暛用。从之。诏：「夔州路难得钱粮，熊本处置边州事，所用大小使臣及军兵等，并须精选。」
　　诏熙河路有功使臣未有差遣，借职以上并增差内地监当；其三班差使以下，愿换禁军将校者，比附安排。
　　又诏三路臣僚奏举武举人，虽非土著，别州有户贯者，并许收试。
　　又诏江、淮等路发运使张颉专应接高丽使入贡事。先委发运使罗拯，拯已罢故也。
　　诏：「闻淮南、江东、两浙路灾伤州军米价踊贵，其令发运司勘会斗钱八十以上处，留上供米毋过百万石；量减市价于民，斗毋过八十。」新纪书：诏发运输京师粟，留无过百万，羡者与饥民。
　　诏：「官户输役钱免其半，所免虽多，各毋过二十千。两县以上有物产者，通计之。两州、两县以上有物产者，随所在输钱。等第不及者，并一多处。」以司农寺言官户减免钱数，及人户两处有产业者出钱不一故也。墨史有此，朱史削去，云后已书，盖九月二十二日司农寺云云，似重出也。今两存之。新纪于丙申日书减官户役钱之半，旧纪无之。
　　丁酉，翰林学士、工部侍郎元绛复兼侍读学士。绛坐三司火夺职，至是复之。
　　奉礼郎、检正中书刑房公事王震提举邢、洺、相州义勇、保甲。太常博士、检详枢密院礼房文字王伯虎提举绛、隰等州义勇、保甲。
　　别试所言：「武举人试孙、□、六韬大义。六韬本非完书，辞理讹舛，无所考据，欲止于孙、□书出义题。」从之。
　　诏参知政事吕惠卿罢提举编修司农寺条例。
　　赐秦凤等路转运司银二十万两，募商人免税入中粮草。
　　熙河路洮西安抚司言：「熟户摩雅克族麦熟宗哥引兵钞略，本司出兵千一百人防拓，经略司亦遣兵千人为声援。今讲珠城一带无事，兵并放还。」诏赐防拓兵特支钱有差。
　　环庆路经略司言，蕃官供备库副使梅重信、内殿承制合门祗候蒙布等，乞封赠父母妻。诏依汉官例。
　　又诏河东、陕西路缘边州军并外城寨受敌处，依河北守城法。
　　戊戌，右龙武军大将军、均州团练使宗制卒。相王允弼子也。中书拟赠华州观察使、华阴侯。手诏：「宗室名连『宗』字者，皆太祖、太宗诸王之后，方今于皇家最为行尊属近，比岁沦亡相继，存者无几，送终之典理宜加厚。可赠彰化军留后、北海郡公，着为例。」
　　辛丑，召辅臣观谷于后苑。
　　诏江宁府倚阁四等以下户六年、七年逋税，以岁旱故也。
　　权发遣荆湖南路转运副使蔡晔言：「全、邵州招诱平水等三十团峒首领杨晟进等纳兵械归明，乞依例岁输课米。」从之。
　　壬寅，诏诸州军当留厢军工役，大名府、瀛雄州八十人，余州军五十人，非朝旨毋得抽差。
　　诏：「陇山一带已经差官案视可耕官田，德顺军、仪州四千八百八十九顷，已募三千九百九十三余户，请佃四千一百七十三顷，岁输租计万三千一百余石。其令王广渊籍佃户为弓箭手，免所输租，不愿者听别募人，具所籍人马数以闻。」
　　鄜延路经略司言：「德靖寨蕃官李德平劫略西界财畜，已差官根究，还夏国首领。勘会西人时于界首出没，理索人畜，别无大段贼马。盖因庆州荔原堡蕃部擅入西界劫略，致互相绚报。乞严戒荔原堡蕃部免致生事。」从之。
　　上批：「枢密院见比较兵数，及章惇所奏兵费事，因何如此淹缓多日不见闻奏？与限一月，令了当。」此据御集，当考详。日录七月十七日章惇论密院添兵事，上曰：「章惇必别有意，非特为添兵，前乃乞留中，不降出札子，因进呈兵数，须得密，有何义理？」此或与上批相关，兵数须得密，已见七月十七日。
　　癸卯，诏韩琦子忠彦候服阕，除直龙图阁。又诏孝彦、纯彦、粹彦升一任，端彦迁一官，赐孙治进士出身；子嘉彦，孙澡、洽、诚，女之子王几道，并文资安排，用遗奏恩也。
　　中书言：「江、淮等路发运使副并兼制置茶、盐、矾、酒税【五】，提举逐路巡检兵甲贼盗，都大提举江、浙、荆湖、福建、广南路银铜铅锡坑冶、市舶、铸钱等事，职务至觽，无繇办集。请以江、淮、荆、浙等路制置盐矾，兼发运使副结衔，余事毋得管句。」从之。会要系之九月，又略不同，今从实录。会要云：熙宁八年九月，中书门下言：「欲乞发运使嗣除所管钱物、斛斗，就贱处入买，贵处粜卖，或就近便计置点检纲运盐矾事，及诸官吏因本司事有违法者许纠举外，其余事并不得管句。仍只以江、淮、荆、浙等路制置盐矾，兼发运使结衔。」从之。元佑三年十月三日、崇宁三年九月二十日，可考。
　　甲辰，卫州言，汲县朝歌村保正裴公讨为军贼所掳，弟公详率觽追贼，夺公讨以还，仍获贼首。诏以公详代公讨为都保正，赐钱百千。
　　三司言：「州县以丝挠为赋，旧不收官耗及秤耗者，请增收十之一。旧收数多者，自如旧。」从之。
　　诏熙河路以功补文学助教者，召朝臣二人奏举，注权入官，三年满、无遗阙，尝得解者，与注正官；余奏取旨。
　　乙巳，常州团练推官曾旼管句福建路常平等事，上前此固欲与改外任差遣，六月十七日、又十月十四日。蔡承禧劾吕升卿又以旼为言，故出之。
　　承禧言：「旼科场小生，略无声实，轻儇阴狡，依倚城社。吕惠卿置在门下，又令编修令敕，职为检讨，曾无论撰之补；忽侮同列，动有呵叱之辱。谬为刚狷，阴招权利。臣初至京师，尝闻其人得为检讨，虑有异才，及遇与语，其人才乃奴仆之下者。顷尝登对，陛下之明，已悉其人，别无擢用。臣欲乞下经义所并令敕所检会曾旼检讨编修有何劳效？若无所备，乞下屏斥。」于是又言：「旼奴隶小物，卑事惠卿左右，依倚为奸，利口上谗。自及第后，即入条例司，不一二年，即为提举，岂曰为官择人？提举之命，虽未为监司，在京视之则眇然，在外道则可以废置官吏，利害民庶，动关国家调度，所系不轻。若以庸下轻浮小人杂煺其间，不惟有害于事，亦使一路吏民无诉。至于转运、提刑，其势足以相执，或有恣意妄施喜怒，行遣官吏难与之较。伏乞送铨院，与合入差遣。提仓之命，乞别选人。」十一月十四日旼罢。
　　先是，大理寺丞方泽除江西路提举常平，承禧并言：「泽才识庸下，缘吕惠卿妻党，以违碍选人入条例司。未及三二年，不应便有此除。」又言：「泽为越州判司，有不可言之秽行，为人所诉，几欲成狱，本州岛庇覆得免，岂堪临长一路？伏乞追寝除命，送两浙转运司下越州根究施行。」承禧言方泽先与曾旼同章，泽除提仓，实录不书，今附此。九年五月十四日，承禧云云，可考。实录乃于八年十一月十一日载承禧言，盖十一月十一日方有体量之命也，今两存之。
　　诏：「大长公主当降出，其令内外两制以上及诸路监司访世族子弟性行良善、仪状秀整，可备选尚者以名闻。在外令乘驿赴阙。」
　　上批：「在京剩员营房，差沈希颜管句。」以管房迫隘，疲老失所依故也。
　　荆湖北路转运使孙桷言：「知保静州彭儒武自言欲遣子归顺，畏师晏邀阻。乞发卒修辰州北江堡寨，以备师晏。仍乞差前管句文字、著作佐郎陈向，太常博士秦中干集。」及言权转运判官周师厚沮边事，诏委桷专处置，对移师厚邻路，以向及中为荆湖北路转运司句当公事。居旬日，师厚亦言欲因师晏等穷窘，建城寨，招纳师晏等，置于辰州，然后进兵，据其故栅。诏桷相度施行。周师厚所言，乃二十七日事，今并书。不知师厚竟对移何处，当考。
　　戊申，诏内外宫观、寺院主首及僧、道正，旧降宣敕差补者，自今尚书祠部给帖。
　　诏真定府路安抚司，如北人移铺侵越疆界，先以理道说谕止约；或不从，量以兵马驱逐，毋辄生事。本路言探报北人欲移铺屋故也。
　　诏铸钱监所铸钱，每缗熟钱重五斤。若前代旧钱并听行用，其不堪上供者，许留逐州杂支。二月二日、五月十六日。
　　诏：「灾伤州军获强盗，该凌迟处斩。或杀人，或凶恶，或军人，或三犯行劫，并至死。或曾犯盗至徒，经断而又三人以上持杖行劫，至死。或在重法州县者，听用赏格。余降一等赏之，劫谷食者又降一等。」
　　军器监乞诏逐路转运司应副材物，于前五年取一年酌中钱数为额外收买，听于上供钱帛折除；非上供路，即朝廷降钱给还。从之。
　　庚戌，吏部侍郎、平章事、监修国史韩绛罢为礼部尚书、观文殿大学士、知许州，仍诏出入如二府仪，大朝会缀中书、门下班。绛居相位，数与吕惠卿异议，王安石复入，论政愈驳，数称疾，固求罢，而有是命。绛本传但云：绛继王安石为相，请置局中书，钩考用度，以均节邦计，事滞留多不决，数月，以疾辞。新、旧实录并如此，可谓疏略矣。今参取别修，存其梗概。邵伯温见闻录云：「韩绛初以论助役，与王安石同，复拜史馆相，为吕惠卿所不容，出知定州。」
　　诏蠲鄂州失催茶税钱岁二万五千七百余缗，仍令民自熙宁七年复认旧额输纳。以三司言，自嘉佑四年茶法通商，至熙宁六年，总十五年，失催钱至三十八万五千六百三十余缗故也。
　　中书言：「国学开封府诸科举人孙义等诉所问题，并挑摘三两字，至有重迭数十字者。试院亦奏义等尝于帘前言朝廷欲废诸科，乞预行晓示，免使孤寒虚习勤苦。」诏并驳放，内为首者殿一举。初，义等既就试，得所问义目，掷试卷于地，相率出外，遮宰相自诉。诏取义目进呈，而有是命。
　　上批：「都城久失修治，熙宁之初，虽尝设官缮完，费工以数十万计。今遣人视之，乃颓圮如故，若非选官总领，旷日持久，不能就绪，可差入内东头供奉官宋用臣提辖修完，有当申请事条具以闻。仍差河北、京东简中崇胜、奉化十指挥及废监牧军士五千人，专隶其役，军士仍隶步军司。应缘修城役使犯杖以下，令提选修城所决之，合干追照仍送步军司，每五百人许奏辖殿直以下至殿侍一人督役。」九月七日置广固等，地理志云：熙宁八年九月癸酉完都城，元丰元年十月丁未告毕。初修月日与实录不同，当考。
　　诏熙河及洮西缘边安抚司，自今月奏军民平安。初并旬奏，至是以边事平息也。
　　辛亥，诏籴买粮草违法致亏官甚者，监官及知州、通判并取旨降黜。
　　壬子，命池州司法参军孙谔编定省府寺监公使例册条贯，又命谔监制敕库。谔，邵武人，既举进士，试法中第一，故以此命之。制敕库用士人自谔始。监制敕库，以杨时墓志增入。九月二十四日为习学，元丰二年正月六日，可考。
　　又诏澶定州、北京军器什物各为九库。
　　司农寺言：「保甲之法，主客户五家相近者为小保，五小保为大保，十大保为都保，诸路皆准此行之。惟开封府界五路，则除客户独选主户有二丁者入正保，以故小保有至数十家，大保有至百余家，都保有至数百家，人数过多，地分阔远，一保有犯，连坐者觽。盖立法之初，有所未尽，欲令开封府界五路依诸路编排。」诏自今保甲三年一造簿编排，开封府界五路候造簿日，如所请施行。
　　权发遣盐铁判官、提举成都府、利州、秦凤、熙河等路茶场李杞言，卖茶、博马，乃是一事，乞同提举买马，岁以万千匹为额。诏杞兼提举买马，且以二万匹为额，二年取旨。
　　诏河东路民田蠲税及八分以上，并权倚阁。
　　司农寺言：「江东、淮、浙灾伤当赈粜，闻江南西路谷稍贱，乞遣知咸平县、殿中丞□居厚计置，及于荆湖路兑籴应副。」居厚，豫章人也。
　　又言：「本司点检诸路拘卖坊场、河渡、盐井、碾硙之类，簿书灭裂，欠失官钱。欲委提点刑狱司选官，取自拘卖以来，至今年终文案，并敕条驱磨申寺点检，校其驱磨精麤，案为赏罚。」从之。
　　河东路察访使李承之言：「太原府十二州军夏秋税外，有和籴粮草，最为弊法。以其量支价钱，虽遇荒歉，无例检放，纵许倚阁，亦次年催纳。虽官给钱布万数不少，而民所得微细，全无所济。若直减一分，而以钱布买一分粮草，自可得足。兼改为正额，即送纳割移，事之简便，遇灾伤，例得检放，不烦逐时奏请倚阁。」诏河东都转运司勘会以闻。其后，都转运司言无例除放，遂已。朱本削去，以为不曾施行，新本从之，今复存此。
　　癸丑，司农寺言：「开封县赊买粳米价钱六万缗，多失催理，无簿籍案验。又失催常平钱四万余缗，并所散坊场钱八千缗，及不开修紧急沟渎。知县胡宗尧乞差替。」诏宗尧冲替，令司农寺具前府界提点□审礼、刘淑、蔡确违法事以闻。后淑、审礼、确坐各有失点检诸县违法事，展磨勘二年。淑又坐不肯签书发摘祥符县违法申司农状，与堂除合入差遣，仍令件析违法事以闻。十二月十四日，展年，别与差遣，今并书。件析违法事，后无所见。
　　又言：「咸平、新郑、白马、酸枣等县推行簿法，均定役钱，牓示民户，并无辞诉。闻诸路官吏多未通晓，欲乞府界令佐造簿已毕，通晓法意者，从本寺遣句当公事，指教诸路造簿及推行常平给纳新法，催理旧欠常平、免役、坊场等钱谷，候一路指教推行毕，比较课最，量材擢用。」从之，仍候举到官，中书审察与差。
　　乙卯，诏司农寺支坊场钱三十万缗，为郓州市易本钱。
　　中书言：「审刑院详议官【六】、大理寺详断官皆亲书节案，乞止令圈节，付吏写录，并减详议官一员、断官二员。」从之。
　　审刑院、大理寺言，有荫人杨仲甫、百姓贾沆等十一人传谤讪时政文字，罪当徒。会赦，诏仲甫、沆刺配荆湖南路本城，余编管淮南、京西路。
　　丙辰，手诏：「先皇帝自齐州防御使入继大统，治平二年建为兴德军。今潜邸建佛寺，宜以本封之镇名之，可赐额『兴德禅院』，赐淤田三十顷。」
　　又诏自今在京及开封府界听行折二铜钱。
　　又诏绛州垣曲钱监，封桩三司铜锡本钱并龏钱内，以十万缗借河东转运司市粮草。
　　诏：「京朝官、选人、使臣等试经书、律令大义、断案等，上等第一人与循资，在京刑狱司差遣；中等堂除；下等注官。换官者准此。」
　　上批：「汴水涨甚，见深一丈二尺，可火急令都水监那官一员前去上流相度减放，须管旦暮退落。」已而中书进呈水寻退落讫。
　　丁巳，提辖修完京城宋用臣言：「护龙等河逼城，不可修筑，乞度地高下，开展河道。」从之。
</div>
    <div class="pagination">
<a href="续资治通鉴长编_page363.html">上一页</a><span>...</span><a href="续资治通鉴长编_page359.html">359</a><a href="续资治通鉴长编_page360.html">360</a><a href="续资治通鉴长编_page361.html">361</a><a href="续资治通鉴长编_page362.html">362</a><a href="续资治通鉴长编_page363.html">363</a><span class="current-page">364</span><a href="续资治通鉴长编_page365.html">365</a><a href="续资治通鉴长编_page366.html">366</a><a href="续资治通鉴长编_page367.html">367</a><a href="续资治通鉴长编_page368.html">368</a><a href="续资治通鉴长编_page369.html">369</a><span>...</span><a href="续资治通鉴长编_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
