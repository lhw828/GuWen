<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 228 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 228 页/共 334 页
  </h1>
  <div class="content">
   28上官婕妤劝韦后袭则天故事，上表请天下士庶为出母服丧三年，〔上，时掌翻。为，于伪翻。所以感动帝心，令其念武后也。〕又请百姓年二十三为，五十九免役，〔唐制，二十一为丁，六十为老。〕改易制度以收时望。制皆许之。
29癸卯，制，降诸武，梁王三思为德静王，定王攸暨为乐寿王，〔皆降封县王也。德静县属夏州；乐寿县属深州。〕河内王懿宗等十二人皆降为公，以厌人心。〔乐，音洛。厌，于协翻。〕
30甲辰，以康休璟为左仆射，同中书门下三品如故；〔璟，俱永翻。〕豆卢钦望为右仆射。
31六月，壬子，以左骁卫大将军裴思说充灵武军大总管，以备突厥。〔骁，坚尧翻。说，读曰悦。厥，九勿翻。〕
先是，仆射为正宰相，〔先，悉荐翻。〕其后多兼中书门下之职，午前决朝政，〔朝，直遥翻。〕午后决省事。〔省事，尚书省事也。〕至是，钦望专为仆射，不敢预政事，故是有命。是后专拜仆射者，不复为宰相矣。〔复，扶又翻。〕
又以韦安石为中书令，魏元忠为侍中，杨再思检校中书令。
33丁卯，祔孝敬皇帝于太庙，号义宗。〔故太子弘谥孝敬皇帝，帝兄也。〕
34戊辰，洛水溢，流二千馀家。
35秋，七月，辛巳，以太子宾客韦巨源同中书门下三品，西京留守如故。〔守，式又翻。〕
36特进汉阳王张柬之表请归襄州养疾；乙未，以柬之为襄州刺史，不知州事，给全俸。〔唐制，特进正二品，郡王从一品；从品高给一品，月俸八千，食料一千八百，杂用一千二百。上州刺史从三品，月俸五千一百，杂用九百。〕
37河南、北十七州大水。八月，戊申，以水灾求直言。右卫骑曹参军西河宋务光上疏，〔唐诸卫府有仓、兵、骑冑四曹参军，骑曹参军掌外内杂畜簿帐牧养，凡府马承直，以远近分七番，月一易之，以敕出宫城者给马。西河县属汾州。骑，奇寄翻。上，时掌翻。疏，所去翻。〕以为：「水阴类，臣妾之象，恐后庭有干外朝之政者，〔朝，直遥翻。〕宜杜绝其萌。今霖雨不止，乃闭坊门以禳之，至使里巷谓坊门为宰相，言朝廷使之燮理阴阳也。〔宋白曰：唐制，久雨则闭坊市忠门以祈晴。〕又，太子本国，宜早择贤能而立之。又，外戚太盛，如武三思等，宜解其机要，厚以禄赐。又，郑普思、叶静能以小技窃大位，亦朝政之蠹也。」疏奏，不省。〔技，渠绮翻。朝，直遥翻。省，悉景翻。〕
38壬戌，追立妃赵氏为恭皇后，〔赵妃死见二百二卷高宗上元二年。考异曰：旧本纪云「甲子」，今从实录。〕孝敬皇帝妃裴氏为哀皇后。
39九月，壬午，上祀昊天上帝、皇地祇于明堂，以高宗配。
40初，上在房陵，州司制约甚急；刺史河东张知謇、灵昌崔敬嗣〔河东，旧蒲阪也，带河东郡；隋废郡，改蒲阪为河东县；唐因之，带蒲州。隋分酸枣县，置灵昌县，因河津以为名；唐属滑州。謇，九辇翻。〕独待遇以礼，供给丰赡。〔赡，而艳翻。〕上德之，擢知謇自贝州刺史为左卫将军，赐爵范阳公。敬嗣已卒，求得其子汪，嗜酒，不堪厘职，除五品散官。〔唐六典，隋炀帝置朝请大夫为正五品散官。隋文帝置朝散大夫为正四品散官，炀帝改从五品下。〕
41改葬上洛王韦玄贞，其仪皆如太原王故事。〔武士写封太原王。〕
42癸巳，太子宾客、同中书门下三品韦巨源罢为礼部尚书，以其从父安石为中书令故也。〔从，才用翻。〕
43以左卫将军上邽纪处讷兼检校太府卿，处讷娶武三思之妻姊故也。〔处，昌吕翻。〕
44冬，十月，命唐休璟留守京师。〔守，式又翻。〕
45癸亥，上幸龙门；乙丑，猎于新安而还。〔还，从宣翻，又如字。〕
46辛未，以魏元忠为中书令，杨再思为侍中。
47十一月，戊寅，群臣上皇帝尊号曰应天皇帝，皇后曰顺天皇后。〔上，时掌翻。〕壬午，上与后谒谢太庙，赦天下；相王、太平公主加实封，皆满万户。〔相，息亮翻。〕
48己丑，上御洛城南楼，〔洛阳皇城之西南曰洛城门，门内即洛城殿。〕观泼寒胡戏。〔泼寒胡戏即乞寒胡戏，本出于胡中西域康国，十一月鼓舞乞寒，以水交泼为乐，武后末年始以季冬为之。〕清源尉吕元泰上疏，以为「谋时寒若，〔清源县属并州，隋于古梗阳城置，以水为名。书洪范曰：谋时寒若。注云：群能谋则时寒顺之。若，顺也。上，时掌翻。疏，所去翻。〕何必裸身挥水，鼓舞衢路以索之！」〔裸，郎果翻。索，山客翻。〕疏奏，不纳。
49壬寅，则天崩于上阳宫，年八十二。遗制：「去帝号，〔去，羌吕翻。〕称则天大圣皇后。王、萧二族及褚遂良、韩瑗、柳奭亲属皆赦之。」〔武后之立也，王皇后、萧淑妃幽废，不得良死，褚遂良、韩瑗以谏死，柳奭以王后亲属死，其亲属皆流窜。〕
上居谅阴，以魏元忠摄冢宰三日。元忠素负忠直之望，中外赖之；武三思惮之，矫太后遗制，慰谕元忠，赐实封百户。元忠捧制感咽涕泗，见者曰：「事去矣！」〔知其不敢复论武氏事也。〕
十二月，丁卯，上始御同明殿见群臣。〔见，贤遍翻。六典：东都皇宫南面三门，中曰应天，左曰兴教，右曰光政。光政之北曰明福，明福之西曰崇贤门，其内曰集贤殿，集贤之东曰亿岁殿，又东曰同明殿。〕
50太后将合葬干陵，给事中严善思上疏，以为：「干陵玄宫以石为门，铁锢其缝，〔缝，扶用翻。〕今启其门，必须镌凿。神明之道，体尚幽玄，动众加功，恐多惊黩。况合葬非古，汉时诸陵，皇后多不合葬，魏、晋已降，始有合者。望于干陵之傍更择吉地为陵，若神道有知，幽涂自当通会；若其无知，合之何益！」不从。
二年〔（丙午、七○六）〕
1春，正月，戊戌，以吏部尚书李峤同中书门下三品，中书侍郎于惟谦同平章事。
2闰月，丙午，制：「太平、长宁、安乐、宜城、新都、安定、金城公主并开府，置官属。」〔自长宁以下皆皇女也。乐，音洛。〕
3武三思以敬晖、桓彦范、袁恕己尚在京师，忌之，乙卯，出为滑、洺、豫三州刺史。〔旧志，滑州去京师一千四百四十里，东都五百三十里。洺州，京师东北一千五百八十五里，至东都八百五十七里。豫州，去京师一千五百四十里，至东都六百七十里。考异曰：实录、新纪、新旧列传皆不见崔玄暐及晖等出为刺史年月，惟旧纪及统纪、康历有此三人。盖玄暐先已出矣，但不知何时。然晖等贬为司马时，乃刺朗、亳、郢、均四州，盖于后又经迁徙矣。康历、统纪以为在王同皎诛后，今从之。〕
4赐閺乡僧万回号法云公。〔万回姓张氏。初，母祈于观音像而妊回，回生而愚，八九岁乃能语，虽父母亦以豚犬玄之。其兄戍役于安西，音问隔绝，父母遣其问讯，一日，朝赍所备而往，夕返其家，父母异之。弘农去安西万里，以其万里而回，因号万回。武后赐之锦袍金带。〕
5甲戌，以突骑施酋长乌质勒为怀德群王。〔骑，奇寄翻。酋长，上慈由翻，下知两翻。〕
6二月，乙未，以刑部尚书韦巨源同中书门下三品，仍与皇后叙宗族。
7丙申，僧慧范等九人并加五品阶，赐爵郡、县公；道士史崇恩等加〔【章：十一行本「加上有「三人」二字；乙十一行本同。】〕五品阶，除国子祭酒，同正；〔唐会要曰：永徽五年，蒋孝璋除尚药奉御，员外特置，仍同正员。员外官自此始也。〕叶静能加金紫光禄大夫。
8选左、右台及内外五品以上官二十人为十道巡察使，〔使，疏吏翻。〕委之察吏抚人，荐贤直狱，二年一代，考其功罪而进退之。易州刺史魏人姜师度、礼部员外郎马怀素、殿中侍御史临漳源干曜、监察御史灵昌卢怀慎、卫尉少卿滏阳李杰皆预焉。〔魏县，汉属魏郡，时属魏州，晋愍帝讳邺，改邺为临漳，时邺城已沦覆矣。后赵复为邺县。东魏分邺、内黄、斥丘、肥乡，置临漳县，周、隋、唐属相州。滏阳，汉武安县地，后周置滏阳县，属相州。滏，音釜。〕
9三月，甲辰，中书令韦安石罢为户部尚书；户部尚书苏緕为侍中、西京留守。〔守，手又翻。〕緕，颋之父也。〔颋，他鼎翻。〕唐休璟致仕。
10初，少府监丞弘农宋之问及弟兖州司仓之逊〔弘农县带虢，治弘农川。康制，仓曹司仓参军事掌租调、公廨、庖厨、仓库、市肆。〕皆坐附会张易之贬岭南，逃归东都，匿于友人光禄卿、驸马都尉王同皎家。同皎疾武三思及韦后所为，每与所亲言之，辄切齿。之逊于帘下闻之，密遣其子昙及甥校书郎李悛告三思，欲以自赎。三思使昙、悛及抚州司仓冉祖雍〔抚州，汉南昌南城县地，吴孙亮分置临川郡，隋平陈，置抚州。昙，徒含翻。悛，丑缘翻。〕上书告同皎与洛阳人张仲之、祖延庆、武当丞寿春周憬等〔寿春县，汉属淮南郡，晋避郑太后讳，改曰寿阳，隋复曰寿春县，带寿州。憬，俱永翻。〕潜结壮士，谋杀三思，因勒兵诣阙，废皇后。上命御史大夫李承嘉、监察御史姚绍之按其事，又命杨再思、李峤、韦巨源参验。仲之言三思罪状，事连宫壸。〔壸，苦本翻。〕再思、巨源阳寐不听；峤与绍之命反接送狱。仲之还顾，言不已，绍之命檛之，折其臂。仲之大呼曰：〔檛，则瓜翻。，折，而设翻。呼，火故翻。〕「吾已负汝死，当讼汝于天！」庚戌，同皎等皆坐斩，〔考异曰：御史台记曰：「同皎与张仲之等谋诛三思，为宋昙所发。御史大夫李承嘉、御史姚绍之按问，事连椒宫，内敕宰相问对。诸宰佯假寐无所闻，独峤与承嘉窃议，同皎、仲之等遇族。」又曰：「张仲之等谋诛武三思，宋之逊子昙知其谋，将发之，未果。会冉祖雍、李恮于路白之亥、恮以闻。」又曰：「张仲之、宋之逊、祖延庆谋于衣袖中发铜弩射三思，伺其便未果。之逊子昙密发之，敕李承嘉与绍之按于新开门内。初，绍之将直其事，未定，敕宰相对问。诸相畏三思，但僶俛佯不闻，仲之、延庆言诸相中有附会三思者，屡与承嘉耳言，复说诱绍之，事乃变，遂密置人力十余，命引仲之对问，至则塞口反接，送系所。绍之还谓仲之曰：『张三，事不谐矣！』仲之固言三思反状，绍之命檛之而臂折，仲之大呼天者六七，谓『绍之反贼！我臂且折矣，已输你，当诉尔于天曹！』乃自诬反而遇族。」朝野佥载曰：「初，之逊谄附张易之兄弟，出为兖州司仓，遂亡归，王同皎匿之于小房。皎，慷慨之士也，忿逆韦与武三思乱国，与一二所亲论之，每至切齿。之逊于帘下窃听之，遗侄昙上书告之，以希逆韦之旨。武三思等果大怒，奏诛同皎之党。」实录：「同皎与周憬等潜谋诛三思，乃招集将士，期以则天灵驾发引因劫杀三思。李悛等知而告三思，三思因言同皎等谋反，竟坐斩。」唐历、统纪亦与实录略同，而云「仲之误泄于友人宋之问，之问伪应之，祖雍、之逊亦预其谋，既而背之。李悛、之问甥也，命以告三思，因言同皎谋反。」旧传云：「之问左迁泷州参军，未几逃还，匿于张仲之家。仲之与同皎等谋杀武三思，之问令兄子发其事以自赎。及同皎等获罪，起之问为鸿胪主簿。」按三思等幸于中宗、韦后，权倾天下，同皎等若擅杀之，岂得晏然无事！苟无胁君之志，岂得轻为此谋！又云「袖中发铜弩」，此则殆同儿戏。盖忿疾三思，或与仲之、憬等有欲杀之言，而之逊等以告三思，三思因教昙等诬告同皎，云谋于灵驾发引日劫杀三思，因废皇后谋反耳。今从佥载。〕籍没其家。周憬亡入比干庙中，大言曰：「比干古之忠臣，知吾此心。三思与皇后淫乱，倾危国家，行当枭首都市，恨不及见耳！」遂自刭。〔枭，坚尧翻。刭，古顶翻。〕之问、之逊、昙、悛、祖雍并除京官，〔京官，谓在京职官也，亦谓之京司官。〕加朝散大夫。〔朝，直遥翻。散，悉亶翻。〕
11武三思与韦后日夜谮敬晖等不已，复左迁晖为朗州刺史，崔玄暐为均州刺史，桓彦范为亳州刺史，袁如己为郢州刺史；〔郢州，汉竟陵县地，江左置竟陵郡，西魏置温州，后周置郢州。复，扶又翻。〕与晖等同立功者皆〔【章：十二行本「皆」上有「薛思行等」四字；乙十一行本同；孔本同；张校同；退斋校同。】〕以为党与坐贬。
12大置员外官，自京司及诸州凡二千余人，宦官超迁七品以上员外官者又将千人。
魏元忠自端州还，为相，〔魏元忠先贬高要尉。高要县带端州。相，息亮翻。〕不复强谏，〔复，扶又翻。〕惟与时俯仰；中外失外。酸枣尉袁楚客〔酸枣县，汉、晋属陈留郡，后齐废，隋开皇六年复置，属郑州，唐属滑州。〕致书元忠，以为：「主上新服厥命，惟新厥德，〔引书咸有一德之文。〕当进君子，退小人，以兴大化，岂可安其荣宠，循默而已！今不早建太子，择师傅而辅之，一失也。公主开府置僚属，二失也。崇长缁衣，使游走权门，借势纳赂，三失也。俳优小人，盗窃品秩，四失也。有司选进贤，皆以货取势求，五失也。宠进宦者，殆满千人，为长乱之阶，六失也。〔长，知两翻。〕王公贵戚，赏赐无度，竞为侈靡，七失也。广置员外官，伤财害民，八失也。先朝宫女，得自便居外，出入无禁，交通请谒，九失也。〔九失，指言上官婕妤、贺娄尚宫之类。朝，直遥翻。〕左道之人，荧惑主听，盗窃禄位，十失也。〔十失指言叶静能、郑普思之类。〕凡此十失，君侯不正，谁与正之哉！」元忠得书，愧谢而已。
13夏，四月，改赠后父韦玄贞为酆王，后四弟皆赠郡王。四弟，洵、浩、洞、泚也。
14己丑，左散骑常侍、同中书门下三品李怀远致仕。
15处士韦〔【章：十二行本「韦」上有「京兆」二字；乙十一行本同；孔本同。】〕月将上书告武三思潜通宫掖，必为逆乱；〔处，昌吕翻。〕上大怒，命斩之。黄门侍郎宋璟奏请推按，〔璟，俱永翻。〕上益怒，不及整巾，屣履出侧门，〔侧门，非正出之门。程大昌曰：唐大明宫朝堂外左、右金吾仗之侧，有曰侧门者，以其在端门旁侧也。以长安大明宫之侧门推之，则洛阳宫之侧门从可知也。屣，所徒翻。，履不蹑跟也。〕谓璟曰：「朕谓已斩，乃犹未邪！」命趋斩之。〔趋，与趣同，尺玉翻。〕璟曰：「人言宫中私于三思，陛下不问而诛之，臣恐天下必有窃议。」固请按之，上不许，璟曰：「必欲斩月将，请先斩臣！不然，臣终不敢奉诏。」上怒少解。〔少，诗沼翻。〕左御史大夫苏簔、〔簔，式亮翻。〕给事中徐坚、大理卿长安尹思贞皆以为方夏行戮，有违时令。上乃命与杖，流岭南。过秋分一日，平晓，广州都督周仁轨斩之。〔考异曰：朝野佥载曰：「周仁轨过秋分一日平晓斩之，有敕舍之而不及。」统纪，月将死附于此年末，唐纪在二月，旧传、唐历皆在五王死后。按此年七月杀敬晖等，若在后，徐坚表不得云「「朱夏在辰」，思贞不得云「发生之月也」。今约其事附于此月。〕
16御史大夫李承嘉附武三思，诋尹思贞于朝，〔朝，直遥翻〕。思贞曰：「公附会奸臣，将图不轨，先除忠臣邪！」承嘉怒，劾奏思贞，出为青州刺史。〔旧志，青州，京师东北二千五百二十里，至东都一千五百七里。〕或谓思贞曰：「公平日讷于言，及廷折承嘉，何其敏邪﹖」〔折，之舌翻。〕思贞曰：「物不能鸣者，激之则鸣。承嘉恃威权相陵，仆义不受屈，亦不知言之从何而至也。」
17武三思恶宋璟，〔恶，乌路翻。〕出之检校目州刺史。〔旧志：贝州，京师东北一千七百八十二里，至东都九百九十二里。〕
18五月，庚申，葬则天大圣皇后于干陵。
19武三思使郑愔告朗州刺史敬晖、亳州刺史韦彦范、〔桓彦范时赐姓韦，因而称之。愔，于今翻。亳，旁各翻。〕襄州刺史张柬之、郢州刺史袁恕己、均州刺史崔玄暐与王同皎通谋，六月，戊寅，贬晖崖州司马，彦范泷州司马，柬之新州司马，恕己窦州司马，玄暐白州司马，〔泷，所江翻。白州，汉合浦县地，武德初置南州，仍分合浦置博白县，六年改曰白州。考异曰：唐历、统纪，皆于王同皎诛后即云「三思令宣州司功郑愔诬柬之等与王同皎谋反，又贬玄暐等四人为僻远州刺史。」按愔若于时已告云谋反，则岂应犹得刺史﹖又云告柬之等，而柬之岂得独不贬！今从实录。〕并员外置，仍长任，削其勋封；复彦范姓桓氏。
20初，韦玄贞流钦州而卒，〔流钦州见二百三卷武后光宅元年。卒，子恤翻。〕蛮酋宁承基兄弟逼取其女，〔酋，慈由翻。〕妻崔氏不与，承基等杀之，及其四男洵、浩、洞、泚，〔洵，音荀。泚，且礼翻。〕上命广州都督周仁轨使将兵二万讨之。〔将，即亮翻。〕承基等亡入海，仁轨追斩之，以其首祭崔氏墓，杀掠其部众殆尽。上喜，加仁轨镇国大将军，〔唐武散官无镇国大将军，盖中宗创置以宠仁轨也。〕充五府大使，〔五府，广、桂、邕、琼五都督府也。使，疏吏翻。〕赐爵汝南郡公。韦后隔帘拜仁轨，以父事之。及韦后败，仁轨以党与诛。〔考异曰：朝野佥载曰：「韦氏遭则天废庐陵之后，后父韦玄贞与妻女等并流岭南，被首领宁氏大族逼夺其女，不伏，遂杀贞夫妻，七娘等并夺去。及孝和即位，皇后当途，广州都督周仁轨将兵诛宁氏，走入南海，轨追之，杀掠并尽。韦后隔帘拜，以父事之，用为并州长史。后阿韦作逆，轨以党与诛。」今从实录，参取诸书。〕
21秋，七月，戊申，立卫王重俊为太子。〔重，直龙翻。〕太子性明果，而官属率贵游子弟，所为多不法；左庶子姚珽屡谏，不听，〔为太子不终张本，珽，待鼎翻。〕珽，暃之弟也。〔姚暃相武后。暃，殊玉翻。〕
22丙寅，以李峤为中书令。
23上将还西京，辛未，左散骑常侍李怀远同中书门下三品，充东都留守。〔散，悉亶翻。骑，奇寄翻。守，式又翻。〕
24武三思阴令人疏皇后秽行，牓于天津桥，〔行，下孟翻。〕请加废黜。上大怒，命御史大夫李承嘉穷核其事。承嘉奏言：「敬晖、桓彦范、张柬之、袁恕己、崔玄暐使人为之，虽云废后，实谋大逆，请族诛之。」三思又使安乐公主谮之于内，〔安乐公主下嫁三思子崇训，故得使之谮五王。乐音洛。〕侍御史郑愔言之于外，上命法司结竟。〔结竟者，结其罪、竟其狱也。或曰：竟，尽也，尽其命也。愔，于今翻。〕大理丞三原李朝隐奏称：「晖等未经推鞫，不可遽就诛夷。」〔朝，直遥翻。〕大理丞裴谈奏称：「晖等宜据制书处斩籍没，不应更加推鞫。」〔处，昌吕翻。〕上以晖等尝赐铁券，许以不死，乃长流晖于琼州，〔考异曰：实录初云「嘉州」，后云「崔州」；新本纪作「嘉州」；旧传作「崔州」。今从统纪、新传。〕彦范于瀼州，柬之于泷州，〔武德四年，平萧铣，分隋永熙郡之泷水县置泷州。泷，所江翻。瀼州，隋将刘方始开此路。贞观十二年，寻刘方故道，行达交趾，开拓夷獠，置瀼州。州在郁林西南交趾之东，北有瀼水，以为州名。〕恕己于环州，〔贞观十二年，李弘节开拓生蛮，置环州，取环王国为名，属岭南道。〕玄暐于古州，〔古州，亦李弘节开夷獠置。〕子弟年十六以上，皆流岭外。擢承嘉为金紫光禄大夫，进爵襄武郡公，谈为刑部尚书；出李朝隐为闻喜令。
三思又讽太子上表，请夷暐等三族；上不许。
中书舍人崔湜说三思曰：「晖等异日北归，终为后患，不如遣使矫制杀之。」三思问谁可使者，湜荐大理正周利用。〔【严：「用」改「贞」；下同。】〕利用先为五王所恶，贬嘉州司马，乃以利用摄右台侍御史，奉使岭外。比至，柬之、玄暐已死，遇彦范于贵州，〔说，输芮翻。使，疏吏翻。恶，乌路翻。比，毗至翻。贵州，汉广郁县地，古西瓯骆越所居，后汉谷永为郁林太守，降乌浒人十余万，开置七县，即此处也。地在广州西南、安南府之北，邕管所管郡县是也。隋分郁林置郁平县，属南定州，武德曰南尹州，贞观八年曰贵州。〕令左右缚之，曳于竹槎之上，〔槎，鉏加翻。〕肉尽至骨，然后杖杀。得晖，呙而杀之。恕己素服黄金，利用逼之使饮野葛汁，〔本草：钩吻，一名野葛。陶弘景曰：言其入口钩人喉吻。核事而言，乃是两物，未详云何。岭表录异曰：野葛，毒草也，俗呼为胡蔓草，误食之则用羊血解之。陈藏器曰：人食其叶，饮冷水即死，冷水发其毒也。彼人以野葛饲人，勿与冷水，至肥大，以冷水饮之，至死。悬尸于树，汁滴地生菌子，收之，名菌药，烈于野葛。〕尽数升不死，不胜毒愤，掊地，〔胜，音升。掊，薄侯翻。〕爪甲殆尽，仍捶杀之。〔捶，止橤翻。〕利用还，擢拜御史中丞。薛季昶累贬儋州司马，饮药死。儋，都甘翻。
三思既杀五王，权倾人主，常言：「我不知代间何者谓之善人，何者谓之恶人；但于我善者则为善人，于我恶者则为恶人耳。」
时兵部尚书宗楚客、将作大匠宗晋卿、大府卿纪处讷、鸿胪卿甘元柬皆为三思羽翼。〔胪，陵如翻。〕御史中丞周利用、侍御史冉祖雍、太仆丞李俊、光禄丞宋之逊、监察御史姚绍之皆为三思耳目，时人谓之五狗。
25九月，戊午，左散骑常侍、同中书门下三品李怀远薨。
26初，李峤为吏部侍郎，欲树私恩，要求入相，奏大置员外官，广引贵势亲识。既而为相，铨衡失序，府库减耗，〔相，息亮翻。〕乃更表言滥官之弊，且请逊位；上慰谕不许。
冬，十月，己卯，车驾发东都，以前检校井州长史张仁愿检校左屯卫大将军兼洛州长史。戊戌，车驾至西京。十一月，乙巳，赦天下。
27丙辰，以蒲州刺史窦从一为雍州刺史。〔雍，于用翻。〕从一，德玄之子也，〔窦德玄见二百一卷高宗麟德元年。〕初名怀贞，避皇后父讳，更名从一，〔更，工衡翻。〕多谄附权贵。太平公主与僧寺争碾硙，〔碾，急蹇翻。硙，五对翻。激水为之，不劳人功而自运。〕雍州司户李元纮判归僧寺。〔庸制：户曹司户参军事掌户籍计帐、道路过所、蠲符、杂傜、逋负、良贱刍笹、逆旅、婚姻、出讼、旌别孝悌。〕从一大惧，亟命元纮改判。元纮大署判后曰：「南山可移，此判无动！」从一不能夺。元纮，道广之子也。〔李道广见二百五卷武后万岁通天元年。〕
28初，秘书监郑普思纳其女于后宫，监察御史灵昌崔日用劾奏之，上不听。〔监，古衔翻。劾，户概翻，又户得翻。〕普思聚党于雍、岐二州，谋作乱。事觉，西京留守苏緕收系，穷治之。普思妻第五氏以鬼道得幸于皇后，上敕緕勿治。及车驾还西京，緕廷争之，〔守，式又翻。緕，古回翻。治，直之翻。争，读曰诤。〕上抑緕而佑普思；侍御史范献忠进曰：「请斩苏緕！」上曰：「何故﹖」对曰：「緕为留守大臣，不能先斩普思，然后奏闻，使之荧惑圣听，其罪大矣。且普思反状明白，而陛下曲为申理。臣闻王者不死，殆谓是乎！臣愿先赐死，不能北面事普思。」魏元忠曰：「苏緕长者，用刑不枉。普思法当死。」上不得已，戊午，流普思于儋州，〔儋，都甘翻。〕余党皆伏诛。
29十二月，己卯，突厥默啜寇鸣沙，〔灵州有鸣沙府。武德二年，以鸣沙县置会州，贞观六年，州废，更置环州，以大河环曲为名。九年州废，以县还属灵州，是年为默啜所寇，移治故丰安城。宋白曰：鸣沙本汉富平县地，后周于此置会州，寻立鸣沙镇，隋立环州，以大山环曲为名。此地人马行沙有声，异于余沙，故曰鸣沙。〕灵武军大总管沙咤忠义与战，军败，死者六千余人。〔托，初加翻。〕丁〔【严：「丁」改「辛」。】〕巳，突厥进寇原、会等州，〔武德二年以平凉郡会宁镇置西会州，贞观八年更名会州。〕掠陇右牧马万余匹而去。免忠义官。
30安西大都护郭元振诣突骑施乌质勒牙帐议军事，〔骑，奇寄翻。〕天大风雪，元振立于帐前，与乌质勒语。久之，雪深，元振不移足；乌质勒老，不胜寒，〔胜，音升。〕会罢而卒。〔卒，子恤翻。〕其子娑葛勒兵将攻元振，〔娑，素何翻。〕副使御史中丞解琬知之，〔使，疏吏翻。解，户买翻，姓也。〕劝元振夜逃去，元振曰：「吾以诚心待人，何所疑惧！且深在寇庭，逃将安适！」安卧不动。明旦，入哭，甚哀，娑葛感其义，待元振如初。戊戌，以娑葛袭嗢鹿州都督、怀得王。〔高宗显庆元年以突骑施索葛莫贺部置嗢鹿州都督府。嗢，乌没翻。〕
31安乐公主恃宠骄恣，卖官鬻狱，势倾朝野。〔朝，直遥翻。〕或自为制敕，掩其文，令上署之；上笑而从之，竟不视也。自请为皇太女，上虽不从，亦不谴责。〔考异曰：统纪云：「安乐公主私请废皇太子而立皇太女，帝以问魏元忠，元忠曰：『皇太子国之储君，生人之本，今既无罪，岂得辄有动摇，欲以公主为皇太女！驸马复若为名号，天下必甚怪愕，恐非公主自安之道。』公主知之，乃奏曰：『元忠，山东木强田舍汉，岂足与论国家权宜盛事、仪注好恶！阿母子尚自为天子，况儿是公主，作皇太女，有何不可！』」按中宗虽愚，岂不知立皇太女为不可，何必待元忠之言！今从旧传〕。
景龙元年〔（丁未、七○七）是年九月方改元。〕
1春，正月，庚戌，制以突厥默啜寇边，命内外官各进平突厥之策。右补阙卢篏上疏，〔篏，方矩翻。〕以为：「郄縠悦礼乐，敦诗书，为晋元帅；〔左传：晋文公搜于被庐，作三军，谋元帅。赵衰曰：「郄縠可。臣亟闻其言矣，说礼乐而敦诗书。诗书，义之府也；礼乐，德之则也；德义，利之本也。君其试之。」乃使郄縠将中军。帅，所类翻。〕杜预射不穿札，建平吴之勋。〔见八十一卷晋武帝太唐元年。〕是知中权制谋，不取一夫之勇。〔左传曰：中权后劲。注曰：中军制谋。〕如沙咤忠义，骁将之材，本不足以当大任。又，鸣沙之役，主将先逃，〔鸣沙之败，亦指言沙咤忠义。骁，坚尧翻。将，即亮翻。〕宜正邦宪；赏罚既明，敌无不服。又，边州刺史，宜精择其人，使之搜卒乘，积资粮，〔乘，绳证翻。〕来则御之，去则备之。去岁四方旱灾，未易兴师。〔易，以豉翻。〕当理内以及外，绥近以来远，俟仓廪实，士卒练，然后大举以讨之。」上善之。
2二月，丙戌，上遣武攸暨、武三思诣干陵祈雨。既而雨降，上喜，制复武氏崇恩庙及昊陵、顺陵，〔帝既复辟，改武氏崇尊庙为崇恩庙；太后崩，废崇恩庙。昊陵、顺陵，见二百四卷天授二年。考异曰：旧本纪，「正月己巳，遣武攸暨、武三思往干陵祈雨于则天皇后。」新本纪，「甲午，褒德荣先陵置令丞。」按长历，正月庚子朔，无己巳；二月庚午朔，无甲午。今从实录。〕因名酆王庙曰褒德，陵曰荣先；〔去年追封后父韦玄贞为酆王。〕又诏崇恩庙斋郎取五品子充。太常博士杨孚曰：「太庙皆取七品已下子为斋郎，今崇恩庙取五品子，未知太庙当如何﹖」上命太庙亦准崇恩庙。孚曰：「以臣准君，犹为僭逆，况以君准臣乎！」上乃止。
3庚寅，敕改诸州中兴寺、观为龙兴，〔唐会要，神龙元年，敕天下诸州各置大唐中兴寺、观。观，古玩翻。〕自今奏事不得言中兴。〔示袭武氏后，不改其政也。〕右补阙权若讷上疏，以为「天、地、日、月等字〔改制字见二百四卷武后天授元年。〕皆则天能事，贼臣敬晖等轻紊前规；今削之无益于淳化，存之有光于孝理。又，神龙元年制书，一事以上，并依贞观故事，岂可近舍母仪，远尊祖德！」疏奏，手制褒美。〔史言中宗无是非之心。〕
4三月，庚子，吐蕃遣其大臣悉熏热入贡。〔吐，从暾入声。〕
5夏，四月，辛巳，以上所养雍王守礼女金城公主妻吐蕃赞普。〔雍，于用翻。妻，七细翻。〕
6五月，戊戌，以左屯卫大将军张仁愿为朔方道大总管，以备突厥。
7上以岁旱谷贵，召太府卿纪处讷谋之。明日，武三思使知太史事迦叶志忠奏：「是夜，摄提入太微宫，〔姓谱：迦叶，天竺姓。迦，居伽翻。晋天文志，摄提六星直斗杓之南，主建时节，伺禨祥。三思特使志忠傅会以献谀耳。〕至帝座，〔太微宫中有太帝之座。〕主大臣宴见纳忠于天子。」上以为然。〔史言帝愚暗，为下所罔。见，贤遍翻。〕敕称处讷忠诚，彻于玄象，赐衣一袭，帛六十段。
8六月，丁卯朔，日有食之。
9姚巂道讨击使、监察御史晋昌唐九征击姚州叛蛮，破之，〔晋昌，汉敦煌郡冥安县地，河西张氏置晋昌郡，隋置瓜州，改冥安为常乐县，武德四年复改常乐为晋昌县。，巂，音髓。使，疏吏翻。监，古衡翻。〕斩获三千余人。
10皇后以太子重俊非其所生，恶之；〔重俊，后宫所生，史失其姓氏。恶，乌路翻。〕特进德静王武三思尤忌太子。上官婕妤以三思故，每下制敕，推尊武氏。安乐公主与驸马左卫将军武崇训常陵侮太子，或呼为奴。〔婕妤，音接予。乐，音洛。〕崇训又教公主言于上，请废太子，立己为皇太女。太子积不能平。
秋，七月，辛丑，太子与左羽林大将军李多祚、将军李思冲、李承况、独孤祎、〔【章：十二行本「祎」下有「之」字；乙十一行本同；孔本同。】〕沙咤忠义等，〔祎，吁韦翻。咤，初加翻。〕矢矫制发羽林千骑兵三百余人，〔骑，奇寄翻。〕杀三思、崇训于其第，并亲党十余人。又使左金吾大将军成王千里及其子天水王禧分兵守宫城诸门，太子与多祚引兵自肃章门斩关而入，叩合索上官婕妤。〔索，山客翻；下同。考异曰：「旧纪作「庚子」，今从实录。实录云：「斩关而入，索韦氏所在」。旧重俊传亦云：「求韦庶人及安乐公主所在。」今从旧后妃传〕。婕妤大言曰：「观其意欲先索婉儿，〔婉儿，上官婕妤名也。〕次索皇后，次及大家。」上乃与韦后、安乐公主、上官婕妤登玄武门楼以避兵锋，使右羽林大将军刘景仁帅飞骑百余人屯于楼下以自卫。杨再思、苏緕、李峤与兵部尚书宗楚客、左卫将军纪处讷拥兵二千余人屯太极殿前，闭门自守。多祚先至玄武楼下，欲升楼，宿卫拒之。多祚与太子狐疑，按兵不战，冀上问之。宫闱令石城杨思勖在上侧，〔唐制：宫闱局令从七品下，属内侍省，掌侍奉宫闱，出入管钥。石城县属罗州，汉合浦县地。刘昫曰：宋将檀道济于绫罗江口筑石城，后因置罗州，唐置石城县。欧阳修曰：以石城水为名。〕请击之。多祚伲羽林中郎将野呼利为前锋总管，〔将，即亮翻；下同。〕思勖挺刃斩之，〔挺，拔也。〕多祚军夺气。上据槛俯谓多祚所将千骑曰：「汝辈皆朕宿卫之士，何为从多祚反！苟能斩反者，勿患不富贵。」于是千骑斩多祚、承况、祎之、忠义，余众皆溃。成王千里、天水王禧攻右延明门，〔阁本太极宫图，太极殿之左曰左延明门，右曰右延明门。〕将杀宗楚客、纪处讷，不克而死。太子以百骑走终南山、至鄠西，能属者纔数人，〔走，音奏。鄠，音户。属，之欲翻。〕憩于林下，为左右所杀。上以其首献太庙及祭三思、崇训之柩，然后枭之朝堂。〔柩，音旧。枭，坚尧翻。朝，直遥翻。〕更成王千里姓曰蝮氏，同党皆伏诛。〔更，工衡翻。蝮，芳福翻。〕
东宫僚属无敢近太子尸者，〔近，其靳翻。〕唯永和县丞宁嘉勖解衣裹太子首号哭，贬兴平丞。〔永和，汉狐讘县地，后周置临河县及临河郡，隋废郡，改县曰永和，唐属隰州。讘，之涉翻。「兴平」，新书作「平兴」。平兴，汉高要县地，宋置平兴县，带宋熙郡，隋废郡，以平兴县属端州。岐州有兴平，畿内也；永和，外县。嘉勖若自外县丞得畿县丞，则非贬矣；此必贬岭外之兴平也。当从新书。号，户高翻。〕
太子兵所经诸门守者皆坐流；韦氏之党奏请悉诛之，上更命法司推断。大理卿宋城郑惟忠曰：「大狱始决，人心未安，若复有改推，则反仄者众矣。」上乃止。〔守，手又翻。更，工衡翻。断，丁乱翻。复，扶又翻。〕
以杨思勖为银青光禄大夫，行内常侍。〔唐内常侍，正五品下，汉世之中常侍也。六典：内侍省内侍四人，内常侍六人。内侍之职，掌在内侍奉，出入宫掖，宣传诏令，总掖庭宫闱奚官、内仆、内府、五局之官属；内常侍为之贰。〕癸卯，赦天下。
赠武三思太尉、梁宣王，武崇训开府仪同三司、鲁忠王。安乐公主请用永泰公主故事，以崇训墓为陵，给事中卢粲驳之，以为「永泰事出特恩，〔永泰主死见上卷元年。帝复辟，以主礼改葬，特恩号墓为陆，亦非礼也。驳，北角翻。〕今鲁王主伲，不可为比。」上手敕曰：「安乐与永泰无异，同穴之义，今古不殊。」粲又奏：「陛下以膝下之爱施及其夫，〔施，以鼓翻。〕岂可使上下无辨，君臣一贯哉！」上乃从之。公主怒，出粲为陈州刺史。〔旧志，陈州，京师一千五百二十里，东都七百一十七里。〕
襄邑尉襄阳席豫〔襄邑县，汉、晋属陈留郡，后魏属阳夏郡，后齐废，隋开皇十六年复置，属宋州。襄阳县带襄州。〕闻安乐公主求为太女，叹曰：「梅福讥切王氏，〔梅福事见三十一卷汉成帝永始二年。〕独何人哉！」乃上书请立太子，言甚深切。太平公主欲表为谏官，豫耻之，逃去。
11八月，戊寅，皇后及王公已下表上尊号曰应天神龙皇帝，改玄武门为神武门，楼为制胜楼。宗楚客又帅百官表请加皇后尊号曰顺天翊圣皇后。〔帅，读曰率。〕上并许之。
12初，右台大夫苏簔治太子重俊之党，囚有引相王者，簔密为之申理，〔簔，许亮翻。治，直之翻。重，直龙翻。相，息亮翻。为，于伪翻。〕上乃不问。自是安乐公主及兵部尚书宗楚客日夜谋谮相王，〔乐，音洛。尚，辰羊翻。〕使侍御史冉祖雍诬奏相王及太平公主，云「与重俊通谋，请收付制狱。」上召吏部侍郎兼御史中丞萧至忠，使鞫之，至忠泣曰：「陛下富有四海，不能容一弟一妹，而使人罗织害之乎！相王昔为皇嗣，固请于则天，以天下让陛下，〔事见二百六卷武后圣历元年。嗣，祥吏翻。〕累日不食，此海内所知。柰何以祖雍一言而疑之！」上素友爱，遂寝其事。
右补阙浚仪吴兢闻祖雍之谋，〔浚仪，古大梁也，自汉以来，属陈留郡。竹书纪年：梁惠王为大沟，以行圃田之水，县北有浚水，像而仪之，故曰浚仪。〕上疏，以为：「自文明以来，国之祚胤，不绝如啩，〔上，时掌翻。疏，所去翻。线，私箭翻。〕阶下龙兴，恩及九族，求之瘴海，升之阙庭。〔事见上神龙元年。〕况相王同气至亲，六合无贰，而贼臣日夜连谋，乃欲陷之极法；祸乱之根，将由此始。夫任以权则虽疏必重，夺其势则虽亲必轻。〔夫，音扶。〕自古委信异姓，猜忌骨肉，以覆国亡家者，几何人矣。况国家枝叶无几，陛下登极未久，而一子以弄兵受诛，一子以愆违远窜，〔受诛，谓重俊；远窜，谓重福。〕惟余一弟朝夕左右，尺布斗粟之讥，不可不慎，〔尺布、斗粟，见十四卷汉文帝七年。〕青蝇之诗，良可畏也。」〔青蝇之诗，周人刺幽王信谗也。考异曰：实录载此事于今年八月，而兢疏云：「陛下登极，于今四稔。」则是明年所上也。盖至忠所对在今年，而实录因载兢疏耳。〕
相王宽厚恭谨，安恬好让，故经武、韦之世，竟免于难。〔好，呼到翻。，难乃旦翻。〕
13初，右仆射、中书令魏元忠以武三思擅权，意常愤郁。及太子重俊起兵，遇元忠子太仆少卿升于永安门，〔唐六典：太极宫城南面三门，中曰承天，东曰长乐，西曰永安。〕胁以自随；太子死，并〔【章：十二行本「并」作「升」；乙十一行本同；孔本同；退斋校同；熊校同。】〕为乱兵所杀。元忠扬言曰：「元恶已死，虽鼎镬何伤！但惜太子陨没耳。」上以其有功，且为高宗、武后所重，故释不问。兵部尚书宗楚客、太府卿纪处讷等共证元忠，云「太子通谋，请夷其三族。」制不许。元忠惧，表请解官爵，以散秩还第。〔散，悉亶翻。〕丙戌，上手敕听解仆射，以特进、齐公致仕，〔考异曰：实录，元忠致仕在九月。今从旧本纪。〕仍朝朔望。〔朝，直遥翻。〕
14九月，丁卯，以吏部侍郎萧至忠为黄门侍郎，兵部尚书宗楚客为左卫将军，兼太府卿纪处讷为太府卿，并同中书门下三品；中书侍郎、同中书门下三品于惟谦罢为国子祭酒。
15庚子，赦天下，改元。〔改元景龙。〕
16宗楚客等引右卫郎将姚廷筠为御史中丞，使劾奏魏元忠，〔劾，户概翻，又户得翻。〕以为：「侯君集社稷元勋，及其谋反，太宗就群臣乞其命而不得，竟流涕斩之。〔见一百九十七卷太宗贞观十七年。〕其后房遗爱、薛万彻、齐王佑等为逆，虽复懿亲，皆从国法。〔齐王佑见一百九十六卷贞观十七年。房、薛见一百九十九卷高宗永徽四年。复，扶又翻；下一复同。〕元忠功不逮君集，身又非国戚，与李多祚等谋反，男入逆徒，是宜赤族污宫。但有朋党饰辞营救，以惑圣听，陛下仁恩，欲掩其过。臣所以犯龙鳞，忤圣意者，〔忤，五故翻。〕正以事关宗社耳！」上颇然之。元忠坐系大理，贬渠州司马。〔渠州，汉宕渠县地，后魏置流江县及流江郡，梁置渠州，后周又为北宕渠郡，隋复置渠州。旧志：渠州，京师西南二千二百七十里，至东都三千一百九十里。〕
宗楚客令给事中冉祖雍奏言：「元忠既犯大逆，不应出佐渠州。」杨再思、李峤亦赞之。上谓再思等曰：「元忠驱使日久，朕特矜容，制命已行，岂容数改！〔数，所角翻。〕轻重之权，应自朕出。卿等频奏，殊非朕意！」再思等惶惧拜谢。
监察御史袁守一复表弹元忠曰：「重俊乃陛下之子，犹加昭宪；元忠非勋非戚，焉得独漏严刑！」甲辰，又贬元忠务川尉。〔务川，汉西阳县地。隋开皇末，招慰蛰獠，置务川县，属巴东郡；唐置思州。监，古衔翻；下同。弹，徒丹翻。重，直龙翻。焉，于虔翻。〕
顷之，楚客又令袁守一奏言：令，力丁翻。「则天昔在三阳宫不豫，狄仁杰奏请陛下监国，元忠密奏以为不可，此则元忠怀逆日久，请加严诛！」上谓杨再思等曰：「以朕思之，人臣事主，必在一心，岂有主上小疾，遽请太子知事！此乃仁杰欲树私恩，未见元忠有失。守一欲借前事以陷元忠，其可乎！」楚客乃止。
元忠行至涪陵而卒。〔涪，音浮。卒，子恤翻。〕
17银青光禄大夫、上庸公、圣善．中天．西明三寺主慧范于东都作圣善寺，〔圣善寺盖为武后资福，取「母氏圣善」之意。唐会要：圣善寺在长安城中章善坊，神龙二年，中宗为武后追福。西明寺在延康坊，本隋越国公杨素宅，贞观初赐濮长〔王〕泰，泰死乃立为寺。〕长乐坡作大像，〔长乐坡在长安城东，亦谓之浐坡。乐，音洛。〕府库为之虚耗。〔为，于伪翻。〕上及韦后皆重之，势倾内外，无敢指目者。戊申，侍御史魏传弓发其奸赃四十余万，请寘极法。上欲宥之，传弓曰：「刑赏国之大事，陛下赏已妄加，岂宜刑所不及！」上乃削黜慧范，放于家。
宦官左监门大将军薛简等有宠于安乐公主，〔监，古衔翻。乐，音洛。〕纵暴不法，传弓奏请诛之，御史大夫窦从一惧，固止之。时宦官用事，从一为雍州刺史及御史大夫，〔雍，于用翻。〕误见讼者无须，必曲加承接。〔意以为宦官而然。须，与须同。〕
18以杨再思为中书令，韦巨源、纪处讷并为侍中。〔考异曰：新表，「九月辛亥，苏緕罢为行吏部尚书。」按二年緕请察正员官殿负者，择员外官代之；三年面折祝钦明请皇后亚献，于时更为侍中。表云今年罢，误也。〕
19任戌，改左、右羽林千骑为万骑。〔骑，奇寄翻。〕
20冬，十月，丁丑，命左屯卫将军张仁愿充朔方道大总管，以击突厥；〔「左屯卫」之下逸「大」字。〕比至，虏已退，〔比，必利翻。〕追击，大破之。
21习艺馆内教苏安恒，〔习艺馆，本名内文学馆，选官人有文学者一人为学士，教习宫人。武后改为习艺馆，又改为翰林内教坊，以地在禁中故也。新书曰：掌教习宫人书算众艺。恒，户登翻。〕矜高好奇，〔好，呼到翻。〕太子重俊之诛武三思也，安恒自言「此我之谋」。太子败，或告之；戊寅，伏诛。
22十二月，乙丑朔，日有食之。
  </div>
  <div class="pagination">
   <a href="资治通鉴注_page227.html">
    上一页
   </a>
   <span>
    ...
   </span>
   <a href="资治通鉴注_page223.html">
    223
   </a>
   <a href="资治通鉴注_page224.html">
    224
   </a>
   <a href="资治通鉴注_page225.html">
    225
   </a>
   <a href="资治通鉴注_page226.html">
    226
   </a>
   <a href="资治通鉴注_page227.html">
    227
   </a>
   <span class="current-page">
    228
   </span>
   <a href="资治通鉴注_page229.html">
    229
   </a>
   <a href="资治通鉴注_page230.html">
    230
   </a>
   <a href="资治通鉴注_page231.html">
    231
   </a>
   <a href="资治通鉴注_page232.html">
    232
   </a>
   <a href="资治通鉴注_page233.html">
    233
   </a>
   <span>
    ...
   </span>
   <a href="资治通鉴注_page229.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
