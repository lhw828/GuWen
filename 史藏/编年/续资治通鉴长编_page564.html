<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 564 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 564 页/共 607 页
  </h1>
  <div class="content">
   卷四百七十四
卷四百七十四
　　起讫时间 起哲宗元佑七年六月尽其月
　　卷　　名 续资治通鉴长编卷四百七十四
　　帝　　号 宋哲宗
　　年　　号 元佑七年（壬申，1992）
　　全　　文
　　六月癸丑朔，诏：「访闻淮、浙积欠最多，累岁灾荒，人民流移相属。今淮南始得一麦，浙西未保收成【一】，应淮南东西、两浙路诸般逋负，不问旧新、有无官本，并特与权住催理一年，内已有宽限者，即依元降指挥。」从苏轼之言也。（苏轼在扬州，与吕大防书云：「顷者，所论积欠，蒙示谕已有定议，此殆一洗天下疮痏也。」旧录载此事甚□，新录又不加考详，今特表而出之。诏语与轼所奏并同，其为从轼奏请无疑也。御集有元降御札，旧录颇删润之，今悉存本文。）
　　诏赐唐柳州刺史罗池神庙为灵文之庙，以郡人言其雨旸应祈故也。
　　乙卯，诏：「诸路茶税并专委提刑司管其税务，毋得以茶税钱更易作杂税收附。其令本州岛通判及发运、转运、提刑司觉察，仍许人告首。监官、专拦坐违制分故失定罪。若事由监官而专拦自能告首者免罪，外支赏钱三百贯文，以卖酒场钱充。」
　　辛酉，左正议大夫、守尚书左仆射兼门下侍郎吕大防为右光禄大夫，（政目：吕大防转官在七日。）右光禄大夫、守尚书左丞苏颂为左光禄大夫、守尚书右仆射兼中书侍郎，（本传云：颂自至和中入馆，居京师，闾巷之人皆闻颂名。至是登用，朝野相庆。明日，哲宗语执政曰：「苏颂甚慰人望。」曾肇志墓亦无此。政目：颂为中书相在七日。）中大夫、守尚书右丞苏辙为大中大夫、守门下侍郎，中大夫、同知枢密院事韩忠彦为大中大夫知枢密院事，翰林学士、大中大夫范百禄守中书侍郎，翰林学士、左朝散大夫梁焘为中大夫、守尚书左丞，大中大夫、守御史中丞郑雍为尚书右丞，左朝请大夫、宝文阁待制、权户部尚书刘奉世为枢密直学士、签书枢密院事。
　　梁焘辞尚书左丞，愿于旧臣耆德疏远之地，图任老成，拣拔隽良，庶使辅佐得人，朝廷增重。章累入，上遣中使趣拜。焘曲谢日，太皇太后曰：「尽出官家意。」焘再称谢，太皇太后曰：「官家盛德日成，正要卿等辅佐。」焘对曰：「臣不才，谬当宠任，不敢不尽忠。如范纯仁、韩维辈在外贤德尚多，愿陛下留意。」太皇太后曰：「比来朝廷有何阙政？」焘对曰：「今圣政日新，天下安静。如边防、河患，内外讲究，须博询通习其事者，较利害为之。如边事须问西人，河事须问河北人参酌。」又上疏言：「范祖禹、刘安世久在侍从，宜置诸左右，使断国事。」又言：「今日边事为急，范育治边有功，宜先用之。」又言：「安焘、许将，皆旧人可倚任者。」一日，议两制差除，执政异同不决。吕大防顾焘，问谁可，焘曰：「相公久居朝廷，收养人材固多，宜自有人。惟是不以爱憎牵于偏听，以朝廷得人为己任，此所以望于公也。」大防曰：「苦乏材。」焘曰：「天下何尝乏材，但好人不肯自向前来求进，须朝廷识拔，则有以来之。立贤无方，不患无人也。」大防曰：「须在识别分明。」焘曰：「公生明，则识别自然明矣。」（此据梁焘行状。又云：太皇太后问别有何事，焘徐曰：「蔡确窜逐多日，愿徙内地。新号瘴疠穷恶之地，一日确先朝露，有伤陛下仁政。」按焘初击蔡确甚力，今始执政，乃有是言，恐行状饰说也。附见当考。）
　　诏：「夏贼犯河东，五万以上兵难以枝梧，合销诸路牵制者。麟府路令府州军马司，岚、石州令石州都巡检司，举横烽入鄜延路报以次路分，仍各别举横烽，至太原府帅司纳火。麟府路仍听军马司径报诸路出兵牵制。其河东路得诸路横烽，除报帅府外，亦别以一路横烽转报府州军马司纳火。仍令诸路遇贼入寇，合要牵制策应，除移牒逐路经□司外，更径报麟府路军马司照会。其诸路得河东横烽，若麟府军马司得诸路横烽，并简习军马，便为牵制之备，速赴顺便堡寨驻札，未得出界，各候被贼路分报到，审验得实，可以牵制，即依累诏从长取利进兵。」先是，河东经□司言：「横烽之法，本路与陕西诸路【二】，难以一律。」故有是诏。
　　癸亥，诏：「陕西、河东路就粮禁军人员节级，因犯私罪降充本城牢城指挥，内选年五十以下、武艺不退、堪任战斗人，权分隶元军分额外收管，支厢军请受。遇有事宜随军差使，候有战功，量轻重特与禁军内比附旧职等第安排。」从枢密请也。（新无。）
　　甲子，礼部侍郎韩川为龙图阁待制、知颍州。（韩川之出必有故，当考。川为礼侍在去年十一月二十一日，时范祖禹亦为礼侍。）天章阁待制、知邓州黄履知应天府，寻改青州。（改青州在十六日，今并书。）宣政使、和州刺史、内侍副都知赵世长领忠州团练使。
　　诏：「诸路厢军遇差拨屯驻兵士三十人以上，令本处委官一员与主兵官躬亲按簿点差。」以河东路言役兵多轻重不均，致有逃亡故也。
　　知衡州柳韶令再任。以湖南言其课绩优异故也。
　　置广文馆解额。（玉牒甲子日事，今以法册所载，详着于后。）礼部状：「近准都省批状，勘会开封府，遇科场岁，多有四方举人冒贯畿县户名取应，及太学生员依条须在学及一年，方预就试，其间有未及一年之人，亦不免有寄贯取应之弊。检会旧制，国子监取应举人，先于广文馆补试给牒取应。今欲复置广文馆生员，送礼部看详立法，申尚书省。礼部检会元佑贡举敕，进士解额，开封府一百人，国子生四十人，其诸科依旧条，开封府二百四十人。本部昨已曾乞将诸科量留四十人解额外，其余二百人，并开封府进士及国子生共为三百四十人发解广文馆生员。今再行看详，开封府进士解额一百人即乞依旧外，将本府诸科二百人并国子生四十人，共为二百四十人解额，并拨属广文馆，以补中生员，每十人发解一人。今拟修下诸条：开封府举人投下取应文字，限试补广文馆生员锁院前纳毕，违者更不在收接之限。如有事故服制节目拘碍，若至八月一日合该投下文字者，许令家人亲属投状，召命官二员保实，亦听收接。诸补广文馆生员，以二千四百人为额；诸进士解额，开封府一百人。如投下文字不及千人以上，即每十人听取一名，广文馆二百四十人以补中生员，每十人发解一名。诸试补广文馆生员，于科场岁六月五日锁院，委主司定日引试；诸广文馆生员，于开科场七月终以前，赍元授公据，赴国子监照验，并投纳保状、试卷请解。其公据至，并行毁抹；如请解不中，即仍去听别试补。又勘会四方举人，已置广文馆许令就补别立解额。窃虑尚有诈冒开封府户籍取应，及本府举人亦有更易名字，于广文馆投下文字两处就试之弊，若不别立严禁，终是未能杜绝。今欲修立下条：诸举人诈冒开封府户籍取应者，杖一百；许人告，赏钱五十贯。虽已及第，并行驳放。保官及本属官吏、耆邻、书铺，知情并与户籍令诈冒者，并与同罪。同保人并殿二举，诸开封府举人，已于本府投下文字更不得就补广文馆生员，违者依贡举两处应举法。」并从之。
　　礼部状：「勘会国子生依条以二百人为额，其解额以四十人为定数。自来依条，若满一百人，依额发解；若不满一百人，并与国学进士混试发解。昨来就试近二千余人，太学解额四百七十六人，昨来就试人共一千九百八十五人，解发过三百九十六人，并避亲人在内，并国子监状太学生员，上舍一百人，内舍三百人，外舍二千人。元佑五年发解国学举人，每五人四厘二毫一忽解一人【三】。」（六月十二日三省同奉。）诏依礼部所申，今后太学举人，并国子生发解，并依元佑五年发解取人分数施行。
　　吏部状：「检会元佑荐举令，诸路举幕职州县官改官者，以三分之一举充幕职官，若不及三员，及有余数，听从便。（谓如合举五员，举二员改官，一员充幕职官。余二员，改官幕职，各从其便。）即举流外人充令、录或换使臣者，并理改官人数，勘会所举不及三员，及有余之数，为本条有听许从便之文。不分所举改官、幕职员数，以此就优，皆许改官，致今来吏部待次改官人数稍多。欲将上条余数听从便员数，并权改作奏举幕职官，其不及三员者，即通计三年合举员数，以三分之一举幕职官。（谓如举二员者，前一年举改官二员，余二员各举改官、幕职官各一员。合举一员者，前二年各举改官一员，余一员举幕职官，共三员。）仍自元佑八年正月一日为始。候改官待次人稀空，令吏部申尚书省。」从之。（此据编录册七年六月十二日圣旨增入。）
　　乙丑，诏：「诸州县长官及监籴常平斛斗官，通一任内所籴斛斗，如无虚费官钱，可存留变易者，委本州岛保明，监籴官依籴买粮草名数等第酬銟，州县长官降监官一等。」
　　丙寅，徐王府记室参军龚原加秘阁校理。（七年六月十五日朝旨。）
　　左朝奉大夫、权两浙路转运副使毛渐状：「自到任已来，巡历所至州县，取索到诸乡第三等以上人户差役鼠尾都簿，点检所差色役，逐处多称不曾起置，只有逐乡五等丁产文簿。缘各乡丁产簿卒难见得差役失当，唯是鼠尾都簿易为检察。虽已一面行牒管下杭、越十四州，指挥诸县各起置鼠尾都簿，将所管诸乡第三等已上人户，依物力等第、人丁数目，衮同鼠尾排定，于逐人名下注凿逐次所差色役名目、年限、得替日月，官员对行签押以备点检外，缘于役法未有立定明文，虑诸县不能遵守，须至申请，伏乞朝廷更赐详酌，申明立法行下，贵得有所遵守。」户部看详，所造丁产文簿，自合将耆、户长当官供过人户税产物力与旧簿比对，依次等品量，于簿内逐等下鼠尾排定，遇差役，依条书凿所差色役、年月日，及替人姓名，即人吏无由移易高下。今据本官前项申请，窃虑逐路施行不一，今欲申明行下诸路详此施行。若未系改造文簿去处，只据排定资次，于见用丁产簿内，依此凿定。都省批送户部，依所申施行。
　　戊辰，天章阁待制、吏部侍郎顾临，礼部侍郎范祖禹，并为翰林学士。祖禹以百禄方执政，乞避嫌补外，不许。（祖禹为礼侍在去年九月十八日，时彭汝砺已先为礼侍，至十一月二十一日，汝砺改吏部，韩川却为礼侍，与祖禹并立。今年六月十二日，韩川出知颍州，十六日祖禹迁内翰，十八日曾肇除礼侍，自是礼侍止有一人。）
　　龙图阁待制、知青州钱勰权户部尚书，宝文阁直学士、兵部侍郎李之纯为御史中丞，兵部员外郎吕希哲为崇政殿说书。用范祖禹之言也。
　　中书舍人孙升为天章阁待制、知应天府。监察御史董敦逸言：「升文字簄谬，非代言之才，而又怀邪挟私，情涉讥斥，今既加美职，又付近藩，与善去者无异，请加黜谪。」监察御史黄庆基言：「升行梁焘、郑雍诰词，有『勿恤用人不终』之言。升居代言之任，乃因诰命，刺讥朝廷。请参验情实，特赐睿断，以协公议。」诏升罢天章阁待制，为集贤殿修撰、权知应天府。（改修撰在二十二日，今附见。梁焘、郑雍诰词，当求全本。）
　　元佑浑天仪象成，诏三省枢密院官阅之。
　　庚午，宝文阁待制曾肇为礼部侍郎。（去年九月三日、十八日，十一月二十一日，今年六月十二日、十六日，并当考。）两浙转运副使岑象求为户部郎中，户部郎中冯如晦为集贤校理、知梓州，左承议郎、秘阁校理刘唐老为兵部员外郎，右朝奉郎程之元为主客郎中，宝文阁直学士、知寿州谢景温知邓州。
　　殿中侍御史□立礼言：「知颍州晏知止新除知邓州。按知止庸懦不才，贪污无耻，昨任成都府路转运使日，每巡历州县，殊不以观省风俗、按察官吏为意，专务营私，诛求无厌，自当投置闲散，以戒贪夫。」诏知止知寿州。（知止除邓州在十二日，今附此。）
　　枢密院言：「近言者称兰州诸族蕃官以骨肉为质户，处之城中。自属汉后，颇安其业，请留质院，如愿归族下者，亦听从便。」时种谊相度，若各令归族下，缘与贼隔河，每岁冰合，复遣入城，徒恐疑惑，乞增展质院，且令依旧。并得首领准觉斯等状，质院各有自置舍屋，日有蕃客安泊，资以自赡，愿且于质院居住。范育相度，欲依准觉斯等所乞。又所修蕃市，工料浩大，昨虑夏国疑惑，候边事宁息修展，勘会正当今来边事，所修蕃市宜俟宁息。诏范育更切斟酌事宜，具实以闻。
　　壬申，环庆路经□使章楶奏：「检会西贼去秋无故辄举大觽侵犯麟州，驱掳人民，劫掠孳畜，河外篱落，为之萧条。朝廷所重人命，所惜民力，未即讨罪，但绝朝贡。犬羊猘狠，不知创艾，今春以来，屡寇绥德，复以重兵压泾原之境五十余日，肆其毒螫，无所顾惮。又于没烟峡口，筑垒自固，将为家计于此，面数令劲骑，窥伺边隙，贪噬之势，未有已时。盖乙逋专国，利其有事，以为资藉，包藏祸心，阴谋窃据。虽朝廷仁民爱物，不忍生灵肝脑涂地，而贼情变诈，乘吾不意，辄来侵扰，是朝廷专以不杀为务，而其实未能止杀也。向者朝廷令诸路讲浅攻牵制之法，然如昨来举数十万觽与泾原对垒，而近边部族皆先起遣深入平夏。盖出师牵制，亦有不可用之时。然术固有不杀而能扼贼之咽，不战而能伐贼之谋者，惟择地筑垒，迫近横山，以渐困之，乃今之上策也。大率此贼平日辄敢跳梁畔援，少屈而复振，暂服而愈骄者，无他，得横山之利以为资，恃横山之险以为固而已。今若因其寇犯，筑垒两界之间，以示必取横山。彼如震恐，所忧者疆土日蹙也。彼既忧恐，则休兵有期。且贼之长技，便于野战，中国之利，所恃者城守，因吾所利以夺其资，用吾所恃以披其固，以静制动，以逸待劳，以不杀止杀，帝王之师尽于此也。」遂乞进筑洪德寨西北白马川，地名灰家觜，及修复大顺城废安疆寨。皆不从。（此据章楶奏议修入。奏议进筑序云，不克施行。楶奏甚详，今别注此下，十月十二日可考。检准元佑七年二月二十四日枢密院札子节文，勘会陕西沿边，见各有紧切控扼贼马道路，以自来夏国讲和未曾修筑堡寨，今既绝彼贡奉，可以乘时踏逐地基修筑。奉圣旨，令环庆路经□司疾速选官，带领合用人马，亲诣汉界及并汉地生界内，选择形势要害，堪作守御寨基去处，先据汉蕃地内紧要处，选定两处，约度每处城围地步大小，并去见今城寨四至、远近珠旺去处，及多少月日可以毕工，子细画图开说闻奏。仍先行计置一处合用楼橹、材植、物料等百色名件，应于支费钱粮，候见实数具状闻奏。所有兴工下手先后月日，即听朝廷别降指挥。续准当月二十日枢密院札子节文，窃虑诸路所遣官不量事势，缘此深入贼境，却致落彼设伏奸便。奉圣旨，令逐路经□司除汉界寨基依前降指挥外，止作本司意度，严紧约束所遣官，如入生界踏逐，仰只于并汉界侧近去处相度地利，按视选择，即不得轻易深入。本司自承准续降指挥后来，观望贼势，未敢建议，迁延以至今日。又累探得西贼七月已后便欲点集，揣度奸计，未有归顺之心，若不先事开陈，窃恐有失机会。遂于环庆州界合踏逐到可以修建城寨利便去处，寻选差权本司干当公事种建中，计会皇城使、权第二将折可适，宫苑使、本路兵马都监、第三将张诚亲诣逐处相度形势利害，堪与不堪守御。今据逐官申，逐处形势并系要害，堪作守御城寨，及约度到逐处城围地步大小，并去见今城寨四至、远近珠旺去处，及约度到逐处合用楼橹、材植、物料等百色名件，支费钱粮下项：一处环州洪德寨西北白马川，地名灰家觜，在边壕内，系汉界生地，南至见今守坐白鱼峰四里，东至洪德寨二十里，西北去界壕不远，依山据险，两面皆是天堑，正当青岗峡口，控扼得青岗峡、相济干川、同家川三处贼马来路，若于此修建城寨，则四面良田约计可得千顷以来，足以招置汉蕃弓箭手，以为篱落。不惟扼贼喉衿，至于平时，贼马常由中原贺子原犯归德州，并自牛圈八帕克巴原侵扰，日恣剽掠，一带蕃部皆可以照应。兼直北去西界清远军沟井水窗，自来西界屯集人马处，止是八十余里，去中路牛圈有水草处四十余里，委是要害阻固之地，可以修建城寨。一处庆州大顺城北安疆寨，东至保安军德靖寨七十余里，西至庆州东谷寨五十里，南至庆州大顺城三十五里，北至西界白豹镇三十五里，虽是已给赐城寨，缘城形最为利便，我得之，则柔远寨、大顺城、荔原堡一带边面尽在腹里，控金汤白豹贼马来路，自隆云一带部族不敢宁处。贼得之，则金汤白豹尽能障蔽，自欢乐烽下窥汉川不踰十里，卒然寇至，脱莫能支。贼马据此以为家计，而数出轻骑以扰吾边，则柔远、大顺、荔原门不敢昼开，是以熙宁中贼筑垒于此。本路三寨枕戈而寝，万一贼复来占据，将见庆州东北百里便是贼巢，不可不虑也。其废安疆寨两面亦是大涧，因险起城，费工极少，城中故井犹在，四面良田仅二千顷，往年未废以前，赡养汉蕃弓箭手千人尚有余地。其故城虽已废毁【四】，大率版筑处不多，且顺则与之，违则取之，自于朝廷无所不可。右谨件如前勘会，版筑之兴，贵于神速，须当预行措置物料具备，其楼橹、城门、仓库、舍屋合用材料，并须成就，只令以检计庆州大顺城、荔原、柔远，环州洪德、肃远、乌兰官舍楼橹为名，津送至逐寨。然后探伺贼中点集人马侵犯别路，则量事势大小，分遣将兵作牵制，次第出界，或三五十里，或百里内驻札。一面版筑，约半月日可毕工。比至贼人知觉，城垒已就。今来所请事理，或城灰家觜，或复安疆寨，并委本司相度事势，贼寇所聚集远近，择利兴工，使其首尾不相及。候工毕日，许令一面招募沿边百姓，并近里弓箭手，投换分配，住佃四面田土，以为藩篱。仍且以一将兵马分番防戍，候城垒坚全可以固守，渐次抽那。其合铺巡防远、硬探人马，亦只于近里递相趱那出外，委无妨阙，伏乞朝廷更赐详酌。如可施行，即乞于三五月前密降指挥，所贵不失计置。今画到图子二本，连黏在前黄贴子。勘会灰家觜，虽是创行修筑，亦不须大段添屯兵马防守，止乞从本司相度，临时于诸将下及城寨那移本路土兵六百人，更权那移东兵三百人，相兼防守。仍乞候招刺汉蕃弓箭手及六七百人，即渐次减那。东兵三百人，却归元差去处，其费颇省，为利甚大。又勘会废安疆寨若复兴筑，则边面东西始与鄜延德靖寨、本路东谷寨相照齐一。旧日弓箭手见今散在荔原堡、大顺城、柔远寨等处，其安疆四面原隰饶衍，人所乐居，只可令复旧业，有不存者，量加招募，易为安辑，其战守人兵亦依旧权那移。第三将副一员带领旧日所定人马驻札，那移东兵三百人充守御。其那移东兵，候边事息日，却那差土兵抵替归营。盖今日所使防戍正兵及弓箭手，多是曾经在彼之人，地利土风，皆所便习，与创置之处利害相远。又所遣将兵防拓支费，须观贼马近远事势，今且以六将人马为率，若贼势不至重厚，只销三将人马。其城寨了日，合贮钱粮，只是近里趱出人马更不计会。自「检准」以下至此，或更删取其要。）
　　癸酉，桂州观察使世智卒，赠开府仪同三司，追封申国公，谥恭良。
　　甲戌，刑部侍郎范纯礼为吏部侍郎，宝文阁待制、知河中府蒋之奇为户部侍郎。之奇建请天下金谷悉隶户部，户部与诸道转运司职事得以相通，更任其责。（此据之奇本传。）光禄卿杜纯权兵部侍郎，国子祭酒丰稷权刑部侍郎，殿中侍御史杨畏为侍御史。（邵伯温云：「吕相不知刘相亦喜畏，迁畏殿院以赏其言。」按：初除殿院，二相实同议，此时畏未尝言也。今自殿院迁侍御，则刘相去位半年矣，谓迁侍御赏其言，刘相则可；谓迁殿院以赏其言，盖伯温之误也。）
　　起居舍人乔执中为起居郎，（政目：正月二十八日，崔公度起郎；六月十二日，公度知润州。执中盖代公度者也。）左正言姚□为起居舍人，右正言虞策为左司谏。策首论台谏官不当用执政亲戚门人，以遵国朝旧制。（此据策本传，附见。其全章当考，必有所指也。）
　　枢密院言：「向奉诏，遇河外事宜紧急，许勾备北将兵，毋得过五指挥。今请不拘有无事宜，委自都总管司相度差人替兑，毋得过半年，轮往河外及沿河防拓，仍请额外招募土兵。」从之。
　　熙河经□司言：「西蕃洗纳等族背阿里骨，奔夏国、回纥，两界往来，谋取董毡侄溪巴温儿董菊为主。又兰州沿边安抚司探到董毡侄瞎养□儿，自西海率吐蕃、回纥人马，去青唐城二百里驻兵，有洗纳、心牟、陇逋三族归之。阿里骨遣弟扶麻、侄结叱□等率兵追捕，为瞎养□儿所败。又闻瞎养□儿，乃洗纳、心牟、陇逋族召之，欲以继董毡。其阿里骨自承袭以来，以元非种姓，部族颇怀不服。又据探报如此，然未知瞎养□儿与董毡是何亲属？青唐部族肯信服否？于董毡是亲，人心归向，自能渐次招集不顺，阿里骨部族势须持久。而又青唐日近不与夏国通婚，深恐西贼乘此衅隙，援助瞎养□儿，遂窥青唐，即于边防非便。苟阿里骨势寡力亏，求援于汉，及率觽归投，若拒而不纳，缘系朝廷封袭之人，兼恐反顺西夏，共抗中国，为患不细。若与援助接纳，又瞎养□儿既是董毡苗裔，部族信服，于理未见其可，未审何以措置，可无后患。」诏范育审探的实，精心讲虑，预为谋画，密具方□以闻。（溪巴温即瞎养□儿也。据陇右录：差人不敢斥溪巴温名，呼为瞎养□儿。经□司及沿边安抚司各奏，故称号不同。汪藻青唐录误载此事于六年六月，今不取。）
　　进呈新历。（政目：二十二日事，当考。）
　　丙子，诏：「诸宗室殴缚人者，断罪外取旨夺俸钱；即朝陵上坟者，毋得携戏玩之具随行。」（实录：六年十月壬申，文州防御使世鸿传云，故事，宗室皇亲既葬，岁时不许展省，世鸿恳请，上矜其诚，诏听之。因着为令。此事或可附此。世鸿，保宁节度使从信子。）
　　丁丑，左朝请大夫李莘为光禄少卿，河东路转运使、集贤校理杜常提举崇福宫。
　　戊寅，度支员外郎井亮采权发遣陕西路转运副使，金部员外郎秦中权发遣河东路转运副使，左奉议郎陈师锡为校书郎。
　　太常寺言：「今岁行南郊礼，请于秋季内并行景灵宫六殿朝献。」诏：「将来孟冬不罢朝献。」
　　宣州观察使、提举明道宫李宪卒。（绍圣元年，赠武泰节度使，谥敏恪。四年，改忠敏。旧录李宪传云：木征退保山西，收叛亡，稍立文法，觽谓可袭而取。宪曰：「未可图，须其势分觽溃，可不战而下。」遣间招其弟延正降。与王韶进取河州，斩九十级，加东染院使。新录辨曰：「按王韶传，击木征于观凌城，木征败走，弟结□延正举族二千余人降。即非宪谋遣间，今删去。」旧录云：「木征请降，或献款曰：『疑我师也。』宪即解金带遣使授之，木征径至麾下。捷闻，帝制诏褒美，加昭宣使、嘉州防御使。」新录辨曰：「按木征降事，与神宗实录不同，今删去，以实录改修。」旧录云：「冬，交州叛，以宪为安南招讨，副赵焑。宰相王安石曰：『中人监军，此唐叔世故事，不可踵，罢之。』」新录辨曰：「按神宗实录，宪缘与赵焑纷争而罢，非安石以中人监军为言而罢，今删去，以实录改修。」旧录云：「元丰四年，谍言夏国有内变，诏五路出师问罪。宪领熙河兼秦凤，建大将旗鼓以节制诸军，仿部队奇正李靖六花阵，蕃汉各为一法。前锋遇贼，败之，斩首三千级，获首领一十一人，马二千匹。复攻喀木族，讨平之。翌日北下兰州，三日至擦珠川【五】，攻楚陇萨、卜宗二城，拔之。斩千余级，获首领十三人，余党赴水死，降者三万七千人。宪以兰州古金城地，土壤衍沃，美水草，汉书所谓嚱兰下者最为河湟要害，奏请城之。版筑方兴，羌人隔河而寨，宪募死士绝河，夜斫其营，旦辄引去。宪谓诸将曰：贼盛兵而来，不战而去，必有谋也。彼见吾具舟筏，声言渡河，欲入凉州，必引兵由会州渡盘泊，设伏于铁毛山，将鏖我师。今第行，堕其策中，可以有功。行次汝遮山，获生口，问之果然。檄王文郁总行营事。贼以轻兵迎战，我乃先设伏于北山下，战才接，我师伪遁，贼纵骑薄之，伏发，贼之先锋歼焉，斩千余级。会天大雾，蕃汉相纷拏，久不解，又追斩二千余级。引兵乘胜上天都山，迫鼐摩会，次葫芦河，师行千里，转战累日，下一州两城，斩获万计。士马罢极，恐无以自还，遂奏班师。是时，四路出师皆不至所期，诸将无功，相继以罪去，而宪独免。复上攻守之策，及进筑五利。」新录辨曰：「按五路出师一段，与神宗实录所载不同。今删去，以实录改修。」旧录又云：「贼入兰州，乘冰渡河，守将王文郁纵骑击之，冰陷，贼溺死。余兵忿，攻破西关，杀官兵将吏，降宣庆使。」新录辨曰：「按贼入兰州一段，与神宗实录所载不同，今删去二十一字。」旧录又云：「宪籍本路蕃兵五都，各为一将，以汉官都同统领，部曲麾帜，族分户别，援桴鼓之，勇怯尽应。具数以闻，诏着为令。」新录辨曰：「诏着为令，不见于实录，今删修。此事当考。」旧录又云：「哲宗即位，会台劾皇甫旦，狱具，宪坐奏事异同，罢内省职事，降永兴路都总管。先是，神宗委宪招纳董毡，断夏人右臂，宪遣皇甫旦使毡，毡犹豫，且报不实，故连坐责，自请提举西京嵩山崇福宫。言者不已，降宣州观察使，提举亳州明道宫。又除右牛卫将军，分司南京，居于陈。未几，复观察使，提举明道宫，卒，年五十一。」新录辨曰：「按皇甫旦事与神宗实录所载不同，今以实录删修。」旧录又云：「神宗以英睿不世之□，当中国全盛时，愤远人鸱张，思有惩艾，患将帅乏材，当食太息。宪以中人侍帷幄，备闻谟训，俾临制阃外，遂能恢斥疆土，降其渠率。置阵行师，有名将风烈。至于决胜料敌，虽由中覆，皆中机会，诏书具在，凡三百篇。宪奏议七十卷，经制财用三十卷，藏于家。」新录辨曰：「宪劳民伤财以取不毛之地，灵武之期，永乐之援【六】，以逗遛败事，不诛幸矣，而云恢斥疆土，降其渠率，置阵行师，有名将风烈，欺诞为甚，今并删改。」按新录辨旧录凡七事，其第五事当考。新录辨诬，合随事附本年日月，则此可削。）
　　先是，水官建言，河啮元城第二埽，请于大名之北筑堤以护京城。诏遣朝请郎黄思总役事，度长十七里有畸，凡民冢之当道者一百六十余所【七】，桑枣诸木八十余本，庐井九区，当尽撤毁，期有日矣。魏人号诉于外台者，足相踵也。虽人知其非，莫有敢言者。转运副使赵偁至部之明日，乃率同列视元城埽，曰：「是何足虞，议者之张皇，妄尔。」因约同列辨其事，同列曰：「河流冲溢，岂人力可测，一曰失备，罪不细，奈何欲保其无虞耶？」偁曰：「不保何以信朝廷。」觽笑而不答，偁度同列不可约，乃独上疏，请增贴本埽，罢筑护城堤，因陈本埽易固护者凡五事：曰：「诸埽危急，多以水行地上，今本埽水行地下，深者三丈余，而本埽居上，犹高二丈四尺，一也。水行地下【八】，涨则抹岸，今本埽西有广滩，散漫百里，才涨数尺，即已西倾，二也。去岁滩生西岸，激水东注，今春以来，荡刷殆尽，三也。昔日埽尝湍走，犹能固护，比复实垫，势已安定，四也。既本堤势力益壮，备御已至，断无可虞，五也。」又言无益有害者凡八事，辨论激切，且自请以极典任责。疏奏未报，水官檄府县迁民冢，有未举者，官为徙之。偁复上言论利害，力请罢役，于是黄思兴功方二日，而诏罢之。魏人闻诏，鼓舞相庆。明年第二埽又垫，水官复请修护城堤，增广为二十七里。诏赐度牒募夫调役兵，复遣黄思，期以五月举事。方是时，偁被命恤按刑狱，至赵州，遽得报，即复奏言：「臣尝有请，获罢此役，有司以先建之议，必欲求遂。今以有司既遂之请，朝廷重行之命，臣虽言何益？窃自惟念，幸逢圣明在上，轸恤民隐，未尝拒言，岂可知而不言，自陷欺己不忠之罪。且北京之东，昔行全河，澶渊河流，顷贯城内，皆未尝筑护城堤，而卒无虞者，官吏谨于固护也。今元城第二埽，水行平顺，埽下亦有生滩，势自可固，虽有司欲遂已陈之请，而民实何辜？祖宗河制谨严，岁使结罪，比年有司不欲任固护之责，为己私便。上下官吏，欺蔽成风，偷安弛职，不恤民物，亡事则受赏，有急则议弃。其自为谋诚善矣，不识设官分职，顾何恃焉？愿以雇夫万人，增修逐埽，罢护城堤。」会魏人邀诉，使者或议渡河求偁以告之，于是安抚、转运司亦言其不可，诏遂罢役。（此即政目六月七日所书大名府路安抚司【九】奏，乞差黄思提举筑护城堤本末也。赵偁行状绍圣二年八月户部员外郎陈察所作，当删修附六月末。）
　　注　　释
　　【一】浙西未保收成「西」原作「东」，据阁本及皇朝编年纲目备要卷二三、苏东坡集奏议集卷一一再论积欠六事四事札子改。
　　【二】陕西诸路「诸」字原脱，据阁本补。
　　【三】每五人四厘二毫一忽解一人「厘」原作「毫」，「毫」原作「厘」，据阁本及宋会要职官二八之一二改。
　　【四】其故城虽已废毁「城」原作「地」，据阁本、活字本改。
　　【五】三日至擦珠川「擦珠」二字原空缺，空缺处原注「缺」字，据阁本补。
　　【六】永乐之援「援」原作「拔」，据阁本改。
　　【七】凡民冢之当道者一百六十余所「冢」原作「家」，据阁本及下文改。
　　【八】水行地下「下」原作「上」，据阁本改。
　　【九】大名府路安抚司「名」原作「明」，据阁本改。
续资治通鉴长编
卷四百七十五
卷四百七十五
　　起讫时间 起哲宗元佑七年七月尽其月
　　卷　　名 续资治通鉴长编卷四百七十五
　　帝　　号 宋哲宗
　　年　　号 元佑七年（壬申，1992）
　　全　　文
　　秋七月癸未，孟秋朝献，以雨，命执政官分献。
　　丙戌，三省言：「已令转运司计置麟、府、丰五年之粮。今秋成有望，虑近里州军封桩钱谷难以兑移。」诏除侧近州军钱粮兑移外，令户部支封桩钱银共一百万应副。
　　丁亥，诏：「诸狱案内，有驳勘及合取单状，或议禀刑名而定断未得者，并大理所断刑名未当合退送者，其同案不相干碍之人，并先次定断。」
　　戊子，诏以十二月十四日有事于南郊。
　　河东路转运司言：「准敕江南路废土产税物场并住买扑，商旅因此通行。今比较元佑六年一路官监所收税额，已增三万余贯，窃虑余路亦可依此施行。」诏诸路应有人户买扑土产税场，并依江南西路指挥。（四月二十七日初罢江南扑买，八月五日苏轼云云。）
　　己丑，淮南转运司彭次云权发遣江、淮、荆、浙等路发运使。
　　庚寅，辽国遣使崇义军节度使萧迪，副使中大夫、守太常少卿、充干文阁待制王可见来贺坤成节。
　　壬辰，殿中侍御史杨畏言：「在京刑狱奸弊，近开封县申李宝病痈身死，而本台牒府差官覆验，乃系拷掠至死，不可不察。其纠察在京刑狱一司，今系台察专领，欲乞今后若禁囚死亡，专委御史台定差，自来合检验官员依条检验。」从之。
　　癸巳，以翰林学士范祖禹、枢密直学士赵彦若修神宗皇帝正史。宰臣吕大防提举，著作佐郎张耒编修，限一年毕。侍御史杨畏言：「窃惟先帝天纵睿智，文经武□，发于事功，过于近古，非文词义理足以取信天下，则不能直笔以示来世。臣去岁论赵彦若子仁恕为令，惨酷赃污，乃敢抵书监司，营救其子，恃刘挚姻旧，轻蔑朝廷。今乃使诬讼险忿之人，论□先帝功德，窃恐大臣殊未深虑也。」又疏言：「神宗睿圣，功烈显赫，宜求敦实之人，以成信史。诬讼不直，乃得进拟，恐为先帝虑未远也。」诏赵彦若修国史指挥不行。（王铚元佑八年补录以此事系之八年五月，且称翰林侍讲学士赵彦若。按：彦若修史乃七年七月十二日，迁翰林侍讲学士乃七年十一月二十四日。铚误也。今附彦若初除修史时，更详考之。八月四日，彦若又以密直为国史院修撰。）
　　诏复置翰林侍讲学士。翰林学士范祖禹为翰林侍讲学士兼修国史。祖禹固请避范百禄补外，乃用王洙避兄子尧臣故事，特有是除。（梁焘行状云：「复置翰林侍讲学士，实焘发之。」）
　　熙河兰岷路经□安抚使范育言：「于阗进奉般次、和尔济勤克伊实密陈，中涂尝为缅药所掠，乞闻朝廷差般次同黑汗王所发兵攻灭缅药。臣欲乞解发赴阙审问。」诏本司选差使臣押伴和尔济勤克伊实、般次先赴阙。（新无。）
　　荆湖南路安抚钤辖司言：「全、永、衡、道州猺贼作过，官吏措置有功：左朝请郎、知永州刘蒙，衡州推官徐暨，左宣德郎、武安军节度签判刘中，衡州判官左肤，邵州武冈县尉、借职魏延庆等。」诏减年循资，赐绢有差。（新无。）
　　甲午，诏在任官员并系公人，不得买诸军军马粮草、旁历，违者徒二年，许人告，物没官。以尚书省言：「元佑敕，罪当杖太轻，致有冒犯，无以惩戒。」故立是法。（新无。）
　　丁酉，环庆路第三将折可适统兵六千出界，于口□尾丁塆破贼，获级四百四十九，生擒七十三人。（此据章楶奏议添入。）
　　己亥，以雨，罢集英殿宴。
　　诏以韩愈祠为昌黎伯庙。
　　庚子，左朝请郎、权发遣江东路提点刑狱王祖道权发遣福州。（此合削去，政目在八月十八日。）
　　癸卯，以尚书左仆射、兼门下侍郎吕大防为南郊大礼使，礼部尚书胡宗愈为礼仪使，龙图阁学士苏轼为兵部尚书、充卤簿使，御史中丞李之纯为仪仗使，权知开封府韩宗道为桥道顿递使。
　　诏泾原路经□使谢麟：「本路今春以来，西贼筑城没鞕【一】，多为出没，诱致汉兵，如闻本路自二月间，已遣人户入城勾集人马，致有失业，及孳畜颇多死损。详西贼蓄谋，乃正以多方欲误官兵、边民不得休息，合如何御备，子细究心讲议，条画以闻。」
　　乙巳，左朝奉郎张元方为金部员外郎，校书郎杨国宝为集贤校理、权发遣开封府推官。
　　诏为故知邕州、皇城使苏缄立祠于本州岛，赐「怀忠庙」为额。缄再守邕，熙宁中，交趾犯边，缄血战四十余日，杀贼甚觽，粮尽，不屈而死。从州人之请也。
　　左司谏虞策言：「独员乞依例与御史台官一员同上殿，仍乞自今后谏官独员准此。」从之。
　　监察御史黄庆基、殿中侍御史□立礼再论知麟州孙咸宁、管勾军马张若讷，守边斥堠不明，不豫为清野，致西贼恣行劫□，乞削夺远窜，以警边吏。诏：「孙咸宁罢泾原路准备使唤，添差监邵州酒税。」（张若讷无行遣，当考，新录遂削去若讷姓名。）
　　鄜延路第四将、宫苑副使向怀德追一官，充鄜延路准备差使。以经□司言其私役禁军，借用公使钱，及西贼侵犯绥德城，怀德不实时策应，以其累有战功特免勘，故有是贬。
　　诏：「陕西、河东路就粮禁军人员节级【二】，降充本城，已令陕西、河东路经□司选年五十以下、事艺不退、堪任战斗之人，与旧军额外收管【三】，给厢军请受，遇有事宜责令效命。其就粮禁军杂犯，情轻见配降充本城牢城长行者，亦准此。仍并不候随军便给旧军请受人员，递降旧职一资。十将依虞候例，将虞候至长行旧五百料钱者，给下军三百料钱请受；旧三百料钱者，听全给。」（新无。）
　　又诏：「陕西、河东逐路经□司，自今缘边兴造须和雇禁军，并开坐阙少役兵因依，条具取旨。若事速不可待报，听便和雇，亦具闻奏。如委官覆按，稍有不实，当置于法。」先是，缘边惟紧急修造待报不及，方许直雇禁军，而诸路不以急缓与可待报者，悉雇禁兵充役，故申严其制。
　　戊申，诏应赦前鞫公事诸处申乞不原赦恩，或官司故作拖延，若被勘之人逃亡，并令刑部候案到取旨。（新无。）
　　己酉，左朝请郎丁攰为司封员外郎。（六年五月八日知宿州。）知德安军上官均提点河北西路刑狱，寻改东路。（改东路在八月十四日。）权开封府推官赵同为梓州路转运判官，寻改权提点夔州路刑狱。仍诏自今后开封府推官未至知州资序人，只除转运判官。（改夔宪乃八月初四日，今并书之。）
　　诏南郊行礼合用大裘，更不用黑羊皮，以黑缯制造。
　　诏诸路安抚、钤辖司，并西京、南京，各赐资治通鉴一部。
　　庚戌，大宗正司言：「宗室分异，自来未有着令。今相度欲乞除缌麻以上不许分析居外，袒免以下亲父母财产，除永业田及供祭祀之物不许分割外，余听均分。」从之。
　　是月，龙图阁学士、知扬州苏轼言：（轼以七月二十七日上奏，今附月末。二十三日已有诏除兵部尚书，然未入朝也。）
　　臣窃谓仓法者，一时权宜指挥，天下之所骇，古今之所无，圣代之猛政也。自陛下即位，首□此法，但其间有要剧之司，胥吏仰重禄为生者，朝廷不欲遽夺其请受，故且因循至今。盖不得已而存留，非谓此猛政可恃以为治也。自有刑罚以来，皆称罪立法，譬之权衡，轻重相报，未有百姓造铢两之罪，而人主报以钧石之刑也。今仓法，不满百钱入徒，满十贯刺配沙门岛。岂非以钧石报铢两乎？天道报应，不可欺罔，当非社稷之利。凡为臣子，皆为陛下重惜此事，岂可以小小利害而轻为之哉。臣窃见仓法已罢者，如转运、提刑司人吏之类，近日稍稍复行。若监司得人，胥吏谁敢作过？若不得人，虽行军令，作过愈甚。今执政不留意于选择监司，而独行仓法，是谓此法可恃以为治也耶？今者，又令真扬楚泗转般仓斗子行仓法，纲运败坏，执政终不肯选择一强明发运使，以办集其事，但信仓部小吏，妄有陈请，便行仓法，臣所未喻也。
　　臣今来所奏，只是申明元佑编敕，不过岁捐转运司违法所收粮纲税钱一万贯，而能令六百万石上供斛斗不大失陷，又能全活六路纲梢数千、牵驾兵士数万人免陷深刑，而押纲人员、使臣数百人保全身计，以至商贾通行，京师富庶。事理明甚，无可疑者，但恐执政不乐。臣以簄外，辄议已行之政，必须漤送户部，或漤令本路监司相度，多方沮难，嘊无行理。臣材术短浅，老病日侵，常恐大恩不报，衔恨入地，故及未死之间，特进瞽言，但可以上益圣德，下济苍生者，臣虽以此得罪，万死无悔。若陛下以臣言为是，即乞将此札子留中省览，特发德音，主张施行。若以臣言为妄，即乞并此札子降出，议臣之罪。又言：
　　臣闻唐代宗时，刘晏为江淮转运使，始于扬州造转运船，每船载一千石【四】，十船为一纲，扬州差军将押赴河阴。每造一船，破钱一千贯，而实费不及五百贯。或讥其枉费，晏曰：「大国不可以小道理，凡所创置，须谋经久。船场既兴，执事者非一，须有余剩衣食养活觽人，私用不窘，则官物牢固。」乃于扬子县置十船场，差专知官十人，不数年间，皆致富赡。凡五十余年，船场既无败破，馈运亦不阙绝。至咸通末，有杜侍御者，始以一千石船，分造五百石船二只，船始败坏。而□尧卿者，为扬子院官，始勘会每船合用物料，实数估给，其钱无复□剩，专知官十家实时冻馁，而船场遂破，馈运不继，遂有黄巢之乱。刘晏以一千贯造船，破五百贯为干系人欺隐之资，以今之君子寡见浅闻者论之，可谓疏谬之极矣。然晏运四十万石，当用船四百只，五年而一更造，是岁造八十只也。每只剩破五百贯，是岁失四万贯也。而□尧卿不过为朝廷岁□四万贯耳，得失至微，而馈运不继，以贻天下之大祸。臣以此知天下之大计，未尝不成于大度之士，而败于寒陋之小人也。国家财用大事，安危所出，愿常不与寒陋小人谋之，则可以经久不败矣。
　　臣窃见嘉佑中，张方平为三司使，上论京师军储云：「今之京师，古所谓陈留，四通八达之地，非如雍、洛有山河之险足恃也。特恃重兵以立国耳。兵恃食，食恃漕运，漕运一亏，朝廷无所措手足。」因画十四策，内一项云，粮纲到京，每岁少欠不下六七万石，皆以折会偿填，发运司不复抱认，非祖宗之旧制也。臣以此知嘉佑以前，岁运六百万石，而以欠折六七万石为多。访闻去岁止运四百五十余万石【五】，运法之坏，一至于此。又臣到任未几，而所断粮纲欠折干系人，徒流不可胜数。衣粮罄于折会，船车尽于折卖，质妻鬻子，饥瘦伶俜，聚为乞丐，散为盗贼。窃计京师及缘河诸郡，例皆如此。朝廷之大计，生民之大病，如臣等辈，岂可坐观而不救耶。辄问之于吏，乃金部便敢私意创立此条，不取圣旨，公然行下，不惟非理刻剥，败坏祖宗法度，而人臣私意，乃能废格制敕。监司、州郡，靡然奉行，莫敢谁何，此岂小事哉！谨按一纲三十只船，而税务所官不过一员，未委如何随船点检得三十只船一时皆遍，而不勒留住岸。一船点检，即二十九只船皆须住岸伺候，显是违条舞法，析律破敕。苟以随船为名，公然勒留点检，与儿戏无异。访闻得诸州，多是元佑三年以来始行点检收税，行之数年，其弊乃出。纲梢既皆赤露，妻子流离，性命不保，虽加刀锯，亦不能禁其攘窃。此弊不革，臣恐今后欠折不止三十余万石，京师军储不继，其患岂可胜言。
　　扬州税务，自元佑三年七月【六】，始行点检收税，至六年终，凡三年间，共收粮纲税钱四千七百余贯，折长补短，每岁不过收钱一千六百贯耳。以淮南一路言之，真、扬、高邮、楚、泗、宿六州军，所得不过万缗，而所在税务专拦，因金部转运司许令点检，缘此为奸，邀难乞取，十倍于官，遂致纲梢皆穷困骨立，亦无复富商大贾肯以物货委令搭载，以此专仰攘取官米，无复限量，拆卖船版，动使净尽，事败入狱，以命偿官。显是金部与转运司违条刻剥，得粮纲税钱一万贯，而令朝廷失陷纲运米三十万余石，利害皎然。今来仓部，并不体访纲运致欠之因，漤言缘仓司斗子乞觅纲梢钱物，以致欠折，遂立法令真、扬、楚、泗转般仓并行仓法，其逐处斗子仍只存留一半。命下之日，扬州转般仓斗子四十人，皆诣臣陈状，尽乞归农。臣虽且多方抑按晓谕，退还其状，然相度得此法必行，则见今斗子必致星散，虽别行召募，未必无人，然皆是浮浪轻生，不畏重法之人，所支钱米，嘊不能赡养其家，不免乞取。既冒深法，必须重赂轻赍，密行交付。其押纲、纲梢等，知专斗若不受赂，必无□剩，斛面嘊难了纳，即须多方密行重赂，不待求乞而后行用，此必然之理也。
　　臣细观近日仓部所立条约，皆是枝叶小节，非利害之大本，何者？自熙宁以前，中外并无仓法，亦无今来仓部所立条约，而岁运六百万石，欠折不过六七万石。盖是朝廷损商税之小利，以养活纲梢，而缘路官司，遵守编敕法度，不敢违条点检收税，以致纲梢饱暖，爱惜身命，保全官物，事理灼然。臣已取责得本州岛税务状称，随船点检，不过检得一船，其余二十九船不免住岸伺候，显有违碍。臣寻已备坐元佑编敕，晓示今后更不得以随船为名，违条勒住岸点检去讫。其税务官吏为准本州岛及仓部发运、转运司指挥，非是自擅为条，未敢便行取勘。其诸州军税务，非臣所管，无由一例行下。欲乞朝廷申明元佑编敕，不得勒令住岸条贯，严赐约束行下。并乞废罢近日仓部起请仓法，仍取问金部官吏，不取圣旨，擅立随船一法，刻剥兵梢，败坏纲运，以误国计，及发运、转运司官吏依随情罪施行，庶使今后刻薄之吏，不敢擅行胸臆，取小而害大，得一而丧百。
　　臣闻东南馈运，所系国计至大，故祖宗以来，特置发运司专任其责，选用既重，威令自行，如昔时许元辈皆能约束诸路，主张纲运。其监司、州郡及诸场务，岂敢非理刻薄邀难，但发运使得人，稍假事权，东南大计，自然办集，岂假朝廷更行仓法。此事最为简要，独在朝廷留意而已。谨具元佑编敕及金部擅行随船点检指挥如左。
  </div>
  <div class="pagination">
   <a href="续资治通鉴长编_page563.html">
    上一页
   </a>
   <span>
    ...
   </span>
   <a href="续资治通鉴长编_page559.html">
    559
   </a>
   <a href="续资治通鉴长编_page560.html">
    560
   </a>
   <a href="续资治通鉴长编_page561.html">
    561
   </a>
   <a href="续资治通鉴长编_page562.html">
    562
   </a>
   <a href="续资治通鉴长编_page563.html">
    563
   </a>
   <span class="current-page">
    564
   </span>
   <a href="续资治通鉴长编_page565.html">
    565
   </a>
   <a href="续资治通鉴长编_page566.html">
    566
   </a>
   <a href="续资治通鉴长编_page567.html">
    567
   </a>
   <a href="续资治通鉴长编_page568.html">
    568
   </a>
   <a href="续资治通鉴长编_page569.html">
    569
   </a>
   <span>
    ...
   </span>
   <a href="续资治通鉴长编_page565.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
