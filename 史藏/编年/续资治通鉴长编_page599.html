<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 599 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 599 页/共 607 页</h1>
    <div class="content">　　【九】将监于郑澶滑等州界地方阁本「监」上有「作」字。
　　【一○】察访司阁本作「察访使」。
　　【一一】依海行法「法」原作「者」，据阁本及下文改。
　　【一二】关元丰库「关」原作「开」，据阁本改。
　　【一三】辽国泛使「泛使」原作「信使」，据阁本、活字本及宋会要职官三六之四○改。下同。
　　【一四】曾旼原作「曾改」，据阁本及上引宋会要改。
　　【一五】以上亲戚「亲」原作「新」，据阁本改。
　　【一六】□居厚原作「□君厚」，据阁本及宋史卷三四三□居厚传改。
　　【一七】法必不如此阁本「法」下无「必」字。
　　【一八】何以厌天下公议「公」，阁本作「之」。
　　【一九】赐名清平「平」原作「子」，据阁本、活字本及宋史卷八七地理志改。
　　【二○】同详定司敕令刘赓言阁本「司」上有「三」字，宋会要职官一八之一三「司」上有「一」字。又「赓」原作「□□（羽□□□贝)」，按「□□(羽□□□贝）」，字书未见，据上引宋会要及本书卷五一四元符元年八月癸酉条改。
　　【二一】洮西沿边安抚司言「洮」原作「就」，据阁本、宋会要蕃夷六之三三及下文小字注改。
　　【二二】报说钦波结……乞旗号头巾阁本「说」上无「报」字。
　　【二三】一公原作「公一」，据宋史卷八七地理志、十朝纲要卷一四及本书卷四七七、五一三、五一七乙正。
　　【二四】恐溪巴温必怨「必」原作「心」，据阁本、活字本改。
续资治通鉴长编
卷五百十二
卷五百十二
　　起讫时间 起哲宗元符二年七月壬寅尽是月庚戌
　　卷　　名 续资治通鉴长编卷五百十二
　　帝　　号 宋哲宗
　　年　　号 元符二年（己卯，1999）
　　全　　文
　　秋七月壬寅朔。
　　癸卯，右正言邹浩奏：「伏闻陆师闵除宝文阁待制、知河南府。契勘师闵于今年三月十九日罢户部侍郎，差知蕲州，四月二十二日改差知怀州。盖缘任秦凤路经略使日，锺传虚奏功赏，保明不实，情涉欺罔；及承受朝旨，许妄冒人自陈免罪，不即出牓，事属稽慢。夫欺罔稽慢，乃臣子大罪，而师闵坐此黜谪甫及百日，遽然复职，俾司留钥，不惟骇动髃听，实无以惩示四方，殆非至公之朝谨用赏罚之道。伏望圣慈，深赐省察，特降指挥，追寝师闵今来新命，以允公议。」
　　贴黄：「契勘师闵初被黜谪，不即祗赴，辄求善地，公议固已罪之矣。今到怀州，席未及暖，反亟牵复【一】，则是黜谪之命，但行于小官而不行于贵近，何以示惩戒于天下？兼闻师闵在秦凤日，其亲属亦有妄冒功赏者，身为帅臣而欺蔽至此，尤典刑之所难贷也。伏望睿慈，省察施行。」
　　又奏：「伏见所除师闵告词，有『急于得人之际，遂遽起用』之语，乃知朝廷非不知师闵黜谪未当牵复，特以乏人任使，故有是命。然而赏罚之行，所以惩劝天下，惟其功罪而已。不为时方多事，故有功者不进，但有罚而无赏；不为时方乏人，故有罪者不退，但有赏而无罚。又况师闵之罪，已经推治，迹状甚明，无可疑者。其差知蕲州，系是三月十九日，至今月初二日牵复，只得一百三日；其改知怀州，系是四月二十二日，至今月初二日牵复，只得七十日；其怀州到任，系是六月十一日，至今月初二日牵复，只得二十一日。黜谪未久，天下所知，若以乏人，便当骤用，不惟无以正师闵之罪，兼此例一开，自今以后，凡有罪者，无问谁何，皆可以缘乏人而纵释之矣，尚何恃以肃官吏而振纪纲乎？所系不小，不可不察。」
　　又奏：「臣近以陆师闵黜谪未久，骤然牵复【二】，累具事理奏论，乞赐详酌施行，至今多日，未奉指挥。臣固当体朝廷之意，不复论列，然区区愚忠，不能自已者，诚以公议未安故也。夫以公议上达圣听，恭俟采择，是乃臣之职分，敢不罄竭以闻？臣观自古以来，帝王御世之术，本末先后，虽不一端，其要在务明赏罚而已。盖赏罚明，故惩劝行；惩劝行，故官吏肃；官吏肃，故纪纲正。而朝廷尊此，务明赏罚，所以为操术之至要也。师闵之事，其可忽乎？若以师闵为无罪，则忽罢户部侍郎差知小郡，在前日为误罚？若以师闵为有罪，则骤复宝文阁待制、知河南府，在今日为误赏？二者并用，是岂明赏罚之道哉！臣窃惟朝廷不过急于得人任使，且谓师闵所坐，情为可宥，及不欲追改已行之命，故虽师闵到任纔二十一日，便行牵复，不以为疑。然而皆有可论者，若急于得人任使，则臣前奏，论之已详，已尘天览；若谓师闵情为可宥，则文案具存，其情可见。按锺传奏讨荡画谋办事，尽出师闵数日间合力干办，乞特推恩。既是讨荡谋画办事尽出师闵数日间合力干办，即传以一百九十七级为三千五百三十级，师闵岂不预其事乎？借令不知传妄冒之情，岂不知传乞为推恩之奏乎？不以自明，此何意也？及六月十四日承受朝旨，妄冒人限一月许自首免罪。直至十八日，方出牓施行，却于奏状内称「寻行出牓」。岂有奏以「寻行出牓」，而施行乃在得旨四日之后乎？身为从官，优被宠寄，略不尊惮朝廷，公肆欺罔，迹状甚着，而遂谓其情为可宥，恐非所以示天下也，公议未安，尤在于此。若不欲追改已行之命，则言路所闻，无不在已行之后；傥以追改为难，即言职殆将废矣。伏望圣慈，曲赐照察，出自威断，追寝师闵前命，以释天下公议。」讫不从。（八月二日，师闵自河南移瀛州。）
　　尚书省札子，勘会陕西路每岁所铸铁钱贯数不少，近岁以来，铜钱太重，铁钱太轻，熙宁间铜钱一百贯，换铁钱一百五贯。自来别无定法，止是民间逐渐增添。窃虑岁久，转更钱轻物重，须议指挥，今诸路经略安抚司，限半月密切具利害，合如何措置，可以称提铁钱稍重、物价稍轻；仍具熙宁以来至今铜铁钱相换钱数申尚书，此文字亲自收掌，不得下有司。（闰九月五日甲戌遂禁使铜钱，专行铁钱，有章楶、吕惠卿二状，今附此。）
　　泾原章楶、鄜延吕惠卿皆有状申尚书省，然讫不用其言也。楶言：
　　勘会陕西钱法，本无轻重，只仁宗朝宝元、庆历之间，边事初兴，增添戍卒、将佐等，经费滋多，财用匮乏。有献计者，创铸大钱，其文曰「重宝」，每一大钱，折十小钱。盗铸之奸，自此得利。官司所获无几，而重宝已布满民间，岁断重辟，不知其几何。朝廷患之，以折十大钱杀为折五，盗铸不已，又杀为折三，所获之利犹博，刑辟尚多，不得已而以一大钱折二小钱，盗铸稍息。其后山泽产铜颇少，遂以铁代铜。当时大钱鼓铸，精巧磨鑢，皆有楞郭，一一如法。民间虽欲仿效，计其获利，不能酬人工、物料之费，则铁钱、铜钱市价无二。
　　至和已后，官司鼓铸不精之弊，起于率分钱。所谓率分者，每工所限日铸之数外有增益者，酌给觽工。财利之司所贪者钱多【三】，监临之官又以额外铸钱增数为课，则折二大钱，不复精巧如法矣，盗铸遂复擅利于下。当时官司不治其本，乃欲救其末，滥钱寖皆输于官矣。而豪宗富室，争蓄大小铜钱与旧铸大铁钱，故在市买卖，细分六等【四】：以小铜钱为一等，旧铸至和铁钱为一等，新铸折二铁钱为一等，私铸楞郭全备钱为一等，私铸轻阙怯薄钱为一等。凡仓库所出者，皆大小铜钱、新旧官铸大铁钱，所纳处，既不复多得铜钱，所输于官者，皆新铸折二铁钱【五】及私铸钱耳，然其弊亦未甚为害。治平四年，因臣僚建议，朝廷有指挥，不能全记其文，大燍以为除阙薄漏贯、字样不明、不成楞郭外，余并令官司受纳，库务辄有退换，仍立刑名，自此滥钱荡然无禁。熙宁间得朝旨，将官库钱，拣选不堪行用者改铸，其后复遣官再选官司已拣之钱，复使行用。官私之钱，既无所分，势难止绝，则铁钱之轻，自然之理也。
　　昔日豪宗富室所蓄大小铜钱、旧铸铁钱，岁月浸久，其铜钱或散入夷狄，或迁而输邻路，盖所获利博，岂肯蓄藏于家？前日朝廷遣官就陕西更欲铸铜钱，不惟不足以救官司之急，而所铸虽多，亦恐不能如陕西流行也。所准指挥，合如何措置，可以称提铁钱稍重、物价稍轻，盖无术可救。为今之计，莫若指挥官司精加鼓铸，无贪厚利，令制造精密，与物相权。盗铸之家，获利既薄，岂肯冒重法以自取死亡？勘会两川有见行铁钱、有交子可以赍擎远行。今若精选有心力可倚办官，依仿西川体式，推行交子之法，庶几少有补焉。至于商旅所贩百物，如丝绵匹帛、金银之类，到陕西贩卖，陕西却无物货贾回，如此物价倍贵，无如之何，亦别无可措置。」
　　黄贴子：「钱轻物重，不独因铁钱而已。自军兴以来，添屯兵马戍边，盖所急者粮草。今且以渭州言之，昔日米麦每斗不过百钱，今日每斗三百文已上，新边城寨收籴有至五六百文者，钱轻之弊，盖又有因也。又泾原一路去他路界远【六】，换易铜、铁钱甚少，不如朝廷今来坐致之数，惟闻同华、陕府如此，乞赐照会。又熙宁已来，铜、铁钱相换，岁月寖久，无由根究。今据渭州通判李百禄申，勘会到自元佑年已来至今，铜、铁钱相换，每贯分数如前。兼据小贴子称，虽勘会到铁钱每一贯六百文足，换铜钱一贯文足，即日民间亦无铜钱可换，伏乞照会。元佑三年内每铁钱一贯二十文足，换铜钱一贯文足；元佑六年内铁钱一贯二百文足，换铜钱一贯文足；绍圣元年内铁钱一贯二百五十文足，换铜钱一贯文足；绍圣四年内铁钱一贯四百文足，换铜钱一贯文足；元符二年正月一日至今，铁钱一贯六百文足，换铜钱一贯文足。」
　　惠卿言：
　　熙宁十年，惠卿任本路经略安抚使，至元丰三年得替。任内亲见本路铜、铁钱相兼使用，不闻有轻重之异，唯有行路，欲将铁钱换铜钱以便赍擎，有每贯不过加钱二十至五十文。至元丰末、元佑三年以前，每贯乃加至一百，盖是铜钱渐少，铁钱渐多，以致如此。元佑四年，始下转运司议罚铜钱一等行铁钱，由此民间每岁换铜钱分数渐加，然不过一百以至四百。至八年，始罢铜钱，方加至一贯五百。至绍圣元年，增加钞面钱出卖。四年，复罢官员军人入便钱，以此铁钱益轻，每欲过铜钱地分者，至用二贯五六百文，方换得铜钱一贯。由此观之，则铁钱之轻，官司先自轻之，民间不得不行增添也。盖官司徒知钞面外赢落三二分息，及罢官员、军人入便，免于近里支见钱之小利，而不究钱轻之弊，遂令官司用度，增费一倍，虽岁赐边上银绢钱钞等，愈见支用不足。若不讲求所以致钱轻之由与救钱轻之法，将见仓库空竭，费用不支，非止铁钱太轻、物价太重而已。今请先陈钱轻之害，次陈所以致钱轻之由，卒陈所以救钱轻之法。所谓钱轻之害者，凡有八。熙宁、元丰十余年间米价，除元丰五年系军兴，每斗三百四十文外，其余年分，贱止八十文，贵不过一百八十文。自元佑、绍圣以来，铁钱日益轻，故米价日长。见今延安府官籴米价五百二十文足，市新米七百八十文足，陈米七百二十文足。官中见收籴不行，只以见今官籴价计之，比元丰五年用兵时最贵价已多一倍以上，比五年以前价几三五倍。延安府里外每岁籴买，无虑一百七十余万，草亦称是，不知枉费几何也？以一府观之，则一路可知，以一路观之，则陕西五路可知，此钱轻之害一也。铸钱铁炭、人工、粮食增贵，则所费多不止五百；假令止用五百，铸钱一贯文，只当得五百文支用，而般运至边上，脚乘所费几半，况于所用工钱，不止五百乎！则是官中铸钱，非特无息而已，若不铸，则无钱支用，此钱轻之害二也。官中除粮斛外，如军器、物料、应军需物，计陕西一路不啻百万，尽买于民间，其价比旧数倍，此钱轻之害三也。刍粟百物既贵，故官中和顾脚乘人工之直，比旧亦皆数倍，此钱轻之害四也。昔日铁钱与铜钱等及脚乘易得之时，内地铸到铁钱，犹可般运。今铁钱脚乘贵，虽铸得钱，般运至边上，不足偿脚乘之费，以此般运不行，则衙前之类，不得不将官钱转易，往往遂至失陷破产，自罹重罪，此钱轻之害五也。茶盐酒税之类，每岁所得钱有定额，今一贯只当五百文用，则见税额暗亏其半，此钱轻之害六也。官员、军人所得俸入亦然，则是无罪而月常夺半，俸禄重者固不足言，使臣选人无以自给，岂无怨咨？此钱轻之害七也。免役公人雇直，但有减于旧日，而物贵钱轻，费用不足，以此所在召募不行，深害良法，此钱轻之害八也。
　　所谓所以致钱轻之由，凡有五。熙宁、元丰中铜钱铁钱兼行，若欲赍铁钱一贯，即可赍铜钱倍之，及欲过铜钱地分，有铜钱可换，即铁钱可以流行。自元佑间不用铜钱，其欲远行及过铜钱地分，无铜钱可换，此所以致钱轻之由一也。熙宁、元丰间钞价，东南盐钞每席贵不过六贯，贱止五贯。若往京师出卖，反有利息。遇边事，如熙河用兵之时，边上钞价至贱，在京官中却用元价收买以平之，度支钱往边上，以故不计其费。今盐钞一席至十贯文，在京虽用本价收买，所失几半，此所以致钱轻之由二也。熙宁、元丰间，遇有边事，许诸色人于边上入便钱，却于在京向南请领，仍支与加銽及脚乘钱，不记其数。今官员俸余既不许入便，又已入便下钱者，足钱支与省钱，是官中自轻铁钱，此所以致钱轻之由三也。官中每岁籴买，有出无入，钱并散民间，此所以致钱轻之由四也。官中出度牒及银绢之类，虽价例稍高，其实不得旧时铜钱之价，皆是助钱轻之事，此所以致钱轻之由五也。
　　所谓所以救钱轻之法者，亦有五。体闻得陕西虽不行使铜钱，闻转运司尚有五百余万贯，若便鼓铸相添，令依旧运致沿边相兼支使，以为远赍及过铜钱地分之用，此救钱轻之法一也。出卖钞价及籴买支用，不得过钞面钱，令入中籴草并商旅买卖，不能赍钱者，有钞可买，不折钱，则铁钱流转，此救钱轻之法二也。若刷东南合上供钱及坊场剩钱，许诸色人于沿边入便，却于内地请领支还贯数，令民间钱俱入官中，不烦鼓铸、般运而自足，民间渴钱则钱重而物轻，候边费稍减即罢，此救钱轻之法三也。官中出卖度牒、银绢之类，亦约铜钱估价，毋过求利，令商旅皆有回货，则铁钱流通，此救钱轻之法四也。今所患民间钱多，官中钱少，欲将见钱籴买，无钱支使，先为民间蓄积以待价，而旧来民间所蓄钱，皆是贵价官中所得。今来如欲救钱轻之弊，即已上所陈四事，皆未可颁下，令民预知，恐钱不出。须密谕陕西转运司并经略等司，先将所有银绢、度牒、盐钞等除量留充军赏及相兼入买外，其余据市色量减一二分价出卖，并量加分数，许诸色人沿边入纳见钱，于内地请领，或足数钱支与省钱，候收蓄民间钱入官稍有次第，然后尽行上四条。其远行赍擎并过铜钱地分，既有铜钱相兼行用，即不须倍价换易，籴过买钞，又只依钞面，及银绢、度牒等，并准铜钱之价支给，又许诸色人入便，支还实数，则所中卖到钱不患无回货，而所出钱复入中。如此则钱益重物益轻，可复如熙宁、元丰之间，无轻重之异矣，此救钱轻之法五也。此五事者，如蒙尽依所陈施行，则八害可除，而八利可复矣。
　　何谓八利？籴买价值，必减大半，一利也。铸钱如旧有息，二利也。收买诸物，价减半，三利也。和顾脚乘人工之直减半，四利也。脚乘可顾，铁钱般运得行，五利也。茶盐酒税所入，暗复旧额，六利也。官员、军人俸不减半，人无怨咨，七利也。免役公人，渐可顾召，八利也。然此特论官中之费用而已，若因此军民皆食贱物，百用倍省，其利又不可胜言。若虽施行而不能尽，譬有用药而不尽疾之根源，少愈而亦不能尽除矣。（尚书省札并楶状，据楶奏议。惠卿状，据惠卿家传增入。）
　　甲辰，环庆路经略司言：「本路进筑之字平、白豹城、（白豹城赐名在五月二十八日。）定边、柔远寨了毕，并系扼贼冲要，包占环、庆州界旧来边面城寨，各为近里所有【七】。逐处旧城寨驻札将副，各令移于沿边城寨驻札，其合用城守器甲不少，望指挥永兴军等路提刑司于出产材料州军并功造作，仍速般运。」从之。
　　诏陕西、河东严戒边吏，不得以传闻西人遣使告哀谢罪，便于边备懈弛，及进筑之际，不过为堤防捍御之计，如缓急小有误事，帅臣以下当重行黜责。（布录癸卯。）
　　鄜延奏，已收接宥州公牒，遣来使赍白札子谕其主，令遣使赴阙。
　　河东奏，北人自六月十六日后，不复来天涧取水。
　　又奏，折可大出寨获千级，特除合门通事舍人。
　　乙巳，中书舍人赵挺之详定编修国信条例，代蹇序辰也。
　　诏：当此盛暑，刑狱虑有淹延，在京令刑部郎中、开封府界令提点提举司、诸路令监司催促结绝；见禁罪人，内干照及事理轻者，先次决遣。仍先具起发月日申尚书省。
　　大名府路安抚使韩忠彦言：「黄河大决，府界县镇多已冲淹，府西即是北流故道，水势渐近府城，人心日夕忧惶。御河若不闭塞，黄河可以直注入城，终未为便，请令李仲以所得修新河钱物，疾速修筑。」诏令本府计会李仲，就借所桩管未开修菱芡等河所赐钱物，相度修筑上下惬山，与昨来未开修御河日高厚一般，不得低怯。（十八日曾孝广措置河事。李仲开修新河，在四月二十一日。）
　　泾原路经略司言，德顺军德胜寨、镇戎军开远寨堡至西安州，合修通过堡子，一座于鹊子山寺子坌、一座于九羊谷峗北岭上修筑，并本司已令姚古统领诸将修筑【八】。诏特支军兵缗钱有差。（新录云，合作通过堡子三所。布录乙丑，泾原奏：已取七月七日或八日筑减猥城及差保甲应副般运，又令姚古修德顺军至西安州经路三程，作堡子三所，并与特支。又奏，先筑减猥讫，令折可适姚雄以兵二万、骑五千赴会州，七月二十一日进筑。）
　　正字张巨权发遣京西路转运判官，权提点秦凤等路刑狱孙贲改永兴军等路。
　　丙午，秦凤路经略司言，第三将招诱到西人伽凌等三人，却是环庆路熟户蕃捉生，伪冒改名，剃发、穿耳、戴环，诈作诱到西界大小首领，本将张恩、张德同知情诈冒。诏张恩、张德先次放罢。
　　丁未，上批：「暑热，应在京工役，自今月十七日放假。」
　　诏朝请郎王璩追两官勒停，展三期□，坐谐谑侮慢也。（当考。）
　　朝散郎、通判瀛州陆元长言：「苏州秋赋一岁六十万石，积水占压，蠲放大半，三江不入，震泽不定。今相度，应河之通江海者，愿拨一年积水合放秋税二十万石。乞降祠部牒五百道，充雇夫钱粮及市木置闸，官为检计，令食利人户自备食力，分头开修。」诏元长计会两浙转运提举司同相度，合如何施行，具图状指定、保明以闻。
　　熙河乞降收接河南邈川首领官职等第及支赐则例，并乞锦袄子、公服、靴、笏、银带各三百事【九】。诏孙路据归汉首领在蕃日职名及加量次第，合补是何名目，奏听朝旨。所乞袍带，令户部计置，差使臣管押前去。（布录丁未。）
　　戊申，边厮波结兄弟三人及首领仆从二百余人并所管蕃兵六千一百四十八人来降，王赡即纳之。（此据汪藻青唐录。蕃兵六千一百四十八人，实录七月二十五日亦有此数，布录结兄弟三人及二百余人数同，无蕃兵数。六月末，边厮波结来降。李远青唐录云：边厮波结以错凿、讲朱、一公、当标四城降。四城在河州之南，重山复岭中。事亦系六月。）曾布言：「先帝以熙、河、洮、岷四州为一路，洮州今方得之；又以为熙河兰会路，会州今亦方得之。陛下圣德，威灵所及，遂成先帝之志，非天时人事符合，何以至此？实朝廷之庆事也。」（五月乙亥，又癸亥，又六月丁亥，又八月丁亥，当考。）
　　鄜延奏，已回牒宥州。吕惠卿初但以白札子遣西人还令遣使赴阙【一○】，有旨令回牒故也。（布录。）
　　己酉，详定重修大礼敕令所言，编修北郊令式，请以详定编修大礼敕令所为名。从之。
　　泾原奏，擒获阿迈都逋一行人功状，（案布录作阿迈都逋。）有迁十五官至六官者，仍赐金帛有差。（布录己酉。）
　　庚戌，军头司引见殿前马军司拣试到殿前指挥使御龙直愿出职将、虞候等九十二人。上亲阅人材，择其骁勇者九人列于前。问所射弓可加斗力否？殿前指挥使王闰等七人各愿射两石三斗力，二人射应法，并特与内殿崇班，仍减三年磨勘。余射不能发，令减斗力再射，等第换官减年。冀珪、李真射一石一斗力弓，杜超射九斗力弓，各不及格，军头司令归后行。上问权承旨李宪等合何如？宪等奏，合降军分。上恐其偶不能发，宣谕特令再射。各应法，并补合得军使。（旧录云，上留神尽材如此。新录删去。）
　　右正言邹浩奏：「伏闻河北路水灾，比之陕西、京西等路，尤为深切，百姓漂溺，莫知其数，死者既已不救，生者复难自存，老幼悲啼，伤动道路。方圣明在上，与天同仁，而近畿之民，尚尔失所，欲望睿慈，俯赐详酌，特依去年专自朝廷差官前去，逐急赈济施行，务称陛下忧悯生灵之意。」
　　贴黄：「臣窃见近年官吏，讳言百姓灾伤等事，习成风俗。故虽朝廷遣使出外，亦多不以实闻，民情不获上通，王泽不获下究，率由于此，为害不细。今来若蒙差官前去，即乞指挥选择忠荩不欺之人，庶几漂溺之余，实受恩恤甚厚。」（浩奏不得其时，附遣王祖道前。）
　　三省言，访闻河北路州县，近因雨水，诸河涨溢，渰浸人户田庐。诏差吏部员外郎王祖道体量应合赈济存恤事件，多方措置，速具以闻。
　　权工部侍郎张商英等言：「伏见黄河自商胡口决以来，治水者阔为两堤，相去数十里，不与河争，以顺其势行之。水失其性，一遇泛涨，则河道变徙。望特降指挥，下河北转运提刑司，选官两员相度，图其地利害。」诏令王祖道体访以闻。（「以顺其势」下，恐有脱字，新、旧录都一般，当求别本。）曾布白上：「黄河已北流，闻东流已干。郑佑子自河北还云，已自东流河道中行过，亦更无泥水，然北流殊未有堤防。东流回河治堤，费公私财货，何止亿万？止一二年遂坏。」上曰：「主东流者已受赏，今日自当行遣。」布唯唯。（布录戊申，今附此。）
　　王祖道奏：（八月丁丑，祖道以吏外为左司谏，若祖道此奏在出使河北时，即合去左司谏字，今且附此，更须考之。）「臣伏见神宗皇帝元丰中，议移深州于饶阳、安平，当时复以河防北流，适乘事机。其后主东流者，欲故违神宗备边之意，遂以移州三十万之费，可以回河，此议遂置。臣窃惟神庙前日之志，今日偶与时会。深州因昔年残破之余，傅潜【一一】乃以私计，乞移州于陆泽，非御敌之地。今大河复北流，深州岁用梢草、兵夫不赀【一二】，计一岁所费不知几万数，以十岁计之，又不知几十万数，以此为移州之费，不犹愈于岁岁无穷之虚用邪？臣伏望圣断，特降指挥，以深州当大河之冲，势不可守，宜迁徙州民，亦今日治边之机事。惟陛下留神。（元符报状有此，却不载是何月日，今因祖道出使河北附此，待考。）
　　诏赐鄜延暖泉寨慕奈神祠【一三】为灵佑庙。
　　注　　释
　　【一】反亟牵复「牵」原作「褒」，据下文改。
　　【二】骤然牵复「牵」原作「褒」，据阁本及上文改。下同。
　　【三】财利之司所贪者钱多「之」原作「所」，据阁本改。
　　【四】细分六等按「六等」与下文「以小铜钱为一等，旧铸至和铁钱为一等，新铸折二铁钱为一等，私铸楞郭全备钱为一等，私铸轻阙怯薄钱为一等」所记之数不符，疑有脱误。
　　【五】皆新铸折二铁钱「铸」原作「旧」，据阁本、活字本及上文改。
　　【六】又泾原一路去他路界远「去」原作「来」，据阁本改。
　　【七】各为近里所有「各」原作「名」，据阁本、活字本改。
　　【八】并本司已令姚古统领诸将修筑阁本「本」上无「并」字，「筑」下有「讫」字。
　　【九】并乞锦袄子公服靴笏银带各三百事「服」原作「报」，据阁本改。
　　【一○】吕惠卿初但以白札子遣西人还令遣使赴阙「还」原作「远」，据阁本及文义改。
　　【一一】傅潜原作「传潜」，据阁本及宋史卷二七九傅潜传改。
　　【一二】深州岁用梢草兵夫不赀「梢」原作「稍」，按梢为塞治河决之物料，宋史卷九一河渠志：「伐山木榆柳枝叶谓之梢」，作「稍」无义，现据阁本改。
　　【一三】慕奈神祠「神祠」二字原倒，据阁本乙正。
续资治通鉴长编
卷五百十三
卷五百十三
　　起讫时间 起哲宗元符二年七月壬子尽其月
　　卷　　名 续资治通鉴长编卷五百十三
　　帝　　号 宋哲宗
　　年　　号 元符二年（己卯，1999）
　　全　　文
　　秋七月壬子，王赡言：「已占据讲朱、错凿、当标、一公、东迎城、通绰克古城；又立公宗堡、伦布宗堡、古塔鼐宗堡，共计九处。其讲朱城，正当扼青唐咽喉，及当标、错凿、一公三城，皆系部族繁庶、地利要害之处，并合修建城寨，统治羁縻新附部族外，其间若更有地里相去遥远、紧要守御处，亦合修建寨堡。」诏：「孙路具见如何应接溪巴温，及将来如何措置，详悉闻奏。务为边防经久之计，不得轻易卤莽，致误机事。」
　　先是，溪巴温杀阿苏据溪哥城，与瞎征相持，以此部族离心，多愿归汉。诏孙路相度收接。来者不绝，虽日日有奏【一】，而所奏并不及溪巴温一字。曾布疑之，遂欲降此指挥，诘路所以应接措置溪巴温情状。章惇乃以简谓布：「未须诘之，且容其措置。」布未肯已，惇遂封孙路数书示布。盖路密与惇议，云溪哥城乃积石军，欲除溪巴温为合门使、知积石军；却自邈川直趋青唐，欲建为州，而以他人领之。布因为惇言：「溪巴温以董□之后，人情所附，故欲令还青唐，逐瞎征而复为王子。今乃欲处之他所，以青唐付之他人，恐未安。今日部族之所以愿归汉者，正以瞎征篡国，故不为人情所附，吾乃欲逐溪巴温，而以他人处青唐，则安知归汉者不翻然而改？又安知溪巴温不能抗朝廷之命而自奋立？诚令溪巴温不振，又安知董□之族，更无如溪巴温者，能崛起于下而为自立之计乎？如此不惟恐更生边患，兼朝廷何必贪荒远之地，又与董□之族为仇敌，于边计皆未见其安便也。」惇曰：「路只是如此商量，亦未定，未可诘之。」布曰：「俟其已定而诘之，不已晚乎！」惇坚不肯以拟定文字将上。布曰，且将上礏旨，遂具言：「孙路累奏河南邈川部族归汉而不及溪巴温一字，不知路何以处之？臣欲如此问孙路，而章惇以为未可。路欲除溪巴温官，处之积石军；而建青唐为州，以他人领之。臣恐未可，兼此事只是路与惇私书往还，议欲如此，臣等皆不预闻。路既不奏朝廷，又不申密院，在臣为失职，不得不论。」上曰：「是不曾奏溪巴温一字。」遂顾执政曰：「如何【二】？」觽皆唯唯而已。许将独曰：「问路如何应接措置，莫也不妨。」惇曰：「事未定，未可诘问。」布曰：「事定而后诘问，则已后时，虽令改正，亦已费力。此事大，乞裁处。」上曰：「此大事，不可忽。」布曰：「臣今来所问，只是问路如何应接措置，亦别无挠路经画处。」上曰：「不妨。」惇曰：「如此须添一将来字，云见今如何应接，将来如何措置。」布曰：「此两字添不妨。」布再对，因为上言：「臣所陈孙路事理灼然，而圣问所及，执政无一人肯分别是非者。此无他，但惜人情尔。古人以为持禄养交，正谓此也。养交私情好以持保禄位如此，则于国事奈何？章惇、蔡卞，觽人所畏，臣与之争论，未尝有所假借。若许将、黄履不主张事，臣亦未曾敢一言及之。臣孤立自守，所恃者，惟睿明每加洞照，议论稍伸尔。然惇等侧目，未易当也。」（布录此段在庚戌日，今着此。溪巴温杀阿苏，附三月末。正月六日、二月七日，又此月二十五日、二十八日当并考。）
　　鄜延奏西人毁新修堡子，寻已修葺讫。（布录壬子。）
　　癸丑，校书郎□伯举为神宗正史编修官。（闰九月十三日为小着。）
　　先是，权礼部尚书蹇序辰言：「请将六曹诸司元丰八年四月以来，应更改法度，言涉附会讥讪文书，尽数检阅，随事编类，并着所任官姓名，具册申纳三省。」宣德郎李积中言：「请选官应先帝法度政事遭元佑变毁者，取会某事因何人申请而废，因何人勘当而罢，各开当职官姓名及谤讪之语。若情不可恕，即重加贬责。」诏：「六曹诸司编类，并着所任官姓名，具册申纳三省。如有盗匿弃毁、增减隐落及漏泄者，罪、赏并依编类章疏已得朝旨。」序辰及积中先有是言，三省不行，踰半年矣。序辰既贬，乃复检举降诏。曾布谓三省意欲有所罗织故也。（此据布录附见降诏日。元符三年五月二十八日，罢此指挥。新本删修去。「诏六曹诸司，将元丰八年四月以后，应废毁先帝法度申请，并着所任官姓名，编类成册，纳三省。如有毁匿、增减及漏泄者，罪、赏并依编类章疏已得朝旨。」用权礼部尚书蹇序辰、宣德郎李积中之言也。）
　　右正言邹浩奏：「臣伏睹近降指挥，令六曹诸司依臣僚上言，各将元丰八年四月以来，应本司及所属申请勘当更改法度、言涉附会讥讪文书，尽检阅随事编类，并着所任官姓名，具册申纳三省。臣窃契勘自元丰八年四月以来，曾任六曹诸司及所属职事人数极多。除言涉附会讥讪文书，已行编类外，其不为时势所屈，而尊君奉法，挺然如初，见于申请勘当之际者，亦必有人。欲乞依前降指挥亦行检阅别作一项【三】，编类成册，具姓名申纳以闻。所有盗匿弃毁、增减隐落及漏泄等事，亦乞依编类章疏已得朝旨施行。庶几特立自重之人，终为圣明所察。」（浩奏附此，从违当考。）
　　浩又尝奏：
　　臣伏见看详诉理文字所节次看详过文字进呈，已蒙朝廷施行了毕。臣契勘元降看详指挥，系分两等，一谓语及先帝，一谓语言过当。除语及先帝之人外，其余所诉虽情犯不齐，大率皆以官司锻炼致罪，抱负冤抑，得遇朝廷清明，辨雪矜贷为词，只是语言过当一等而已。而今所施行，则有勒停者，有降官者，有降官及差遣者，有远小处监当者，有罢知州与宫观者，有送吏部与合入差遣者，有罚铜三十斤者，有罚铜十斤者，一时公议，竟莫知其所以异也。又况诉理之语，初亦难辨，有可以为轻，亦可以为重；有可以为重，亦可以为轻。若可以为重，则语言过当者，直谓之语及先帝可也；若可以为轻，则虽语及先帝者，但谓之语言过当亦可也。然而典刑之所加，则不可同日而语矣。夫因其近似难辨之迹，而典刑轻重随以上下，是乃陛下威福之操柄，书所谓「惟辟作福，惟辟作威」者，正在此也，可不谨哉！臣今据臣所知已行遣过事件，等第节录如后。
　　一、勒停：谢愔诉雪父景初罪犯状内称「非今日朝廷清明，何以雪幽冤于泉下」等语言，自邓州职官勒停。（元符元年十二月二十一日。）
　　一、降官：韩忠彦、王存等奏雪谢景初罪犯札子内称「朝廷专置官局，辨理枉横，景初不幸身殁，不能自直」等语言，其韩忠彦自太中大夫降授中大夫，王存自右正议大夫降授通议大夫。（元符二年正月十七日。）一、周之道诉雪本身罪犯状内称「天下之冤，无如臣比，若不仰告公朝，臣无路伸理」等语言，自朝散大夫降授朝奉大夫。（元符二年五月一日。）一、阎令诉雪本身罪犯状内称「有罪之人，于格不应除雪者，苟情涉可矜，类蒙□减，圣恩旷大，千载一时，况臣无辜，义当自直」等语言，自朝奉大夫降授朝请郎。（元符元年五月二十六日。）一、马诚诉雪本身罪犯状内称「朝廷专差制使置狱劾问，虽明知傅致锻炼，不敢以冤滥愬陈，恐重得罪」等语言，自奉议郎降授通直郎。（元符元年十月十四日。）一、降官及降差遣：任公裕诉雪本身罪犯状内称「刑部一燍以特旨遂称难议施行，以此排天下之幽冤，使不得伸理」，及称「制勘院附会锻炼、抑勒虚招，致臣久负冤抑。今睹圣时，伸理天下冤滞，伏望察臣非辜」等语言，自朝请大夫、权发遣江淮等路发运副使，降授朝散大夫充发运判官。（元符元年九月二十六日。）一、远小处监当：宋乔年诉雪本身罪犯状内称「朝廷明□冤抑，乔年之滥罚，亦冀获伸，庶获情法相应，冤抑得雪」等语言，令吏部与远小处监当差遣。（未见月日。）
　　一、罢知州与宫观：叶涛诉雪本身罪犯状内称「蔡确、舒亶、何正臣、李定以兴造刑狱为事，故罗织及臣，抱赃污之至冤，废处江海。今者伏值皇帝陛下、太皇太后陛下，废黜奸恶，登用正士，矜恤民隐，薄敛时使，前日之吏，多以微过被罪，今方命有司覆理而出之。苟臣不以片言自列，则自满堂取乐，而己犹向隅；觽皆望天，而戴盆不已」等语言，自知明州差主管江宁府崇禧观。（元符元年十二月一日。）一、送吏部与合入差遣：周邠诉雪本身罪犯状内称「前日非辜冤抑，幸得申诉于今日大公之朝，傥蒙昭雪，则臣之元降一官，庶有望于还复」等语言，罢知吉州，送吏部与合入差遣。（元符二年正月二十四日。）
　　一罚铜：□居厚诉雪本身罪犯状内称「今遇朝廷推广恩惠，凡有罪戾之人，尽蒙□贷湔洗，人情莫不悦豫」等语言，罚铜三十斤。（元符元年十二月十七日。）一、蒋之奇奏雪李萃罪犯状内称「今来冲替，显是太重」等语言，罚铜十斤。（元年十二月五日。）
</div>
    <div class="pagination">
<a href="续资治通鉴长编_page598.html">上一页</a><span>...</span><a href="续资治通鉴长编_page594.html">594</a><a href="续资治通鉴长编_page595.html">595</a><a href="续资治通鉴长编_page596.html">596</a><a href="续资治通鉴长编_page597.html">597</a><a href="续资治通鉴长编_page598.html">598</a><span class="current-page">599</span><a href="续资治通鉴长编_page600.html">600</a><a href="续资治通鉴长编_page601.html">601</a><a href="续资治通鉴长编_page602.html">602</a><a href="续资治通鉴长编_page603.html">603</a><a href="续资治通鉴长编_page604.html">604</a><span>...</span><a href="续资治通鉴长编_page600.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
