<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 384 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 384 页/共 607 页</h1>
    <div class="content">　　乙亥，诏宥州牒称「凌罗指挥」者，自今并奏听旨。夏人谓伪枢密院为「凌罗」也。
　　诏修信州、邵武建昌军城，如坊郭户愿出夫者听之。以福建盗未获，人情思得保聚故也。
　　诏：「河北霖雨浃日不止，颇害秋稼，令长吏精祷名山灵祠。」
　　贬宣徽南院使、雄武军留后郭逵为左卫将军，西京安置；吏部员外郎、天章阁待制赵□为左正言，直龙图阁，依旧知桂州。以御史知杂蔡确言逵经制安南，移疾先还，□措置粮草乖方，及不即平贼也。时政记云：以逵始初独上封章请专经制【一六】，不能须时进讨，乘势荡平，移疾辄便先还；□亦坐措置粮草乖方，及不即平贼，故有是责。今从实录。去年十一月癸酉，诏以宜、桂等州运夫未足，令赵□具析以闻。范百禄为赵□墓志云：初议南征，上忧粮运，□奏：「兵食当相须，臣愿任责，庶大事可办。」上大悦，遂以□兼都大提举粮草。至湖南，问调发之数，转运判官唐义问曰：「军期不敢缓，当一运而足。」安抚使曾布曰：「人何以堪！请为二番，以纾民力。」义问曰：「安抚建此，欲某就戮耳。」□问：「广西粮至者几何？」曰：「九十万斛。」「役夫几何？」曰：「二百七十万。」□计见粮足以办兵食，乌用羡溢以病民，谓义问曰：「役可省矣。有如不给，仆自任此。」因奏罢之。湖南民得保生，戴上之德而感□不忘。既措置海运，燕达等平广源，获粮万斛，并州之民献禾，供十日粮，且负其余以归。师还太平，廉州积钱谷甚伙，藤、梧羡粮二十余万。按：□方以措置粮草乖方被责，八月一日，又责；李平一、蔡晔、周沃等皆缘漕运不办贬降，不知百禄何故云尔，今不取。
　　河既大决于曹村下埽，甲戌，澶州言：「北流继绝，河道南徙，又东汇于梁山张泽泺，分为二流：一合南清河入于淮，一合北清河入于海。凡灌州县四十五，而濮、齐、郓、徐尤甚，坏官亭、民舍数万，田三十万顷。」已上据会要，盖因孙洙灵津庙记，但记以绝流为壬申耳。本志亦与会要同。新、旧纪于丙子日乃书：河决澶州曹村埽，十七日，大决曹村。
　　丙子，澶州乞遣官救护，诏入内都知张茂则、权同判都水监刘璯同相度闭塞。
　　诏熙河路经略司指使、左侍禁张守荣，右班殿直张德，三班借职刘吉各降两官冲替。坐不察熟户常尊所总蕃兵叛，与鬼章兵杀害官军也。
　　诏三司蠲江宁府等州军民去年秋税之半，余倚合。以江东转运司言民因疫疠失耕种也。
　　福建路捉杀贼盗彭孙言廖恩走信州界，有状乞降。诏：「委孙招降，部押赴阙，其余捕盗官案兵守隘，毋得争功捕杀。如贼徒实首身，捕盗文武官等敢杀戮，委孙捕系之【一七】，士卒即处斩。」
　　诏河东、永兴、秦凤等三路就粮诸军及汉蕃弓箭手、蕃兵，常经召募赴安南行营，染有瘴疠者，御药院以安南军前治瘴药方下逐路经略司修合，随病证给赐。
　　诏太常礼院续修礼阁新编。此据会要七月二十七日事，实录无之，恐会要误，姑附月末，待考。
　　文彦博言：「臣于今年正月六日奏，为据德州申：大河自去年秋夏至今冬河底淤淀，通流不快，河势变移，不循故道，见今四散漫流，两岸俱被水患。臣详黄河下流淤淀，疏浚不行，泄水不快，即上流水势须至壅遏。若不预行经制，切虞将来河水泛涨，必为魏、博、恩、澶等州决溢为患。自后不闻水监别有擘画，只是固护东流北岸。今年五、六、七月，闻大名金新堤一带诸埽非常危急，果致澶州决溢。备要云：此非天灾，人力不至也。臣又检会今年正月八日奏，为近年以来，河防官吏以减省物料，指望酬赏，只缘三四年来，黄河非常水小，埽岸偶无危急是致。减得物料，即非久远常制，必恐埽岸渐次有失添修，若将来河水泛涨如旧，必致簄虞。伏乞检会旧条，不以减省物料指望酬銟。今年夏秋水涨，诸埽危急，多称物料少数。今来曹村埽决溢，自熙宁八年、九年、十年检计春料，合行接贴低怯之处，三年之中，并不曾应副接贴。兼本埽兵士多在别处占使，或驾船装般水利司小麦外，见在只有兵士十七人实役，致今来以堤身低下怯薄，遂致决溢。臣前来因论列河事并及水官，乞行审择。今河朔、京东州县人民被水患者，莫知其数、嗷嗷吁天，上轸圣念，而水官不能自讼，犹汲汲以希赏，于理何安！臣前后所陈，出于至诚，本图补报，非敢激讦，轻有干冒，伏望圣慈垂察。」熙宁十年奏，今附七月末河决后。河大决乃七月十七日也。
　　彦博又言：「臣去年冬奏卫州王供埽下开堤取黄河水作运河，置闸引水入御河，深为不便，以为大则决溢，小则淤淀。寻闻差官定夺利害，今来果致黄河水入运河，防遏不住，决过闸口，冲注下流州府县镇，为患甚大。窃虑定夺所未知得今来运河之害，乞指挥定夺所下卫州及大名路安抚司，取索自七月四日及十四日后来申报决溢一宗文字，看详定夺。」
　　是月，河复溢卫州王供，四年十月，河溢王供。溢怀州黄、沁，溢卫州汲县上下埽，溢滑州韩村，遂大决澶州曹村。此据河渠志增入月末。实录但于二十八日书曹村埽河决耳，然曹村大决乃十七日也。韩村于八月四日始书，黄、沁于八月十四日始书。
　　注　　释
　　【一】跪望御座而散之「跪」原作「路」，据阁本及宋史卷四八九注辇传改。
　　【二】阅安南回军「南」字原脱。据本书卷二七九熙宁九年十二月癸卯条，郭逵等于安南班师时，有部将曲珍、张世矩、王愍，此处「安」下显脱「南」字，故补。
　　【三】其楼橹今渐修完「今」原作「令」，据文义改。
　　【四】铁币「铁」原作「钱」，据阁本、活字本改。
　　【五】恩州武城县「恩」原作「思」。按：宋武城县属河北东路恩州，见宋史卷八六地理志，据改。
　　【六】序辰「序」字原脱，据阁本及上文补。
　　【七】载议礼于有司不合据文，疑「于」为「与」之误。
　　【八】而阴言之于执政「政」原作「事」，据阁本及上文改。
　　【九】故有是命「有是」二字原脱，据阁本补。
　　【一○】朱史「朱」原作「宋」，据活字本改。
　　【一一】蒋三揣颉意要附子「揣」原作「推」，据阁本改。
　　【一二】理须辨雪「辨」原作「许」，据阁本改。
　　【一三】流内铨「流」原作「留」，据阁本及本书卷二七七熙宁九年七月壬戌条改。
　　【一四】铨簿「簿」原作「部」，据正文改。
　　【一五】怯薄「怯」原作「快」，据阁本改。
　　【一六】以逵始初独上封章请专经制「专」字原脱，据阁本补。
　　【一七】委孙捕系之「系」原作「击」，据阁本、活字本改。
续资治通鉴长编
卷二百八十四
卷二百八十四
　　起讫时间 起神宗熙宁十年八月尽是年九月
　　卷　　名 续资治通鉴长编卷二百八十四
　　帝　　号 宋神宗
　　年　　号 熙宁十年（丁巳，1077）
　　全　　文
　　八月戊寅朔，定武军留后承裕为宁武军节度使。
　　诏河北路体量安抚安焘：「应被水灾民并就高阜赈济安存，令提点刑狱韩正彦同张茂则、刘璯先相度曹村决口下流利害以闻。」月末，河又决荥泽。
　　降权广南西路转运使、司封郎中李平一为屯田郎中、监庐州盐矾务；前太常丞、直集贤院蔡晔落职为太子中允，服阕与监当；权发遣福建路转运判官、太子中允周沃为光禄寺丞，送审官东院。并坐师出安南，措置乖方，及漕运不职也。朱本移去年十一月癸酉诏入此，以为平一等被罪之因，今依墨本。盖平一等被罪，不但缘此诏所指运夫未足一事也。
　　诏前权判将作监范子奇、向宗儒各展磨勘二年，丞徐大方、曾孝宗、提举监修使臣王范等五人并夺元授恩，冲替。坐修中太一宫贞室殿柱朽坏也。初，子奇等欲宫速成，以湿木为柱，至是，易腐损者凡三十。
　　上批：「访闻河北州军诸军以营房为水坏，移于他处存泊，或已迁入营者，人赐米有差；即压溺死者，赐其家钱有差，不能瘗者，有司主之。」
　　己卯，诏河北、京东转运提举司，体量被水民户未纳夏税，并诸欠负役钱当倚阁蠲减数，及水退给借粮、种次第以闻。又诏安抚司赈恤，并察刑狱系禁，开封府界准此。
　　辛巳，两浙提点刑狱司言：「廖恩千余人在信州界未获，今调发保甲防拓，准备捕杀，及于逐路保甲分番戍守【一】。」上批：「东南之民虽近联以什伍，然未尝教之武事，驱以捍贼，实难收功，徒废生业，并令放散。江南、福建路亦依此。」
　　入内东头供奉官、勾当御药院李舜举言：「先差随安南行营大兵进讨，蒙改两官，今宣抚使、副皆被责，乞罢臣职任，重行黜责。」诏舜举追所转两官，更夺寄资一官；东头供奉官刘惟简、韩永式以走马承受回，各转两官，亦追一官。
　　赐塞胙城县韩村决河役兵特支钱。初，都水监言，滑州韩村埽河溢，水行堤外，巳牒同判监刘璯、丞耿琬、勾当公事陈康民提举固护，至是功毕也。
　　壬午，遣监察御史里行黄廉鞫前知庆州范纯仁于宁州。以永兴军路钤辖种古言：「前知环州，尝与纯仁争辨蕃部等事，因此挟情捃拾。尝配流编管人迈布等防送过庆州，遂留住于宁州置狱，而知宁州史籍乃纯仁累曾荐举者，必恐别致诬陷。」故命廉勘实。廉亦以常被纯仁荐辞，乃遣御史彭汝砺，又以母老辞，以御史台推直官遂宁冯如晦代之。元丰元年五月戊戌，狱竟。秦观送冯如晦为陕西提刑序云：上即位之明年，有诏侍从之官各举部使者二人，故龙图阁直学士滕公与二三耆老皆以冯侯叔明应诏，即日除陕西提点刑狱公事。观尝问于滕公曰：「冯侯何如人？」公曰：「有守君子也。」观曰：「何以知之？」公曰：「昔高平范公之帅环庆也，环将种古以宁守史籍变其熟羌狱，上书讼噃，且言高平公不法者七事。朝廷疑之，即宁州置狱，而冯侯以御史推直实奉诏往讯。是时，高平公言事去，执政有恶之者，欲中以危法久矣。此狱之起，人皆为惧。及冯侯召对，神宗曰：『帅臣不法，万一有之，恐误边事【二】。然范纯仁有时名，卿宜审治，所以遣使者，政恐有差误耳。』即赐绯衣、银鱼。冯侯拜赐出，执政谓曰：『上怒庆帅甚，君其谨之。』冯侯曰：『上意亦无他。』因诵所闻德音，执政不悦。及考按连逮熟羌之狱，实不可变，而古所言高平公七事皆无状，附置以闻，执政殊失望。会史籍有异词，诏遣韩晋卿覆治，执政因言：『范纯仁事亦恐治未竟，愿令晋卿尽覆。』神宗曰：『范纯仁事已明白，勿复治也。』狱具如冯侯章，于是籍、古皆得罪，而高平公独免，执政大不快。未几，高平公复为邻帅所奏，谪守信阳，而冯侯失用事者意，亦竟罢去。由是言之，非有守君子而何？』范纯仁言行录云：环州太守劾熟羌为盗，狱具，朝廷贷其命，流南方。罪人声噃帅府曰：『我实非为盗者。』公送他州辨治，果非盗。环守避罪，讼公挟私情以变狱，意欲朝廷不按治而逐公。神宗遣台官就宁州置狱，勘治甚峻，卒无私状可推，环守自坐诬告抵罪。公虽得辨，鄜延帅阴奏公擅回宥州牒，有违慢情罪，坐是落直龙图阁，知信阳军。」八月五日，御集：永兴军路兵马钤辖种古奏：「前任知环州，其经略使范纯仁挟情捃拾，于宁州兴狱，知宁州史籍【三】受纯仁举荐，必恐别有非辜，乞移于别路州军根勘。」御批：「可差御史黄廉并近付提刑司取勘事，于宁州置司，一处根究勘劾具案奏闻。」时政记：「五日，知颍州、岷州团练使高遵裕知庆州。前知庆州范纯仁，遣监察御史里行黄廉就宁州置司取勘。以永兴军路兵马钤辖种古言，前知环州，尝与纯仁整会错了蕃部公事共七件，纯仁因此挟情酬嫌捃拾耳。因配流编管人迈布等防送过庆州留住，遂于宁州兴狱。其知宁州史籍又是纯仁部下，累被荐举，必恐别有非辜。故专命廉以勘实也。
　　岷州团练使、知颍州高遵裕知庆州。
　　司封员外郎、集贤校理、权知曹州刘攽，太常丞、集贤校理、提点京东路刑狱李清臣，并为国史院编修官。既而御史蔡确言，攽昔在馆中，掷帽为戏，不可任史职。宰相为辨之，持奏不下，攽亦以久废笔砚为辞，乃换开封府判官。换开封判官乃八月二十五日，今并书。
　　诏已获廖恩，促王中正赴阙。七月九日，遣中正；九月二十三日，到阙。
　　癸未，遣权判三司都磨勘、理欠、凭由司黄尧允同河北转运判官汪辅之救护澶州，有奏禀不及者，便宜施行，以河决逼城也。
　　诏：「入内副都知李宪、权发遣秦凤等路转运副使【四】赵济同经制熙河路边防财利，许举勾当公事文武官五员。如事干经略安抚司，即连书以闻。」十二月八日。
　　鄜延路经略使吕惠卿言：「准枢密院札子，环庆路经略司牒，根究并无掳略夏国孳畜【五】，回宥州未当，令追还听旨。前此回牒已付西界。」诏新知庆州高遵裕：「详宥州牒，密追捕作过首领禁劾。其随从蕃部并免罪存抚，勿致生事。根括所略西界孳畜，并命价归之。」元丰元年闰正月丁酉可考。二年五月二日，遵裕坐责，此时遵裕未到。
　　庆州龙神卫四厢都指挥使燕达言：「昨为安南副都总管，蒙授荣州防御使、权领步军司，乞追寝。」诏：「安南征讨措置乖方，总制军事，专在郭逵。燕达听主帅节制，及攻取广源州、决里隘、富良江各有战功，不许辞。」
　　录左班殿直【六】令修己子命奴为三班奉职，赐名求应。以安南招讨司言修己攻广源州，过兜顶岭遇贼数千，苦战破之，攻决里隘，率先锋奇兵与贼斗，斩六十六级，后以病死故也。
　　太原府司法参军、馆阁校勘、中书刑房习学公事范镗为大理评事、权检正刑房公事。以编修贡举敕式毕也。
　　诏提举三司帐司、勾院、磨勘司，择资任稍深者，秩在判官之上。
　　又诏：「福建路体量安抚、检正中书孔目房公事、屯田员外郎刘定送审官东院，差通判衢州；权发遣提点两浙路刑狱、太常博士杨景略降一官。定坐久于衢州稽留朝命，景略轻率张皇，既贼非本路，擅揭榜许人杀并，故责及之。五月丙子，定体量福建；十一月庚戌，札与定罪状。
　　赐知定州嶭向及都总管刘永年等銟谕敕书，特减磨勘年及赐绢有差。以修完准备九军十万人甲仗了毕故也。四月三日。
　　丙戌，诏河北东路、京西路体量安抚安焘改河北路。以中书言两路盗贼衰止，仍被水灾，宜各委官赈恤，故焘专安抚河北。续诏监察御史里行黄廉为京东路体量安抚。旧纪书监察御史黄廉体量安抚京东路，新纪不书。
　　廉尝言都检正俞充结中人，徼幸富贵，不宜使佐具瞻之地，并言王中正任使太重，恐为后忧，又面论之甚切。上曰：「人才盖无类，顾驾御之何如耳。」廉对曰：「虽然，渐不可长。圣人长驾远御，故四凶在朝，不废时雍。彼皆才器桀然过人，任使称意，为后世虑，故放殛之耳。」上曰：「且置此事。河决曹村，京东尤被其害，今以累卿。」廉既受命，前后条举百余事，大略疏张泽泺至滨州，以纾齐、郓，而济、单、曹、濮、淄、齐之间积潦皆归其壑；郡守、县令能救灾养民者，劳来劝诱，使即其功；发仓廪府库以赈不给；水占民居、未能就业者，择高地聚居之，皆使有屋避水；回远未能归者，遣吏移给之，皆使有粟；所灌郡县，蠲赋弃责；流民所过毋得征算，使吏为之地道，止者赋居，行者赋粮，忧其无田而远徙，故假官地而劝之耕，恐其杀牛而食之，故质私牛而与之钱；弃男女于道者收养之，丁壮而饥者募役之。初，水占州县三十四，坏民田三十万顷，坏民庐舍三十八万家。卒事，所活饥民二十五万三千口，壮者就功而食又二万七千人，得七十三万二千工，给当牛、借种钱八万六千三百缗，归而论荐士大夫，后多朝廷所收用云。此据黄庭坚所为行状。或自「今以累卿」下并削去，只作注字附见可也。缘各随月日，如张泽疏治乃系明年六月七日，不应总载于此。
　　上批手诏：「川茶一司创置虽久，未能就绪。倘非得材智详敏之人，益以事权，延引岁月，不惟坐失厚利，兼恐必无所成。昨自一二奸回造意倾摇，其法愈更陧杌，赖朝廷随事惩艾，得就小安。观方今在彼人情，亦未肯服职退听，苟不大为考察措置，经久必坏。近虽差李稷代刘佐领其事，风力强果，固已可仗，然权势轻小，必未能胜为邪害公之朋。可依李□例，兼三司判官，仍委权不限员举劾违法、奉法官吏，俟一二年课入登羡，事有条理，却与裁节，庶一方边费有以取办，每岁不假度支供亿。」
　　戊子，枢密院委张茂则、刘璯选便道口岸系桥，以河水坏澶州桥故也。茂则等言：「北使驿路可以出澶州之西黎阳，由白马县北，可相度系桥。」从之。
　　诏给河北东路坊场钱十万缗，付转运司增修霖雨所损州县城、仓库等。后又赐体量安抚司斋郎、助教敕牒十五。修完，又赐常平谷三千石，赈济避水第四等以下户。
　　权发遣两浙转运副使苏澥言：「今往界首提举防拓投首凶贼廖恩等，体问得正贼始初不多，后来旋添人数。若是自有家业田畴可以度日，即必愿为良民，皆缘日给不足，逋欠官私债负，或小窃、私铸及兴贩私商违禁之物，常蹈此险途，所以摇足即入贼党。一旦若出投降，不免却作旧态。其贩茶盐、私铸及小盗，即动罹禁网，逋欠者例遭决挞枷锢，由此且在贼中，庶几日得饱食。以理推之，无图阙食之人，惟恐贼人不纳，若贼人多有粮斛，即徒党极易倡率。乞下安抚使于灾伤地分厚加赈恤，及令州郡问民疾苦，倚阁逋负，并贼党先投降人立定赏格，支与米钱，或有日前负犯，皆与放免。」诏高遵一取问贼徒有无欠官物，具析闻奏。此据时政记十一日事。高遵一后来如何具析，当考。
　　镇南军节度使、同平章事王安石再上表，请以本官充集禧观使。诏答不允，仍遣安石弟权发遣度支判官安上赍诏往赐之。
　　己丑，诏辅臣观谷于后苑。
　　秘书监、集贤院学士苏颂为辽主生辰国信使，西上合门使、英州刺史姚麟副之；太常博士、集贤校理刘奉世为正旦国信使，内藏库副使张世矩副之。故事，使北者冬至日与北人交相庆。是岁，本朝历先契丹一日，契丹固执其历为是，颂曰：「历家算术小异，则迟速不同。谓如亥时节气当交，则犹是今夕，若踰刻，则属子时，为明日矣。或先或后，各从本朝之历可也。」北人不能屈，遂各以其日为节。使还，奏之，上喜曰：「朕思之，此最难处，卿对极得宜。」因问契丹山川形势、人情向背，颂曰：「通盟岁久，颇取中国典章礼义，以维持其政令，上下相安，未有离贰之意。昔人以谓匈奴直百年之运，言其盛衰有数也。」上曰：「契丹自耶律德光至今何止百年。」颂曰：「汉武帝自谓高皇帝遗朕平城之忧，虽久勤征讨，而匈奴终不服，至宣帝，呼韩邪单于【七】稽首称藩。唐自中叶以后，河湟陷于吐蕃，宪宗每读贞观政要，慨然有收复意，至宣宗时乃以三州、七关归于有司。由此观之，夷情之叛服不常，不系中国之盛衰也。」此据诏旨颂传附见。新传削去，当考。
　　上批：「英州编管人郑侠元犯无上不道，情至悖逆，贷与之生，已为大惠。可永不量移。」以刑部用赦请量移，中书奏移侠鄂州故也。于是检正中书刑房公事刘奉世展三年磨勘，检正提点五房公事【八】及刑房堂后官、点检房并等第上簿、罚铜、展年、降名。仍诏中书自今入奏敕札批状，并候印画出方得书押。判刑部、司封员外郎胡援，前权同判刑部、太常丞王子韶并降一官，援并法直官成珣冲替。坐侠□理，援等定侠所犯为「稍重」，当量移鄂州，中书不俟画可辄行，故皆责之。
　　庚寅，秦凤等路转运司言：「秦州学田瘠而岁课不入，乞易营田，以赡学者。」从之。
　　诏定公主遇大礼奏荐条。此据会要八月十三日事，当考。
　　辛卯，上谓新知潭州谢景温曰：「已令张山甫于潭州团练五千人，且须招填足之。南方少得力兵官，廖恩小寇，巡检、县尉以数千人守之，无向前者。贼本不至此，皆玩寇所致也。」
　　知卫州、司农少卿鲁有开言：「本路值黄、沁两河为灾，民乏食，已用缓急阙乏条借给常平钱谷。乞与免息。」诏：「自今□剩役钱毋得给借。有开违法贷民，特释罪。」有开，宗道从子。新法初行，有开知南康军代还，宰相问江南新法如何，有开曰：「新法行，未见其患，其在他日也。」坐所言乖异，使通判杭州。
　　诏：「轮差开封府界、京东西三将军马赴秦凤、熙河路驻泊，代在京戍兵归营。候及三年，却以在京元差人承替。自今准此互差。」
　　壬辰，赐荥泽埽治河役兵特支钱。
　　诏：「永兴、秦凤路各借熙宁十一年分盐钞三十万贯，熙河路二十万贯，付转运司，乘岁丰广置边储。」
　　乙未，诏提点福建路刑狱、太常少卿徐总送审官东院。坐不能督官吏翦除贼盗，及奏报诞妄也。
　　丙申，诏知雄州、四方馆使王道恭罚铜二十斤，通判、殿中丞赵燮降一官。坐兼领屯田司职，不豫计蓄稻田水及放水入塘泺故也。
　　诏开封府界提点司、河北东西路体量安抚司，视州县水灾多寡人户未纳税役，倚阁或令贷借，及应予赈恤，刑狱禁系，差官吏等事，并相度施行。
　　修国史院编修官、知谏院黄履言：「伏睹宰臣□充奏，修史官以下不得独上文字，即不说言事官。伏缘臣系知谏院，未委合与不合随例独上文字。」诏除谏职言事外，其干修史事，即依修国史院已得指挥。时政记十九日事。
　　己亥，提举捉杀福建路贼盗彭孙言：「廖恩等已降，除安抚司释其黢从外，贼党凡九百八人，管押赴京次。」诏：「恩徒党有不愿赴阙者，令江南、福建路提点刑狱司给公据放，内凶恶不可留本路，或尝杀人难以还乡者，分派江北就粮，本城愿填杂犯军分者听。捕盗人等暴露在外，斗敌有劳者保明以闻。诸路提点刑狱官别无会议事，更不前去。」
　　右赞善大夫、徱刷发运司钱帛吕温卿言：「观河北分为东、西路，其于监司巡按点检甚便，至于通融移用之法，则不能无害。如东路出丝绵、紬绢，西路饶材木、铁炭，而有无不得以相通，用度不得以相补。欲乞如江、淮发运使之法【九】，于北京特置河北、京东西路都转运司，选重臣以领使事。应合通融移用财赋课利，按察郡县事件等，委四路都转运司通管，专以经制边计为任，北边之财庶可以充足。」时政记。
　　庚子，诏国子博士、开封府推官宋靖国知密州。以御史知杂蔡确言靖国人物庸下，觽所轻鄙，因缘付托，久官京师，乞别与一闲慢差遣故也。
　　三司请今后御前及太皇太后宣旨内降取索，事干急速，及常须器用、酒醴、茶药之类，先次施行，以条覆奏。从之。
　　辛丑，分命辅臣祈晴。
　　保州保塞县增置县丞一员。时政记。
　　赐知濮州、屯田郎中闾邱孝直銟谕敕书。以曹村河决，濮人不前知，一夕注城下，孝直仓卒率官属，役禁兵筑护城堤，救护有劳故也。即以孝直提点福建路刑狱。
　　权发遣三司使李承之言：「三司近岁以来，财货匮乏为甚，计月支给，犹惧不足。以承平百余年，当陛下缉熙庶政之日，国用如此，可不深虑！夫国无三年之蓄，国非其国，况无兼月之备乎？此则有司失职，因循苟且之罪也。惟深思邦计之重，诏股肱大臣谋所以理财经久之术。」诏三司使、副同讲求理财经久之术，具利害条画以闻。其后三司言：「在京官司应支用系省钱物，并令关由三司；发运、转运、提举铸钱盐事等司及州县，于三司所统者违慢不职，许行勘劾，事理重者奏乞先行冲替，若职事修办，乞行銟擢；诸路上供不足或年计不备，许选官体量，或因朝廷差官出入，许就委点检钱谷公事。」并从之。新本自「其后」以下并削去，以为三司所言并非理财利害也。
　　诏筑广州东、西、中城。
　　壬寅，前西染院使李实复旧官，录其子为三班借职，赐名渥，以与廖恩战死也。
　　诏潭州置一将及增武臣一员，驻全州，提举训练全、邵、永州准备应援广南西路军马。
　　癸卯，知冀州、库部郎中宋昌言判都水监。书此可见前贬之误。
　　甲辰，诏：「内外待制以上及台谏官，发运转运使、提点刑狱、转运判官，各举文臣才行堪升擢官一员，令中书审察，随才试用。毋得举馆职及两府、若己之亲。」从监察御史黄廉奏请也。廉以为：「一人之智不若十人，十人之智不若百人，此有余不足之辨也。成天下之务，莫急于人才。愿责两制、近臣、监司、郡守各荐所知一人，陛下因所举而任之，于其能否、成败之际，亦足以知天下之大吏所以事陛下者。」上用其言，故有是诏。于是应诏者百余人。廉又言：「势孤地寒，远迹下僚者，既得名闻于上，愿诏中书审察其能而用之，则急才之诏不虚行于天下。」新纪云：「诏侍从、台谏、监司各举文臣有才行者一人，毋得举馆职及两府、若己之亲。旧纪但止「一人」字，以下不书。「黄廉以为一人」至「于天下」皆行状语，或削去。
　　权京东转运使王居卿乞改制连三醦，用薪刍至少而见功多，乞下其法诸路，从之。
　　乙巳，诏左班殿直平远勒停，免追官，右班殿直刘赟冲替。先是，郭逵言：「在富良江，苗履报蛮贼遁去，寻约束管押先锋奇兵、东头供奉官王进侯系浮桥毕，以次进兵。进等急切，即以□渡江，致兵势断绝，觽寡不敌，为贼壅落江岸，显违节制。平远、刘赟不能策应，于法当诛。」缘王师攻广源州，破决里隘，远、赟先入贼有功，故有是命。
　　丙午，诏三司借支钱三十万缗，于京师置场买卖盐钞。以制置解盐使皮公弼请复范祥旧法，平准市价故也。
　　权御史中丞邓润甫言：「福建路髃盗窃发，杀掠人民，州县不能逐捕，卒烦朝廷出兵遣将，既又为之蠲赋息役，以安一方，甚大惠也。然臣窃闻闽、粤之地，山林险阻，连亘数十里，无赖桀黠、轻死冒利之人，比于他路为多，大抵以贩盐、铸钱为业，故能结连党与，动以千数，州郡兵卫寡弱，莫能抗御。今朝廷傥以廖恩为已降，因遂泰然不顾，则恐桀黠之人乘闲投隙，将复有蹑恩之迹而发者，此不可不豫虑也。乞下本路监司博询觽议，措置盐法利害，或许通商，至于私铸小钱，亦多为禁防。其控扼州军，宜少宿兵卫，务以消散恶党，惠安元元。或以监司为不足独任，自可遣使专总其事。」诏福建转运使蹇周辅相度经久利害以闻。元丰元年六月二十九日，周辅云云。
</div>
    <div class="pagination">
<a href="续资治通鉴长编_page383.html">上一页</a><span>...</span><a href="续资治通鉴长编_page379.html">379</a><a href="续资治通鉴长编_page380.html">380</a><a href="续资治通鉴长编_page381.html">381</a><a href="续资治通鉴长编_page382.html">382</a><a href="续资治通鉴长编_page383.html">383</a><span class="current-page">384</span><a href="续资治通鉴长编_page385.html">385</a><a href="续资治通鉴长编_page386.html">386</a><a href="续资治通鉴长编_page387.html">387</a><a href="续资治通鉴长编_page388.html">388</a><a href="续资治通鉴长编_page389.html">389</a><span>...</span><a href="续资治通鉴长编_page385.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
