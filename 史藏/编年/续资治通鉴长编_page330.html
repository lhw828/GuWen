<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 330 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 330 页/共 607 页</h1>
    <div class="content">　　辛亥，河东路安抚司言：「府、丰等州蕃兵续入队丁壮有下户无力者，欲乞御贼器械并从官给，常时与免上番。」从之。
　　编排三司帐案所言：「太宗尹开封日，移牒三司，有御笔见存。」诏送天章阁。
　　壬子，诏司农寺出常平粟十万石，赐南京、宿亳泗州募饥人浚沟河，遣检正中书刑房公事沈括专提举，仍令就相视开封府界以东沿汴官私田可以置岗门引汴水淤溉处以闻。
　　癸丑，以右监门卫大将军令铄为职方员外郎。宗室试换文资自令铄始。令铄，太祖五世孙安定郡王世雄子也。世雄【七】，从蔼第四子也。新、旧纪并书：初听宗室试换文资。
　　光禄寺丞黄履为馆阁校勘。履，邵武人，治平末得旨召试，会履丁忧，及是乃命之。
　　丙辰，诏江、淮等发运司随行移用钱物，拨还三司、内藏库外，支银一十万两、绢一十五万匹，与陕西转运司计置镇洮，通远军粮草。
　　丁巳，诏以新筑乞神平堡为庆平堡，通镇洮军路，置三班使臣二员管勾。
　　环庆路经略使王广渊言：「乞依治平二年未有边事日，存留东兵人数。」从之。
　　礼院言：「刘永渊请于琼林苑藏冰，更不运致往冰井务，仍罢监务官，就委琼林苑官主之。而司天监议，于阴阳书无害，兼在礼典亦无方位。」从之。先是，上以此问王安石，曰：「于经取冰，须『深山穷谷，固阴冱寒』，不言有方所。」上以为然。六年七月十二日可考。
　　翰林侍读学士、提举鸿庆宫郑獬卒。
　　夏国宥州牒延州言：「王韶筑城堡，侵夺旧属夏国蕃部。」上曰：「西人何敢如此？」令作牒报之，及枢密院呈牒本，上令稍回互数字。王安石曰：「甚善。然夏国一妇人，一儿子，一困敝小国，乃敢先自违越，加不直于我，所以报之不当逊屈。」上曰：「彼或来作过。」安石曰：「若作过，即全无计算，何足虑？」冯京曰：「恐助木征以兵，必不敢公然入寇。」安石曰：「方事未集之时，不能早助木征，今木征已败散，洮西人争附我，乃始助木征，其无谋可知。」上曰：「彼不能举国来，若举国来，即镇洮未易当。」安石曰：「举国来亦不妨，彼新纳誓，国人皆喜于息肩，我自于西蕃筑城堡，无预夏国事。若举国来，则国人必不自直，且不乐行，此苻坚所以不能取胜也。纵彼能破我通远，我亦未足为忧。况如通远未易可破，彼举国来欲何求？若我自开边，无预夏国事，而夏国辄来按据，我便畏之，即何以保守中国疆界乎？」
　　庚申，秘书丞盛陶为监察御史里行。陶，新郑人，中丞邓绾所荐也。
　　先是，李舜举言：「探得契丹无移口铺意，乡巡弓手扰害百姓，百姓恐，故间牒北界有巡马事，今已罢乡巡。又雄州屡移牒北界，令约束巡兵乞纣饮食，巡兵亦不敢扰边民，边民甚安。」又言：「张利一妄以每岁民牵牛入城为避贼，又因责两属百姓指说北界巡兵盗猪，百姓恐巡兵挟恨报复，遂移居，利一因以为巡兵惊动百姓。」又言：「容城令、尉以两属户不即申巡马过河，一决二十人；问一僧见巡马否，僧云不见，又决之。凡如此妄决非一人。」上曰：「乡巡果如此扰害生事耶？」王安石曰：「固然。」上又曰：「令、尉何敢妄决人？此必利一使之。」舜举乃言：「不当便罢乡巡弓手，须与北界商量，亦令罢巡兵，又恐边民奸猾，复教北人移口铺，欲呼北界官吏谕之。」安石固以为：「不用如此，若召而不至，至而不听，则于体非宜。」蔡挺曰：「向赵用事，彼理直故肯来，今我理直，彼未必肯来共议也。」上曰：「此皆张利一生事。」安石曰：「利一罪状明甚，观令、尉所为如此，若利一奉法循理，令、尉何敢！然令、尉如此妄决人，不点检，顾点检北界巡兵乞觅饮食，巡兵乞觅饮食，百姓自怨北界，预我何事！为汤、武驱民者桀、纣，彼专为暴，我专为德，是北界驱民归我也。今乃纵我人为暴，助彼人为德，非边吏善计也。」上曰：「闻利一欲杀巡兵，赖其早替，几至生事。」于是降利一为皇城使、达州刺史、卫州钤辖，仍以失察赵用擅越界河，折伤兵级坐之。新、旧实录并于闰七月十二日书利一冲替后，仍坐赵用擅越界河，折伤兵级。降皇城使、达州刺史不得其时，今据王安石日录附见于此。卫州钤辖则据本传，本传亦云利一坐失察赵用，与实录同，而日录所书月特异，不知何故。今两存之，当考。六年三月丁未，孙永知开封，更详之。
　　辛酉，诏秦凤路重修甘谷城，及移通渭寨防托部役使臣等，各与减磨勘三年，并赐银绢有差。
　　右武卫大将军、连州刺史叔敖为文州团练使，右监门卫大将军叔彖为雅州【八】刺史，以学士院试经义入等也。
　　诏武学生试大义十道，分两场，从御史刘孝孙请也，后试武举人亦如之。
　　癸亥，诏辅臣观稻于后苑。
　　上谓王安石曰：「闻王韶有书与吕公弼，患诸人行遣不一，此必李宪、王中正与韶异同。」安石曰：「不知三军之权，而同三军之任则军疑，军事最恶如此。」上曰：「宪已召还，中正须修城了亦召还。」安石曰：「甚善。」因言：「今不取夏国，则四夷旅拒如今日，非所以宁息中国。然常人不可与虑始，此乃陛下所宜留意。」遂指陈经略之方曰：「破秉常与破木征无异也。」上曰：「王韶能办此否？」安石曰：「陛下若能任人，则何独王韶？韶亦自能办此。」又白上：「宜密使人厚抚夏国，所执送韩道喜、李崇贵等，异时可用也。」上以为然。
　　丙寅，少华山崩。此据吕大防奏，新、旧纪又云：赐压死者家钱，不能葬者官为葬祭之，地产因山变计口给田，贷以钱谷。今移入十月三日并五日。
　　丁卯，诏以淮南路分东、西两路，扬、亳、宿、楚、海、泰、泗、滁、真、通十州为东路，寿庐蕲和舒濠光黄八州、无为军为西路。此据五朝会要增入。
　　诏：「比差章惇经制梅山蛮事，今令知潭州潘夙、荆湖南路转运副使蔡烨与惇协力处议，毋致误失。」
　　梅山蛮素凶犷，数出抄掠汉界。嘉佑末，鼎州人张颉知益阳县，收捕其桀黠者付三等，遂经营开拓，安抚使□中复以闻，其议中格。及户部判官范子奇权荆湖南路转运副使，复奏蛮恃险为边患，宜臣属而郡县之。子奇寻召还，又述前议。会遣惇察访南、北江，遂以命惇。既而，更委夙、烨。□中复，治平元年十二月自潭徙瀛。范子奇，熙宁三年九月权湖南运副。烨为湖南运副在八月二十一日。
　　烨初奏称梅山事不可仓卒急成。上批章惇可先往辰州，候所经制有□，乃往潭州。又批梅山事可专委蔡烨经制，必能了当。王安石曰：「陛下经制边事，既已授成算，令人勾当，继而为人游说，即别有指挥，人见事有衅隙，即生沮害。」上曰：「前此为无人，故令章惇了当。今蔡烨自可了当，不须专委章惇，或疏于蔡烨也。」冯京曰：「烨诚子细。」安石曰：「□王岁时存问茂才，赏赐闾巷，及用兵，惟一周邱乃不得将兵，以其不足赖故也。然□王所使将皆不如周邱。人才各有能有不能，未易遽论其疏。」冯京曰：「安石必已授惇经制次第。」安石曰：「陛下易于出命，故陛下微情人臣无所不见，人臣见陛下微情，知可游说摇动，故因事有衅隙，辄为欺侮。如郭逵言『木征必来作过，臣智虑浅短，无能裁处』，张利一言『因罢乡巡弓手，百姓惊恐入城』之类是也。人臣左右顾望，难于言事，故人臣微情陛下有所不知，不知人臣微情，故指挥事于事情有不尽。」上曰：「蔡烨本路监司，委之了当似便。」安石曰：「蔡烨初到，便言章惇必仓卒败事。臣谕章惇令委事于蔡烨。大抵人臣计事，多先为身，少肯为国计利害。今梅山事须乘机了当，若迁延，即生奸猾要利之计，兼梅山事未了，便要了辰州事不得，梅山不难了，既了梅山，然后到辰州，即先声足以振动两江，两江亦易了也。」上曰：「蔡烨盖欲自专其事，若章惇肯与共功，必无他。」因降是诏。
　　是日，冯行己言：「北界巡马犹未止绝，乞移牒约栏。」上从之。王安石曰：「牒固无害，然巡马过河亦无害。」上曰：「只为自来无此故也。」据日录乃九月二十二日事，朱史系之七月十一日非也，今附见本日。行己新、旧传并云：沿边旧有乡巡弓手，后悉废罢，而北界巡马如故，数渔界河，剽取舟船。行己请复置乡巡弓手，以杜侵争之端。神宗手诏嘉之。按日录，六年四月一日犹载行己不欲复乡巡弓手，与本传特异，当是日录不可信也，更细考之。」
　　戊辰，提举司天监沈括言：「楚州卫朴【九】精于历术，乞令赴监参校新历。」从之，仍赐路费钱五十千。八年闰四月历成。
　　己巳，荆湖北路转运使、司封郎中、直昭文馆孙构【一○】知荆南，寻复故。九月十九日复故，构本传云：构改知荆南，会沅州蛮纳□辰州，遣左侍禁李资率轻兵入南江以致诸酋，而懿、洽二州蛮杀资。章惇奏请复构转运使，谕以恩信，归附者凡十四州，遂城沅州。此事当考。
　　辛未，检正中书五房公事曾布言：「乞于三司选吏二百人，专置司磨勘天下帐籍，以至三部勾院亦皆选吏置官，责以审覆。其人吏各优与俸给，课以功限，为之赏罚。仍自朝廷选官提举，其措置条约，乞下详定帐籍所详具以闻。」从之。旧纪云置司勾考天下帐籍。新纪无之。
　　壬申，权发遣延州、起居舍人、直龙图阁赵□为吏部员外郎，赐银、绢二百，以□奏根括地万五千九百一十四顷，招汉、蕃弓箭手四千九百八十四人骑，团作八指挥故也。
　　鄜延皆荒阜硗瘠，占田者不出租赋，而倚为藩蔽。宝元用兵后，残破流徙，名存实亡。每调发，辄匿避。尝搜集，才八百人，多罢癃，杖耰鉏至金明而溃。酋利其亡，收田以自殖，□呼诸酋问曰：「往闻汝族户若干，有诸？」对曰：「然。」曰：「今何在？」曰：「大兵之后，死亡耗散，其存止此。」□曰：「其地存乎？」酋无以对，□曰：「吾贳汝归，听汝自募家丁，使占田充兵可矣。吾所欲得者人也，田则吾不问。」觽皆伛曰：「闻命。」诸酋感服，归募壮夫，悉补亡籍。□曰：「异时蕃兵，提空簿漫无考诘，多以老弱充数，至有一夫而累代者。」因议涅其手，论者难之。上亦有审处之诏。属岁饥，□令蕃兵愿刺手者，贷常平谷一斛，于是人人愿刺惟恐后。蕃官刘绍能有异言，弗强之，其所部闻他族刺而得谷，皆请于绍能，绍能复以白□，笑曰：「若恐蕃兵疑阻，勿刺可也。」绍能谢愚不知所为。遂悉刺之。因假予官钱置铠械，以时练阅，严其除复，信其赏罚。土人劲捍，便习险阻，利其田产，乐其室家，以战若守，一可当正兵之十，敌惮之，为鄜延【一一】长利。
　　初，上以□根括等事乃其本职，欲止降诏奖谕。王安石进曰：「今居此职而不能办此事者皆是，如□宜蒙厚赏，以劝来者。」故有是命。于是，上称□招弓箭手，省募兵之费，甚善。安石曰：「凡我境内百姓皆可使，何特弓箭手而已。」上因称种世衡。安石曰：「陛下以朝廷利势为世衡所为，岂特功必倍之也？」□本传，田数、兵数俱多，今但从实录与兵志，实录田数人数并同志。又云：六年，□言新募弓箭手颇习武伎，请更番代正兵归京师，诏审度之。六年九月二十六日、十二月五日，可考。
　　甲戌，赵抃言：「累入蜀，深知蜀人情状，闻欲作保甲、教兵，必惊扰失人心。」上曰：「初无教兵指挥。」王安石曰：「无此，然教兵亦何妨？诸葛亮以蜀人脆而坚用之，亮尤为得蜀人心，何尝惊扰？」上曰：「诸葛亮舍蜀人即无人可用。」安石曰：「汉高祖伐楚，用巴渝板楯蛮。武王伐商，用庸、蜀、彭、濮人，岂有蜀人不可教以干戈之理！」
　　是月，废蒙州为立山县，隶昭州，成都府犀浦县、成德军灵寿县、雅州百丈县、剑州临津县为镇。
　　注　　释
　　【一】超折原作「起折」，据阁本及宋史卷一六九职官志改。
　　【二】河西宋会要蕃夷六之八其上有「洮」字。
　　【三】仍增奏本阁本、活字本均作「仍增奏字」。
　　【四】辞臣也「辞」原作「乱」，据阁本及宋史全文卷一二上改。
　　【五】内殿崇班太平治迹统类卷一六神宗开熙河「班」下有「告一道」三字。
　　【六】又存清水镇河以折其势阁本及宋史卷九二河渠志「折」均作「析」。
　　【七】世雄「世」字原脱，据上文及宋史卷二一七宗室世系表补。
　　【八】雅州「雅」原作「雄」，据阁本及宋会要选举三二之三改。
　　【九】卫朴阁本及本书二六三、宋史卷三三一沈括传「朴」均作「朴」。
　　【一○】孙构「构」原作「桷」，据宋史卷三三一孙构传改。下同。
　　【一一】鄜延「鄜」原作「郦」，据阁本及上文改。
续资治通鉴长编
卷二百三十九
卷二百三十九
　　起讫时间 起神宗熙宁五年十月尽其月
　　卷　　名 续资治通鉴长编卷二百三十九
　　帝　　号 宋神宗
　　年　　号 熙宁五年（壬子，1072）
　　全　　文
　　冬十月丁丑，以太常丞、检正中书户部公事邓润甫为集贤校理、直舍人院、同知审官东院。初，曾布举润甫经筵馆职，诏取润甫应制科进卷，至是始擢用之。
　　戊寅，太子中允、集贤校理吕惠卿为天章阁侍讲、同修起居注、管勾国子监。上初欲召见乃除差遣，王安石请先除差遣。上曰：「惠卿有吏材，恐不须令在经筵。」安石曰：「惠卿经术明，前已为说书，今不当罢，亦自不妨别主判，欲令勾当国子监，或令同检正五房。」上曰：「且令专管勾国子监。」
　　知华州吕大防言：「九月丙寅，少华山前阜头谷山岭摧陷，其下平地东西五里、南北十里，溃散坟裂，涌起堆阜，各高数丈，长若堤岸，至陷居民六社凡数百户，林木庐舍亦无存者。并山之民言，数年以来，谷上常有云气，每遇风雨即隐隐有声。是夜初昏，略无风雨，山上忽雾起，有声渐大，地遂震动，不及食顷，即有此变。已检录存恤死伤人户。」诏遣兵部郎中、判太常寺王瓘乘驿致祭，仍建道场，并赐陷没之家钱有差，其不能葬埋者官为葬祭之。又遣内侍冯宗道抚问。此据吕大防集。本志云：华州郑县石子陂山摧地涌，覆田百有余顷，压死九百余人。
　　庚辰，诏陕西都转运司：「应华州山谷摧陷，地土涌裂处，见存人户地产，如因变移不堪耕种者，量口数给与户绝没官田；如阙种粮、牛具，以常平钱谷贷之，免出息，□为输限；仍人各别赐钱有差。」此即本纪所书，附注九月二十一日。
　　诏：「麟府州归投蕃部，前以新附，储蓄未充，所给口食，如合住支，可且减半，至来年十月罢。」
　　详定编敕所、开封府奏：「定夺沂州军贼李则，依条合斩刑，上从按问，欲举自首减二等。奉旨，依其沂州官吏失入李则死罪，审刑院、大理寺、御史台【一】定夺不当官，并取勘闻奏。」此据密院时政记十月五日事。十一月二十二日丁卯，张商英责官，当考。
　　辛巳，荆湖南路转运判官、太子中允王子韶知高邮县。御史张商英言其资性憸佞，巧于自媒，及不葬父母。王安石曰：「子韶固不为端良，但比其它憸人尚有尺寸之能。又顽然为奸不变者尚多，故亦且用之。今罢去，却当与一合入差遣。」遂有此命。
　　癸未，检正中书五房公事曾布等言：「近奉诏详定恩例，今具条上。公主子与殿中丞、孙光禄寺丞，貋太常寺太祝，外孙试衔知县；亲王貋大理评事，外孙初等职官监当，女之子貋试监簿；应宗室缌麻以上女貋试衔知县，袒免判、司、主簿或尉。」从之。本志初等职官下无监当字。
　　诏秦凤路缘边安抚司以官钱买镇洮军蕃部田置弓箭手。
　　王安石白上曰：「姚原古勘李定等，故变易情状，其意有所附会而然也。」上曰：「勘见有情弊否？」安石曰：「情弊如何勘见，但事理分明如此，而故变易情状。又教道所推勘人作□，若无情弊，何故如此。」上曰：「当得何罪？」佥曰：「杖一百，该去官。」上曰：「与冲替情理轻。」安石曰：「诈欺如此，似不宜作轻。」上曰：「于法已是无罪。」乃已。安石又白上曰：「陛下遇君子小人不分明。为天下须用君子，若用小人必乱。然则陛下于君子当厚，虽有不及，尚且□假，况其无罪。若于小人，即恐不当宽假。陛下于小人每事□假，于君子乃不能无疑。君子以礼义廉耻事陛下，非为利禄也。若为利【二】，即舍礼义廉耻，何往而不获利？以礼义廉耻事陛下而不免于疑，不知君子何须为陛下致身竭力。君子小人诚难知，然忠信即君子，诞谩即小人。诞谩明白，方更宽假，不肯致法；未尝见其诞谩，乃更怀疑，所以小人未肯革面，君子难为自竭。陛下但有所疑，即子细穷究；若究其诞谩，便可致法；若未见其诞谩，即须以君子之道遇之，不可遇君子以待小人之道。如姚原古事，陛下已是不能究穷作奸之本，于作奸之末又务宽假，此极为好恶不明。然陛下好恶不分明非特此一事，臣以谓陛下于君子小人宜加明察。」原古初见四月十七日。
　　甲申，引进副使、带御器械高遵裕为西上合门使，荣州刺史、入内供奉官李宪为礼宾副使，西京左藏库使孙直为左藏库使，其余使臣、选人、蕃官、效用等改官减磨勘年，赐银绢有差，以收复镇洮军之劳也。十七日王安石论李宪，可考。
　　赐秦凤路缘边安抚司钱一万缗，于镇洮军建僧寺，以大威德禅院为额。
　　丙戌，上批：「枢密院言：『四方贼盗，朝廷近多不知。』问进奏院，乃称『中书条约须十人已上，又须强恶者，乃许申提点刑狱司录奏，故非十人及州县奏者并退回。昨有德州通封奏状，本院却收接进呈。』与枢密院所言不同，何故？」王安石曰：「旧例，贼五人以上即取旨降札收捉。中书乞自今奏到十人以上，或虽不及十人，情理凶恶，乃降札收捉。其余依条合奏外，仍付提点刑狱司类聚，半年一奏，中书点检最多路分，取旨施行。」上曰：「如此，则法更密于旧。进奏院如此，必作奸。」冯京曰：「当是误认新条。」上曰：「密院又言，为行役法后，所以多盗贼，故中书不令奏，言京东多贼盗，然京东元未行役法。」安石曰：「适会丰年，故少贼盗。若贼盗多，臣亦未敢任责。不知陛下推行得如何政事，便要百姓皆不为盗贼也！」
　　丁亥，上批付王韶：「闻木征杀李都克占父子，都克占侄乞汉兵借助复绚，可详定。如当乘此机会，即以时经制。」
　　上谓王安石曰：「文彦博称市易司不当差官自卖果实，致华州山崩。」安石以为官未尝自卖果实也，且曰：「华州山崩，臣不知天意为何，若有意，必为小人发，不为君子。汉元时日食，史高、恭、显之徒，即归咎萧望之等，望之等即归咎恭、显之徒。臣谓天意不可知，如望之等所为，亦不必合天意。然天若有意，必当恕望之等，怒恭、显之徒。」上因叹人臣多不忠信。安石曰：「陛下勿怪人臣不忠信也。『有臣三千惟一心』。」又曰：「『予有乱臣十人，同心同德』，此周武王时也。非特武王时，如尧、舜、禹、汤、文、武之时皆如此。望之与恭、显等更相谮愬，乃元帝时。赵憬、裴延龄之徒倾害陆贽，乃唐德宗时。杨嗣复、陈夷行之徒交相非毁忿争，乃唐文宗时。陛下能为尧、舜、禹、汤、文、武所为，即髃臣自当同心同德，若与汉元帝、唐德宗同道，即不须怪人臣多乖戾不忠信也。此事陛下但当自反而已。」安石又欲令诸司库务系市易务，行人买纳上供物处，令提举市易司管辖。上曰：「如此，必致人言，以为所买物不良。」安石曰：「不如此，则库务公人利于诸路科纳，必非理邀索拣退，行人无由肯揽。」上曰：「今行人扑买上供物亦易尔。前宋用臣修陵寺，令行人揽买漆，比官买减半价，不知市易司何故乃致人纷纷如此，岂市易司所使多市井小人耶？」安石曰：「市易司无小人，一有违法，便加案治，虽有小人，亦不敢为小人之事。如陛下所称，乃是小人，缘陛下于诞谩之人曲示含容，所以小人之志得行。」安石又白上：「凡有奏中书者，乞一一宣谕考校，若架造事端，动摇人情使怨怒，即臣所无奈何。如唐垧乃为人诳，以臣已商量送审官，与合入差遣，此垧所以妄发。如唐垧固不足惜，如薛向即朝廷方收其用，屡为人诳，以臣商量差向出外，向既不能无利心，即不能无忿怒，或因忿怒妄发，即朝廷复失一薛向，于国计乃为可惜。」上曰：「何故如此？」安石曰：「陛下御人臣之道，未有以禁其如此。」上曰：「但要利害明耳。」安石所云诳垧及向者，指冯京也。
　　戊子，诏：「诸州军驻泊钤辖、都监、监押与知州、军同管驻泊军马，在城钤辖、都监、监押与知州军、通判同管屯驻、就粮本城军马，内屯驻、就粮仍与驻泊兵官通管辖差使，其河北、河东、陕西诸路帅府所在州、军，即通判与在城兵官更不通管。」
　　己丑，诏秦凤路缘边安抚司，以渭源、庆平堡隶镇洮军。镇洮岁赐公使钱三千缗，可权增二千缗，候有杂支钱即住支，以经制之初，费用不给故也。
　　庚寅，朝献景灵宫。
　　壬辰，诏镇洮军造船置水手及壮城兵，共以五百人为额。先是，王韶以洮水自北关下结河，泝流至香子城，可通漕，故有是诏。
　　诏提举在京宫观寺院，自今武臣横行使及两省押班以上为提举，余为提点。
　　先是，李若愚解内侍押班，枢密院特令提举庆基殿，添支二十千。王安石以为庆基殿旧无提举官，虽石全彬有军功，又以都知罢带留后，亦但为提点，添支十千耳。若愚朋比外廷为奸，妄沮王韶事者也。且内臣不宜崇长之，恐须改正。上曰：「埙即令密院改正。」安石曰：「若愚奸邪尤难知，其病去，是天佑陛下聪明，不然荧惑多端，恐陛下未易察。近日大臣以陛下听信近习之故，多挠法阿媚近习，此事极非所以观示天下。」于是创立此条。
　　他日，安石白上曰：「学士旧多提举宫观，陛下指挥罢差。都知、押班自祖宗以来只提点宫观，今却改为提举，月添支十千至二十千。学士虽容有非其人，然以道德事陛下，以论思为职事，比都知、押班不宜轻。今学士即一概罢差宫观，都知、押班却更每月与增十千至二十千，臣不知都知、押班禄赐为薄为厚，若禄赐已厚，何须如此！」上曰：「近习自祖宗以来如此，如霞帔之类，学士不得，都知、押班乃得之。」安石曰：「祖宗以来虽若此，陛下欲跻圣德及尧、舜之道，即不知此事在所消在所长？祖宗时崇长此辈，已是不当，然只令提点宫观，陛下更改令提举，增与添支，臣恐不须如此。假如学士有以病退者，陛下必不肯令提举宫观。今若愚以病废，只令提点庆基殿，已是过优，又令提举，实为非理。」上曰：「此事乃密院误。」安石曰：「陛下以为误，中外观听孰不以为误。陛下必欲好恶是非出己，必不欲为近习所移。然陛下有所好恶，近习能因事疑陛下心，故令好恶不明。陛下有所是非，近习能因事疑陛下心，故令是非不果。陛下以近习故，好恶不明，是非不果。此大臣不知义命以利害事陛下者，所以不能不阿媚此辈也。」上曰：「事有因时宜，如穆王命太仆，亦非不重。」安石曰：「太仆官固不轻，穆王所以命之者，使之怀忠良，使之正而已，非假借名位礼数令躐等也。」上曰：「此辈岂尽小人？亦必有忠良。近日裁制已不少，添支微末，亦非分外，亲近左右使令之人，不可使怀怨望。」安石曰：「此辈固有忠良，假令非忠良，若陛下御之以道，即虽小人，自当革面而为君子；若陛下不能御之以道，即今天下所望以为君子者，变为小人多矣。况此辈岂可保信。若愚等差遣事，陛下似未能御之以道，臣所以未敢保此辈忠良。近日法制虽裁制此辈徼幸事不少，然此辈比外廷臣亦未为失所。苟不以理分裁之，则是后义先利，不夺不厌；苟以理分裁之，则此辈未宜怨望。如大臣最宜避其怨望，要处之有义不使失所而已。今一人以义事陛下，以义裁制近习，一人以利事陛下，以利崇奖近习，此所以激怒近习，令生怨望，陛下岂可不察！陛下谓此辈亦有忠良，臣亦谓如此。然陛下当以道揆其言，则所谓忠良者，果非邪慝；若不能以道揆，即臣恐陛下所谓忠良者，未必非邪慝也。盘庚无敢伏小人之攸箴，小人之言不可忽。况此辈选择亲近，所寄亦不轻，非为小人也，则其言岂可忽。然古人以言为箴者，为其由正道以治病故也。若不由正道治病，乃妄刺要害，即箴亦能有杀人之理。陛下受小人攸箴，亦恐不可不审。」
　　初，程昉之再迁官也，安石言昉功多赏不厚，欲升昉资序。上令与昉都钤辖请受，王珪乞且与钤辖。上曰：「昉自合入钤辖，既云酬奖，当与都钤辖。」珪曰：「密院言内臣无作都钤辖者，昉亦止欲得钤辖耳。」安石曰：「昉未尝以资序为言也。」宋昌言：「往修河时，称昉资序深，但为中书使昉故，密院不与勘会理资序。」上既批出与昉都钤辖，明日又令再进呈取旨，及再呈，上曰：「闻密院言路分都监无条例以资考平入钤辖、都钤辖，数任有功乃特迁，今当何以处昉？」珪又乞与昉钤辖，安石曰：「昉资序自合入，无以赏其买草之功，欲且与钤辖，候三年除都钤辖。」上曰：「善。」上又言：「路分都监、钤辖，于条都无着定资序。」安石曰：「虽无条，然自有熟例，如宫观提举、提点，密院亦未尝有条。」上曰：「李若愚提举，已令改正矣。」
　　是日，安石留身，上问安石何以处陈升之，安石曰：「升之故相位，本在臣上，陛下当自决，非臣所敢预。」上固问之，安石固辞。上曰：「朕与卿计此，卿勿固辞。」安石曰：「陛下欲如何？」上曰：「中书必不可容，与郡可乎？」安石曰：「升之以人望亦可驱使，顾陛下御之如何尔，恐不当与郡。」因白上：「李宪论功转一官，减磨勘三年足矣。密院乃拟定，依诸司副使例更超转一资，前此未尝有如此例也。此与李宪所系利害亦不多，密院所以如此者，陛下知其说否？宪迁礼宾副使，在初九日。此乃密院与中书同进呈，臣既论其不可，方改定。盖藉此为质验，激怒李宪，以为密院欲厚赏其功而中书不肯也。以陛下崇信此辈，故欲借其力沮害正论。诸如此类甚觽，陛下当审察，不当使奸臣得计。」上曰：「近习亦有忠信者，不皆为欺，不可以谓皆如恭、显。」安石曰：「臣固以谓如此，若为恭、显小人，便谓近习之言，都不可听，即为卢杞、李林甫小人，便谓大臣都不可信，可乎？盖先王于君子、小人之言无所不听，亦无所偏听，虽尧于舜亦询事考言，决其是非，然事有难知，此浸润所以得行，故先王难任人，畏『巧言令色孔壬』。」上曰：「小人不过以邪谄合人主，人主有好邪谄，即为其所中。」安石曰：「人主要闻道，若不闻道，虽不好邪谄、好正直，即有人如刘栖楚叩头出血谏争，却阴为奸私邪慝，而无术以揆之，亦不免乱亡。自古惟大无道之君，乃以恣睢致乱亡。如汉元帝非不孜孜为善，但不闻道，故于君子、小人情状无以揆之，而为小人所蔽。陛下试读石显传，天下后世皆知其为奸邪，能害当时政事，然求其显然罪状即不可得，自非人主闻道即不能见微，不能见微即为此辈所蔽，至于衰乱而不悟。陛下不迩声色，忧勤政事，可谓有至仁之资，然要揆君子、小人情状，决天下大计，须闻道；苟能闻道，即声色玩好不能累其心，不必强勉而后能胜也；君子、小人之情状来接于我，即有以应之，不必劳耳目思虑而后能察也。三公以论道为职者，必以为治天下国家，不可以不闻道故也。」陈瓘论曰：宦者四星在皇居之侧，其人近至尊，国家安宁则其身亦安，尤当自异于疏远之臣也。故善为计者莫如爱国。国以忠贤为本。忠贤者，兆民之命也，护民之命，则贤者亦必与之矣。曹日升方危难之时，不顾万死，颜真卿深与其忠，但以一言助之，共成王事。巷伯有疾谗之心，孔子取焉。先圣之所取、后贤之所与，皆以其忠信而已矣。神考谓近习亦有忠信者，此圣主公平之训也。一于爱国之谓忠，公议信之之谓信。马存亮非不憎宋申锡也，而能救申锡一门之祸，舍己爱憎，存国大体。其所为如此，公议不以为信，可乎？魏弘简【三】之于裴度，则既憎其人，又沮其军，遂使臣盗不除，为国之患。其所为如此，天下岂以为忠乎？是故持正论者，其类不同，而同乎爱国；为奸计者，其类不一，而一于图私。然则所谓沮害正论，奸臣得计者，果独在于近习耶？神考之取忠信，岂非公平之词哉！吕强请赦党人，杨复光泣忠武【四】周岌，严遵美力辞两尉，张承业极谏横费，如此之类，皆忠于国家而信于公议者，岂可谓古有恭、显曾害忠良，便以为今日之人都无可听者乎？汉诏公卿子弟为郎，以补宦官之职，侍于殿上。当时谋者，正谓其人都不可听，故欲以此而代彼也。新经义既取其说，而日录又欲变乱旧规，自以为此乃宗庙社稷久长之计。鸣呼！太祖皇帝规模宏远，保全内外，国本强固，私家亦宁，一百五十年矣，长久之计何以加此，何为而忽欲变更也？自有经义以来，凡三十余年，而王氏学术始见窟穴，计谋秘奥，包藏深远，章惇不知也，蔡京虽凶果敢行，而亦不能深察其谋，主此谋者，蔡卡而已矣。序辰、洵武，其心腹也，阴挟计数，用新经、日录之术，算人于谈笑之中，陷人于简册之内，使人习之而不觉，信之而不疑，积日累年，然后令人大悔恨也。既往之事不可追矣，未来之事岂可不以为鉴哉？然则今当何鉴，莫如忠信爱国而已矣。
　　癸巳，秦凤路缘边安抚司言：「乞乘春筑康乐城及作耳□关。」从之。
　　诏两省以上致仕官，毋得因大礼用子升朝□封迁官。先是，王安石言：「中书失检旧例，误放行李端愿、李东之【五】□封，当改正。」上曰：「如此，则独不被恩。」安石曰：「□封初无义理，今既未能遽革，岂可更承误遂为例，如三公、三师官，乃因郊恩子孙□授，尤非宜。」上从之。
　　甲午，诏提举陕西路常平等事沈披降一官，送审官东院，坐前为两浙路提举官开常州五泻堰不当也。初，法寺言披已去官，及会赦罪当释之。上曰：「坏田八百顷，民被害者觽，岂可以去官赦降之哉！」
　　泾州将官贾昌言、景思立各罚铜十斤，巡教指使冲替，堂引试日所部兵武艺不精故也。
　　丙申，内藏副使王中正为礼宾使、文州刺史、带御器械，以收复镇洮军及招洮西降羌之功也。枢密院拟迁中正东染院使、带御器械。上批中正可止与转五资使额，却除遥郡刺史。
　　诏知通远军王韶相度镇洮军献地蕃户，优与酬奖，及泾原军人弓箭手所获作过蕃部牛马，估价分给元获之人。
　　武学言：「密州司法参军蔡硕，试治边策，词理稍优，授硕初等职官、武学教授。」硕，确弟也。
　　诏知德顺军景思立专以本将军马策应镇洮军。初，镇洮之役，上遣思立将泾原第六将军马并第一等弓箭手五千骑助之，人皆精勇敢战，所向克捷。时以木征余党尚怀旅拒，故有是诏。
　　上谓王安石曰：「御史言向经宅太侈，军士以为一次拜郊钱物止修得一区皇后父宅。」安石曰：「向经外戚，至尊贵，但赐一宅，以臣所见，甚不为侈。若军士辄有言，小人陵上乃至此，此风岂可长？臣以为外戚使奉法顺理，不敢为非，足矣。若加恩赐宅如经，有何不可！」上曰：「御史有此言耳，未必军士便有此言也。」二十一日事。
　　丁酉，诏：「自顺天门抵镇洮，运递铺兵人特支钱三百、衲袄或皮裘一，其阙兵处，令转运司、府界提点司增填。」先是，李宪奏：「比自镇洮还，见自京发银绢纲甚多，所在铺兵转般不足，皆过所期。铺五七十里或百里，极为劳苦。及代回，又无日食，不免乞丐。」故有是诏。
　　戊戌，改镇洮军为熙州，以镇洮为节度军额，分熙河洮岷州、通远军为一路，置马步军都总管、经略安抚使，所应制置事，令经略安抚使司详具以闻。熙河、秦凤路德音到日，罪人除常赦不原情轻奏裁外，余各降一等，杖以下释之。熙河路应唐以来勋贤之后，世系照证分明，量加甄录。知通远军、右正言、集贤殿修撰王韶为龙图阁待制、熙河路都总管、经略安抚使兼知熙州。
　　初，议克复洮、岷功赏，上曰：「王韶当与何官？」王安石曰：「韶更迟一二年亦当除待制，不如早除，令其势重易使人，于经制边事尤便。」上曰：「待制岂可知军？」安石曰：「此事在朝廷措置，如韶功除待制不过前后，除待制要如此人即难得。」上曰：「固也，但要措置稳当耳。」已而，韶欲自知镇洮，令高遵裕知通远。安石白上：「镇洮便可建为州，通远镇洮、河州或并割阶州为一路。」佥以阶州为远。安石曰：「未要阶州亦可。」上曰：「王韶意未欲便并河州，恐动人情。」安石曰：「是或一说。然如臣计，便明下诏割河州属镇洮路，示河州人以必取，即人心自折，不复首鼠，木征无由结合奸党。」上以为然，故有是诏。
　　西上合门使、荣州刺史高遵裕知通远军兼权熙河路总管。先是，上谓执政曰：「王韶初经制镇洮，异议纷更之际，独高遵裕能协力，欲与一都钤辖名目，如何？」王安石曰：「纵与权总管亦无害。」蔡挺曰：「若如此，即当罢知通远军，盖自来无总管离帅府而知军州者。」上曰：「有事宜即出驻札，使知军亦何妨。」安石曰：「总管知军与钤辖何异，亦不须论旧例有无也。」遂以命之。
　　诏：「知德顺军景思立令久任。」又诏：「京西就粮武卫等指挥，分番戍永兴军路，二年一替。」旧制，京东、西路就粮禁兵，与在京诸军一处差拨出戍。上以两路去河北、陕西地里便近，人情谙习，故先以京东武卫专戍河北，又以京西武卫戍陕西，仍隶诸路都总管司。闰七月二十七日可考。
　　庚子，御史刘孝孙言：「臣闻二蜀去朝廷绝远，而成都府路又为剧繁，俗习柔良，小事辄骇，故平日守帅尝许便宜以应缓急之变，盖以消伏强御，镇静一方。而近岁守臣任或非人，资以为暴。如王素、张焘辈，多非理黥流，欲立名誉。缘此，诏令军机、边防方许便宜从事。然臣以为因噎废食，古人深戒。傥朝廷妙选循良，付以事权，托之何害。况且兵斗民讼，变故不常，或有急难，理当惩艾。近闻赵抃尝有所请，未即允俞。然远方之事，势难中覆。臣愚欲乞成都一路，且依旧例施行，使得随事弛张，应机弹压，以消未萌之患。」不报。
　　先是，议诸路经略、钤辖不得便宜斩、配百姓，赵抃时在中书，乃言当独许成都四路，王安石执不可，曰：「成都与诸路远处何异？」会安石斋祠，中书、枢密院同立法，许之。其后，谢景初奏：「成都从来妄以便宜从事，所释诛多不当，乃至有年十五已下、犯法至轻，皆先刺配，候其长之配所。」于是，中书复删定敕文，惟军人犯罪及边防并机速许特断。已而知太原府刘庠言：「弓箭手在极边守望，有犯乃不敢特断，奏乞改法。」安石曰：「极边即是边防明甚，庠不应妄奏。」及抃移成都，又请重立法。编□官曾布言：「止当申明云，事合从权为机，事出仓卒为速。」于是，孝孙奏继至。安石曰：「孝孙既称蜀人柔良，则以常法治之足矣，何故反欲弹压？又言事在仓卒，仓卒即是速，何用改法为也！」
　　诏以曾孝□根括河外荒地七百余顷招弓箭手。
　　辛丑，诏知都水监丞侯叔献理提点刑狱资序，周良孺与升一任，以淤田有劳也。
　　同知谏院张琥言：「朝廷自推行新法以来，迨今数岁，州县之吏，多不能悉心，惟藉监司督责，使之施设不至违戾，而近者监司所至，方谙知利害又已移领他路，使好进之人，因缘苟简，不肯竭力以图实效。乞自今诸路监司并令久任，显有劳效即就加爵秩，升理资任。」上因谓辅臣曰：「官吏数易，何以成治？汉宣帝责任有劳者增秩、赐金，正得其要。诸路监司但委任责成，如其不材，即与废退，则自当奋厉。」王安石等曰：「陛下累宣谕中书，每有移易，未尝不思圣训，盖求材之难有不得已者耳！」
　　诏：「熙河路依缘边四路例置横烽，遇贼入境，递相应接，其在蕃部地者，即以厢军守之。」
　　提举市易司言：「晋州差衙前押进奉蒲萄，而晋非所出，尽买于太原。欲令在京计置，仍令泽州封椿价钱，听本司移用。」中书拟从其请，上批：「蒲萄无用，更勿收买。」
　　癸卯，诏追奉永昭、永厚陵寺名曰昭孝。
　　同知谏院张琥言：「乞令台谏、馆职及发运、转运副使判官、提点刑狱各举材行堪任升擢官一人。」从之。八月十九日可考。
　　甲辰，皇城使、昭州团练使、入内押班蓝元震为入内副都知。上批：「元震自擢领近职，忠勤谨畏，由内侍押班除入内押班，今已五年有余，可与减残零岁月特迁之也。」
</div>
    <div class="pagination">
<a href="续资治通鉴长编_page329.html">上一页</a><span>...</span><a href="续资治通鉴长编_page325.html">325</a><a href="续资治通鉴长编_page326.html">326</a><a href="续资治通鉴长编_page327.html">327</a><a href="续资治通鉴长编_page328.html">328</a><a href="续资治通鉴长编_page329.html">329</a><span class="current-page">330</span><a href="续资治通鉴长编_page331.html">331</a><a href="续资治通鉴长编_page332.html">332</a><a href="续资治通鉴长编_page333.html">333</a><a href="续资治通鉴长编_page334.html">334</a><a href="续资治通鉴长编_page335.html">335</a><span>...</span><a href="续资治通鉴长编_page331.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
