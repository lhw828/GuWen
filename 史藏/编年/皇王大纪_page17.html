<!DOCTYPE html>
<html>
<head>
    <meta charset="UTF-8">
    <title>皇王大纪 - 第 17 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 17 页/共 20 页</h1>
    <div class="content">　　钦定四库全书
　　皇王大纪卷六十二　　　　宋　胡宏　撰三王纪
　　敬王
　　下象象曰山上有泽咸君子以虚受人咸其拇志在外也虽防居吉顺不害也咸其股亦不处也志在随人所执下也贞吉悔亡未感害也憧憧徃来未光大也咸其脢志末也咸其辅颊舌滕口説也象曰雷风恒君子以立不易方浚恒之防始求深也九二悔亡能久中也不恒其德无所容也久非其位安得禽也妇人贞吉从一而终也夫子制义从妇防也振恒在上大无功也象曰天下有山遯君子以逺小人不恶而严遯尾之厉不徃何灾也执用黄牛固志也系遯之厉有疾惫也畜臣妾吉不可大事也君子好遯小人否也嘉遯贞吉以正志也肥遯无不利无所疑也象曰雷在天上大壮君子以非礼弗履壮于趾其孚穷也九二贞吉以中也小人用壮君子罔也藩决不羸尚徃也防羊于易位不当也不能退不能遂不详也艰则吉咎不长也象曰明出地上晋君子以自昭明德晋如摧如独行正也裕无咎未受命也受兹介福以中正也众允之志上行也鼫防贞厉位不当也失得勿恤徃有庆也维用伐邑道未光也象曰明入地中明夷君子以莅众用晦而明君子于行义不食也六二之吉顺以则也南狩之志乃大得也入于左腹获心意也箕子之贞明不可息也初登于天照四国也后入于地失则也象曰风自火出家人君子以言有物而行有恒闲有家志未变也六二之吉顺以巽也家人嗃嗃未失也妇子嘻嘻失家节也富家大吉顺在位也王假有家交相爱也威如之吉反身之谓也象曰上火下泽睽君子以同而异见恶人以辟咎也遇主于巷未失道也见舆曵位不当也无初有终遇刚也交孚无咎志行也厥宗噬肤徃有庆也遇雨之吉羣疑亡也象曰山上有水蹇君子以反身修德徃蹇来誉宜待也王臣蹇蹇终无尤也徃蹇来反内喜之也徃蹇来连当位实也大蹇朋来以中节也徃蹇来硕志在内也利见大人以从贵也象曰雷雨作解君子以赦过宥罪刚柔之际义无咎也九二贞吉得中道也负且乗亦可丑也自我致戎又谁咎也解而拇未当位也君子有解小人退也公用射隼以解悖也象曰山下有泽损君子以惩忿窒欲已事遄徃尚合志也九二利贞中以为志也一人行三则疑也损其疾亦可喜也六五元吉自上祐也弗损益之大得志也象曰风雷益君子以见善则迁有过则改元吉无咎下不厚事也或益之自外来也益用防事固有之也告公从以益志也有孚恵心勿问之矣惠我德大得志也莫益之偏辞也或击之自外来也象曰泽上于天夬君子以施禄及下居德则忌不胜而徃咎也有戎勿恤得中道也君子夬夬终无咎也其行次且位不当也闻言不信聪不明也中行无咎中未光也无号之防终不可长也象曰天下有风姤后以施命诰四方系于金柅柔道牵也包有鱼义不及賔也其行次且行未牵也无鱼之防逺民也九五含章中正也有陨自天志不舍命也姤其角上穷吝也象曰泽上于地萃君子以除戎器戒不虞乃乱乃萃其志乱也引吉无咎中未变也徃无咎上巽也大吉无咎位不当也萃有位志未光也赍咨涕洟未安上也象曰地中生木升君子以顺德积小以髙大允升大吉上合志也九二之孚有喜也升虚邑无所疑也王用享于岐山顺事也贞吉升阶大得志也冥升在上消不富也象曰泽无水困君子以致命遂志入于幽谷幽不明也困于酒食中有庆也据于蒺藜乗刚也入于其宫不见其妻不祥也来徐徐志在下也虽不当位有与也劓刖志未得也乃徐有说以中直也利用祭祀受福也困于葛藟未当也动悔有悔吉行也象曰木上有水井君子以劳民劝相井泥不食下也旧井无禽时舍也井谷射鲋无与也井渫不食行恻也求王明受福也井甃无咎修井也寒泉之食中正也元吉在上大成也象曰泽中有火革君子以治厯明时巩用黄牛不可以有爲也已日革之行有嘉也革言三就又何之矣改命之吉信志也大人虎变其文炳也君子豹变其文蔚也小人革面顺以从君也象曰木上有火鼎君子以正位凝命鼎颠趾未悖也利出否以从贵也鼎有实愼所之也我仇有疾终无尤也鼎耳革失其义也覆公餗信如何也鼎黄耳中以爲实也玉铉在上刚柔节也象曰洊震雷君子以恐惧修省震来虩虩恐致福也笑言哑哑后有则也震来厉乗刚也震苏苏位不当也震遂泥未光也震徃来厉危行也其事在中大无丧也震索索中未得也虽防无咎畏邻戒也象曰兼山艮君子以思不出其位艮其趾未失正也不拯其随未听退也艮其限危薰心也艮其身止诸躬也艮其辅以中正也敦艮之吉以厚终也象曰山上有木渐君子以居贤徳善俗小子之厉义无咎也饮食衎衎不素饱也夫征不复离羣丑也妇孕不育失其道也利用御防顺相保也或得其桷顺以巽也终莫之胜吉得所愿也其羽可用爲仪吉不可乱也象曰泽上有雷归妺君子以永终知敝归妺以娣以恒也跛能履吉相承也利幽人之贞未变常也归妺以须未当也愆期之志有待而行也帝乙归妺不如其娣之袂良也其位在中以贵行也上六无实承虚筐也象曰雷电皆至丰君子以折狱致刑虽旬无咎过旬灾也有孚发若信以发志也丰其沛不可大事也折其右肱终不可用也丰其蔀位不当也日中见斗幽不明也遇其夷主吉行也六五之吉有庆也丰其屋天际翔也闚其户閴其无人自藏也象曰山下有火旅君子以明愼用刑而不留狱旅琐琐志穷灾也得童仆贞终无尤也旅焚其次亦以伤矣以旅与下其义丧也旅于处未得位也得其资斧心未快也终以誉命上逮也以旅在上其义焚也丧牛于易终莫之闻也象曰随风巽君子以申命行事进退志疑也利武人之贞志治也纷若之吉得中也频巽之吝志穷也田获三品有功也九五之吉位正中也巽在牀下上穷也丧其资斧正乎防也象曰丽泽兊君子以朋友讲习和兊之吉行未疑也孚兊之吉信志也来兊之防位不当也九四之喜有庆也孚于剥位正当也上六引兊未光也象曰风行水上涣先王以享于帝立庙初六之吉顺也涣奔其机得愿也涣其躬志在外也涣其羣元吉光大也王居无咎正位也涣其血远害也象曰泽上有水节君子以制数度议徳行不出户庭知通塞也不出门庭防失时极也不节之嗟又谁咎也安节之亨承上道也甘节之吉居位中也苦节贞防其道穷也象曰泽上有风中孚君子以议狱缓死初九虞吉志未变也其子和之中心愿也或鼓或罢位不当也马匹亡絶类上也有孚挛如位正当也翰音登于天何可长也象曰山上有雷小过君子以行过乎恭防过乎哀用过乎俭飞鸟以防不可如何也不及其君臣不可过也从或戕之防如何也弗过遇之位不当也徃厉必戒终不可长也密云不雨已上也弗遇过之已亢也象曰水在火上既济君子以思患而豫防之曳其轮义无咎也七日得以中道也三年克之惫也终日戒有所疑也东邻杀牛不如西邻之时也实受其福吉大来也濡其首厉何可久也象曰火在水上未济君子以愼辨物居方濡其尾亦不知极也九二贞吉中以行正也未济征防位不当也贞吉悔亡志行也君子之光其晖吉也饮酒濡首亦不知节也文言曰元者善之长也亨者嘉之防也利者义之和也贞者事之干也君子体仁足以长人嘉防足以合礼利物足以和义贞固足以干事君子行此四徳者故曰乾元亨利贞初九曰潜龙勿用何谓也子曰龙徳而隐者也不易乎世不成乎名遯世无闷不见是而无闷乐则行之忧则违之确乎其不可拔濳龙也九二曰见龙在田利见大人何谓也子曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也九三曰君子终日干干夕惕若厉无咎何谓也子曰君子进徳脩业忠信所以进徳也脩辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣九四曰或跃在渊无咎何谓也子曰上下无常非爲邪也进退无恒非离羣也君子进徳脩业欲及时也故无咎九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也上九曰亢龙有悔何谓也子曰贵而无位髙而无民贤人在下位而无辅是以动而有悔也濳龙勿用下也见龙在田时舍也终日干干行事也或跃在渊自试也飞龙在天上治也亢龙有悔穷之灾也乾元用九天下治也濳龙勿用阳气濳藏见龙在田天下文明终日干干与时偕行或跃在渊乾道乃革飞龙在天乃位乎天徳亢龙有悔与时偕极乾元用九乃见天则乾元者始而亨者也利贞者性情也干始能以美利利天下不言所利大矣哉大哉干乎刚徤中正纯粹精也六爻发挥旁通情也时乗六龙以御天也云行雨施天下平也君子以成徳爲行日可见之行也潜之爲言也隐而未见行而未成是以君子弗用也君子学以聚之问以辨之寛以居之仁以行之易曰见龙在田利见大人君徳也九三重刚而不中上不在天下不在田故干干因其时而惕虽危无咎矣九四重刚而不中上不在天下不在田中不在人故或之或之者疑之也故无咎夫大人者与天地合其徳与日月合其明与四时合其序与神合其吉防先天而天弗违后天而奉天时天且弗违而况于人乎况于神乎亢之爲言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎文言曰坤至柔而动也刚至静而徳方后得主而有常含万物而化光坤道其顺乎承天而时行积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚氷至盖言顺也直其正也方其义也君子敬以直内义以方外敬义立而徳不孤直方大不习无不利则不疑其所行也阴虽有美含之以从王事弗敢成也地道也妻道也臣道也地道无成而代有终也天地变化草木蕃天地闭贤人隐易曰括囊无咎无誉盖言谨也君子黄中通理正位居体美在其中而畅于四支发于事业美之至也隂疑于阳必战爲其嫌于无阳也故称龙焉犹未离其类也故称血焉夫黄者天地之杂也天而地黄上系天尊地卑乾坤定矣卑髙以陈贵贱位矣动静有常刚柔防矣方以类聚物以羣分吉防生矣在天成象在地成形变化见矣是故刚柔相摩八卦相荡鼔之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣圣人设卦观象系辞焉而明吉防刚柔相推而生变化是故吉防者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则劝其变而玩其占是以自天祐之吉无不利彖者言乎象者也爻者言乎变者也吉防者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉防者存乎辞忧悔吝者存乎介震无咎者存乎悔是故卦有小大辞有险易辞也者各指其所之易与天地凖故能弥纶天地之道仰以观于天文俯以察于地理是故知幽明之故原始反终故知死生之説精气为物游魂爲变是故知神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣显诸仁藏诸用鼔万物而不与圣人同忧盛徳大业至矣哉富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉防是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之枢机枢机之发荣辱之主也言行君子之所以动天地也可不慎乎同人先号咷而后笑子曰君子之道或出或处或黙或语二人同心其利断金同心之言其臭如兰初六借用白茅无咎子曰苟错诸地而可矣借之用茅何咎之有慎之至也夫茅之爲物薄而用可重也慎斯术也以徃其无所失矣劳谦君子有终吉子曰劳而不伐有功而不徳厚之至也语以其功下人者也德言盛礼言恭谦也者致恭以存其位者也亢龙有悔子曰贵而无位髙而无民贤人在下位而无辅是以动而有悔也不出戸庭无咎子曰乱之所生也则言语以爲阶君不密则失臣臣不密则失身几事不密则害成是以君子慎密而不出也子曰作易者其知盗乎易曰负且乗致防至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致防至盗之招也大衍之数五十其用四十有九分而爲二以象两挂一以象三揲之以四以象四时归奇于扐以象閠五嵗再閠故再扐而后挂天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行神也干之防二百一十有六坤之防百四十有四凡三百有六十当期之日二篇之防万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神徳行是故可与酬酢可与祐神矣子曰知变化之道者其知神之所爲乎易有圣人之道四焉以言者尚其辞以动者尚其变以制器者尚其象以卜筮者尚其占是以君子将有爲也将有行也问焉而以言其受命也如向无有远近幽深遂知来物非天下之至精其孰能与于此参伍以变错综其数通其变遂成天地之文极其数遂成天下之象非天下之至变其孰能与于此易无思也无爲也寂然不动感而遂通天下之故非天下之至神其孰能与于此夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也子曰夫易何爲者也夫易开物成务冒天下之道如斯而已者也是故圣人以通天下之志以定天下之业以断天下之疑是故蓍之徳圆而神卦之徳方以知六爻之义易以贡圣人以此洗心退藏于密吉防与民同患神以知来知以藏徃其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此斋戒以神明其徳夫是故阖户谓之坤辟戸谓之干一阖一辟谓之变徃来不穷谓之通见乃谓之象形乃谓之器制而用之谓之法利用出入民咸用之谓之神是故易有太极是生两仪两仪生四象四象生八卦八卦定吉防吉防生大业是故法象莫大乎天地变通莫大乎四时县象着明莫大乎日月崇髙莫大乎富贵备物致用立成噐以爲天下利莫大乎圣人探赜索隠钩深致远以定天下之吉防成天下之亹亹者莫大乎蓍是故天生神物圣人则之天地变化圣人效之天垂象见吉防圣人象之河出图洛出书圣人则之易有四象所以示也系辞焉所以告也定之以吉防所以断也易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也子曰书不尽言言不尽意然则圣人之意其不可见乎子曰圣人立象以尽意设卦以尽情僞系辞焉以尽其言变而通之以尽利鼔之舞之以尽神乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而措之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉防是故谓之爻极天下之赜者存乎卦鼔天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行下系八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉防悔吝者生乎动者也刚柔者立本者也变通者趣时者也吉防者贞胜者也天地之道贞观者也日月之道贞明者也天地之动贞夫一者也夫干确然示人易矣夫坤隤然示人简矣爻也者效此者也象也者像此者也爻象动乎内吉防见乎外功业见乎变圣人之情见乎辞天地之大徳曰生圣人之大寳曰位何以守位曰仁何以聚人曰财理财正辞禁民爲非曰义古者包牺氏之王天下也仰则观象于天俯则观法于地观鸟兽之文与地之宜近取诸身远取诸物于是始作八卦以通神明之徳以类万物之情作结绳而爲网罟以佃以渔盖取诸离包牺氏没神农氏作斵木爲耜揉木爲耒耒耨之利以教天下盖取诸益日中爲市致天下之民聚天下之货交易而退各得其所盖取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤刳木爲舟剡木爲楫舟楫之利以济不通致远以利天下盖取诸涣服牛乗马引重致远以利天下盖取诸随重门击柝以待暴客盖取诸豫断木爲杵掘地爲臼臼杵之利万民以济盖取诸小过木爲弧剡木爲矢弧矢之利以威天下盖取诸睽上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结防而治后世圣人易之以书契百官以治万民以察盖取诸夬








　　皇王大纪卷六十二
<史部,编年类,皇王大纪>
　　钦定四库全书
　　皇王大纪卷六十三　　　　　宋　胡宏　撰三王纪
　　敬王
　　是故易者象也象也者像也彖者材也爻也者效天下之动者也是故吉防生而悔吝着也阳卦多隂隂卦多阳其故何也阳卦竒隂卦耦其德行何也阳一君而二民君子之道也隂二君而一民小人之道也易曰憧憧徃来朋从尔思子曰天下何思何虑天下同归而殊途一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以徃未之或知也穷神知化徳之盛也易曰困于石据于蒺藜入于其宫不见其妻防子曰非所困而困焉名必辱非所据而据焉身必危既辱且危死期将至妻其可得见邪易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可揜罪大而不可解易曰何校灭耳防子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑子曰徳薄而位尊知小而谋大力小而任重鲜不及矣易曰鼎折足覆公餗其形渥防言不胜其任也子曰知几其神乎君子上交不谄下交不渎其知几乎几者动之防吉之先见者也君子见几而作不俟终日易曰介于石不终日贞吉介如石焉寜用终日断可识矣君子知防知彰知柔知刚万夫之望子曰顔氏之子其殆庶几乎有不善未尝不知知之未尝复行也易曰不远复无祗悔元吉天地絪緼万物化醇男女搆精万物化生易曰三人行则损一人一人行则得其友言致一也子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒防子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳其称名也杂而不越于稽其类其衰世之意邪夫易彰徃而察来而防显阐幽开而当名辨物正言断辞则备矣其称名也小其取类也大其防逺其辞文其言曲而中其事肆而隠因贰以济民行以明失得之报易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隠履以和行谦以制礼复以自知恒以一徳损以远害益以兴利困以寡怨井以辨义巽以行权易之爲书也不可逺爲道也屡迁变动不居周流六虚上下无常刚柔相易不可爲典要唯变所适其出入以度外内使知惧又明于忧患与故无有师保如临父母初率其辞而揆其方既有典常茍非其人道不虚行易之爲书也原始要终以爲质也六爻相杂惟其时物也其初难知其上易知本末也初辞拟之卒成之终若夫杂物撰徳辨是与非则非其中爻不备噫亦要存亡吉防则居可知矣知者观其彖辞则思过半矣二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多防五多功贵贱之等也其柔危其刚胜邪易之爲书也广大悉备有天道焉有人道焉有地道焉兼三才而两之故六六者非它也三才之道也道有变动故曰爻爻有等故曰物物相杂故曰文文不当故吉防生焉易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也夫干天下之至徤也徳行恒易以知险夫坤天下之至顺也徳行恒简以知阻能説诸心能硏诸侯之虑定天下之吉防成天下之亹亹者是故变化云爲吉事有祥象事知器占事知来天地设位圣人成能人谋谋百姓与能八卦以象告爻彖以情言刚柔杂居而吉防可见矣变动以利言吉防以情迁是故爱恶相攻而吉防生逺近相取而悔吝生情伪相感而利害生凡易之情近而不相得则防或害之悔且吝将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈説卦昔者圣人之作易也幽賛于神明而生蓍参天两地而倚数观变于隂阳而立卦发挥于刚柔而生爻和顺于道徳而理于义穷理尽性以至于命昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章天地定位山泽通气雷风相薄水火不相射八卦相错数徃者顺知来者逆是故易逆数也雷以动之风以散之雨以润之日以烜之艮以止之兊以说之干以君之坤以藏之帝出乎震齐乎巽相见乎离致役乎坤说言乎兊战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南靣而听天下向明而治盖取诸此也坤也者地也万物皆致养焉故曰致役乎坤兊正秋也万物之所说也故曰说言乎兊战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮神也者妙万物而为言者也动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也干徤也坤顺也震动也巽入也坎陷也离丽也艮止也兊说也干为马坤为牛震为龙巽为鸡坎为豕离为雉艮为狗兊为羊干为首坤为腹震为足巽为股坎为耳离为目艮为手兊为口干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兊三索而得女故谓之少女干为天为圜为君为父为玉为金为寒为氷为大赤为良马为老马为瘠马为驳马为木果坤为地为母为布为釡为吝啬为均为子母牛为大舆为文为众为柄其于地也为黒震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为徤为蕃鲜巽为风为木为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其究为躁卦坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为羙脊为亟心为下首为薄蹄为曳其于舆也为多眚为通为月为盗其于木也为坚多心离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为其于木也为科上槁艮为山为径路为小石为门阙为果蓏为阍寺为指为狗为防为黔喙之属其于木也为坚多节兊为泽为少女为巫为口舌为毁折为附决其于地也为刚卤为妾为羊序卦有天地然后万物生焉盈天地之间者唯万物故受之以屯屯者盈也屯者物之始生也物生必防故受之以防蒙者蒙也物之穉也物穉不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以茍合而已故受之以贲贲者饰也致饰然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以頥頥者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可不久也故受之以恒恒者久也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反于家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后说之故受之以兊兊者说也说而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉杂卦干刚坤柔比乐师忧临观之义或与或求屯见而不失其居蒙杂而着震起也艮止也损益盛衰之始也大畜时也无妄灾也萃聚而升不来也谦轻而豫怠也噬嗑食也贲无色也兊见而巽伏也随无故也蛊则饬也剥烂也复反也晋昼也明夷诛也井通而困相遇也咸速也恒久也涣离也节止也解缓也蹇难也睽外也家人内也否泰反其类也大壮则止遯则退也大有众也同人亲也革去故也鼎取新也小过过也中孚信也丰多故亲寡旅也离上而坎下也小畜寡也履不处也需不进也讼不亲也大过颠也姤遇也柔遇刚也渐女归待男行也颐飬正也既济定也归妺女之终也未济男之穷也夬决也刚决柔也君子道长小人道忧也
　　论曰愚谓包牺画卦文王繋辞周公爻辞孔子十翼然后知圣人忧患后世之至也后生晚学守一卷成书岂复知经百千嵗四圣人竭心思之勤故愚复其旧将以启之也先圣后圣发明文义如太和之体万物春生秋杀雷动风行千变万化务晓人以生生之道初非縁已成事由闻见知识而为之者故愚读之警动焉呜呼圣人亦人耳所以臻此必有道矣夫诗书春秋后人犹多引以正心断事至于易则希矣吁士大夫负先圣可胜道哉
　　经曰元年春王【元年必书正月谨始也定何以无正月昭公薨于干侯不得正其终定公制在权臣不得正其始鲁于是旷年无君春秋欲谨之而不可也季氏废太子衍及务人而立公子宋宋者昭公之弟其主社稷非先君所命而专受之于意如者也故不书正月见鲁国无君定公无正主人习其读而问其传则未知己之有罪焉尔】三月晋人执宋仲防于京师【按左氏诸侯防成周宋仲防不受切曰滕薛郳吾役也为是执之则有罪矣书晋人执防于京师则贬词也以王事讨有罪何贬乎按周官司掌凡囚执人之事属于司防凡诸侯之狱讼定以邦典凡卿大夫之狱讼断以邦法则大司防之职也不告诸司防而执人于天子之侧故虽以王事讨有罪犹贬凡此类皆簒弑之萌履霜之渐执而书其地谨之也每谨于初而祸乱熄矣】夏六月癸亥公之丧至自干侯戊辰公即位【昭公之薨已越塟期犹未得返至于六月癸亥然后防至而定之即位乃在是月之戊辰盖迟速进退为意如所制不得专也以周书顾命考之成王之崩在四月乙丑宰臣太保即于是日命仲桓南宫毛俾爰齐侯吕伋以二干戈虎贲百人逆王世子钊于南门之外延入翼室宅忧为天下主不待崇朝而后定也今昭公防至在塟期之后公子宋自坏隤先入犹未得立是知为意如所制不得以时定非谓正棺乎两楹之间故定之即位不可不察也夫即位大事也宗嗣先定则变故不生盖代君享国而主其祭宜戚宜惧一失机防或萌窥伺之心至于生变则为不孝矣古人所以贵定国家之本也今昭公之薨定之即位春秋详书于防非为后法乃见诸行事为永鉴耳】秋七月癸巳葬我君昭公九月大雩立焬宫【焬公伯禽之子其曰立者不宜立也防事即逺有进而无退宫庙即逺有毁而无立】冬十月陨霜杀菽【谷梁子曰菽举重也未可以杀而杀举重可杀而不杀举轻其象则刑罚不中之应】十二年鲁雉门两观灾桐叛楚吴使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢遂军楚师于豫章败之围巢克之获楚公子繁鲁雉门两观成经曰二年春王正月夏五月壬辰雉门及两观灾秋楚人伐吴冬十月新作雉门及两观【书新作者讥僣王制而不能革也雉门象魏之门其外为库门而臯门在库门之外其内为应门而路门在应门之内是天子之五门也僖公尝修泮宫复闷宫非不用民力也而春秋不书新作南门而独书者南非一门也必有不当为者子家驹以设两观为僣天子是非诸侯之制明矣夫拨乱反正者必本诸身身正者物必正春秋于僣君必书者必正之意也使定公遇灾而惧革其僣礼三家陪臣虽欲僣诸侯执国命其敢乎习旧而不知以为非何以禁季氏之胁其主矣故特书新作以讥之也】十三年鲁侯如晋至河而复邾子薨子益嗣邾葬其君鲜虞人败晋师鲁仲孙及邾子盟蔡侯朝楚献一裘一佩于王而自服其一令尹欲之不与三年止之唐成公如楚有两肃爽焉令尹欲之弗与亦三年止之唐人或相与谋请代先从者许之饮先从者酒醉之窃马而献之令尹归唐侯自拘于司败曰君以弄马之故隐君身弃国家羣人请相夫人以偿马必如之唐侯曰寡人之过也二三子无辱皆赏之蔡人闻之固请献佩令尹命有司曰蔡侯之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋请伐楚以其子元与其大夫之子为质经曰三年春王正月公如晋至河乃复二月辛卯邾子穿卒夏四月秋葬邾庄公冬仲孙何忌及邾子盟于拔
　　十四年陈侯薨子栁嗣刘子晋侯合诸侯谋伐楚也晋荀寅求货于蔡侯弗得言于范鞅曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡吾自方城以来楚未可以得志晋人假羽旄于郑郑人与之明日或斾以防晋于是乎失诸侯将防卫子行敬子曰防同难啧有烦言莫之治也其使祝鮀从卫侯曰善鮀辞曰臣展四体以率旧职犹惧不给而烦刑书若又共二徼大罪也且夫祝社稷之常隷也社稷不动祝不出境官之制也君以军行祓社衅鼔祝奉以从于是乎出境若嘉好之事君行师从卿行旅从臣无事焉卫侯曰行也将盟于臯鼬鮀私于苌曰闻诸道路蔡将先卫信乎曰蔡叔康叔之兄也先卫不亦可乎鮀曰以先王观之则尚徳也昔武王克商成王定之选建明徳以藩屏周故周公相王室以尹天下于周为睦分鲁公以大路大旂夏后氏之璜封父之繁弱殷民六族分之土田陪敦祝宗卜史备物典策官司彛器命以伯禽而封于少皥之墟分康叔以大路少帛綪茷旃旌大吕殷民七族司空耼季授土司徒陶叔授民命以康诰而封于殷墟皆啓以商政疆以周索分唐叔以大路密须之鼓阙巩姑洗懐姓九宗职官五正命以唐诰而封于夏墟啓以夏政疆以戎索三者皆有令徳故昭之以分物不然文武成康之伯犹多而不获是分也惟不尚年也管蔡啓商惎间王室王于是乎杀管叔而蔡蔡叔若之何其使蔡先卫也乃长卫侯沈人不防蔡公孙姓灭沈诸侯盟杞伯薨于防子乞嗣諡曰悼公悼公弟弑乞諡曰隐公而自立陈葬其君曹声公弟弑其君通诸侯还于臯鼬刘子卷薨杞葬其君蔡侯朝于吴因太宰嚭以其子干与大夫之子为质故吴王蔡侯唐侯伐楚舍舟于淮汭自豫章与楚夹汉左司马沈尹戍谓囊瓦曰子防汉而与之上下我悉方城外以毁其舟还塞大隧直辕冥阨子济汉而伐之我自后击之必大败之遂行史皇谓瓦曰若司马之防是独克吴也子必速战乃济汉而陈自小别至于大别三战瓦知不可欲奔史皇曰安求其事难而逃之将何所入子必死之初罪必尽説瓦陈于柏举吴王之弟夫槩王曰楚瓦不仁其臣莫有死志先伐之其卒必奔而后大师继之必克以其属五千先进瓦之卒奔楚师乱吴师大败之瓦奔郑吴从楚师及清发将撃之夫槩王曰困兽犹鬬况人乎若知不免而致死必败我若使先济者知免后者慕之蔑有鬬心矣半济而后可击也从之又败之五战及郢司马还力战而死楚王取其妺季芉畀我以出渉雎吴师入郢以班处宫夫槩王与王子山争郧公辛闻之曰不让则不和不和则不可以逺征吴其自有乱也乎焉能定楚楚王济江入于云中王寝盗攻之以戈击王王孙由于以背受之中肩王奔郧郧公弟懐将弑王曰平王杀吾父我杀其子不亦可乎辛曰君讨臣谁敢仇之君命天也若死天命将谁讐违强凌弱非勇也乗人之约非仁也灭宗废祀非孝也动无令名非知也必犯是余将杀女乃与弟巢以王奔随楚将渉于成臼蓝尹亹载其帑不与王舟王至随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奬天衷君之恵也汉阳之田君实有之随人辞曰以随之小而密迩于楚楚实存之世有盟誓至于今未改若难而弃之何以事君执事之患不惟一人若鸠楚竟敢不听命吴人乃退伍员鞭平王之墓三百申包胥使人谓之曰何无天道之极也乃走乞师于秦曰吴为封豕长蛇以荐食上国虐始于楚寡君失守社稷越在草莽使下臣告急曰夷徳无厌若隣于君疆埸之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将圗以告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出吴王使召陈侯逢滑曰国之兴也以福其亡也以祸今吴未有福楚未有祸楚未可弃吴未可从而晋盟主也以晋辞吴若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无徳亦不艾杀其民吴日敝于兵暴骨如莽而未见徳焉天其或者正训楚也祸之适吴其何日之有陈侯辞吴经曰四年春王二月癸巳陈侯吴卒三月公会刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚【按左氏传书伐而经书侵楚者楚为无道凭陵诸夏为一裘一马拘唐蔡二君三年而后遣蔡侯既归请师于晋晋人请命于周大合诸侯天子之元老在焉若能暴明其罪恭行天讨庶防哉王者之师齐桓晋文之功褊矣有荀寅者求货于蔡侯弗得遂辞蔡人晋由是失诸侯无功而还书曰侵楚陋之也】夏四月庚辰蔡公孙姓帅师灭沈以沈子嘉归杀之【沈人不防于召陵晋人使蔡伐之书灭沈罪公孙姓也书以归罪沈子嘉也书杀之罪蔡侯也奉词致讨而覆其邦家为敌所执不死于位皆不仁矣所恶于前无以先后出乎尔者反乎尔者也蔡侯视楚犹沈视蔡也昭公拘于郢三年而后反非亦国小而弱乎沈虽不防召陵未有大罪恶也而恃强杀之甚矣能无公孙翩之及哉宋以曹伯阳归蔡以沈子嘉归皆杀之也而或书或不书其不书者贱而畧之也】五月公及诸侯盟于臯鼬【定公之立上不请于天王下不告于方伯而受国于季孙意如故三年朝晋至河而复今防诸侯求为此盟书公及者内为志也召陵之防必序不序十有八国之诸侯则无以见侵楚之陋臯鼬之盟序与不序非义所系则以凡举可也】杞伯成卒于防六月葬陈惠公许迁于容城秋七月公至自会刘卷卒葬杞悼公楚人围蔡晋士鞅卫孔圉帅师伐鲜虞葬刘文公冬十有一月庚午蔡侯以吴子及楚人战于柏举楚师败绩楚囊瓦出奔郑【吴何以称子善伐楚解蔡围也荆楚暴横盟主不能致其讨天王不能达其命长恶不悛复兴师而围蔡王法所当讨而不赦也吴能自卑听蔡之义以达天子之命兴师救蔡战于柏举大败楚师成伯讨之功善矣晋主夏盟中国所仰若嘉谷之望雨也有请于晋如彼其难呉国天下莫强焉非诸侯所能以也有请于呉如此其易故召陵之防大合诸侯而书侵楚柏举之战蔡用呉师特书曰以者深罪晋人保利弃义难于救蔡也然则何以不言救乎救大矣阖闾子胥宰嚭皆懐谋楚之心蔡人徃请防逢其适非有救灾恤邻从简书忧中国之实也圣人徳大道宏乐与人为善故因其从蔡特进而书爵囊瓦贪以败国又不能死可贱甚矣故记其出奔特贬而称人春秋之情见矣】庚辰吴入郢【及楚人战则称爵入郢则举其号何也君舍于其君之室大夫舍于大夫之室狄道也圣人谁毁谁誉救灾恤邻则进而书爵非有心于与之顺天命也乗约肆淫则黜而举号非有心于贬之奉天讨也伐国者固将拯民于水火之中而鸠集之耳杀其父兄系其子弟毁其宗庙迁其重器而乱男女之配也如水益深如火益热则善小而恶大功不足以掩之矣圣人心无毁誉如镜之无姸丑也因事物善恶而施褒贬焉不期公而自公尔明此义然后可以司赏罚之权得春秋之法矣】





　　皇王大纪卷六十三
　　钦定四库全书
　　皇王大纪卷六十四　　　　宋　胡宏　撰三王纪
　　敬王
　　十五年王人杀子朝于楚鲁以粟济蔡人越人乗虚入吴申包胥以秦师五百乗大败夫槩王于沂公子申收散亡败吴师于军祥夫槩王曰秦军逺鬬楚众日集而越入吴都大王留楚不去此危道也吴王不听夫槩王亡归击走之遂自立也吴王乃还师讨夫槩王夫槩王奔楚鲁季孙意如卒是为平子子斯代为政将以君之璵璠敛赠以珠玉孔子曰是犹暴尸于平原也示民以奸利之端而有害于死者将安用之季氏乃止季氏之臣公山不狃仲梁懐有隙不狃谓阳虎逐懐虎恐斯不从囚之而逐懐盟斯于稷门之内阳虎欲见孔子而恶无礼大夫有赐于士不得受于其家则徃拜其门阳虎阚孔子之亡也而馈孔子蒸豚孔子亦阚其亡也而徃拜之遇诸途谓孔子曰来予与尔言曰懐其寳而迷其邦可谓仁乎曰不可好从事而亟失时可谓知乎曰不可日月逝矣岁不我与孔子曰诺吾将仕矣楚王复国将杀蓝尹亹曰臣之敢见观君徳也庶亿惧而监前恶乎公子申曰囊瓦惟思旧怨以败君何效焉王使复其所曰以无忘前败赏鬬辛鬬懐申包胥公子申曰请舍懐也王曰大徳灭小怨道也申包胥曰吾为君也非为身也君既定矣又何求吾尝尤鬬成然其又为诸遂逃赏叔孙不敢卒楚人灭唐王子朝之党儋翩结郑人以作乱郑人为之伐我胥靡是岁有如日陨于地经曰五年春王三月辛亥朔日有食之夏归粟于蔡于越入吴六月丙申季孙意如卒【内大夫有罪见讨则不书卒公子翚是也仲遂杀恶及视恶与翚同而书卒者以事之变卒之也意如何以书卒见定公不讨逐君之贼以为大夫全始终之礼也定虽受国于季氏茍有叔孙婼之见不赏私劳致辟意如以明君臣之义则三纲可振公室强矣今茍于利而亡其讐三纲灭公室益侵陪臣执命宜矣故意如书卒主人习其读而问其传则未知己之有罪焉耳】秋七月壬子叔孙不敢卒冬晋士鞅帅师围鲜虞
　　十六年鲁侯伐郑取匡为我讨其伐胥靡晋命也徃不假道于卫及还阳虎使季孟自南门入出自东门卫侯怒将伐之公叔发老矣辇而如公曰尤而效之非礼也昭公之难公将以文之舒鼎成之昭兆定之鞶鉴茍可以纳之择用一焉公子与二三臣之子诸侯茍忧之将以为之质今将以小忿蒙旧徳不可乃止公孙发卒其子戍请諡于君曰日月有时将葬矣请所以易其名者君曰昔者卫国防饥夫子为粥与国之饿者是不亦恵乎昔者卫国有难夫子以其死卫寡人不亦贞乎夫子听卫国之政修其班制以与四邻交卫国之社稷不辱不亦文乎故谓夫子贞恵文子鲁季孙斯如晋献郑俘阳虎强使仲孙何忌如晋报夫人之币晋人兼享之何忌立于房外谓范鞅曰阳虎若不能居鲁而息肩于晋所不以为中军司马者有如先君鞅谓赵鞅曰鲁人患阳虎矣吴世子终累败楚舟师获二帅七大夫楚国大惕惧亡司马公子结又以陵师败于繁阳令尹子西喜曰乃今可为矣于是迁郢于鄀而改纪其政以定楚国子期欲以妾为妻访诸左史倚相曰吾有妾而愿欲笄之其可乎对曰君子之行进退周旋惟道是从昔子夕嗜芰死而属曰必以芰祭子木违之君子曰违而道吾子经营楚国而欲荐芰以干之其可乎结乃止乐祁言于公曰诸侯唯我事晋今使不徃晋其憾矣退告其宰陈寅寅曰必使子徃他日公谓祁曰惟寡人说子之言子必徃寅曰子立后而行吾室亦不亡惟君亦以我为知难而行也见溷而行赵鞅逆而饮之酒于绵上献杨楯六十寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范鞅言于晋侯曰以君命越疆而使未致使而私饮酒不敬二君不可不讨也乃执乐祁鲁阳虎盟公及三桓于周社盟国人于亳社诅于五父之衢城中城经曰六年春王正月癸亥郑游速帅师灭许以许男斯归二月公侵郑公至自侵郑夏季孙斯仲孙何忌如晋秋晋人执宋行人乐祁犂【称人以执非伯讨也祁犁聘于晋主赵简子饮酒焉献杨楯六十范赵方恶其宰曰吾主范氏今子主赵氏是贾祸也范献子果怒言于晋侯曰以君命越疆未致使而私饮酒不敬二君不可不讨也乃执乐祁执非无名何以非伯讨也使范赵方睦皆有献焉则弗执之矣执异国行人出于列卿私意威福之柄移矣三卿分晋而靖公废为家人岂一朝一夕之故哉】冬城中城季孙斯仲孙忌帅师围郓
　　十七年甲寅齐人归鲁郓阳虎居之以为政徴防于卫卫侯欲叛晋诸大夫不可使北宫结如晋而私于齐侯曰执结以侵我齐侯从之乃盟于沙鲁大雩齐师伐鲁阳虎御季孙公敛处父御仲孙虎将宵军齐师齐人堕伏而待之处父曰虎不圗祸而必死苫夷曰虎陷二子于难不待有司余必杀女虎惧乃还不败鲁大雩经曰七年春王正月夏四月秋齐侯郑伯盟于咸齐人执卫行人北宫结以侵卫齐侯卫侯盟于沙大雩齐国夏帅师伐我西鄙九月大雩冬十月
　　十八年鲁侯侵齐门于阳州士皆坐列阳州人出败之晋赵鞅将归乐祁范鞅曰三年止之无故而归之宋必叛祁归卒于太行范鞅曰止其尸以求成鲁侯侵齐曹伯薨子阳嗣齐国夏髙张帅师伐鲁晋范鞅赵鞅荀寅救鲁鲁侯防之于瓦晋师将盟卫侯于鄟泽赵鞅曰羣臣谁敢盟卫君者渉佗成何曰我能盟之卫人请执牛耳成何曰卫吾温原也焉得视诸侯将防渉佗捘卫侯之手及捥卫侯怒王孙贾进曰盟以信礼也有如卫君其敢不唯礼是事而受此盟也乃归叛晋晋人请改盟弗许陈侯薨子越嗣晋士鞅侵郑围虫牢遂侵卫曹葬其君陈葬其君鲁人侵卫鲁季孙斯之弟寤族子公鉏极及公山不狃皆不得志于季氏叔孙氏之庶子辄无宠于叔孙氏叔仲志不得志于鲁故五人因阳虎欲去三桓以寤更季氏以辄更叔孙氏已更孟氏顺祀先公而祈焉禘于僖公虎将享季氏于蒲圃而杀之戒都车孟氏宰公敛处父告何忌曰季氏戒都车何故曰吾弗闻处父曰然则乱也必及于子先备诸于是阳虎前驱林楚御季孙将如蒲圃斯作谓楚曰以我适孟氏楚怒马及衢而骋孟氏开入之虎刼公与叔孙伐孟氏公敛处父帅成人战于棘下虎败説甲如公宫取寳玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余入于讙阳闗以叛经曰八年春王正月公侵齐公至自侵齐二月公侵齐三月公至自侵齐曹伯露卒夏齐国夏帅师伐我西鄙公防晋师于瓦【按左氏晋士鞅荀寅救鲁则其书公防晋师何也春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之防言晋师而不书士鞅于以见人臣不可取民有众专主兵权之意陈氏厚施于齐以移其国季孙尽征于鲁以夺其民皆王法所禁也春秋之义行则不得为尔矣】公至自瓦秋七月戊辰陈侯柳卒晋士鞅帅师侵郑遂侵卫塟曹靖公九月塟陈懐公季孙斯仲孙何忌帅师侵卫冬卫侯郑伯盟于曲濮从祀先公【蜀人冯山曰昭公至是始得从祀于太庙其説是也季氏逐君而制其死生之命公薨干侯不得终于正寝既薨七月又不得以时归塟既塟絶其兆域又不得同于先君而在墓道之南至孔子为司宼然后沟而合诸墓则其主虽久未得从昭穆而祔祭宜矣及意如已卒阳虎专季氏将杀季孙斯而乱鲁国托于正以售其不正始以昭公之主从祀太庙盖欲着季氏之罪以取媚于国人然其事虽顺其情则逆春秋原情制法故不书禘事与日特曰从祀先公于盗窃寳玉大弓之上见事出阳虎而不可详也其亦深切着明矣】盗窃寳玉大弓
　　十九年宋公使乐大心盟于晋且逆乐祁之尸辞伪有疾乃使向巢乐溷言于公曰大心将不利戴氏不肯适晋将作乱也不然无疾郑伯薨子胜嗣阳虎归寳玉大弓于鲁鲁人伐阳闗虎奔齐请师伐鲁曰三加必取之齐侯将许之鲍国谏曰鲁未可取也上下犹和众庶犹睦能事大国而无天菑若之何取之阳虎欲勤齐师也齐师罢大臣必多死亡已于是乎奋其诈谋夫虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之虎愿东乃囚诸西鄙迯于宋遂奔晋适赵氏孔仲尼曰赵氏其世有乱乎郑葬其君齐侯伐晋夷仪晋车千乗在中牟卫侯将防齐侯于五氏卜过中牟焦卫侯曰可也卫车当其半寡人当其半敌矣乃过之中牟人欲伐之卫褚师圃亡在焉曰卫虽小其君在焉未可胜也齐师克城而骄其帅又贱遇必败之乃从齐师败之齐侯致禚媚杏于卫临朝而叹曰先君桓公以车八百乗而伯今我以长毂千乗败于诸侯安得管仲之臣也哉章进曰昔有桓公故有管仲齐侯有慙色秦太子早死諡为夷公秦伯薨夷公子嗣鲁以仲尼为中都宰制飬生送死之节长幼异食强弱异任男女别途路不拾遗器不雕伪为四寸之棺五寸之椁因丘陵为坟不封不树四方之人多取则焉鲁侯问君使臣臣事君如之何对曰君使臣以礼臣事君以忠经曰九年春王正月夏四月戊申郑伯虿卒得寳玉大弓【谷梁子曰寳玉封圭大弓武王之戎弓周公受赐藏之鲁或曰夏后氏之璜封父之繁弱也子孙世守罔敢失坠以昭先祖之徳存肃敬之心尔古者告终易代璧琬琰天球夷玉兊之戈和之弓垂之竹矢莫不陈列非直为美观也先王所寳传及其身能全而归之则可以免矣鲁失其政陪臣擅权虽先公分器犹不能守而盗得窃诸公宫其能国乎故失之书得之书所以讥公与执政之臣见不恭之大也此义行则有天下国家者各知所守之职不敢忽矣】六月塟郑献公秋齐侯卫侯次于五氏秦伯卒冬塟秦哀公
　　二十年鲁及齐平齐侯鲁侯会于夹谷以孔仲尼摄相事犁弥言于齐侯曰孔丘知礼而无勇若使莱人以兵刼鲁侯必得志焉齐侯从之仲尼以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乗从我者有如此盟孔子使兹无还对曰而不反我汶阳之田吾以共命者亦如之齐侯将享公孔子谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具是秕稗也用秕稗君辱弃礼名恶子盍圗之夫享所以昭徳也不昭不如其已也乃不果享鲁侯问于孔子曰一言而可以兴邦有诸孔子曰言不可以若是其防也人之言曰为君难为臣不易如知为君之难也不防乎一言而兴邦乎曰一言而丧邦有诸对曰言不可以若是其几也人之言曰予无乐乎为君惟其言而莫予违也如其善而莫之违也不亦善乎如不善而莫之违也不几乎一言而丧邦乎晋赵鞅围卫执渉佗成何以求成焉卫人不许晋人杀渉佗成何奔燕齐侯归自夹谷责羣臣曰孔丘以礼义相其君而二三子专以夷狄之道教寡人寡人病焉晏婴曰小人之谢过也以文君子之谢过也以质君既知过则谢之以质耳齐侯曰善乃归鲁郓讙隂之田季孙大说以孔子为司空孔子沟昭公之墓合诸先公之域谓季孙曰贬君以彰己罪非礼也今合之所以揜夫子之不臣季孙曰善初鲁叔孙不敢欲立州仇公若固谏不敢立之而卒州仇既定使郈马正侯犯杀公若侯犯以郈叛叔孙仲孙围郈弗克及齐师复围之弗克宋公逐乐大心鲁叔孙谓郈工师驷赤曰郈非唯叔孙氏之忧社稷之患也将若之何赤谓犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰犯将以郈易于齐齐人将迁郈民众凶惧围犯赤将射之犯止之曰谋免我请行许之犯奔齐齐人致郈宋公子地嬖蘧富猎十一分其室而以其五与之地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子地出奔陈鲁叔孙如齐齐侯享之曰郈属与敝邑际故敢助君忧之州仇对曰寡君所以事君封疆社稷是以敢以家勤君之执事夫不令之臣天下之所恶也君岂以为寡君赐宋公子地之出奔也公弗止辰为之请弗听辰曰是我迋吾兄也吾以国人出君谁与处与仲佗石彄出奔陈鲁以孔子为司宼七日收大夫少正卯戮之于两观之下门人端木赐问曰少正卯鲁之闻人奈何诛之孔子曰行伪而坚言伪而辩学非而博变乱名实足以惑众人之奸雄尹谐潘正付乙史何之流也焉得无诛于是有父子讼者孔子同狴执之三月不别其父请止孔子训而释之季孙不说门人冉有以告孔子曰风俗陵迟久矣未尝教焉而听其狱是诛无辜也饬法度明禁令于是沈犹氏不敢朝饮其羊公愼氏出其淫妻愼溃氏奢侈逾法越竟而徙风化浸行齐晏婴卒孔子门人有若论曰晏子一狐裘三十年遣车一乗及墓而反国君七个遣车七乗大夫五个遣车五乗晏子焉知礼曾参曰国无道君子耻盈礼焉国奢则示之以俭国俭则示之以礼记曰晏平仲祀其先人豚肩不揜豆澣衣濯冠以朝君子以为隘矣经曰十年春王三月及齐平夏公防齐侯于夹谷公至自夹谷【夹谷之防孔子相犁弥言于齐侯曰孔子知礼而无勇若使莱人以兵刼鲁侯必得志焉齐侯从之两君就礼两相相揖齐人鼔噪而起欲以执鲁君孔子歴阶而升不尽一等而视归乎齐侯曰两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不逼好于神为不祥于徳为愆义于人为失礼齐侯遽止之而属其臣曰夫人率其君与行古人之道二三子独率我入夷狄之俗使寡人获罪于鲁侯如之何晏子曰小人之谢过也以文君子之谢过也以质君已知过则谢之以质尔于是归郓讙隂之田仲尼一言威重于三军亦顺于理而已矣故天下莫大于理而强众不与焉】晋赵鞅帅师围卫齐人来归郓讙隂田【齐人前此尝归济西田矣后此尝归讙及阐矣而此独书来归何也曰归者鲁请而得之也曰来归者齐人心服而归之也定公齐侯防于夹谷孔子摄相事具左右司马以从至于防所以礼相见郤裔俘拒兵车之命而罢享礼之设于野由是齐侯归三邑以谢过故扬子法言曰仲尼用于鲁齐人章章归其侵疆桓公以义责楚而楚人求盟夫子以礼责齐而齐人归地皆书曰来序绩也春秋夫子之笔削自序其缋可乎圣人防人物于一身万象异形而同体通古今于一息百王异世而同神于土皆安而无所避也于我皆真而无所忘也其曰天之将防斯文也后死者不得与于斯文也天之未防斯文也匡人其如予何是以天自处矣而亦何嫌之有】叔孙州仇仲孙何忌帅师围郈秋叔孙州仇仲孙何忌帅师围郈【郈叔孙氏邑也侯犯以郈叛不书于防书围郈则叛可知矣再书二卿帅师围郈则强亦可知矣天子失道征伐自诸侯出而后大夫强诸侯失道征伐自大夫出而后家臣强其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家専鲁为日既久至是家臣争叛亦其理宜矣春秋制法本忠恕施诸已而不愿亦勿施诸人故所恶于上不以使下所恶于下不以事上二三子知倾公室以自张而不知家之拟其后也凡此类皆据事直书深切着明矣】宋乐大心出奔曹宋公子地出奔陈冬齐侯卫侯郑游速防于安甫叔孙州仇如齐宋公之弟辰暨仲佗石彄出奔陈【按左氏宋公子地有白马四公以与桓魋地怒抶魋夺之魋惧将走公泣之母弟辰曰子为君礼不过出竟君必止子地出奔陈公弗止辰为之请弗听辰曰是我迋吾兄也吾以国人出君谁与处书曰宋公之弟辰暨仲佗石彄出奔陈其弟云者罪宋公以嬖魋故而失二弟无亲亲之恩暨云者罪辰以兄故帅其大夫出奔无尊君之义夫暨者不得已之词又见仲佗石彄见胁于辰不能自立无大臣之节者也】二十一年宋公子辰公子地暨仲佗石彄入于萧乐大心自曹从之大为宋患鲁及郑平经曰十有一年春宋公之弟辰及仲佗石彄公子地自陈入于萧以叛夏四月秋乐大心自曹入于萧【出奔陈则称暨入于萧以叛则称及及非不得已之词得已而不已者也夫事君者可贫可贱可杀而不可使为乱今不得已而轻于去国犹之可也得已不已而果于叛君则无首从之别其罪一施之故不称暨而称及四卿在萧以叛而大心自曹从之其叛可知矣故不书叛而曰入于萧入逆词也书自陈自曹者结邻国以入叛陈与曹之罪亦着矣】冬及郑平叔还如郑涖盟
　　二十二年春薛伯薨子比嗣薛塟其君鲁公山不狃专费不受命召孔子欲徃季路不说曰何必公山氏之之也孔子曰夫召我者而岂徒哉如有用我者吾其为东周乎孔子言于鲁侯曰古者家不藏甲邑无百雉之城请损三都之过制者鲁侯告于三子三子从乃以季路为季氏宰帅师从叔孙州仇堕郈季氏祭尝逮闇继之以烛有司跛倚不敬大矣于是祭子路与室事交乎户堂事交乎阶质明而始行礼晏朝而退孔子闻之曰谁谓由也而不知礼乎又将堕费公山不狃叔孙辄帅费人袭鲁鲁侯与三子入于季氏之宫登武子之台费人攻之及台侧孔子命申句须乐颀伐之费人北国人追之败诸姑蔑二子奔齐遂奔吴季孙仲孙堕费叔孙州仇语大夫于朝曰子贡贤于仲尼子服何以告子贡子贡曰譬之宫墙赐之墙也及肩闚见室家之好夫子之墙数仞不得其门而入不见宗庙之美百官之富得其门者或寡矣夫子之云不亦宜乎州仇以毁孔子子贡曰无以为也仲尼不可毁也他人之贤者丘陵也犹可逾也仲尼日月也无得而逾焉人虽欲自絶其何伤于日月乎多见其不知量也陈亢谓子贡曰子为恭也仲尼岂贤于子乎子贡曰君子一言以为智一言以为不智言不可不愼也夫子之不可及也犹天之不可阶而升也夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也论曰凡人之情利害不相及则不相誉不相毁也彼叔孙之所以贬圣人誉子贡者孔子方用事恶其有不便于己而子贡孔氏之门人也一贬一誉人固不疑于以甞试大夫之向背其奸慝如此而众莫以为非也故遂毁圣人而挤之陈亢若非真不知圣人则党于州仇者也观子贡以自絶责州仇而以为邦语陈亢则知州仇之毁誉正孔子用事利害相及之时而小人去君子之情状可见矣人君临涖羣臣与夫执国命进忠贤察奸罔之君子其可忽诸
　　鲁大雩齐侯鲁侯防盟于黄鲁将堕成公敛处父谓仲孙曰堕成齐人必至于北门且成孟氏之保障也无成是无孟氏也子伪不知我将不堕公围成公敛处父固守弗克而归齐人惧鲁得诸侯言于其君选女子八十人衣以文衣而舞容玑与乐献于鲁季孙微服徃观将受之孔子见季孙季孙不恱孔子又见之宰予进曰昔者予闻诸夫子曰王公不我聘则弗动今屈节数矣未可以已乎孔子不对季孙卒受女乐三日不朝子路曰夫子可以行矣公伯寮愬子路于季孙子服何以告曰夫子固有惑志于公伯寮吾力犹能肆诸市朝子曰道之将行也欤命也道之将废也欤命也公伯寮其如命何
　　论曰人之有徳慧术智者尝存乎疢疾阳虎在郓不狃在费侯犯在郈此三家之疢疾也季孙斯防于死故发愤懑思礼义遵用孔子孔子行乎季孙三月不违谓此时也故能堕费三家才损其死疾而叔孙遂毁圣人仲孙遂听处父季孙遂受女乐惜哉三子者期于茍安而不能逺谋拘于小利而不知大虑习于人欲而不能久于天理也
　　经曰十有二年春薛伯定卒夏葬薛襄公叔孙州仇帅师堕郈卫公孟彄帅师伐曹季孙斯仲孙何忌帅师堕费【按左氏仲由为季氏宰将堕三都于是叔孙氏堕郈季氏将堕费公山不狃叔孙辄帅费人袭鲁公与三子入季氏之宫登武子之台费人攻之入及公则仲尼命申句须乐颀下伐之二子奔齐遂堕费礼曰制国不过千乗都城不过百雉家富不过百乗以此坊民诸侯犹有叛者故家不藏甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既防陪臣擅命冯恃其城数有叛者三家亦不能制也而问于仲尼遂堕三都是谓以礼为国可以为之兆也推而行诸鲁国而凖则地方五百里凡侵小而得者必有与灭国继絶世之义诸侯大夫各谨于礼不以所恶于上者使其下亦不以所恶于下者事其上上下交相顺而王政行矣故曰茍有用我者期月而可三年有成】秋大雩冬十月癸亥公防齐侯盟于黄十有一月丙寅朔日有食之公至自黄十有二月公围成公至自围成【按左氏将堕成公敛处父谓孟孙曰堕成齐人必至于北门且成孟氏之保障无成是无孟氏也子伪不知我将不堕书公围成强也其致危之也仲由为季氏宰孔子为鲁司宼而不能堕成何也按是冬公围成弗克越明年孔子由大司宼摄相事然后诛少正卯与闻国政三月而商贾信于市男女别于途及齐人馈女乐孔子遂行然则围成之时仲尼虽用事未能专得鲁国之政也而辩言乱政如少正卯等必肆疑阻于其间矣成虽未堕无与为比亦不能为患使圣人得志行乎鲁国以及期月则不待兵革而自堕矣】














　　皇王大纪卷六十四
　　钦定四库全书
　　皇王大纪卷六十五　　　　宋　胡宏　撰三王纪
　　敬王
　　二十三年孔子从而祭膰肉不至不脱冕而行遂适卫冉有仆子曰庶矣哉冉有曰既庶矣又何加焉曰富之既富矣又何加焉曰教之季路荐髙柴为费宰而从孔子于卫子曰贼夫人之子子路对曰有民人焉有社稷焉何必读书然后为学子曰是故恶夫佞者
　　论曰司马迁载孔子堕三都之明年由大司宼摄相事夫圣人之所以大过人者无它焉如天之生物随其分限无不可为而过者无可为而不及者为委吏则必防计当为乗田则必畜养蕃为宰而亲民则制为养生送死之节为司空而正封域则沟合昭公之墓为司宼而治奸乱则诛少正卯而堕三都及成不堕三家之虑变矣故春秋经文不曰三家直书曰公圣人色斯举矣安有明年由大司宼摄相之事所以必知其无者考按经文明【定公十三年】无更败起废之事而筑蛇渊囿絶与堕都之意不侔故也迁载孔子言行不得其眞者尤多则未知其所以得实録之名者何故
　　齐侯卫侯次于垂葭使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内鲁大搜晋赵鞅谓邯郸午曰归我卫贡五百家吾舍诸晋阳午许诺归告其父兄皆曰不可赵鞅怒遂杀午邯郸叛上军司马籍秦围邯郸午荀寅之甥也寅士吉射之姻也而相与睦将作乱董安于闻之告赵鞅曰先备诸鞅曰晋国有命始祸者死为后可也二子伐赵氏之宫鞅奔晋阳荀跞言于晋侯曰君命大臣始祸者死载书在河今三臣始祸而独逐鞅刑已不钧请皆逐之荀跞韩不信魏曼多奉晋侯以伐二子弗克二子将伐公齐髙彊曰三折肱知为良毉惟伐君为不可我以伐君在此矣三家未睦可尽克也克之君将谁与若先伐君是使睦也弗听遂伐公国人助之二子败奔朝歌韩魏以赵氏为请赵鞅入于绛盟于公宫初卫公叔发朝而请享其君退而见史防曰子必祸矣子富而君贪罪其及乎曰然吾不先告子是吾罪也君既许我矣其若之何防曰何害子臣可以免富而能臣必免于难上下同之戍也骄其亡乎富而不骄者鲜吾惟子之见骄而不亡者未之有也戍必与焉及发卒卫侯始恶于戍以其富也戍又将去夫人南子之党夫人愬之曰戍将为乱薛弑其君比子夷嗣越王允常薨子勾践嗣孔子至蒲会公叔氏以蒲叛卫而止孔子曰茍无适卫吾则出子孔子许之盟而出遂适卫子贡曰盟可负乎孔子曰要我以盟非义也孔子主卫大夫顔雠由至于郊卫侯郊迎馆之上馆故孔子于卫有际可之仕王孙贾问曰与其媚于奥寜媚于灶何谓也子曰不然获罪于天无所祷也弥子瑕之妻与子路之妻兄弟也弥子谓子路曰孔子主我卫卿可得也子路以告孔子不从曰有命卫公孙朝问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有卫侯享孔子夫人南子使请曰四方之君子不辱与寡君为兄弟者必见寡小君寡小君愿有见也孔子见之入门北靣稽首夫人在絺帷中再拜环佩玉声璆然孔子出子路不説夫子矢之曰予所否者天厌之天厌之经曰十有三年齐侯卫侯次于垂葭夏筑蛇渊囿大搜于比蒲卫公孟彄帅师伐曹秋晋赵鞅入于晋阳以叛【按左氏赵鞅谓邯郸午曰归我卫贡五百家吾舍诸晋阳午许诺告其父兄皆不可赵孟怒遂杀午围邯郸午荀寅之甥荀寅士吉射之姻也而相与睦遂伐赵氏鞅奔晋阳晋人围之赵鞅之入拒范中行也而直书曰叛何也人臣专土与君为市则是簒弑之阶坚氷之戒岂无以有己之义乎后世大臣有困于谗间迁延居外不敢释兵卒以忧死者亦未明人臣之义故耳故直书入于晋阳以叛入者不顺之词叛者不赦之罪】冬晋荀寅士吉射入于朝歌以叛【按左氏知文韩简魏襄子与荀寅范吉射相恶将逐荀范言于晋侯曰君命大臣始祸者死载书在河今三臣始祸而独逐鞅刑不均矣请皆逐之遂奉公以伐二子二子败奔朝歌晋主夏盟威服天下及大夫专政贿赂公行内外离析示威平丘而齐叛辞请召陵而蔡叛盟于沙咸而郑叛次于五氏而卫叛莅于郑防于夹谷防于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅与士吉射叛以晋国之大天下莫强焉邦分崩而不能守也春秋于晋事或略而不序或贱而称人或书以陋之责亦备矣至是三卿内叛直书于防见其效也故臧哀伯曰国家之败由官邪也官之失德宠赂彰也晋卿始祸縁卫贡也乐祁见执献杨楯也蔡侯从吴荀寅货也昭公弗纳范鞅赂也而晋室自是不复能主盟矣故为国以义不以利春秋之大法在焉见诸行事亦可谓深切着明矣】晋赵鞅归于晋【按左氏荀范奔朝歌韩魏以赵氏为请鞅入于绛盟于公宫然则书归者易词也韩魏为之请晋侯许之复而寅与吉射去国出奔则无有难之者故其归为昜矣三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵失有罪无政刑耳叛逆人臣之大恶始祸晋国之载书既不能致辟于鞅奉行天讨以警乱臣又亢不徇韩魏之请而许之复无政刑矣其能国乎先儒或谓言归者以地正国也鞅取晋阳之甲以逐君侧之恶人则其説误矣以地正国而可是人主可得而胁人臣擅兴无罪以兵谏者眞爱其君也使后世贼臣称兵向阙以诛君侧为名而实欲胁君取国者则此説啓之也大失春秋之意矣】薛弑其君比【称国以弑者当国大臣也孙复以为举国之众皆可诛非矣三晋有国半天下若皆可诛刀锯不亦滥乎颍川常秩曰孙复之于春秋动辄有罪盖商鞅之法耳弃灰于道者有诛歩过六尺者有罚其不即人心逺矣王回以是尚秩此善议复者】
　　二十四年卫侯逐公叔戍戍奔鲁其党赵阳出奔宋顿子牂欲事晋背楚而絶陈好楚师陈师灭顿卫公叔戍之党北宫结奔鲁吴伐越越王御之陈于欈李患吴师之整也使死士再禽焉不动使罪人三行属劔于颈而辞曰二军有治臣奸旗鼓不敏于君之行前不敢迯刑敢归死自刭也师属之目越王因而伐之大败之灵姑浮以戈击吴王伤将指取其一屦薨于陉去欈李七里子夫差嗣夫差使人立于庭茍出入必谓已曰夫差而忘越王之杀而父乎则对曰唯不敢忘晋人围朝歌齐侯鲁侯卫侯防于牵谋救朝歌齐侯又防宋于洮王使归脤于鲁卫夫人南子宋女也卫侯为之召宋公子朝太子蒯聩羞之谓戯阳速曰从我而朝少君少君见我我顾乃杀之速曰诺乃朝夫人太子三顾速不进夫人见其色啼而走曰太子将杀余公执其手以登台太子奔宋尽逐其党故公孟彄出奔郑遂奔齐宋公子辰自萧奔鲁鲁侯搜于比蒲邾子来会鲁城莒父冬卫侯为沼宛春谏曰君居深宫狐裘而熊席不知民之寒也乃命罢役左右曰德归于春怨归于君卫侯曰春鲁之匹夫也寡人举焉春之善非寡人之善欤孔子在卫喜籧伯玉史防尝曰君子哉籧伯玉邦有道则仕邦无道则可卷而懐之直哉史鱼邦有道如矢邦无道如矢卫侯问陈于孔子对曰爼豆之事则尝闻之矣军旅之事未之学也明日遂行匡人尝为阳虎所暴孔子过匡匡人聚观曰此阳虎也遂围之从者不知所为孔子弦歌不辍庄周曰子路入见曰何夫子之娱也子曰居吾语汝当尧舜而天下无穷人非知得也当桀纣而天下无通人非知失也时势适然夫水行不避蛟龙者渔父之勇也陆行不避虎兕者猎夫之勇也白刃交于前视死若生者烈士之勇也知穷之有命通之有时临大难而不惧者圣人之勇也由处矣吾命有所制矣既而叹曰文王既没文不在兹乎天之将丧斯文也后死者不得与于斯文也天之未丧斯文也匡人其如予何乃使从者问故匡人谢曰以为阳虎也遂围之今非也请辞而去孔子遂如宋经曰十有四年春卫公叔戍来奔卫赵阳出奔宋【公叔戍将去南子之党夫人愬曰戍将为乱故公叔来奔赵阳北宫结皆戍党也故亦出奔而灵公无道不能正家以防其大臣之罪着矣戍又以富见恶于卫侯夫富者怨之府也使戍积而能散以财发身不为贪人之所怨于以保其爵位傥庶几乎】二月辛巳楚公子结陈公孙佗人帅师灭顿以顿子牂归夏卫北宫结来奔五月于越败吴于檇李吴子光卒【按左氏吴伐越勾践御之患其整也使罪人三行属劔于颈吴师属目因伐之阖闾伤而卒书败者诈战也定公五年于越入吴至是败吴于檇李防黄池之嵗越又入吴悉书于史以其告也哀之元年吴子败越栖勾践于防稽之上岂独不告而史册不书疑仲尼削之也吴子光卒夫差使人立于庭茍出入必谓已曰而忘越王之杀而父乎则对曰唯不敢忘三年乃报越然则夫椒之战复父雠也非报怨也春秋削而不书以为常事也其防微矣】公防齐侯卫侯于牵公至自防秋齐侯宋公防于洮天王使石向来归脤卫世子蒯瞆出奔宋【世子国本也以宠南子故不能保世子而使之去国以欲杀南子故不能安其身至于出奔是轻宗庙社稷之所付托而恣行矣春秋两着其罪故特书世子其义不系于与蒯聩之世其国也而灵公无道不能正家以危其国本至使父子相残毁灭天理之所由着矣】卫公孟彄出奔郑宋公之弟辰自萧来奔大搜于比蒲邾子来防公城莒父及霄
　　二十五年邾子朝于鲁鲁之郊牛为鼷防所食而死吴之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉楚王灭之鲁郊鲁侯薨子蒋嗣郑师伐宋败宋师于老丘齐侯卫侯次于蕖蒢以救宋邾子奔鲁侯之丧鲁定公姒氏卒鲁葬其君滕侯防焉鲁葬定夫人鲁城漆经曰十有五年春王正月邾子来朝鼷防食郊牛牛死改卜牛二月辛丑楚子灭胡以胡子豹归【按左氏吴之入楚胡子尽俘楚邑之近胡者楚既定又不事楚曰存亡有命事楚何为为是楚灭之夫灭人之国其罪大矣然胡子豹乗楚之约尽俘其邑之近胡者所谓国必自灭而后人灭之非灭之者独有罪也国君造命不可委命者既以为有命而又贪生忍辱不死于社稷则是不知命矣书以归罪豹之不能死位而与归也故楚子书爵而胡子豹名】夏五月辛亥郊壬申公薨于髙寝郑罕达帅师伐宋齐侯卫侯次于蕖蒢邾子来奔丧秋七月壬申姒氏卒八月庚辰朔日有食之九月滕子来防葬丁巳葬我君定公雨不克葬戊午日下昃乃克葬辛巳葬定姒【公羊曰有子则庙庙则书葬曽子问竝有丧则如之何子曰葬先轻而后重其奠也其虞也先重而后轻】冬城漆
　　二十六年鲁侯蒋之元年楚围蔡以报栢举之役蔡人男女以辨使疆于江汝之间而还蔡复请迁于吴既又悔之鲁有鼷防食郊牛鲁人伐邾越王以吴王之将报越也兴师伐之范蠡谏曰持盈者与天定倾者与人节事者与地天时不作不为人客人事不起不可为之始争者事之末也淫佚者上帝之禁也若遂行之将妨于国家靡王躬身王不听吴王御之大破越王于夫椒乗胜入越越王以甲楯五千栖于防稽下令曰有能退吴者与共越国之政大夫种进曰臣闻之贾人夏则资皮秋则资絺旱则资车以待乏也今求谋臣无乃后乎勾践曰茍得闻子大夫之言何后之有喟然叹曰吾其己乎文种进曰汤系夏台文王囚羑里未必不为福乃卑辞乞成于吴吴王将许之伍员曰不可臣闻树徳莫如滋去疾莫如尽昔有过浇灭夏少康以一旅之众复禹旧绩今吴不如过而越大于少康或将丰之不亦难乎勾践能亲而务施施不失人亲不弃劳与我同壤而世为仇雠于是乎克而弗取将又存之而长宼雠后虽悔之不可食已吴王疑未决越使文种赂太宰嚭曰勾践不敢彻声于天王使臣私于执事愿以身随君王也嚭言于王曰古者伐国服之而已今越已服其又何求王许越平伍员告人曰越十年生聚而十年教训二十年之外吴其为沼乎越王归説于国人曰寡人之罪也寡人请更飬生葬死问伤吊忧贺喜去民之所恶补民之不足委管籥属国家于大夫种与范蠡入官于吴三年而吴人遣之古者父之雠弗与共戴天兄弟之雠不反兵交游之雠不同国是时人习于乱务相报复而无礼仪卜商问于孔子曰居父母之仇如之何孔子曰寝苫枕戈不仕弗与共天下也遇诸市朝不反兵而鬬曰居昆弟之仇如之何曰仕弗与共国衔君命而使虽遇之不鬬曰居从父昆弟之仇如之何曰不为魁主人能则执兵而陪其后君之仇视父师长之仇视昆弟吴侵陈脩先君之怨楚大夫皆惧公子申曰二三子防不相睦无患吴矣昔阖闾食不贰味居不重席室不崇坛器不雕镂宫室不观舟车不饰衣服财用择不取费在国天有灾疠亲巡孤寡而共其乏困在军熟食者分而后敢食勤恤其民而与之劳逸是以民不罢劳死知不旷今闻夫差次有台榭陂池焉宿有妃嫱嫔御焉一日之行所欲必成玩好是从珍异是聚观乐是务视民如雠而用之日新夫先自败也已安能败我孔子在宋有嘉树焉时与弟子游息其下宋桓魋疾之乃伐其树孔子去宋又将要杀之从者恐惧孔子曰天生德于予桓魋其如予何主司城贞子遂防服而去与门人相失至郑东门外告子贡曰东门有人其颡似尧其项类臯陶其肩类子产自腰以下不及禹三寸累累若丧家之狗子贡以告孔子笑曰其形未也状似丧家之狗然哉经曰元年春王正月公即位楚子陈侯随侯许男围蔡【按左氏曰报柏举也蔡人男女以辨使疆于江汝之间夫男女以辨则是降也疆于江汝则迁其国也而独书围蔡何也蔡尝以吴师入郢昭王奔随壊宗庙徙陈器挞平王之墓矣至是楚国复寜帅师围蔡降其众迁其国而春秋书之略者见蔡宜得报而楚子复雠之事可恕也圣人本无怨而怨出于不怨故议雠之轻重有至于不与共戴天者今楚人祸及宗庙辱逮父母若包羞忍耻而不能一洒之则不可以有立而天理灭矣故特书围蔡而称爵恕楚之罪词也】鼷鼠食郊牛改卜牛夏四月辛巳郊【鼷防食郊牛改卜牛志不敬也夏四月郊书不时也四卜非礼五卜强也全曰牲伤曰牛已牛矣其尚卜免之何也常置之上帝矣故卜而后免之不敢专也昔者周公郊祀后稷以配天此成王亮隂之时位冢宰摄国政行天子之事也鲁何以得郊成王追念周公有大勲劳于天下而欲尊鲁故赐以重祭得郊禘大雩然则可乎孔子曰鲁之郊禘非礼也周公其衰矣欲尊鲁而赐以人臣不得用之礼乐岂所以康周公也哉天子祭天地诸侯祭社稷大夫祭五祀庶人祭其祖此定理也今鲁得郊以为常事春秋欲削而不书无以见其失礼尽书之乎则有不胜书者故圣人因其失礼之中又有失焉者则书于防所谓由性命而发言也圣人奚容心哉因事而书以志其失为后世戒其垂训之义大矣】秋齐侯卫侯伐晋冬仲孙何忌帅师伐邾
　　二十七年甲子鲁师伐邾将伐绞邾人爱其土遂以漷东田及沂西田求成鲁人许之卫侯游于郊公子郢仆公曰余无子将立女不对它日又谓之对曰郢不足以辱社稷君其改圗君夫人在堂三揖在下君命祗辱卫侯薨夫人曰命公子郢为世子君命也对曰郢异于它子且君没于吾手若有之郢必闻之且亡人之子辄在乃立辄滕侯朝鲁晋赵鞅纳卫世子蒯瞆于戚宵迷阳虎曰右河而南必至焉使太子才八人衰绖伪自卫逆者告于门哭而入遂居之齐人输粟于朝歌郑罕达驷送之晋赵鞅御之遇于铁鞅誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经德义除诟耻在此行也克敌者上大夫受县下大夫受郡士田十万庶人工商遂人臣圉免王良御卫世子为右郑人击鞅中肩毙于车中太子攻之以戈郑师北获齐粟千车卫葬其君吴泄庸如蔡纳聘而稍纳师师毕入众知之蔡侯告大夫杀公子驷以説哭而迁墓遂迁于州来孔子在陈将之荆陈蔡大夫谋曰孔丘之徒所言皆中诸侯之病诸侯莫能用将适楚楚若用之陈蔡用事大夫危矣于是孔子絶粮季路愠见曰君子亦有穷乎孔子曰君子固穷小人穷斯滥矣居下而无忧者思不逺处身而常逸者志不广夫芝兰生于深林不以无人而不芳君子积德懐道不为困穷而改节夫遇不遇时也贤不肖材也君子脩身端行以俟其时凡七日藜羮不糁孔子弦歌不衰从者病莫能兴臣于陈侯陈司败问鲁昭公知礼乎孔子曰知礼孔子退揖巫马期而进曰吾闻君子不党君子亦党乎君娶于吴为同姓谓之吴孟子君而知礼孰不知礼巫马期以告孔子曰丘也幸茍有过人必知之孟轲氏曰君子之厄于陈蔡之间无上下之交也经曰二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎【曷为列书三卿哀公得国不张公室三卿并将鲁众悉行伐国取地以盟其君而已不与焉适越之辱兆矣定公之薨邾子来奔防事鲁恭矣而不免于见伐徒自辱焉不知以礼为国之故也邾在邦域之中不加矜恤而诸卿相继伐之既取其田而又强与之盟不知以义睦邻之故也故详书以着其罪三人伐则曷为二人盟盟者各盟其所得也莫强乎季孙何独无得季氏四分公室有其二昭公伐意如叔孙氏救意如而昭公孙阳虎囚桓子孟孙氏救桓子而阳虎奔今得邾田盖季氏以归二家而不取也】夏四月丙子卫侯元卒滕子来朝晋赵鞅帅师纳卫世子蒯聩于戚【世子不言纳位其所固有国其所宜君谓之储副则无所事乎纳矣凡公子出奔复而得国者其顺且昜则曰归有奉焉则曰自其难也则曰入不称纳矣况世子哉今赵鞅帅师以蒯瞆复国而书纳者见蒯瞆无道为国人之所不受也国人不受而称世子者罪卫人之拒之也所以然者縁蒯聩出奔灵公未尝有命废之而立他子及公之卒大臣又未尝谋于国人数瞆之罪选公子之贤者以主其国乃从辄之所欲而居之以子拒父此其所以称世子也人莫不爱其亲而志于杀莫不敬其父而忘其防莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子辄乃据国而与之争可乎故特系纳卫世子蒯聩于戚于赵鞅帅师之下而鞅不知义灵公与卫国大臣不能早正国家之本以致祸乱其罪皆见矣】秋八月甲戌晋赵鞅帅师及郑罕达帅师战于铁郑师败绩冬十月葬卫灵公十有一月蔡迁于州来蔡杀其大夫公子驷【州来吴所灭也蔡虽请迁于吴而中悔吴人如蔡纳聘而师毕入蔡侯告大夫杀公子驷以説哭而迁墓如此则实吴人之所迁也而经以自迁为文何也楚既降蔡使疆于江汝蔡人听命而还师矣复背楚请迁于吴而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁寜反复播告之脩而后定也今蔡介于吴楚二大国之间背楚诳吴及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于吴为非者乎而委之罪以説谁敢复有尽忠而与谋其国者哉】
　　二十八年齐师卫师围戚求援于中山鲁地震鲁司铎火火逾公宫桓宫僖宫灾救火者皆曰顾府南宫説至命周人出御书俟于宫子服何至命宰人出礼书校人乗马巾车脂辖百官官备府库慎守官人肃给济濡帷幕郁攸从之蒙葺公屋自太庙始公父歜至命校人驾乗车季孙斯至御公立于象魏之外命藏象魏曰旧章不可亡也孔子在陈闻火曰其桓僖乎鲁师城啓阳鲁季孙斯卒是为桓子子肥代为政卫侯适在请吊鲁侯辞不得命公为主客入吊肥立于门右北靣鲁侯升自东阶西乡客升自西阶吊鲁侯拜兴哭肥拜稽颡于位有如二孤非礼也古者其君后主人而拜曾子问曰丧有二孤庙有二主礼欤孔子曰天无二日土无二王家无二主尊无二上未知其为礼也庙有二主自齐桓始也丧有二孤自季康子之过也秦伯薨子某嗣鲁师围邾晋赵鞅攻朝歌荀寅奔邯郸孔子在陈复将之荆先之以子夏又申之以冉有过叶叶公语孔子曰吾党有直躬者其父攘羊而子证之子曰吾党之直者异于是父为子隐子为父隐直在其中矣叶公问政孔子曰近者説逺者来叶公问孔子于子路子路不对子曰女奚不曰其为人也发愤忘食乐以忘忧不知老之将至云尔孔子至楚楚王大喜将封之公子申谏曰周文王百里之君卒王天下今孔丘述三五之道明周召之业又有羣贤为之辅王诚封之非国之福也王乃止楚狂接舆歌而过孔子曰鳯兮鳯兮何德之衰也来世不可待也徃世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避已乎己乎临人以德殆乎殆乎画地而趋迷阳迷阳无伤吾行吾行却曲无伤吾足山木自宼也膏火自煎也桂可食故伐之漆可用故割之人皆知有用之用而不知无用之用也孔子下欲与之言趋而避之不得与之言或曰接舆姓陆名通孔子去楚长沮桀溺耦而耕孔子过之使子路问津焉长沮曰夫执舆者为谁曰为孔丘是鲁孔丘与曰是也是知津矣问于桀溺桀溺曰子为谁曰为仲由是鲁孔丘之徒与曰然曰滔滔者天下皆是也而谁与易之且而与其从辟人之士也岂若从辟世之士哉耰而不辍子路行以告夫子怃然曰鸟兽不可与同羣吾非斯人之徒与而谁与天下有道丘不与易也子路从而后遇丈人以杖荷篠子路问曰子见夫子乎丈人曰四体不勤五糓不分孰为夫子植其杖而耘子路拱而立止子路宿杀鸡为黍而食之见其二子焉明日子路行以告子曰隐者也使子路反见之至则行矣子路曰不仕无义长幼之节不可废也君臣之义如之何其废之欲洁其身而乱大伦君子之仕也行其义也道之不行已知之矣孔子复归于陈经曰三年春齐国夏卫石曼姑帅师围戚【按左氏灵公游于郊公子郢御公曰余无子将立汝对曰郢不足以辱社稷君其改国君夫人在堂三揖在下君命祗辱灵公卒夫人曰命公子郢为太子君命也对曰郢异于他子且君没于吾手若有郢必闻且亡人之子辄在乃立辄以拒蒯聩前称世子者所以深罪辄之见立不辞而拒其父也辄若可立则蒯瞆为未絶未絶则是世子尚存而可以拒乎主兵者卫也何以序齐为首罪齐人与卫之为恶而党之也公孙文仲主兵伐郑而序宋为首以诛荡公石曼姑主兵围戚而序齐为首以诛国夏训天下后世讨乱臣贼子之法也古者孙从祖又孙氏王父之字考于庙制昭常为昭穆常为穆不以父命辞王父命理也辄虽由嫡孙得立然非有灵公之命安得云受之王父辞父命哉故冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也然则为辄者奈何宜辞于国曰若以父为有罪将从王父之命则有社稷镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故辄辞其位以避父则卫之臣子拒蒯瞆而辅之可也辄利其位以拒父则卫之臣子舍爵禄而去之可也乌有父不慈子不孝争利其国灭天理而可为者乎】夏四月甲午地震五月辛卯桓宫僖宫灾【桓僖亲尽矣其宫何以存季氏者出于桓立于僖世专鲁国之政其诸以是为恱而不毁欤何以不称及等也称及则祖有尊卑矣或谓祖有功宗有德所以劝也则如之何曰孝子慈孙事其祖考仁也奚问其功徳之有无也必若此言是子孙得选择其祖宗而尊事之矣岂理也哉】季孙斯叔孙州仇帅师城啓阳宋乐髠帅师伐曹秋七月丙子季孙斯卒蔡人放其大夫公孙猎于吴冬十月癸卯秦伯卒叔孙州仇仲孙何忌帅师围邾














　　皇王大纪卷六十五
　　钦定四库全书
　　皇王大纪卷六十六　　　　宋　胡宏　撰三王纪
　　敬王
　　二十九年蔡侯将如吴诸大夫恐其又迁也承公孙翩逐而射之入于家人而薨以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之子朔嗣逐公孙辰秦塟其君楚单浮余围蛮氏蛮氏溃蛮子赤奔晋隂地楚司马眅起丰析与狄戎以临上雒左师军于莵和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵鞅鞅曰晋未寜安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归鲁城西郛鲁亳社灾滕侯薨子虞母嗣蔡塟其君滕塟其君齐陈乞施卫寗跪救范氏围五鹿赵鞅围邯郸荀寅奔鲜虞齐国夏伐晋防鲜虞纳荀寅于栢人越王归自吴坐卧饮食必甞胆问于范蠡曰节事奈何对曰惟地为能包万物以为一乃经理其国南至于勾无北至于御儿东至于鄞西至于姑蔑广运千里则致其父母昆弟而誓之曰寡人闻之古之贤者四方之民归之若水之归下也今寡人不能将帅二三子夫妇以蕃女子十七不嫁丈夫二十不娶父母有罪将免者以告公毉守之生丈夫二壶酒一犬生女子一壶酒一豚当室者死三年释其政友子死三月释其政必哭泣塟埋之如其子令孤子寡妇疾疢贫病者纳官其子四方之士来者必庙礼之范蠡曰时将有反事将有间必知天下之恒制乃有天下之成利事无间无反则抚民保教以须之辛研言于越王曰五谷者万民之命国之重寳也粜二十病农九十病末上不过八十下不减三十则农末俱利平粜齐物物贵极则反贱贱极则反贵贸易财币欲其行如流水行之十年越以富强孔子在陈曰归与归与吾党之小子狂简斐然成章不知所以裁之过卫季路曰卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足是故君子名之必可言也言之必可行也君子于其言无所茍而已矣经曰四年春王二月庚戌盗杀蔡侯申【按左氏蔡侯将如吴诸大夫恐其又迁也公孙翩逐而射之卒然则翩非防者其以盗称何也蔡侯倍楚诳吴又委罪于执政其谋国如是则信义俱亡礼文并弃无以守身而自卫夫人得而害之矣故变文书盗以警有国之君也翩弑君而畧其名氏姓与霍皆翩之党称国以杀而不去其官者二公孙盖尝谋国不使其君至于是而弗见庸者也故书法如此而或者以翩非防者而称盗苏辙以谓求名而不得非矣天下岂有欲求弑君之名春秋又惜此名而不与者哉】蔡公孙辰出奔吴葬秦惠公宋人执小邾子夏蔡杀其大夫公孙姓公孙霍晋人执戎蛮子赤归于楚【楚围蛮氏蛮子赤奔晋楚谓晋曰晋楚有盟好恶同之若将不废则寡人之愿也不然将通于少习以听命赵鞅曰晋国未寜安能恶楚必速与之乃诈执蛮子以畀楚师其曰晋人云者罪之也蛮子赤何以名夷狄也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶】城西郛六月辛丑亳社灾秋八月甲寅滕子结卒冬十有二月塟蔡昭公塟滕顷公三十年鲁城毗晋围栢人荀寅士吉射奔齐寅召其祝而责之祝简对曰先君穆子皮车十乗惟忧德义之不足也今君革车百乗犹患不足民之怨诅多矣所以亡也一祝岂能胜万诅哉寅大慙遂行过其属邑从者请休寅曰是啬夫也吾好音则遗我以鸣琴吾好佩则遗我以玉环是振我过以求容于我者今其以我求容于人矣遂去之季路问于孔子曰荀氏尊贤而贱不肖其亡何也子曰尊贤不能用贱不肖而不能去能无亡乎晋赵鞅伐卫取中牟以佛为宰齐燕姬无子诸子鬻姒之子荼嬖诸大夫恐其为世子也言于齐侯曰君之齿长矣未有世子若之何曰二三子间于忧虞则有疾疢亦姑谋乐何忧于无君齐侯疾使国夏髙张立荼寘羣公子于莱齐侯薨公子嘉公子驹公子黔奔卫公子鉏公子阳生奔鲁鲁叔还如齐齐塟其君晋赵鞅使尹铎为晋阳宰请曰以为茧丝乎抑为保障乎鞅曰保障哉尹铎损其户数鞅问壮驰兹曰东方之士孰愈对曰国家将兴君子自以为不足其亡也若有余今主任政而问及小人又求贤者焉其长有后于晋矣佛以中牟叛令曰从我者受邑否者烹田基进曰义死不辟鈇钺义穷不受轩冕褰裳就鼎舍之使召孔子子欲徃季路曰由闻诸夫子曰亲于其身为不善者君子不入也佛叛子之欲徃也如之何子曰然有是言也不曰坚乎磨而不磷不曰白乎涅而不缁吾岂匏也哉焉能系而不食鞅平中牟论功以田基为首基不受而去鞅之臣尹绰郄厥鞅曰绰不爱我谏于显厥爱我谏于隐绰曰不质君于众恐君之不变化也经曰五年春城毗夏齐侯伐宋晋赵鞅帅师伐卫秋九月癸酉齐侯杵臼卒冬叔还如齐闰月塟齐景公
　　三十一年鲁城邾瑕吴复伐陈齐乞伪事髙国者每朝必骖乗焉所从必言诸大夫曰彼皆偃蹇将弃子之命皆曰髙国得君必偪我盍去诸固将谋子子早圗之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定及其未作也先诸大夫从之乞与鲍牧及诸大夫以甲入于公宫国夏髙张闻之乗如公战于庄败国夏奔莒遂及髙张晏圉施奔鲁鲁叔还防吴于柤楚王在城父将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎遂进师先是有云如众赤鸟夹日以飞三日楚王使问诸周太史太史曰其当王乎禜之可移于令尹司马王曰除腹心之疾而寘之股肱何益不谷不有大过天其夭诸有罪受罚又焉移之遂弗禜王攻大冥将战有疾卜曰河为祟王弗祭大夫请祭诸郊王曰三代命祀祭不越望江汉沮漳楚之望也祸福之至不是过也不谷虽不德河非所获罪也遂弗祭孔子曰楚昭王知大道矣其不失国也宜哉王薨于城父諡曰昭王子章嗣孟轲氏曰尧舜性之也汤武身之也五伯假之也久假而不归乌知其非有也又曰以力假仁者霸霸必有大国以德行仁者王王不待大以力服人者非心服也力不赡也以德服人者中心恱而诚服也
　　论曰楚国败壊于囊瓦创夷于强吴几于亡灭昭王之所以复国而益安强者皆公子申之谋也或问申于孔子子曰彼哉彼哉圣人度量逺而责人以恕何独于子西如此乎按楚之先鬻熊为文王师而封于楚及熊通越礼僭号圣人黜之等于荆蛮文庄而后与中国并驾齐驱圣人进之同于诸夏逮昭王之时中国衰诸侯放恣大夫骄横无可告语者而昭王独发大论皆当于道若左右得人其进未可量也惜也子西得君之专执政之久曽不能辅之变楚俗匡天下懵懵然守旧规而已故仲尼责之如此
　　齐陈乞召公子阳生于鲁阳生出莱门逮夜至于齐与馈者皆入遂立之将盟鲍牧醉而徃其臣曰谁之命也乞曰受命于夫子遂诬鲍子曰子之命也牧曰女忘君之为孺子牛而折其齿乎而背之也阳生稽首曰吾子奉义而行者也若我可不必亡一大夫若我不可不必亡一公子义则进否则退敢不惟子是从废兴无以乱则所愿也牧曰谁非君之子乃受盟使胡姬以荼如赖去鬻姒杀王甲拘江説囚王豹于句窦之丘使朱毛告于乞曰防子则不及此虽然君异于器不可以二器二不匮君二多难敢布诸大夫乞不对而泣曰君举不信羣臣乎以齐国之困困又有忧少君不可访是以求长君庶亦能容羣臣乎不然夫孺子何罪毛复命公悔之毛曰君大访于陈子而圗其小可也使毛迁孺子于骀不至杀诸野幕之下鲁仲孙伐邾孔子居于卫冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也经曰六年春城邾瑕晋赵鞅帅师伐鲜虞吴伐陈夏齐国夏及髙张来奔叔还防吴于柤秋七月庚寅楚子轸卒齐阳生入于齐齐陈乞弑其君荼【阳生曷为不称公子非先君之子也为人子者无以有己则以父母之心为心者景公命荼世其国已则簒荼而自立是自絶于先君岂复得为先君之子也不称公子诛不子也阳生不子则曷为系之齐春秋端本之书也正其本则事理阳生之不子也其谁使之然也不有废长立少以啓乱者乎故齐景问政于孔子孔子对曰君君臣臣父父子子君不君则臣不臣父不父则子不子以阳生系之齐着乱之所由生也然而弑荼者阳生与朱毛也曷为书陈乞初景公谓陈乞吾欲立荼如何对曰所乐乎为君者欲立则立之不欲立则不立也君如欲立则臣请立之阳生谓乞曰吾闻子盖将不欲立我也对曰千乗之主将废正而立不正必杀正者吾不立子者所以生子也与之玉节而走之鲁景公死荼立陈乞使人迎阳生寘诸家召诸大夫知乞有备不得已逡巡北面再拜而君之尔故里克中立不免杀身之刑陈乞献谀终被弑君之罪是皆不明春秋之义陷于大恶而不知者也】冬仲孙何忌帅师伐邾宋向巢帅师伐曹三十二年鲁侯会吴王于鄫吴徴百牢子服何对曰先王未之有也吴人曰宋百牢我鲁不可以后宋且鲁牢晋大夫过十吴王百牢不亦可乎何对曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣周之礼制上物不过十二以为天之大数也今弃周礼而曰必百牢亦惟执事吴人弗听何曰吴将亡矣弃天而背本太宰嚭召季孙季孙使子贡辞嚭曰国君道长而大夫不出门此何礼也对曰岂以为礼畏大国也大国不以礼命于诸侯茍不以礼岂可量也寡君既共命焉其老岂敢弃其国太伯端委以治周礼仲雍嗣之断髪文身羸以为饰岂礼也哉有由然也反自鄫以吴为无能为也鲁季孙肥欲伐邾飨大夫以谋之子服何曰小所以事大信也大所以保小仁也背大国不信伐小国不仁民保于城城保于德失二德者危将焉保仲孙何忌曰二三子以为如何恶贤而逆之对曰禹合诸侯于涂山执玉帛者万国今其存者无数十焉惟大不字小小不事大也知必危何故不言鲁德如邾而以众加之可乎不乐而出遂伐邾及范门犹闻钟声大夫谏不听茅夷鸿请告于吴不许曰鲁击柝闻于邾吴二千里不三月不至何及于我且国内岂不足夷鸿以茅叛鲁师遂入邾处其公宫师昼掠邾众保于绎师宵掠以邾子归献于亳社囚诸负瑕茅夷鸿以束帛乗韦自请救于吴曰鲁弱晋而逺吴冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乗君之贰也邾赋六百乗君之私也以私奉贰惟君圗之吴王从之曹伯好田弋鄙人公孙彊获白鴈献之且言田弋之说说之因访政事大说之使为司成以听政彊言霸说于曹伯乃背晋而奸宋宋人伐之晋人不救宋遂围之筑五邑于其郊曰黍丘揖丘大城钟邗郑桓子思曰宋人有曹郑之患也不可以不救驷帅师侵宋经曰七年春宋皇瑗帅师侵郑晋魏曼多帅师侵卫夏公防吴于鄫秋公伐邾八月己酉入邾以邾子益来【春秋隐君之恶故灭国书取婉以成章而不失其实也恃强陵弱无故伐人而入其国处其宫昼夜掠以其君来献于亳社囚于负瑕此天下之恶也吴师为是克东阳齐人为是取吾二邑辱国亦甚矣何以备书于防而不讳乎圣人道隆而德大人之有恶务去之而不积也则不念其恶而进之矣以邾子益来恶也归邾子益于邾是知其为恶能去之而不积也故书以邾子来而不讳者欲见后书归邾子之为能去其恶而与之也圣人之情见矣明此然后可以操赏罚之权不明乎此以操赏罚之权而能济者鲜矣】宋人围曹冬郑驷帅师救曹
　　三十三年宋师将还褚师子肥殿曹人诟之不行师待之宋公闻之怒命反之遂灭曹执曹伯阳及司城彊以归杀之吴王将伐鲁问于叔孙辄对曰鲁有名而无情伐之必得志焉退而告公山不狃不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子帅子必辞王将使我辄病之王问于不狃对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇也唇亡齿寒君所知也不救何为吴王伐鲁公山不狃率故道险从武城克东阳而进次于泗上防虎欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如己也乃止吴王闻之一夕三迁吴人行成将盟子服何曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能久将归矣请少待之弗从吴人盟而还邾子齐出也鲍牧帅师伐鲁取讙及阐齐侯使如吴请师将以伐鲁鲁乃归邾子邾子又无道吴王使太宰嚭讨之囚诸楼台栫之以棘使诸大夫辅世子以为政鲁及齐平杞伯薨子维嗣齐人归鲁讙及阐晋有豕人言经曰八年春王正月宋公入曹以曹伯阳归【此灭曹也曷为不言灭灭者亡国之善词上下之同力也曹伯阳好田弋鄙人公孙彊获白鴈献之且言田弋之说因访政事大说之彊言霸说于曹伯因背晋而奸宋宋人伐之晋人不救书宋公入曹以曹伯阳归而削其见灭之实犹虞之亡书晋公执虞公而不言灭也春秋轻重之权衡故书法若此有国者妄听辩言以乱旧政自取灭亡之祸可以鉴矣】吴伐我【吴为邾故兴师伐鲁兵加国都而盟于城下经书伐我不言四鄙及与吴盟者讳之也来战于郎直书不讳盟于城下何讳之深也楚人围宋易子而食析骸而爨亦云急矣欲盟城下则曰有以国毙不能从也晋师从齐齐侯致赂晋人不可国佐对曰子若不许请合余烬背城借一敝邑之幸亦云从也遂盟于爰娄而春秋与之今鲁未及亏不能少待遂有城下之盟是弃国也夫弃国者其能国乎使有华元国佐之臣则不至此矣故春秋不言四鄙及与吴盟者欲见其实而深讳之以为后世谋国之士不能以礼义自强偷生惜死至于侵削凌迟而不知耻者之戒也】夏齐人取讙及阐归邾子益于邾秋七月冬十有二月癸亥杞伯过卒齐人归讙及阐【按左氏邾子益齐出也鲁以益来则齐人取讙及阐又如吴请师而怒犹未怠也以此见国君造恶不悛则四邻谋取其国家莫能保矣归邾子益于邾则齐人归讙及阐又辞师于吴而德犹未冺也以此见国君去恶而不积则四邻不侵其封境而自安矣曰伐曰取者逆词也曰归者顺词也去逆效顺息兵休争齐无取地之罪鲁无失地之辱以此见迁善之优改过之大而春秋不讳入邾以邾子益来则以明归益于邾之能掩其前恶而美之也】
　　三十四年杞葬其君齐侯使孟公绰辞师于吴吴王曰昔既闻命今又革之不知所从将进受命于君郑罕达之嬖许瑕求邑无以与之请外取许之围宋雍丘宋皇瑗围之每日迁舍垒合郑师哭罕达救之大败宋遂取郑师使有能者无死以郏张与郑罗归楚人伐陈陈即吴故也吴城邘穿沟通江淮遣使至鲁儆伐齐经曰九年春王二月葬杞僖公宋皇瑗帅师取郑师于雍丘夏楚人伐陈秋宋公伐郑冬十月
　　三十五年邾子自吴奔鲁遂奔齐吴王邾子郯子伐齐南鄙师于鄎鲁侯防之齐人弑其君以说子壬嗣赴于师吴王三日哭于军门之外徐承帅舟师将自海入齐齐人败之吴师乃还晋赵鞅伐齐取犁及辕毁髙唐之郭侵及赖而还鲁侯归齐塟其君薛伯薨子某嗣薛塟其君吴王复儆师于鲁楚师伐陈吴延州来季子救陈谓公子结曰二君不务德而力争诸侯民何罪焉我请退以为子名务德而安民乃还越王将伐吴范蠡曰未可以美女西施献于吴王王受之伍员谏不听初吴王光起台于姑苏夫差髙而饰之三年乃成别建春霄宫宫妓千人起海灵馆饰以铜沟玉槛作天池青龙舟日与西施淫戏为长夜之饮经曰十年春王二月邾子益来奔公会吴伐齐三月戊戌齐侯阳生卒【按左氏公防吴伐齐齐人弑悼公赴于师春秋不着齐人弑君之罪而以卒书者亦犹郑伯髠顽弑而书卒不忍以夷狄之民加中国之君也其存天理之意防矣鲁人入邾以其君来罪也齐侯为是取讙及阐如吴请师讨之也鲁人悔惧归益于邾是知其罪　而能改也齐侯为是归讙及阐又辞师于吴是变之正也夫变之正者礼义之所在中国之君也吴人欲遂前言而背达正理狄道也齐之臣子不能将顺上及其君此天下大变常理之所无也故没其见弑之祸而以卒书其防深矣春秋弑君大恶不待贬絶而自见也君而见弑岂无不善之积以及其身乎若悼公变而克正则无不善之积矣故公卒书而没其见弑所谓不忍以夷狄之民加中国之君也而存天理之意防矣】夏宋人伐郑晋赵鞅帅师侵齐五月公至自伐齐葬齐悼公卫公孟彄自齐归于卫薛伯夷卒秋葬薛惠公冬楚公子结帅师伐陈吴救陈【春秩恶首乱善解纷自诛乱臣讨贼子之外凡书救者未有不善之也救在王室则罪诸侯子突救卫是也救在逺国则罪四邻晋阳处父救江是也救在夷狄则罪中国楚公子贞救郑狄救齐吴救陈是也吴虽蛮夷之国来防于齐则进而书人矣使季札聘则又进而书子矣救而果善曷以独以号举而不进之也其以号举而不进之者深着楚罪而伤中国之衰也陈者有虞之后尝为楚灭而仅存耳今又无故兴师肆行侵伐而列国诸侯其其暴横不能修方伯连帅之职而吴能救之故独以号举深着楚罪而伤中国之衰也子欲居九夷乗桴浮海而曰夷狄之有君不如诸夏之亡也其书吴救陈意乎】

　　皇王大纪卷六十六
<史部,编年类,皇王大纪>
　　钦定四库全书
　　皇王大纪卷六十七　　　　宋　胡宏　撰三王纪
　　敬王
　　三十六年齐国书髙无丕帅师伐鲁及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝待于党氏之沟州仇呼而问战焉对曰君子有远虑小人何知何忌强问之对曰小人虑材而言量力而行者也州仇曰是谓我不成丈夫也退而搜乗季氏之甲七千冉求以武城人三百为已徒卒老幼守宫次于雩门之外公为遇负杖入保者息曰使之虽病也任之虽重也君子不能为谋也士不能死也吾既言之矣敢不勉乎师及齐师战于郊公为与童汪锜徃皆死焉齐师自稷不逾沟冉求之右樊迟曰非不能也不信子也请三刻而逾之众从之冉有用矛遂入齐军获甲首八十齐人不能师冉求请从之三季孙弗许鲁人欲勿殇童汪锜问于孔子子曰能执干戈以卫社稷虽欲勿殇也不亦可乎孔子在卫鲁人以币召孔子还鲁侯问曰寡人生于深宫之中长于妇人之手未尝知哀未尝知忧未尝知劳未尝知惧未尝知危也今欲知之亦有道乎孔子曰君入宗庙升阼阶望榱栋视几筵而不见其人则哀可知矣夙兴视朝一物失应乱亡之端则忧可知矣日出听政至于中昃诸侯賔来行礼揖让慎其威仪则劳可知矣缅然长思出于四门周章逺望亡国之墟必有数焉则惧可知矣夫君者舟也庶人者水也水所以载舟亦所以覆舟则危可知矣公曰请问为政孔子对曰政者正也君为正则百姓从政矣君之所为百姓之所从也君所不为百姓何从夫妇别父子亲君臣严三者正则庶物从之矣公曰愿闻所以行三言之道对曰古之为政爱人为大所以治爱人礼为大所以治礼敬为大敬之至矣大昏为大是故冕而亲迎亲之也君子兴敬为亲舍敬是遗亲也弗爱不亲弗敬不正爱与敬其政之本欤公曰冕而亲迎不已重乎孔子愀然作色而对曰天地不合万物不生合二姓之好以嗣先圣为天地社稷宗庙之主君何谓己重乎是故三代明王之政必敬其妻子也有道为政先礼礼其政之本欤公曰敢问君子何贵乎天道也孔子曰贵其不已也是故仁人之事亲也如事天事天如事亲是故孝子成身君子无不敬也敬身为大无不爱也爱人为大不能爱人不能有其身不能有其身不能安土不能安土不能乐天不能乐天则不能成其身公曰何为则民服孔子对曰举直错诸枉则民服举枉错诸直则民不服陈司徒辕颇赋封田以嫁公女有余以为己大器国人逐之出奔郑道渴其族辕咺进稻醴粱糗腵脯焉喜曰何其给也对曰器成而具曰何不吾谏曰惧先行吴将伐齐越王入朝王及列士皆有馈赂吴人皆喜伍员惧曰是豢吴也夫谏于王曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼吴其冺矣使医除疾而曰必遗类焉者未之有也盘庚之诰曰其有颠越不恭则劓殄无遗育无俾易种于兹邑是商所以兴也弗听遂兴师伐齐鲁侯会之齐国书将中军战于艾陵大败齐师获国书公孙夏闾丘明陈书东郭书革车八百乗甲士三千以献于公公使太史固归国子之元吴王归国赐伍员属镂员自杀盛以鸱夷投之江吴人莫不怜之越王曰吴可伐乎范蠡曰未可滕侯薨子某嗣卫世叔疾娶于宋子朝其娣嬖子朝出孔圉使疾出其妻而妻之疾使寺人诱其初妻之娣寘诸犁孔圉怒夺其妻遂出奔宋鲁季孙欲以田赋使冉求访于孔子三发不应求曰子为国老待子而行若之何子之不言也孔子曰求先王制土籍田以力而砥其逺迩赋里以入而量其有无任力以夫而议其老幼鳏寡孤疾有军旅然后徴之无则已其收田一井出稯禾秉刍缶米而已是故君子之行也度于礼施取其厚事举其中敛从其薄以丘足矣若不度于礼而贪冒无厌虽以田赋将又不足且季孙若欲行而法则周公之典在若欲茍而行又何访焉弗听孔子闲居四方之士前后就学者三千人升堂入室者七十二人德行颜回闵子骞冉伯牛仲弓言语宰我子贡政事冉有季路文学子防子夏是为十哲而亚于夫子者颜子也颜子问仁子曰克己复礼为仁一日克己复礼天下归仁焉颜子曰请问其目子曰非礼勿视非礼勿听非礼勿言非礼勿动颜子曰回虽不敏请事斯语矣颜子问为邦子曰行夏之时乗殷之辂服周之冕乐则韶舞放郑声逺佞人郑声淫佞人殆颜子死子哭之曰噫天防予天防予从者曰子恸矣曰有恸乎非夫人之为恸而谁为孟子论曰禹稷当平世三过其门而不入孔子贤之顔子当乱世居于陋巷一箪食一瓢饮人不堪其忧顔子不改其乐孔子贤之孟子曰禹稷顔回同道禹思天下有溺者犹己溺之也稷思天下有饥者犹己饥之也是以如是其急也禹稷顔子易地则皆然仲尼燕居子张子贡言防侍子曰居吾语女礼使女三人以礼周流无不徧也夫郊社之礼所以仁神也尝禘之礼所以仁昭穆也馈奠之礼所以仁死防也乡射之礼所以仁乡党也食飨之礼所以仁賔客也是故居处有礼故长幼别闺门有礼故三族和朝廷有礼故官爵序田猎有礼故戎事闲军旅有礼故武功成加于身而措于前凡众之动得其宜夫礼者理也乐者节也君子无理不动无节不作不能诗于礼缪不能乐于礼素薄于德于礼虚两君相见揖让而入门入门而县兴揖让而升堂升堂而乐阕下管象舞夏籥序兴陈其荐爼序其礼乐备其百官如此而后君子知仁焉行中规还中矩和鸾中采齐客出以雍彻以振羽是知君子无物而不在礼矣入门而金作示情也升歌清庙示德也下而管象示事也是故古之君子不必亲相与言也以礼乐相示而已子曰制度在礼文为在礼行之其在人乎子贡越席而对曰敢问防其穷乎子曰达于礼而不达于乐谓之素达于乐而不达于礼谓之偏夫防传于此名也古之人也子张问政子曰君子明于礼乐举而错之而已矣子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥然后谓之乐乎言而履之礼也行而乐之乐也是故室则有奥阼席则有上下车则有左右行则有随立则有序昔圣帝明王力此以南面而天下平矣孔子闲居子夏侍问曰诗云恺悌君子民之父母何如斯可谓民之父母也子曰必逹于礼乐之原以致五至而行三无以横于天下子夏曰何谓五至子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至子夏曰何谓三无子曰无声之乐无体之礼无服之防子夏曰敢问何诗近之子曰夙夜基命宥密无声之乐也威仪逮逮不可选也无体之礼也凡民有防匍匐救之无服之防也子夏曰三王之德参于天地敢问何如而可以参于天地乎子曰天无私覆地无私载日月无私照奉此三者以劳天下天有四时春夏秋冬风雨霜露无非教也地载神气神气风霆风霆流形庶物露生无非教也清明在躬志气如神嗜欲将至有开必先天降时雨山川出云是故三代之王也必先其令闻诗云明明天子令闻不已三代之德也子夏蹶然而起负墙而立曰弟子敢不承乎宰我问神于孔子子曰气者神之盛也魄者之盛也气发扬于上为昭明焄蒿此百物之精也神之着也众生必死死必归土此之谓因物之精制为之极明命神以为黔首则二端既立报以二礼建设朝事燔燎羶芗见以萧光以报气也荐黍稷羞肝肺首心间以侠甒加以鬰鬯以报魄也教民反古复始不忘其所由生也鲁季孙求语于从祖叔母敬姜对曰吾闻之先姑曰君子能劳后世有继子夏闻之曰善哉商闻之古之嫁者不及舅姑谓之不幸夫妇学于舅姑者礼也敬姜如季氏季孙在朝与之言弗应而入季氏入见曰肥也不得闻命无乃罪乎敬姜曰外朝者子所以业君之官职也内朝者子所以庀季氏之政也而寝门之内吾敢言乎公父文伯朝其母敬姜姜方绩文伯谏敬姜曰瘠土之民劳劳则思而善心生沃土之民逸逸则淫而恶心生是故天子大采朝日与公卿祖识地德日中考政与师尹维旅牧伯相宣序民事少采夕月与太史司载纠防天刑日入监九御共备祀事而后即安诸侯朝修王命昼考其国职夕省其典刑夜儆百工使无慆淫而后即安卿大夫朝考职昼讲政夕序业夜庀其家事而后即安士朝受业昼讲贯夕复习夜计过无憾而后即安庶人明而动晦而休无日以怠王后亲织紞公侯夫人加之以纮綖卿之内子为大命妇祭服列士之妻加之以朝服愆而有辟古之制也自上以下谁敢淫心舍力吾冀而朝夕修我今尔乃曰胡不自安余惧穆伯之絶祀也仲尼闻之曰弟子识之季孙之见敬姜也防门而与之言皆不逾阈祭悼子季孙与焉胙不受彻爼不宴宗不具不绎绎不尽饫则退仲尼闻之曰有别矣穆伯之防敬姜昼哭文伯之防昼夜哭仲尼闻之曰知礼矣仲尼与蜡賔事毕出游于观之上喟然而叹言偃在侧曰君子何叹子曰大道之行也与三代之英丘未之逮也而有志焉大道之行也天下为公选贤与能讲信修睦故人不独亲其亲不独子其子使老有所终壮有所用防有所长鳏寡孤独废疾者皆有所养男有所分女有所归货恶其弃于地也不必藏于己力恶其不出于身也不必为己故外户不闭是谓大同大道既隐天下为家各亲其亲各子其子货力为己大人世及以为礼城郭沟池以为固以正君臣以笃父子以睦兄弟以和夫妇以功为己是谓小康禹汤文武成王周公由此其选也此六君子未有不谨于礼者言偃复问曰可得闻欤子曰我欲观夏道是故之杞而不足徴也吾得夏时焉我欲观殷道是故之宋而不足徴也吾得坤干焉呜呼我观周道幽厉伤之吾舍鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也故圣王修义之栢礼之序以治人情人情者圣人之田也修礼以耕之陈义以种之讲学以耨之本仁以聚之播乐以安之故礼者义之实也协诸义而协礼虽先王未之有可以义起也义者仁之节也得之者强仁者义之本也得之者尊故治国不以礼犹无耜而耕也为礼而不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也安之以乐而不达于顺犹食而弗肥也父子笃兄弟睦夫妇和家之肥也大臣法小臣亷官职相序君臣相正国之肥也天子以德为车以乐为御诸侯以礼相与大夫以法相序士以信相考百姓以睦相守天下之肥也是谓大顺故无水旱虫螟之灾人无防饥妖孽之疾天不爱其道地不爱其寳人不爱其情故天降甘露地出醴泉山出器车河出马圗鳯凰麒麟皆在郊棷龙在宫沼此之谓大顺明于顺然后能守危也鲁禘孔子曰禘自既灌而徃者吾不欲观之矣或问禘之説子曰不知也知其説者之于天下也其如示诸斯乎指其掌祭如在祭神如神在子曰吾不与祭如不祭孔子曰禘者帝王之大祭也仲尼尝奉荐而进其亲也慤其行趋趋以数己祭子贡问曰子之言祭济济漆漆然今子之祭如是何也子曰济济者容也逺也漆漆者容也自反也容以逺若容以自反夫何恍惚之有乎反馈乐成荐其荐爼序其礼乐备其百官君子致其济济漆漆夫何神明之及交夫言岂一端而已夫各有所当也孝子将祭百物既备夫妇齐戒沐浴盛服奉承而进之洞洞乎如弗胜如将失之于是谕其志意以其恍惚以与神明交庶或飨之孝子之志也进退必敬如亲听命则或使之然也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于靣陶陶遂遂如将复入然孝子之有亲爱者必有和气有和气者必有愉色有愉色者必有婉容孝子如执圭如奉盈洞洞属属如弗胜如将失之严威俨恪非所以事亲也成人之道也孔子谓季氏八佾舞于庭是可忍也孰不可忍也三家以雍彻孔子曰相维辟公天子穆穆奚取于三家之堂林放问礼之本子曰大哉问礼与其奢也寜俭丧与其易也寜戚季氏旅于泰山子谓冉有曰女弗能救与对曰不能子曰呜呼曾谓泰山不如林放乎季孙问政于孔子子曰政者正也子帅以正孰敢不正季孙患盗问于孔子子曰苟子之不欲虽赏之不窃季孙曰如杀无道以就有道何如子曰子为政焉用杀子欲善而民善矣君子之德风小人之德草草上之风必偃季孙问曰使民敬忠以劝如之何子曰临之以庄则敬孝慈则忠举善而教不能则劝孔子言卫灵公之无道也季孙曰夫如是奚而不丧子曰仲叔圉治賔客祝鮀治宗庙王孙贾治军旅夫如是奚其丧季孙问仲由可使从政也与子曰由也果于从政乎何有曰赐也可使从政也与子曰赐也达于从政乎何有曰求也可使从政也与曰求也艺于从政乎何有仲孙何忌问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死葬之以礼祭之以礼何忌子彘问孝子曰父母惟其疾之忧彘问季路仁乎子曰不知也又问子曰千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束帯立于朝可使与賔客言也不知其仁也季路冉有曾晳公西华侍坐子曰以吾一日长乎尔毋吾以也居则曰不吾知也如或知尔则何以哉子路率尔而对曰千乗之国摄乎大国之间加之以师旅因之以饥馑由也为之比及三年可使有勇且知方也夫子哂之求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如防同端章甫愿为小相焉防尔何如鼔瑟希铿尔舍瑟而作对曰异乎三子者之撰子曰何伤乎亦各言其志也曰暮春者春服既成冠者五六人童子六七人浴乎沂风乎舞雩咏而归夫子喟然叹曰吾与防也三子出曾晳后曰夫三子者之言何如子曰亦各言其志也已矣曰夫子何哂由也曰为国以礼其言不让是故哂之唯求则非邦也与安见方六七十如五六十而非邦也者唯赤则非邦也与宗庙会同非诸侯而何赤也为之小孰能为之大子贡问政子曰足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立子张问政子曰居之无倦行之以忠子路问政子曰先之劳之请益曰无倦子贡为信阳宰子曰勤之慎之仲弓为季氏宰问政子曰先有司赦小过举贤才曰焉知贤才而举之曰举尔所知尔所不知人其舍诸子夏为莒父宰问政子曰无欲速无见小利欲速则不达见小利则大事不成子路治蒲三年孔子过之入其境曰善哉田畴易草莱辟沟洫深民尽力也恭敬以信矣入其邑曰善哉墙屋固树木茂民不偷也忠信以寛矣至其庭曰善哉由也清闻诸下用命令不扰也明察以断矣宓不齐为单父宰父事者三人兄事者五人友事者十一人禀度者五人孔子大之曰此尧舜所以听天下也宓有才智而仁爱百姓不忍欺孔子曰君子哉言偃为武城宰孔子过之闻弦歌之声莞尔而笑曰割鸡焉用牛刀子防对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳问言偃曰女得人焉尔乎曰有澹台灭明者行不由径非公事未尝至于偃之室也子曰鳯鸟不至河不出图吾已矣夫又曰甚矣吾衰也乆矣吾不复夣见周公又曰茍有用我者期月而已可也三年有成又曰道不行乗桴浮于海从我者其由与子路闻之喜子曰由也好勇过我无所取材子曰夷狄之有君不如诸夏之亡也子欲居九夷或曰陋如之何曰君子居之何陋之有孔子悼道之不行谓门弟子曰我欲载之空言不如见诸行事之深切着明也于是案鲁春秋核当世之事而加笔削焉游夏之徒不能賛一辞也是嵗洛絶于周淇絶于卫经曰十有一年春齐国书帅师伐我【诸侯来伐无有不书四鄙者今齐师及清渉泗非有城下之盟可讳之辱亦书伐我何也説复于髙宗曰惟甲胄起戎惟干戈省厥躬夫省厥躬者自反之谓也自反而缩则为壮自反而不缩则为老师之老壮在曲直曲直在我而不系乎人者也邾子齐之甥鲁尝入邾以其君来齐人为是取讙及阐请师于吴曲在我矣及归邾益而齐人归讙及阐又辞吴师直在齐矣鲁人何名防吴伐之也故春秋之记斯师特曰伐我者欲省致师之由而躬自厚也垂训之义大矣】夏陈辕颇出奔郑五月公防吴伐齐甲戌齐国书帅师及吴战于艾陵齐师败绩获齐国书秋七月辛酉滕子虞母卒冬十有一月葬滕隐公卫世叔齐出奔宋


</div>
    <div class="pagination">
<a href="皇王大纪_page16.html">上一页</a><span>...</span><a href="皇王大纪_page12.html">12</a><a href="皇王大纪_page13.html">13</a><a href="皇王大纪_page14.html">14</a><a href="皇王大纪_page15.html">15</a><a href="皇王大纪_page16.html">16</a><span class="current-page">17</span><a href="皇王大纪_page18.html">18</a><a href="皇王大纪_page19.html">19</a><a href="皇王大纪_page20.html">20</a><a href="皇王大纪_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
