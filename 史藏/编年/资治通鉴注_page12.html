<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 12 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 12 页/共 334 页
  </h1>
  <div class="content">
   帝先至平城，兵未尽到；冒顿纵精兵四十万骑，围帝于白登七日，〔班志：平城县属雁门郡。服虔曰：白登，台名，去平城七里。师古曰：白登在平城东南，去平城十余里。括地志：朔州定襄县，本汉平城县，东北三十里有白登山，山上有台，名曰白登台。〕汉兵中外不得相救饷。帝用陈平秘计，使使间厚遗阏氏。〔应劭曰：陈平使画工图美女，间遗阏氏曰：“汉有美女如此；今皇帝困急，欲献之。”阏氏畏其夺己宠，言于冒顿，令解围。余谓秘计者，以其失中国之体，故秘而不传。间，古苋翻。遗，于季翻。〕阏氏谓冒顿曰：“两主不相困。今得汉地，而单于终非能居之也。且汉主亦有神灵，单于察之！”冒顿与王黄、赵利期，而黄、利兵不来，疑其与汉有谋，乃解围之一角。会天大雾，汉使人往来，匈奴不觉。陈平请令强弩傅两矢，外乡，〔师古曰：傅，读曰附。每一弩而加两矢，外向以御敌也。乡，读曰向。〕从解角直出。帝出围，欲驱；太仆滕公固徐行。至平城，汉大军亦到，胡骑遂解去。汉亦罢兵归，令樊哙止定代地。
上至广武，赦刘敬，曰：“吾不用公言，以困平城；吾皆已斩前使十辈矣！”乃封敬二千户为关内侯，号为建信侯。帝南过曲逆，〔班志，曲逆县属中山国。张晏曰：濡水于城北曲而西流，故曰曲逆；后汉章帝丑其名，改曰蒲阴。杜佑曰：中山郡北平县，秦曲逆县，后汉蒲阴县。曲逆，读皆如字。文选高祖功臣赞注曰：曲，区句翻；逆，音遇；非也。颜之推曰：俗儒读曲逆侯为去遇；票姚校尉曰飘摇。票姚，诸儒有两音；最无谓者，曲逆为去遇也。〕曰：“壮哉县！吾行天下，独见洛阳与是耳。”乃更封陈平为曲逆侯，尽食之。平从帝征伐，凡六出奇计，辄益封邑焉。
③十二月，上还，过赵。赵王敖执子礼甚卑；〔敖尚帝女鲁元公主，故执子礼。〕上箕倨慢骂之。〔师古曰：箕倨者，谓伸两脚，其形如箕。曲礼曰：坐毋箕。孔颖达曰：箕，谓舒展两足，状如箕舌也。〕赵相贯高、赵午等皆怒〔贯，姓也；原伯贯之后。〕曰：“吾王，孱王也！”〔孟康曰：孱，音潺湲之潺，冀州谓懦弱者为孱。师古音士连翻。〕乃说王曰：“天下豪杰并起，能者先立。今王事帝甚恭，而帝无礼；请为王杀之！”张敖啮其指出血，曰：〔师古曰：自啮其指出血，以表至诚而为誓，约不背汉也。为，于伪翻。〕“君何言之误！先人亡国，赖帝得复国，〔张耳亡国事见九卷元年，复国事见十卷三年。〕德流子孙；秋豪皆帝力也。〔豪至秋而纤锐。秋豪，言其细微也。〕愿君无复出口！”〔复，扶又翻。〕贯高、赵午等皆相谓曰：“乃吾等非也。吾王长者，不倍德；〔长，知两翻。倍，蒲妹翻。〕且吾等义不辱。今帝辱我王，故欲杀之，何洿王为！〔洿，乌故翻，染涴也。〕事成归王，事败独身坐耳。”〔言独以身坐弑帝之罪。〕
④匈奴攻代。代王喜弃国自归，〔喜，即帝兄仲也。六年春正月，以代地立喜为代王，韩王信故国。〕赦为合阳侯。〔班志，合阳县属左冯翊，诗所谓“在合之阳”者也。括地志：合阳故城，在同州河西县南三十里。合，音合。〕辛卯，立皇子如意为代王。〔如意，戚夫人之子，后徙王赵。〕
⑤春，二月，上至长安。萧何治未央宫，〔未央宫在长安城西南隅，周回二十八里。元和志曰：东距长乐宫一里，中隔武库。括地志：未央宫，在雍州长安县西北十里长安故城中。〕上见其壮丽，甚怒，谓何曰：“天下匈匈，劳苦数岁，成败未可知，是何治宫室过度也！”何曰：“天下方未定，故可因以就宫室。且夫天子以四海为家，非壮丽无以重威。且无令后世有以加也。”上说。〔说，读曰悦。〕
臣光曰：王者以仁义为丽，道德为威，未闻其以宫室填服天下也。〔填，读曰镇。〕天下未定，当克己节用以趋民之急；〔趋，七喻翻。〕而顾以宫室为先，岂可谓之知所务哉！昔禹宫室而桀为倾宫。〔孔子曰：禹卑宫室而尽力乎沟洫。桀为倾宫、瑶台以殚百姓之财。〕创业垂统之君，躬行节俭以示子孙，其末犹入于淫靡，况示之以侈乎！乃云“无令后世有以加”，岂不谬哉！至于孝武，卒以宫室罢敝天下，〔卒，子恤翻。罢，读曰疲。〕未必不由酇侯启之也！
⑥上自栎阳徙都长安。〔先虽以娄敬、张良之言西都关中，然都邑未成，则犹居栎阳；今未央宫成，始自栎徙都长安。〕
⑦初置宗正官，以序九族。〔班表：宗正，秦官，掌亲属；平帝元始元年，更名宗伯。〕
⑧夏，四月，帝行如洛阳。
●卷第十二
【汉纪四】起玄黓摄提格，尽昭阳赤奋若，凡十二年。
太祖高皇帝下
八年（壬寅，公元前一九九年）
①冬，上〔章：甲十五行本“上”下有“东”字；乙十一行本同；孔本同。〕击韩王信余寇东垣，〔班志，高帝十一年，更名东垣曰真定；武帝元鼎四年，置真定国。垣，音辕。〕过柏人。〔班志，柏人县属赵国。括地志：柏人故城，在邢州柏人县西北十二里；至唐天宝元年，更柏人曰尧山。〕贯高等壁人于厕中，欲以要上。〔文颖曰：置人厕壁中以伺高祖也。要，一遥翻。〕上欲宿，心动，问曰：“县名为何？”曰：“柏人。”上曰：“柏人者，迫于人也。”遂不宿而去。十二月，帝行自东垣至。
②春，三月，行如洛阳。
③令贾人毋得衣锦、绣、绮、縠、絺、纻、罽，操兵、乘、骑马。〔师古曰：贾人，坐贩卖者也。绮，文绘也，即今细绫也。絺，细葛也。纻，织纻为布及疏也。罽，织毛，若今毼及氍毹之类也。操，持也。兵，凡兵器也。乘，驾车也。骑，单骑也。贾，音古。衣，于既翻。絺，充知翻。纻，音伫。罽，居例翻。操，千高翻。余据：锦，织文也；绣，刺文而五采备者也；縠，绉纱也。骑，奇寄翻。〕
④秋，九月，行自洛阳至；淮南王、梁王、赵王、楚王皆从。〔从，才用翻。〕
⑤匈奴冒顿数苦北边。〔数，所角翻；下同。〕上患之，问刘敬，刘敬曰：“天下初定，士卒罢于兵，〔罢，读曰疲。〕未可以武服也。冒顿杀父代立，妻群母，以力为威，未可以仁义说也。〔说，式芮翻。〕独可以计久远，子孙为臣耳；然恐陛下不能为。”上曰：“奈何？”对曰：“陛下诚能以适长公主妻之，〔适，读曰嫡；谓皇后所生也。长，知两翻。〕厚奉遗之，〔遗，于季翻；下同。〕彼必慕，以为阏氏，〔阏氏，音烟支。〕生子，必为太子。陛下以岁时汉所余、彼所鲜，数问遗，〔鲜，息善翻，少也。〕因使辨士风谕以礼节。〔风，与讽同。〕冒顿在，固为子婿；死，则外孙为单于；岂尝闻外孙敢与大父抗礼者哉！可无战以渐臣也。若陛下不能遣长公主，而令宗室及后宫诈称公主，彼知，不肯贵近，无益也。”帝曰：“善！”〔近，其靳翻。〕欲遣长公主。吕后日夜泣曰：“妾唯太子、一女，奈何弃之匈奴！”上竟不能遣。
九年（癸卯，公元前一九八年）
①冬，上取家人子名为长公主，〔师古曰：于外庶人家取女，而名之为公主。〕以妻单于。〔妻，千细翻。〕使刘敬往结和亲约。
臣光曰：建信侯谓冒顿残贼，不可以仁义说，而欲与为婚姻，何前后之相违也！夫骨肉之恩，尊卑之叙，唯仁义之人为能知之；奈何欲此服冒顿哉！盖上世帝王之御夷狄也，服则怀之以德，叛则震之以威，未闻与为婚姻也。且冒顿视其父如禽兽而猎之，奚有于妇翁！建信侯之术，固已疏矣；况鲁元已为赵后，又可夺乎！
②刘敬从匈奴来，因言：“匈奴河南白羊、楼烦王，去长安近者七百里，轻骑一日一夜可以至秦中。秦中新破，〔秦中，谓关中，故秦地也。新破，谓经兵革之后未殷实。〕少民，地肥饶，可益实。〔少，诗沼翻；下同。〕夫诸侯初起时，非齐诸田、楚昭、屈、景莫能兴。〔齐之王族，诸田也；楚之王族，昭、屈、景也；皆二国之强家。师古曰：今高陵、栎阳诸田，华阴、好畤诸景及三辅诸屈、诸怀尚多，皆此时之所徙也。屈，九勿翻。〕今陛下虽都关中，实少民，东有六国之强族；一日有变，陛下亦未得高枕而卧也。〔枕，之鸩翻。〕臣愿陛下徙六国后及豪桀、名家居关中；无事可以备胡，诸侯有变，亦足率以东伐。此强本弱末之术也。”上曰：“善！”十一月，徙齐、楚大族昭氏、屈氏、景氏、怀氏、田氏五族及豪桀于关中，与利田、宅，〔谓便利田宅也。〕凡十余万口。
③十二月，上行如洛阳。
④贯高怨家知其谋，上变告之。〔谋，谓谋弑上，事始上卷七年。怨，于元翻，又如字。变，非常也；谓上告非常之事。〕于是上逮捕赵王及诸反者。〔师古曰：逮捕，谓事相连及者皆捕之。一曰：在道守禁相属不绝，若今之传送囚耳。贡父曰：逮者，其人存在，直追取之；捕者，其人亡，当讨捕也；故有或但言逮，或但言捕，知异义也。一曰：逮，易辞；捕，加力也。逮，徒呼召之；捕，则加束缚矣。〕赵午等十余人皆争自刭；贯高独怒骂曰：“谁令公为之？今王实无谋，而并捕王。公等皆死，谁白王不反者？”〔白，明白也。〕乃轞车胶致，〔师古曰：轞车者，车而为槛形，以版四周之，无所通见。史记正义曰：胶致者，胶密不得开，送致京师也。〕与王诣长安。高对狱曰：“独吾属为之，王实不知。”吏治，搒笞数千，刺剟，〔搒，音彭。剟，丁劣翻。索隐曰：剟，亦刺也；应劭曰：以铁刺之也。〕身无可击者；终不复言。吕后数言：“张王以公主故，不宜有此。”〔数，所角翻。〕上怒曰：“使张敖据天下，岂少而女乎！”〔少，诗沼翻。而，汝也。〕不听。
廷尉以贯高事辞闻。上曰：“壮士！谁知者？以私问之。”〔盖欲求贯高平日相知昵者，以其私问之。〕中大夫泄公曰：〔班表：郎中令之属有太中大夫、中大夫，皆掌论议。泄，音薛。泄，姓也；秦时卫有泄姬。〕“臣之邑子，素知之，此固赵国立义不侵、为然诺者也。”〔言以义自立，不受侵辱，重于然诺也。〕上使泄公持节往问之箯舆前。〔韦昭曰：如今舆床，人舆以行。师古曰：箯舆者，编竹木以为舆形，如今之食舆。高时搒笞刺剟委困，故以箯舆处之。索隐曰：服虔云：编竹木如今峻，可以粪除也。何休注公羊：笋，音峻。笋者，竹箯，一名编，齐、鲁以北名为笋。郭璞三苍注云：箯，轝土器，音鞭。〕泄公与相劳苦，如生平驩，〔劳，力到翻。相劳，且问其所苦也。〕因问：“张王果有计谋不？”〔不，读曰否。〕高曰：“人情宁不各爱其父母、妻子乎？今吾三族皆以论死，〔谓以罪论抵死。〕岂爱王过于吾亲哉？顾为王实不反，〔为于伪翻。〕独吾等为之。”具道本指所以为者、王不知状。于是泄公入，具以报上。春，正月，上赦赵王敖。废为宣平侯，徙代王如意为赵王。
上贤贯高为人，使泄公具告之曰：“张王已出。”因赦贯高。贯高喜曰：“吾王审出乎？”泄公曰：“然。”泄公曰：“上多足下，故赦足下。”贯高曰：“所以不死、一身无余者，白张王不反也。今王已出，吾责已塞，〔塞，悉则翻。〕死不恨矣。且人臣有篡弑之名，何面目复事上哉！〔复，扶又翻。〕纵上不杀我，我不愧于心乎！”乃仰绝亢，遂死。〔苏林曰：亢，颈大脉也，俗所谓胡脉也。师古曰：亢者，总谓颈耳。尔雅云：亢，鸟咙，即喉咙也。亢，音冈，又下郎翻。〕
荀悦论曰：贯高首为乱谋，杀主之贼；〔杀，读曰弑。〕虽能证明其王，小亮不塞大逆，私行不赎公罪。〔塞，悉则翻。行，下孟翻。〕春秋之义大居正，〔大居正者，以居正为大也。〕罪无赦可也。
臣光曰：高祖骄以失臣，贯高狠以亡君。使贯高谋逆者，高祖之过也；使张敖亡国者，贯高之罪也。
⑤诏：“丙寅前有罪，殊死已下，皆赦之。”
⑥二月，行自洛阳至。
⑦初，上诏：“赵群臣宾客敢从张王者，皆族。”郎中田叔、孟舒皆自髡钳为王家奴以从。〔田叔、孟舒，皆赵国郎中也。从，才用翻。〕及张敖既免，上贤田叔、孟舒等。召见，与语，汉廷臣无能出其右者。〔师古曰：古者以右为尊；言材用无有过之者，故云无出其右也。贡父曰：古者居则贵左，兵则贵右；贵右似战国时俗也。〕上尽拜为郡守、诸侯相。〔班表：郡守，秦官，掌治其郡，秩二千石。汉初，诸侯王国亦置丞相，统众官、群卿大夫都官，如汉朝。景帝中五年，令诸侯王不得复治国，天子为置吏，改丞相曰相，秩二千石。〕
⑧夏，六月〔章：甲十五行本“月”下有“乙未”二字：乙十一行本同；孔本同；张校同；退斋校同。〕晦，日有食之。
⑨更〔章：甲十五行本“更”上有“是岁”二字；乙十一行本同；孔本同。〕以丞相何为相国。〔自丞相进相国，则相国之位尊于丞相矣。〕
十年（甲辰，公元前一九七年）
①夏，五月，太上皇崩于栎阳宫。秋，七月，癸卯，葬太上皇于万年，〔师古曰：三辅黄图云：高祖初居栎阳，太上皇因居栎阳；既崩，葬其北原，起万年邑置长、丞焉。考异曰：汉书：“五月，太上皇后崩。”“七月，癸卯，太上皇崩，葬万年。”荀纪，五月无“后”字，七月无“崩”字。盖荀悦之时，汉书本尚未讹谬故也；今从之。〕楚王、梁王皆来送葬。赦栎阳囚。〔臣瓒曰：万年陵在栎阳县，故特赦之。〕
②定陶戚姬有宠于上〔如淳曰：姬，音怡。众妾之总称也。汉官曰：姬妾数百。臣瓒曰：汉秩禄令及茂陵书：姬，内官也，秩比二千石，位次倢妤下，在七子、八子之上。索隐曰：如淳音怡，非也。茂陵书，姬是内官，是矣；然官号及妇人通称姬者，姬，周之姓，所以左传称伯姬，叔姬；以言天子之宗女贵于他姓，故遂以姬为妇人美号。〕生赵王如意。上以太子仁弱，谓如意类己；虽封为赵王，常留之长安。上之关东，戚姬常从，〔从，才用翻。〕日夜啼泣，欲立其子。吕后年长，常留守，益疏。〔长，知两翻。守，式又翻。疏，与疎同。〕上欲废太子而立赵王，大臣争之，皆莫能得。御史大夫周昌廷争之强，上问其说。昌为人吃，〔吃，音讫，言之难也。〕又盛怒，曰：“臣口不能言，然臣期期知其不可！陛下欲废太子，臣期期不奉诏！”〔师古曰：以口吃故，重言期期。贡父曰：期，读如荀子“目欲綦色”之綦；楚人谓极为綦。孔颖达曰：释诂曰，汔也；杜预曰：汔，期也。然则期字虽别，皆是近义，言其近当如此。史记称高祖废太子，周昌曰：“臣期知其不可”，周昌又曰：“臣期不奉诏。”言期者，意亦与汔同。〕上欣然而笑。吕后侧耳于东厢听，〔韦昭曰：东厢，殿东堂也。师古曰：正寝之东西室皆曰厢，言似箱箧之形。〕既罢，见昌，为跪谢，曰：“微君，太子几废。”〔为，于伪翻。几，居依翻。〕
时赵王年十岁，上忧万岁之后不全也；符玺御史赵尧〔符玺御史，御史之掌符玺者也，属御史大夫。玺，斯氏翻。〕请为赵王置贵强相，〔为，于伪翻。相，息亮翻。〕及吕后、太子、群臣素所敬惮者。上曰：“谁可者？”尧曰：“御史大夫昌，其人也。”上乃以昌相赵，〔为吕后杀戚夫人及如意张本。〕而以尧代昌为御史大夫。〔考异曰：史记、汉书张良传，皆云“十二年上击黥布还，愈欲易太子”。按百官表：“十年，赵尧为史大夫”，则是时太子位已定；今从之。〕
③初，上以阳夏侯陈豨为相国，监赵、代边兵；〔夏，音贾。豨，许岂翻，又音希。徐广曰：为赵相国，将兵守代。监，古衔翻。〕豨过辞淮阴侯。唯阴侯挈其手，辟左右，〔辟，音辟，除也；屏除左右也。〕与之步于庭，仰天叹曰：“子可与言乎？”豨曰：“唯将军令之！”淮阴侯曰：“公之所居，天下精兵处也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自将。〔将，即亮翻。〕吾为公从中起，天下可图也。”〔为，于伪翻。〕陈豨素知其能也，信之，曰：“谨奉教！”
豨常慕魏无忌之养士，〔魏无忌，信陵君也。〕及为相守边，告归，〔汉律：二千石有予告，有赐告。予告者，在官有功最，法所当得也。赐告者，病满三月当免，天子优赐其告，使得带印绶、将官属归家治病。至成帝时，郡国二千石赐告不得归家；至和帝时，赐、予皆绝。师古曰：告者，请谒之言，谓请休耳。或谓之谢，谢，亦告也。左传曰：韩献子告老；礼记曰：若不得谢。汉书诸云谢病，皆同义。〕过赵，宾客随之〔章：甲十五行本“之”下有“者”字；乙十一行本同；孔本同。〕千余乘〔乘，绳证翻。〕邯郸官舍皆满。赵相周昌求入见上，〔见，贤遍翻。〕具言豨宾客甚盛，擅兵于外数岁，恐有变。上令人覆案豨客居代者诸不法事，多连引豨。豨恐；韩王信因使王黄、曼丘臣等说诱之。〔说，式芮翻。诱，音酉。〕
太上皇崩，上使人召豨，豨称病不至；九月，遂与王黄等反，自立为代王，劫略赵、代。上自东击之。至邯郸，喜曰：“豨不〔章：甲十五行本“不”下有“南”字；乙十一行本同；孔本同；张校同。〕据邯郸而阻漳水，吾知其无能为矣！”
周昌奏：“常山二十五城，亡其二十城；请诛守、尉。”〔秦灭赵，置巨鹿、邯郸郡；汉始置常山郡。杜佑通典曰：汉常山郡故城，在赵州元氏县西。守者，郡守；尉者，都尉。守，式又翻。〕上曰：“守、尉反乎？”对曰：“不。”〔不，读曰否。〕上曰：“是力不足，亡罪。”
上令周昌选赵壮士可令将者，白见四人。〔将，即亮翻；下同。见，贤遍翻。〕上嫚骂曰：“竖子能为将乎？”四人堑，皆伏地；上封各千户，以为将。左右谏曰：“从入蜀、汉，伐楚，赏未徧行；今封此，何功？”上曰：“非汝所知。陈豨反，赵、代地皆豨有。吾以羽檄征天下兵，未有至者，今计唯独邯郸中兵耳；吾何爱四千户，不以慰赵子弟！”皆曰：“善！”
又闻豨将皆故贾人；上曰：“吾知所以与之矣。”乃多以金购豨将，豨将多降。〔师古曰：与，如也，言能如之何也。贡父曰：与，犹待也。原父曰：知与之者，知所以与之之术也。豨将皆故贾人，贾人嗜利，乃多以金购之。贾，音古。〕
十一年（乙巳，公元前一九六年）
①冬，上在邯郸。陈豨将侯敞将万余人游行，王黄将骑千余军曲逆，张春将卒万余人渡河攻聊城；〔班志，聊城县属东郡。括地志：聊城故城，在博州聊城县西二十里，春秋时齐之西界。聊，摄也。战国时亦为齐地。〕汉将军郭蒙与齐将击，大破之。太尉周勃道太原入定代地，至马邑，不下，攻残之。〔残，谓多所杀戮。〕赵利守东垣，帝攻拔之，更命曰真定。〔更，工衡翻。〕帝购王黄、曼丘臣以千金，其麾下皆生致之。于是陈豨军遂败。
淮阴侯信称病，不从击豨，阴使人至豨所，与通谋。信谋与家臣夜诈诏赦诸官徒、奴，〔有罪而居作者为徒；有罪而没入官者为奴。〕欲发以袭吕后、太子；部署已定，待豨报。其舍人得罪于信，信囚，欲杀之。春，正月，舍人弟上变，告信欲反状于吕后。〔按班书功臣表，告信反者，舍人乐说也，封慎阳侯。〕吕后欲召，恐其傥不就；〔傥，或然之辞。〕乃与萧相国谋，诈令人从上所来，言豨已得，死，列侯、群臣皆贺。相国绐信曰：“虽疾，强入贺。”〔强，其两翻。〕信入，吕后使武士缚信，斩之长乐钟室。〔师古曰：悬钟之室。〕信方斩，曰：“吾悔不用蒯彻之计，〔不用蒯彻，见十卷四年。〕乃为儿女子所诈，岂非天哉！”遂夷信三族。
臣光曰：世或以韩信〔章：甲十五行本“信”下有“为”字；乙十一行木同；孔本同。〕首建大策，与高祖起汉中，定三秦，遂分兵以北，禽魏，取代，仆赵，胁燕，东击齐而有之，南灭楚垓下，汉之所以得天下者，大抵皆信之功也。观其距蒯彻之说，迎高祖于陈，〔见卷六年。〕岂有反心哉！良由失职怏怏，遂陷悖逆。夫以卢绾里闬旧恩，犹南面王燕，信乃以列侯奉请；〔闬，侯旰翻。王，于况翻。朝，直遥翻。请，才性翻，又如字。〕岂非高祖亦有负于信哉？臣以为高祖用诈谋禽信于陈，言负则有之；虽然，信亦有以取之也。始，汉与楚相距荥阳，灭齐，不还报而自王；〔见十卷四年。〕其后汉追楚至固陵，与信期共攻楚而信不至；〔见十卷五年。〕当是之时，高祖固有取信之心矣，顾力不能耳。及天下已定，〔章：甲十五行本“定”；下有“则”字；乙十一行本同；孔本同。〕信复何恃哉！〔复，扶又翻。〕夫乘时以徼利者，市井之志也；〔徼，一遥翻。〕酬功而报德者，士君子之心也。〔酬，时流翻。〕信以市井之志利其身，而以士君子之心望于人，不亦难哉！是故太史公论之曰：“假令韩信学道谦让，不伐己功，不矜其能，则庶几哉！〔几，居衣翻。〕于汉家勋，可以比周、召、太公之徒，后世血食矣！不务出此，而天下已集，乃谋畔逆；夷灭宗族，不亦宜乎！”
②将军柴武斩韩王信于参合。〔姓谱：柴姓，高柴之后。班志，参合县属代郡。括地志：参合故城在朔州定襄县北。〕
③上还洛阳，闻淮阴侯之死，且喜且怜之；〔喜者，喜除其逼；怜者，怜其功大。〕问吕后曰：“信死亦何言？”吕后曰：“信言恨不用蒯彻计。”上曰：“是齐辩士蒯彻也。”乃诏齐捕蒯彻。蒯彻至，上曰：“若教淮阴侯反乎？”对曰：“然，臣固教之。竖子不用臣之策，故令自夷于此；如用臣之计陛下安得而夷之乎！”上怒曰：“烹之！”彻曰：“嗟乎！冤哉烹也！”上曰：“若教韩信反，何冤？”对曰：“秦失其鹿，天下共逐之，高材疾足者先得焉。跖之狗吠尧；尧非不仁，狗固吠非其主。当是时，臣唯独知韩信，非知陛下也。且天下锐精持锋〔锐精，言磨淬精铁而锐之也。〕欲为陛下所为者甚众，顾力不能耳，〔师古曰：顾，念也。余谓顾，反视也，反己而自视其力有所不能也。〕又可尽烹之邪？”上曰：“置之。”〔置，犹舍也，又赦也。〕
④立子恒为代王，都晋阳。〔晋阳，汉为太原郡治所。如淳曰：文纪言都中都。又文帝过太原，复晋阳、中都二岁，似迁都于中都也。恒，户登翻。〕
⑤大赦天下。
⑥上之击陈豨也，征兵于梁；梁王称病，使将将兵诣邯郸。上怒，使人让之、梁王恐，欲自往谢。其将扈辄曰：“王始不往，见让而往，往则为禽矣；不如遂发兵反。”梁王不听。梁太仆得罪，亡走汉，告梁王与扈辄谋反。于是上使使掩梁王，梁王不觉，遂囚之洛阳。有司治：“反形已具，〔臣瓒曰：扈辄劝越反而越不诛，是反形已具也。〕请论如法。”上赦以为庶人，传处蜀青衣。〔青衣道属蜀郡。臣瓒曰：今汉嘉是也。章怀太子贤曰：青衣道，在大江、青衣二水之会，今嘉州龙游县也。传，张恋翻。处，昌吕翻。〕西至郑，逢吕后从长安来。彭王为吕后泣涕，自言无罪，愿处故昌邑。〔二世二年，彭越起于昌邑。为，于伪翻。〕吕后许诺，与俱东。至洛阳，吕后白上曰：“彭王壮士，今徙之蜀，此自遗患；不如遂诛之。妾谨与俱来。”于是吕后乃令其舍人告彭越复谋反。〔复，扶又翻。〕廷尉王恬开秦请族之，上可其奏。三月，夷越三族。〔此以汉书本纪为据；史记高祖纪作“夏，夷彭越三族”，年表书“越反，诛”，又在十年夏诛彭越，盖以卢绾言为据。〕枭越首洛阳，下诏：“有收视者，辄捕之。”
梁大夫栾布使于齐，〔姓谱：栾，晋卿栾氏之后。〕还，奏事越头下，祠而哭之。吏捕以闻。上召布，骂，欲烹之。方提趋汤，〔提，挈也；挈而趋鼎，欲投之于汤。趋，七喻翻。〕布顾曰：“愿一言而死。”上曰：“何言？”布曰：“方上之困于彭城，败荥阳、成皋间，项王所以遂不能西者，徒以彭王居梁地，与汉合从苦楚也。〔从，子容翻。〕当是之时，王一顾，与楚则汉破，与汉则楚破。且垓下之会，微彭王，项氏不亡。天下已定，彭王剖符受封，亦欲传之万世。今陛下一征兵于梁，彭王病不行，而陛下疑以为反；反形未具，以苛小案诛灭之。臣恐功臣人人自危也。今彭王已死，臣生不如死，请就烹！”于是上乃释布罪，拜为都尉。
⑦丙午，立皇子恢为梁王；〔考异曰：汉书诸侯王表作“三月丙午”。按刘羲叟长历：三月丙辰朔，无丙午；今从史记年表。今按史记年表作“二月丙午”，但通鉴先书“三月夷彭越三族”，方于此书“立子恢为梁王”，则又是三月丙午。〕丙寅，立皇子友为淮阳王。罢东郡，颇益梁；罢颖川郡，颇益淮阳。
⑧夏，四月，行自洛阳至。
⑨五月，诏立秦南海尉赵佗为南粤王，〔晋志：秦使任嚣、赵佗攻粤，略取陆梁地，遂定南粤，以为桂林、南海、象三郡，非三十六郡之限；乃置南海尉以典之，所谓“东南一尉”也。余谓始皇二十六，分天下为三十六郡，郡置守、尉、监。三十三年，取南粤，置南海、桂林、象郡；此南海尉止典南海一郡兵，犹三十六郡之尉也，安得兼典桂林、象郡！任嚣既死，秦已破灭，赵佗始击并桂林、象郡，以此知非兼典也。佗，徒河翻。〕使陆贾即授玺绶，〔姓谱：陆，古天子陆终之后。〕与剖符通使，使和集百越，无为南边患害。
初，秦二世时，南海尉任嚣病且死，〔任，音壬。嚣，音敖。〕召龙川令赵佗，〔班志：龙川县属南海郡。裴氏广州记龙川本博罗县之东乡，有龙穿地而出，即穴流泉，因以为号。师古曰：今循州。〕语曰：〔语，牛倨翻。〕“秦为无道，天下苦之。闻陈胜等作乱，天下未知所安。南海僻远，吾恐盗兵侵地至此，欲兴兵绝新道自备，〔苏林曰：新道，秦所新通越道。〕待诸侯变；会病甚。且番禺负山险，阻南海，〔班志．番禺县属南海郡，尉佗所都。今为广州治所。番，音潘。禺，音愚，又鱼容翻。〕东西数千里，颇有中国人相辅；此亦一州之主也，可以立国。郡中长吏，无足与言者，〔长，知两翻。〕故召公告之。”即被佗书，〔韦昭曰：被之以书，音光被之被，皮义翻。〕行南海尉事。嚣死，佗即移檄告横浦、阳山、湟溪关曰：〔武帝伐南越，遣杨仆出豫章，下横浦；则横浦通豫章之路也。杜佑曰：横圃关在虔州大庾县西南。南康记曰：南野大庾岭三十里至横浦，有秦时关，其下谓为塞上。班志：阳山侯国属桂阳郡。姚氏曰：连州阳山县上流百余里有骑田岭，当是阳山关。新唐书地理志：连州阳山县有故秦湟溪关。郡国志：阳山县理洭水之南，即其故墟，本南越置关之邑，故关在县西北四十里茂溪口。湟，音皇。〕“盗兵且至，急绝道，聚兵自守！”因稍以法诛秦所置长吏，以其党为假守。秦已破灭，佗即击并桂林、象郡，〔桂林，后武帝改为郁林郡。象郡，武帝改为日南郡。〕自立为南越武王。〔韦昭曰：生以武为号，不稽于古也。〕
陆生至，尉佗魋结、〔服虔曰：今兵士椎头髻也。师古曰：椎髻者，一撮之髻，其形如椎。魋，音椎。结，读曰髻。〕箕倨见陆生。陆生说佗曰：“足下中国人，〔尉佗本真定人，故贾云然。〕亲戚、昆弟、坟墓在真定。今足下反天性，弃冠带，〔背父母之国，不念坟墓、宗族，是反天性也；椎髻以从蛮夷之俗，是弃冠带也。〕欲以区区之越与天子抗衡为敌国，祸且及身矣！且夫秦失其政，诸侯、豪杰并起，唯汉王先入关，据咸阳。项羽倍约，自立为西楚霸王，〔倍，蒲妹翻。〕诸侯皆属，可谓至强，然汉王起巴、蜀，鞭笞天下，遂诛项羽，灭之；五年之间，海内平定。此非人力，天之所建也。天子闻君王王南越，〔王王，下于况翻；下故王同。〕不助天下诛暴逆，将相欲移兵而诛王。天子怜百姓新劳苦，故且休之，遣臣授君王印，剖符通使。君王宜郊迎，北面称臣；乃欲以新造未集之越，〔师古曰：未集，言未成也。〕屈强于此！〔师古曰：屈强，谓不柔服也。屈，其勿翻。〕汉诚闻之，掘烧王先人冢，夷灭宗族，使一偏将将十万众临越，则越杀王降汉如反复手耳！”于是尉佗乃蹶然起坐，〔师古曰：蹶然，惊起之貌也。蹶，音厥。〕谢陆生曰：“居蛮夷中久，殊失礼义。”因问陆生曰：“我孰与萧何、曹参、韩信贤？”陆生曰：“王似贤也。”复曰：“我孰与皇帝贤？”〔复，扶又翻。〕陆生曰：“皇帝继五帝、三皇之业，统理中国；中国之人以亿计，地方万里，万物殷富；政由一家，自天地剖判未始有也。今王众不过数十万，皆蛮夷，崎岖山海间，〔崎，丘宜翻。岖，音区。〕譬若汉一郡耳，何乃比于汉！”尉佗大笑曰：“吾不起中国，故王此；使我居中国，何遽不若汉！”〔师古曰：言有何迫促而不如汉也。余谓遽者，急促也，今江南人谓之便；何至便不如汉也。遽，其庶翻。〕乃留陆生与饮，数月，曰：“越中无足与语。至生来，令我日闻所不闻。”赐陆生橐中装直千金，〔张晏曰：橐中装，珠玉之宝也。装，裹也。如淳曰：明月珠之属也。师古曰：有底曰囊，无底曰橐；言其宝物质轻而价重，可入囊橐以赍行，故曰橐中装。〕他送亦千金。〔苏林曰：非橐中物，故曰他送。师古曰：他，犹余也。〕陆生卒拜尉佗为南越王，〔卒，子恤翻。〕令称臣，奉汉约。归报，帝大悦，拜贾为太中大夫。
陆生时时前说称诗、书，帝骂之曰：“乃公居马上而得之，安事诗、书！”陆生曰：“居马上得之，宁可以马上治之乎？〔治，直之翻。〕且汤、武逆取而以顺守之；文武并用，长久之术也。昔者吴王夫差、智伯、秦始皇，皆以极武而亡。乡使秦已并天下，行仁义，法先圣，陛下安得而有之！”〔乡，读曰向。〕帝有堑色，曰：“试为我着秦所以失天下、吾所以得之者及古成败之国。”陆生乃粗述存亡之征，〔为，于伪翻。粗，坐五翻，略也。〕凡着十二篇。每奏一篇，帝未尝不称善，左右呼万岁；号其书曰“新语”。
⑩帝有疾，恶见人，〔恶，乌路翻。〕卧禁中，诏户者无得入群臣，〔户者，谓守门户者也。〕群臣绛、灌等莫敢入，十余日。舞阳侯樊哙排闼直入，〔班志，舞阳县属颍川郡。应劭曰：舞水出其县之南。史记正义：在许州叶县东十里。师古曰：闼，宫中小门也；一曰：门屏也；音土曷翻。〕大臣随之。上独枕一宦者卧。〔枕，之鸩翻。〕哙等见上，流涕曰：“始，陛下与臣等起丰、沛，定天下，何其壮也；今天下已定，又何惫也！〔惫，蒲拜翻，疲极也。〕且陛下病甚，大臣震恐；不见臣等计事，顾独与一宦者绝乎！且陛下独不见赵高之事乎？”〔谓与李斯谋杀扶苏立胡亥也。〕帝笑而起。
初，淮阴侯死，布已心恐。及彭越诛，醢其肉以赐诸侯。〔师古曰：反者被诛，皆以醢，即刑法志所谓“菹其骨肉”是也。贾公彦曰：有骨为臡，无骨为醢；菜、肉通。全物若?为菹，细切为齑。作臡、醢者，必先膊干其肉及渍锉之，杂以粱、曲及盐，渍以美酒，涂置甀中，百日则成矣。菹，酰、酱所和。〕使者至淮南，淮南王方猎，见醢，因大恐，阴令人部聚兵，候伺旁郡警急。布所幸姬，病就医，医家与中大夫贲赫对门，〔贲，音肥，姓也；赫，其名也。姓谱有贲姓，以为县贲父之后；风俗通，鲁有贲浦；皆音奔。〕赫乃厚馈遗，从姬饮医家；〔遗，于季翻。〕王疑其与乱，欲捕赫。赫乘传诣长安上变，〔传，柱恋翻。〕言“布谋反有端，可先未发诛也。”上读其书，语萧相国，相国曰：“布不宜有此，恐仇怨妄诬之。〔语，牛倨翻。怨，于元翻。〕请击赫，使人微验淮南王。”〔师古曰：微验者，不显言其事。〕淮南王见赫以罪亡上变，固已疑其言国阴事；汉使又来，颇有所验；遂族赫家，发兵反。反书闻，上乃赦贲赫，以为将军。
上召诸将问计。皆曰：“发兵击之，坑竖子耳，何能为乎！”汝阴侯滕公〔班志，汝阴县属汝南郡，春秋胡子之国。史记正义曰：汝阴即今阳城。余据唐阳城县属河南郡，与汉汝南之汝阴相去颇远。又据史记滕公传：“平城围解，增食细阳千户”，细阳县属汝南郡，盖与汝阴邻境。索隐曰：汝阴属汝南，亦据班志也。〕召故楚令尹薛公问之。令尹曰：“是固当反。”滕公曰：“上裂地封之，疏爵而王之；〔疏，分也。〕其反何也？”令尹曰：“往年杀彭越，前年杀韩信；此三人者，同功一体之人也，自疑祸及身，故反耳！”滕公言之上，上乃召见，问薛公，薛公对曰：“布反不足怪也。使布出于上计，山东非汉之有也；出于中计，胜败之数未可知也；出于下计，陛下安枕而卧矣。”上曰：“何谓上计？”对曰：“东取吴，西取楚，并齐，取鲁，传檄燕、赵，固守其所，山东非汉之有也。”“何谓中计？”“东取吴，西取楚，并韩，取魏，据敖仓之粟，塞成皋之口，胜败之数未可知，也。“何谓中计？东取吴，西取下蔡，归重于越，身归长沙，〔吴，谓荆王刘贾所封之地；楚，谓楚王交所封之地；齐，谓齐王肥所封之地。鲁亦入楚境；韩地，时以益淮阳国；魏地，梁王友所封也。下蔡县属沛郡，春秋时之州来也。越，会稽地，故越王句践之墟也。长沙，吴芮所封国，时其子臣嗣封。黥布都六，阻淮为固，故策其西取下蔡，东取刘贾，以据全淮。越在东南，故策其归辎重于越以自厚，为深固不可取之计；布娶于长沙王，故策其身归长沙；料其出于丽山之徒，虑不及远也。重，直用翻。〕陛下安枕而卧，汉无事矣。”上曰：“是计将安出？”对曰：“出下计。”上曰：“何为废上、中计而出下计？”对曰：“布，故丽山之徒也，〔丽，与骊同。事见八卷秦二世一年。〕自致万乘之主，此皆为身，不顾后、为百姓万世虑者也；〔皆为，不伪翻；下间为、为妻、为上同。〕故曰出下计。”上曰：“善！”封薛公千户。乃立皇子长为淮南王。〔考异曰：史记诸侯年表云：“十二月，庚子，厉王长元年。”汉书诸侯王表：“十月庚午立。”今从汉书帝纪。〕
是时，上有疾，欲使太子往击黥布。太子客东园公、绮里季、夏黄公、甪里先生〔此所谓四皓也，避秦之乱，隐于商山。索隐曰：按陈留志云：园公，姓唐，字宣明，居园中，因以为号。夏黄公，姓崔，名广，字少通，齐人，隐居夏里修道，故号曰夏黄公。甪里先生，河内轵人，太伯之后，姓周，名术，字符道，京师号曰霸上先生，一曰角里先生。甪，卢谷翻。〕说建成侯吕释之曰：〔班志，建成侯国属沛郡。〕“太子将兵，有功则位不益，〔师古曰：太子嗣君，位已至矣，虽更立功，位无加益。〕无功则从此受祸矣。君何不急请吕后，承间为上泣言：『黥布，天下猛将也，善用兵。今诸将皆陛下故等夷，〔间，古苋翻。师古曰：夷平也；言故时皆齐等。〕乃令太子将此属，无异使羊将狼，莫肯为用；且使布闻之，则鼓行而西耳。上虽病，强载辎车，〔强，其两翻。师古曰：辎车，衣车也。〕卧而护之，诸将不敢不尽力。上虽苦，为妻子自强！』”于是吕释之立夜见吕后。吕后承间为上泣涕而言，如四人意。〔考异曰：史记、汉书皆云“吕泽夜见吕后”，按恩泽侯表有周吕侯泽、建成侯释之。今此上云建成侯，而下云吕泽，恐误；当为释之是。又留侯世家：“上欲废太子，立戚夫人子赵王如意，大臣多谏争，未能得坚决者也。吕后恐，不知所为。人或谓吕后曰：『留侯善画计策，上信用之。』吕后乃使建成侯吕泽劫留侯，曰：『君常为上谋臣。今上易太子，君安得高枕而卧乎？』留侯曰：『始，上数在困急之中，幸用臣策；今天下安定，以爱欲易太子，骨肉之间，虽臣等百余人何益！』吕泽强要曰：『为我画计。』留侯曰：『此难以口舌争也。顾上有不能致者，天下有四人。四人者，年老矣，皆以为上嫚侮人，故逃匿山中，义不为汉臣；然上高此四人。今公诚能无爱金、玉、璧、帛，令太子为书，卑辞安车，因使辩士固请；宜来。来，以为客，时时从入朝，令上见之，则必异而问之。问之，上知此四人贤，则一助也。』于是吕后令吕泽使人奉太子书，卑辞厚礼，迎此四人。四人至，客建成侯所。上欲使太子击黥布，四人相谓曰：『凡来者，将以存太子。太子将兵，事危矣。』乃说建成侯云云。上遂自行。上破布归，置酒，太子侍。四人从太子，年皆八十有余，须眉皓白，衣冠甚伟。上怪问之，曰『彼何为者？』四人前对，各言名姓：曰东园公、角里先生、绮里季、夏黄公。上乃大惊曰：『吾求公数岁，公辟逃我；今公何自从吾儿游乎？』四人皆曰：『陛下轻士，善骂，臣等义不受辱，故恐而亡匿。窃闻太子为人，仁孝，恭敬，爱士，天下莫不延颈欲为太子死者，故臣等来耳。』上曰：『烦公幸卒调护太子。』四人为寿已毕，起去。上目送之，召戚夫人指示四人者曰：『我欲易之，彼四人辅之，羽翼已成，难动矣！吕氏真而主矣！』戚夫人泣。上曰：『为我楚舞，吾为若楚歌。』歌曰：『鸿鹄高飞，一举千里，羽翮已就，横绝四海。横绝四海，当可奈何！虽有绘缴，尚安所施！』歌数阕，戚夫人嘘唏流涕。上起去，罢酒。竟不易太子者，留侯本招此四人之力也。”按高祖刚猛伉厉，非畏搢绅讥议者也。但以大臣皆不肯从，恐身后赵王不能独立，故不为耳。若决意欲废太子，立如意，不顾义理，以留侯之久故亲信，犹云“非口舌所能争”，岂山林四叟片言遽能柅其事哉！借使四叟实能柅其事，不过污高祖数寸之刃耳，何至悲歌云“羽翮已成，绘缴安施”乎！若四叟实能制高祖使不敢废太子，是留侯为子立党以制其父也；留侯岂为此哉！此特辩士欲夸大四叟之事，故云然；亦犹苏秦约六国从，秦兵不敢窥函谷关十五年；鲁仲连折新垣衍，秦将闻之却军五十里耳。凡此之类，皆非事实。司马迁好奇，多爱而采之，今皆不取。〕上曰：“吾惟竖子固不足遣，〔惟，思也。〕而公自行耳。”
\
于是上自将兵而东，群臣居守，〔守，式又翻。〕皆送至霸上。留侯病，自强起，至曲邮，〔司马彪曰：长安县东有曲邮聚。索隐曰：今在新丰西，俗谓之邮头。汉书旧仪云：五里一邮，邮人居间相去一里半。按邮乃今之候也。〕见上曰：“臣宜从，〔从，才用翻。〕病甚。楚人剽疾，〔剽，匹妙翻。〕愿上无与争锋！”因说上令太子为将军，监关中兵。上曰：“子房虽病，强卧而傅太子。”〔监，古衔翻。强，其两翻。〕是时。叔孙通为太傅，留侯行少傅事。〔班志：太子太傅、少傅，古官。予据古世子有三师、三少，至汉惟太傅、少傅耳。少，诗照翻。〕发上郡、北地、陇西车骑、巴蜀材官及中尉卒三万人为皇太子卫，军霸上。〔应劭曰：材官，有材力者。汉官仪曰：民年二十三为正，一岁为卫士，二岁为材官、骑士，习射、御、骑驰、战陈，常以八月，太守、都尉、令、长、丞、尉会都试，课殿最；水处则习船；边郡将万骑行障塞，烽火，追虏。师古曰：车，常拟军兴者，若近代之戎车也；骑，常所养马，并其人使行充骑，若今武马及所养者主也；至光武罢省。班表：中尉，秦官，掌徼循京师；武帝太初元年，更名执金吾。〕
布之初反，谓其将曰：“上老矣，厌兵，必不能来。使诸将，诸将独患淮阴、彭越，今皆已死，余不足畏也。”故遂反。果如薛公之言，东击荆。荆王贾走死富陵；〔班志，富陵县属临淮郡。括地志：富陵故城，在楚州盱眙县东北六十里。〕尽劫其兵，渡淮击楚。楚发兵与战徐、僮间，〔班志，临淮郡有徐县、僮县，楚盖发兵与布战于二县之间。杜预曰：徐在下邳僮县东。括地志：大徐城在泗州徐城县北四十里，古徐国也。〕为三军，欲以相救为奇。〔师古曰：不聚一处而分为三，欲互相救，出奇谲。〕或说楚将曰：“布善用兵，民素畏之。且兵法：『诸侯自战其地为散地』，今别为三，彼败吾一军，〔散，如字。败，补迈翻。〕余皆走，安能相救！”不听。布果破其一军，其二军散走；布遂引兵而西。
十二年（丙午，公元前一九五年）
①冬，十月，上与布军遇于鄿西，〔班志，鄿县属沛郡。〕布兵精甚。上壁庸城，〔以布军锐甚，故坚壁以挫之。庸城，地名必亦在鄿县西。〕望布军置陈如项籍，上恶之。〔陈，读曰阵。恶，乌路翻。〕与布相望见，遥谓布曰：“何苦而反？”布曰：“欲为帝耳！”上怒骂之，遂大战。布军败走，渡淮，数止，战不利，〔数，所角翻。〕与百余人走江南，上令别将追之。
②上还，过沛，留，置酒沛宫，〔括地志：沛宫故地，在徐州沛县东南二十里一十步。〕悉召故人、父老、诸母、子弟佐酒，道旧故为笑乐。酒酣，〔乐，音洛；下同。应劭曰：不醒，不醉曰酣；一曰：酣，洽也，音户甘翻。〕上自为歌，起舞，慷慨伤怀，泣数行下，〔行，户刚翻。〕谓沛父兄曰：“游子悲故乡。〔师古曰：游子，行客也。悲，谓顾念也。〕朕自沛公以诛暴逆，遂有天下；其以沛为朕汤沐邑，复其民，世世无有所与。”〔复除其民，不豫赋役。复，方目翻。与，读曰预。〕乐饮十余日，乃去。
③汉别将击英布军洮水南、北，皆大破之。〔苏林曰：洮，音兆。徐广曰：洮，音道，在江、淮间。余据布军既败走江南，则洮水当在江南。罗含湘中记：零陵有洮水。水经注：洮水出洮阳县西南，东流注于湘水。如淳注：洮阳之洮，音韬。盖布旧与长沙王婚，其败也，往从之，而洮水又在长沙境内，疑近是也。杜佑曰：汉洮阳县城在永州湘源县西北。按今全州，汉洮阳县地，有洮水，在清湘县北。〕布故与番君婚，以故长沙成王臣使人诱布，伪欲与亡走越，布信而随之。番阳人杀布兹乡民田舍。〔番，音婆。师古曰：兹乡，鄡阳县之乡也。班志，鄡阳县属豫章郡。鄡，古么翻。余据史记及汉书高纪，皆言“追斩布番阳”，窃意兹乡当在番阳界，非鄡阳。〕
④周勃悉定代郡、雁门、云中地，斩陈豨于当城。〔班志，当城县属代郡。阚骃十三州记：当城在高柳东八十里；县当桓都山作城，故曰当城。史记正义曰：当城在朔州定襄县界。考异曰：卢绾传云：“汉使樊哙击斩豨”，按斩豨者周勃，非樊哙也。〕
⑤上以荆王贾无后，更以荆为吴国；辛丑，立兄仲之子濞为吴王，〔服虔曰：濞，音帔，普懿翻。〕王三郡、五十三城。〔为后濞以吴反张本。〕
⑥十一月，上过鲁，以太牢祠孔子。
⑦上从破黥布归，疾益甚，愈欲易太子。张良谏不听，因疾不视事。〔良先行太子少傅事，以谏不听，因称疾不肯视事。〕叔孙通谏曰：“昔者晋献公以骊姬之故，废太子，立奚齐，晋国乱者数十年，为天下笑。〔晋献公嬖骊姬，欲立其子，故废太子申生，而以骊姬之子奚齐属荀息而立之。公薨，里克杀奚齐。荀息立其弟卓子。里克杀卓子，迎立惠公。惠公为秦所执，既归而薨，子怀公立。秦纳文公而杀怀公，晋乃定。〕秦以不蚤定扶苏，令赵高得以诈立胡亥，自使灭祀，〔事见秦纪。〕此陛下所亲见。今太子仁孝，天下皆闻之。吕后与陛下攻苦食啖，〔徐广曰：攻，犹今人言击也。“啖”，一作“淡”。如淳曰：食无菜茹为啖。师古曰“啖”，当作“淡”，淡，谓无味之食也。言共攻击勤苦之事，食无味之食也。孔文祥曰：与帝俱攻冒苦难，俱食淡也。或曰：攻，治也。余按周礼丱人注物地占其形色，知咸啖也。释文：啖，直览翻；疏作“咸淡”。则知“啖”、“淡”古字通用。〕其可背哉！〔背，蒲妹翻。〕陛下必欲废适而立少，〔适谓太子，少谓赵王。适，读曰嫡。〕臣愿先伏诛，以颈血污地！”〔污，乌故翻。〕帝曰：“公罢矣，吾直戏耳！”叔孙通曰：“太子，天下本，本一摇，天下振动；奈何以天下为戏乎？”时大臣固争者多；上知群臣心皆不附赵王，乃止不立。
⑧相国何以长安地陿，〔陿，与狭同。〕上林中多空地，弃；愿令民得入田，毋收槀，为禽兽食。〔师古曰：槀，禾秆也，言恣人田之，不收其槀税也。索隐曰：苗子还种田人，收槀入官。槀，工老翻。〕上大怒曰：“相国多受贾人财物，乃为请吾苑！”下相国廷尉，械击之。〔贾，音古。为，于伪翻。下遐嫁翻。〕数日，王卫尉侍，前问曰：〔师古曰：前问，谓进而请也。〕“相国何大罪，陛下系之暴也？”上曰：“吾闻李斯相秦皇帝，有善归主，有恶自与。今相国多受贾竖金，而为之请吾苑以自媚于民，〔师古曰：媚，爱也；求爱于民。〕故系治之。”王徫尉曰：“夫职事苟有便于民而请之，真宰相事；陛下奈何乃疑相国受贾人钱乎？且陛下距楚数岁，陈豨、黥布反，陛下自将而往；当是时，相国守关中，关中摇足，则关以西非陛下有也！相国不以此时为利，今乃利贾人之金乎？且秦以不闻其过亡天下；李斯之分过，又何足法哉！陛下何疑宰相之浅也！”帝不怿。〔师古曰：怿，悦也；感尉之言，故惭悔而不悦也。〕是日，使使持节赦出相国。相国年老，素恭谨，入，徒跣谢。帝曰：“相国休矣！相国为民请苑，吾不许；我不过为桀、纣主，而相国为贤相。吾故系相国，欲令百姓闻吾过也。”
⑨陈豨之反也，燕王绾发兵击其东北。〔陈豨反于代在燕之西南，故绾击其东北。〕当是时，陈豨使王黄求救匈奴；燕王绾亦使其臣张胜于匈奴，言豨等军破。张胜至胡，故燕王臧荼子衍出亡在胡，见张胜曰：“公所以重于燕者，以习胡事也；燕所以久存者，以诸侯数反，〔数，所角翻。〕兵连不决也。今公为燕，欲急灭豨等；〔为于伪翻。〕，豨等已尽，次亦至燕，公等亦且为虏矣。公何不令燕且缓陈豨，而与胡和！事宽，得长王燕；〔王，于况翻。〕即有汉急，可以安国。”张胜以为然，乃私令匈奴助豨等击燕。燕王绾疑张胜与胡反，上书请族张胜。胜还，具道所为者燕王乃诈论他人，脱胜家属，使得为匈奴间。〔间，古苋翻。〕而阴使范齐之陈豨所，欲令久亡，连兵勿决。〔欲使之连兵相持，胜负久而不决也。〕
汉击黥布，豨常将兵居代。汉击斩豨，其裨将降，言燕王绾使范齐通计谋于豨所。帝使使召卢绾，绾称病；〔章：甲十五行本“病”下有“上”字；乙十一行本同；孔本同。〕又使辟阳侯审食其、〔班志，辟阳县属信都国。辟，必亦翻。姓谱有审姓。食其，音异基。〕御史大夫赵尧往迎燕王，因验问左右。绾愈恐，闭匿，〔谓闭其踪迹，藏匿其人也。〕谓其幸臣曰：“非刘氏而王，独我与长沙耳。往年春，汉族淮阴，夏，诛彭越，皆吕氏计。今上病，属任吕后；〔属，之欲翻。〕吕后妇人，专欲以事诛异姓王者及大功臣。”乃遂称病不行，其左右皆亡匿。语颇泄，辟阳侯闻之。归，具报上，上益怒；又得匈奴降者，言张胜亡在匈奴为燕使。于是上曰：“卢绾果反矣！”春，二月，使樊哙以相国将兵击绾，立皇子建为燕王。
⑩诏曰：“南武侯织，亦粤之世也，立以为南海王。”〔文颖曰：高祖五年，以象郡、桂林、南海、长沙立吴芮为长沙王。象郡、桂林、南海属尉佗；佗未降，遥夺以封芮耳。后佗降汉，十一年，更立佗为越南王。自此王三郡，芮惟得长沙、桂阳耳。今封织南海王，复遥夺佗一郡，织未得王之。〕
上击布时，流矢所中，行道，疾甚。吕后迎良医。医入见，曰：“疾可治。”〔治，直之翻；下同。〕上嫚骂之曰：“吾以布衣提三尺取天下，〔师古曰：三尺，谓剑也。中，竹仲翻。见，贤遍翻。〕此非天命乎！命乃在天，虽扁鹊何益！”〔扁鹊，古之良医。扁，补辨翻。〕遂不使治疾，赐黄金五十斤，罢之。吕后问曰：“陛下百岁后，萧相国既死，谁令代之？”上曰：“曹参可。”问其次，曰：“王陵可；然少戆，〔少者，多少之少。师古曰：戆，愚也；古者下绀翻，今则竹巷翻。〕陈平可以助之。陈平知有余，然难独任。周勃重厚少文，〔知，读曰智。少，诗沼翻。〕然安刘氏者必勃也，可令为太尉。”吕后复问其次，〔复，扶又翻。〕上曰：“此后亦非乃所知也。”〔师古曰：乃，汝也；言自此之后，汝亦终矣，不复知之。〕夏，四月，甲辰，帝崩于长乐宫。〔寿五十三。考异曰：汉书云：“吕后与审食其谋尽诛诸将。郦商见审食其，说以：『如此，大臣内畔，诸将外反，亡可蹻足待也。』审食其入言之，乃以丁未发丧。”按吕后虽暴戾，亦安敢一旦尽诛大臣！又时陈平不在荥阳，樊哙不在代；此说恐妄，今不取。〕丁未，发丧，大赦天下。
卢绾与数千人居塞下候伺，幸上疾愈，自入谢；〔师古曰：冀得上疾愈自入谢，以为己身之幸也。〕闻帝崩，遂亡入匈奴。
五月，丙寅，葬高帝于长陵。〔班志：长陵县，高帝置，属左冯翊。皇甫谧曰：长陵在渭水北，去长安城三十五里。臣瓒曰：在长安北四十里。括地志：在雍州咸阳县东三十里。汉官仪曰：古不墓祭；秦始起寝于墓侧，汉因而不改。诸陵寝皆以晦、朔、二十四气、三伏、社、腊及四时上饭；其亲陵所宫人，随鼓漏理被、枕，具盥水，陈妆具。陵旁起邑，置令、丞、尉奉守。〕
初，高祖不修文学，而性明达，好谋，能听，自监门、戍卒，见之如旧。初顺民心作三章之约。〔见九卷元年。〕天下既定，命萧何次律、令，〔帝既灭项羽，四夷未附，兵革未息，三章之法，不足以御奸，萧何攗摭秦法，取其宜于时者，作律九章。〕韩信申军法，〔帝命张良、韩信序次兵法，凡百八十二家；删取要用，定着三十于家；诸吕用事而盗之。〕张苍定章程，〔如淳曰：章，历数之章术也；程者，权、衡、尺、斗、斛之平法也。师古曰：程，法式也。〕叔孙通制礼仪；〔见上卷六年、七年。〕又与功臣剖符作誓，丹书、铁契，金匮、石室，藏之宗庙。〔剖符作誓，谓剖符封功臣，刑白马与为山河带厉之盟也。丹书、铁契者，以铁为契，以丹书之。如淳曰：金匮，犹金縢也。师古曰：以金为匮，以石为室，重缄封之，重慎之义。盖谓以丹书盟誓之言于铁券，盛之以金匮、石室而藏之宗庙也。〕虽日不暇给，规摹弘远矣。〔邓展曰：若画工规模物之摹。韦昭曰：正员之器曰规。摹者，如画工未施，朱土摹之矣。师古曰：取喻规摹，谓立制立范也。给，足也；日不暇给，言众事繁多，常汲汲也。余谓日不暇给，盖言项羽既平，诸侯又叛也。〕
己巳，太子即皇帝位，尊皇后曰皇太后。
初，高帝病甚，人有恶樊哙云：“党于吕氏，即一日上晏驾，〔师古曰：恶，谓毁谮，言其罪恶也，音如字。晏驾者，天子当晨起早作；而忽崩殒，不出临朝，凡臣子之心，犹谓宫车晚出也。〕欲以兵诛赵王如意之属。”帝大怒，用陈平谋，召绛侯周勃受诏床下，曰：“陈平亟驰传载勃代哙将；平至军中，即斩哙头！”二人既受诏，驰传，未至军，〔如淳曰：四马，高足为置传，中足为驰传。律；诸当乘传及发驾置传，皆持尺五寸木传信，封以御史大夫印章。其乘传，参封之；参，三也。有期会，累封两端，端各两封，凡四封也。传，株恋翻。〕行计之曰：“樊哙，帝之故人也，功多；且又吕后弟吕媭之夫，〔媭，音须。师古曰：行计，谓于道中行且计也。〕有亲且贵。帝以忿怒故欲斩之，则恐后悔；宁因而致上〔章：甲十五行本重“上”字；乙十一行本同；孔本同；退斋校同。〕自诛之。”未至军，为坛，以节召樊哙。哙受诏，即反接，〔师古曰：反缚两手也。〕载槛车传诣长安；〔传，柱恋翻，递也。〕而令绛侯勃代将，将兵定燕反县。
平行，闻帝崩；〔师古曰：未至京师，于道中闻高帝崩。〕畏吕媭谗之于太后，乃驰传先去。逢使者，诏平与灌婴屯荥阳。平受诏，立复驰至宫，哭殊悲；因固请得宿卫中。〔请得宿卫禁中也。复，扶又翻；不同。〕太后乃以为郎中令，〔班表：郎中令，秦官，掌宫殿掖门户；武帝太初元年，更名光禄勋。〕使傅教惠帝。是后吕媭谗乃不得行。樊哙至，则赦，复爵邑。
太后令永巷因戚夫人，髡钳，衣赭衣，令舂。〔赭衣，囚服也；以赤土染之。赭，止也翻。〕遣使召赵王如意。使者三反，赵相周昌谓使者曰：“高帝属臣赵王，〔属，之欲翻。〕王年少；〔少，诗照翻；下同。〕窃闻太后怨戚夫人，欲召赵王并诛之，臣不敢遣王。王且亦病，不能奉诏。”太后怒，先使人召昌。昌至长安，乃使人复召赵王。王来，未到；帝知太后怒，自迎赵王霸上，与入宫，自挟与起居饮食。太后欲杀之，，不得间。〔间，古苋翻；隙也。〕
孝惠皇帝〔荀悦曰：讳“盈”之字曰“满”。师古曰：臣下以“满”字代“盈”者，则知帝讳盈也：他皆类此。高帝嫡长子。应劭曰：礼谥法：柔质慈民曰惠。师古曰：孝子善述人之志，故汉家之谥，自惠帝以下皆称孝也。〕
元年（丁未，公元前一九四年）
①冬，十二月，帝晨出射。赵王年〔章：甲十五行本无“年”字；乙十一行本同；孔本同。〕少，不能蚤起；太后使人持鸩饮之。〔广志：鸩鸟大如鸮，毛紫绿色，有毒颈长七八寸，食蝮蛇。雄名运日，雌名阴谐。以其毛历饮食则杀人。范成大曰：鸩，闻邕州朝天铺及山深处有之，形如鸦差大，黑身，赤目，音如羯鼓；唯食毒蛇，遇蛇则鸣声邦邦然。蛇入石穴，则于穴外禹步作法；有顷，石碎，啄蛇吞之。山有鸩，草木不生。秋冬之间脱羽。往时人以银作爪拾取，着银瓶中；否则手烂堕。鸩矢着人立死；集于石，石亦裂。此禽至凶极毒。所谓鸩，即鸩酒也。陆佃埤雅曰：鸩，似鹰而紫黑，喙长七八寸，作铜色。食蛇，蛇入口辄烂；屎溺着石，石亦为之烂。羽翮有毒，以栎酒，饮杀人；惟犀角可以解，故有鸩处必有犀。饮，于禁翻。〕犂明，〔徐广曰：犂，犹比也；比至天明也。诸言犂明者，将明时也。吕静曰：犂，结也，力奚翻。程大昌曰：徐说非也。犂、黎，古字通。黎，黑也；黑与明相杂，欲晓未晓之交也，犹曰昧爽也。昧，暗也；爽，明也；亦明暗相杂也。迟明，即未及乎明也。厥明、质明，则已晓也。康云力追切。未知何据。〕帝还，赵王已死。太后遂断戚夫人手足，去眼，辉耳，饮瘖药，〔断，丁管翻。去，羌吕翻。师古曰：去其眼睛，以药熏耳令聋也。瘖，不能言也；以瘖药饮之。瘖，于今翻。〕使居厕中，命曰“人彘”。居数日，乃召帝观人彘。帝见，问知其戚夫人，乃大哭，因病，岁余不能起。使人请太后曰：“此非人所为。臣为太后子，终不能治天下。”〔师古曰：令太后治事，己自如太子然。余谓惠帝之意，盖以谓身为太后子而不能容父之宠姬，是终不能治天下也。治，直之翻。〕帝以此日饮为淫乐，不听政。〔乐，音洛。〕
臣光曰：为人子者，父母有过则谏；谏而不听，则号泣而随之。〔见记曲礼。号，户高翻。〕安有守高祖之业，为天下之主，不忍母之残酷，遂弃国家而不恤，纵酒色以伤生！若孝惠者，可谓笃于小仁而未知大谊也。
②徙淮阳王友为赵王。〔高祖十一年，封友于淮阳。〕
③春，正月，始作长安城西北方。〔汉都长安，萧何虽治宫室，未暇筑城，帝始筑之，至五年乃毕，故书以始事。杜佑曰：惠帝所筑长安城，在今大兴城西北苑中。〕
二年（戊申，公元前一九三年）
①冬，十月，齐悼惠王来朝；〔高祖庶长子肥也。朝，直遥翻。〕饮于太后前，帝以齐王，兄也，置之上坐。〔盖于宫中以兄弟齿列为序，非外朝君臣之礼。坐，徂卧翻。〕太后怒，酌鸩酒置前，赐齐王为寿。齐王起，帝亦起取卮；太后恐，自起泛帝卮。〔汉书音义：泛，音幡；索隐音捧。余据泛驾之泛，其义为覆，则音覂亦通。〕齐王怪之，因不敢饮，佯醉去；问知其鸩，大恐。齐内史士说王，〔师古曰：内史，王国官，士，其名也。班表：王国有内史，掌治民。〕使献城阳郡为鲁元公主汤沐邑。太后喜，乃罢归齐王。
②春，正月，癸酉，有两龙见兰陵家人井中。〔班志，兰陵县属东海郡。师古曰：家人，言庶人之家。五行志曰：温陵之家。见，贤遍翻。〕
③陇西地震。
④夏，旱。
⑤合阳侯仲薨。〔仲，即代王喜；封合阳事见上卷高祖七年。〕
⑥酇文终侯萧何病，〔谥法：有始有卒曰终。蒙曰：克成令名曰终。〕上亲自临视，因问曰：“君即百岁后，谁可代加者？”对曰：“知臣莫如主。”帝曰：“曹参何如？”何顿首曰：“帝得之矣，臣死不恨！”
秋，七月，辛未，何薨。何置田宅，必居穷僻处，为家，不治垣屋。〔师古曰：僻，隐也。垣，墙也。治，宜之翻。〕曰：“后世贤，师吾俭；不贤，毋为势家所夺。”
  </div>
  <div class="pagination">
   <a href="资治通鉴注_page11.html">
    上一页
   </a>
   <span>
    ...
   </span>
   <a href="资治通鉴注_page7.html">
    7
   </a>
   <a href="资治通鉴注_page8.html">
    8
   </a>
   <a href="资治通鉴注_page9.html">
    9
   </a>
   <a href="资治通鉴注_page10.html">
    10
   </a>
   <a href="资治通鉴注_page11.html">
    11
   </a>
   <span class="current-page">
    12
   </span>
   <a href="资治通鉴注_page13.html">
    13
   </a>
   <a href="资治通鉴注_page14.html">
    14
   </a>
   <a href="资治通鉴注_page15.html">
    15
   </a>
   <a href="资治通鉴注_page16.html">
    16
   </a>
   <a href="资治通鉴注_page17.html">
    17
   </a>
   <span>
    ...
   </span>
   <a href="资治通鉴注_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
