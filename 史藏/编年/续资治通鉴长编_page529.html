<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 529 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 529 页/共 607 页
  </h1>
  <div class="content">
   【四】入浊没「浊」原作「汉」，据阁本及宋史全文卷一三上改。下同。
　　【五】勘会太常少卿之美迁者「迁」原作「选」，据尽言集卷八论王子韶路昌衡差除不当第六状改。
　　【六】尚有骤迁之避「尚」原作「当」，「避」原作「路」，据同上书改。
　　【七】又贴直阁「贴」下原衍「黄」字，据尽言集卷八论王子韶路昌衡差除不当第九状删。
　　【八】蔡硕「硕」原作「确」，据阁本、活字本及尽言集卷七乞罢李常盛陶中丞侍御史之职改。
　　【九】小国之诸侯尔「小」原作「七」，据尽言集卷六为岁旱地震星陨乞下诏罪己许中外极言阙政诸路赈济警备贼盗等事改。
续资治通鉴长编
卷四百二十五
卷四百二十五
　　起讫时间 起哲宗元佑四年四月尽其月
　　卷　　名 续资治通鉴长编卷四百二十五
　　帝　　号 宋哲宗
　　年　　号 元佑四年（己巳，1089）
　　全　　文
　　夏四月辛丑朔。壬寅，户部请南安军不禁户酒，从之。
　　癸卯，给事中赵君锡奏：「苏轼乞外任，遂除杭州，虽圣恩优渥，待轼不替，而中外之望，阙然解体。何者？轼之文追攀六经，蹈藉班、马，自成一家之言，国家以来，惟杨亿、欧阳修及轼数人而已。中间因李定、舒亶辈挟私媢嫉，中伤以事，几陷不测，赖先帝圣明，卒得保全。洎二圣临朝，首被拔用，轼亦感激非常之遇，知无不言，言之可行，所补非一。故壬人畏惮，为之消缩，公论倚重，隐如长城，诚国家雄俊之宝臣也。今轼飘然去国，则憸邪之党，必谓朝廷稍厌直臣，奸臣且将乘隙，侵寻复进，实系消长之机。轼领远藩，承流牧民，亦足发其所存，但设施有限，所利未广。岂若使之在朝，用其善言，则天下蒙福；听其谠论，则圣心开益；行其诏令，则四方风动，奸邪寝谋，善类益进？伏望收还轼所除新命，复留禁林，仍侍经幄，以成就太平之基。」（此据编类章疏，赵君锡二件，内一件即此，乃四年四月三日。）
　　乙巳，于阗国遣使入贡。
　　宰臣吕大防等以旱求罢政，诏答不允。时自春不雨，至于是月。
　　左谏议大夫梁焘对延和殿，奏以：「春夏屡阴不雨，皆人主犹豫不断之象，愿面诏大臣，协忠决议，无留政事。方皇帝富于春秋，太皇太后保佑圣躬，制政帘帷，臣下易为蒙蔽，愿正纪纲，明法度，采用忠言，讲求仁术，坐使明恩实惠，篃及四海。望皇帝陛下时亲政事，将来临御独断，练熟机务。」太皇太后曰：「近来内中进呈，常同商量，官家出意决事，皆有圣断。」焘对曰：「圣德日新，天下幸甚，此太皇太后保佑之功也。愿官家更进圣学，日课经史，熟记宝训故事。」上纳之。焘又论：「不当用近习之言进退人材。自古祸乱之兴，皆由中官眩惑主听，况在今日，尤宜深戒。」
　　焘尝奏：「臣闻汤以六事祷旱，其一曰『政不节欤』？今朝廷议减官俸、罢吏禄，君子嗟恻，小人愁怨，公利所得不多，人心所失已甚。减俸伤养廉之名，罢禄有纵贪之实，其近『政不节』矣。伏望圣慈批降寝罢，以安髃情。」贴黄：「户部置局减省已久，四方取索文字，纷纷不绝，不惟减刻之名亏伤国体，而又行移之迹动摇人情，官吏坐食，更增浮费，但见所损，未知所益。伏望圣慈详酌此事终是不便，速赐指挥，罢议浮费局，但委本部郎官结绝。减省一事，今来人情嗟怨，议论沸腾，必已上达圣听。若忽降中旨罢局，益得中外欢心。臣所以乞批降中旨，所贵恩德上归两宫，事体自合如此。招怨动众，非今日可行之事。伏乞深留圣意，仍乞今后深察，妄议一切不行，渐就安静，上副清衷。」（据焘集，所奏不得其时，且附四月梁焘对后，更徐考浮费局果罢不罢，或削去。）
　　丁未，护国军节度使、守太保、开府仪同三司、中太一宫使、济阳郡王曹佾卒。赠太师，封沂王，上为临奠，辍朝成服，推遗表恩十人。
　　戊申，陕西路转运使、直龙图阁李周为太常少卿，以提举河北路籴便陈佑之为河北路转运判官，（以河事故特书，不然，并籴便皆削去。）河北路转运判官、承议郎张景先为陕西路转运判官。
　　中书舍人曾肇言于中书省曰：「检会元佑二年十一月顾临、谢卿材、王孝先、唐义问、陈佑之、张景先同共议讲河事，称：『王令图、张问相度开河，取水孙村口还复故道处，打量得流分尺寸，取引不过，委是难以还复故道。』至十二月，景先却奏：『诸人献陈文字，莫如张问之说，利害已尽。臣伏读问之语，至于再三，以谓方今论河，不出于此，淆乱之言，可以折衷。朝廷不议还河则已，若议还河，须自北京以上，滑州以下，仍须先自孙村口而下，浚治旧河横堤。臣更不敢张皇，上烦朝廷添差兵夫、物料，只乞各用本埽人兵、物料及合得年例春夫、客军变料应副，且渐为回河之计。』朝廷采景先及王孝先等之言，自京东移景先于河北，命同王孝先提举修河。兴役一年，论者纷然，朝廷以为疑，乃召景先等赴阙，使之条陈利害。景先与孝先、俞瑾同状称：『除第四铺外【一】，更无可复故道去处，仍须先治旧堤故道，豫作枝梧，乞更展一年，所贵期限稍□，易为应办。』既而景先自画两说：一言故道复还之义，未易可已；一言便议闭塞北流，未知所以为利，决知所以为害。及朝廷画六事使之条对，复与孝先等别议，且言：『限以二岁之中，与大河角力，窃谓未能详尽。』按：景先初谓开孙村口难复故道，寻却奏『张问之说，利害已尽』；初乞展限一年，寻却奏『二岁之中，未能详尽』。前后反复，左右依违，当官论事，岂容若此！今王孝先自都水使者罢知濮州，俞瑾自监丞罢为莫州通判，而景先不失为监司，仍在三路。罪同罚异，恐无以示天下。若谓景先不专主回河之议，与孝先等不同，何缘景先同为提举，兴役一年，曾无异议？及朝廷诘问，乃持两端，意在免责，观望怀奸，尤为可罪。使为监司者皆效景先用心，朝廷何所赖乎？伏望取景先前后所陈，更加考究，便见反复依违观望之状，重行降黜，以正典刑。」
　　诏：「应进士不兼试诗赋人，许依旧法取，应于本经外增治一经，增试一场，论语、孟子分两场试。合格人将解额与兼试诗赋人各解五分，令礼部立法以闻。」（十八日，礼部建请，政目乃先此段。）
　　诏罢明堂五使及大礼前奏告郊庙等执政官加赐，从三省、枢密院请也。
　　己酉，诏大食麻啰拔国贡使加立特授保顺郎将。
　　辛亥，荆湖南路安抚、钤辖谢麟言，临口寨将官成赟、雷瑜等六人御蛮寇有功。诏各升一资，余减二年磨勘、给赐有差。
　　壬子，诏陕西、河东经略司修葺并边将下及城寨器甲。
　　先是，朝散郎、知汉阳军吴处厚言：
　　伏见朝廷牵复知邓州蔡确观文殿学士，此则朝廷念旧推恩，无负于确矣。然确昨谪安州，不自循省，包蓄怨心，实有负于朝廷，而朝廷不知也。故在安州时，作夏中登车盖亭绝句十篇，内五篇皆涉讥讪，而二篇讥讪尤甚，上及君亲，非所宜言，实大不恭。臣以食君之禄，义切于己，虽不在言责之地，忠愤所激，须至冒昧万死，仰□天听。缘其诗皆有微意，确欲使读者不知，臣谨一一笺释，使义理明白。内五篇不涉讥讪，亦一例写录连粘投进，所贵知臣言之不妄。
　　其诗云：「公事无多客亦稀，朱衣小吏不须随。溪潭直上虚亭里，卧展柴桑处士诗。」「一川佳景簄帘外，四面凉风曲槛头。绿野平流来远棹，青天白雨起灵湫。」右以上二篇，别无讥谤。「静中自足胜炎蒸，入眼兼无俗物憎。何处机心惊白鸟，谁人怒剑逐青蝇？」右此一篇，只是讥刺执政，即不谤及君亲。「纸屏、石枕、竹方黙，手倦抛书午梦长。睡起莞然成独笑，数声渔唱在沧浪。」右此一篇，称莞然独笑，亦含微意。况今朝政清明，上下和乐，即不知蔡确独笑为何事。「西山髣□见松筠，日日来看色转新。闻说桃花岩石畔，读书曾有谪僊人。」右此一篇，亦别无讥谤。「风摇熟果时闻落，雨折幽花亦自香。叶底出巢黄口闹，波间逐伴小鱼忙。」右此一篇，只是讥刺昨来言事者，及朝廷近日擢用臣僚【二】，亦不曾谤及君亲。
　　「矫矫名臣郝甑山，忠言直节上元间。钓台芜没知何处？叹息思公俯碧湾。」右此一篇，讥谤朝廷【三】，情理切害，臣今笺释之。按：唐郝处俊封甑山公，上元初，曾仕高宗。时高宗多疾，欲逊位武后，处俊谏曰：「天子治阳道，后治阴德，然帝与后犹日之与月、阴之与阳，各有所主，不相夺也。若失其序，上谪见于天，下降灾于人。昔魏文帝着令，不许皇后临朝，今陛下奈何欲身传位天后乎？天下者，高祖、太宗之天下，非陛下之天下，正应谨守宗庙，传之子孙，不宜持国与人，以丧厥家。」由是事沮。臣窃以太皇太后垂帘听政，尽用仁宗朝章献明肃皇太后故事【四】，而主上奉事太母，莫非尽极孝道，太母保圣躬，莫非尽极慈爱，不似前朝荒乱之政。而蔡确谪守安州，便怀怨恨，公肆讥谤，形于篇什。处今之世，思古之人，不思于它，而思处俊，此其意何也？借曰处俊安陆人，故思之，然安陆图经更有古迹可思，而独思处俊，又寻访处俊钓台，再三叹息，此其情可见也。臣尝读诗邶风绿衣【五】，卫庄姜嫉州吁之母上僭，其卒章曰：「我思古人，实获我心。」释者谓此思古之圣人制礼者，使妻妾贵贱有序，故得我之心也。今确之思处俊，微意如此。
　　「溪中曾有划船士，溪上今无佩犊人。病守翛然唯坐啸，白鸥红鹤伴闲身。」右此一篇，亦无讥谤。「未结茅庐向翠微，且持杯酒对清辉。水趋梦泽悠悠过，云抱西山冉冉飞。」右此一篇，亦无讥谤。「喧豗六月浩无津，行见沙洲束两滨。如带溪流何足道，沉沉沧海会扬尘。」右此一篇，称「沉沉沧海会扬尘」，言海会有扬尘时，人寿几何，尤非佳语。处厚又奏：「昨为蔡确安州诗讥讪朝廷，上及君亲，遂有状缴奏。窃虑确妄有分析，称所思郝处俊不为此事，臣今以旧唐书考之：处俊所进谏者数事，或有在咸亨初，或有在咸亨间，或在上元初，唯进谏此事，乃在上元三年，即上元间也。故确诗云『忠言直节上元间』，则正思此也。又最后一篇云：『喧豗六月浩无津，行见沙洲束两滨。』今闻得安州城下有涢河【六】，每六七月大雨，即河水暴涨，若无津涯；不数日晴明，即涸而成洲，故确因此托意，言此小河之涨溢能得几时，沧海会有扬尘时。又『沧海扬尘』，事出葛洪神僊传，此乃时运之大变，寻常诗中多不敢即使，不知确在迁谪中，因观涢河暴涨暴涸，吟诗托意如何？」
　　翼日，（据王岩叟所记，□处厚以四月五日缴奏确诗，□安诗以六日上疏。）右司谏□安诗【七】上疏论确讥讪。后二日，进呈安诗疏，太皇太后宣谕：「安诗论确谤讪，却不见确文字。」勘会得□处厚缴奏，乃是通封，只作常程，便降付尚书省，令再进入要看。遂同后疏进入，寻复降出。时左谏议大夫梁焘、右正言刘安世各已两上疏。（据王岩叟所记，安世及焘自七日后各上两疏，今并附此。焘疏年月日、安世疏月日仍存之。王巩随手杂录云：「初，□处厚笺蔡持正诗进于朝，邸官已全本报之，凡进入三日，而寂无闻。执政因奏事，禀于帘前，宣仁云：『甚诗？未尝见也。』执政云：『已进入，未降出。』帘中云：『待取看。』至午间，遣中使语执政曰：『已降出矣。』三省皆云不曾承领，上下疑之。明日，乃在章奏房【八】，与通封常程文字共为一复，盖初进入亦通封。明日进呈，殊不怒，但云：『执政自商量。』既而处厚复有疏，执政请送蔡确分析。谏官□安诗【九】、刘安世论列，而分析未上闻。会梁焘自潞州召为谏议大夫，至京日，北过河阳，邢恕极论蔡确有策立勋，社稷臣也。谏官以恕之言论之，日益切。宣仁始怒焉，泣谕执政曰：『当时谁曾有异议【一○】，官家岂不记得？但问太妃。』遂促蔡相谪命。」巩所录与王岩叟稍不同，今但从岩叟。若梁焘言邢恕称蔡确有社稷功，则具之五月二十八日丁酉【一一】。）
　　焘言：「臣风闻□处厚缴进蔡确诗十首，其间怨望之语，臣子所不忍闻者。伏乞圣慈指挥，付外施行。」贴黄：「士民愤疾，清议沸腾，一日之间，传满都下，不敬不道，自有典刑。」又言：「臣近以蔡确怨望，见于诗章，包藏祸心，合党诞妄，上欲离间两宫，下欲破灭忠义，清议沸腾，中外骇惧，以为确不道不敬，罪状明白，朝廷不当有疑而犹豫未断。缘确党与之人牵连中外，恐有专以私匿为心，出力救解，阴启邪说，眩惑聪明。其说若行，则君威不振，国法遂废矣。臣不胜激切纳忠之至，伏望睿慈早赐指挥，付有司施行。」贴黄：「吴处厚孤寒小官，不畏大奸，独以君臣大义，纳忠朝廷，是能不亏臣子之节。窃恐党人反谓处厚险薄，而以为罪，如此，则是朋奸罔上。伏望圣慈深察其言，以辨邪正。」
　　焘又别状言：「臣伏以事系君亲，臣子有不能自已；义干社稷，人主有不得自私。伏见蔡确以前宰相，怨望谤讟，词意切害，臣会奏乞早正其罪，事有未尽，合更论列。臣闻当时先帝登遐，大臣力请太皇同听政，太皇再三辞避，曰：『妇人岂能了天下事？况官家聪明，大臣辅佐，自可为治，何必垂帘也？』当时大臣以章献明肃故事奏陈，乞为社稷计，暂同听政。皇帝自谓幼年，未历军国之务，愿太皇太后上体国家，同治天下。太皇累拒不得辞。当时，确备位宰相，亲见本末，岂不知垂帘临朝，非太皇本意，盖以保护皇帝圣躬为切，又以安定大业为虑，事不得已，乃从权宜。今确乃思慕处俊，自见其意，以谓太皇不当临朝听政，作为流言，惑乱髃听，阴怀奸宄，动摇人心，以为异日诬诞之基。其为悖逆，无甚于此。虽欲示太皇之仁德，深恐损皇帝之圣孝，天下之人，所宜共弃，朝廷之士，不可并立，此臣所谓『臣子不能自已』者也。大臣者，同国休戚，以安社稷，福生民，措当世长久为心者也。身虽在外，乃心无不在王室。蔡确身为大臣，弟硕之罪，确既不能救正，反故纵之。圣慈特□其刑，不能省躬自责，乃以责降为恨，而轻绝事君之义，有幸沧海扬尘之志。两宫何负于确，而确忍为此言？其包藏岂易窥测？夫为人臣幸国家之变，以逞其忿，而不顾四海生灵之患，其为悖逆，无甚于此。陛下所当尊隆太皇之慈爱，行天下之公议，谨用祖宗之法，快慰臣民之心，此臣所谓『人主有不得自私』者也。伏望圣慈以其事下有司，议正其罪，以尊主威，以严国典，为今日戒，为后日训，不胜激切忠愤之至！」
　　又言：「臣近累章论奏蔡确罪恶，乞正典刑，至今未行，公议沸腾，臣所以不敢循默，辄复紊烦圣听，国体所系，愿留宸断。谨按：确奸贪便辟，险谲阻深，因缘朋党，盗据相位，挟宠用事，公肆矫诬，辜负先帝，人人痛心。若数其罪，诛殛有余，而罢相之日，犹得大学士，出守近郡，则是陛下即位之初，已有大恩于确也。其弟硕为军器少监，盗用官钱以巨万计，赃污狼籍，近时所鲜，自取败没，有司议法，当死无赦。陛下以确之故，特屈常刑，止从羁管，则是陛下再有大恩于确也。确荷国厚恩，身为宰相，亲弟犯赃，明有知情故纵之迹，朝廷曲示包容，不加穷治，以全体貌，但落职移郡而已，是陛下三有大恩于确也。使确少知人臣之义，宜如何感戴。两宫无负于确至矣，而确曾不思此，犹复归怨，不平之气，发于篇咏。蓄异意于太皇，藏祸心于王室，忠臣义士所不忍闻。汉杨恽失位后，有诗曰：『田彼南山，芜秽不治。种一顷豆，落而为萁。人生行乐耳，须富贵何时。』宣帝见而恶之，抵恽显戮。陛下考恽之词，味确之语，抱恨孰深？寓意孰切？可以断之而无疑也。伏望圣慈早赐指挥，依法施行，以快忠义之心，以为奸凶之戒。」
　　安世言：「伏见□处厚缴进蔡确知安州所制车盖亭诗十篇，多涉讥讪【一二】，而二篇尤甚，非所宜言，犯大不敬者。臣按：确得性阴险，立朝奸邪。象恭滔天，有共工之恶；言辨行伪，挟少正卯之才。遭遇幸会，致位宰席，不能正身率下，宣明教化，而纵其弟硕交结髃小，公纳贿赂，盗用官物，不知纪极。闺门之内，奉养豪侈，饮食声色，衣服器玩，肆为奢僭，制踰王公。是时，硕为军器少监，俸入有限，而用度若此，确实同居，岂不知其所来乎？朝廷既不穷治，又贷其弟之死，止以失教为名，出守安陆。天下公论，咸谓罚不能当其罪【一三】，固宜痛自惩艾，图报大恩，而乃不自循省，辄怀怨望，借唐为谕，谤讪君亲。至于『沧海扬尘』之语，其所包藏，尤为悖逆。确自谓齿发方盛，足以有为，意在他日时事变易，徼幸复用，摅泄祸心，跋扈怀梁冀之奸，睥睨蓄魏其之志，此而可舍，国法废矣。伏望陛下察其情理，断以至公，出处厚之奏，付之有司，特行按治，明正其罪，以谢天下。」（安世第一章，四月七日上。）
　　又言：「确之朋党，大半在朝，造播巧言，多方救解，且谓处厚事非干己，辄尔弹奏，近于刻薄，此风寖长，恐开告讦之路。臣窃以为过矣。西汉郦寄，天下谓之卖友，然而摧吕禄以安社稷，前史谓谊存君亲，不以为贬。确之罪恶，固已贯盈，不自循省，肆为讪斥，人神之所共怒，覆载之所不容。处厚外官，虽无言责，见确悖逆不道，发于忠愤，名则出位，情实爱君，取舍重轻，未为无理。惟陛下勿恤浮议，早正典刑，使大奸无幸免之门，朝廷无异日之患，天下幸甚！」（安世第二章，四月十日上。）
　　是日，进呈安世等疏，诏令蔡确开具因依，实封闻奏，仍令知安州钱景阳缴进确元题诗本。（此段并据王岩叟所记增修，岩叟所不记者，亦阙之。王巩杂录云：「宣仁令执政自商量，而处厚复有疏，执政请送确分析。」与岩叟所记略不同。）
　　龙图阁学士、新知杭州苏轼言：「臣近蒙圣恩，哀臣疾病，特许补外。臣窃自维受恩深重，不敢以出入之故，便同众人，有所闻见而不尽言。窃闻臣僚有缴进蔡确诗，言涉谤讟者。臣与确元非知旧，实自恶其为人，今来非敢为确开说，但以此事所系国体至重，天下观望二圣所为，若行遣失当，所损不小。臣为侍从，合具论奏。若朝廷薄确之罪，则天下必谓皇帝陛下见人毁谤圣母，不加忿嫉，其于孝治，所害不浅；若深罪之，则议者亦或以谓太皇太后陛下圣量□大，与天地等，而不能容受一小人怨谤之言，亦于仁政不为无累。臣欲望皇帝陛下降敕，令有司置狱，追确根勘，然后太皇太后内出手诏云：『吾之不德，常欲闻谤以自儆，今若罪确，何以来天下异同之言？矧确尝为辅臣，当知臣子大义，今所缴进，未必真是确诗，其一切勿问，仍牓朝堂。』如此处置，则二圣仁孝之道实为两得，天下有识，自然心服。臣不胜爱君忧国之心，出位僭言，谨俟诛殛。」不报。（轼奏议系此于四月十一日，当考.轼墓志云：「宣仁心善轼言而不能用。轼出郊未发，遣内侍赐龙茶银合，用前执政恩例，所以慰劳甚厚。」此事当考之。）
　　中书舍人彭汝砺言：「臣窃闻□处厚言蔡确作诗语涉讥谤，有旨使确分析。诏令一出，人言纷然。臣夙夜反复顾虑，至废忘寝食，求于义理，未得所处。欲默，则臣苟禄安然，甚负陛下；欲言，未必有补，而身之危先见。然臣既出而事陛下，又名在陛下从官数，分在当言，更不及身谋矣。使臣自谋而安，虽脱人祸，鬼神其舍诸？昧死上狂惑草茅之愚，惟陛下幸察。确备位大臣，习为奸恶，陛下以其被遇先帝，不忍流窜，犹使典大州，帅一路，德至厚也，恩至无量也。确宜恐惧修省，以救罪恶，而言非所宜，靡复嫌忌，此虽童子，犹能知其不可赦。然臣闻之：王者之于万物，其覆之如天，其容之如地，其爱养之如子，一发号出令，必本仁义，是故上下和平，风俗醇厚，阴阳顺时，草木鬯茂。二圣临御以来，言动政事，一无非道。凡人有善，惟恐长养之不至；有恶，惟恐盖覆之不尽。天下闻之，拭目想见唐、虞、成周之太平。今缘小人之告讦，遂听而是之，又从而行之，其源一开，恐不可塞。人有一言，且将文饰之，以为是讥谤时政者；有一笑，且将揣度之，以为包藏祸心者。疑惑自此日深，刑狱自此日作，风俗自此日败坏，却视四顾，未知其所止也。臣闻之：三代之盛，莫如周成王时，其忠厚至于牛羊之吏不践履草木；其次莫如汉文帝【一四】时，其盛至于小人耻言人过失。夫自寒而暑，非一日积也，彼其至此，所由来渐矣。陛下盛德至行，得于天性，其仁厚及物已深，其事见于天下已信，行之不已，其为周甚不难，为汉不足道。今日之举，有识甚为陛下叹息，布于天下，书于史册，其为累甚不细，惟陛下反复思之。确罪戾着于朝廷者众，苟欲废夺，理无不可，何必用处厚言哉？确于臣非有恩，臣所言为陛下计，为天下宗庙社稷计，惟陛下察之。所有令蔡确分析诏书，尚未远布，欲乞出自宸断寝罢，别听候指挥。外人闻之，皆曰：『确之恶如此，陛下容之如此，已出令矣，有言者乃罢之，其从善又如此。』顾岂不韪哉？急于救过，言不能文，苟蒙听从，有补毫发，虽伏斧钺，臣犹甘心。」（彭汝砺奏以四月十三日上，今附见苏轼后。轼奏，据本集，以十一日上，今移入于蔡确分析后。）
　　甲寅，右监门卫大将军士香特换朝请郎，转至左通议大夫止。
　　泾原路经略安抚司请将陇山一带弓箭手人马别置一将管勾，仍以泾原路第十三将为名。诏令本司奏举大使臣二员充训练官，候二年减罢。
　　戊午，诏引进使、忠州团练使、定州路钤辖、知保州曹诵赴阙供职，以客省副使李谅代之。
　　诏陕西、河东、河北转运司广收菽麦，毋与民争籴。
　　礼部言：「经义诗赋进士听习一经，第一场试本经义二道，论语、孟子义各一道；第二场赋及律诗各一首；第三场论一首；第四场子史、时务策二道。经义进士并习两经，以诗、礼记、周礼、左氏春秋为大经，周易、书、公羊、谷梁、仪礼为中经，愿习二大经者听，即不得偏占两中经，其治左氏春秋者，不得以公羊、谷梁为中经。第一场试本经义三道，论语义一道；第二场本经义三道，孟子义一道；余如前。并以四场通定高下去留，不以人数多寡，各取五分，即零分及元额解一人者，听取辞理优长之人。」从之。（初八日、并十九日可考。新纪云：戊午，立试进士四场法。按：二年十一月十二日，已立四场法度。）
　　诏应台察事已弹察后，及一月以上遇赦降者，其稽迟本罪不得原减。从侍御史盛陶言也。
　　尚书省言：「大河东流，为中国之要险。自大□决后，由界河入海，不惟淤坏塘泺，兼浊水入界河，向去浅淀，则河必北流。若河尾直注北界入海，则中国全失险阻之限，不可不为深虑。」诏吏部侍郎范百禄、给事中赵君锡条画以闻。
　　百禄等言：
　　臣等昨按行黄河浊流口至界河，又东至海口，熟观河流形势，并取到沿界河至海口铺寨地分使臣等状，各称界河未经黄河行流已前，阔一百五十步以下至五十步，深一丈五尺以下至一丈；自黄河行流后来，见今五百、四百至二三百步【一五】，深三丈五尺以次至二丈。显是河性就下行疾，自刮除成空而稍深，与前汉书大司马长史张戎之论正相符合。
　　自元丰四年，河出大□，一向就下，夺入界河，行流势如瓴建。经今八年，不舍昼夜，冲刷界河两岸，日渐开阔，连底成空，趋海之势，迅快非常。虽遇元丰七年、八年，元佑元年非常大毁泛涨，而大□以上数百里，终无决溢之害，此乃下流归纳处河川深快之致验也。
　　塘泺虽有限敌之名，而无御寇之实。今之塘水，又异昔时，浅足以褰裳而涉，深足以维舟而济，冬寒冰坚，尤为坦途。如沧州等处，商胡之决，即已淀淤，今四十二年，迄无边寇之警，亦无人言以为深忧。自回河之议起，首以此为辞，是欲动烦圣听。若谓直注北界，失险阻之限，是大不然。何者？大□初决，水未有归，犹不北去；今河流八年矣，入海湍迅，界河益深，诚不宜过虑。设果有此，则中国据上游，北敌岂不虑乘流而扰之乎？
　　自古匈奴入寇之路，朝那、萧关、云中、朔方、定襄、鴈门、上郡、太原、右北平之类，无险而不入，岂塘泺界河【一六】之足限也哉。臣等窃谓本朝以来，未有大河安流合于禹迹，如此之利便者。其界河向去只有深阔，必无浅淀，河尾安得直注北界？中国亦无全失险阻之理。贴黄：「今黄河所经，固有淤淀，盖遇平壤漫滩，行流稍迟，则泥沙自然留淤。若趋深走下，湍激奔腾，则维有刮除，无由淤积。况界河非止为浊水众流所冲刷，加之朝夕两次海潮之所渲荡，必无向去浅淀之理。乞勿上烦圣虑。」（百禄等答诏，据奏矒增入，行状即载使归时，今依实录，附四月十八日。但实录删取大略，欲究河事本末，故详载之。百禄附传大抵因行状，君锡附传尤不详也。得元丰四年诏，已于正月二十八日辨其先后。）
　　是日，左谏议大夫梁焘又疏论蔡确讥讪罪状明白，便当付狱，不须更下安州取索原本及令确分析。诏安州限三日趣具报。朝廷既用□处厚奏，令确分析，御史中丞李常、侍御史盛陶亦各上疏，意乃佑确，实欲罪处厚，而不敢正言之。（此据王岩叟所记。）
　　先是，左谏议大夫梁焘、右司谏□安诗、右正言刘安世共奏：「早来臣焘、臣安诗延和殿进对，具陈蔡确怨谤君亲，情理切害，因曾上禀言路更有何人论列，伏蒙圣谕：『唯卿等及刘安世外，别无章疏。』臣等窃伏思念，国家设置御史，本欲肃正纪纲，纠察百僚，虽小犯朝廷之议，犹俾弹治。今来蔡确悖逆不道，指斥乘舆，而御史台职在按举，曾无一言，挟邪不忠，党恶无惮，未见如此之甚者。臣等前章固尝以确之朋党大半在朝，虑其造播巧言，多方营救，不谓御史当可言之地，并不纠劾，又虑奸党变乱公议，别有奏陈，恐开告讦之路。臣等窃谓古人见无礼于君者，如鹰鹯之逐鸟雀，岂有目睹奸豪陵蔑朝廷，谤讪君上，乃欲置而不问？苟非今日确之事发，则其党与未易彰败。臣等尚虑御史台知臣等已有论奏，备礼一言，以塞外议。若果如此，则其包藏奸状，益更明白。伏望陛下留臣等此奏，候蔡确事毕，明正其罪，特行窜逐，庶使邪正有辨【一七】，不败国事。」（安世集，此系第三章，注云：「与梁焘、□安诗同上。」）
　　于是安世又言：「臣近以蔡确指斥乘舆，情理切害，寻具论奏，乞正其罪，虽闻已降指挥，下安州取索元本，及令确开具因依，至今未见回报。臣闻上自执政，下至堂吏，确之党与殆居其半，百端营救，齐奋死力。若使邪说得行，摇动正论，则朝廷之事，极有可忧，此臣所以夙夜寒心，而过为陛下之计。臣窃观自二圣临御以来，日新圣政，蔡确之徒，不得逞其奸志，阴怀怨望，窥伺颇急，然而深情厚貌，未尝形见。今乃无故作为此诗，臣恐祖宗、神灵、天地眷佑，疾确贯盈，而以此机授陛下也。臣伏见李常、盛陶居风宪之地，目睹蔡确无礼于君亲，而依违观望，曾不纠劾；及朝廷已有行遣，方始备礼一言，而又是非交错，皆无定论。翟思已下，仍更不见章疏。御史如此，纪纲何赖焉？彭汝砺在侍从论思之列，不以疾恶为心，反用开告讦之路为解。其余进说之人，臣虽不能知其名氏，然所主之论，计与汝砺不甚异也。臣窃谓李常等居可言之地而不言，或虽言而阴持两端；彭汝砺等不任言责，辄敢进疏，宜有高远之虑，出于世俗之表，而义存君亲者，反责其告讦，悖逆不道者，欲置而不问。夫告讦之不可长，则是矣，至于睥睨君亲，包藏祸心者，乃为可长乎？朋邪罔上，孰此为甚！若非确之事发，则小人比周，无由彰败，惟望陛下圣心先定，勿惑流言，诛锄奸慝，决行威断，庶几朝纲振举，邪正明辨，天下幸甚！」（安世集，此系第四章。李常五月二日除兵书，盛陶常少。）
　　左谏议大夫梁焘又言：「风闻臣僚之间，有阴进邪说，营救蔡确，及有请罪□处厚者。在朝之臣，惊相传播，以谓忠于确者多于忠朝廷之士，敢为奸言者多于敢为正论之人，以此见确之气焰凶赫，贼化害政，为患滋大。夫是非者，天下之公议也，百千私言不可乱也；赏罚者，人主之利器也，二三妄臣不可侵也。如使公议可屈，利器可摇，何以安宗社，正朝廷，示万方以无私耶？陛下聪明洞照，至公无惑，真伪邪正，人人尽知，不待臣多言而后能察也。臣谓首此妄作者，其说有二，若非出于畏忌，即是牵于朋党。畏忌者，恐朝廷典刑不正，有复来之危急；朋党者，恐蔡确权势尽去，无自托之阶梯。切身利害，表里相符，纵横庇护，媟谩欺罔，但循养交之私，遂失为臣子之节，惟忧负确而不忧负国，惟知爱确而不知爱君。有臣如此，国家何赖！臣观古今之间，人君欲罪其臣下，而髃臣以理救解者甚多，然而皆以其心有可恕也。以己之心，度彼之心与之同，则引理开陈，指事辨白，幸人主尽明其心而略其迹也。今确怨望悖逆，包藏祸心，无可恕者，何人之心可与之同，而更为之救解哉？其以告讦之风不可长而责处厚者，是亦不然。所谓告讦者，等辈之间，苟快怨愤，摘其阴私，以相倾陷，伤败风俗，诚为不诫。至于自纳罪恶，凌犯君亲，忠臣孝子忠义切于上闻，不当妄引告讦，以为比拟也。况法所不加，义所不制，欲以何名议罪处厚？如谓告讦之风犹不可长，则如确悖逆者其可长乎？告讦之长，不过倾陷一夫一家，悖逆之长，至于危乱天下，岂倾陷之害可忧，而危乱之祸不恤耶？此奸人之言，欲以惑聪明而乱正论，挟狡狯而行私恩，无毫发忠敬之意，不可不治也。其臣僚所上章奏，候贬责蔡确了日，伏望圣慈特赐指挥，付外施行，以正其罪。」贴黄：「臣此章乞候断遣蔡确了日，同臣僚所上章奏，降付三省。从来患在是非颠倒，邪正混淆，朝廷之间，未得清明。今因蔡确事，尽见在廷之臣内怀向背，即是非邪正于是分明，不可不行也。伏望特赐圣断，以晓中外。法不行于大臣久矣，确过恶数发，朝廷之法已屡屈，故确敢肆胸臆，极口谤诅，略无忌惮，谓法必不行。窃虑大臣之间，亦有敢于附党，傲于玩法，专以护确为计，无尊敬两宫意，此不可不戒也。确罪既正，奸人自销，或又屈法纵之，则后日必有甚于此者，恐为国家之忧，不可不慎于此举也。」（焘集系第四章。）
　　己未，昭宣使【一八】、入内副都知、永州团练使梁从吉领康州防御使。
　　诏：「元佑二年以前诸科举人，改应新科明法听取应外，自今更不许改。其获冒应人，仍增旧赏。」从礼部、刑部请也。（初八日、十八日。）
　　壬戌，诏三省执政官，月以时政记，及三省同得旨宣谕事轮修。（政目云，三省同得旨、时政记，侍郎、左右丞轮月修。）
　　先是，中书舍人曾肇言：「臣伏睹内降指挥：『皇太妃亲属、滑州韦城县百姓侯偁昨因断扑酒务，少欠官中课利并本息钱等，认纳前界少欠钱可与均作七年送纳，所有已拘收抵当契书、子利等，并特先次给与本人，余人不得援例，仍与免差人监催。』臣窃伏思皇帝陛下、太皇太后陛下以百姓侯偁是皇太妃亲属之故，特为□展纳年分限，给还契书、子利等。在于县官，事至微末，然此令既行，窃恐因缘戚属，转相援扳，日月积累，寖紊朝政【一九】，长干请之风，开侥幸之路，故先王立事必虑其弊，忠臣事君常谏其渐，盖以此也。况皇太妃位号隆重，海内承仰，必不肯以私亲小故，寖隳纪纲，尘玷德美，盖是迫于人情，有不得已者。然臣窃谓皇太妃傥哀彼困穷，予之金帛可也，恐不足以上烦诏令，启此幸门，使天下闻之，有以窥测，此臣尤为皇太妃爱惜事体也。伏望圣慈详思臣言，如万有一得，宜及指挥未出，犹可追还，庶使道路之人，无所窃议，增广宫闱盛德，所补不细。传曰：『君子之爱人也以德，细人之爱人也以姑息。』臣心无他，窃抱惓惓爱君之忠，不敢为姑息而已。惟圣明照察，幸甚！」贴黄称：「诏旨既下，臣恐州县以皇太妃亲属之故，岂敢有所诘问，况又有免监催指挥，则虽有七年之限，亦恐未必及时送纳。伏望圣明更加详酌。」乃诏：「侯偁所少欠课利，特许将子利充数；已拘收抵当契书，依旧在官，许纳钱抽取；所欠少钱，与均作七年，仍免差人监催，余人不得援例。」
　　于是户部侍郎苏辙言：「臣窃以民间欠负合放，皆有条法，上下共守。凡有□贷，皆先经户部勘会，于法无碍，然后施行。未有如侯偁之比，直自朝廷批下圣旨，更不问条法可否，一面行下，仍令觽人不得援例者。本部官吏皆窃疑怪，不敢奉行，深恐此令一行，应干欠负之家，皆怀不平之意，已具状申尚书省，乞朝廷裁酌施行去讫。臣今窃闻侯偁皇太妃亲戚，二圣笃于恩爱，特为降此指挥【二○】。簄贱之臣，不当更有论奏。然臣职在右曹，专掌坊场法度，祖宗条约，当与天下共之，不宜以宫禁之私，辄有挠败。臣恐此门一启，宫中递相扳援，其渐可畏，臣若失职不举，其罪大矣。窃惟皇太妃供养二宫，动循礼法，外庭虽簄远，未闻有过差之事。今侯偁所欠，不过万数千缗耳，若以私亲之故，出捐金帛，以济其急，下足以存骨肉之恩，上足以全祖宗之法，天下传诵，无复间言。公法既全，国势增重，其于太妃盛德，亦非小补也。臣不胜区区守法爱君之心，欲乞追还前命，使天下明知朝廷不以私爱害公议。干冒鈇钺，俯伏待罪。」贴黄称：「契勘人户承买场务，如有拖欠官钱，已拘收抵当在官，其所收子利，自合纳官；兼拘收抵当，亦合依条出卖。今所降指挥，有此违碍。」（其从违当考。五年二月四日，侯偁借补借职，皇太妃舅也。）
　　诏在京院坊监牧马草地，近系太仆寺拘收者，听民间仍旧承佃，从太师文彦博请也。
　　枢密院言，荆湖南路安抚钤辖谢麟措置蛮事有劳。诏降敕书奖谕，仍赐金帛。
　　癸亥，宿州乡贡进士张初平生母刘氏为宗室克惧婢，初平愿纳雇直归其母，而克惧弗许。御史台请从初平，以敦风教，从之。
　　甲子，权京东路转运副使胡宗回为吏部郎中，广南西路转运使高铸为户部郎中。
　　承议郎、新陕西路转运判官张景先为京东路转运判官。中书舍人曾肇言：「先准吏房送到词头，景先自河北转运判官移陕西路。臣素不知其人，但见朝廷昨移景先于河北，令同都水使者王孝先提举修河，遂取景先前后言河事文字看详，尽见反复依违观望事实，寻具札子纳中书省，乞行降黜，未敢撰词。今又准吏房送到词头，改差景先京东路转运判官。臣窃以谓陕西、京东虽路分不同，转运判官事任则一，岂有不可于彼而可于此者？朝廷以四方万里，视听所不能周，故置监司，寄之耳目，必得忠信醇正有守之人，然后可以付托。如景先已试迹状甚明，恐不足以当一路寄任。伏望圣慈详察景先所为，寝罢新命，重行降黜，庶使诸路监司闻风畏惧，在于朝政不为无补。臣待罪从官，职当书命，有所不知，不敢妄发。既见景先所为如此，而包羞苟且，急于顺命，上误朝廷赏罚，下失微臣官守，区区私义，实所未安。故不违再三冒□天听，傥臣言有可取，乞赐施行；如涉欺诬，亦甘窜谪。其论列景先札子，今写录缴连在前所有送到词头，未敢修撰。」后二十日，诏景先知同州。（五月十八日，景先知同州，今并书。）
　　吏部郎中章楶权发遣陕西路转运使，都官员外郎周秩权发遣京东东路提点刑狱。
　　校书郎、集贤校理李德刍为都官员外郎。右司谏□安诗言德刍往任宗正司，凭借王安石气焰，后为王珪耳目。又殿中侍御史翟思言娶妇论财，乃诏德刍依旧校书郎。（依旧校书在五月八日，今并书。）
　　知大宗正丞事黄裳为校书郎。
　　密州莒县涛洛巡检下土军孙福等杀所部官李宁，提点刑狱石赓奏：「宁性暴，决责髃卒，致怀怨望，请从配法。」诏降赓知台州，以三省言赓求贷奸盗为失职故也。
　　丙寅，诏密州至圣文宣王庙置教授一员，以五经出身尹复奏充，用转运司及太师文彦博荐也。
　　诏阶州沿边关寨三丁已上之家，正身系保甲者，与免冬教，从经略安抚司言也。
　　开封府言：「本府流以下公事，内有刑名疑虑，情法不称，并依久例及一司敕令奏断。近修到户部开封府敕，并断定罪名报刑部。寻申明乞依旧法令，准敕御史台看详，内有所犯委是情重，乞特行刺配之人，不得直乞降付本府断遣，依大理寺右治狱条，降付尚书省施行。若便改已行之法，虑囚禁壅滞，请将新条止入户部一司敕，其本府奏断公事，悉依旧法。」从之。
　　丁卯，诏：「开封府申奏公案，除刑名疑虑及未约定刑名者，并降付大理寺外，其已约定刑名案，只刑部拟例定断，仍令本府状内贴说乞降付去处。户部公案准此。」以尚书省言，自官制行，并由大理寺奏请，类皆迂枉故也。
　　右正言刘安世言：「臣近以自春涉夏，旱暵为虐，地震星殒，巨异仍出，辄奏狂瞽之论，粗陈消复之理。方陛下祗畏天戒，侧身修行，日俟明诏采用一二，今既浃旬，未睹施行，惓惓之心，不能自已，再□天听，幸垂省察。臣尝考礼记春秋月令，以谓无聚大觽，无置城郭，掩骼埋胔，毋起土工。有以见圣人奉顺阴阳，取法天下，力役之事，不夺农时，行道之殣，亦顺生气，是以风雨时若，灾害不生，天人和同，上下交泰。其或赋政违道，役使过中，人力疲劳，善气摇动，则国有水旱之变，民罹疾疫之灾。此继天奉元之君，所以夙夜恭敬而不敢忽也。春秋庄公三十一年冬，不雨。五行传以谓是岁一年三筑台。僖公二十一年夏，大旱。五行传以谓作南门，劳民兴役。灾祥之应，各以类至，着于方策，皆可稽考。臣伏见京师修城开壕，功费重大，兵夫之觽已至数千，徒庸之计几八百万，穿撅坟墓，乖掩骼之仁，违逆天时，犯无戎之戒【二一】，人困于役，国伤于财，然则嘉气之久不效，未必不由于此也。臣闻天下有道，守在四夷。今帝王之都而为守敌之具，则外之屏翰，将安用之？必谓州郡为不足恃，则平陆之一城，恐非用武之地。况国家利源，比之前日，去其大半【二二】，用度渐窘，正务裁节。陛下躬行法度，为天下先，而乃以不赀之费，弃于无用之所，可不惜哉！或谓先朝已尝兴作，欲终其事，则乞罢雇人，止以广固之兵，不计岁月，渐令修葺，自余土木不急之役，伏乞特降指挥，悉俾停罢，所贵顺承天意，以致膏泽。」（梁焘亦有两章，月日不同，更须考详。）
　　注　　释
　　【一】除第四铺外「铺」原作「辅」，据阁本改。
　　【二】及朝廷近日擢用臣僚「及」原作「乃」，据阁本及长编纪事本末卷一○七蔡确诗谤改。
　　【三】讥谤朝廷「讥」原作「议」，据阁本及同上书改。
　　【四】尽用仁宗朝章献明肃皇太后故事「太」字原脱，据同上书补。
　　【五】诗邶风绿衣「邶」原作「卫」，据阁本改。
　　【六】涢河「河」原作「海」，据阁本及下文改。
　　【七】右司谏□安诗「右」原作「左」，据下文及本书卷四二四元佑四年三月乙未条改。
　　【八】章奏房「章奏」二字原倒，据阁本及长编纪事本末卷一○七蔡确诗谤乙正。
　　【九】□安诗「诗」原作「世」，据阁本及同上书改。
　　【一○】当时谁曾有异议「谁」原作「确」，据阁本及同上书改。
　　【一一】五月二十八日丁酉「二」字原脱，据阁本及同上书补。按：元佑四年五月庚午朔，丁酉为二十八日。
　　【一二】多涉讥讪「讥」原作「议」，据阁本及尽言集卷九论蔡确作诗讥讪事改。
　　【一三】咸谓罚不能当其罪「咸」原作「或」，据阁本及同上书改。
　　【一四】汉文帝「帝」字原脱，据阁本补。
　　【一五】见今五百四百至二三百步宋史卷九二河渠志作「今阔至五百四十步，次亦三二百步」，疑是。
　　【一六】界河「河」原作「海」，据阁本及同上书改。
　　【一七】庶使邪正有辨「庶」原作「务」，据阁本及尽言集卷九论蔡确作诗讥讪事改。
　　【一八】昭宣使「昭」原作「招」，据阁本改。
　　【一九】寖紊朝政「寖」原作「寝」，据阁本改。
　　【二○】特为降此指挥「降」原作「隆」，据阁本及栾城集卷四一论侯偁少欠酒课以抵当子利充填札子改。
　　【二一】犯无戎之戒「戎」原作「成」，据阁本、活字本及尽言集卷六为愆亢乞罢修城及诸土木之役改。
　　【二二】比之前日去其大半「比之」二字原脱，据同上书补。
  </div>
  <div class="pagination">
   <a href="续资治通鉴长编_page528.html">
    上一页
   </a>
   <span>
    ...
   </span>
   <a href="续资治通鉴长编_page524.html">
    524
   </a>
   <a href="续资治通鉴长编_page525.html">
    525
   </a>
   <a href="续资治通鉴长编_page526.html">
    526
   </a>
   <a href="续资治通鉴长编_page527.html">
    527
   </a>
   <a href="续资治通鉴长编_page528.html">
    528
   </a>
   <span class="current-page">
    529
   </span>
   <a href="续资治通鉴长编_page530.html">
    530
   </a>
   <a href="续资治通鉴长编_page531.html">
    531
   </a>
   <a href="续资治通鉴长编_page532.html">
    532
   </a>
   <a href="续资治通鉴长编_page533.html">
    533
   </a>
   <a href="续资治通鉴长编_page534.html">
    534
   </a>
   <span>
    ...
   </span>
   <a href="续资治通鉴长编_page530.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
