<!DOCTYPE html>
<html>
 <head>
  <meta charset="utf-8"/>
  <title>
   续宋编年资治通鉴 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续宋编年资治通鉴 - 第 5 页/共 6 页
  </h1>
  <div class="content">
   丁巳庆元三年春正月壬寅枢密郑侨罢谢深甫兼知枢密院事　二月神宗玉牒髙宗实録成　大理司直邵裒然请诏大臣自今权臣之党伪学之徒不得除在内差遣诏下其章　复绍熙陞差将校法委主帅选择审覈保明　三月建东华门　窜内侍王徳谦上即位徳谦骤迁承宣使是春徳谦求建节上许之徳谦乃荐呉宗旦为刑部侍郎直学士院宗旦为徳谦草制且引天寳同光故事为比台谏交章遂寝其命言者以宗旦交结徳谦坐追三官又劾徳谦为人求官赃以钜万计尝以导驾灯笼自奉服食拟乗舆狱未成降为团练使使居抚州十二月安置汀州　禁浙西围田　诏有司奏谳议罪不当者论如律　夏四月丙午雨土　旱乙丑雨雹　闰六月甲戌内出铜器付尚书省毁之民间并赴官收卖　甲子论留正共引伪学之罪贬邵州大奚作乱　秋八月戊子复置严州神泉监　甲午
　　均诸路职田　九月壬寅以旱诏四川制置縂领诸司蠲放民赋　乙丑令帅臣监司臧否郡守　诏监司部守荐举改官并于奏牍前甘结声説非伪学之人秋当大比漕司前期取家状必欲书以不是伪学五字时有柴中行为抚州推官独申漕司云自幼习易读程氏易传未委是与不是伪学如以为伪不愿考校士论壮之十二月知绵州王沇乞置伪学之籍仍自今曽受伪学举荐关陞及刑法亷吏自代之人并令省部籍记姓名与闲慢差遣从之伪学党逆得罪者凡五十九人宰执四人赵汝愚留正王蔺周必大待制以上十三人朱熹徐谊彭年陈傅良薛叔似章颖郑湜楼钥林大中黄由黄黼何异孙逢吉余官三十一人刘光祖吕祖俭叶适杨芳项安世沈有开曽三聘防仲鸿呉猎李祥杨简赵汝谠赵汝谈陈岘范仲黼汪逵孙元卿袁燮陈武田澹黄度张体仁蔡幼学黄灏周南呉柔胜李王厚之孟浩赵巩白炎震武臣三人皇甫斌危仲壬张致逺士人八人杨宏中周端朝张衜林仲麟蒋傅徐范蔡元定吕祖泰
　　太学生削何澹名治其罪　冬十一月癸酉雷　丙申赦　十一月辛丑上孝宗徽号加绍统同道冠徳昭功八字　是日太皇太后崩于慈福宫诏报期明年加諡宪圣慈烈皇后　癸夘日南至祀天地于圜丘　赦天下　壬子车驾自慈福宫还大内　十二月丙子始御正殿　丁丑绍兴府以太后殡宫故蠲贫民身丁折帛绢绵钱　甲申雨土　诏铨试依旧制二人而取一革枢密院以密白补官
　　戊午庆元四年春正月京尹赵师除工部侍郎胄妻早死有四妾皆封郡夫人其次十人亦有名位去嵗有献北珠冠四枚者侂胄喜以遗四夫人而十人愠侂胄患之师时守临安亟出十万缗市北珠为十珠冠乗侂胄入朝未归遣人致馈十人者大喜分持而去侂胄归十人者咸来致谢遂以翼日都市行灯羣婢皆顶珠冠而出明日语侂胄曰我曹夜来过朝天门都人以为稀有咸聚观焉郡王柰何不与赵大卿转官耶翼日又言之故有是命侂胄尝与众客饮南园过山庄指其竹篱茆舍而谓曰此真田舍间气象所惜者欠鸡鸣犬吠耳少焉有犬嘷于丛薄之下亟遣视之京尹赵侍郎也侂胄大笑其后京尹坐他事罢诸生为诗诮之有也曽学犬吠村庄之句即指此也　丙寅叶翥同知枢密院事七月罢　丁夘两浙江淮荆湖四川民流诏有司举行寛恤之政　二月辛未诏两省侍从台谏各举所知一人毋举宰执子弟亲党　三月己丑以宪圣殡宫之役蠲临安绍兴府租税有差　经筵进读三朝寳训夏五月己亥韩侂胄为少傅赐玉带以朝　己酉诏
　　禁伪学　禁女冠毋入大内　秋七月罢茶　丁逢入见极论元祐建中调停之害且引苏辙任伯雨之言为证时薛叔似叶适坐汝愚党久斥皆起家为郡故逢有是言宰执京镗何澹大然之翌日除军器监　八月久雨命决系囚丙子谢深甫知枢密院事兼参知政事许及之同知枢密院事　庚辰白气亘天　丙戌以太上皇帝圣躬清复诏诣夀康宫上夀　九月壬寅太白昼见　癸夘太白经天　京镗上重修勅令格式申明诏颁天下　是月诏造新厯　冬十二月丙戌再蠲临安府身丁钱　是嵗育宗室与愿于宫中
　　己未庆元五年春正月蔡琏诬告赵汝愚定防时有异谋乃议送大理侂胄欲问彭年以实其事中书舍人范仲艺谒侂胄语之曰章确之权不为不盛然至今得罪于清议者以同文之狱故耳相公胡为蹈之侂胄曰某初无此心京镗刘徳秀实主其议既而台谏官连防有请诏以累经赦宥于是彭年追元官勒停曽三聘追元官而琏补进义副尉　乙夘果州学官王莘罢辛酉初命漕臣无出身者勿差官考试　壬戌建玉堂二月乙丑胡纮罢　庚午雪　癸酉白气亘天　乙
　　酉谏议张釡劾刘光祖佐逆不成蓄愤懐奸欺世罔上五罪诏光祖落职房州居住先是光祖撰涪城学记有世方以道为伪而以学为弃物夫好恶出于一时是非定于万世学者盍谨所先入以待豪杰之兴此语闻于朝乃有是命　三月罢监司臧否郡守之制　戊申四川行对补钱引法　夏四月用察院程松言诏大理评事已改官未歴县人并令亲民一次着为令　五月壬辰朔新厯成　戊戌亲试举人赐曽从龙等四百十有二人及第　丁酉以久雨民多疾疫命临安府赈恤之壬子命诸州学置武士斋舍　六月丁逢罢　是夏盗窃太庙金寳　秋七月癸丑刘徳秀罢　甲寅禁髙丽日本商旅博易铜钱　八月癸亥白气亘天　辛巳太庙太祖夹室柱生芝　上过夀康宫上太上皇帝夀戊子立沿边诸州武举取士法　冬十月丙子金使来贺瑞庆节　陈自强上政目三十事　十一月己丑诏复右司一员　十二月庚午建安仁宅惠济仓库于广东水土恶弱诸州以给士大夫之罪而不能归者　是月编庆元寛恤诏令　赈诸州水灾
　　庚申庆元六年春正月己亥皇子坦生　二月诏诸路杂犯死罪以下囚释杖以下以皇子生故也　己丑雨土　戊寅上太上皇帝玉牒　乙酉雪　闰二月庚寅京镗为左丞相谢深甫为右丞相何澹知枢密院事兼参知政事　乙巳留正致仕　辛亥呉曦以殿前都指挥使为昭信军节度使　诏许用前宰执举状为职司以待执政之子弟焉　三月甲子朱熹卒熹以去年四月致仕至是卒于建阳之考亭熹平居惓惓无一念不在于国闻时政之失则寂然有不豫之色语及国势之未振则感慨以至泣下然谨难进之礼则一官之拜必抗章而力辞厉易退之节则一语不合必奉身而亟去其事君也不贬道以求售其爱民也不狥俗以茍安故其与世动辄龃龉自筮仕以至属纩五十年间歴仕四朝仕于外者仅九考立于朝者四十日道之难行也如此然绍道统立人极为万世宗师则不以用舍而加损也自熹故其道愈久而愈彰其学愈久而愈盛亦可见此理之在人心未尝冺也　辛未幸聚景园　夏四月辛亥奏院邓友龙请毋用伪党除察官　初置资善堂小学敎授　五月旱诏求言壬申雨　丁丑诏三省枢密院防详封事择其可行者以闻　丁亥夀仁太上皇后崩諡曰慈懿　壬辰赵善义呉旴使金为告哀使戊申同知许及之以母丧去位　秋七月丁夘陈自强签书枢密院事自强入都欲求诸州学官阙不遂居逆旅其主人为侂胄拂茶自强因曰我尝识仪同先生主人曰官人求阙不遂盍见仪同乎自强曰吾贫旅费垂尽闻见仪同所费不少安能办之主人曰俟语次试为拈出句余无耗一日自强方闷坐有直省官持呼召来者约来日午后至府相见自强莫知所谓及往则侍从官以次毕集谒入传令先召自强侂胄命设坐于堂上乡之再拜次召从官同坐从官踧踖莫敢居上者侂胄徐曰陈先生老儒沉没可念坐客唯唯明日连章荐其才遂除太学録未逾年迁秘书郎入馆甫半嵗除御史中丞入台半月余遂秉政　八月戊寅太上皇帝违豫乃赦天下丁亥太上皇帝崩孝宗之丧赵汝愚当国始令羣臣服白凉衫皂带以治事逮终防乃止论者以为是及光宗之丧礼部侍郎陈宗召复请百官以日易月禫除毕服紫衫皂带以治事从之　乙未日中有黒子丁酉左丞相京镗薨赠諡文穆其子沆请避家讳改
　　文忠议者谓未当改諡庄定镗与刘徳秀最为凶险侂胄未显时二人与之深交及用事侂胄所为暴虐皆二人敎之云　壬寅皇太子坦薨追封邠王諡曰冲温九月己未雷　辛未合祭天地于明堂　赦天下　进士吕祖泰上书论韩侂胄其言略曰道与学自古皆恃以为国也丞相汝愚今之有大勲劳者也立伪学之禁逐汝愚之党是将空陛下之国而陛下不之悟即陈自强何人也徒以侂胄童孺之师而躐致禁从陛下旧学之臣若年等今安在哉苏师旦平江之吏胥周筠韩氏之厮役人人皆知之今师旦以潜邸随龙周筠以皇后亲属俱至大官不知陛下在潜邸时果识所谓苏师旦者乎椒房之亲果有厮役之周筠者乎其自尊大而卑陵朝廷一至于此也愿陛下亟诛侂胄及苏师旦周筠而罢遂陈自强之徒故大臣在者独周必大可用冝以代其任不然事将不测书出中外大骇侂胄怒防方行明堂礼故未及问复五日以祖泰上书狂妄坐决杖配钦州　冬十月以韩侂胄为太傅　癸巳在选侍郎费士寅请歴十五考以上无赃私罪犯者听免职司举主一员从之　辛丑雨土　十一月癸丑朔宗室与愿除福州观察使改名曮令资善堂授书　己未皇后韩氏崩　癸亥皇子増生　丙寅上太上皇帝諡曰宪仁圣哲慈孝皇帝庙号光宗　东北地震　十二月癸未朔皇子増薨　乙酉日中有黒子至癸巳乃灭　辛丑权殡光宗于永崇陵　癸夘祔光宗于太庙　诏改明年为嘉泰元年　乙巳蠲临安绍兴府民赋縁殡宫之役也　己酉呉曦为太尉　是冬括关外营田租不足　是嵗封桩库钱百万缗　赈诸州水旱
　　辛酉嘉泰元年春正月戊午申严福建私盐之禁　壬戌右丞相谢深甫等荐士三十有五人诏籍记中书以待选择　丁夘禁钤辖按阅受餽　戊辰雪　庚午以葛邲配飨光宗庙庭　二月壬辰开资善堂　癸巳监察御史林采言伪习之成造端自必大宜加绌削以周必大降官为少保依旧职致仕自朱熹获罪党禁益哗稍称善类斥逐无遗至荐举考校皆为厉禁奸贪狼籍暴慢恣肆之徒纷纭并起填塞要涂士知修饬守亷隅者例取姗侮或及于祸一时从逰特立不顾者屏伏丘壑依阿防懦者更名他师过门不入甚至变易衣冠狎逰市肆以自别其非党　诏修光宗实録　乙未续修吏部七司法　己亥四川初试敎官　辛丑雨土　三月丙寅雨雹　戊寅临安大火以姜特立为寜逺军节度使　夏四月辛巳下诏自责　辛夘龙州蕃部冦边诏戒风俗　戊戌以潜邸为开元宫　五月旱求言监太平惠民局夏允中者尝建言当令侂胄平章军
　　国重事如文彦博侂胄闻之乃上疏乞致仕　丙子雨丁丑雨雹　六月丙午太白经天　乙夘何澹罢
　　甲子陈自强参知政事兼同知枢密院事张釡签书枢密院事八月釡罢　乙丑赐龚颐正出身　己巳以呉曦为兴州都统制兼知兴州先是呉氏世职西陲列圣皆留其子孙于中朝侂胄欲握兵权乃遣曦入蜀　八月言者以官冗防滥请因娶宗女授官者仍旧法终身止任一子两府使相不得以郊防奏门客文学归正官不许添差极边初官不许求辟大使臣丁忧解官遇覃防不得迁秩着为令从之　陈自强兼知枢密院事张岩参知政事程松知枢密院事先是松知钱塘县侂胄有爱姬小故而出松闻之亟召女侩以八百千市之既而供馈之礼甚谨数日侂胄意稍解召之则知为松取矣侂胄怒松闻之亟上谒曰顷闻有郡守赴阙者欲得斯人惧逺方小吏不识事体他日有忤钧顔我为王取之尔姬既入姬具言松所以谨待之礼侂胄大喜即日躐除太府寺丞迁谏议大夫松尤无耻又市一妾献之名松夀侂胄遣问之曰柰何与大谏同名答曰欲使疵贱姓名常逹钧听耳侂胄怜之遂除同知枢密院事丙戌诏百官复议铁钱利害　九月辛亥决浙西围田己夘雨土　甲戌纂集孝宗朝典礼　冬十月以光
　　宗忧免瑞庆入贡　丙戌以韩侂胄定防事迹付史馆丙寅太白昼见　十一月始命刑部得荐举外任人十二月庚寅复免临安府身丁钱　是嵗诸路旱赈
　　之　占城国入贡献驯象二















　　续宋编年资治通鉴巻十二
　　钦定四库全书
　　续宋编年资治通鉴巻十三
　　宋　刘时举　撰
　　宋寜宗二
　　壬戌嘉泰二年春正月癸亥苏师旦兼枢密院都承防师旦本平江府书佐韩侂胄顷为本府兵马钤辖从府假笔吏吏以其冷局俾师旦行韩满归苏复还府下丘崈为守尝以事怒师旦编管秀州久之韩知阁门事师旦困甚往依之韩怜而寘之门下未久上登极韩以师旦窜名藩邸吏士内遂用随龙恩得官韩以其辩慧爱之　髙宗实録成　己巳雷　二月弛学禁初学禁之行也京镗何澹刘徳秀胡纮四人者实主其议为韩侂胄斥逐异已者羣小附之牢不可破庆元五年二月纮罢吏部侍郎七月徳秀自吏部尚书出知婺州六年八月镗以左相死于位去年七月澹罢知枢密院魁憸尽去侂胄亦厌前事欲稍示更改以消中外意时亦有劝其开党禁以杜他日报复之祸者侂胄以为然甲申追复赵汝愚资政殿学士　戊子颁治县十二事以风厉县令　癸巳禁行私史　二月辛亥诏举边郡官　己未初命提刑以五月按部理囚　诏荐举除陞改自代十科外悉罢　夏四月庚寅雨雹　辛夘禁经营留阙者　复太学混补试　五月甲辰朔日有食之　己巳赐傅行简四百九十有七人及第出身有差　六月己夘临安府灾　壬寅浚浙西运河　己亥禁冒发充军秋七月不雨　八月袁説友同知枢密院事　癸未
　　建寳谟閤奉藏光宗御集　己丑诏作夀慈殿请太皇太后还内　甲午庆元条法事例成　九月己酉上朝夀慈宫　甲寅修皇帝防要　丙寅嗣秀王伯圭薨庚午临安府奏野蚕成茧　冬十月壬申以通判主管总所财赋　追复朱熹职名以焕章閤待制致仕　十一月庚子陈自强知枢密院事许及之参知政事　丁夘皇帝日厯成　庚午命赃吏毋使予祠　十二月甲戌日中有黒子　甲申立贵妃为皇后　韩侂胄为太师
　　吕中曰外戚不得预政此祖宗家法也自建隆至绍熙列圣相承不敢失坠虽以曹佾之贤防帝舅之重神宗皇帝欲除佾为中书令而吕申公力言其不可圣君贤相所以防防杜渐之意盖可见矣惟政和六年郑居中由显肃皇后之亲拜为太宰此已往之失不可效尤也侂胄何人夤縁戚里干预朝政且躐取帝师之任是祖宗三百年之家法至侂胄而尽壊之矣他日两观之诛其能免乎
　　庚辰大阅　闰十二月乙未诏讲官开陈经义　宗室曮拜威武军节度使封衞国公　复周必大少傅观文殿大学士　是冬皇子坰生未逾月薨追封华王諡曰冲穆　诏修孝宗光宗实録　台谏侍从绍兴末年台谏每月必一请对密官毎月必一言事从官两月必一求见否则谓之失职自侂胄扼塞言路从官既不言事而台谏亦多牵掣月终必举按小吏一二人谓之月课凡厘务官州属曹掾簿尉监当皆在此列又有泛论君徳时政皆以陈熟缓慢者言之或问之则愧谢曰聊以塞责聊以借手而已闻者哂之　赈诸州水旱癸亥嘉泰三年春正月丞相谢深甫罢　壬午置湖南溪洞总首　戊子龙州蕃部宼边　甲午参政张岩罢丙申陈自强以枢密兼参知政事　丁酉雷　戊戌
　　幸太学谒大成殿御化原堂命国子祭酒李寅仲讲尚书幸武学谒武成殿监学官进秩一等诸生推恩赐帛有差　袁説友参知政事是春谢深甫初免相许及之为参知政事既命陈自强以员外兼权又命説友盖三员也嘉定初命雷孝友娄机楼钥亦三员遂为故事至九月説友罢政事　傅伯夀签书枢密院事以老病除集英殿修撰知防州　费士寅签书枢密院事　二月乙巳册皇后杨氏　乙丑再窜王徳谦于新州　三月久雨诏大理三衙临安府决系囚　乙酉幸聚景园夏四月己亥朔日有食之　壬寅福州言瑞麦生　李运言两淮铁钱交子利害诏戸部相度至是出封桩库交子一百万命转运司收民间铁钱　乙夘陈自强等进徽宗孝宗玉牒光宗实録　五月戊寅陈自强为右丞相以许及之知枢密院事兼参知政事　不雨诏释杖以下囚　秋七月辛未出封桩钱造战舰　壬午同安汉阳蕲春三监罢铸钱　白虹贯日　癸未禁抑纳逃囚　九月壬申立宗子希璂为孝宗长子邓王愭后癸酉命铁冶司毋得私毁钱为铜　冬十月庚子吕
　　祖泰任便居住　丙午命两淮诸州以仲冬敎阅民戸万弩手　丁未大风　戊申龙州蕃部降　十一月甲戌诏南郊加祀感生帝太子庶子等星　赦天下　癸未大风　己丑更定选人改官法　庚寅复置福田居养院　十二月辛酉诏戒将帅掊克　金国盗起沿边聚粮増戍且禁襄阳府场惧宋朝乗其隙也朝廷闻其事乃以参政张岩帅淮东枢密程松帅淮西以侍郎丘崈守四明防海道以大卿辛弃疾帅浙东时武帅郑挺在襄阳力求去以李奕为荆鄂副都统兼知襄阳松为父丧辞改命广帅薛叔似而叔似不行遂命侍郎宇文绍节代之又徙辛弃疾以次对守京口起资政赵彦逾守四明出知院许及之守金陵及之不欲行乃命崈以直学士代典留钥其开边衅盖自此始　御笔命监司郡守申交割数　张孝仲以安抚司干办除成州后以诸司属官系京官考理通判任一次自此始
　　甲子嘉泰四年春正月乙亥大风　庚辰贬内侍甘昺癸未日中有黒子辛夘雷壬辰雨雹　西浮洞逃军
　　为乱　盘量北边积粮　辛弃疾入见言敌国必乱必亡愿付之元老大臣当备兵为仓卒应变之计侂胄大喜　二月壬子蠲临安府逋负酒钱　己未立试刑法避亲法　庚辰夜有赤气亘天　三月丁夘临安府火灾　壬申禁质卖军器　辛巳立添差及祠庙限员夏四月命内外诸军详度屯队法　甲辰以知院许及之守金陵为出师计不行而罢　赈恤江西州县水旱乙巳费士寅兼知枢密院事张孝伯参知政事钱象
　　祖赐出身同知枢密院事　丙辰诏选举禁请嘱受私书之弊　五月乙亥诏举将材　追封岳飞为鄂王六月丙申置诸军帐前雄効　韩侂胄却生日贺仪仰进奉官徧行关报议者谓大臣却四方之馈未有自奏邸行下诸路盖僣也时士大夫或献红锦壁衣承尘地衣之属修广髙下皆与中堂等盖密量其度而为之又有献红牙果卓珍珠搭幡光耀夺目以媚侂胄其后或遇侂胄生日大臣以下皆排列所献于天庆观之庑下都人竞往观焉　己亥诏改明年元　壬子禁州县按私籍没民产　甲辰再蠲临安府身丁钱　六部架阁非阙官勿除　总所令监司算纲运
　　乙丑开禧元年春正月癸丑初置澉浦水军　壬午雨霾　赐苏泃諡曰文　二月丙午蠲临安府酒税钱乙夘雪　窜翁防新州先是有防召防赴行在御史徐柟劾防贪黩嗜进等事遂寝是命防闻之上章自辨察官为内台刑狱之官为外台察官论事不得其平外台安得冺没而不与之直次论柟私托不行所以贻怒者数事其末云杨辅刘起晦乃今之望人一旦报怨并论罢之中外失望侂胄怒遂有是责　三月庚申太白昼见　申严生子弃杀之禁仍令诸路文官常平官月给钱米收养之　韩侂胄欲用兵恢复中原乃出封桩库金一万两以待赏功侂胄欲以费士寅鎭兴元士寅固辞遂罢枢密是科防士有论宜乗机以定中原者侂胄大喜用兵之意遂决四月武学生华岳上书言朝廷未宜用兵恐启边衅忤侂胄流建寜府金人伺知朝廷有用兵意五月遣其平章事布萨揆为宣抚使驻开封遣使来责渝盟以边民侵掠及沿边増戍为辞是月鎭江都统戚拱遣忠义人朱裕结涟水军弓手李全焚涟水塞其后侍郎李璧乞斩朱裕枭首境上人皆寃之六月诏内外诸军密为行军之计而以程松为四川制置使谏议大夫李大异以谏止开边同日补外是月命敎阅禁军八月命兴元都统司増招战兵诏侍从两省台谏在外待制学士以上及内外诸军主帅各举将帅边守一二人侂胄欲风厉诸将乃封赠刘光世为鄜王諡文忠少保岳飞为鄂王中兴诸将至是毕王矣又命湖北安抚司増招神劲军又以殿前副都指挥使郭倪为镇江都统守扬州十月李璧使还言兵未可轻动不听十一月置殿前司神武军五千人屯扬州十二月増刺马军司弩手中郎将厉仲方造战车连弩未及用而罢去周虎继之用战车败敌于清水鎭时军政修明人心大喜以为恢复之期可必惜朝臣议论不一不能成功天也　夏四月戊子朔钱象祖参知政事兼同知枢密院事刘徳秀签书枢密院事　辛夘皇甫斌兼知襄阳府辛丑日中有黒子　乙夘大风　五月己巳试举人
　　毛自知四百三十有二人　复淳熙荐举改官法　乙亥诏以曮为皇子进封荣王　六月罢广东税场　辛丑淮东安抚郑挺罢　壬寅天鸣有声　复同安汉阳蕲春三监　乙丑陈自强上吏部七司法　秋七月庚申韩侂胄平章军国事兼国用使诏立班丞相上三日一朝先是六月陈自强邓友龙等请用本朝故事以侂胄平章军国事乃有是命
　　吕中曰国朝故事如仁宗朝吕夷简拜司空平章军国重事哲宗初文彦博以太师拜平章军国重事此二人者皆累朝元老徳硕望隆故防以是职也侂胄何人而憸朋党奸乃以为比易曰负且乗致防至其是之谓乎
　　苏师旦除安逺军节度使在京宫观领閤门事　赠赵汝愚少保　是月不雨　置资善堂直讲説书各二员八月癸巳雨　钦宗玉牒成　九月丁亥签书刘徳
　　秀罢　庚午诏赃吏追还所受赃　庚戌大风　冬十月甲子汀州守臣陈铸更图瑞麦以献诏夺一官　复置利州马监　十一月申严告讦之禁　十二月修孝宗光宗御集　诏两浙路身丁钱绢自开禧二年以后其永除之　戊寅金主遣礼部尚书赵之杰来贺明年正旦之杰入见容止倨缓持国书逡廵前立若将要上为起者閤门夺其书以进仪賛者唱云躬身立之杰端立不动金主父显宗名允恭同音字合与避而不避者之杰益不平侂胄请驾还内继有防更以正旦相见真里国来入贡　赈诸州水
　　丙寅开禧二年春正月雪　乙未増太学内舍员为百二十人　辛丑置国用司参详官　乙巳薛叔似宣谕京湖　己酉雷雨雹　辛亥禁毁钱为铜　是月雅州蛮髙吟师寇边三月进犯碉门寨四月贼焚碉门寨官军失利义勇军准备将刁谦战死提刑刘崇之檄宣抚司调兵自行讨之宣抚司调潼川隆庆府大军各五百合前后官军六七千人以准备差遣王好谦与原统领王统之委崇之往军前节制王师至髙吟师出降擒其首六十三人诛之　二月癸丑夜夀慈宫火　久雨己夘复御正殿　三月癸巳程松宣抚四川呉曦副
　　之仍有节制财赋指挥且许按劾两军出入曦得自专先是四川计司旧属宣抚司节制郑刚中在蜀秦桧恶其专始命赵徳文以少卿为之自是三司抗衡至是转宣抚司节制刘崇之新除总领即上章抗论辞职不允甲午以邓友龙为两淮宣谕使　诏监司行部理囚己亥幸聚景园从太皇太后逰幸　钱象祖责其懐
　　奸避事乃罢参政寻窜信州　张岩兼知枢密院事己酉知处州徐邦宪入见请因立太子肆赦弭兵侍御史徐柟劾罢之
　　吕中曰台谏天子耳目为朝廷争是非辨邪正者也祖宗盛时先正名臣有识大体者有风采动朝端者有称铁面御史者其所弹劾往往合于众论之公曷尝观望朝廷之风防哉自王安石用事诸君子以不合去位而职紏绳者率用邓绾李定之流小人希合始有不当劾而劾者矣且以开禧之际观之皇嗣虽立而储位未正权幸轻举而边衅将开是二事者真当世之切务也徐柟职防风宪方且缄黙不言迨及直臣有言又从而劾罢之是果何心哉遡其本情不过迎合权幸而已咄哉鄙夫真有负祖宗设官之美意矣
　　夏四月甲子以薛叔似为湖北京西宣抚使两淮宣谕使邓友龙改除宣抚使　下纳粟补官令　戊辰修绍兴以后盐法　庚午追夺秦桧王爵　四川宣抚副使呉曦兼陜西河东路招抚使鎭江都统郭倪兼山东京东路招抚使鎭江都统赵淳兼京西北路招抚使江陵副都统皇甫斌兼西北路招抚副使
　　吕中曰小人擅朝欲为专宠固位之计往往至于用兵王吕变法生事于熙河王珪懐奸丧师于灵武继是则章蔡造衅于湟鄯王黼稔祸于燕云误国戕民前后一律今侂胄在朝穷奸极恶海内切齿而复不度事势妄启兵端三边疮痍生灵鱼肉虽擢发不足数其罪矣
　　陈孝庆复泗州又复虹县许进复新息县孙武复褒信县四川总领所奏辟以进义副尉杨巨源监兴州合江仓五月陈孝庆复虹县侂胄闻已得泗州乃议降诏仍调泉州兵赴山东路防合丙戌上内批云北敌世仇久稽报复爰遵先志决防讨除宜颁诏书明示海内翌日乃下北伐之诏诏畧曰天道好还中国有必伸之理人心效顺匹夫无不报之仇蠢兹勍敌犹托要盟朘生灵之资奉谿壑之欲迹其不恭孰不含怒军入塞而公肆创残使来庭而敢为桀骜洎行李之继遣复慢词之见加含垢纳污在人情而已极声罪致讨属敌运之将倾兵出有名师直为壮言乎逺言乎近孰无忠义之心为人子为人臣当念祖宗之愤　上以北伐告于天地祖宗社稷　四川宣抚程松至汉中　江州都统王大节攻蔡州不克江陵都统皇甫斌引兵攻唐州不克兴元都统秦世辅至城固县而军大乱　池州副都统郭倬马军行司李汝翼攻宿州不克建康都统李爽攻夀州败绩后王大节窜袁州郭倬李汝翼皇甫斌李爽等各夺官
　　吕中曰恢复大计当以人才为先真宗之御契丹必有李继隆石保吉然后成澶渊克敌之勲仁宗之制夏羌也必有韩琦范仲淹然后收曩霄纳欵之绩髙宗之抗女真者必有张韩刘岳然后剉乌珠今则总戎三边者谁欤呉曦特膏腴之子弟郭倪郭倬李爽李汝翼皇甫斌诸人又皆猥琐之庸才平居暇日不过尅剥士卒苞苴馈赂图为进身之梯媒甚者且外交仇敌以伺中国之动静矣朝廷顾以推毂制阃之事悉以委之师才出境而前者败后者溃大者殱小者奔罪甚者诛戮轻者投窜而统蜀汉之逆曦又以叛闻用兵以来敌之损未一二而吾国之丧失败亡已不可胜计矣假使邓禹闻之寜不笑人于地下乎
　　六月金人封呉曦为蜀王先是四月曦献关外四州之地求封于金十二月曦焚河池县退屯清野源癸丑曦自杀金平退归鱼关金人遣呉瑞持诏印授曦于置口曦自置口还兴州癸酉呉曦称蜀王先一日夜兴州天赤如血照地如昼自月初有两日相摩于初晴之时至是复有此异　壬寅太白昼见　简荆防两淮田卒以备战兵　戊申安丙置司于河池时为陜西河东招抚司随军转运使　甲辰邓友龙罢两淮宣抚使以丘崈代之驻扬州兵凡十六万一千四百余人　毕再遇权山东京东招抚公事
　　时诸将用兵皆败唯毕再遇数有功金人常以水柜败我再遇夜缚藁人数千衣以甲胄持旗帜戈矛俨列成行昧爽鸣鼓金人惊视亟放水柜后知其非兵也甚沮乃出兵攻之金人大败又尝引金人与战且却至于数四视日已晩乃以香料煮黒豆铺地上复前搏金人佯为败走金人乗胜追逐其马已饥闻豆香皆就食鞭之不前我师反攻之金人马死者不可胜计又尝与金人对垒度金兵至者日众难与争锋一夕防营去虑金人来追乃留旗帜于营并缚生羊置其前二足于鼓上击鼓有声金人不觉为空营复相持数日及觉欲追则已逺矣
　　田琳复夀春府　戊辰雅州蛮复寇边先是官军既杀髙吟师官军欲深入夷界防有为石棚所压者乃遣土丁先往攻之提刑督捕司签防任防厚时在碉门寨以状白提刑督捕司欲焚其巢提刑除总领遂还夷人掩官军不备杀伤甚众兴元将张全忠战死陈尧辅一军尽没即自刃而死王好谦与王金共议再与之战壬午夷酋髙奴嵬等出降　韩侂胄以丧师为苏师旦所误乃奏劾师旦除名安置仍籍其家　秋七月梁洋义士统制毋思袭取和尚原九月复陷权都统制范仲壬出师寳鸡小捷未几杨辅遗书韩侂胄言蜀兵骄粮乏暂休息以规后图遂班师　张岩知枢密院事李璧参知政事　诛郭倬于静江府　置御前强勇军以淮东安抚司所招者为之　九月戊子雷　辛夘合祭天地于明堂赦天下　乙巳赏复泗州功　冬十月诏内外军帅各举智勇可为将帅者二人　辛酉以将帅暴露罢瑞庆节宴　丙午金人自清河口渡淮守将郭超失利遂围楚州　十一月庚辰以主管殿前司公事郭杲领兵驻真州以援江淮　辛巳金人犯枣阳军有北来韩元靓者至真州言金人有和意丘崈遣人防送北还丙申元靓又还得金人行省文字崈以闻于朝　甲申令丘崈督视江淮军马金人犯神马坡江陵副都统魏友谅突围趋防阳忠勇军吕靖孙欲图友谅友谅格杀之戊子金人犯庐州副都统制田琳引战拒却之真州援兵至后八日而围解田琳袭之金人大败而还　乙未以湖广总领陈谦为湖北京西宣抚副使　韩侂胄献家财二十万以赡军优诏褒纳　金人逰骑渡汉丁酉金人犯旧岷州踏白军统制王喜引兵遁戊戌金人围和州守将周虎引战却之敌乃引兵陷信阳军辛丑围襄阳府先是敌将至赵淳焚樊城而忧悸成疾赖诸将协力守御城得以完时蜀汉路断金人围皂郊不下移屯天水县壬寅陷随州守臣遁州人迎拜金人敛兵不杀逐之徳安　癸夘太皇太后赐犒军钱一百万缗诏诸路招填禁军以待调遣　甲辰金人犯真州士民奔逃溺江者十余万镇江守臣宇文绍节亟具舟以济之廪食之于是濠梁安丰及并邉诸戍皆没矣　乙巳陷西和州后八日闻王师至而遁　十二月戊申金人围徳安府守将李师尹拒之再攻襄阳东南西门为国兵所败　庚戌陷成州守臣辛槱之遁王师攻城不下明年二月始解围去　甲寅金人攻六合县郭倪遣前军统制郭僎救之遇于湑浦桥官军大败倪弃扬州走瓜洲渡　督府复遗书金人言和好先是元靓还金营以文字来言和至是募得盱眙小吏王文持书往金营大畧谓用兵乃苏师旦邓友龙皇甫斌等所为非朝廷本意文等还金人答书悖慢多所要索且谓侂胄无意于用兵则师旦岂敢专擅督府又遣书许以送还淮北流移人及今年嵗币金人有许意朝廷乃以报书遣陈璧持第三书以往防六合交兵第三书犯金人庙讳金人以用兵语来使却其书而还　丁巳金人陷大散闗都统制毋思遁以总管孙忠鋭权都统制癸亥魏友谅溃军于祀泉友谅走江陵　丁夘金人犯仙人闗兴州中军正将李好义拒却之　毕再遇持重兵江上邀击金人累克捷防朝廷调兵毕集江上金人乃自淮南退师惟留一统制守濠州　郭倪丧师责授果安练使送南康军安置　庚午薛叔似陈谦罢以呉猎为湖北京西宣抚使仍知江陵军　复両浙围田募両淮流民耕种　四川宣抚程松自米仓山出阆州顺流以归时呉曦已有逆谋矣
　　丁夘开禧三年春正月丘崈罢以张岩督视江淮军马先是丘崈乞朝廷移书金营通好而谓金人指侂胄为元谋乞免系衔侂胄怒故罢崈皇甫恭自汴京使回恭奏行省完顔弼右副元帅赫舍哩志宁皆有和意且移书都堂　金陷阶州　丁亥皇子圻生　庚寅遣淮民归业　甲午呉曦僣位于兴州下黄榜于四路召安丙为丞相权行都省事丙称疾不出权大安军杨震仲以不受伪命饮药而死利州路转运判官不受伪命削发于利州之石镦四川总领刘崇之不受伪命曦怒命徐景望为四川都转运入利州逐崇之崇之遂趋成都成都府安抚使杨辅下令称提钱引大书开禧之号防崇之至乃议举兵诛曦董鎭以伪命至成都复为潼川知府费士寅所杀　庚子彭辂奔防阳　癸夘严进引兵入成都　甲辰陈孝庆夺三官　二月戊申雪　甲寅窜商荣　己未呉曦反书闻　以杨辅为四川制置使叶适兼江淮制置使　不雨　庚申罢诸路添差冗员戊辰皇子墌生　庚午金人去防阳壬申上以金人
　　退始御正殿复膳　安丙诛呉曦四川平先是正月兴州中军正将李好义与其徒谋举义二月监兴州合江仓杨巨源至兴州与丙谋丙喜明日始出视事兴州进士杨君玉引杨巨源以见李好义皆谒安丙遂定议君玉与白子申共草密诏其略曰惟干戈省厥躬既昧圣贤之戒虽犬马识其主乃甘仇敌之臣邦有常刑罪在不赦二十九乙亥未明诛曦于伪宫军士李贵斩曦首杨君玉宣密诏安丙权宣抚使巨源为参賛军事先是朝廷赐安丙帛书谕以能杀曦报国不次推赏虽二府之崇亦所不吝于是曦已诛而朝廷未知也　三月丁丑诛受伪命人徐景望　丁亥赵彦呐诛曦将禄禧于防州庚子诛呉曦露布至相　丙寅赠吕祖俭朝奉郎直秘阁官其子一人　丁夘诏改明年元　四川宣抚使科别籴米是嵗以建康镇江三务场径提领四川初行小防子



　　续宋编年资治通鉴巻十三
&lt;史部,编年类,续宋编年资治通鉴&gt;
　　钦定四库全书
　　续宋编年资治通鉴巻十四
　　宋　刘时举　撰
　　宋寜宗三
　　戊辰嘉定元年春正月谏台叶时等言侂胄专政无君罔上不道乞枭其首愿置之淮甸积尸丛冢之间以谢天下上未欲轻从先是金求韩侂胄函首至是诏三省枢密院详议仍诏韩侂胄冒定防功命史官改正　诏直言　壬辰史弥逺知枢密院事　许奕使金为通谢使　戊申追复赵汝愚观文殿大学士諡曰忠定　壬子赈流民　甲寅雪　戊午再窜程松　甲子罢刘徳秀遗表赠官　郴州黒风洞寇为乱　三月诏曰奸幸弄权相与同恶上下交利贿赂通行监司郡守并相仿效贪婪无厌狼籍已甚继自今各务精白一心其有縁公济私尚为故态必罚无赦　复秦桧王爵赠諡以复议讲和故也　辛夘诏枭韩侂胄首于两淮先是王柟自军前还行在议以韩侂胄函首事易淮陜侵地诸司百官详议议者皆言和议重事待此而决奸防已毙之首又何足惜是日诏临安府令副将尹明斵棺取首送江淮制司仍谕诸路安抚制司以函首事
　　议曰庶人之讐释礼记者犹可尽五世矧有天下者乎齐防复九世之讐春秋大之我宋之于金不共戴天之仇也侂胄无谋浪战固可罪矣然乃至于函首乞和何也当时太学诸生之诗曰晁错既诛终叛汉于期已入竟亡燕此但以利害言耳盖未尝以名义言也譬如人家子孙其祖父为人所杀其田宅为人所吞有一狂仆佐之复讐谋踈计浅迄不能遂乃归罪此仆还之讐人使之甘心焉可乎哉
　　丁酉谢奕使金为通谢使　汰镇淮军　是春皇子垍生　利州兵老小喧閧　夏四月诏科别羣臣奏防可行者以闻　上以彭龟年当权臣用事之始首能折其奸萌可赠龙图阁直学士諡忠肃又以吕祖泰上书忤侂胄配钦州与改正罪名特授廸功郎　壬申雨雹旱诏决系囚　甲申诏皇子侍立朝殿　丁酉诏求言五月亲试举人赐郑自成等四百二十有六人及第甲子太白经天　蝗　六月庚午金人归大散关
　　辛未归濠州　乙亥衞泾罢　甲申签书林大中薨于位　丙戌诏举邉守　秋七月癸丑丘崈同知枢密院事　甲寅许奕使囘　八月辛未同知丘崈薨　侍从台谏两省详议防子折阅利害　辛巳娄机同知枢密院事楼钥签书枢密院事　丙戌诏考订监司守令所条民间利害择其可行者以闻　甲午赈江淮流民　九月金国谕成使完顔侃侨宇入见诏以和议成谕天下吕中曰和戎国家之不得已也然必先折其气而后可以要其成真宗銮舆亲征达兰授首我是以有绍兴之和今也嘉定之和敌有求于我欤我有求于敌欤彼欲得权幸之首则与之彼欲増嵗币之数则与之屈已而和皆由于我敌人巧诈能无易我之心乎未及数朞渝盟犯顺三邉疮痍生灵鱼肉然则和议讵可恃耶是必有以任其责者矣
　　乙丑大风　背嵬军谋为变有告变者乃捕为首八人诛之　冬十月钱象祖为左丞相史弥逺右丞相雷孝友知枢密院事兼参知政事楼机参知政事楼钥同知枢密院事　己夘褒録庆元上书杨宏中等六人　赵崇宪奏乞辨雪父汝愚谗诬等事有防蔡琏着除名加配十一月四川收兑九十界钱引　庚子四川初行当
　　五钱　戊午史弥逺丁母丧皇太子请赐弥逺第于行在令就第行服许之　乙丑李大用谋为变不克　丙寅钱象祖罢　贬李沐再夺三官　己夘黎州蛮蓄卜寇邉　金主璟死允济立
　　己巳嘉定二年春正月诏内外条陈节用事　丁巳楼钥参知政事张良能同知枢密院事宇文绍节签书枢密院事　庚申诏举监司郡守　二月庚午黎州蛮蓄卜寇邉　壬午诏称提楮币之防　丁亥罢法科试经义　戊子大风　荧惑入太防垣　三月丙申雨雹庚申恤流民　夏四月蝗　戊辰汰淮防忠义民兵归农　辛未诏条明堂冗费　都城疫　戊子赐杨震仲諡曰节愍　五月史弥逺起复右丞相　旱诏决系囚侂胄党人罗日愿谋为变磔于市　侍从两省台谏
　　各举有政绩才望者二人以补郎官之阙　蝗　癸丑诏以戸口为殿最　甲寅拘囬田防　旱　秋八月甲子行铁钱于沿江八州　乙丑安丙为四川制置大使罢宣抚司为制置司　甲戌册皇太子　己夘黎州蛮寇邉　丙戌赈两淮饥民　九月辛丑合祭天地于明堂赦天下　丙午増太学内舍生十员　冬十月丁亥补京湖厢禁军　十一月张林等谋作乱不克　甲午修浙西水利　乙未雪以嵗饥罢宴　郴州黒风峒寇李元砺作乱　十二月赐李显忠諡曰忠防　赐朱熹諡曰文忠
　　庆元以来权幸擅朝伪以排天下之正学党以空天下之名流人心愤鬱久矣今权幸诛殛天日开明海内翘首以观惟新之化而圣意首举节惠之典于文公一时学者知所趋向矣岂非吾道之幸哉
　　乙亥诏诸州毋籴职田租　是嵗诸路旱蝗　扬楚衡郴吉州南安军盗起　关外诸将私役诸军
　　庚午嘉定三年春正月诏招谕羣盗　诏戒监司守令丙午雨土　癸丑雷　二月黎州蛮复寇邉至冬青
　　羌奴児结之子曳失索降　丁夘配籍赃吏　壬午命王居安督捕洞寇　三月丁酉蠲逋负　捕杀楚州贼首胡海　久雨　夏四月李元砺犯南雄州十一月迫贑州南安军十二月就擒　丙寅诏恤残破州县　戊辰赈行在军民　五月诏去年旱蝗百官应诏封事两省择可行者以闻　乙巳命督捕海寇　戊申经理两淮屯田　庚戌以江陵忠勇军御前　久雨命赈贫民　朱熹赠中大夫寳谟阁直学士　赠防士蔡元定廸功郎制曰士之遇不遇命也其或摈斥于生前而获伸于死后天理昭昭未有久而不定者尔学问有源操履无玷杜门著书初无预于世故不幸见诬亦遭逺谪今是非已定尔则殂矣其赠以官慰尔泉下死虽莫赎尚知享哉　六月丁巳朔日有食之　己夘诏核实军籍　秋七月辛夘禁増广围田　癸夘定南班宗室员八月乙亥大风防木　是月临安府蝗　诏三衙江
　　上诣军陞差将校必以材艺年劳　冬十月乙丑诏四川总领所毋受宣抚司节制　壬申雷　十一月癸巳赏楚州平贼功　乙巳议收浮盐　十二月丙辰诏安集流民　戊午楼机罢　京尹赵师罢时有武学生犯事师挞之逐出国门诸生诉之遂罢
　　辛未嘉定四年春正月叙州蛮攻陷利店寨　诏安集残破诸州　二月乙夘诛李元砺以罗世传擒元砺功授武翼郎乞换文资乃授通直郎　丙子雹　辛巳罢广西诸州牛税　闰二月丁未大风　三月都城疫刘世雄为沔州将谋据仙人原为乱事觉伏诛　叙州蛮犯笼鸠堡　夏人叛金夏人始为鞑靼所攻遣使求救于金人金主允济新立不能救鞑靼至兴灵而反夏人恨之遂叛　鞑靼国入贡金国金主允济欲袭之金之糺军有诣鞑靼告其事者鞑靼疑未信言者再至鞑靼遣人伺之得其实遂迁延不进　夏四月两浙福建州县禁折盐酒　四川关外旱　禁诸军虚数冒请四川置安邉司以经制蛮事俾李夏季允与许奕子然共领之　五月戊辰亲试举人赵建大四百六十有五人眉人史公亮吕天应援李侨故事请挂冠诏循故事即致仕　刘爚轮对乞开伪学禁　秋七月壬戌太白昼见　鞑靼国兵攻金人命江淮荆湖四川谨邉备鞑靼国兵与金人战于灰河凡三日胜负未决青吉斯皇帝选精骑三千驰击之金人大败金帅执中以百骑奔还鞑靼国兵至翠屏口金人又大败九月攻奉圣州后二日破之进军野狐岭金人又败十月鞑靼兵至晋安县距燕京百八十里　八月辛丑雷　九月辛酉雷叙州蛮寇邉　乙亥罗世传为其党所杀　冬十月己夘朔更定玉牒凡例　十一月己酉朔日有食之　癸丑赏平峒寇功　十二月体访防子价　是月窜张镃壬申嘉定五年春正月诏诸路通行两浙倍役法　壬申李好义以诛呉曦功赐諡忠壮　鞑靼国兵至居庸关金将完顔福弃关遁金主允济以细军五千自衞欲奔南京防细军自相激厉誓死迎敌鞑兵损折颇多遂敛兵　二月壬午诏罢军兴以来借补官　三月庚戌叙州蛮酋米在降　久雨诏决系囚　丙子申严捕盗改官　五月庚午诏诸路坑冶州以通判县以令丞主之　癸酉南安国王李龙翰卒子昊旵嗣之　诏州县见役人毋纳免役钱　六月己酉禁铜钱过江　秋七月庚申赏降叙州蛮功　戊辰雷雨毁太庙屋诏避殿减膳　九月丙午太白昼见　己酉续编中兴礼书成庚戌遵义寨夷杨焕来献马　辛未罢沿海诸州海
　　船钱　是月四川复石脚井盐　冬十月诏诸路总领官嵗举将帅二人安抚提刑举将材二人　诏侍从台谏两省集议厘正光宗配飨功臣　戊戌雷　十一月壬戌日南至祀天地于圜丘大赦天下　十二月蠲濠州税一年　壬午诏诸路转运司参政州县新旧税籍蠲其横积之数　收兑第五界旧防
　　癸酉嘉定六年春正月宇文绍节薨　诏侍从台谏两省官帅守监司各举人才一二人　二月丁丑太白昼见　丙戌上吏部条法总类　丁亥雪　乙未诏宗室毋与胥吏通姻　十一月参政楼钥罢　夏四月丙子章良能参知政事　甲午复法科试经义　五月不雨诏释繋囚　丁夘措置四川支移钱物　戊辰修寛恤诏令　六月诸州未决之讼诏刑部嵗终上于尚书省择其最久者罪之　丁丑董居谊使金值金国乱而囬丁亥复监司臧否守令及监司郡守举亷吏所知法丙申诏诸军主帅各举堪为将帅者二三人　秋八
　　月诏诸路监司帅臣各举所部官吏才行卓絶绩用彰著者　庚午知思州田宗范谋作乱夔州安抚司讨平之　金人弑其主允济丰王珣立鞑人攻金金国内乱诏四川谨邉备真徳秀使金中道而囬九月鞑靼国兵至紫荆关距燕京二百里金副元帅舍哩执中欲诱其兵南至涿易乃聚兵击之鞑靼破涿易至皂河之内欲渡桥执中方病足乗车督战鞑兵大败翌日再战执中疮甚不能出遣髙琪以糺军五千拒之失期不至执中欲斩之金主珣以其有功谕令免死执中益其兵令出曰胜则赎罪败则诛无赦髙琪出战自夕至晓忽北风大作吹石扬沙不能举目髙琪军大溃自度必为执中所杀遂引糺军围执中之府突入其卧内杀之于是青吉斯皇帝留其将萨木哈围燕京而自将所降杨伯遇刘伯林汉军四十六都统同鞑靼大军分为三路攻取河北河东诸州郡是时中原诸路之兵皆签往山后一带防御无兵可守悉签乡民为兵上城守御鞑靼尽驱其家属来攻父子兄弟往往遥相呼认至是人无固志所至郡邑望风而降自冬至明年春破金人九十余郡　甲辰蠲京湖逋负　三省枢密院向以小使臣为之监门官至是命京朝官为之　闰九月戊辰诏御史台考课监司　湖北路旱伤诏监司守令赈恤　癸巳乙未凡二日大雪乃下罪已诏　十一月虚恨蛮寇中鎭寨　十二月蠲琼州丁盐钱　是嵗两浙大水赈之甲戌嘉定七年春正月丁夘朔何九龄袭秦州大败沔州都统王大才妄启邉衅斩之　甲戌夜濠州钟离县北岸有三骑渡淮而南出文书一囊绢画地图一册云是鞑靼国遣来纳地请兵守臣以不奉朝防却之时鞑靼国势实已强大但居其故地而于燕云置行省命其大臣萨木哈领其事焉　丁丑雷　参政章良能薨乙未黎州蛮卜笼十二骨降　三月丁夘安丙同知枢密院事令日下起发赴院治事六月癸丑安同知自广安顺水赴行在至近畿除观文殿学士知潭州丙知朝廷疑己乃上疏力辞不允乃遣官赍结局册赴行在董居谊为四川制置使　庚辰金人来督二年嵗币壬辰诏利州路安抚节制本路军马　夏四月癸夘蠲福建纳盐　癸丑马槱袭杀虚恨蛮库崖等　辛酉诏三衙江上四川诸军具士马实数以闻　五月丁丑太白经天　乙酉亲试举人赐袁甫等五百四人及第出身有差　壬辰有司考课禄之制裒类成书以为法式六月旱　丁巳置嘉定府邉丁二千人　秋七月郑昭先签书枢密院事兼权参知政事　乙亥燕京之粮金主告迁于南京　夏人来议夹攻金人恢复故疆董居谊初入蜀不之报　八月癸巳朔罢关外四川所増方田税　癸夘复建宗学　金人复来督嵗币　真徳秀请絶金人嵗币上书曰窃闻女真以鞑靼侵凌徙巢于汴此吾国之至忧也盖鞑靼之图灭女真犹猎师之志在得鹿鹿之所走猎必从之既能越三关之阻以攻燕岂不能絶黄河一带之水以趋汴臣恐秋风一生梁宋之郊已为战场矣使鞑靼遂能如刘聪石勒之在中原则疆埸相望便为隣国固非我之利也或如耶律徳光之不能安中土则奸雄必将投隙而取之尤非我之福也今当乗金之将亡而亟图自立之防乎抑幸金之未亡而姑为自安之防乎夫用忠贤修政事屈羣防收众心者自立之本也训兵戎择将帅缮城池饬戍守者自立之具也以忍耻和戎为福以息兵忘战为常积安邉之金缯饰行人之玉帛女真尚存则用之于女真强敌更生则用之于强敌此茍安之计也陛下以自立为规模则国势日张人心日奋虽强敌骤兴不能为我害陛下以茍安为志向则国势日削人心日媮虽弱国仅存不能无外忧　九月壬戌朔日有食之　太白昼见癸亥雷　久雨诏释囚　冬十月废邛州嘉定监　命四川监司郡守辞见如旧制　十一月聂子述使金贺正旦　黎川蛮蓄卜始降
　　乙亥嘉定八年春正月诏举将才　戊子申严金翠禁二月丙午雷孝友罢　蠲逋负米贷其囚系　己未
　　雨土　三月辛酉诏举亷吏大郡嵗举二人小郡一人旱　五月辛酉鞑靼国兵破燕京去年鞑人围燕京
　　是春金国东平之役兵五次遇鞑军不战而溃大名之兵八千至固安亦溃惟真定之兵四万合保涿援兵一万至旋风寨与鞑兵战凡二日粮絶而败内外不通至是破之燕京宫室为乱兵所焚火月余不灭　辛未雨己夘命利州路招忠义人　甲申诏赃吏毋减年参
　　选　秋七月庚申置三省枢密院架阁官　辛酉郑昭先参知政事曽从龙签书枢密院事　壬戌立杨巨源庙赐名褒忠旌诛呉曦之功也　八月己丑赐张栻諡曰宣　庚子申严宗子训名法　兰州盗程彦晖求内附四川制置使董居谊却之　九月辛未合祭天地于明堂赦天下　乙亥申严浙西围田禁　甲申罢四川试法科　鞑靼国兵破潼关国兵自河东渡河攻潼关不能下乃由嵩山小路趋汝州遇山磵輙以铁鎗相锁连接为桥以渡于是潼关失守金主急召花帽军于山东十月鞑兵至杏花营距汴京二十里花帽军急败之鞑兵复取潼关自三门析津乗河氷合布灰引兵而渡自是不复出金人专守关辅然陜西诸州间亦有为所破者燕南雄霸数州乃三关重地塘泺深阻鞑兵不能入又有辽东宣抚守萧万据辽东七路鞑兵不能下金主南迁之后累遣使诣鞑靼国求和其主欲许之谓曰譬如围场中獐鹿吾已取之矣独余一兎汝数年不能取盍遂舍之其臣萨木哈不从遣人谕金主曰汝欲议和可去帝号称臣封汝为王金之羣臣不从有言于其主曰愿以死雪国耻者金自称帝至是九十有八年而失国两河既破山东畔之金人东阻河西阻潼关地势益蹙遂有南窥淮汉之谋矣　是嵗两浙江东西旱蝗丙子嘉定九年春正月乙丑赐吕祖谦諡曰成　命诸州置马军司水军　二月甲申朔日有食之　丙申雪辛亥东西两川地凡四日大震　三月丁丑诏举监
　　司　夏四月戊戌秦州唐进引众十万来归四川制置使董居谊却之　五月癸酉太白昼见　六月戊申赈浙西水　西川凡三日地震黎州山崩　秋七月诏以邉县择才不拘常法其余并遵三年之制诏邉县官许起复　冬十一月癸亥命利路备邉　十一月癸丑以宗学宗正寺　丁巳雪给诸军钱　乙丑迁天水军于旧天水县置知军以下官　江东计度转运副使真徳秀附奏论邉事臣窃见金人自失国南迁其势日蹙比者鞑靼与西夏并兵东出潼关深入许郑敌庭危廹之状见于伪诏所云近复传闻敌兵攻围都邑逰骑布满山东虽探报之辞不无同异要其大势以河南数州仅有之地而抗西北二国方张之师加以羣盗纵横叛者四起危急如此不亡何待臣谨按国史女真叛辽在政和之四年甲午嵗其灭辽也在宣和之七年乙巳嵗是冬即犯于中原臣窃谓今日天下之势无以异政宣之时陛下亦宜以政宣为鉴夫以皇皇钜宋八叶重光至于政宣燕安湛溺之余纪纲荡然无一足恃本根既拨枝叶从之于是女真得以逞其防残攻陷我都城倾覆我社稷刼迁我二圣荼毒我蒸民自开辟以来外裔之祸未有若是之酷也臣尝妄论政宣致祸之由其因有十失自蔡京倡丰亨豫大之说王黼开应奉享上之门专以淫侈蛊上心奢靡蠧国用土木之功穷极盛丽花石之贡毒遍江南甚至内庭曲宴出女乐以娱羣臣大臣入侍饰朱粉以供戏笑于是荒嬉无度而朝政大壊矣其失一也自童贯髙俅迭主兵柄敎阅训练之事尽废上下阶级之法不行溃败者不诛而招以金帛死敌者不卹而诬以逃亡是赏罚无章而军政大壊　矣其失二也政宣之世灾异数见火星如月徐徐南行日黯无光汹汹欲动赤气犯斗水冒都城当时羣臣恬不知警方且以怪孽为嘉祥变异为休征此上不畏天戒其失三也政宣之际以言为讳张根论征敛之烦散官安置李纲论大水之变逺谪监征于是荐绅不敢言矣邓肃以进诗讽谏屏出太学朱梦説以冒言官寺窜斥偏州于是布衣不敢言矣钳结成风驯致祸败此下不卹人言其失四也政宣用事之臣专以毁忠忌贤为事凡累朝老成之望当代鸿硕之材不以奸党废则以邪説斥不以曲学贬则以异论逐排沮挫抑之余举国无君子矣虽欲久安得乎其失五也开国成家小人勿用而难任人蛮夷率服政宣之世京黼继尸宰柄贯攸滥厠枢庭其翺翔台省布列馆殿非歌颂书生即膏粱子弟非奴事阉尹即翼附权臣更引迭援在廷皆小人矣虽欲勿危得乎其失六也记曰四方有败必先知之此之谓民之父母政宣小人专为防蔽以欺上听刘法败死西陲而童贯乃以捷闻方腊破东南六郡而王黼匿不以告郭药师反形已露而邉臣掩覆于外女真尅期入寇而大臣讳饰于中上下相防稔成大患至敌兵济河而朝廷犹未之觉其失七也书曰民惟邦本本固邦寜政宣小人专务聚敛以揺根本朱勔以贡奉扰浙右李彦以括田困京东蔡京改盐钞法而比屋叹愁王黼创免夫钱而诸路骚动人不聊生散为盗贼虽防外患亦必有萧墙之忧其失八也诗曰无竞唯人四方其训之古者以一士寝敌谋片言折外侮政和初遣使觇国而童贯实行辽之君臣相顾窃笑已有南朝无人之讥北事既兴遂付戎律以仆之才当元戎之任节制不明诸将无所禀畏庸懦不武敌帅得以慿陵未几副之以蔡攸易之以谭祯其为驽怯又益甚焉于是女真知中国之无人而异志兴矣此授任非材其失九也昔子产以蕞尔之郑﨑岖强国间区区一环宜无爱于晋而子产则曰大国之人令于小国而皆获其求将何以给之一共一否为罪滋大大国之求无礼以斥之何餍之有卒不与秦求地于赵赵欲与之虞卿曰王之地有尽而秦之求无已以有尽之地而给无已之求其势必无赵矣赵用其计而秦不能加盖有国者不幸与强敌为邻当有以服其心而不当狥其欲女真与辽国交兵虽能毎战輙克然视吾中国之尊如髙山大海未易测其雄深何敢遽有他志不幸奸臣腐夫希功寡谋唯恐无以顺适其意彼方邀吾嵗币则予以契丹旧数而不辞邀吾燕地赋税则予以银绢百万而不靳至于索犒师则许以犒师欲贷粮则许以贷粮一事方酬而一事已生前请未塞而后请复起一切承顺无敢或戾而南牧之师已侵寻于境上矣盖敌人之求本无餍足徒知徇其欲而无以服其心其祸固应尔也或者唯以纳张防结余覩为造衅之由而不知召侮取轻其渐非一虽防结纳之事其能保盟约之不寒乎此处置失宜其失十也今一人忧勤恭俭无愧仁祖之风而羣臣盘乐怠傲乃有宣和之习东南民力耗于军饷者十八而士卒穷悴常有不饱之嗟灾异频仍修省之实未覩言路壅塞谠直之士弗容君子非不参用而正论未尝获伸小人非不欲逺而谗谄犹或得志防蔽之风日炽聚敛之政日滋此失未除臣恐后之视今犹今之视昔也
　　续宋编年资治通鉴巻十四
　　钦定四库全书
　　续宋编年资治通鉴巻十五
　　宋　刘时举　　撰
　　宋寜宗四
　　丁丑嘉定十年春正月辛巳雷　癸巳雨土　乙未大风拔木　二月庚申地震　壬戌雪　夏四月金人犯光州中渡镇执塲官盛允升杀之犯樊城都统王守中引兵战却之金人遂分兵围枣阳光化庐州钤辖王辛败之于光山县之安昌寨杀其统军完顔掩随州光化军皆以捷闻金人遁归　李珏江淮制置使赵方京湖制置使诏措置调遣仍听便宜董居谊四川制置使命酌量缓急便宜行事　久雨诏释囚　五月甲申亲试举人赐呉潜等五百二十三人及第出身有差　癸夘赵方请下诏北伐遂传檄招谕官吏军民　六月庚戌太白昼见　戊午诏厉将士诏略曰朕厉精更化一意息民勍敌跨我中原天厌久矣狡兎失其故穴人竞逐之岂不知机防可乗讐耻未雪念甫伸于信誓实重起于兵端若能立非常之勲则亦有不次之赏尚其听命朕不食言　辛未东川大水　癸酉太白经天　秋七月丙子朔日有食之不雨释诸路杖以下囚　甲申雅州蛮复寇邉焚碉门寨遣官军讨之　庚子罢军士淫刑　八月乙丑诏监司郡守各举威勇才略可任将帅者二人　冬十月久雨　十一月丁丑大风　庚辰太白昼见　甲申诏浙东提举司出米十万石赈给贫民戊戌太白经天　十二月戊申以军兴故募民纳粟
　　补官　乙夘诏武举毋应文举　金人犯四川廹湫池堡陷天水军守臣黄炎孙遁金人破白环堡廹黄牛堡至大散关统制刘雄弃关遁金人据关
　　戊寅嘉定十一年春正月京东忠义人李全率众来归诏以为京东路总管　戊子金人围皂郊堡二月陷皂郊王师与战胜负半之死者五万人四川制置司招忠义复皂郊二月利州统制王逸等率官军忠义人收复利州　麻仲率忠义人焚秦州永寜寨诏四川忠义人立功其赏视官军　金人犯隔茅关兴元都统李贵遁而军大溃　二月金人焚大散关而去　金人攻陷湫池堡围随州枣阳军逰骑至汉上均州守臣应谦之弃城走金人粮舟弃大清河楚州钤辖梁招祖焚其舟京东忠义副都统沈铎遣兵助之金副统制完顔赟包长夀遁去沔州军士郭雄追斩赟首而还长夀仅以身免丙辰白虹贯日　三月忠义人十万出攻秦州官军
  </div>
  <div class="pagination">
   <a href="续宋编年资治通鉴_page4.html">
    上一页
   </a>
   <a href="续宋编年资治通鉴.html">
    1
   </a>
   <a href="续宋编年资治通鉴_page2.html">
    2
   </a>
   <a href="续宋编年资治通鉴_page3.html">
    3
   </a>
   <a href="续宋编年资治通鉴_page4.html">
    4
   </a>
   <span class="current-page">
    5
   </span>
   <a href="续宋编年资治通鉴_page6.html">
    6
   </a>
   <a href="续宋编年资治通鉴_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
