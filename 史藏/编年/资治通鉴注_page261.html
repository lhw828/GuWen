<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 261 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 261 页/共 334 页
  </h1>
  <div class="content">
   43太常议曾太皇太后谥曰睿真皇后。
44山人罗令则自长安如普润，矫称太上皇诰，征兵于秦州刺史刘澭，且说澭以废立；〔说，式芮翻。〕澭执送长安，并其党杖杀之。
45己酉，葬神武孝文皇帝于崇陵，〔新书帝纪作「神武圣文皇帝」，当从之，崇陵在京兆云阳县北十五里嵯峨山。〕庙号德宗。
46十一月，己巳，祔睿真皇后、德宗皇帝主于太庙。礼仪使杜黄裳等议，以为：「国家法周制，太祖犹文王，太宗犹武王，皆不迁。高宗在三昭三穆之外，请迁主于西夹室；」从之。
47壬申，贬中书侍郎、同平章事韦执谊为崖州司马。执谊以尝与王叔文异同，且杜黄裳伲，故独后贬。然叔文败，执谊亦自失形势，知祸将至，虽尚为相，常不自得，奄奄无气，〔奄衣廉翻。奄奄，言气息微也。〕闻人行声，辄惶悸失色，以至于贬。〔悸，其季翻。〕
48戊寅，以韩全义为太子少保，致仕。
49刘辟不受征，阻兵自守；袁滋畏其强，不敢进。上怒，贬滋为吉州剌史。
50复以右庶子武元衡为御史中丞。〔是年三月，武元衡自御史中丞左迁右庶子，王叔文等恶之也。〕
51朝议谓王叔文之党或自员外郎出为刺史，贬之太轻；〔朝，直遥翻。〕己卯，再贬韩泰为虔州司马，韩晔为饶州司马，柳宗元为永州司马，刘禹锡为朗州司马；〔旧志：虔州，京师东南四千一十七里；饶州，三千二百六十三里。永州，京师南三千二百七十四里；朗州，二千一百五十九里。〕又贬河中少尹陈谏为台州司马，和州刺凌准为连州司马，岳州刺史程异为郴州司马。〔台州，京师东南四千一百七十七里；和州，二千六百八十三里；岳州，二千二百三十七里。〕
52回鹘怀信可汗卒，遣鸿胪少卿孙杲临吊，册其嗣为腾里野合俱录毗伽可汗。〔自怀信立，回鹘药葛罗氏绝矣。此后史皆书册其嗣，以表怀信子孙也。〕
53十二月，甲辰，加山南东道节度使于拐同平章事。
54以奉义节度使伊慎为右仆射。
55己酉，以给事中刘辟为西川节度副使、知节度事。〔西川节度使领益、彭、蜀、汉、眉、嘉、资、简、维、茂、黎、雅、松、扶、文、龙、戎、翼、邛、嶲、姚、柘、恭、当、悉、奉、迭、静等州，治成都。然西边诸州多渝于异域矣。〕上以初嗣位，力未能讨故也。右谏议大夫韦丹上疏，以为：「今释辟不诛，则朝廷可以指臂而使者，惟两京耳。此外谁不为叛！」上善其言。壬子，以丹为东川节度使。丹，津之五世孙也。〔津，韦孝宽之子也。〕
56辛酉，百官请上上皇尊号曰应干圣寿太上皇；上尊号曰文武大圣孝德皇帝。上许上上皇尊号而自辞不受。
57壬戍，以翰林学士郑絪为中书侍郎、同平章事。
58以刑部郎中杜兼为苏州刺史。兼辞行，上书称李锜且反，必奏族臣；上然之，留为吏部郎中。
唐纪五十三〔起柔兆阉茂（丙戍），尽屠维赤奋若（已丑）六月，凡三年有奇。〕
《宪宗昭文章武大圣至神孝皇帝上之上》〔讳淳，改为纯，顺宗长子。通鉴书唐诸帝谥号，自玄宗已下，皆以葬陵谥册为正。帝本谥曰圣神章武孝皇帝，大中三年平河湟，始追崇谥号曰昭文章武大圣至神孝皇帝。中、睿之后，唯顺、宪、宜有尊崇谥号，故因而书之。〕
元和元年〔（丙戍、八〇六）〕
1春，正月，丙寅朔，上帅群臣诣兴庆宫上上皇尊号。〔从百官之请也。帅，读曰率。上，时掌翻。〕
2丁卯，赦天下，改元。
3辛未，以鄂岳观察使韩皋为奉义节度使。〔德宗贞元十九年名安黄军曰奉义。〕癸酉，以奉义留后伊宥为安州刺史兼安州留后。宥，慎之子也。壬午，加成德节度使王士真同平章事。
4甲申，上皇崩于兴庆宫。〔年四十六。〕
5刘辟既得旌节，〔去年以辟知西川节度，见上卷。〕志益骄，求兼领三川，上不许。辟遂发兵围东川节度使李康于梓州，〔东川节度使，领梓、剑、绵、普、陵、荣、遂、合、渝、泸等州，治梓州。梓州，汉郪县地，刘禅置东广汉郡。梁武陵王纪置新州，隋为梓州。旧志：梓州至京师二千九十里。宋白曰：梓州，取梓潼江为名。〕欲以同幕卢文若为东川节度使。推官莆田林蕴力谏辟举兵，〔武德五年，分南安置莆田县，时属泉州。风俗通曰：林姓，林放之后。孙愐曰：周平王次子林开之后。鲁有林放、林雍，齐有林元。〕辟怒，械系于狱，引出，将斩之，阴戒行刑者使不杀，但数砺刃于其颈，〔数，所角翻。〕欲使屈服而赦之。蕴叱之曰：「竖子，当斩即斩，我颈岂汝砥石邪！」辟顾左右曰：「真忠烈之士也！」乃黜为唐昌尉。〔仪凤元年，分九陇、导江、郫，置唐昌县，属彭州。九域志：在州西二十八里。〕
上欲讨辟而重于用兵，〔谓以用兵为重事，不敢轻试也。〕公卿议者亦以为蜀险固难取，杜黄裳独曰：「辟狂戆书生，〔戆，竹巷翻。〕取之如拾芥耳！臣知神策军使高崇文勇略可用，愿陛下专以军事委之，勿置监军，辟必可擒。」上从之。翰林学士李吉甫亦劝上讨蜀，上由是器之。〔器，所以适用；器之者，知其可用。〕戊子，命左神策行营节度使高崇文将步骑五千为前军，〔考异曰：实录云「为左军。」按有左必有石，而云李元奕为次军，则崇文必前军也。〕神策京西行营兵马使李元奕将步骑二千为次军，与山南西道节度使严砺同讨辟。时宿将名位素重者甚众，皆自谓当征蜀之选；及诏用崇文，皆大惊。〔高崇文虽不足以望韩信，而亦能动时人之惊者，所居之地然也。〕
上与杜黄裳论及藩镇，黄裳曰：「德宗自经忧患，务为姑息，不生除节帅；〔帅，所类翻。〕有物故者，先遣中使察军情所与则授之。中使或私受大将赂，归而誉之，〔誉，音余。〕即降旄钺，未尝有出朝廷之意者。阶下必欲振举纲纪，宜稍以法度裁制藩镇，则天下可得而理也。」上深以为然，于是始用兵讨蜀，以至威行两河，皆黄裳启之也。〔史言杜黄裳开宪宗削平藩镇之略，其功不在裴度下。〕
高崇文七长武城，练卒五千，常如寇至，卯时受诏，辰时即行，器械糗粮，〔熬，去久翻。熬米麦为糗。〕一无所阙。甲午，崇文出斜谷，〔斜，昌遮翻。谷，音浴，又如字。〕李元奕出骆谷，同趣梓州。崇文军至兴元，军士有食于逆旅，折人心筋者，崇文斩之以徇。〔折，而设翻。〕
刘辟陷梓州，执李康。二月，严砺拔剑州，斩其刺史文德昭。〔严砺先拔剑州，故高崇文因以鼓行入蜀砺之功为不可揜矣。守白曰：剑州，汉广汉之梓潼县。华阳国志云：诸葛亮相蜀凿石架空，为飞阁以通蜀、汉。晋以其地入梓潼郡，梁为安州。西魏伐蜀，先下安州，因克成都，改安州为始州，唐先天二年改为剑州。旧志：剑州至京师一千六百六十二里。〕
6奚王诲落可入朝。丁酉，以诲落可为饶乐郡王，遣归。〔乐，音洛。〕
7癸丑，加魏博节度使田季安同平章事。
8戊午，上与宰相论「自古帝王，或勤劳庶政，或端拱无为，互有得失，何为而可﹖」杜黄裳对曰：「王者上承天地宗庙，下抚百姓四夷，夙夜忧勤，固不可自暇自逸。然上下有分，〔分，扶问翻。〕纪纲有叙；苟慎选天下贤材而委任之，有功则赏，有罪则刑，选用以公，赏刑以信，则谁不尽力，何求不获哉！明主劳于求人而逸于任人，此虞舜所以能无为而治者也。〔孔子曰：「无为而治者，其舜也欤！」治，直夷翻。〕至于〔【章：十二行本「于」下有「簿书」二字；乙十一行本同；孔本同；退斋校同。】〕狱市烦细之事，反有司存，非人主所宜亲也。昔秦始皇以衡石程书，〔史记卢生曰：始皇天性刚戾，天下之事无子大皆决于主上，至以衡石程书，日夜有程，不中程者不得休息。〕魏明帝自按行尚书事，〔见七十二卷太和六年。行，下孟翻。〕隋文帝卫士传餐，〔事见一百九十三卷太宗贞观四年。〕皆无补于当时，取讥于后来，其耳目形神非不勤且劳也，所务非其道也。夫人主患不推诚，人臣患不竭忠。苟上疑其下，下欺其上，将以求理，〔理，治也。〕不亦难乎！」上深然其言。
9三月，丙寅，以神策行营、京西〔【章：十二行本作「京西行营」；乙十一行本同；孔本同。】〕节度使范希朝为右金吾大将军。
10高崇文引兵自阆州趣梓州，〔九域志：阆州，西南至州三百余里。趣，七喻翻。〕刘辟将邢引兵遁去，崇文人屯梓州。辟归李康于崇文以求自雪，崇文以康败军失守，斩之。〔考异曰：刘崇远金华子杂编曰：「高骈在淮海、周宝在浙西为节度仗，相与有隙。骈忽遣使悔叙离绝，愿复和好，请境会于金山。宝谓其使者曰：『我非李康，更要作家门功勋，欺诳朝廷邪！』注云：「元和中，李康镇东川，传有异志。骈祖崇文镇西川，乃伪设邻好，康不防备，来会于境，为崇文所斩。」补国史曰：「刘辟举兵下东蜀，连帅李康弃城奔走。崇文下剑阁日，长子日晖不当矢石，欲戮之以励众。师次绵州，斩李康。疏康擅离征镇，不为拒敌。」注云：「当时议论云，康任怀州刺史日，杖杀武陟尉，即崇文判官宋君平之父，乘此事为之复雠。」按金华子言，固不知李康为刘辟所围事，而云崇文诱诛之。补国史又不知被擒事，而云弃城走。此皆得于传闻，不可为据。今从旧传。〕丙子，严砺奏克梓州。丁丑，制削夺刘辟官爵。
11初，韩全义入朝，以其甥杨惠琳知夏绥留后。〔朝，宜遥翻。夏，户雅翻。〕杜黄裳以全义出征无功，骄蹇不逊，直令致仕；〔事见上卷永贞元年。〕以右骁卫将军李演为夏绥节度使。惠琳勒兵拒之，表称「将士逼臣为节度使。」河东节度使严绶表请讨之，诏河东、天德军合击惠琳，绶遣牙将阿跌光进及弟光颜将兵赴之。〔阿，乌葛翻。跌，徒结翻。〕光进本出河曲步落稽，兄弟在河东军皆以勇敢闻。〔考异曰：旧李光进传曰：「肃宗自灵武观兵，光进从郭子仪破贼收两京。上元初，郭子仪为朔方节度，用光进为都知兵马使，寻迁渭北节度使。大历四年，葬母于京城南原，将相致祭者凡四十四幄。」此乃李光弼弟光进事也，而刘昫置之此传下，乃云「元和四年范希朝救易定，表光进为马步都虞候。」其疏谬如此。〕辛巳，夏州兵马使张承金斩惠琳，传首京师。
12东川带节度使韦丹至汉中，表言「高崇文客军远鬬，无所资，若与梓州，缀其士心，必能有功。」夏，四月，丁酉，以崇文为东川节度副使、知节度事。〔考异曰：实录于此云为东川节度使，至十月除西川时，则云东川节度副使知节度事，盖此时误也。〕
13潘孟阳所至，专事游晏，从仆二百人，多纳贿赂；〔从，才用翻。〕上闻之，甲辰，以孟阳为大理卿，罢其度支、盐铁转运副使。〔潘孟阳出使见上卷上年。〕
14丙午，策试制举之士，〔欧阳修曰：唐选举之制，天子自诏曰制举，所以待非常之才焉。〕于是校书郎元稹、〔稹，止忍翻。〕监察御史独孤郁、校书郎下邽白居易、前进士萧俛、沈传师出焉。郁，及之子；〔独孤及见二百二十三卷代宗永泰元年。〕俛，华之孙；｛萧华见二百二卷肃宗上元二年。〕传师，既济之子也。〔沈既济见二百二十三卷代宗大历十四年。〕
15杜佑请解财赋之职，仍举兵部侍郎、度支使、盐铁转运副使李巽自代。丁未，加佑司徒，罢其盐铁转运使，以巽为度支、盐铁转运使。自刘晏之后，居财赋之职者，莫能继之。巽掌使一年，〔掌使，言掌使职也。使，疏吏翻。〕征课所入，类晏之多，明年过之，又一年加一百八十万缗。〔然则李巽胜刘晏乎！曰：不如也。晏犹有遗利在民，巽则尽取之也。〕
16戊申，加陇右经略使、秦州刺史刘澭保义军节度使。〔凤翔普润县，先置陇右军，今改名保义军。澭，于容翻，又于用翻。〕
17辛酉，以元稹为左〔【章：十二行本「左」作「右」；乙十一行本同；孔本同。】〕拾遗，〔【章：十二行本「遗」下有「独孤郁为左拾遗」七字；乙十一行本同；孔本同；张校同；退斋校同。】〕白居易为盩厔尉、集贤校理，萧俛为右拾遗，〔集贤校理，开元八年置。俛，音免。〕沈传师为校书郎。
稹上疏论谏职，〔考异曰：稹自叙及新传，先上教本书，论谏职在后。今从旧传。〕以为：「昔太宗以王珪、魏征为谏官，宴游寝食未尝不在左右，又命三品以上入议大政，必遣谏官一人随之，以参得失，〔见一百九十二卷太宗贞观元年。〕故天下大理。〔大理，犹言大治也。〕今之谏官，大不得豫召见，次不得参时政，排行就列，朝谒而已。〔行，户刚翻。〕近年以来，正牙不奏事，〔德宗贞元十八年，罢正牙奏事，事见上卷。〕庶官罢巡对，〔巡对，犹今云转对。贞元十七年，令常参官每日引见二人，访以政事，谓之巡对。至元和元年，武元衡奏曰：「正衙已有待制官两员，贞元七年又有次对；难议两置。」诏「今后每坐日两人待制正衙，退后于延英候对；中书、门下、御史台官依故事，并不待制。」则是自正衙待制以外，凡德宗所置次对皆罢矣。宋白曰：贞元七年，令常参官日二人引见，谓之巡对。二十一年，御史中丞李墉奏：「准贞元七年敕，常参官并令依次对者。伏以朝夕承命，已有待制官两员，足备顾问。今更置次对，恐烦圣听。」敕「宜停」。〕谏官能举职者，独诰命有不便则上封事耳。君臣之际，讽谕于未形，筹划于至密，尚不能回至尊之盛意，况于既行之诰令，已命之除授，而欲以咫八之书收丝纶之诏，诚亦难矣。〔记曰：王言如丝，其出如纶。王言如纶，其出如綍。〕愿陛下时于延英召对，使尽所怀，岂可寘于其位而屏弃疏贱之哉！」〔屏，必郢翻，又卑正翻。〕
顷之，复上疏，〔复，扶又翻。〕以为：「理乱之始，必有萌象。开直言，广视听，理之萌也。甘谄谀，蔽近习，乱之象也。自古人君即位之初，必有敢言之士，人君苟受而赏之，则君子乐行其道，〔【章：十二行本「道」下有「竞为忠谠」四字；乙十一行本同；退斋校同。】〕小人亦贪得其利，不为回邪矣。〔元稹此二语，盖自道出心事也。乐，音洛。〕如是，则上下之志通，幽远之情达，欲无理得乎！〔理，治也；与乱对言。〕苟拒而罪之，则君子卷怀括囊以保其身，〔孔子曰：邦无道，则可卷而怀之。易坤之六四曰：括囊，无咎无誉。文言曰：天地闭，贤人隐。易曰：括囊，无咎无誉，盖言谨也。括，结也，方言云，闭也。〕小人阿意迎合以窃其位矣。如是，则十步之事，皆可欺也，欲无乱得乎！昔太宗初即政，孙伏伽以小事谏，太宗喜，厚赏之。〔见一百九十五卷贞观十二年。〕故当是时，言事者惟患不深切，未尝以触忌讳为忧也。太宗岂好逆意而恶从欲哉﹖〔好，呼到翻。恶，乌路翻。〕诚以顺适之快小，而危亡之祸大故也。陛下践阼，今以周岁，〔以，当作已。【章：乙十一行本正作「已」；孔本同。】〕未闻有受伏伽之赏者。臣等备位谏列，旷日弥年，不得召见，每就列位，屏气鞠躬，不敢仰视，又安暇议得失，献可否哉！供奉官尚尔，况疏远之臣乎！〔两省官，自遗、补以上，皆供奉官也。屏，卑郢翻。〕此盖群下因循之罪也。」因条奏请次对百官、复正牙奏事、禁非时贡献等十事。
稹又以贞元中王伾、王叔文以伎术得幸东宫，永贞之际几乱天下，〔伎渠绮翻。几，居希翻。〕上书劝上早择修正之士使辅导诸子，以为：「太宗自为藩王，与文学清修之士十八人居。〔事见一百八十九卷高祖武德四年。〕后代太子、诸王，虽有僚属，日益疏贱，至于师傅之官，非眊聩废疾不任事者，〔眊，莫报翻，目昏也。聩，五怪翻，耳聋也。任，音壬。〕则休戎罢帅不知书者为之。〔帅，所类翻。〕其友谕赞议之徒，尤为冗散之甚，〔按唐制：王府有咨议参军、有友，有文学。元稹所谓友谕赞议者，盖谓友以谕教，咨议则赞议也。冗散之官，今谓之闲慢差遣。冗，而陇翻。散，苏旱翻。〕搢绅皆耻由之。就使时得僻老儒生，越月踰时，仅获一见，又何暇傅之德义，纳之法度哉！夫以匹士爱其子，犹知求明哲之师而教之，况万乘之嗣，系四海之命乎！」〔乘，绳证翻。〕上颇嘉纳其言，时召见之。
18壬戍，邵王约薨。〔约，上弟也。〕
19五月，丙子，以横海留后程执恭为节度使。
20庚辰，尚书左丞、同平章事郑余庆罢为太子宾客。
21辛卯，尊太上皇后为皇太后。
22刘辟城鹿头关，连八栅，屯兵万余人以拒高崇文。六月，丁酉，崇文击败之。〔败，补迈翻。〕辟置栅于关东万胜堆。戊戍，崇文遣骁将范阳高霞寓攻夺之，下瞰关城；〔瞰，古滥翻。〕凡八战皆捷。
23加卢龙节度使刘济兼侍中。己亥，加平卢节度使李师古兼侍中。
24庚子，高崇文破刘辟于德阳；〔武德三年，分雒县置德阳县，属汉州。丸域志：在州东北八十五里。〕癸卯，又破之于汉州；严砺遗其将严秦破辟众万余人于绵州石碑谷。〔九域志：汉州绵竹县有石碑镇。意「州」字盖「竹」字之误也。〕
25初，李师古有异母弟曰师道，常疏斥在外，不免贫窭。〔窭，其矩翻。〕师古私谓所亲曰：「吾非不友于师道也，吾年十五拥节旄，自恨不知稼穑之艰难。况师道复减吾数岁，〔复，扶又翻。〕吾欲使之知衣食之所自来，且以州县之务付之，计诸公必不察也。」及师古疾笃，师道时知密州事，好画及觱篥。〔好，呼到翻。画卦翻。觱，壁吉翻。篥，力质翻。胡人吹葭管，谓之觱篥。乐府杂录：觱篥，葭管也，卷芦为头，截竹为管，出于胡地。制法角音，九孔漏声，五音。唐编入卤簿，名为笳管；用之雅乐，以为雅管；六窍之制，则为凤管。旋宫转器，以应律者也。杜佑曰：觱篥，一名悲篥，出于胡中，其声悲。东夷有以卷桃皮为之者。亦出南蛮。又乐府杂录曰：觱篥，本龟兹乐。〕师古谓判官高沐、李公度曰：「迨吾之未乱也，〔迨，及也。疾病则乱。〕欲有问于子。我死，子欲奉谁为帅乎﹖」二人相顾未对。师古曰：「岂非师道乎﹖人情谁肯薄骨肉而厚他人，顾置帅不善，则非徒败军政也，〔帅，所类翻；下同。败，蒲迈翻。〕且覆吾族。师道为公候子孙，不务训兵理人，专习小人贱事以为己能，果堪为帅乎﹖幸诸公审图之！」闰月，壬戍朔，师古薨。沐、公度秘不发丧，潜逆师道于密州，奉以为节度副使。
26秋，七月，癸丑，高崇文破刘辟之众万人于玄武。〔刘昫曰：玄武，汉氐地道，晋改曰玄武。五代史志：玄武，旧曰伍城，后周置玄武郡；隋开皇初，废郡改县，曰玄武，唐属梓州。九域志：在州西九十里。〕甲午，诏：「凡西川继援之兵，悉取崇文处分。」〔处，昌吕翻。分，扶问翻。〕
27壬寅，葬至德大圣大安孝皇帝于丰陵，〔丰陵，在京兆富平县东三十里瓮金山。〕庙号顺宗。
28八月，任戊，以妃郭氏为贵妃。
29丁卯，立皇子宁为邓王，宽为澧王，宥为遂王，察为深王，寰为洋王，寮为绛王，审为建王。〔此皆以当时州名为封国之名。〕
30李师道总军务，久之，朝命未至。师道谋于将佐，或请出兵掠四境；高沐固止之，请输两税，申官吏，行盐法，〔以表谨事朝廷，不袭朝廷所为也。〕遣使相继奉表诣京师。杜黄裳请乘其未定而分之；上以刘辟未平，己巳，以师道为平卢留后、知郓州事。
31堂后主书滑涣久在中书，〔堂后主书，即今之堂后官也。滑，户八翻，姓也。〕与知枢密刘光琦相结，宰相议事有与光琦异者，令涣达意，常得所欲，杜佑、郑絪等皆低意善视之。郑余庆与诸相议事，涣旁指陈是非，余庆怒叱之；未几，罢相。四方赂遗无虚日，〔几，居岂翻。遗，唯季翻。〕中书舍人李吉甫言其专恣，请去之。〔去，羌吕翻。〕上命宰相阖中书四门搜掩，〔阖，辖腊翻。〕尽得其奸状，九月，辛丑，贬涣雷州司户，〔未白曰：雷州，汉合浦郡之徐闻县地，梁分置合州，大同末以合肥为合州，以此为南合州，唐改雷州。〕寻赐死；籍没，家财凡数千万。
32壬寅，高崇文又败刘辟之众于鹿头关；〔败，补迈翻。〕严秦败刘辟之众于神泉。〔神泉，汉涪城地，晋置西园县。隋改为神泉县，以县西有泉能愈疾也；唐属绵州。九域志：在州西北八十五里。〕河东将阿跌光颜将兵会高崇文于行营，愆期一日，〔愆，过也；愆期，过期也。〕惧诛，欲深入自赎，军于鹿头之西，断其粮道，〔断，音短。〕城中忧惧。于是辟绵江栅将李文悦、〔绵水，在绵州雒县东三十里，源出绵竹县紫岩山。〕鹿头守将仇良辅皆以城降于崇文；获辟伲苏强，士卒降者万计。崇文遂长驱直指成都，所向崩溃，军不留行；辛亥，克成都。刘辟、卢文若帅数十骑西奔吐蕃，〔帅，读曰率。〕崇文使高霞寓等追之，及于羊灌田；〔彭州有羊灌田守捉。〕辟卦江不死，擒之。文若先杀妻子，乃系石自沈。〔沈，持林翻。〕崇文入成都，屯于通衢，休息士卒，市肆不惊，珍货山积，秋豪不犯，槛刘辟送京师。斩辟大将邢泚、馆驿巡官沈衍，〔考异曰：林恩补国史曰：「衍与段文昌，辟逼令判案，礼同上，介亦接诸公候谒。崇文目段公曰：『公必为将相，未敢奉荐。』揖起。沈衍令枭首摽于驿门。二人诛赏之异，未晓其意何如也。」〕余无所问。军府事无巨细，命一遵韦南康故事，〔韦皋封南康郡王。〕从容指撝，一境皆平。〔从，千容翻。撝，许为翻。〕
初，韦皋以西山运粮使崔从知邛州事，刘辟反，从以书谏辟；辟发兵攻之，从婴城固守；辟败，乃得免。从融之曾孙也。〔崔融事武后，以文华着。〕
韦皋参佐房式、韦干度、独孤密、符载、郁士美、段文昌等素服麻屦，衔土请罪；崇文皆释而礼之，草表荐式等，厚赆而遣之。〔以货财送行曰赆。〕目段文昌曰：「君必为将相，未敢奉荐。」载，庐山人；〔庐山，在江州寻阳，未尝置县。恐误。〕式，管之从子；〔房管相肃宗。〕文昌，志玄之玄孙也。〔段志玄，唐初开国功臣。〕
辟有二妾，皆殊色，监军请献之，崇文曰：「天子命我讨平凶竖，当以抚百姓为先，遽献妇人以求媚，岂天子之意邪！崇文义不为此。」乃以配将吏之无妻者。〔史言高崇文受命专征，有可称者。〕
杜黄裳建议征蜀及指受高崇文方略，〔「受」，当作「授」。〕皆悬合事宜。崇文素惮刘澭，〔时京西诸镇诸将，刘澭持军号为严整，故崇文惮之。〕黄裳使谓之曰：「若无功，当以刘澭相代。」故能得其死力。及蜀平，宰相入贺，上目黄裳曰：「卿之功也！」
33辛巳，诏征少室山人李渤为左拾遗；〔少室山，在河南登封县。少，诗沼翻。〕渤辞疾不至，然朝政有得失，渤辄附奏陈论。〔朝，宜遥翻。〕
34冬，十月，甲子，易定节度使张茂昭入朝。
35制割资、简陵、荣昌、泸六州隶东川。〔资州，汉资中县地，隋置资阳郡，唐为资州。干元二年，分资、泸、普、合四州之境置昌州。〕房式等未至京师，皆除省寺官。〔史言宪宗急于收拾人才以安反侧。〕丙寅，以高崇文为西川节度使。戊辰，以严砺为东川节度使。
庚午，以将作监柳晟为山南西道节度使。晟至汉中，府兵讨刘辟还，未至城，〔府兵，汉中之兵也。唐以汉中为兴元府，故谓之府兵，非唐初所谓府兵也。〕诏复遣戍梓州；军士怨怒，胁监军，谋作乱。晟闻之，疾驱入城，慰劳之，〔复扶又翻；下可复同。劳，力到翻。〕既而问曰：「汝曹何以得成功﹖」对曰：「诛反者刘辟耳。」晟曰：「辟以不受诏命，故汝曹得以立功，岂可复使他人诛汝以为功邪﹖」众皆拜谢，请诣戍所如诏书。军府由是获安。
36壬申，〔【章：十二行本「申」作「午」；乙十一行本同；孔本同；张校云缺「任午」二字。】〕以平卢留后李师道为节度使。
37戊子，刘辟至长安，并族党诛之。
38武宁节度使张愔有疾，上表请代。十一月，戊申，征愔为工部尚书，以东都留守王绍代之，〔王绍本名纯，避上名改焉。〕复以濠、泗二州隶武宁军。〔分濠、泗二州见二百三十五卷德宗贞元十六年。〕徐人喜得二州，故不为乱。
39丙辰，以内常侍吐突承璀为左神策中尉。〔璀，七罪翻。〕承璀事上于东宫，以干敏得幸。〔为承璀丧师其甚几于乱国张本。〕
40是岁，回鹘入贡，始以摩尼偕来，于中国置寺处之。〔回鹘之摩尼，犹中国之僧也；其教与一竺又异。按唐书会要十九卷：回鹘可汗王令明教僧进法入唐。大历三年六月二十九日，敕赐回鹘摩尼，为之置寺，赐额为大云光明。六年正月，敕赐荆、洪、越等州各置大云光明寺一所。唐史补卷：蕃人常与摩尼僧议政，京城为之立寺。其法，日晚乃食，饮水茹荤而不食奶酪。其大摩尼，数年一度来往本国，小者年转。唐史回鹘列传：元和初，再朝献，始以摩尼至，日晏乃食。可汗常与甘国也。处，昌吕翻。〕其法日晏乃食，食荤而不食湩酪。〔荤，许云翻，辛臭菜也。湩，多贡翻，乳汁也。〕回鹘信奉之，可汗或与议国事。
二年〔（丁亥、八○七）〕
1春，正月，辛卯，上祀圜丘；赦天下。
2上以杜佑高年重德，礼重之，常呼司徒而不名。佑以老疾，请致仕；诏令佑每月入朝不过再三，因至中书议大政；他日听归樊川。〔杜佑治亭观于樊川，与宾客置酒为乐。〕
3门下侍郎、同平章事杜黄裳，有经济大略而不修小节，故不得久在相位。乙巳，以黄裳同平章事，充河中、晋、绛、慈、隰节度使。己酉，以户部侍郎武元衡为门下侍郎，翰林学士李吉甫为中书侍郎，并同平章事。吉甫闻之感泣，谓中书舍人裴垍曰：「吉甫流落江、淮、踰十五年，〔德宗贞元七年，窦参贬，陆贽相，疑吉甫党于参，贬明州长史。至是为相，凡十六年。垍，其冀翻。〕一旦蒙恩至此。思所瓜报德，惟在进贤，而朝廷后进，罕所接识，君有精鉴，愿悉为我言之。」〔为，于伪翻。〕垍取笔疏三十余人；数月之间，选用略尽。当时翕然称吉甫为得人。
4二月，癸酉，邕州奏破黄贼，获其酋长黄承庆。〔黄贼，西原洞蛮也。酋，慈由翻。长，知两翻。〕
5夏，四月，甲子，以右金吾大将军范希朝为朔方、灵、盐节度使，以右神策、盐州、定远兵隶焉，〔定远军，本属灵州。灵、盐接境，相距三百里，定远军在黄河北岸，盖分戍盐州也。又按守白续通典：左神策，京西北八镇，普润镇、崇信城、定平镇、□□□、归化城、定远城、永安城、合阳县也。右神策五镇，奉天镇、麟游镇、良原镇、庆州镇、怀远城也。今日右神策，岂怀远兵欤﹖盐州前上得专奏事朝廷，今复属朔方。〕以革旧弊，任边将也。〔范希朝自宿卫出帅，故言以革任边将之弊。〕
6秋，八月，刘济、王士真、张茂昭争私隙，迭相表请加罪。戊寅，以给事中房式为幽州、成德、义武宣慰使，和解之。〔宋白曰：干元元年，户部尚书李峘除都统淮南、江东、江西节度观察宣慰处置使。宣慰之名始此。〕
7九月，乙酉，密王绸薨。〔绸，上弟也。〕
8夏、蜀既平，〔夏，杨惠琳。蜀，刘辟。〕藩镇惕息，〔言惕惕危惧，苟延气息也。〕多求入朝。镇海节度使李锜亦不自安，求入朝；上许之，遣中使至京口慰抚，且劳其将士。〔劳，力到翻。〕锜虽署判官王澹为留后，实无行意，屡迁行期，澹与敕使数劝谕之；〔数，所角翻。〕锜不悦，上表称疾，请至岁暮入朝。上以问宰相，武元衡曰：「陛下初即政，锜求朝得朝，求止得止，可否在锜，将何以令四海！」上以为然，下诏征之。锜诈穷，遂谋反。
王澹既掌留务，〔掌留务者，掌留务者，掌留后事务。〕于军府颇有制置，锜益平，密谕亲兵使杀之。会颁冬服，〔唐养兵之制，有春衣、冬衣。〕锜严兵坐幄中，澹与敕使入谒，有军士数百噪于庭曰：「王澹何人，擅主军务！」曳下，脔食之；大将赵琦出慰止，又脔食之；注刃于敕使之颈，诟詈，将杀之；〔诟，许候翻；又苦候翻。〕锜阳惊，救之。
冬，十月，己未，诏征锜为左仆射，以御史大夫李元素为镇海节度仗。庚申，锜表言军变，杀留后、大将。先是锜选腹心五人为所部五州镇将，〔先，悉荐翻。〕姚志安处苏州，李深处常州，赵惟忠处湖州，丘自昌处杭州，高肃处睦州，〔处，昌吕翻；下处置同。〕各有兵数千，伺察刺史动静。〔伺，相吏翻。〕。至是，锜各使杀其刺史，遣牙将庾伯良将兵三千治石头。〔【章：十二行本「头」下有「城」字；乙十一行本同；退斋校同。】治，直之翻，修治也。〕常州刺史颜防用客李云计，矫制称招讨副使，斩李深，传檄苏、杭、湖、睦，请同进讨。湖州刺史辛秘潜募乡闾子弟数百，夜袭赵惟忠营，斩之。苏州刺史李素为姚志安所败，〔败，补迈翻。〕生致于锜，具桎梏钉于船舷，〔钉，丁定翻。舷，胡田翻。船边曰舷。〕未及京口，会锜败，得免。
乙丑，制削李锜官爵及属籍。〔李锜，宗室也，故着于属籍。〕以淮南节度使王锷统诸道兵为招讨处置使；征宣武、义宁、武昌兵〔此时无义宁军；新书作「武宁」，当从之。锷，五各翻。〕并淮南、宣歙兵俱出宣州，〔淮南兵与宣歙兵会于宣州界，乘上流之势以临京口。是时，宣州之地北尽当涂，至江浒。〕江西兵出信州，浙东兵出杭州，以讨之。
9高崇文在蜀期年，一旦谓监军曰：「崇文，河朔一卒，〔高崇文本幽州人。〕幸有功，致位至此。西川乃宰相回翔之地，崇文叨居日久，岂敢自安！」屡上表称「蜀中安逸，无所陈力，愿效死边陲。」〔考异曰：旧崇文传曰：「崇文不通文字，厌大府案牍谘禀之烦，且以优富之地，无所陈力，乞居塞上以扞边戍，恳疏累上。」旧式元衡传曰：「崇文理军有法，而不知州县之政，上难其代者。」今从补国史，参以旧传。〕上择可以代崇文者而难其人。丁卯，以门下侍郎、同平章事武元衡同平章事，充西川节度使。〔考异曰：孙光宪北梦琐言曰：「李德裕太尉未出学院，盛有词藻，而不乐应举。吉甫相，俾亲表勉之。掌武曰：『好驴马不入行。』由是以品子叙官也。吉甫相，以武相元衡同列，事多不謟，每退公，词色不怿。掌武启白曰：『此出之何难！』乃请修狄梁公庙。于是武相渐求出镇。其智计已闻于早成矣。」今从实录及旧传。〕
10李锜以宣州富饶，欲先取之，遣兵马使张子良、李奉仙、田少卿将兵三千袭之。三人知锜必败，与牙将裴行立同谋讨之。行文，锜之甥也，故悉知锜之密谋。三将营于城外，将发，召士卒谕之曰：「仆射反逆，官军四集，常、湖二将继死，其势已蹙。今乃欲使吾辈远取宣城，〔宣州宣城郡。〕吾辈何为随之族灭！岂若去逆效顺，转祸为福乎！」众悦，许诺，即夜，还趋城。〔趋，七喻翻；下兵趋、趋山同。〕行立举火鼓噪，应之于内，引兵趋牙门。锜闻子良等举兵，怒，闻行立应之，抚膺曰：「吾何望矣！」跣走，匿楼下。亲将李钧引挽强三百趋山亭，欲战；行立伏兵邀斩之。锜举家皆哭，左右执锜，裹之以幕，缒于城下，〔缒，驰伪翻。〕械送京师。挽强、蕃落争自杀，尸相枕藉。〔锜养挽强、蕃落事见上卷德宗贞元十七年枕，职任翻。藉，慈夜翻。〕癸酉，本军以闻。〔本军，为浙西军。〕乙亥，群臣贺于紫宸殿。〔紫宸殿，在宣政殿北。〕上愀然曰：〔愀，七小翻。〕「朕之不德，致宇内数有干纪者，〔数，所角翻。〕朕之愧也，何贺之为！」
宰相议诛锜大功以上亲，〔大功，谓从父兄、弟、姊、妹；以上，则翆亲也。〕兵部郎中蒋又曰：」锜大功亲，皆淮安靖王之后也。〔淮安王神通谥曰靖。〕淮安有佐命之功，陪陵、享庙，〔神通起兵以应义师，以功陪葬献陵，配享高祖庙廷。〕岂可以末孙为恶而累之乎！」〔累，力瑞翻。〕又欲诛其兄弟，又曰：「锜兄弟，故都统国贞之子也，国贞死王事，〔事见二百二十二卷肃宗宝应元年。〕岂可使之不祀乎！」宰相以为然。巳，锜从父弟未州剌史铦等皆贬官流放。〔铦，思廉翻。〕。
十一月，甲申朔，锜至长安，上御兴安门，〔唐大明宫南面五门，兴安门西来第一门也。〕面诘之。对曰：「臣初不反，张子良等教臣耳。」上曰：「卿为元帅，子良等谋反，何不斩之，然后入朝﹖」锜无以对。乃并其子师回腰斩之。〔考异曰：实录：「诛锜数日，上遣中使斋黄衣二袭，命有司收其尸并男，以庶人礼葬焉。」国史补曰：「李锜之擒也，得侍婢一人随之。锜夜则裂襟自书莞榷之功，言为张子良所卖。教侍婢曰：『结之于带。吾若从容奏对，必当为宰相、杨益节度；不得从容，当受极刑矣。我死，汝必入内，上必问汝，当以此进之。』及锜伏法，京城大雾三日不解，或闻鬼哭。宪宗又得帛书，颇疑其冤，内出黄衣二袭赐锜及子，敕京兆收葬。」按李锜骄逆，何冤之有！今从实录。〕
有司请毁锜祖考冢庙，中丞卢坦上言：「李锜父子受诛，罪已塞矣。〔塞，悉则翻。〕昔汉诛霍禹，不罪霍光；〔诛霍禹见二十五卷汉宣帝地节四年。〕先朝诛房遗爱，不及房玄龄。〔诛房遗爱见一百九十九卷高宗永徽四年。〕康诰曰：『父子兄弟，罪不相及。』〔左传晋胥臣引康诰之辞。今尚书康诰无有此语。〕况以锜为不善而罪及五代祖乎！」乃不毁。
有司籍锜家财输京师。翰林学士裴垍、李绛上言，以为：「李锜僭侈，割剥六州之人以富其家，或枉杀其身而取其财。〔六州，润、睦、常、苏、湖、杭也。陛下闵百姓无告，故讨而诛之，今辇金帛以输上京，恐远近失望。愿以逆人资财赐浙西百姓，代今年租赋。」上嘉叹久之，即从其言。
11昭义节度使卢从史，内与王士真、刘济潜通，而外献策请图山东，〔时魏博、恒冀在太行山之东。〕擅引兵东出。上召令还，〔【章：十二行本「还」下有「上党」二字；乙十一行本同；孔本同；张校同；退斋校同。】〕从史托言就食邢、洺，不时奉诏；久之，乃还。〔考异曰：蒋阶李司空论事曰：「绛奏：『从史比来事就彰露颇多，意不自安，务欲生事，所以曲陈利害，频献计谋，冀许用兵以求姑息。今请亲领士马，欲往邢、洺，假以就粮，实为动众。去就之际，情状可知。』」旧从史传曰：「前年丁父忧，朝旨未议起复。属王士真卒，从史窃献诛承宗计以希上意，用是起授，委其成功。及诏下讨贼，兵出，逗留不进，阴与承宗通谋，令军士潜怀贼号。」按三年九月戊戍，李吉甫罢相，出镇扬州。四年二月丁卯，郑絪罢相。三月乙酉，王士真卒，承宗始袭位。四月壬辰，从史起复。若以从史山东就粮即请讨承宗之时，则于时吉甫、絪皆已罢相，何得有谮絪之事！又贬从史制辞云：「况顷年上请就食山东，及遗旋师，不时恭命，致动其众，觊生其心。赖刘济抗忠正之辞，使邪竖绝迟回之计。加以徧毁邻境，密疏事情，反复百端，高下在手。」若是讨承宗时朝廷不违其请，何尝使之旋师！盖李、郑未罢之前，从史尝毁邻道，乞加征讨，因擅引兵出山东。朝廷命旋师，托以就食邢、洺，不时奉诏，但不知事在何年月日，所欲攻讨者何人，刘济有何辞而从史肯旋，今因李绛论李锜家财事并言之。新书云「从史与承宗连和，有诏归潞。」误也。〕
他日，上召李绛对于浴堂，〔唐禁中有浴堂殿，德宗以来常居之。沈括曰：浴堂殿在翰林院北，翰林院别设北扉，以便于应召。按旧书裴延龄传：德宗谓延龄曰：「朕所居浴堂院殿一偘，以年多之故，似有损蠹，欲换之未能。」以此知德宗常居浴堂殿也。程大昌曰：沈氏谓学士院北扉，为在浴堂之南，便于应召，此误也。学士院在紫宸、蓬莱殿之西。浴堂殿自在紫宸之东，不在学士院南也。唐学士多对浴堂殿。李绛之极论中官，柳公权之濡纸继烛，皆其地也。然自六典以及吕图皆无此一殿。石林叶氏曰：学士院北扉者，浴堂之南，便于应召，此恐未审也。学士院之北为翰林院，翰林院之北为少阳院。设或浴堂在此，亦为寝殿、三殿之所间隔，不容有北门可以与之相属也。馆本唐图则有浴堂殿，而殿之位置乃在绫绮殿南也。绫绮者，长安志曰，在蓬莱殿东也。而夫学士院者，自在蓬来正西也。东西既已相绝，中间多有别殿，无由有门可以相为南北也。长安志尝记浴堂门、浴堂殿、浴堂院矣，且曰文宗尝于此殿召对郑注，而于浴堂殿对学士焉。又别有浴堂院，亦同一处，可以知其必布大明矣，而不着其正在何地。故予意馆图所记在绫绮殿南者，是也。而元稹承旨厅记又有可证者，其说曰：乘舆奉郊庙，则承旨得乘厩马，自浴殿由内朝以从。若外宾进见于麟德，则止直禁中以俟。夫内朝也者，紫宸殿也。唐之郊庙皆在都城之南，人主有事郊庙，若非自丹凤门出，必由承天门出，决不向后迂出西银台门也。则浴堂之可趋内朝也，内朝之必趋丹凤门也，其理固已可必矣；又谓殿在蓬莱殿东，即与紫宸殿相属，又可必矣。然则馆图位置，其与元稹所记殆相发挥，大可信也。至于外宾客见于麟德，则麟德并学士院东，则不待班从而可居院以待也。合二语以想事宜，则浴堂也必在紫宸殿东，而不在其西也。〕语之曰：「事有极异者，朕比不欲言之。〔语，失倨翻。比，毗至翻。〕朕与郑絪议敕从史归上党，续征入朝。絪乃泄之于从史，使称上党乏粮，就食山东。为人臣负朕乃尔，将何以处之﹖」〔处，昌吕翻。〕对曰：「审如此，灭族有余矣！然絪、从史必不自言，陛下谁从得之﹖」上曰：「吉甫密奏。」绛曰：「臣窃闻搢绅之论，称絪为佳士，恐必不然。或者同列欲专朝政，〔朝，直遥翻。〕疾宠忌前，愿陛下更熟察之，勿使人谓陛下信馋也！」上良久曰：「诚然，絪必不至此。非卿言，朕几误处分。」〔几，居希翻。处，昌吕翻。分，扶问翻。〕
上又尝从容问绛曰：〔从，千容翻。「谏官多谤讪朝政，皆无事实，朕欲谪其尤者一二人以儆其余，何如﹖」对曰：「此殆非陛下之意，必有邪臣以壅蔽陛下之聪明者。人臣死生，系人主喜怒，敢发口谏者有几！就有谏者，皆昼度夜思，朝删暮减，比得上达，什无二三。〔度，徒洛翻。比，必利翻，及也。〕故人主孜孜求谏，犹惧不至，况罪之乎！如此，杜天下之口，非社稷之福也。」上善其言而止。
12群臣请上尊号日睿圣文武皇帝；丙申，许之。
13盩厔尉、集贤校理白居易作乐府及诗百余篇，规讽时事，流闻禁中；上见而悦之，召入翰林为学士。
14十二月，丙辰，上谓宰相曰：「太宗以神圣之资，群臣进谏者犹往复数四，况朕寡昧，自今事有违，卿当十论，无但一二而已。」
15丙寅，以高崇文同平章事，充邠宁节度、京西诸军都统。〔新志曰：天宝末，置天下兵马元帅，都统朔方、河东、河北、平卢节度使。都统之名始于此。〕
16山南东道节度使于拐惮上英威，为子季友求尚主；〔为，于伪翻。〕上以皇如普宁公主妻之。〔普宁郡公主。容州普宁郡。妻，七细翻。〕翰林学士李绛谏曰：「拐，虏族；〔拐，于谨之裔孙。谨之先于栗磾，本姓勿忸于氏，从拓跋氏起于代北，故绛云然。〕季友，庶呩，不足以辱帝女，宜更择高门美才。」〔更，工衡翻。〕上曰：「此非卿所知。」己卯，公主适季友，恩礼甚盛；拐出望外，大喜。顷之，上使人讽之入朝谢恩，拐遂奉诏。〔考异曰：实录不见拐入朝月日，今因尚主终言之。〕
17是岁，李吉甫撰元和国计簿上之，〔上，时掌翻。〕总计天下方镇四十八，州府二百又十五，县千四百五十三。其凤翔、鄜坊、邠宁、振武、泾原、银夏、灵盐、河东、易定、颒博、镇冀、范阳、沧景、淮西、淄青等十五道七十一州不申户口外，〔凤翔、鄜坊、邠宁、振武、泾原、银夏、灵盐、河东皆被边，易定、魏博、镇冀、范阳、沧景、淮西、淄青皆藩镇世袭，故并不申户口，纳赋税。夏，户雅翻。〕每岁赋税倚办止于浙江东、西、宣歙、淮南、江西、鄂岳、福建、湖南八道四十九州岛，一百四十四万户，比天宝税户四分减三。〔宋白曰：国计簿比较数：天宝州郡三百一十五，元和见管总二百九十五，比较天宝应供税州郡计少九十七；天宝户总八百三十八万五千二百二十三，元和见在户总二百四十四万二百五十四，比较天宝数税户通计少百九十四万四千六百九十九；天宝祖税、庸、调每年计钱，粟、绢、布丝、绵约五千二百三十余万端、匹、屯、贯、石，元和两税、榷酒、斛?、盐利、茶利总三千五百一十五万一千二百二十八贯、石，比较天宝所入赋税计少一千七百一十四万八千七百七十贯、石。歙，书涉翻。〕天下兵仰给县官者八十三万余人，〔仰，牛向翻。〕比天宝三分增一，大率二户资一兵。其水旱所伤，非时调发，不在此数。〔水旱所伤，则量减赋税。非时调发，则出于常赋之外。调，徒约翻。〕
三年〔（戊子、八○八）〕
1春，正月，癸巳，群臣上尊号曰睿圣文武皇帝；赦天下。「自今长吏诣阙，无得进奉。」知枢密刘光琦〔代宗永泰中，置内枢密使，以宦者为之，初不置司局，但有屋三楹，贮文书而已。其职掌惟受表奏，于内中进呈。若人主有所处分，则宣付中书门下施行。后僖、昭时，杨复恭、西门季玄欲夺宰相权，乃于堂状后帖黄，指挥公事。〕奏分遣诸使斋赦诣诸道，意欲分其馈遗，〔使，疏吏翻；下同。遗，唯季翻。〕翰林学士裴垍、李绛奏「敕使所至烦扰，不若但附急递。」〔急递，古之传遽，驰驿兼程而行。〕上从之。光琦称旧例，上曰：「例是则从之，苟为非是，柰何不改！」
  </div>
  <div class="pagination">
   <a href="资治通鉴注_page260.html">
    上一页
   </a>
   <span>
    ...
   </span>
   <a href="资治通鉴注_page256.html">
    256
   </a>
   <a href="资治通鉴注_page257.html">
    257
   </a>
   <a href="资治通鉴注_page258.html">
    258
   </a>
   <a href="资治通鉴注_page259.html">
    259
   </a>
   <a href="资治通鉴注_page260.html">
    260
   </a>
   <span class="current-page">
    261
   </span>
   <a href="资治通鉴注_page262.html">
    262
   </a>
   <a href="资治通鉴注_page263.html">
    263
   </a>
   <a href="资治通鉴注_page264.html">
    264
   </a>
   <a href="资治通鉴注_page265.html">
    265
   </a>
   <a href="资治通鉴注_page266.html">
    266
   </a>
   <span>
    ...
   </span>
   <a href="资治通鉴注_page262.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
