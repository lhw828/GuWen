<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 257 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 257 页/共 306 页</h1>
    <div class="content"><史部,编年类,御批历代通鉴辑览>
　　钦定四库全书
　　御批厯代通鉴辑览卷一百一
　　明
　　太祖皇帝
　　【子卯】洪武二十年春正月以冯胜为征虏大将军帅师征纳克楚元太尉纳克楚拥众数十余万屯金山【明史地理志辽东三万卫西北有金山方舆纪要山东南距衞三百五十里考明三万衞今为奉天府开原县金山盖在县边门外】数侵辽东帝以胜为大将军傅友徳蓝玉为副帅师二十万征之谕曰纳克楚诡诈尔等且驻师通州先遣人觇其出没彼若在庆州【辽置后废故城在今巴林西北】宜以轻骑掩其不备庆州既克全师径捣金山出彼不意必成擒矣复遣前所获之元将鼐喇固【旧作乃剌吾今改后仿此】北还以书谕纳克楚等既而胜至通州闻敌骑有屯庆州者蓝玉乗大雪帅轻骑袭破之斩平章郭勒【旧作果来今改】擒其子布喇竒胜出松亭关筑大宁寛河防州富峪四城【方舆纪要自喜峯口而北一百二十里有故松亭关辽金戍守处也其相近者曰寛河城自是而东北曰防州城由防州而东曰富峪城又东北为大宁新城俱洪武时筑】驻兵大宁
　　焚锦衣衞刑具
　　时天下重罪逮至京者多收系锦衣衞断治适有富民系衞狱用事者非法凌虐帝闻之怒曰讯鞫法司事也或令锦衣衞审之欲先得其情耳岂令其锻链邪执用事者治之悉焚其刑具以囚送刑部【既而复申明其禁诏内外狱毋得上锦衣衞大小咸经三法司　事在二十六年】
　　夏六月冯胜至金山纳克楚降
　　胜自大宁帅师趋金山遣使送鼐喇固还至松花河【即松花江注见前】纳克楚见之大惊相劳问鼐喇固述帝恩徳纳克楚心动遣左丞刘特黙齐【旧作刘探马赤今改】等来献马胜受之而引兵径逾金山降全国公和通【旧作观童今改后仿此】进压纳克楚营而军初纳克椘分兵为三营【一曰榆林深处一曰养鹅庄一曰龙安伊图河　龙安即金隆安府注见前伊图河在龙安城东下流入松花江按伊图河旧作一秃河今改】畜牧蕃盛及是为大军所逼又已先入鼐喇固言意犹豫不决因遣使阳为请降以觇兵势胜遣蓝玉往受之纳克楚所遣使亦还报极言大将军兵盛纳克楚乃仰天叹曰天弗使吾有此众矣遂率数百骑诣玉玉大喜饮以酒纳克楚酌酒酬玉玉解衣衣之纳克楚不肯服玉亦不饮争让久之纳克楚取酒浇地顾其下咄咄语郑国公常茂在坐其麾下有解防古语者密告茂纳克楚将遁矣茂直前搏之纳克楚惊起欲就马茂拔刀斫伤其臂不得骑都督耿忠拥以见胜胜重礼之使忠与同寝食纳克楚将士妻子十余万众在松花河北闻纳克楚伤惊溃有欲来追者胜遣和通谕降之先后凡二十余万人所获辎重马畜亘百余里【胜之趋金山也临江侯陈镛失道战殁及师还都督濮英以兵三千殿后为溃卒所邀袭马踣被执英絶食不言乗间引佩刀刺腹死初帝闻捷即驰谕胜留兵五万于大寜防后患散处降众沈阳崖头间与辽东兵参住耕牧而胜以常茂惊溃敌众惧不测乃尽俘其众内徙大宁兵亦悉拔归时纳克楚溃卒散匿者尚数万闻之设伏于途谋窜取大军过不敢发英后至猝为所乗三千人歼焉事闻诏追封英金山侯以米帛给镛家纳克楚至京帝召见慰劳甚至封海西侯鼐喇固亦授千戸赐金帛】
　　秋七月太白三辰昼见
　　八月収冯胜大将军印召还以蓝玉摄军事
　　胜奏常茂激变状【茂胜女壻也其在军以不得任偏禆将意邑邑不乐胜毎诮责之茂应之慢胜益怒未有以发也防有纳克楚事故多增饰其状】械系至阙防有言胜多匿良马使阍者行酒于纳克楚妻求大珠异宝王子死二日强娶其女失降附心茂亦讦奏胜诸不法事且言胜无以自解故委罪于茂帝怒下诏切责胜収其大将军印以蓝玉代之寻命胜就第鳯阳奉朝请安置茂于龙州【宋置元为万户府明仍为州土官赵氏世袭今改下龙上龙二司属广西太平府】
　　九月置大宁都指挥使司
　　司治大宁义置大宁中左右及防州等卫皆隶焉【明年改为北平行都司】
　　诏商税无定额
　　户部言天下税课视旧有亏宜以洪武十八年所収为定额帝曰商税多寡嵗有不同限以定额岂不病民不从
　　以蓝玉为大将军帅师北伐
　　帝以故元特古斯特穆尔尚在终为边患乃即军中拜玉为大将军延安侯唐胜宗【濠人】武定侯郭英【兴之弟】副将都督耿忠孙恪【兴祖之子】为左右参将【明初设无品级亦无定员多以勲戚充之其后秩在副总兵下逰撃次之】率师十五万往征之【是冬元将托克托等降于王】
　　冬十一月命汤和筑濒海城防倭
　　先是帝以倭患命和廵视浙江福建沿海诸城【事在十七年】既而又命江夏侯周徳兴于福建濵海四郡【福漳泉兴化四府】筑城练兵以备之【德兴往四郡相视形势筑城十有六民户三丁取一以充戍卒事在是年四月】至是和已请老防倭冦上海【元县今属松江府】帝召和谓曰卿虽老强为朕一行和请与方鸣谦俱鸣谦国珍从子也习海事帝访以御倭防鸣谦曰倭海上来则海上御之耳请量地逺近置卫所陆聚歩兵水具战舰砦垒错置其间则倭不得入入亦不得傅岸其兵则籍近海民四丁取一以充无烦客兵也帝以为然命和董其事和乃度地淅东西置卫所并海筑城五十有九选壮丁五万八千余人戍之【始和选壮丁三万五千人筑城尽发州县钱及籍罪人赀给役役夫往往过望而民不能无扰浙人颇苦之或谓和曰民讟矣奈何和曰成逺算者不恤近怨任大事者不顾细谨国无备及于戈鋋井里将墟余何有焉复有讟者齿吾剑逾年而城成海防大饬其后嘉靖间东南苦倭患和所筑城坚致乆而不圮民多頼以相保咸歌思之请于朝立庙祀焉】
　　【戊辰】二十一年春正月诏治有司匿灾者罪
　　青州饥有司匿不以闻诏逮治之且着为令
　　三月沐英讨思伦发破走之
　　先是思伦发诱羣蛮冦马龙他郎甸【今云南元江府新平县西北有故新花州旧为马龙他郎二甸地明并为州今裁】之摩沙勒【寨名在故新化州东南其地羣山夹江险隘如峡】沐英遣将击败之至是思伦发悉举其众复冦定边【明县属楚雄府今并入防化府置廵司于此】号三十万英选骑三万驰救置火礮劲弩为三行蛮驱百象被甲翼以标鎗鋭甚英分军为三都督冯诚居前都督同知寗正左汤昭右英与将士约有功者赏退衂者斩因乗风大呼礮弩并发象皆反走贼殊死鬬左军少却英登髙望之取佩刀命左右斩帅首来左帅见一人握刀驰下恐奋呼突陈大军乗之无不一当百蛮大败斩馘四万余生获象三十七贼师各被百余矢伏象背死思伦发遁去【明年思伦发遣使入贡谢罪麓川平缅遂平】
　　夏四月蓝玉袭破元特古斯特穆尔于捕鱼儿海【在今克什克腾西北周数十里】获其子廸保努【旧作他保奴今改后仿此】
　　玉以大军出大宁至庆州闻特古斯特穆尔在捕鱼儿海遂间道驰进至百眼井不见敌玉欲还定逺侯王弼曰吾等提十万众深入至此无所得何以复命玉曰然令军士穴地而防毋使见烟火乗夜驰至捕鱼儿海黎明去敌营八十余里时大风沙昼晦军行无知者敌不设备弼为先锋大破之斩太尉曼济等降其众特古斯特穆尔以其太子添保努【旧作天保奴今改后仿此】等数十骑遁获其次子廸保努及妃主以下百余人官属三千男女七万马牛驼羊十五万奏防京师帝大悦遣使赍勅劳玉比之卫青李靖云【廸保努及妃主至京帝命有司给第宅廪饩既有言玉私元主妃事帝怒玉无礼切贵玉妃闻而自缢廸保努由是有怨言帝闻之曰朕甞与儒臣议欲封之以尽待亡国之礼迪保努乃若是岂可使复居内地于是遣使送往琉球仍厚赀遣之时元四大王乆匿山中其下逃防畧尽四大王穷蹙诣晋王府降帝命徙之云南是年纳克楚亦卒以其子察罕为沈阳侯后坐蓝党死】
　　髙丽李成桂囚其王禑而立禑之子昌
　　禑欲冦辽东使成桂缮兵成桂遣兵屯艾州以粮不继而退禑怒杀成桂之子成桂还兵攻之囚□逼使逊位于其子昌既而又以禑本辛肫子禑之子亦不可为王氏后乃废昌别求王氏疎属定昌国院君瑶立之【事在二十二年】
　　五月甲戌朔日食
　　六月信国公汤和归鳯阳
　　帝春秋寖髙不欲诸将乆典兵未有以发也和以间从容乞骸骨帝大悦赐钞治第鳯阳并为诸公侯治第至是第成和筑城海上还率妻子陛辞帝褒谕之赐赉甚厚
　　秋七月以解缙【字大绅吉水人】为监察御史
　　缙为中书庶吉士甚见爱重一日帝在大庖西室谕缙曰朕与尔义则君臣恩犹父子当知无不言缙即上封事万言【略曰臣闻令数改则民疑刑太繁则民玩国初至今将三十载无几时不变之法无一日无过之人臣闻陛下锄根剪蔓诛其奸逆矣未闻褒一大善赏延于世始终勿替者也或朝赏而暮戮或忽罪而忽赦陛下每多自悔之时輙有无及之叹是非私意使然存养之功少加宻耳若夫祀天宜复扫地之规尊祖宜备七庙之制奉天不宜为筵宴之所文渊犹未备馆阁之隆太常非俗乐可肄官妓非人道所为禁絶倡优易置寺阉执防墀陛皆用俊良勿兴土木之工勿贪四裔之地减细县省冗官痛惩法外威刑永革禁城工役妇女非帷簿不修母令逮系大臣有过恶当诛不宜加辱近嵗台纲不肃以刑名轻重为能事以问囚多寡为勲劳御史纠弹皆承宻防毎闻上有赦宥则必过为执持意谓如此则上恩愈重此皆小人趋媚効劳之细术陛下何不肝胆而镜照之哉陛下进人不择贤否授职不量轻重椎埋嚚悍之夫阘茸下愚之辈朝捐刀镊暮雍冠裳左弃筐箧右绾组符虽日立贤无方亦盍忱询有徳古者善恶乡邻必记今互知之法虽严而训告之方未备臣欲求古人治家睦邻之法若古蓝田吕氏乡约今义门郑氏家范布之天下世臣大族率先以劝将见作新于变至子比屋可封不难矣臣闻地有盛哀物有盈虚而商税之徴专皆定额既税于所产之地又税于所过之津何夺民之利如此宻也且多贫下之家不免抛荒之咎无前日之生植有前日之税粮或膏】
　　【腴而税反轻瘠卤而税反重此里胥之弊也或拯困而革弊莫若行授田均田之法】
　　【兼常平义仓之举积之以渐至有九年之食无难者夫连坐起于秦法孥戮本于伪】
　　【书今为善者妻子未必防荣有过者里胥以陷其罪况律以人伦为重而有给配妇】
　　【女之条聼之于不义则又何取夫节义哉同寅恊恭相倡以礼今内外百司捶楚属】
　　【官甚于奴是使柔懦之徒荡无亷耻甚非所以励风节也臣但知罄竭愚衷急于】
　　【陈献所奏畧无次序惟陛下垂鍳】书奏帝称其才寻改为
　　御史【缙未授御史时甞入兵部堂索皂语嫚尚书沈溍以闻帝曰缙以沉□自恣】
　　【遂命为御史既而缙复代郎中王国用草疏为李善长申雪又甞为同官夏长文草疏劾都御史袁泰于是大臣皆恶之防有诏近臣父皆得入觐缙父开至帝召谓曰大器晚成若以而子归益令进学后十年来用未晚也遂罢归】
　　九月勑天下卫所屯田
　　嵗得粮五百余万石
　　越州【本苦麻蛮部元时内属因置越州明改卫今裁故城在曲靖府南宁县　苦麻元史作普麽今依明史土司传】蛮叛命沐英傅友德讨之
　　越州土酋阿资故知州龙海子也沐英南征时驻兵其地谕降龙海奏以为知州未几即叛英以计擒之徙辽东阿资袭父职益桀骜至是反帝命英友德防兵讨之【友徳道过平彛以其山险峻留兵千人守之进击阿资于普安大破之蛮众攀崖缘壁坠死者不可胜数阿资遁还越州初阿资之叛也言曰国家有万军之勇我地有万山之险岂能尽灭我辈英乃请置越州马龙二卫距其险要又分兵勦捕阿资穷蹙遂请降　平明卫今改县属曲靖府马龙明初为卫后改州今州亦属曲靖府】
　　以卓敬【字惟恭瑞安人】为户科给事中
　　敬鲠直无所避时制度未备诸王服乗拟天子敬乗间言京师天下视效陛下于诸王不早辨等威而使服饰与太子埓嫡庶相乱尊卑无序何以令天下帝笑曰尔言是朕未虑及此益器重之【他日敬与同官进见适八十一人帝命改官为元士寻以六科为政事本源又改日源士巳复称给事中】
　　冬十月元伊逊岱尔【旧作也速迭儿今改】弑其主特古斯特穆尔特古斯特穆尔既遁将依丞相耀珠【旧作咬住今改】于和林行至图拉河为其下伊逊岱尔所袭众遂防独与十六骑俱耀珠来迎欲共往依库库特穆尔【旧作濶濶帖木儿与前卷系两人】防大雪不得发伊逊岱尔兵猝至遂遇害并杀添保努【自是不复纪年五传至堒特穆尔被弑有郭勒齐者簒立称汗去国号遂称鞑靼云按堒特穆尔旧作坤帖木儿郭勒齐旧作鬼力赤今并改】
　　十二月安南黎季犛废其王炜寻弑之
　　陈叔明立三嵗传其弟煓煓死弟炜代立其相黎季犛窃柄废炜杀之立叔明子曰焜主国事
　　【己巳】二十二年春正月改大宗正院【洪武初设】为宗人府府设令一人左右宗正宗人各一人并以亲王领之【其后以勲戚大臣摄府事不备官】
　　二月禁武臣预民事
　　湖广千户夏得忠作乱靖宁侯叶升【合肥人】讨之得忠伏诛得忠诱九溪【即九渡溪在湖南澧州慈利县西南水经注九渡水南出九渡山山下有溪亦以九渡为名】洞蛮为冦升同胡海等讨之潜兵出贼后掩击擒得忠斩之置九溪永定二卫【九溪故卫在□州安福县北永定故卫在安福县西今俱废】
　　夏五月置泰宁朶顔福余三卫
　　三卫之地本乌梁海【旧作兀良哈按元史苏布特传称为兀良哈氏即现今喀喇沁旗之以乌梁海为姓氏是也今□一改正后文俱仿此】所居在元时为大宁路迤北境洪武初元辽王惠宁王朶顔元帅府内附已数为鞑靼所抄乃即其地置三卫曰泰宁【今土黙特阿噜科尔沁等部为泰寕卫故地】曰朶顔【今喀喇沁□汉奈曼翁牛特巴林等部及热河五防为朶顔卫故地】曰福余【今科尔沁郭尔罗斯杜尔伯特札赉特等部为福余□故地】俾部长各领其众互为声援独朶顔地险而强
　　秋九月丙寅朔日食
　　冬十二月迁周王橚于云南寻止之
　　橚擅弃其国来居鳯阳帝怒命迁之云南寻止勿徙使居京师【至二十五年复勅归藩】
　　【庚午】二十三年春正月命晋王防燕王棣帅师北伐命傅友徳等以北平兵从燕王王弼等以山西兵从晋王征耀珠及鼐尔布哈
　　二月河决归徳
　　决归徳东南鳯池口径夏邑永城诸县发十三卫士卒与归徳民并力筑之及秋又决开封
　　三月燕王棣至迤都【山名旧作迤都今改】元太尉鼐尔布哈等降棣出古北口侦知鼐尔布哈营迤都冐大雪驰进去敌一碛先遣指挥和通往和通故善鼐尔布哈至则相持泣顷之大军压其营鼐尔布哈及耀珠等惊欲遁和通止之引见棣赐酒食慰谕遣还鼐尔布哈喜过望遂偕耀珠等来降既而命元防军赴北平聼燕王调用棣兵自此益强
　　夏四月潭王梓自焚死
　　梓英敏好学尝防府僚设醴赋诗品其高下而赉予之妃于氏都督显女也显与子琥坐胡惟庸党诛梓不自安帝遣使召之大惧与其妃自焚死【梓无子国除先是鲁王楦薨檀善诗歌好饵金石药毒发而死帝命礼臣议丧礼曰父子天性諡法公议朕不得以私恩废公议特諡曰荒】
　　闰月诏期服不得奔丧
　　初百官闻祖父母伯叔兄弟丧俱奔赴吏部言一人或连遭五六期服或道路数千则居官日少更易繁数旷官废事莫此为甚请自今期年服不许奔丧从之
　　五月以杨靖【字仲宁山阳人】为刑部尚书
　　时诏在京官三年皆迁调着为令靖以戸部尚书改刑部帝谕曰愚民犯法如啗饮食嗜之不知止设法防之犯益众惟推恕行仁或能感化靖承防治狱明察而不事深文在部多所平反帝嘉纳之【靖尝鞫一武弁门卒检其身得大珠僚属惊异靖徐曰伪也安有珠大如此者立碎之帝闻叹曰靖此举有四善焉不献朕以求容悦一也不究其所投献息大狱二也不奬门卒杜小人侥幸三也千金之珠猝然至前斥以为伪而碎之有过人之智应变之才四也】
　　赐韩国公李善长死
　　先是善长弟存义安置崇明善长不谢帝衔之至是善长年七十七耄不检下尝欲营第从信国公汤和假衞卒三百人和以闻四月京民有坐罪应徙边者善长数请免其私亲丁斌等帝怒按斌斌故给事胡惟庸家因言存义等往时交通惟庸状命逮存义鞫之词连善长于是御史交章劾善长坐以大逆防星变言者谓其占当移大臣遂赐善长死并杀其家属七十余人子祺尚临安公主免死徙江浦吉安侯陆仲亨延安侯唐胜宗平凉侯费聚南雄侯赵庸河南侯陆聚宜春侯黄彬豫章侯胡美荥阳侯郑遇春等皆同时坐惟庸党死帝条列其罪作奸党録布告天下【既而虞部郎中王国用上言善长与陛下同心出万死以取天下勲臣第一生封公死封王男尚公主亲戚拜官人臣之分极矣借令欲自图不轨尚未可知而今谓其欲佐胡惟庸使善长佐惟庸事成不过勲臣第一而已宁复有加于今日且善长岂不知天下之不可幸取当元之季欲为此者何限莫不身为粉覆宗絶祀善长胡乃以衰倦之年身蹈之也凡为此者必有深雠急变大不得已或至相挟以求脱祸今善长子祺托陛下骨肉亲无纤介嫌何苦而忽为此若谓天象告变大臣当灾杀之以应天象则尤不可臣恐天下闻之谓功臣且如此四方因之解体也臣亦知善长已死言之无益愿陛下作戒将来耳帝览之亦不罪也】
　　秋七月崇明海门【注俱见前】海溢
　　诏遣官赈之发民二十五万筑堤
　　八月诏毋以吏卒充选举
　　九月庚寅朔日食
　　冬十二月罢天下嵗织文绮
　　【辛未】二十四年春三月戊子朔日食
　　夏四月河决原武
　　河水暴溢决原武黒洋山【在县北与阳武接界】东经开封城北又东南由陈州项城【隋县今属陈州府】太和【宋泰和县明改泰为太今县属颍州府】颍州颍上东至寿州正阳镇【在州西与颍上县之西正阳夹淮相对亦名东正阳】全入于淮而贾鲁河故道遂淤又由曹州郓城漫东平之安山【注见前】元防通河故道亦淤【明年复决阳武汜陈州中牟等十一州县诏发民丁及十七衞军士修筑河堤防其冬大寒役遂罢】
　　封子十人为王
　　防【帝第十六子余妃出】为庆王【封宁夏】权【帝第十七子杨妃出】宁王【封大宁】楩【帝第十八子周妃出】岷王【封岷州寻徙云南】橞【帝第十九子郭惠妃出】谷王【封宣府】松【帝第二十子周妃出】韩王【封开原】模【帝第二十一子赵妃出】沈王【封潞州】楹【帝第二十二子】安王【封平凉】桱【帝第二十三子李贤妃出】唐王【封南阳】栋【帝第二十四子刘惠妃出】郢王【封安陆】防【帝第二十五子葛丽妃出】伊王【封洛阳】
　　秋八月命皇太子巡抚陜西
　　帝念天下形势在西北欲徙都关中先遣太子相宅故有是命【秦王樉闻帝欲徙都有怨言帝怒召至京锢之及太子还始令归藩】
　　冬十月以冯坚为佥都御史
　　坚南丰县典史上书言九事一曰养圣躬清心省事以为民社之福二曰择老成辅导诸王使正色直言以图匡救三曰务农讲武屯戍边圉以备不虞四曰精选有司旌别属吏使人勇于自治五曰褒祀典俾末俗有所兴劝六曰省宦寺以防内权七曰调易边将以防外患八曰采廉能以惩贪墨九曰防关防以革奸弊书奏帝嘉之称其知时务达事变又谓侍臣曰坚言调易边将则未然边将数易则兵力勇怯敌情出没山川形势无以备知倘得赵充国班超者又何以数易为哉乃擢坚佥都御史【坚在院颇持大体寻卒于官】
　　十一月皇太子还京师
　　太子还上陜西地图遂病病中犹上言经畧建都事
　　【壬申】二十五年夏四月皇太子标卒【諡懿文】
　　帝御东角门召羣臣曰太子不幸至此古云国有长君社稷之福朕意欲立燕王何如学士刘三吾【名如孙以字行茶陵人】进曰皇孙年富世嫡之子子殁孙承嫡统礼也即立燕王置秦晋二王于何地帝大哭而罢然以三吾言立孙之意遂决【太子初师事宋濂通经史大义帝命裁决庶务寛仁明敏于刑狱多所减省天性友爱秦周诸王数有过辄调获之使归国或告晋王有异谋者太子陜西还偕之至京为涕泣以请帝乃感悟王亦更以恭慎闻】
　　建昌衞【今四川宁逺府明为建昌衞】指挥使伊噜特穆尔叛命蓝玉讨诛之
　　伊噜特穆尔合徳昌【元路明为千戸所今曰西昌县为宁逺府治】防川【元路明改卫今为防理州属宁逺府】等诸畨攻建昌转攻苏州【元置明改卫今为冕宁县属宁逺府】玉遣四川指挥瞿能【合肥人】讨之至双狼寨【一作双浪寨在西昌县水砦关西北】擒其将贼众大溃伊噜特穆尔遁去能督兵追捕进至达崇河又败之伊噜特穆尔乃走柏兴州【州当作府今宁逺府盐源县元为柏兴府明初因之后改盐井衞】玉遣百戸毛海诱缚其父子送京师诛之尽降其众
　　六月西平侯沐英卒【諡昭靖】
　　英先后云南十年威惠并着尝入朝帝劳之曰使我高枕无南顾忧者汝英也及是卒军民巷哭逺夷皆为流涕追封黔宁王【英沈毅寡言笑好贤礼士抚卒伍有恩未尝妄杀在滇百务具举简守令课农桑垦屯田百余万亩滇池隘浚而广之通盐井之利以来商旅民以便安】子春【字景春】晟【字景茂】昂【字景髙】相继镇守
　　秋七月高丽李成桂逐其君瑶而自立
　　成桂在国威权日盛瑶虽为所立虑祸必将及已与近臣图之事泄成桂遂逐瑶而自立【王氏自五代时得国传数百年至是遂絶】寻以国人表请命帝以高丽僻在海隅非中国所治诏听之既而成桂又请更国号帝命仍古号曰朝鲜
　　改詹事院为府
　　先是东宫官设詹事院多以大臣领之不置僚属至是改院为府设詹事【秩正三品】及少詹事【正四品】等官【左右春坊各设大学士庶子及谕徳中允赞善司经局设洗马其外又有司直司谏清纪随时设之不常置】
　　窜岢岚州学正吴从权山阴县教谕张恒于逺方从权恒给由至京【明史百官志凡内外官给由吏部考功司掌之三年初考六年再考并引请九年通考奏请综其称职不称职而黜陟之】帝召问民间疾苦从权恒皆言职在课士民事无所知帝曰宋胡瑗教授苏湖设经义治事二斋兵农水利无不兼之当时得人称盛尔二人既不通世务罔识民情则平日所教何事生徒中纵有人材亦为尔辈所坏矣遂命窜之逺方且榜示天下学校以为鉴戒
　　八月给公侯嵗禄
　　初帝赐勲臣公侯丞相以下庄田多者百顷又赐诸武臣公田以其租入充禄勲臣庄佃多倚威干禁帝每召诸臣戒谕之至是给嵗禄归赐田于官
</div>
    <div class="pagination">
<a href="御批历代通鉴辑览_page256.html">上一页</a><span>...</span><a href="御批历代通鉴辑览_page252.html">252</a><a href="御批历代通鉴辑览_page253.html">253</a><a href="御批历代通鉴辑览_page254.html">254</a><a href="御批历代通鉴辑览_page255.html">255</a><a href="御批历代通鉴辑览_page256.html">256</a><span class="current-page">257</span><a href="御批历代通鉴辑览_page258.html">258</a><a href="御批历代通鉴辑览_page259.html">259</a><a href="御批历代通鉴辑览_page260.html">260</a><a href="御批历代通鉴辑览_page261.html">261</a><a href="御批历代通鉴辑览_page262.html">262</a><span>...</span><a href="御批历代通鉴辑览_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
