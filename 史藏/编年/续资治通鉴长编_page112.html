<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 112 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 112 页/共 607 页</h1>
    <div class="content">　　知雄州李允则言契丹由显州东侵高丽，期以十二月还中京，盖虑朝廷使至彼也。又上契丹兵数，且言：「凡调发，先下令使自办兵器、驼马、粮糗，故其钞略所得，不补所失。又常索境内汉口有罪者配军，曰骁武，人皆嗟怨，不为用。又给假令归，颇扰乡闾，恣求财贿，其人或是两地供输户，已移文涿州止绝之。」
　　癸酉，徙济州团练使、知濮州蒋信为滑州驻泊部署，信好利纵下，非牧民之才故也。
　　乙亥，礼仪使王钦若言：「准仪注，祀后土地祗，礼毕，太尉封玉册于庙庭石匮，百官班于庭中。皇帝谒庙，礼毕，至石匮南，北向省视。翰林天文邢中和等请置于前殿西间近北壬地，或不欲神侧兴土，即改后殿壬地。窃详仪注，本言封匮庙庭，盖以密迩神明，昭明典礼。若或置之壬地，奉于别殿，纵于事为便，亦在礼非宜。且奠献既周，仍服笃冕，篃历廊庑【一九】，以届后庭，往复迂远，旧仪未有。再详画到庙图，未至迭雀，欲望止于正殿栏楯之下，奉安石匮，庶令百辟共睹灵坛。」诏付陈尧叟等详定，即请就正殿下安匮，仍设槛护净，奏可。钦若又请车驾所经路坊市三日禁止丧事，从之。
　　是月，皇城司奏，察访御龙直班院副指挥使吕遇日暮醉归【二○】，马逸不能制，百姓石谦为马践伤。又言常时本班将士无故不出【二一】，今不能禁。上曰：「可下开封府按问。」因谓王旦等曰：「禁军将士，无故不令出班【二二】，故每班置市买二人。太祖朝法令严肃，无敢犯者。太宗时稍从宽贷，亦安敢醉酒驰马！」旦等言此皆骁勇之士，正当因事戒约，上然之。
　　十一月丙子朔，命东西京留守司，河阳天雄、澶徐等州长吏提举邻近诸州巡检捉贼事，诸路部署及河北、河东、河西等处知州亦如之，以大礼有期故也。
　　庚辰，徙司天台韩显符所造铜浑仪于龙图阁，召辅臣同观，因诏显符择监官或子孙可教者授其法。
　　庚寅，召宰相至龙图阁谒宣祖、太祖圣容，遣内臣奉安于安陵、永昌陵下宫。
　　壬辰，召资政殿大学士向敏中、龙图阁学士杜镐、直学士陈彭年、待制张知白孙奭查道洎编修君臣事迹官监察御史陈从易、大理寺丞秘阁校理刘筠对于崇政殿，命坐，上顾敏中等曰：「从易等屡进文字，皆有可观。」因命笔砚，令即席赋瑞雪歌、祀汾阴诗。上命题，彭年笔授。既进，上览之，曰：「筠辞采颇赡。」并赐绯鱼。又谓敏中曰：「今学者易得书籍。」敏中曰：「国初惟张昭家有三史。太祖克定四方，太宗崇尚儒学，继以陛下稽古好文，今三史、三国志、晋书皆镂板，士大夫不劳力而家有旧典，此实千龄之盛也。」
　　诏将来出西京，经丽景、金耀平头门，改乘小辇，其金玉辂大辇并由城外。初，有司言至京西具銮驾仪仗，皇帝乘大辇，而城门卑庳不能容，望高广之。上虑劳人，故有是诏。
　　李允则言：「顷年契丹加兵女真。女真觽才万人，所居有灰城，以水沃之，凝为坚冰，不可上，距城三百里，焚其积聚，设伏于山林间以待之。契丹既不能攻城，野无所取，遂引骑去，大为山林之兵掩袭杀戮。今契丹趋辽阳伐高丽，且涉女真之境，女真虽小，契丹必不能胜也。」仍画图以献，又言：「契丹以西楼为上京，辽阳为东京，在中京正东稍南。其习俗既葬毕守坟，或云国主欲守其母坟，声言伐高丽驻辽阳城也。」上谓王旦等曰：「契丹伐高丽，万一高丽穷蹙，或归于我，或来乞师，何以处之？」旦曰：「当顾其大者。契丹方固盟好，高丽贡奉累数岁不一至。」上曰：「然。可谕登州侍其旭，如高丽有使来乞师，即语以累年贡奉不入，不敢以达于朝廷；如有归投者，第存抚之，不须以闻。」
　　初，高丽王诵卒，其弟询权领国事，尝筑六城于境上，曰兴州【二三】，曰铁州，曰通州，曰龙州，曰龟州，曰郭州。契丹以为贰于己，遣使求六城，询不许。契丹遂举兵奄至城下，焚荡宫室，剽劫居人，询徙居升罗州以避之。兵退，乃遣使请和。契丹坚以六城为辞，询即调兵守六城。及是，契丹又大举来伐，询与女真合兵拒之，契丹大败，帐族卒乘罕有还者，官属战没大半。乃令幽蓟选尝干仕进及稍知书者以补其乏，归取介胄万副，隆庆以疑间不给，拔寨遁归。高丽又于鸭绿江东筑城，与来远城相望，跨江为桥，潜兵以固六城。（据会要，高丽王询大中祥符七年十二月所上表，称庚戌年，蕃兵奄至城下，询徙居升罗州，调兵守六城。又云大中祥符三年，契丹大举来伐。按大中祥符三年，即庚戌年也，不知询表何以如此差误，今从国史高丽传。或契丹是岁两伐高丽，初胜后败邪，当考。）
　　乙未，甘州回鹘可汗夜落纥遣左温宰相、何居录越枢密使、翟符守荣来贡。
　　戊戌，上作诗，赐京西转运副使王随父母。随因对，自陈父年八十余，母年七十余，居河南，今在巡内。上嘉其耆耋善训，故旌美焉。又赐粟帛羊酒，令随过家为寿。时人荣之。
　　庚子，陕州言宝鼎县黄河清，遣官致祭，髃臣称贺。
　　壬寅，契丹遣使左武卫上将军耶律登政、副使秘书少监马翼来贺承天节。
　　十二月乙巳朔，陈尧叟自汾阴来朝，宴于长春殿。故事，内殿曲宴，三司使不预，时丁谓计度粮草还，特召预焉。
　　雄州言契丹败耱之状，上曰：「战，危事，盖不得已，非可好也。」
　　丙午，宝鼎县黄河再清，经度制置副使李宗谔以闻。上作诗，近臣毕贺。
　　庚戌，召辅臣于长春殿观新制天书行殿供物。
　　壬子，大宴含光殿。军校营在新城外者，并令终宴。至夕，遣内侍持钥往诸门，埙尽出，阖扉入钥，遂为定制。
　　癸丑，诏天下贫民及渔采者过津渡勿算。
　　旧制，皇帝谒庙，入自正门，至庭，百官皆回班东向。上以为方尊事祖宗，当自贬屈。甲寅，诏自今谒庙由东偏门入，至庭，不得令百官回班。
　　乙卯，告太庙。奉天书，如东封之制。
　　丙辰，以资政殿大学士向敏中权东京留守；三司使丁谓为行在三司使【二四】，盐铁副使林特副之。
　　丁巳，翰林学士李宗谔等上新修诸道图经千五百六十六卷，诏銟之。宗谔而下，赐器帛有差。
　　庚申，命步军都虞候袁贵赴河中府，钤辖驾前先至兵马。其至陕州者，令部署田敏主之【二五】。
　　辛酉，谒玉清昭应宫。
　　先是，有使至自沙门岛，言流人多殍死，请量给口粮。马知节曰：「流人无廪食之理。」丙寅，诏特给焉。
　　知秦州李浚，言黑谷颇有闲田，今召得寨户三百余户，户三丁，计九百余人，驻小洛门诸寨防边。
　　初，胡旦编两汉事为春秋，言于太宗，愿给借馆吏缮写，太宗语侍臣曰：「吕不韦春秋，皆门下名贤所作，尚悬千金咸阳市，曰：『有能增损一字者与之。』如闻旦所譔，止用其家书，褒贬出于胸臆，岂得容易流传耶？埙其功毕，且令史馆参校以闻。」旦惧，遂止。于是，旦通判襄州，书成，凡百卷。知州谢泌又为言，乃诏官给笔札，录本进，天圣二年始上之。
　　丁卯，签署枢密院事马知节为行宫都部署，昭宣使、长州防御使刘承珪管勾皇城大内公事。
　　上以汾阴展礼有期，诏太官进蔬食。宰相、百官三上表请御常膳，上曰：「太祖、太宗，每奉郊禋，皆屏荤茹。朕三祀圜丘，并遵行之，顾外庭不知耳，东封亦自戒途蔬食，无劳固请也。」己巳，作奉天庇民述以谕王旦等，旦以髃情恳悫，许至西京始却肉味。
　　禁扈从诸色人燔爇道路草木。
　　诏天书仪卫副使王钦若赵安仁、扶侍使丁谓、龙图阁直学士陈彭年与太常礼院详定奉事天书仪制以闻。既而钦若等着为五卷上之。
　　庚午，契丹遣使保安节度使耶律德寿、副使崇禄少卿吕德懋来贺明年正旦。
　　辛未，以太宗御书百轴赐交州李公蕴，从其请也。
　　癸酉，命向敏中为权修玉清昭应宫使。
　　河东缘边安抚司【二六】言，契丹于朔州南再置榷场，诏以旧降条约谕之。
　　知杂御史赵湘请依周礼置土训、诵训，纂录所经山川古迹风俗，以资宸览。诏直集贤院钱易、直史馆陈越、秘阁校理刘筠、集贤校理宋绶掌其事，每顿进一卷。
　　龙图阁待制孙奭，由经术进，守道自处，即有所言，未尝阿附取悦。上尝问以天书，奭对曰：「臣愚所闻，『天何言哉』，岂有书也！」上知奭朴忠，每优容之。（奭正传云：奭以经术进，守道自处，即有所言，未尝阿附取悦。大中祥符初，得帛书秘语于左承天门，或以为天书。上将奉迎，召宰相对崇政殿西庑，王旦等曰：「天贶符命，实盛德之应。」皆再拜，称万岁。又召问奭，奭对曰：「臣愚所闻，『天何言哉』，岂有书也！」上既奉迎天书，大赦改元，布告其事于天下，筑玉清昭应宫。是岁，天书复降泰山，帝以亲受符命，遂议封禅，作礼乐，王钦若、陈尧叟、丁谓、杜镐、陈彭年皆以经义左右附和。由是天下争言符瑞矣。正传既云筑昭应宫，又云是岁，天书复降泰山，帝以亲受符命，遂议封禅。按初得左承天门天书，即议封禅，不缘天书复降泰山，乃议封禅也，正传误矣。正传大抵尚文，文胜则事固失实，今但取『天何言哉』，安有书也」等语，余悉删去。）是岁，特命向敏中谕奭，令陈朝廷得失。奭上纳谏、恕直、轻徭、薄敛四事，颇施用其言。
　　及将有汾阴之役，会岁旱，京师近郡谷价翔贵，奭遂奏疏曰：（奭附传云：大中祥符三年，令宰相向敏中谕奭。按敏中时但为资政殿大学士，未尝再入中书也，今削去宰相字。）「先王卜征五年，岁习其祥，祥习则行，不习则增修德而改卜。陛下纔毕东封，更议西幸，则非先王卜征五年重谨之意，其不可一也。夫汾阴后土，事不经见。昔汉武帝将行封禅大礼，欲优游其事，故先封中岳，祀汾阴，始巡幸郡县，寖寻于泰山矣。今陛下既已登封【二七】，复欲行此，其不可二也。周礼圜丘、方泽，所以郊祀天地，今南北郊是也。汉初承秦，唯立五畤以祀天，而后土无祀，故武帝立祀于汾阴。自元、成以来，从公卿之议，徙汾阴后土于北郊，后之王者多不祀汾阴。今陛下乃欲舍北郊而祀汾阴，其不可三也。西汉都雍，去汾阴至近。今陛下经重关，越险阻，京师根本，未易远离，其不可四也。河东者，唐王业所起之地，唐又都雍，故明皇间幸河东，因祀后土，与圣朝事异。今陛下特然欲祠汾阴，其不可五也。夫遇灾而惧，周宣所以中兴。比年已来，水旱相继，陛下宜侧身修德以答天谴，岂宜下徇奸回，远劳民庶，忘社稷之大计，慕箫鼓之盘游，其不可六也。夫雷以二月出，八月入，育养万物，人君之象，失时则为异，今震雷在冬，为异尤甚。天戒丁宁，陛下未悟，其不可七也。夫民，神之主也。是以先王先成民而后致力于神，奉牲以告，曰『博硕肥腯』，谓民力之普存也；奉盛以告，曰『洁粢丰盛』，谓其三时不害而民和年丰也。今国家土木之功，累年未息，水旱作沴，饥馑居多，乃欲劳民事神，神其享之乎？此其不可八也。陛下必行此礼，不过如汉武帝、唐明皇，刻石颂功而已，此皆虚名也。陛下天纵钦明，神资浚哲，固当追踪二帝、三王之事，岂止效此虚名乎？此其不可九也。唐明皇嬖宠害政，奸佞当涂，以至身播国屯，兵缠魏阙。今议者引开元故事以为盛烈，乃欲倡导陛下而为之，臣窃为陛下不取，此其不可十也。臣犹惧言不逮意，愿少赐清问【二八】，以毕其说。」
　　上遣内侍皇甫继明谕以若复有陈，其具条上之。于是，奭又上疏曰：「陛下将幸汾阴，而京师民心弗宁，江、淮之觽，困于调发，理须镇安而矜存之。且土木之功未息而夺攘之盗必行，北虏治兵，不远边境，虽驰单使，宁保其心！昔黄巢出自凶饥，陈胜起于徭戍。隋炀帝缘勤远略，唐高祖由是开基；晋少主智昧边防，耶律德光因之谋夏。今陛下俯从奸佞，远弃京师，罔念民疲，不虞边患，涉仍岁荐饥之地，修违经久废之祠，又安知饥民之中无黄巢之剧贼乎【二九】？役徒之内无陈胜之志乎【三○】？肘腋之下无英雄之窥伺乎？区脱之间无天骄之观衅乎？陛下方祠后土，驻跸河中，若敌骑猖狂，忽及澶渊，陛下知魏咸信能坚据河桥乎？周莹居中山能摧锋漤敌乎？又或渠魁侠帅，啸聚原野，劫掠州县，侵轶郊畿，行在远闻，得不惊骇！陛下虽前席问计，髃臣欲借鳀出奇，以臣料之，恐无及也。又窃见今之奸臣，以先帝寅畏天灾，诏停封禅，故赞陛下力行东封，以为继成先志也。先帝欲北平幽朔，西取继迁，大勋未集，用付陛下，则未尝献一谋，画一策，以佐陛下继先帝之志，而乃卑辞重币，求和于契丹，蹙国縻爵，姑息于保吉，以主辱臣死为空言【三一】，以诬下罔上为己任，譔造祥瑞，假托鬼神，纔毕东封，便议西幸，轻劳圣驾，虐害饥民，冀其无事往还，谓已大成勋绩。是陛下以祖宗艰难之业，为佞邪侥幸之资，臣所以长叹痛哭也！夫天神地祇，聪明正直，作善降之百祥，作不善降之百殃，安在其笾豆簠簋乎？春秋传曰：『国之将兴，听于民；将亡，听于神。』固非愚臣妄议也。」
　　时髃臣数奏祥瑞，奭又上疏言：「五载巡狩，虞书常典【三二】，观民设教，牺易明文；何须紫气黄云，始能封岳，嘉禾异草，然后省方！今乃野鵰山鹿，并形奏简，秋旱冬雷，率皆称贺。将以欺上天，则上天不可欺；将以愚下民，则下民不可愚；将以惑后世，则后世必不信。腹诽窃笑，有识尽然，上玷圣明，不为细也。」疏入，不报。（后疏未必即是今年。按今年九月丙戌，内侍史崇贵言经度制置使初至脽上，一鹿自庙中出，如引导之状，即奭疏所称山鹿也。疏又称秋旱冬雷，按是秋，江、淮不稔，当以旱故。前疏称震雷在冬，此时上犹未幸汾阴，则冬雷必指今年，故并附此【三三】，更须考详。）
　　注　　释
　　【二三】即特与迁转「特」原作「时」，据同上书改。
　　【二四】使臣愿试边事「愿」原作「须」，据同上书改。
　　【二五】正详断及检法官年满亦俟替人「亦」原作「以」，据阁本及宋会要职官一五之三五改。
　　【二六】辨自言百三十岁「十」下原衍「六」字，据宋本、宋撮要本及宋会要崇儒六之三四删。
　　【二七】除广南福建路令预借俸钱外宋会要职官五七之二七在「除」下有「川峡」二字。
　　【二八】麟府等州「麟」原作「邻」，据宋本、宋撮要本及上引宋会要改。
　　【二九】恣为矫诬「矫」原作「骄」，据宋本、宋撮要本及宋会要职官六四之二二改。
　　【三○】赎故宰相吕端居第赐其子藩「藩」原作「蕃」，据隆平集卷四吕端传、宋史卷二八一吕端传改。下同。
　　【三一】令藩同往「往」原作「行」，据宋本、宋撮要本、活字本改。
　　【三二】还魏征旧第「还」原作「迁」，据宋本、宋撮要本改。
　　【三三】恐外尚有杂伎「伎」原作「仗」，据同上书改。
　　【三四】张杨为大司马「张杨」原作「张扬」，据宋本、宋撮要本及长编纪事本末卷一六王钦若等编修册府元龟事迹改。下同。
　　【三五】赐诸王太宗圣容「太宗」原作「太祖」，据宋本、宋撮要本、阁本改。
　　【三六】赐锦袍银带「锦」原作「绵」，据阁本改。
　　【一】待制陈彭年为直学士宋本、宋撮要本此句下有「戚纶为枢密直学士」八字。按宋史卷三○六戚纶传，纶为枢密直学士在大中祥符三年，又按本句下有「又诏龙图阁学士在枢密直学士上，给俸如之」之文，疑本书脱此八字。
　　【二】可授廉车「廉车」原作「兼军」，据宋本、宋撮要本、阁本及宋史卷二八七王嗣宗传改。
　　【三】有罪并送府驱遣「驱」原作「区」，据长编纪事本末卷一九祀汾阴、续通鉴卷二九改。
　　【四】上特召见「特」原作「将」，据宋本、宋撮要本、阁本及宋史卷三一五韩亿传改。
　　【五】又遣中使于三亭渡等处祭河「亭」原作「停」，据阁本改。
　　【六】命升扬庐州长吏「庐」原作「卢」，据阁本及编年纲目卷七、宋史卷七真宗纪改。
　　【七】别取索准备物「别」原作「制」，据阁本及长编纪事本末卷一九祀汾阴改。
　　【八】将作监领徒举石盖「徒」原作「徙」，据宋本、宋撮要本、阁本及上引长编纪事本末改。
　　【九】陈尧叟等所献凡四千七百斤「凡」上原衍「数」字，据宋本、宋撮要本、阁本删。
　　【一○】知华州崔端言父老二千四百余人欲诣阙请幸西岳「二千四百」原作「四千二百」，据宋本、宋撮要本及长编纪事本末卷一九祀汾阴改。按宋史卷七真宗纪作「二千余人」。
　　【一一】诏自京至雄州诸县镇令佐使臣「京」原作「今」，据宋会要职官五九之六改。
　　【一二】令役夫蔡文义市驴不获「义」原作「乂」，据宋本、宋撮要本及宋史全文卷六改。
　　【一三】开封府功曹参军「功」原作「工」，据宋本、宋撮要本改。
　　【一四】李□「□」原作「升」，据宋本、宋撮要本及新唐书卷一四七、旧五代史卷一三四、新五代史卷六二李□传改。
　　【一五】得黄金一斤卷帛书「卷帛书」，宋本、宋撮要本及治迹统类卷四真宗祥符均作「卷书帛」。
　　【一六】其帛长二丈「二」原作「三」，据宋本、宋撮要本及上引治迹统类、长编纪事本末卷一九祀汾阴改。
　　【一七】每岁诞圣节「诞」原作「延」，据阁本改。
　　【一八】上制序「上」字原脱，据宋本、宋撮要本及长编纪事本末卷一七封泰山补。
　　【一九】篃历廊庑「篃」原作「编」，据宋本、宋撮要本及长编纪事本末卷一九祀汾阴改。
　　【二○】察访御龙直班院副指挥使吕遇日暮醉归「吕」原作「臣」，据宋会要刑法七之五改。
　　【二一】又言常时本班将士无故不出「又」原作「人」，据同上书改。
　　【二二】无故不令出班同上书作「无故不令出本班」。
　　【二三】曰兴州「兴州」，各本及通考卷三二五四裔考均作「兴化」。
　　【二四】三司使丁谓为行在三司使下「三司」二字原脱，据宋本、宋撮要本、活字本及长编纪事本末卷一九祀汾阴补。
　　【二五】令部署田敏主之「部」原作「都」，据阁本改。
　　【二六】河东缘边安抚司「河东」原作「河南」，据宋会要蕃夷二之五改。
　　【二七】今陛下既已登封「已」原作「先」，据宋本、宋撮要本及长编纪事本末卷一九祀汾阴改。
　　【二八】愿少赐清问「问」原作「闲」，据同上书改。
　　【二九】又安知饥民之中无黄巢之剧贼乎上「之」字原脱，据同上书补。
　　【三○】役徒之内无陈胜之志乎「徒」原作「徙」，据宋本、宋撮要本、活字本及上引长编纪事本末改。「志」，宋本、宋撮要本、活字本同，阁本作「阴谋」，上引长编纪事本末作「异志」，续通鉴卷二九作「大志」。
　　【三一】以主辱臣死为空言「辱」原作「弱」，据宋本、宋撮要本及上引长编纪事本末改。
　　【三二】虞书常典「常」原作「帝」，据同上书改。
　　【三三】故并附此「附」原作「疏」，据同上书改。
续资治通鉴长编
卷七十五
卷七十五
　　起讫时间 起真宗大中祥符四年正月尽是年五月
　　卷　　名 续资治通鉴长编卷七十五
　　帝　　号 宋真宗
　　年　　号 大中祥符四年（庚戌，1011）
　　全　　文
　　春正月丙子，知茂州郭用之言，夷族首领、耆老董瓢等，顷多侵扰，今相率于州北三溪刑牛犬，誓不为寇。
</div>
    <div class="pagination">
<a href="续资治通鉴长编_page111.html">上一页</a><span>...</span><a href="续资治通鉴长编_page107.html">107</a><a href="续资治通鉴长编_page108.html">108</a><a href="续资治通鉴长编_page109.html">109</a><a href="续资治通鉴长编_page110.html">110</a><a href="续资治通鉴长编_page111.html">111</a><span class="current-page">112</span><a href="续资治通鉴长编_page113.html">113</a><a href="续资治通鉴长编_page114.html">114</a><a href="续资治通鉴长编_page115.html">115</a><a href="续资治通鉴长编_page116.html">116</a><a href="续资治通鉴长编_page117.html">117</a><span>...</span><a href="续资治通鉴长编_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
