<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 240 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 240 页/共 334 页
  </h1>
  <div class="content">
   禄山养同罗、奚、契丹降者八千余人，谓之「曳落河」。〔契，欺讫翻，又音吃。降，户江翻。考异；曰：禄山事迹云：养为己子。按养子必无八千之数，今不取。〕曳落河者，胡言壮士也。及家僮百余人，皆骁勇善战，一可当百。又畜战马数万匹，〔骁，坚尧翻。畜，许六翻。〕多聚兵仗，分遣商胡诣诸道贩鬻，岁输珍货数百万。〔输，舂遇翻。〕私作绯紫袍、鱼袋，以百万计。以高尚。严庄、张通儒及将军孙孝哲为腹心，史思明、安守忠、李归仁、蔡希德、牛廷玠、向润容、〔向，式亮翻，姓也。〕李庭望、崔干佑、尹子奇、何千年、武令珣、能元皓、〔能，奴代翻。何氏姓苑云：能姓，出自长广。〕田承嗣、田干真、阿史那承庆为爪牙。尚，雍奴人，〔雍奴，天宝元年更名武清，属范阳郡。此因旧县名书之。〕本名不危，颇有辞学，薄游河朔，贫困不得志，常叹曰：「高不危当举大事而死，岂能啮草根求活邪！」禄山引置幕府，出入卧内。尚典笺奏，庄治簿书。〔治，直之翻。〕通儒，万岁之子；〔张万岁，唐初掌貛牧。通儒必非其子，或者其孙也；否则别又有一张万岁。〕孝哲，契丹也。承嗣世为卢龙小校，禄山以为前锋兵马使。〔章：十二行本「使」下有「治军严整」四字；乙十一行本同；孔本同；张校同；退斋校同。〕尝大雪，禄山按行诸营，〔校，户教翻。使疏吏翻。行，下孟翻。〕至承嗣营，寂若无人，入阅士卒，无一人不在者，禄山以是重之。
7夏，四月，壬午，剑南节度使鲜于仲通讨南诏蛮，大败于泸南。〔泸水之南也。武后垂拱元年，置长城县，属絩州，天宝初更名泸南县。考异曰：杨国忠传：「南蛮质子合罗凤亡归不获，帝怒，欲讨之。国忠荐阆州人鲜于仲通为益州长史，令帅精兵八万讨南蛮」按南诏传：「七年，蒙归义死，诏合罗凤袭云南王」，不云尝为质子亡归也。九年，姚州自以张虔陀侵之故反，时鲜于仲通已为益州长史。国忠传与南诏传相违。新、旧书皆如此，恐误。〕时仲通将兵八万分二道出戎、嶲州，至曲州、靖州。〔分为二道，一道出戎州，一道出嶲州也。自戎州开边县西行七十里至曲州；自嶲州西南行八百余里渡泸水。曲州本隋之恭州，古朱提之地，武德八年更名曲州。靖州，隋属协州，古夜郎地，武德初分协州置靖州。嶲，音髓。〕南诏王合罗凤谢〔章：十二行本「谢」上有「遣使」二字；乙十一行本同；孔本同；张校同。〕罪，请还所俘掠，城云南而去，〔去年，南诏攻陷云南城，必有夷毁处，故请城之以谢罪。〕且曰：「今吐蕃大兵压境，若不许我，我将归命吐蕃，云南非唐有也。」仲通不许，囚其使。进军至西洱河，与合罗凤战，军大败，〔使，疏吏翻。洱，乃吏翻。〕士卒死者六万人，仲通仅以身免。杨国忠掩其败状，仍叙其战功。〔考异曰：唐历云「令仲通白衣领节度事」，旧传无之。按既掩败叙劲，岂得复白衣领职！〕合罗凤敛战尸，筑为京观，〔观，古玩翻。〕遂北臣于吐蕃。蛮语谓弟为「锺」，吐蕃命合罗凤为「赞普锺」，号曰东帝，给以金印。合罗凤刻碑于国门，言己不得已而叛唐，且曰：「我世世事唐，受其封爵，后世容复归唐，当指碑以示唐使者，知吾之叛非本心也。」〔其后德宗之世，异牟寻卒复归唐。复，扶又翻。〕
制大募两京及河南、北兵以击南诏；人闻云南多瘴疠，未战士卒死者什八九，莫肯应募。杨国忠遣御史分道捕人，连枷送诣军所。旧制，百姓有勋者免征役，时调兵既多，〔调，徒吊翻。〕国忠奏先取高勋。于是行者愁怨，父母妻子送之，所在哭声振野。
8高仙芝之虏石国王也，石国王子逃诣诸胡，具告仙芝欺诱贪暴之状。〔诱，音酉。〕诸胡皆怒，潜引大食欲共攻四镇。仙芝闻之，将蕃、汉三万众击大食，〔将，即亮翻。考异曰：马宇段秀实别传云「蕃、汉六万众」，今从唐历。〕深入七百余里，至恒罗斯城，〔或作「怛罗斯城」。〕与大食遇。相持五日，葛罗禄部众叛，〔葛罗禄，即葛逻禄。〕与大食夹攻唐军，仙芝大败，士卒死亡略尽，所余纔数千人。右威卫将军李嗣业劝仙芝宵遁，道路阻隘，拔汗那部众在前，人畜塞路；〔拔汗那时从仙芝击大食。塞，悉则翻。〕嗣业前驱，奋大梃击之，人马俱毙，仙芝乃得过。
将士相失，别将洴阳段秀实〔洴阳郡本陇州陇东郡，元年改郡名，有洴阳县，盖元魏所置。梃，待鼎翻。将，即亮翻；下同。洴口坚翻。〕闻嗣业之声，诟曰：〔诟，苦候翻。〕「避敌先奔，无勇也；全已弃众，不仁也。幸而得达，独无愧乎！」嗣业执其手谢之，留拒追兵，收散卒，得俱免。还至安西，言于仙芝，以秀实兼都知兵马使，为已邻官。
9八月，丙辰，武库火，烧兵器三十七万。〔考异曰：唐历云四十七万事，今从实。〕
10安禄山将三道兵六万〔幽州、平卢、河东三道。〕以讨契丹，以奚骑二千为乡导。〔骑，奇寄翻；下同乡，读曰向。〕过平卢千余里，至土护真水，遇雨。〔自雄武军东北渡滦河，有古卢龙镇，有斗陉岭。自古卢龙北经九荆岭、受米城、张洪隘，渡石岭，至奚王帐六百里；又东北傍吐护真河五百里，至奚、契丹牙帐。又出檀州燕乐县东北百八十五里，至长城口，又北八百里有吐护真河，奚王牙帐也。〕禄山引兵昼夜兼行三百余里，至契丹牙帐，契丹大骇。时久雨，弓弩筋胶皆弛，大将何思德言于禄山曰：「吾兵虽多，远来疲弊，实不可用，不如按甲息兵以临之，不过三日，虏必降。」〔将，即亮翻；下同。降，户江翻。〕禄山怒，欲斩之，思德请前驱效死。思德貌类禄山，虏争击杀之，以为已得禄山，勇气增倍。奚复叛，与契丹合，夹击唐兵，杀伤殆尽射禄山，中鞍折冠簪，失履，独与麾下二十骑走；会夜，追骑解，得入师州。〔贞观三年，以室韦部落置师州，治营州之废阳师镇。复，扶又翻。射，而亦翻。中，竹仲翻。折，而设翻。〕归罪于左贤王哥解、〔哥解盖自突厥来降者。解，户买翻。〕河东兵马使鱼承仙而斩之。
平卢兵马使史思明惧，逃入山谷近二旬，〔近，其靳翻。〕收散卒，得七百人。平卢守将史定方将精兵二千救禄山，契丹引去，禄山乃得免。至平卢，麾下皆亡，不知所出。史思明出见禄山，禄山喜，起，执其手曰：「吾得汝，复何忧！」〔复，扶又翻。〕思明退，谓人曰：「向使早出，已与哥解并斩矣。」〔史言史思明之智数过于安禄山。契丹围师州，禄山使思明击却之。
11冬，十月，壬子，上幸华清宫。
杨国忠使鲜于仲通表请己遥领剑南；十一月，丙午，以国忠领剑南节度使。
十一载（壬辰，七五二）
1春，正月，丁亥，上还宫。
2二月，庚午，命有司出粟帛及库钱数十万缗于两市易恶钱。〔考异曰；旧纪、唐历皆作「癸酉」，今从实录。〕先是，江、淮多恶钱，贵戚大商往往以良钱一易恶钱五，载入长穴，市井不胜其弊，〔先，悉荐翻。胜，音升。〕故李林甫奏请禁之，官为易取，期一月，不输官者罪之。于是商贾嚣然，不以为便。〔贾，音古。嚣，许骄翻，又五刀翻。〕众共遮杨国忠马自言，国忠为之言于上，乃更命非铅锡所铸及穿穴者，皆听用之如故。〔〔于伪翻。更，工衡翻。〕
3三月，安禄山发蕃、汉步骑二十万击契丹，欲以雪去秋之耻。初，突厥阿布思来降，〔事见上卷元年。降，户江翻。〕上厚礼之，赐姓名李献忠，累迁朔方节度副使，赐爵奉信王。献忠有才略，不为安禄山下，禄山恨之；至是，奏请献忠帅同罗数万骑，与俱击契丹。〔帅，读曰率；下同。〕献忠恐为禄山所害，白留后张暐，请奏留不行暐不许。〔安禄山领河东而张暐为留后，暐知附禄山而已，安肯为阿布思请哉！〕献忠乃帅所部大掠仓库，叛归漠北，禄山遂顿兵不进
4乙巳，改吏部为文部，兵部为武部，列部为宪部。
5户部侍郎、御史大夫、京兆尹王鉷，权宠日盛，领二十余使。宅旁为使院，文案盈积，吏求署一字，累日不得前；中使赐赉不绝于门，〔使，疏吏翻。赉，来代翻。〕虽李林甫亦畏避之。林甫子岫为将作监，鉷子准为卫尉少卿，俱供奉禁中。准陵侮岫，岫常下之。〔下遐嫁翻。〕然鉷事林甫谨，林甫虽忌其庞，不忍害也。
准尝帅其徒过驸马都尉王繇，〔王繇，同皎之子也。帅，读曰率。过，工禾翻。〕繇望尘拜伏；准挟弹命中于繇冠，折其玉簪，以为戏笑〔弹，徒旦翻。命中者，先命其处而后中之。中，竹仲翻。折，而设翻。〕既而繇延准置酒；繇所尚永穆公主，上之爱女也，黄琮曰：皇女有美名公主，或以德，或以容，或以福寿，设名最多；又有郡公主、小国、中国等。〕为准亲执刀匕。〔刀匕，宰夫之职。记，杜蒉曰：「蒉也宰夫也，惟刀匕是共。」为，于伪翻；下同。〕准去，或谓繇曰：「鼠虽挟其父势，〔称为鼠，微之也。〕君乃使公主为之具食〔为，于伪翻。〕有如上闻，无乃非宜﹖」繇曰：「上虽怒无害，至于七郎，〔王鉷，第七。〕死生所系，不敢不尔。」
鉷弟户部郎中焊，凶险不法，〔焊，何旦翻。〕召术士任海川〔任，音壬，姓也。〕问「我有王者之相否﹖」〔相，悉亮翻。〕海川惧，亡匿。鉷恐事泄，捕得，托以他事杖杀之。王府司马韦会，定安公主之子，王繇之同产也，〔定安公主，中宗女，下嫁王同皎，生繇；又嫁韦濯，生会。〕话之私庭。鉷使长安尉贾季邻收会系狱，缢杀之。〔缢，于计翻。〕繇不敢言。
焊所善邢縡，〔縡，作代翻。〕与龙武万骑谋杀龙武将军，以其兵作乱，杀李林甫、陈希烈、杨国忠；前期二日，有告之者。夏，四月，乙酉，上临朝，〔朝，直遥翻。〕以告状面授鉷，使捕之。鉷意焊在縡所，先使人召之，日晏，乃命贾季邻等捕縡。縡居金城坊，〔金城坊，朱雀街西第四街之北来第二坊，汉顾成庙、博望苑、戾园皆在焉。〕季邻等至门，縡帅其党数十人持弓刀格鬬突出。〔帅，读曰率。〕鉷与杨国忠引兵继至，縡党曰：「勿伤大夫人。」〔言勿伤鉷所部人也。大夫，称鉷之官。〕国忠之傔密谓国忠曰：「贼有号，不可战也。」〔今人谓私记为号，言贼私为记号以相识别。傔，苦念翻。〕縡鬬且走，至皇城西南隅。〔京城之内有皇城，皇城之内有宫城。〕会高力士引飞龙禁军四百至，〔飞龙禁军，乘飞龙厩马者也。武后置仗内六闲，一曰飞龙，以中官为内飞龙使〕击斩縡，捕其党，皆擒之。
国忠以状白上，曰：「鉷必预谋。」上以鉷任遇深，不应同逆；李林甫亦为之辩解。〔为，于伪翻。〕上乃特命原焊不问，然意欲鉷表请罪之；使国忠讽之，鉷不忍，上怒。会陈希烈极言鉷大逆当诛，戊子，敕希烈与国忠鞫之，仍以国忠兼京兆尹。于是任海川，韦会等事皆发，狱具，鉷赐自尽，焊杖死于朝堂，〔朝，直遥翻。〕鉷子准、偁流岭南，〔偁，齿绳翻。〕寻杀之。有司籍其第舍，数日不能偏。鉷宾佐莫敢窥其门，独采访判官裴冕收其尸葬之。〔王鉷盖兼京畿采访使。〕
6初，李林甫以陈希烈易制，引为相，〔事见上卷五载。易，以豉翻。〕政事常随林甫左右，晚节遂与林甫为敌，林甫惧。会李献忠叛，林甫乃请解朔方节制，且荐河西节度使安思顺自代庚子，以思顺为朔方节度使。〔使，疏吏翻。〕
7五月，戊申，庆王琮薨，赠靖德太子。〔琮，徂宗翻。「赠」字之下逸「谥」字。既曰赠矣，无「谥」字亦可。
8丙辰，京兆尹杨国忠加御史大夫、京畿。关内采访等使，凡王佅所绾使务，悉归国忠〔佅，户公翻。使，疏吏翻。〕
初，李林甫以国忠微才，且贵妃之族，故善遇之。国忠与王鉷俱为中丞，鉷用林甫荐为大夫，故国忠不悦，遂深探邢縡狱，〔探，吐南翻。縡，作代翻。〕令引林甫交私鉷兄弟及阿布思事状，〔令，力丁翻。〕陈希烈、哥舒翰从而证之；上由是疏林甫。国忠贵震天下，始与林甫为仇敌矣。
9六月，甲子，杨国忠奏吐蕃兵六十万救南诏，〔吐，从暾入声。〕剑南兵击破之于云南，克故隰州等三城，〔考异曰：实录：「兵部侍郎兼御史中丞、剑南节度使杨国忠破吐蕃于云南，拔故隰州等三城，献俘于朝。」唐历：「国忠上言破吐蕃于云南，拔故洪州等三城。」按国忠时在长安，盖剑南破吐蕃，以国忠领节鄅，故使之上表献俘耳。时国忠已为大夫，云中丞，误也。隰州，从实录。〕捕虏六千三百，以道远，简壮者千余人及酋长降者献之。〔酋，慈由翻。长，知两翻。降，户江翻。〕
10秋，八月，乙〔「章：十二行本作「己」，乙十一行本同；孔本同，张校同。」〕丑，上复幸左藏，赐群臣帛。〔蜀本作「己丑」，当从之。八载已尝幸左藏，赐群臣帛矣，故此书复。复，扶又翻。藏，徂浪翻。〕癸巳，杨国忠奏有凤皇见左藏库屋，出纳判官魏仲犀言凤集库西通训门。〔左藏，旧有令、丞而已，出纳判官盖帝置也。是时分立诸使，旧来司存之官备员，莫得举其职。杨国忠方承恩遇，领使最多，盖兼领左藏出纳使而以魏仲犀为判官也。宋白曰：天宝二年，始命张瑄充太府出纳使。阁本太极宫图，左藏库之西则通训门。见，贤遍翻。〕
11九月，阿布思入寇，围永清栅，〔永清栅，亦曰永济栅，在中受降城之西二百里大同川。〕栅使张元轨拒却之。〔使，疏吏翻。〕
12冬，十月戊寅，上幸华清宫。
13己亥，改通训门曰凤集门；魏仲犀迁殿中侍御史，杨国忠属吏率以凤皇优得调。〔调，徒钓翻。〕
14南诏数寇边，蜀人请杨国忠赴镇；〔去年杨国忠领剑南；蜀人困于兵，故请之。数，所角翻。〕左仆射兼右相李林甫奏遣之。国忠将行，泣辞，上言必为林甫所害，贵妃亦为之请。上谓国忠曰：「卿蹔到蜀区处军事，朕屈指待卿，还当入相。」〔屈指计日以待之。亦为，于伪翻。处，昌吕翻。相，息亮翻。〕林甫时已有疾，忧懑不知所为，〔懑，莫困翻，又莫缓翻，中烦也。〕巫言一见上可小愈；上欲就视之，左右固谏。上乃令林甫出庭中，〔林甫时盖卧疾昭应私第。〕上登降圣阁遥望，〔天宝七载十二月，以玄元皇帝见于朝元阁，改为降圣阁，在华清宫中。〕以红巾招之。〔今富贵之家，帨巾率以臙脂染之为真红色，唐之遗俗也。〕林甫不能拜，使人代拜。国忠比至蜀，〔比，必利翻，及也。〕上遣中使召还，〔中使，疏吏翻。〕至昭应，谒林甫，拜于床下。林甫流涕谓曰：「林甫死矣，公必为相，以后事累公！」〔累，力瑞翻。〕国忠谢不敢当，汗出覆面。〔国忠素惮林甫，故然。覆，敷又翻。〕十一月，丁卯，林甫薨。
上晚年自恃承平，以为天下无复可忧，复，扶又翻。〕遂深居禁中，专以声色自娱，悉委政事于林甫。林甫媚事左右，迎合上意，以固其宠；杜绝言路，掩蔽聪明，以成甚奸；妬贤疾能，排抑胜己，以保其位；屡起大狱，诛逐贵臣，以张其势。〔张，知亮翻。〕自皇太子以下，畏之侧足。凡在相位十九年，〔开元二十二年始相林甫，至是年凡十九年。〕养成天下之乱，而上不之寤也。
15庚申，以杨国忠为右相，兼文部尚书，〔右相，即中书令；文部，即吏部。〕其判使并如故。〔判，如判度支之类；使，谓诸使。使，疏吏翻。〕
国忠为人强辩而轻躁，无威仪。既为相，以天下为己任，裁决机务，果敢不疑；居朝廷，攘袂扼腕，〔躁，则到翻。相息亮翻。朝直遥翻。腕乌贯翻。〕公卿以下，颐指气使，莫不震慑。〔慑之涉翻。〕自侍御史至为相，〔杨国忠兼侍御史，在六载、七载之间。〕凡领四十余使。〔杨国忠为度支郎，领五十余使，至宰相，凡领四十余使，新、旧唐史皆不详载其职。按其拜相制前衔云：御史大夫、判度支、权知太府卿事，兼蜀郡长史、剑南节度，支度，营田等副大使、本道兼山南西道采访处置使、两京太府、司农、出纳、监仓、祀祭、木炭、宫市、长春，九成宫等使、关内道及京畿采访处置使，拜右相，兼吏部尚书、集贤殿，崇玄馆学士、修国史、太清，太微宫使；自余所领，又有管当租庸、铸钱等使。以是观之，概可见。〕台省官有才行时名，〔行，下孟翻。〕不为己用者，皆出之。
或劝陕郡进士张彖谒国忠，〔陕郡本陕州弘农郡，天宝元年更郡名。陕，失冉翻。〕曰：「见之，富贵立可图。」彖曰：「君辈倚杨右相如泰山，吾以为冰山耳！若皎日既出，君辈得无失所恃乎！」遂隐居嵩山。
国忠以司勋员外郎崔圆为剑南留后，征魏郡太守吉温为御史中丞，充京畿、关内采访等使。〔魏郡，魏州。京畿、关内先置两采访使，今令温兼充。〕温诣范阳辞安禄山，〔魏郡属河北道采访使；时禄山兼采访使，故温往辞。〕禄山令其子庆绪送至境，为温控马出驿数十步。〔为，于伪翻。〕温至长安，凡朝廷动静，辄报禄山，信宿而达。
16十二月，杨国忠欲收人望，建议：「文部选人，无问贤不肖，选深者留之，依资据阙注官。」〔选，须绢翻。考异曰：唐历此敕在十月二十七日，统纪在七月。旧纪：「十二月甲戌，国忠奏请两京选人铨日便定留放，无长名。」按国忠作相，始兼文部尚书，七月未也。今从旧纪。〕滞淹者翕然称之。国忠凡所施置，皆曲徇人所欲，故颇得众誉。
17甲申，以平卢兵马使史思明兼北平太守，充卢龙军使。〔使，疏吏翻。〕
18丁亥，上还宫。〔还自华清宫。考异曰：本纪、唐历皆云「己亥还京」，今从实录。〕
19丁酉，以安西行军司马封常清为安西四镇节度使。〔唐制，行军司马位节度副使之上，天宝以后，节镇以为储帅。〕
20哥舒翰素与安禄山、安思顺不协，上常和解之，使为兄弟。是冬，三人俱入朝，〔朝，直遥翻。〕上使高力士宴之于城东。禄山谓翰曰：「我父胡，母突厥，公父突厥，母胡，族类颇同，何得不相亲﹖」翰曰：「古人云，狐向窟嗥不祥，为其忘本故也。〔厥，九勿翻。窟，苦骨翻。嗥，户刀翻。为，于伪翻。〕兄苟见亲，翰敢不尽心！禄山以为讥其胡也，大怒，骂翰曰：「突厥敢尔！」翰欲应之，力士目翰，翰乃止，阳醉而散，自是为怨愈深。
21隶王琰有二孺人，争宠，〔曲礼，大夫之妃曰孺人。注云，孺之言属。正义曰：孺，属也，言其为亲属。唐制县王有孺人二人，视正五品。孺，而树翻。〕其一使巫书符置琰履中以求媚。琰与监院宦者有隙，〔时诸皇子列宅禁中之北，宦者监之。监，古衔翻。〕宦者知之，密奏琰祝诅上；上使人掩其履而获之，大怒。琰顿首谢：「臣实不知有符。」上使鞫之，果孺人所为。上犹疑琰知之，囚于鹰狗坊，〔鹰狗坊属闲貛使。〕绝朝请，〔朝，直遥翻。忧愤而薨。
22故事，兵、吏部尚书知政事者，〔知政事，即宰相之职。〕选事悉委侍郎以下，〔选，须绢翻。〕三注三唱，仍过门下省审，自春及夏，其事乃毕。〔唐制，六品以下赴选，始集而试，观其书判；已试而铨，察其身言；巳铨而注，询其便利而拟；巳注而唱，不厌者，得反通其辞；三唱而不厌者，听冬集。厌者为甲，上于仆射，乃上门下省，给事中读之，黄门侍郎省之，侍中审之，然后以闻。主者受旨而奉行焉，谓之奏受。省，悉景翻。〕及杨国忠以宰相领文部尚书，欲自示精敏，乃遣令史先于私第密定名阙。
十二载（癸巳，七五三）
1春，正月，壬戌，国忠召左相陈希烈及给事中，诸司长官皆集尚书都堂，〔尚书都堂，尚书都省之堂也。长，知两翻。〕唱注选人，一日而毕，曰：「今左相、给事中俱在座，已过门下矣。」〔左相即侍中，与给事皆门下省官。〕其间资格差缪甚众，无敢言者。于是门下不复过官，〔复，扶又翻。〕侍郎但掌试判而已；侍郎韦见素、张倚趋门庭，与主事无异。〔吏部主事四人，吏职也。〕见素，凑之子也。〔韦凑见二百十卷睿宗景云元年。〕
京兆尹鲜于仲通讽选人请为国忠刻颂，立于省门，制仲通撰其辞；上为改定数字，〔撰，士免翻。为，于伪翻。〕仲通以金填之。
2杨国忠使人说安禄山〔说，式芮翻。〕诬李林甫与阿布思谋反，禄山使阿在思部落降者诣阙诬告林甫与阿布思约为父子。上信之，下吏按问；〔降，户江翻。下，户嫁翻。〕林甫婿谏议大夫杨齐宣惧为所累，〔累，力瑞翻。〕附国忠意证成之。时林甫尚未葬，二月，癸未，制削林甫官爵；子孙有官者除名，流岭南及黔中，〔黔，音琴。〕给随身衣及粮食，自余赀产并没官；近亲及党与坐贬者五十余人。部林甫棺，抉取含珠，褫金紫，〔抉，于穴翻。含，户绀翻。褫，敕豸翻。〕更以小棺如庶人礼葬之。〔更，工衡翻。〕己亥，赐陈希烈爵许国公，杨国忠爵魏国公，赏其成林甫之狱也。
3夏，五月，己酉，复以魏、周、隋后为三恪，〔改三恪，见上九载。〕杨国忠欲攻李林甫之短也。卫包以助邪贬夜郎尉，〔夜郎县，属溱州，贞观十六年开山洞置。〕崔昌贬乌雷尉。〔乌雷县，属陆州。〕
4阿布思为回纥所破，安禄山诱其部落而降之，〔诱，音酉。降，户江翻。〕由是禄山精兵，天下莫及。
6安禄山以李林甫狡猾踰己，故畏服之。及杨国忠为相，禄山视之蔑如也，蔑，无也。言视之若无也。〕由是有隙。国忠屡言禄山有反状；上不听。
陇右节度使哥舒翰击吐蕃，拔洪济、漠门等城，悉收九曲部落。〔吐蕃得九曲地，见二百十卷睿宗景云元年。廓州西南百四十里有洪济桥，注见前。
初，高丽人王思礼与翰俱为押牙，事王忠嗣。翰为节度使，思礼为兵马使兼河源军使〔丽，力知翻。使，疏吏翻。〕翰击九曲，思礼后期；翰将斩之，既复召释之。思礼徐曰斩则逐斩，复召何为！」〔复，扶又翻。〕
杨国忠欲厚结翰，表侍御史裴冕为河西行军司马。
是时中国盛强，自安远门西尽唐境万二千里，〔长安城西面北来第一门日安远门，本隋之开远门也。西尽唐境万二千里，并西域内属诸国言之。〕闾閰相望，桑麻翳野，天下称富庶者无如陇右。翰每遣使入奏，常乘白櫜驼，日驰五百里。〔使，疏吏翻。〕
7九月，甲辰，以突骑施黑姓可汗登里伊罗蜜施为突骑施可汗
8北庭都护程千里追阿在思至碛西，以书谕葛逻禄，使相应。〔碛，七迹翻。逻，郎佐翻。〕阿布思穷迫，归葛逻禄，葛逻禄叶护执之，并其妻子、麾下数千人送之。甲寅，加葛逻禄叶护顿毗伽开府仪同三司，赐爵金山王。
9冬，十月，戊寅，上幸华清宫。〔考异曰：旧纪、唐历皆作「戊申」。按长历，是月无戊申。今从实录。然实录在辛巳后，盖误。〕
杨国忠与虢国夫人居第相邻，〔虢国居宣阳坊，国忠居第在其西。〕昼夜往来，无复期度，或并辔走马入朝，不施障幕，〔妇人出必有障幕以自蔽。复，扶又翻。朝，直遥翻；下同。〕道路为之掩目。
三夫人将从车驾幸华清宫，〔三夫人，韩、虢、秦也。为，子伪翻。〕会于国忠第；车马仆从，充溢数坊，〔从，才用翻。〕锦绣珠玉，鲜华夺目。国忠谓客曰：「吾本寒家，一旦绿椒房至此，未知税驾之所，然念终不能致令名，不若且极乐耳。」杨氏五家，队各为一色衣以相别，〔乐，音洛。别，彼列翻。〕五家合队，粲若云锦；〔合，音合。〕国忠仍以剑南旌节引于其前。
国忠子暄举明经，学业荒陋，不及格。礼部侍郎达奚珣畏国忠权势，遣其子昭应尉抚先白之。抚伺国忠入朝上马，〔伺，相吏翻。上，时掌翻。〕趋至马下；国忠意其子必中选，有喜色。抚曰：「大人白相公，郎君所试，不中程序，然亦未敢落也。」〔落，谓黜落也。中，竹仲翻。〕国忠怒曰：「我子何患不富贵，乃令鼠辈相卖！」策马不顾而去。抚惶遽，书白其父曰：「彼恃挟贵势，令人惨嗟，安可复与论曲直！」〔复，扶又翻。〕遂置暄上第。及暄为户部侍郎，珣始自礼部迁吏部，暄与所亲言，犹叹己之淹回，珣之迅疾。
国忠既居要地，中外饷遗辐凑，〔遗，于季翻。〕积缣至三千万匹。
10上在华清宫，欲夜出游，龙武大将军陈玄礼谏；曰：「宫外即旷野，安可不备不虞！陛下必欲夜游，请归城阙。」上为之引还。〔为，于伪翻。还，从宣翻，又如字；下同。
11是岁，安西节度使封常清击大勃律，至菩萨劳城，〔新、旧书并作「贺菩劳城」。菩，薄胡翻。萨，桑葛翻。〕前锋屡捷，常清乘胜逐之。斥候府果毅段秀实谏曰：〔新书作「陇州大堆府果毅」，此从旧书。〕「虏兵赢而屡北，?之琱]；〔赢，伦为翻。诱，音酉。〕请搜左右山林。」常清从之。果获伏兵，遂大破之，受降而还。
12中书舍人宋昱知选事，前进士广平刘乃以选法未善，〔广平郡，本洺州武安郡，天宝元年更名。选，须绢翻。〕上书于昱，以为：「禹、稷、皋陶同居舜朝，犹曰载采有九德，考绩以九载。〔书：皋陶曰：「亦行有九德，亦言其人有德，乃言曰载采采。」禹曰「何﹖」皋陶曰：「宽而粟，柔而立，愿而恭，乱而敬，扰而毅，直而温，简而廉，删而塞，强而义，彰厥有常，吉哉！」又舜曲曰：三载考绩，三考，九载也。台湾省一，时掌翻。陶，余招翻。九载，子亥翻。〕近代主司，察言于一幅之判，观行于一揖之间，何古今迟速不侔之甚哉！借使周公、孔子今处铨廷，〔铨廷，谓吏部铨量选人之所。处，昌吕翻。〕考其辞华，则不及徐、庾，〔徐陵、庾信，唐正元、大历以前，皆尚其文。〕观其利口，则不若啬夫，〔啬夫事见十四卷汉文帝三年。〕何暇论圣贤之事业乎！」
唐纪三十三〔起阏逢敦牂（甲午），尽柔兆涒滩（丙申）四月，凡二年有奇〕。
《玄宗至道大圣大明孝皇帝下之下》
十三载〔（甲午、七五四）卷首当书天宝年号。载，子亥翻〕。
1春，正月，安禄山入朝。〔朝，直遥翻。考异曰：肃宗实录：「十二载，杨国忠屡言禄山潜图悖逆。五，玄宗使辅璆琳伺之。禄山厚赂璆琳，盛言禄山忠于国。国忠又言：『禄山自此不复见矣』。玄宗手诏追禄山，禄山来朝。」旧传亦同。按玄宗实录井禄山事迹，遣璆琳送甘子于范阳，觇禄山反状，在十四载五月，而肃宗实录及旧传云十二载，误也。今从唐历〕。是时杨国忠言禄山必反，且曰：「陛下试召之，必不来。」上使召之，禄山闻命即至。庚子，见上于华清宫，见，贤遍翻。泣曰：「臣本胡人，陛下宠握至此，为国忠所疾，臣死无日矣！」上怜之，赏赐巨万，由是益亲信禄山，国忠之言不能入矣。太子亦知禄山必反，言于上，上不听。
2甲辰，太清宫奏：「学士李琪〔此崇玄馆学士也〕。见玄元皇帝乘紫云，告以国祚延昌。」
3唐初，诏敕皆中书、门下官有文者为之。干封以后，始召文士元万顷、范屐冰等草诸文辞，常于北门候进止，时人谓之「北门学士」。中宗之世，上官昭容专其事。上即位，始置翰林院，密迩禁廷，延文章之士，下至僧、道，书、画、琴、棋、数术之工皆处之，谓之「待诏」。〔处，昌吕翻〕。刑部尚书张均及弟太常卿垍皆翰林院供奉。〔唐，天子在大明宫，翰林院在右银台门内；在兴庆宫，院在金明门内；若在四内，院在显福门内；若在东都及华清宫，皆有待诏之所。其待诏者，有词学、经术，合练憎、道、卜、祝、术、艺、书、弈，各别院以廪之，日晚而退；其所重者词学。帝即位以来，张说、陆坚、张九龄、徐安贞、张垍等召入禁中，谓之「翰林待诏」。王者尊极，一日万机，四方进奏，中外表疏批答，或诏从中出，宸翰所挥，亦资其检讨，谓之「视草」。故常简当直四人以备顾问。至德以后，天下用兵多务，深谋密诏皆从中出，名曰「翰林学士」。得充选者，文士为荣；亦如中书舍人例置学士六人，内择年深德重者一人为承旨，所以独当密命故也。德宗好文，尤难其选。贞元以后，为学士承旨者多至宰相。尚，辰羊翻。垍，巨冀翻〕。上欲加安禄山同平章事，已令张垍草制。杨国忠谏日：「禄山虽有军功，目不知书，岂可宰相！制书若下，〔令，力丁翻。相，悉亮翻。下，遐稼翻〕。恐四夷轻唐。」上乃止。乙巳，加禄山左仆射，〔射，寅谢翻〕。赐一子三品、一子四品官。
4丙午，上还宫。〔还自华清宫。还，从宣翻，又音如字〕。
5安禄山求兼领闲貛、群牧；庚申，以禄山为闲貛、陇右群牧等使。〔使，疏吏翻；下同〕。禄山又求兼总监；〔此群牧总监也。唐有四十八监以牧马。或曰：此总监即苑总监。壬戌，兼知总监事。禄山奏以御史中丞吉温为武部侍郎，〔武部，即兵部〕。充闲貛副使，杨国忠由是恶温。〔恶，乌路翻〕。禄山密遣亲信选健马堪戢者数千匹，别饲之。〔饲，祥吏翻〕。
6二月，壬申，上朝献太清宫，上圣祖尊号曰大圣祖高上大道金阙玄元大皇太帝。〔朝，直遥翻。上圣之上，时掌翻；下以义推〕。癸酉，享太庙，上高祖谥曰神尧大圣光孝皇帝，太宗谥曰文武大大圣大广孝皇帝，高宗谥曰天皇大圣大弘孝皇帝，中宗谥曰孝和大圣大昭孝皇帝，睿宗谥曰玄真大圣大兴孝皇帝，以汉家诸帝皆谥孝故也。甲戌，群臣上尊号曰开元天地大宝圣文神武证道孝德皇帝。〔凡上尊号、上谥之上，皆时掌翻〕。赦天下。
7丁丑，杨国忠进位司空；甲申，临轩册命。
8己丑，安禄山奏：「臣所部将士讨奚、契丹、九姓、同罗等，勋效甚多，〔将，即亮翻。契，欺讫翻，又音吃〕。乞不拘常格，超资加赏，仍好写告身付毋授之。」于是除将军者五百余人，中郎将者二千余人。禄山欲反，故先以此收众心也。
三月，丁酉朔，禄山辞归范阳。〔旧志：范阳，在京师东北二千五百二十里〕。上解御衣以赐之，禄山受之惊喜。恐杨国忠奏留之，疾驱出关。〔出潼关〕。乘船沿河而下，令船夫执绳板立于岸侧，〔凡挽船夫用皮长二尺许，斜搭胸前，一端至肩，一端至胁，绳贯板之两端，以接船繂而挽之〕。十五里一更，〔更，工衡翻，易也〕。昼夜兼行，日数百里，过郡县不下船。自是有言禄山反者，上皆缚送，〔【章：十二行「送」下有「之」字；乙十一行本同；孔本同。】〕由是人皆知其将反，无敢言者。
禄山之发长安也，上令高力士饯之长乐坡，〔长乐坡，在长城东。乐，音洛〕。及还，上问：「禄山慰意乎﹖」对曰：「观其意怏怏，必知欲命为相而中止故也。」〔怏，于两翻。相，息亮翻〕。上以告国忠，曰：「此议他人不知，必张垍兄弟告之也。」〔「国忠」之下，更有「国忠」二字，文意乃明〕。上怒，贬张均为建安太守，垍为卢溪司马，垍弟给事中埱为宜春司马。〔建安郡，隋为泉州；唐改曰闽州，别置泉州。帝改闽州为福州长乐郡，以建州为建安郡。卢溪郡，辰州。旧志：建安郡，京师东南四千九百三十五里。卢溪郡，京师南微东三千四百五里。埱，昌六翻。考异曰：唐历云：「垍尝赞相礼仪，雍容有度，上心悦之，翌日，谓垍曰：『朕罢希烈相：以卿代之。』垍曰：『不敢。』贵妃在坐，告国忠斥之。」旧垍传：「天宝中，玄宗尝幸垍内宅，谓垍曰：『希烈累辞机务，朕择其代者，孰可﹖』垍错愕未对。帝即曰：『无踰吾爱伲矣。』垍降阶陈谢。杨国忠闻而恶之。及希烈罢相，举韦见素代垍，垍深觖望。」按本纪，三月丁酉，垍贬官，韦见素八月乃知政事，而云垍深觖望，旧传误也。明皇杂录云：「上幸张垍宅，谓垍曰：『中外大臣才堪宰辅者，与我悉数，吾当举而用之。』垍逡巡不对。上曰：『固无如爱子伲。』垍降阶拜舞。上曰：『即举成命。』既逾月，垍颇怀怏怏，意其为李林甫所排。会禄山自范阳入觐，禄山潜赂贵妃，求带平章事，上不许。垍因私第备言：『上前时行幸内第，面许相垍，与明公同制入辅，今既中变，当必为奸臣所排。』禄山大怀恚怒，明日谒见，因流涕请罪。上慰勉久之，因问其故。禄山具以垍所陈对。上命高力士送归焉，亦以怏怏闻。由是上怒。」按李林甫时已死，亦误也〕。
哥舒翰亦为其部将论功，〔为，于伪翻。将，即亮翻〕。敕以陇右十将、特进、火拔州都督、燕山郡王火拔归仁为骠骑大将军，〔十将，亦唐中世以来军中将领之职名。火拔，突厥别部也。开元中置火拔州。唐制：特进，文散阶，正二品。骠骑大将军，武散阶，从一品。燕，因肩翻。骠，匹妙翻。骑，奇寄翻〕。河源军使王思礼加特进，临洮太守成如璆、讨击副使范阳鲁炅、皋兰府都督浑惟明并加云麾将军，〔贞观中，铁勒来降，以浑部置皋兰都督府。云麾将军，武散阶，从三品上。洮，土刀翻。守，式又翻。璆，音求。炅，火回翻〕。陇右讨击副使郭英乂为左羽林军。英乂，知运之子也。翰又奏严挺之之子武为节度判官，河东吕諲为支度判官，〔諲，伊真翻〕。前封丘尉高适为掌书记，安邑曲环为别将。〔河东郡，蒲州。唐制：边军有支度使，以计军资粮仗之用，其属有判官、巡官。封丘县，汉、晋以来属陈留，唐属汴州。安邑县，属蒲州。姓谱：晋穆侯子成师封于曲沃，其后氏焉代郡太守曲谦；货殖传有曲叔。諲，伊真翻〕。
9程千里执阿布思，献于阙下，斩之。甲子，以千里为金吾大将军，以封常清权北庭都护、伊西节度使。
10夏，四月，癸巳，安禄山奏击奚破之，虏其王李日越。
11六月，乙丑朔，日有食之，不尽如钩。
12侍御史、剑南留后李宓〔杨国忠领剑南节度使，以宓为留后。宓，音密，又音伏〕〕。将兵七万击南诏。合罗凤诱之深入，至大和城，〔新书作「太和城」。【章：十二行本正作「太」；乙十一行本同；孔本同；熊校同。】夷语山陂陀为和，故谓大和，合罗凤所居也。将，即翻。诱，音酉〕。闭壁不战。宓粮尽，士卒罹瘴疫及饥死什七八，乃引还，〔还，从宣翻，又如字〕。蛮追击之，宓被擒，〔被，皮义翻〕。全军皆没。杨国忠隐其败更以捷闻，益发中国兵讨之，前后死者几二一万人；〔井鲜于仲通之败，死者有此数。几，居依翻〕。无敢言者。上尝谓高力士曰：「朕今老矣，朝事付之宰相，边事付之诸将，夫复何忧！」〔朝，直遥翻。相，息亮翻。将，即亮翻。夫，音扶。复，扶又翻〕。力士对曰：「臣闻云南数丧师，又边将拥兵太盛，陛下将何以制之！臣恐一旦祸发，不可复救，〔数，所角翻。丧，息浪翻。复，扶又翻〕。何得谓无忧也！」上曰：「卿勿言，朕徐思之。」〔高力士之言，明皇岂无所动于其心哉！祸机将发，直付之无可柰何，侥幸其身之不及见而已〕。
13秋，七月，癸丑，哥舒翰奏；于所开九曲之地置洮阳、浇河二郡及神策军，以临洮太守成如璆兼洮阳太守，充神策军使。〔洮阳、浇河二郡，皆置于洮、廓二州西南。廓州，本浇河郡，天宝元年更名宁塞郡。洮州西八十里磨环川置神策军。新书曰：浇河郡置于积石之西。浇，坚尧翻〕。
14杨国忠忌陈希烈，希烈累表辞位；上欲以武部侍郎吉温代之，国忠以温附安禄山，奏言不可；以文部侍郎韦见素和雅易制，〔易，以豉翻〕。荐之。八月，丙戌，以希烈为太子太师罢政事；〔陈希烈遂以此怨望降贼〕。以见素为武部尚书、同平章事。〔考异曰：旧见素传曰：「时杨国忠用事，左相陈希烈畏其权宠，凡事唯诺，无敢发明。玄宗知之，不悦。天宝十三年，秋，霖雨六十余日，天子以宰相或未称职，见此咎征，命杨国忠精求端士。时兵部侍郎吉温方承宠遇，上意欲用之。国忠以温禄山佐，惧其威权，奏寝其事。国忠访于中书舍人窦华、宋昱等，华、昱言见素方雅，柔而易制；上亦以经事相王府，太旧恩，可之。」希烈传:「国忠用事，素忌疾之，乃引韦见素同列，罢希烈知政事。」按明皇若恶希烈阿徇国忠，当更自择刚直之士，岂得尚卜相于国忠！今从希烈传〕。
15自去岁水旱相继，关中大饥。杨国忠恶京兆尹李岘不附己，以灾沴归咎于岘，九月，贬长沙太守。〔恶、乌路翻。沴，音戾。长沙郡，潭州。旧志：长沙郡，京师南二千四百四十五里〕。岘，祎之子也。〔信安王祎，开元初以军功有宠于上。祎，吁韦翻〕。上忧雨伤稼，国忠取禾之善者献之，曰：「雨虽多，不害稼也。」上以为然。扶风太守房管言所部水灾，〔扶风郡，岐州〕。国忠使御史推之。〔未白曰：唐故事，侍御史各二人，知东西推。又各分京城诸司及诸道州府，为东西之限；只日则台院受事，双日则殿院受事。又有监察御史出使推按，谓之推事御史〕。是岁，天下无敢言灾者。高力士侍侧，上曰：「淫雨不已，〔贾公彦曰：雨三日已上为淫〕。卿可尽言。」对曰：「自陛下以权假宰相，赏罚无章，阴阳失度，臣何敢言！」上默然。
16冬，十月，乙酉，上幸华清宫。
17十一月，己未，置内侍监二员，正三品。〔唐制，宦官不得过三品；置内侍四人，从四品上。中官之贵极于此矣，至帝始隳其制。杨思勖以军功，高力士以恩宠，皆拜大将军，阶至从一品，犹曰勋官也。今置内侍监正三品，则职事官矣〕。
18河东太守兼本道采访使韦陟，斌之兄也，〔使，疏吏翻。斌，音彬〕。文雅有盛名，杨国忠恐其入相，〔相，息亮翻〕。使人告陟赃污事，下御史按问。陟赂中丞吉温，使求救于安禄山，复为国忠所发。〔下，遐嫁翻。复，扶又翻〕。闰月，壬寅，贬陟桂岭尉，温澧阳长史。〔桂岭，汉临贺县地，隋置桂岭县，唐属贺州。澧阳郡，澧州。旧志：澧阳郡，京师东南一千八百九十三里〕。安禄山为温讼冤，〔为，于伪翻〕。且言国忠谗疾。上两无所问。
19戊午，上还宫。
20是岁，户部奏天下郡三百二十一，县千五百三十八，乡万六千八百二十九，户九百六万九千一百五十四，口五千二百八十八万四百八十八。〔有唐户之盛，极于此〕。
十四载（乙未，七五五）
1春，正月，苏毗王子悉诺逻去吐蕃来降。〔新书曰：苏毗，吐蕃强部也。逻，郎佐翻〕。
2二月，辛亥，安禄山使副将何千年入奏，请以蕃将三十二人代汉将，上命立进画，〔进画者，命中书为发日敕，进请御画而行之。唐六典：中书掌王言，其制有七，其四曰发日敕，正谓御画发日敕也；增减官员、废置州县、除免官爵、授六品以下官则用之。将，即亮翻〕。给告身。韦见素谓杨国忠曰：「禄山久有异志，今又有此请，其反明矣。明日见素当极言；上未充，公其继之。」国忠许诺。壬子，国忠、见素入见，〔入见，贤遍翻〕。上迎谓曰：「卿等有疑禄山之意邪﹖」见素因极言禄山反已有迹，所请不可许，上不悦；国忠逡巡不敢言，〔逡，七伦翻〕。上竟从禄山之请。他日，国忠、见素言于上曰：「臣有策可坐消禄山之谋。今若除禄山平章事，召诣阙，以贾循为范阳节度使，吕知诲为平卢节度使，杨光翙为河东节度使，〔使，疏吏翻。翙，呼会翻〕。则势自分矣。」上从之。已草制，上留不发，更遣中使辅璆琳以珍果赐禄山，潜察其变。〔辅，姓也。左传，晋有大夫辅跞。又智果别族为辅氏。即考异前所引以甘子赐禄山事。璆，音求〕。璆琳受禄山厚赂，还，盛言禄山竭忠奉国，无有二心。〔还，从宣翻，又音如字〕。上谓国忠等曰：「禄山，朕推心待之，必无异志。东北二虏，藉其镇遏。朕自保之，卿等勿忧也！」事遂寝。〔考异曰：实录：「正月，辛巳，禄山表请以蕃将三十人代汉将，上遣中使袁思艺宣付中书，令即日进画，便写告身。杨国忠、韦见素相谓曰：『流言传禄山有不臣之心，今又请代汉将，其反明矣。』乃请陈事。既见，上先曰：『卿等有疑禄山之意邪﹖』国忠等遽走下阶，垂涕具陈禄山反状，因以禄山表留上前而出。俄顷，上又令袁思艺宣曰：『此之一奏，姑容之，朕徐为图之。』国忠奉诏。自后国忠每对，未尝不恳请其事。国忠曰：『臣有一策，可销其难，伏望下制以禄山带左仆射、平章事，追赴朝廷，以贾循等分帅三道。』上诈之。草制讫，留之未行。上潜令辅璆琳送甘子，私候其状。还，固称无事，其制遂寝。先是上引宰相对见，常置白麻于座前，及璆琳还，上乃谓宰臣曰：『禄山必无二心，其制朕已焚矣。』后璆琳受禄山贿事泄，上因祭龙堂，遣备储供，责以不虔，乃命左右扑杀之；始有疑禄山意。」禄山事迹云：「请不以蕃将代汉将，论禄山反状，及请追禄山赴阙，并是韦见素之意旨，国忠曾无预焉。仍语见素曰：『禄山出自寒微，位居众上，时所忌嫉，成疑似耳。』见素曰：『公若实为此见，社稷危矣。』将至上前恳论，见素约以『事如未谐，公继之。』国忠都无一言，俯偻而退，见素却到中书，呜咽流涕。此非他也，国忠要禄山速反，以明己之先见耳。」未巨玄宗幸蜀记云：「是岁春，二月，二十二日辛亥，禄山使何千年素请以蕃将三十二人代汉将掌兵。其日，宰相韦见素、杨国忠在省，见素惨然，国忠问曰：『堂老何色之戚也﹖』见素曰：『禄山逆状，行路共知。今以蕃酋代汉将，是乱将作矣。与公位当此地，能无戚乎！』国忠于是亦惘然久之，乃曰：『与夺之间，在于宸断，岂我辈所能是非邪！』见素曰：『知祸之萌而不能防，亦将焉用彼相矣！明日对见，仆必恳论，冀其万一。若不允，子必继之。』国忠曰：『事则不谐，恐虚犯龙颜，自贻伊戚。』见素曰：『如正其言而获死，犹愈于阿从而偷生。』翌日壬子，二相入对。见素言：『禄山潜贮异图，迹已昭彰，』因扣头流涕久之。国忠但俯偻逡巡，更无所补。上不悦，遂以他事议之。既退还省，见素谓国忠曰：『圣意未回，计将安出﹖』国忠曰：『禄山未必有反意，但时所诽嫉，便成疑似耳。』见素曰：『公若为此见，社稷危矣。』遂悯然不言。二十四日癸丑，上又使思艺宣旨，令『且依此发遣，卿等所议，后别筹之。』自是见素数奏其凶状。三月己未朔，见素请以禄山同中书门下平章事，追赴阙庭。及辅璆琳送甘子，禄山绐璆琳曰：『主上耄年，信任非次，国忠之辈，苟徇荣班。今若进逆耳之言、苦口之药，以吾之心，事将无益。今欲耀兵强谏，以迹鬻拳，此意决矣。』禄山以物赠璆琳。璆琳既受金帛，及还，奏曰：『禄山尽忠奉国，必无二心，特望官家不以东北为虑。』上然之，谓宰臣曰：『禄山朕自保之，卿勿忧也！』见素起曰：『臣忤拂圣旨，僭黩大臣，罪合万死。然愚者千虑，或有一中，愿陛下审察之。』」自余与实录及事迹所述略同。按禄山方赂璆琳，泯其反迹，安肯对之遽出悖语！又国忠平日数言禄山欲反，此际安得不与见素同心！盖所谓天下之恶皆归焉者也。今取其可信者〕。循，华原人也，时为节度副使。
3陇右、河西节度使哥舒翰入朝，道得风疾，遂留京师，家居不出。
4三月，辛巳，命给事中裴士淹宣慰河北。
5夏，四月，安禄山奏破奚、契丹。〔契，欺讫翻〕。
6癸巳，以苏毗王子悉诺逻为怀义王，赐姓名李忠信。
7安禄山归至范阳，朝廷每遣使者至，皆称疾不出迎，〔朝，直遥翻。使，疏吏翻〕。盛陈武备，然后见之。裴士淹至范阳，二十余日乃得见，无复人臣礼。〔复，扶又翻，又如字〕。杨国忠日夜求禄山反状，使京兆尹围其第，〔考异曰：肃宗实录：「国忠日夜伺求禄山反状，或矫诏以兵围其宅，或令府县捕其门客李起、安岱、李方来等，皆令侍御史郑昂之阴推劾，潜槌杀之。庆宗尚郡主，又供奉在京，密报其父，禄山转惧。」唐历：「是夏，京兆尹李岘贬零陵太守。先是杨国忠使门客蹇昂、何盈求禄山阴事，命京兆尹围捕其宅，得安岱、李方来等与禄山反状，使侍御史郑昂之缢杀之。禄山怒，使严庄上表自理，具陈国忠罪状二十余事。上惧其生变，遂归过于岘以安之。」安禄山事迹与唐历同，外有「命京兆尹李岘于其宅得李起、安岱、李方来等；又贬吉温为澧阳长史，以激怒禄山，幸其速反，上竟不之悟。」玄宗幸蜀记与事迹同。按李岘传：「十二载，连雨六十余日，国忠归咎京兆尹，贬长沙太守。」新宗室宰相传：「杨国忠使客蹇昂、何盈摘安禄山阴事，讽京兆捕其第，得安岱、李方来等与禄山反状，缢杀之。禄山怒，上书自言。帝惧变，出岘为零陵太守。」今从实录〕。捕禄山客李超等，送御使台狱，潜杀之。禄山子庆宗尚宗女荣义郡主，供奉在京师，〔在京师为太仆卿，得隋供奉官班见〕。密报禄山，禄山愈惧。六月，上以其子成婚，手诏禄山观礼，禄山辞疾不至。秋，七月，禄山表献马三千匹，每匹执控夫二人，遣蕃将二十二人部送。〔欲以袭京师也〕。河南尹达奚珣疑有变，奏请「谕禄山以进车马宜俟至冬，官自给夫，无烦本军。」于是上稍寤，始有疑禄山之意。会辅璆琳受赂事亦泄，上托以他事扑杀之。上遣中使冯神威赍手诏谕禄山，如珣策；〔扑，弼角翻。使，疏吏翻；考异曰：禄山事迹作「承威」，今从玄宗幸蜀记〕。且曰：「朕新为卿作一汤，〔自天宝六载以来，华清宫中益治汤，井池台观，环列山谷。御汤曰九龙殿，亦曰莲花汤。明皇杂录曰：「明皇幸华清宫，新广汤，制作宏丽。安禄山于范阳，以白玉石为鱼、龙、凫、鴈，仍以石梁及莲花同献，雕镌巧妙，殆非人功。上大悦，命陈于汤中，仍以石梁横亘汤上，而莲花纔出于水际。上至其所，解衣欲入，而鱼、龙、凫、鴈皆若奋鳞翼，状欲飞动。上恐，遽命撤去，而莲花至今犹存。又尝于宫中置长汤数十间，屋皆周回甃以文石，为银镂漆船及白木香船，置于其中。至于楫棹，皆饰以珠玉。又于汤中累瑟瑟及沈香为山，以状瀛洲、方丈。津阳门诗注曰：宫内除供奉两汤外，内更有汤，十六所长汤，每赐诸嫔御，其修广与诸汤不侔，甃以文瑶密石，中央有玉莲花捧汤，喷以成池。又缝缀锦锈为凫鴈，置于水中，上时于其间泛钑镂小舟，以嬉游焉。次西曰太子汤，又次西宜春汤，又次西长汤十六所。今唯太子、少阳二汤存焉。又有玉女殿汤，今石星痕汤、玉名瓮汤所出也。」为，于伪翻〕。十月于华清宫待卿。」神威至范阳宣旨，禄山踞床微起，亦不拜，曰：「圣人安隐。」〔圣人，谓上也。稳，读曰稳。唐帖多有写「稳」字为「隐」字者〕。又曰：「马不献亦可，十月灼然诣京师。」即令左右引神威置馆舍，不复见；数日，遣还，亦无表。神威还，见上泣曰：「臣几不得见大家！」〔复，扶又翻。几，居依翻〕。
8八月，辛卯，免今载百姓租庸。
9冬，十月，庚寅，上幸华清宫。〔考异曰：旧纪壬，今从实录，新纪〕。
10安禄山专制三道，阴蓄异它，殆将十年，以上待之厚，欲俟上晏驾然作乱。会杨国忠与禄山不相悦，屡言禄山且反，上不听；国忠数以事激之，〔数所角翻〕。欲其速反以取信于上。禄山由是决意遽反，独与孔目官，太仆丞严庄、掌书记．屯田员外郎高、将军阿史那承庆密谋，自余将佐皆莫之知，但怪其自八月以来，屡飨士卒，马厉兵而已。会有奏事官自京师还，禄山诈为敕书，悉召诸将示之曰：日「密旨，令禄山将兵入朝讨杨国它，〔将，即亮翻。朝，直遥翻〕。诸君宜即从军。」众愕然相顾，莫敢异言。十一月，甲子，禄山发所部兵及同罗、奚、契丹、室韦凡十五万众，号二十万，反于范阳。〔考异曰：平致美蓟门纪乱曰：「自其年八月后，慰谕兵士，磨厉戈矛，颇异于常，识者窃怪矣。至是，禄山勒兵夜发。将出，命官等谓曰：『奏事官胡逸自京回，奉密旨，遣禄山将随身兵马入朝来，莫令那人知。群公勿怪，便请随军。』那人，意杨国忠也〕。」命范阳节度副使贾循守范阳，平卢节度副使吕知诲守平卢，别将高秀岩守大同；〔中受降城西二百里有大同川。又代州北有大同军，去太原八百余里。新志：大同军，在朔州马吧县。按宋白续通典：中受降城西之大同川，乃隋大同城之旧垆。开元五年，分善阳县东三十里置大同军以戍边；复于军内置马邑县，直代州北〕。诸将皆引夜兵夜发。
  </div>
  <div class="pagination">
   <a href="资治通鉴注_page239.html">
    上一页
   </a>
   <span>
    ...
   </span>
   <a href="资治通鉴注_page235.html">
    235
   </a>
   <a href="资治通鉴注_page236.html">
    236
   </a>
   <a href="资治通鉴注_page237.html">
    237
   </a>
   <a href="资治通鉴注_page238.html">
    238
   </a>
   <a href="资治通鉴注_page239.html">
    239
   </a>
   <span class="current-page">
    240
   </span>
   <a href="资治通鉴注_page241.html">
    241
   </a>
   <a href="资治通鉴注_page242.html">
    242
   </a>
   <a href="资治通鉴注_page243.html">
    243
   </a>
   <a href="资治通鉴注_page244.html">
    244
   </a>
   <a href="资治通鉴注_page245.html">
    245
   </a>
   <span>
    ...
   </span>
   <a href="资治通鉴注_page241.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
