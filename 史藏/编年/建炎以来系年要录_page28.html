<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 28 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 28 页/共 115 页
  </h1>
  <div class="content">
   辛卯左从政郎严州寿昌县令臧梓特改合入官令再任以两浙转运司奏其治状有实也上曰若得贤令尹如此一方皆受惠赵鼎曰一县生灵数十万县令得人则人人安业上曰然朕 
壬辰诏张浚视师江上今延日久可召还行在令学士院降诏 左从事郎新福州州学教授黄衡特改左宣教郎以荐对也寻以衡为秘书省正字 左朝请郎魏良臣主管台州崇道观 诏诸路沿海州县应有海船人户以五家为一保不许透漏海舟出界犯者籍其资同保人减一等时金齐于沿海诸州置通物场以市南物之可为戎器者商人往者甚众多自平江之黄鱼垛头易水手以去故讥察之 

乙未监察御史谢祖信守殿中侍御史时方治绍圣大臣诬谤之罪而祖信与章惇家连姻上面谕以朕排浮议而用卿祖信顿首谢上语以今年九月丁亥祖信乞罢御史劄子修入 故宝文阁待制马默加赠二官为少傅以其子直秘阁纯言默系元祐从官首先入籍之人故也默单州人元祐户部侍郎党籍待制已上第七人单州居住 
丙申太常丞庄必强言自巡幸以来祠祭所须惟责办于驻跸州郡故酒取于沽脯求于市肆非所以交神明乞自今币帛下左藏取拨其他礼神之物并令户部计一岁之直下临安府委通判专掌无得賖举于民从之 秘阁修撰新知镇江府兼沿江安抚司公事刘宁止升右文殿修撰趣之镇宁止言本府控扼大江为浙西门户乞拨常州江阴军及平江之昆山常熟二县隶属本司庶防秋之际长江一带号令归一可以固守从之 
丁酉尚书右仆射张浚提举详定一司敕令参知政事沈与求同提举初置提举官也 左中大夫知潭州充荆湖南路安抚使席益为端明殿学士荆湖南路制置大使兼知潭州益既以罪黜至是岳飞为荆湖制置使中书乃言湖南见屯大军全赖帅臣协济理宜增重事权故有是命 中书舍人胡寅言设官分职凡以为民此治世之道士大夫之守也兵兴以来衣冠转徙失所者众于是开奏辟之路置添差之阙广宫庙之任增待次之除所以惠恤之者亦厚矣而奔竞日昌不安义命方在责籍则乞叙雪已得叙雪则乞祠禄已得祠禄则乞差遣已得差遣则乞改替已得改替则乞近阙已得近阙则乞见阙已在见任则乞超擢攀缘进取肩摩辇下士风之弊莫甚此时人以私计不便为言岂有体国在公之念曲徇其意则阙少员多势难均及漠然弗顾则造为讥谣有害政道伏见旧法已有差遣及方在贬谪者不得輙入国门所以杜贪躁清仕路存纲纪也伏望明诏宰执举行成宪有驰骛不悛者仍委御史台觉察弹奏从之寅又言近来书命多出词臣好恶之私使人主命德讨罪之言未免玩人丧德之失伏望申命外制之臣以饰情相悦含怒相訾为戒褒嘉贬黜务合至公词贵简严体归典重诏以付中书后省 
戊戌殿中侍御史张绚言伏见今年正月指挥应沿江诸帅捍御战敌金人大军立到奇功及统制官等内有未曾给到料钱文历之人并令户部特行出给今后因战敌金人立到奇功人亦依此然比来诸军保明到奇功之人止是开姓列名不曾详具立功之状虽朝廷依所申出给文历往往舆议不平多谓□滥甚非陛下激劝战士之本意谓宜依仿古制凡将士立功有卓然奇伟者并令逐军着实申奏朝廷指其出战之处叙其斗捷之功所获俘馘之数实有多寡所获器甲铠仗实有几何大小轻重纤悉图状先经圣览即下有司或差密院检详或委检正都司各令亲加参考而吏辈勿预其事差别高下等第优劣拔其尤异者具名申于三省取旨付之户部然后出给文历以宠其劳则赏当其功人人知所激劝矣臣取会太府寺给过奇功文历除刘光世下靳赛等七人岳飞下徐庆等二十一人系已给历外见有光世下再保明到刘琪等六十三人张俊下保明到张宏等四十人见到本寺出历未曾给付欲望俯釆臣言立为定制仍将光世俊见出历人未得放行乞自日下便令逐军子细着实开坐所立之功申上朝廷以俟参验明白一并出给庶几有功者益知所劝惰怯者自知激昂人皆务立奇功则敌人虽强不足畏矣＜锍-釒＞奏诏三省委都司检正枢密院委检详如绚请 左朝散郎主管华州云台观王瓘充川狭宣抚使司计议军事用吴玠请也是日岳飞至鼎州之城外置寨列舰飞素有威望而军律甚严乃先遣潭州兵马钤辖杨华入贼招安华未降时为贼魁以＜宀十见＞厚得众遂与故部曲潜结杨太党谋杀太以降时大旱湖水涸如深冬贼益惧 
己亥贵州防御使瑗为保庆军节度使封建国公制略曰眷求属籍早毓宸闱迨兹就傅之初式举出封之典学士孙近所草也宗正少卿兼直史馆兼侍讲范冲充徽猷阁待制提举建隆观兼史馆修撰兼侍讲资善堂翊善起居郎兼侍讲朱震兼资善堂赞读仍赐震五品服初上面谕鼎以二人除命鼎以冲亲嫌为恳上不从鼎退不复批旨孟庾沈与求奏其事遂亲笔付出制曰朕为宗庙社稷大计不敢私于一身选于属籍得艺祖七世孙鞠之宫中兹择刚辰出就外傅宜有端良之士以充辅导之官博观在廷无以易汝冲德行文学为时正人乃祖发议嘉祐之初乃父纳忠元祐之末敷求是似尚有典型顾资善之方开史馆经筵姑仍厥旧朕方求多闻之益尔实兼数器之长施及童蒙绰有余力蔽自朕志宜即安之时张浚在潭州闻建国公当就傅亦荐冲震可备训导朝论以二人为极天下之选或谓浚繇此与鼎始有隙赵鼎事实云一日上语鼎曰欲令贵州防御使出合选官教之且就禁中置学馆便建资善堂庶几正当所差官亦有名仍一依皇子建节除国公鼎乃与同列议选范冲朱震为翊善朝论以二人为极天下之选上亦尝谓鼎曰前日台谏因对语及资善之建皆曰如朱震范冲天生此二人为今日资善之用可谓得人矣然是时建资善及命官与出合之日适张浚在外故憸人得以间之始见疾矣按浚行状载上语已云不久当令就学又时政记亦云上尝语臣鼎浚曰此子天资特异云云则浚无容全不知但封拜之日浚适在军中亦犹韩琦富弼相失云尔朱胜非闲居录云鼎以姻家范冲及朱震兼资善为鼎交结近□恐非其实方畴稽山语录曰畴尝问赵鼎曰秦相尝谓议论公者专以资善堂藉口不知何也鼎曰秦会之陷善类之计也某为张德远所知同升廊庙所谓相照以心者况当时资善尝与德远共议初无异论德远安得此言哉会之却说鼎云丙辰去国之后德远以此议论鼎专以建国其实是会之欲以此陷善类却借德远为辞耳德远必不如此也畴又问曰不知公当初尝与张相议论资善堂事本末如何鼎曰某与德远同秉政时上一日宣谕宗子某入资善堂听读卿等可择一老成士人为翊善某被旨之后退至中书沉思未得其人间德远以笔书掌中覆之案上云某已得其人矣公试团看鼎曰得非范元长乎德远以掌中元长姓名相示其议遂定明日同进呈乞以范冲充翊善会之不知所从来如此妄意冲是鼎荐入资善堂不出德远之意撰造此说盖欲并中吾二人其用意不浅也按此时浚在行府无缘同进呈畴所记必误 武功大夫贵州剌史提举江州太平观杨公恕给真俸以随龙恩也 诏以盛暑命诸路监司分往所部虑囚前二日进呈行在疏决上问外路如何赵鼎曰臣记每年夏热时令提刑司催决狱事自渡江后不曾举行上曰大理等处禁系无几当行之诸路令无淹延刑禁庶暑中不致罪人疾病也自是遂为永制 
庚子尚书左仆射赵鼎言臣与范冲正系姻家然臣罢签书枢密院退归山间冲始有召命去年春再有旨促冲赴阙亦在臣未还朝之前自此冲每有除命臣必再三陈免冲超除次对适在臣待罪宰相之日冲之文学行谊陛下所知前后除擢虽出圣意然四方万里安能户晓必谓臣以天下公器輙私亲党崇观侥幸之风不可不戒其渐伏望追寝成命优诏不许 知虔州韩昭奏周十隆已就招诏多方抚存仍官其首领昭球从子也 
　　辛丑右司谏赵霈乞自今赃吏委有屈抑方许理雪如词理稍涉虚妄重行窜斥诏刑部勘当立法申省 
　　壬寅左从事郎李谊复为枢密院编修官谊初坐漏洩朝事被斥至是诉其枉故复之事祖在绍兴二年十一月 
是月诏殿前司军人与百姓相犯并送大理寺根治此以绍兴十四年九月十五日刑部状修入 


●建炎以来系年要录卷九十 
　　宋 李心传 撰 
　　绍兴五年六月癸卯朔赵鼎言资善堂极褊隘恐方暑不便上曰粗令整葺可也朕常以营造为戒居处不敢求安前日孙近乞罢修学士院今虽艰难之际然学士院上漏下湿如此若不略与修葺非朕待遇儒臣之意 右文殿修撰主管江州太平观王伦令依旧在外居住日下出门时上召伦赴行在伦因留不去殿中侍御史张绚奏伦鸱张大语诞谩无稽朝廷防秋在近为今之计除战守二策之外并不当问若不弃之于外将恐摇国家一定之议惑将士效死之心利害所系诚为不轻望令伦依旧在外居住以安群情故有是命 左朝请大夫尤深知韶州还入见上问深以广东盗贼多少及今何在深言诸盗顷为韩京所击或归湖南或在连州屡乞就招京不许然京以孤军未能分捕上曰北兵至南地道路险阻施放弓弩皆不便京不招安未为得策也 
甲辰皇伯武经大夫邵武军兵马都监令矼为华州观察使安定郡王直秘阁知平江府孙佑主管台州崇道观从所请也 是日洞庭贼杨钦将所部三千人诣岳飞降初张浚至长沙亲临湖以观贼势疑未可攻会有急诏召浚还朝谋防秋之计飞至潭州出图示攻讨出入之要且曰擒之易耳浚曰恐误防秋之期俟明年再来讨之如何飞请除往来之程限八日破贼请浚曲留以俟之浚然之先是湖南统制官任士安王俊郝最等领兵二万余不禀王＜王燮＞号令遂至于败及飞始至鞭士安以折其气使为贼饵令曰三日不能平贼皆斩先扬言岳太尉兵二十万至矣及是止见士安等军贼并力拒之三日飞乃以大兵四合一战破贼众殆尽乘其舟以入水寨钦等迎降钦在贼中最悍所至常先诸贼杨太恃以为强飞厚待之贼愈丧气于是浚承制授钦武略大夫熊克小历载浚欲归防秋在钦降之后盖误今依林泉野记附在其前日历载浚奏状有云臣比欲便依圣训起发恐将士怀疑欲俟六月上旬见得水贼未下即兼程前去行在又云飞约程今月二十五日可到鼎州而钦以六月二日降足见克所书差误也野记又云飞杖钦等各一百遣还水寨恐未必然今不取 
乙巳名新历曰统元 诏宣州当职官各转一官以江东提刑司言本州去岁狱囚三百五十五人无疾死者用二月乙卯诏书推恩也时宿松县囚七人死一人县令坐降一资然行之仅三年而止盖自赵鼎去位遂不复举行焉宿松县以七月己丑行遣今并书之今年六月丁卯衢州当职官八月戊辰福州左司理院十一月甲申袁州司理院六年九月丁丑临安府右司理院七年七月丙寅福州右司理院并转官六年二月壬戌洋州司理院降一官七年七月丙寅汀州武宁县展磨勘一年 故太尉种师道加赠少保谥忠宪师道从子合门宣赞舍人知叙州湘以师道尝上书入籍请于朝故有是命师道已见建炎元年正月辛卯党籍种师极前知德顺军坐上书论役法余官第一百一人后改名师道 左武大夫和州防御使同管客省四方馆合门公事韩恕知合门事兼客省四方馆事新制也 
丙午上谕辅臣曰近令诸郡以箭镞改造甲叶恐再于民间科敷密院只今行下令止于作院打造毋得科扰百姓赵鼎曰陛下恤民如此臣等敢不奉承圣意 尚书祠部员外郎张铢为荆湖北路提点刑狱公事左朝奉大夫干办诸司审计司辛次膺行尚书驾部员外郎江南东路转运判官黄子游贬秩一等先是有诏悉卖系官田宅每路委监司一员总其事惟福建路提点刑狱吕聪问笃意奉行余多苟简都省言聪问系朝廷专委本职自当悉心措置而子游在诸监司中最为留滞乃命先降一官令提刑司诘其弛慢之因俟至取旨子游实孙也 武功郎合门宣赞舍人神武中军前部统领军马王滋言祖母孟氏年九十二愿纳一官为孟氏叙封从之滋狭西人也 
丁未罢饶州铸钱司合行事务权领虔州本司兼管自渡江后泉司所发额钱比旧十亏八九朝议以为两司责任不专职事因致废弛乃合为一司后二日以直秘阁韩球提点江淮等路坑冶铸钱令往措置六月戊辰改命龙图阁直学士左中奉大夫知德安府陈规贬秩二等右朝请郎主管江州太平观郑释之降授右承议郎依冲替人例施行系事理重黄大本既抵罪规等坐前为池州守贰各不按劾并责之而规以守边故末减先是祠部员外郎林季仲尝因面对乞重县令之选因欲丐一县令以自效其言曰事有切于治道不可一日非其人而前后沿袭视以为常者监司守令而已至于县令位轻责重尤为卑猥可怜者监司郡守吾之父兄也目指气使固所甘心下至属官凭藉侵辱无所不至虽一卒临门亦得而玩侮之以故稍自好者耻就此职往往罢癃而暗懦残虐而贪暴者乃始屑而为之呜呼令非其人一邑受其弊守非其人一郡受其弊监司非其人一路受其弊积诸路而言之其弊有不可胜言者将何利于国家而轻是选耶陛下忧悯黎元思得良吏以共理天下比降明诏铨量监司郡守以示黜陟虽资考应得才非所长者厚以祠禄终不轻畀之其于县令尤所遴选且令馆职以上各举所知所以惠顾斯民者可谓至矣然荐章之上今既数月孰当孰否缺然未闻岂所荐者皆不得其实抑将有以处之而臣未之知也人固不易知言固不可尽信盍亦参酌众言断以圣意曰某人某人可为监司用某人之荐也某人某人可为守令用某人之荐也少湏岁月以观能否治状尤著者受进贤之赏廉声不闻者被缪举之罚周官曰举能其官惟尔之能称匪其人惟尔不任不任之罚其得而辞乎近世荐举牵亲故之私迫权贵之请鲜有出于公者至其旷败事在有司乃始以状首免曰今闻某人改节云尔盖由犯赃同罪其罚太重遂使令典久为虗文且如近日池州贵池县丞黄大本枉法受赇流配海外若使举者同罪事亦难行议者欲止于降官或薄罚以愧耻之期在必行不许首免人亦孰肯轻于举人自贻他日之羞乎况今岁亢旱所及者广榖米登场民已告饥抚字凋瘵尤在得人臣才力绵薄不敢为其上者愿从陛下丐一县令往以自效倘能布宣德意少裨圣治他日备陛下使令复未晚尔臣承乏郎曹求为县令若不情者然官职轻重惟陛下如何以省部为重则重在郎官以斯民为重则重在县令夫亦何常之有汉馆陶公主为子求郎明帝不许曰郎官出宰百里有非其人人受其殃盖非以郎官为重重其出宰百里也古人有言曰请自隗始郎官出宰百里请自臣始季仲此奏未得其月日当是黄大本已断之后陈规未降官之前今且附此 右朝请郎知潮州徐渥降一官放罢先是渥言新守王昇违年不赴留迓吏私役又言前守蔡诇死其子受属邑夫缗皆乞取勘尚书省勘会渥身为士人薄于风义若不惩戒何以励俗故有是命 
己酉上谓辅臣曰朕以南班宗室请给至薄甚有贫寠者昨日出内帑钱每人赐二百千令宗正丞沈禹卿散给尚有亲贤宅近属已取会人数别行给赐赵鼎等曰今宗室凋零无几陛下敦睦如此盛德事也 国子监丞王普为太常丞右朝散郎新知万州冯康国为荆湖北路转运判官 是日建国公初出资善堂上命见翊善范冲赞读朱震皆设拜赵鼎等得旨依故事谒见冲等每因笺奏导国公以仁义之言輙缥轴藏之时一展玩国公常得李公麟所画孝经图冲书其后略曰孝者自然之理天地之所以大万物之所以生人之所以灵三纲五常之所以立学然后知之心不苟虑必依乎道足不苟动必依于礼行之以不息守之以至诚造次必于是颠沛必于是及乎习与性成是谓纯孝不然无以立身矣岂不见夫诸侯车服之美仪物之盛尊荣如此国公以幼学之年享宠禄之厚盍思所以保富贵之道乎故冲以诸侯之事为献曰战战兢兢如临深渊如履薄冰周之诸侯其入而居于王所则皆谓之卿士故冲又欲以卿大夫之事为献曰夙夜匪懈以事一人国公其勉之 
庚戌资政殿学士知成都府王似薨 
辛亥赵鼎进呈以旱乞分委侍从官等遍走群祀祈雨泽上曰亢阳如此朝廷政事阙失更宜讲求鼎等曰敢不奉诏近日蠲除翎毛箭镞及官舟运粮等事皆是仰承圣意以宽民力沈与求曰云汉之诗虽上下奠瘗靡神不宗不废祷祈之事要之以侧身修行为本陛下勤恤民隐如此宜蒙嘉应 忠翊郎合门祇候张昂特迁从义郎与州钤辖差遣录其守石额山寨之劳也寻又以其弟乡贡进士昴为下州文学昴补官在是月丁卯 废蕲州罗田广济二县并为镇 
壬子起居郎朱震言窃见陛下经营荆楚控制上流已命王彦领兵直入江陵遂与襄阳表里相应在兵法所谓先发者制人诚得御侮之上策然一方之民久罹荼毒若不优加绥抚则民未有息肩之期且如峡州四县兵火之后多用军功如胥吏摄知县栏头补盐税椎肤剥髓民无告诉伏望取峡州江陵府荆门公安军州县官阙令吏部破格差注或委安抚司别行踏逐可任之人奏辟一次庶使德泽下流民瘼上闻荆湖之人得免涂炭乃诏四郡官属并令彦具名奏辟内知通朝廷审量除授其曾充胥吏人毋得举辟及权摄如违各科违制之罪右承直郎添差衢州西安县丞贯道特改次等合入官道燕人为刘晏部曲以与斩王钧甫之劳当循二资吏部言道无依格举主若候改官了日收使系成虚文故有是命十二月壬寅归朝官改秩指挥恐缘此事 录故赠承议郎张璠弟琛为英州文学以璠权鄄城县丞守御战殁也 
癸丑手诏闻诸路久愆雨泽繇朕不德致斯亢旱虽恐惧修省思所以答谴戒弭天灾尚虑州县违戾诏令重扰吾民致伤和气除税租和预买及应副大军之外应干科敷催驱等事日下并罢仍仰州县具析所罢名件申尚书省 是日荆湖制置使岳飞破湖贼夏诚飞既降杨钦率统制官牛皋傅选王刚乘胜急攻水寨贼将陈瑫内变劫伪太子钟子仪舡获金龙交床与龙凤箪等诣飞降杨太穷蹙赴水死余党刘衡等相继皆降飞入水寨杀贼众殆尽惟夏诚寨固守寨三面临大江背倚峻山官军陆攻则入湖水攻则登岸至是飞亲往测其浅处乃择善骂者二十人夜往骂之且悉众运草木放之上流贼闻骂声争掷瓦石击之草木为瓦石所压一旦填满飞长驱入寨遂执诚湖寇悉平黄诚斩太首挟子仪奔都督行府此以林泉野记熊克小历并岳侯传参修传又云杨钦领兵到金桥山遇伏败降钦献计曰杨太可擒容钦令人报杨太今任士安败走又闻后有救兵至吾兄急将士卒速来助钦擒捉士安等以除祸根杨太闻之必自领兵前来多用伏兵截杨太不为难也侯遣牛皋傅选王刚等各领兵伏于道侧杨太果自领兵应援皋等伏发太得脱乘舟走入水寨侯将兵入寨擒杨太夏诚钟子仪等并斩之此所云与诸书不同按日历太乃其徒所杀诚子仪亦不死传所云差误今且附此更俟详考 中兴圣政何俌龟鉴曰竹签之题卒误钟相相既擒矣么犹相也然而昌＜宀禹＞致讨而不能平王＜王燮＞招安而不能伏及张浚至醴陵召间谍之囚释其缚而纵之归使谕寇于是么之将杨钦降卒有丧胆之叹岳飞至鼎城取偏裨之慢令者鞭之以折其气使为贼饵于是么死而诚擒果应飞来之谶此平杨么之功烈也吕中大事记尝谓宣王中兴平外侮耳光武中兴平内寇耳而高宗欲攘外则内寇转迫欲除盗则外敌复张而降张遇等杀杜用丁顺等则有王渊击李昱平赵方则有刘光世却丁进则有守臣康允之破戚方则有守臣周杞诛叶侬讨李成则有张俊平范汝为平曹成则有韩世忠而杨么据上流僣号纪年尤为腹心之害岳飞一至八日而应飞来之谶湖寇尽平而内寇始息矣使当时诸盗不作诸臣得以并力中原岂不足以建立事功哉 
甲寅诏建国公禄赐比皇子尚书右仆射都督诸路军马张浚乞在外宫观先是浚与淮东宣抚使韩世忠议令举军屯泗上既而世忠退屯楚州且令提举官董旼入奏事浚遂请祠赵鼎进呈上曰浚必未知此间曲折故有此请昨日朕已降诏谕之矣世忠移屯既略如初议浚复何疑鼎曰臣等各已作书详报浚矣董旼亦谓他日有警老小必移归镇江则积粮淮南非便浚必具晓此意沈与求曰闻浚与世忠初议屯泗上既而世忠退屯承楚之间则已与浚初议小异矣若缓急之际老小必湏动则储粮南岸逐旋般运似极稳当上曰朕见＜日攵＞所请似合宜乃以亲笔谕世忠如所奏 尚书左仆射赵鼎知枢密院事孟庾参知政事沈与求奏自五月丙子不雨今越四旬叨□近司辅政无状致此谴戒伏乞特降威命正臣等之罪早赐黜责诏答曰旱暵逾时甘泽未应乃朕菲德非卿等咎各安厥位无得再请 三省言访闻淮南每至防秋所属多以运粮为名或称备贼擅拘收官私舟船诏禁止犯者抵罪著此用见赵鼎此月辛亥所奏宽民力事 左奉议郎新太常博士张九成乞以磨勘一官为父右承事郎伸改五品服从之 
　 乙卯故追复集英殿修撰朱师服再复宝文阁待制师服已见三年八月丙午师服孙右迪功郎秉文言师服任礼部侍郎坐与苏轼往来入党籍乞复未责降以前从官职名故有是命已而有以白劄子遗赵鼎者并以师服贺绍圣改元及谪官谢表上之其间有曰首元祐之谪籍二纪于兹尾神考之从班一人而已夤缘轼辙之度岭初一承颜先后安李之当涂未尝通问乃诏复职指挥更不施行已给告身令吏部拘收申省毁抹后旨在十月丙午 降授左朝奉大夫郗渐充江东宣抚使司书写机宜文字用张浚奏也 右朝奉大夫李棫追二官棫以建炎冬祀乞任子恩而吏部审量棫以进筑隆兖州功赏改官故有是命 
丙辰赵鼎等再引咎乞去位上曰旱魃为虐皆由菲德所致岂可移过大臣然有阙政当讲求之是乃弭灾之道毋庸再请鼎等顿首谢丁巳给事中陈与义充显谟阁直学士提举江州太平观与义与赵鼎论事不合故引疾求去 徽猷阁待制提举建隆观兼史馆修撰兼侍讲资善堂翊善范冲言伏见和靖处士尹焞诚明之学实有渊源直方之行动应规矩内外淳备毫发无玷实为乡闾之所尊礼士夫之所矜式臣无能仿佛举以代臣允惬公议诏川狭宣抚司以礼津遣赴行在焞已见建炎元年八月焞程颐高第也颐死聚徒洛中非吊丧问疾不出户士大夫尊仰之靖康初种师道荐于渊圣召至阙将命之官力辞而去建炎兵乱镇抚使翟兴辟之不能致绍兴中避难长安伪帅赵彬以刘豫命玉帛招之焞却币奔蜀居于涪州上闻其贤故召 故光禄少卿陈适赠右文殿修撰例外官其家一人适亨伯弟也靖康末奉诏割中山地亨伯以大义遣之金挟适去后卒于燕山 初神武中军有与百姓竞者其徒夺之以去且击伤逻卒事闻诏统制官杨沂中执付大理治罪言者论陛下礼遇将士无所不至其间统兵者乃有驭下不严致兵人犯法无所畏忌重贻圣虑乞依公根勘重置以法其统兵官亦乞严示惩戒从之 是日湖贼黄诚以钟子仪至潭州都督行府湖寇既平得丁壮五六万人老弱不下十余万张浚一以诚信抚之乃更易郡县奸赃吏宣布宽恩命岳飞进军屯荆襄以图中原浚率官属泛洞庭而下张浚行状云湖寇尽平老弱不下二十万而日历云降贼二万七千户不言人数今且云不下十余万庶不失实时淮东宣抚使韩世忠江东宣抚使张俊皆已立功而飞以列校拔起世忠俊不能平先是飞皆屈己下之数通书俱不答及飞破杨太献楼船各一兵徒战守之械毕备世忠始大悦而俊益忌之浚之初被诏还也上奏言水寨阙食徒众颇离据飞称旬日之间可见次第臣欲更依圣训起发虑贼势转炽将士怀疑欲俟六月上旬见得水贼未下即诏飞来潭州讫兼程赴行在许之而贼已破矣浚奏状以六月十五日丁巳行下即黄诚等到潭州之日 
戊午左奉议郎新太常博士张九成为秘书省著作佐郎是日早朝上问辅臣曰近有民自汴京来云张九成投伪齐有此否赵鼎曰九成见居盐官县焉有此事必有谗者惑圣听比探伪齐得九成廷策言蹂践民田事以此出榜然未知是否昔夏竦尝诬富弼遣石介投契丹今欲中伤人者便以投豫诬之沈与求曰陛下召用九成则谗者息矣上曰无谗言北来人所传不审耳然用之若迟人必谓九成不用于伪齐复还矣遂有是命九成家传称宦者谗之云投伪齐上不信今从日历 诏福建岁贡龙凤团及京铤茶并权减半以锡赉既少空费民力故也此未知止是五万斤内减半为复于全额内蠲减当考罢潮州岁贡花蕉布 
庚申徽猷阁直学士提举江州太平观王居正降充徽猷阁待制居正既出守复请奉祠而殿中侍御史谢祖信言居正以强暴之姿行凶果之志顷为大臣所荐迨其去位则显诋之曰某人小子不用吾言故至于此继在相位者悦其言而不悟其欺复荐拔之浸与腹心之寄未几揣事必败因诡为异论以规后利去国之初不胜怏怏去岁果先收召自以为言得计行喜怒威福盗于一已缙绅畏惧不敢自保大臣旋悟其引用之非出之于外莫不称快然其凶果犯上无所顾避剡章求去历诋廷绅自饶易台惟意所欲日者陛下知公论不容特出睿断改畀祠官然曲加芘覆犹窃宠名使负罪之臣与以礼进退者无异臣窃惑之望下臣章宣布中外仍将居正禠职以为欺世盗名贪得无礼者之戒故有是命祖信素与赵鼎异论其所谓大臣盖指范宗尹秦桧及鼎也皇伯华州观察使安定郡王令矼同知大宗正事 诏诸路检察财用官度支员外郎章杰枢密院编修官霍蠡计议官徐康吕用中并日下回行在都督府干办公事范伯伦令归行府供职以久旱故也 
壬戌左朝散大夫主管江州太平观杨植卒植宜兴人元符末上书入党籍植选人邪下第五十四人 
癸亥赵鼎奏甘泽应祈乞御常膳上曰朕累日寝食不安者岂特为国无储蓄而望岁之心甚切兼恐岁饥民贫起而为盗朝廷不免遣兵讨定残杀人命亦天道之所宜悯也 左朝请郎提举临安府洞霄宫刘僴复秘阁修撰僴初见建炎元年七月僴既用赦复官又以讨论追二秩至是乞复职名后省奏僴服事蔡攸以叨官爵天下共知若使参华中秘与论撰之职则名儒硕学寓处其间者心将谓何恐非劝惩之道命遂寝 
甲子诏省试举人程文许用古今诸儒之说并自出已意文理优长并为合格令试院榜谕 左从事郎刘昉特改左宣教郎昉潮阳人以荐对改秩遂除宗正丞 权吏部侍郎张致远以母老乞归南剑州迎侍诏予告半月 
乙丑张浚奏洞庭湖盗贼见已尽静上手书赐浚曰览奏知湖寇已平非卿孜孜为国不惮勤劳谁能宽朕忧顾奏到之日中外欢贺万口一词以谓上流既定则川狭荆襄形势连接事力增倍天其以中兴之功付之卿乎浚奏知舒州武纠知复州韩遹招辑流亡经理郡事备见有方已各转一官令再任又奏左从事郎知信州弋阳县魏安行治状显著遂授左宣教郎安行鄱阳人也 
丙寅诏故观文殿学士邓洵仁已降赠官推恩指挥更不施行洵仁双流人绾子也事上皇为尚书右丞至是其子徽猷阁待制襄有请诏赠金紫光禄大夫推致仕遗表恩如故事五月辛丑降旨中书舍人刘大中言熙宁之初王安石假周官理财之说变乱祖宗法度恣为聚歛民始不堪是时居风宪之地尽击去言新法不便之人助成安石之势者邓绾也绍圣之初章惇蔡卞用事辅之以蔡京遂以倾摇废立之意上诬宣仁肆意形迹至于元祐臣僚窜殛无遗是时游章蔡之门受知最深至于元符末密启奸谋助成绍述之说者邓洵仁也洵仁洵武乃绾之子今日之祸起于安石发于惇卞而成于京绾之父子实有力焉且洵仁洵武在政和宣和之间相继执政专以佞谀保固宠禄盗取官爵莫知愧耻而洵仁暮年又与内侍邓文诰通家往来谓同谱系洵仁之子襄洵武之子雍口尚乳臭已登侍从一门侥幸搢绅所羞得死牖下已为幸免今乃敢援平时褒典求赠官及致仕遗表恩泽不知太上皇帝今在何地而欺陷太上之人乃陛下之世讎也虽未削夺官爵斵棺戮尸以正其罪而欲追宠其身施恩其子孙天下谓陛下何臣昧死契勘自崇宁以来蔡京当国王黼继之四维不张小雅尽废三十年间曾为侍从官已上未有不因阿附大臣交结权贵而得之者容身误国罪则有之有何劳能更加褒录除前降洵仁赠官恩泽指挥乞赐追寝外仍乞处分有司自崇宁已后宣和以前侍从官以上如洵仁辈乞赠典及恩泽者一切报罢更不湏以其姓名浼渎圣听庶几有以劝天下之忠为乱臣贼子之戒自靖康初追复元祐诸臣官职后亦稍稍擢任其子孙然议论不一是非混淆赵鼎夙有此志以身任之因大中缴洵仁词头遂历言熙丰绍圣崇观政事人才善恶利害本末甚备上嘉纳命榜之朝堂 诏州县毋得催理民间积欠租税如有违犯及监司失于按举并取旨重行窜责 修武郎合门祇候枢密院准备将领王林卒都督府言其有捕斩刘忠之劳一子孝忠尚幼诏以孝忠为承信郎给其禄俟年及参选日止 
丁卯右朝议大夫直秘阁主管台州崇道观陆寘落职寘初以年劳进秩而殿中侍御史谢祖信奏寘贪赃狼籍毒被东南宣和间謟事中贵王通及朱＜面力＞为其仆厮以窃名位制曰朕以礼义俟君子刑罚威小人如尔奴隶自居又何责焉然玷官职之高荣烦言章而论列丑慝昭著典宪未伸则奸贪肆然自谓幸免矣禠直中秘尚为宽恩往慎厥终庶逃大谴可落直秘阁 诏沿湖人户绍兴三年以后未纳租税杂钱之类并阁三年 
戊辰命翰林学士孙近知贡举给事中廖刚中书舍人刘大中同知贡举中书门下省检正诸房公事吕祉殿中侍御史张绚等六人为参详官秘书省正字李弥正等二十二人为点检试卷官太常少卿陈桷为别试所考试官司勋员外郎林季仲等四人为点检试卷官自后率如此例是日礼部侍郎唐煇入见奏举人已至行在习诗赋者一千五百余人经义者一千余人上曰他时习诗赋者当益多然经义亦不可废元祐皆兼习 诏诸路监司州县非奉朝旨假作军湏名色之类科湏者并罢州县令监司按劾监司令御史台觉察如或隐蔽并重寘典宪用中书门下奏也 左朝散大夫赵伯瑜提点江淮等路坑冶铸钱伯瑜提举江西茶盐以刘大中荐得召见时新命韩球为提点官未上遂罢球而用伯瑜球之罢虽云避郡守韩昭亲嫌恐别有故当考 秘书丞环中知临江军中尝进春秋年表上以赐辅臣沈与求奏不知谁诠次恐不当先鲁而后周甚非春秋尊王之意上曰俟更令朱震校勘与求以五月己亥奏白至是辅臣进呈上曰中荒陋一至于此士大夫著述讹舛容有之此不足罪中为人臣乃不知尊王之义岂可寘之三馆 
己巳罢福建诸州系籍枪仗手福建枪仗手者自熙宁间始有之迄是五十余年论者言其呼集扰民乞蠲放帅臣张守以为便遂施行焉 
庚午大理丞路彬兼权少卿以详议阙官故也 右从政郎权鄂州江夏县吕大周特改合入官时湖北提刑司奏大周未到任前县户二千七百五十三任内招复增户二千八百七吏部言增及九分已上故优赏之仍照余路视此 忠训郎李温请纳一官为其母冯氏依故父官品封叙诏封令人温庠子也 
辛未皇叔蕲州防御使士珸为泉州观察使上之即位也士珸治兵洛州未及覃转至是始迁左承议郎直宝文阁知婺州周纲特迁一官纲绍兴初为广东转运判官奉诏以本司钱市米十五万斛自海道至闽中复募客舟赴行在故迁之左承议郎知潭州湘阴县吴樵特迁二官通判鼎州都督行府以樵接纳水寨首领有劳关赏功房而有是命七年二月戊申樵又自左朝奉郎用折彦质奏转一官疑此两官之命又中格也当求他书参考 尚书省言访闻四川州县官以朝廷在远并缘军兴贪墨狼籍按察官坐视不省致赃吏得以自肆久为民患契勘黄大本于淙莫宪章已行断配宜检坐已断并行遣池州知通令宣抚司镂榜诸州县自今官员犯入已赃许人越诉如监司州郡阿庇不即察治令宣抚司劾奏重置典宪 
是月汴京地震 
　　是夏金左副元帅冀王宗辅自上京还燕山右副元帅鲁王昌还祁州金以其国有丧惧朝廷乘而伐之乃命左监军沈王宗弼以所部戍黎阳宗辅寻入见金主卒于路宗弼自戍所赴其丧取宗辅之妻张氏以归 


●建炎以来系年要录卷九十一 
　　宋 李心传 撰 
　　绍兴五年秋七月壬申朔赵鼎奏淮东宣抚司提举官董旼赍亲笔诏至军前谕移屯事韩世忠拜诏感泣上曰卿可作书报张浚此事张浚亦必喜今日庙堂不比靖康间有妨功害能之人凡军旅事彼此议定然后行之 左宣奉大夫朱胜非充观文殿大学士提举临安府洞霄宫胜非初免丧乃有是命 检校少傅庆远军节度使知明州郭仲荀提举江州太平观从所请也徽猷阁待制仇悆知明州兼沿海制置使 左朝散郎知岳州兼管内安抚司公事张觷直秘阁与起复秘阁修撰知鼎州程千秋两易并赴都督行府取禀说之任以行府言事系急速已作奉圣旨施行故也 右朝奉大夫通判临安府杨橦以荐对除直秘阁 诏在京宫观请给人从前宰执依见任减十之二学士以上如列曹侍郎杂学士如中书舍人太中大夫以上如左右司郎中任枢密都承旨者加一等 大理评事李洪乞以扈跸一官换祖母林氏太孺人封号许之 饶州进士朱嘉积言子召虎十岁能诵经史兵书步射命中乞挑试诏赐帛二十匹罢归 诏堂后官补职及一考改宣教郎著为令堂后官今三省诸房都录事也初以省记立是法而详定敕令官章谊等言京官凡五等未审所改京官不从初等次第升转便改宣教郎义理今来止有崇观后改宣教郎告难以凭据要见祖宗以来堂后官补职及一年的实合改是何京官制敕库房言取到崇宁二年堂后官张忻石刻墓志系崇宁之初亦可凭据故有是命按熙宁诏旨主事已下自选人补充堂后官及一年即转合入京朝官事具实录至是国书散佚使蔓词以对执政不知典故遂从之熙宁诏旨具朱墨史第三十九卷 徽猷阁待制提举临安府洞霄宫赵＜山蒙＞ 
卒癸酉诏诸路提举常平官将常平事务恪意奉行无得苟简致有失陷钱物如敢少有灭裂仰户部按劾申尚书省取旨重行典宪以都省言自令刑狱茶盐司兼领常平职事访闻逐司并不逐一讲究致他司妄用失陷财物有误朝廷缓急支用故也 江东宣抚使张俊乞致仕或宫观疏再上不许 言者论比年以来忠臣义士以身狥国者往往湮没无闻如去年蕃伪围闭濠州国奉卿确守忠义朝廷虽官其后以报死节然四方之人未尽知也又如赵立薛庆李彦先之徒皆镇抚使之得其死者间虽锡之庙貌闻亦未广谓宜明诏天下凡自靖康以来四方死事之人悉令载之祀典此诚激使英雄忠勇之术诏淮北帅臣相度 
甲戌诏诸路在禁待报案状并专差人赍擎赴行在 中书舍人胡寅权直学士院时江西制置使胡世将请奉祠而直院胡交修引亲嫌乞暂时差官撰述答诏故有是命 宝文阁待制知湖州李光充显谟阁直学士知平江府 左宣教郎主管台州崇道观韩璜为广南西路转运判官直秘阁荆湖北路提点刑狱公事张铢令趣之任时赵鼎闻荆湖北路提点刑狱公事陈霭广南西路转运判官郑资之提举江南东路常平茶盐公事徐国成并无治状悉以自陈宫观处之而璜等有是命 都督行府免蕲州上供钱租税米三年 
乙亥诏诸州并诸军将应归朝官常加存恤得替流寓无差遣之人仰守臣相度先次与权合入差遣支破请给具职名申枢密院差注如内有能通兵机及武艺出众人具名闻奏其寄居归明归朝养济人常加存抚依时支给合破钱米无令失所 
　丙子武功大夫忠州团练使兼合门宣赞舍人都督府提举亲兵柴斌知金州兼金房均三州安抚使用行府奏也仍命斌隶属襄阳帅府其探报事宜及边防措置则申川狭宣抚司如金人大军侵犯本州即令宣抚司遣兵应援七月壬午其后川陕宣抚副使吴玠审于朝乃诏缓急敌马侵犯梁洋令斌以所部权听玠节制明年三月己巳吴玠申明得旨 都督行府奏移鼎州龙阳县于黄诚寨地建立仍升为军以持服人黄与权起复左奉议郎充龙阳军使兼知县事又言潭鼎诸县因水贼侵扰多有移治去处并令移归旧治如系选人知县俟任满与改合入官京官与转一官应水寨出首之人令制置司量事体轻重拟定合补官资申行府愿归业及充水军者听又请免澧州上供钱三年皆从之既而制置使岳飞言水寨愿归业者二万七千余家诏州郡存恤之 
丁丑孟秋荐享太庙自是岁五飨如常礼 诏诸路监司帅守按试武士所能具职位姓名来上用李光请也光言伏准手诏令内外侍从官以上监司帅臣各举所知限半月具奏有以见陛下虚心求助之意可谓切矣昔叔孙通之归汉从弟子百余人乃专言诸壮士进之或以为言通曰汉王方蒙矢石争天下诸生宁能斗乎故先言斩将搴旗之士若通可谓知时务矣今金伪凭陵中原板荡此陛下驭雄材虎将以制天下之时所荐不敢复言文士臣累任守臣窃见诸路武士多流落失所其人材少壮弓马趫捷武艺绝伦者甚众朝廷既未尝录用往往散在诸军无以自拔或委身盗贼不能自新甚可惜也臣愚不敢指名论荐欲望特奉睿旨令诸路州军广行招收其间虽无武艺而通晓兵机能料敌致胜或造作攻守之具各为一科令监司帅守按试保明发赴枢密 
戊寅诏趣张浚赴行在遣内侍迎劳赐以银合茶药又遣内侍往军中劳荆湖制置使岳飞亦以茶药赐之 直宝文阁知泉州魏矼吏部员外郎姜师仲殿中侍御史张绚各减三年磨勘以在台中平反刑狱最多故也 诏行在百司首身军兵自今并令所属取索宣帖审验保明申取朝旨方许收管毋得擅行收留 
己卯知枢密院事提领措置材用孟庾充观文殿学士知绍兴府庾以行府关三省密院事积不平因称疾求去前一日御笔有是命赵鼎进呈上曰庾以疾力求去重违其请既知枢密院宜依祖宗故事鼎曰自元枢执政往往或建节钺如寇准等犹除使相庾在陛下左右六年务全终始仰见陛下待遇臣邻之意庾执政凡四年 参知政事沈与求权枢密院事兼权措置财用日历载与求权密院在丙子当是因庾在告今并附此日 诏新授郡守除见阙人外免上殿用中书请也 监察御史周葵充礼部贡院参详官代殿中侍御史张绚也绚祖母王氏疾亟不俟报出院诏放罪既而绚以忧去特赐钱三百千 
庚辰内侍卢公裔言见系致仕在蜀中乞依昨降指挥赴行在上曰此人极不平稳靖康劫寨之事公裔之谋为多今若使归内侍省必侵预外事不若与外任宫观况朕宫中使令者小黄门数十辈备扫除趋走而已近上者亦有数未尝假以权也每观汉唐之祸及近时之变故不得不防微杜渐赵鼎等曰陛下圣虑及此社稷之幸然汉唐宦官传有可以鉴诫者更望曲留圣意上曰仇士良劝后辈戒人主不近儒生不观书可为鉴也 殿中侍御史谢祖信言翰林学士孙近奉诏编类臣僚条画利害文字已编类进呈了当仰惟陛下去冬严驾吴会亲却敌师不敢以幸胜为功而深以善后为虑既下温诏周询旧弼又令职事官条具利害而半年之间不闻以某人之言施之行事取某言之效进用其人遂谓陛下之求言止是朝廷之文具臣窃惑之今编类已成既上御府伏望陛下万几之余留神省览或宣付大臣俾之分阅择其可用显奏行之勿以忌讳为拘则忠言出勿以文采为尚则至计行勿以与庙堂异议而弃之则谋猷皆合于公愿矣其有言多可绩者则愿褒进之有欲以身试者则因任之以人而废其言固君子之所戒用言而弃其身亦古人之所非况乃防秋及期定谋为急不资群策孰保万全惟陛下留意从之 故宣德郎范柔中赠直秘阁柔中元符末上书言事且进所著春秋见微坐停官雷州覊管至是用吏部侍郎晏敦复请而赠之柔中选人邪上尤甚第一人党籍余官第六十六人 诏尚书省复置御史刑房专主本台所上弹劾文字仍令六部申严吏人结保之法每三人或五人结为一保递相觉察凡保中有人犯罪逃走许大理寺监锢同保人追捉须管败获如有不获并与同罪本部不得申请占留其逃走改名复来部中之人并重行决配保人輙敢容隐者亦与同罪仍许诸色人告用本台请也自建炎省并吏额御史刑房不专置左右司亦不闻有所检察每御史按吏吏輙亡去大理即乞先次结绝吏复更名归部奸弊百出故本台以为请 
壬午左朝请郎主管台州崇道观许亢宗直宝文阁知台州亢宗靖康中为右史坐斥去及是召对而命之 昭宣使康州防御使带御器械干办皇城司主管禁卫冯益特于阶官遥郡上各转行一官以益自言曾系藩邸官吏之人乞依例沾恩故也 赐观文殿大学士李纲亲笔诏书奖谕纲应诏陈三策又上六条故有是赐 是日伪齐遣兵犯湖阳县执武经郎知唐州高青及其孥以归刘麟见青谕之曰朝廷与诸将议定见阵掠获人即时放回青复将其孥而返事闻诏降青二官责赴襄阳帅府自效青九月丙申降官 
癸未左奉议郎知南剑州沙县丞陈沃左承务郎新婺州州学教授富元衡并充诸王宫大小学教授绍兴府宗正司供职至道初始置诸宗室教授景祐中更名宫学治平建元又分大小学置讲书教授十有七员崇宁初每宫置大小二学增教授员越四年更为宗子博士渡江后废赵鼎为政始创复之二员居行在二员居会稽自是为例行在宫教初除在今年四月乙卯 
甲申上亲酌献祖宗神御于行宫斋殿文武官少卿已上陪位如仪 将仕郎赵宗辉特差充静江府古县令宗辉彦若孙也县久无令用广西诸司请而命之 
乙酉降光州褒信县为镇令淮西宣抚司就选土豪可仗者补右职充监镇官 
丙戌直宝文阁知宣州赵不群升直龙图阁再任上曰不群为郡有称守公奉法使百姓安其田里当宠旌之以为四方之劝上又曰民穷无聊起而为盗多缘守令不良扰之使然若百姓安其田里其肯为盗乎朕夙夜以此为怀卿等复留意谨择守令庶几百姓有安居乐业之意中兴圣政史臣曰绍兴初群盗充斥既平闽中而枢臣议收民兵以节制之诏曰事有本末今所措置者末也致盗之因良由科徭疾苦吏不省忧令监司条具利便以闻至此又有是言夫出政而原其本患盗而矜其情宽役使厚常产以修其安民之事监司察郡县宰执择守令以持其安民之具尝闻安民未闻治盗也此之谓知要 诏职事官权左右史者自起居侍立外并立本官班以殿中侍御史谢祖信言不当改百年之典也立权官班在绍兴二年十一月 左朝散大夫荆湖南路转运判官徐与可左奉议郎通判鼎州张运并进一官以都督行府言与平湖寇有劳也既而荆襄制置使岳飞言弼延年赏薄乃又进一官制曰尔等分使两湖军兴不乏列职中秘亦既疏恩载阅将臣之章以是为未足也维庆赏予夺皆自朕出进官一等益务靖共弼等再迁官在八月辛亥 进士萧清臣以抚谕刘衡夏诚有劳补忠州文学后旬日都督行府又言郑州乡贡进士闻人耆进士赵僴陶青皆尝入贼寨于是悉以文学命之耆补官在七月甲午僴青补官在七月丁酉 时张浚遣行府主管机宜文字熊彦诗先还奏事浚奏潭岳鼎澧荆南归业之民其田已为他人请佃者以邻近闲田与之仍免三年租税即元无产业愿受闲田者亦予之俟及半年比较诸县归业人数取旨推赏 
丁亥赐宇文虚中家福建田十顷以其妻安定郡夫人黎氏有请也虚中建炎末以矾书遗其家至是始达朝廷念其劳特许之 徽猷阁待制提举江州太平观韩驹进一官致仕驹仁寿人后徙汝州政和初献所为文召试除秘书省正字累迁中书舍人罢去及是卒于抚州故有是命制曰逢时取位亦既蒙荣抱疾引年所宜从欲驹早以词艺跻于禁严附丽匪人饭蔬奚怨中更赦宥不汝瑕疵复班缀于西清俾优游于直馆庶几善后获以全忠兹陈告老之章更轸遗簮之念进官一等式宠其归往服恩纶尚绥寿嘏按驹家年谱载此告词乃云坐累刑书饭蔬奚怨中更赦宥一洗愆尤乃与元命词之意全不同以此知私家文字多所抆拭者如此 
戊子左宣教郎直秘阁添差通判湖州赐绯鱼袋赵子偁特迁左朝奉郎充秘阁修撰知处州建国公既就傅上召子偁入对而有是命子偁请宗室之寓于诸郡者聚居官舍选尊长钤束之察其伪冒禁其出入年未十五入州小学十五入大学官为给食许依进士就举未出官者许入学听读及一年听参选奏可后不果行 尚书兵部员外郎都督府咨议军事郭执中充秘阁修撰右承议郎新知简州计有功提举两浙西路常平茶盐公事有功安仁人张浚从舅也 诏今次省试举人常额外特增取十名既而殿中侍御史谢祖信言今日之患官冗最为大弊臣尝谓自今以往澄其本原非三十年有不能清而况日月增加之乎今额以十四人而取一人正为中制倘又增之不足以为德而适启侥幸之人尔特奏进士老于场屋祖宗以来矜其既衰赐之一命以荣其身而已又择其尤者为京府助教文学许其出官德莫厚焉然元祐之初苏轼知贡举日极论其害今官冗之弊视元祐为百倍而版图陷没视元祐才十之四州郡困匮黎元凋瘵视元祐无十之一前此陛下策多士于维扬有司不为国家长虑却顾徒以苟悦一时举人将入助教人并依下州文学特理选限固巳不胜其滥矣绍兴二年乃复再援此例益启侥幸其后星变肆赦又以不曾赴试者亦许自陈缘此□恩者众臣不当先事建言但恐朝廷忽有行遣则论奏不及至如前榜有官人登科循转官资同进士出身并免铨试皆非旧典实启幸门又臣体问得吏部选人在部未有差遣者近六百人伺候日久穷困流离大叚失所乞下侍郎左选除指留黄甲窠阙外其余一面注拟在部选人庶免留滞之叹又勘会绍兴二年陈之茂等一十九人为文理纰缪及犯名讳在不考试有司之法也祖宗以来加惠多士特赐文学助教之科示不弃黜盖有常典未闻再许附进士之科也至如文理纰缪之类尤宜详精考校务厌众心前此舆议以为纰缪之文乃缘触犯忌讳之故其后大臣闻之于是奏附正甲此盖一时失于慎重遂紊祖宗之制既失而得进士举不足贵矣今廷试在迩伏乞戒谕有司慎重其事无蹈前失诏正奏名缘科举曾经展限已降旨特更取十名余并依奏祖信奏下在是月庚寅 尚书省言南班宗室官卑之人用度不足乃诏不带遥郡大将军至副率皆依御厨第九等食例折支钱 右承直郎黄秠令吏部差虔州录事参军宰相张浚言臣顷建炎之初擢预郎曹实出宰相黄潜善枢密汪伯彦之荐潜善以谬戾得罪死于贬所骨骸未覆赀产凋零其子秠仕宦不竞殆无糊口之计臣愚欲用初除枢密院事合得有服亲一名差遣恩例陈乞秠差遣一次上推陛下广覆包涵之仁下全微臣朋友故旧之分故有是旨 资政殿大学士知福州张守提举万寿观兼侍读 申命淮东西宣抚司优恤淮北士民之来归者先是有旨百姓愿耕闲田者州县即时给付军人所至州升一等军分收管举人免文解一次有官人转一官资与见阙差遣至是三省复奏归附人民令所至州计口以提刑司钱人给一千所给田免税五年未就绪者更与＜宀十见＞展年限命官举人之贫乏者州县给其资粮以礼津遣令宣抚司榜谕 右朝奉郎知潭州湘潭县张承进一官俟任满日赴行在以都督行府言其廉谨不扰在湖南一路为最故也时湖南旱行府奏减本路秋税苗米之半从之 
辛卯右承奉郎高尧咨监西京中岳庙尧咨伸子也以滥赏不得调请缴纳父伸冬祀日奏除直秘阁告及赐紫敕故以命之 
壬辰秘书少监任申先试起居舍人兼直史馆 诏文臣非格法改官内间有立定赏格及州县官被差管押燕山府免夫钱部押人夫进筑运粮开河修城之类被赏之人今后并更不审量以都省言上项虽非格法实有劳效难以一例讨论追夺故也朱胜非秀水闲居录绍兴初范宗尹作相建议讨论滥赏名色物议大喧即罢次年再降旨惟文臣审量镌减武臣特免赵子淔寻古物谄事梁师成官至杂学士耿自求朋附孟昌龄父子□河赏官至中大夫刘大中任秀州教授因童贯入浙讨方寇与其司属交结特改京官周纲尝知梁县烧造假秘色瓷器以事蔡攸改京秩除察官正应审量之法赵鼎作相皆其亲厚子淔除江西都漕仍复职自求除中书检正大中骤迁兵部尚书遂参知政事纲除都司并不审量于是此法止行于孤寒无援之士而人始不服矣 
癸巳右朝散郎知滁州何洋条上屯田利害上曰淮北之民襁负而至朕为民父母岂可使民失所可赋田予之更加优恤恐乍归之人或无居止当行下提点司量给官钱赈助之沈与求曰立国不当为朝夕计今使就耕之民尽蠲租赋更赈助之则五年以后两淮荒土往往耕辟已多纵便恢复亦朝廷之利上曰然 信州进士刘商霖上书告迪功郎沈宇语言恶逆因妄指宇为参知政事沈与求族人与求家居待罪上命押入翊日上谕与求曰宇既非族人若待罪恐四方传闻致疑可只令进呈朕必不使四方得以讥议卿与求顿首谢 
甲午诏诸路曾经残破州县最亲民官到任日据见存户口实数批上印纸任满亦如之以考殿最用左承奉郎通判岳州王嘉言请也 起复秘阁修撰新知岳州程千秋知虔州时右武大夫开州团练使刘锜自巴西召归张浚以锜摄其事且言朝廷若未有差委欲正差知岳州诏趣锜赴行在于是千秋需次未行乃令持余服趣刘锜赴行在在八月壬寅千秋持余服在十月己未 言者论私商败获州县根究来历之毙以为素与交易者多不通吐以为后日贩鬻之计所牵引者类皆畏谨粗有生计之人臣谨按祖宗法应犯榷货并不根究来历止以见在为坐今若不问是与不是产茶盐地分一切不根究来历止以见在结断不惟囹圄可致空虚而私贩者即伏刑宪亦将止息事下户部其后榷货务言勘会出产州军捕获私盐如系徒以上罪及亭场禁界内杖罪及获私茶并合根究来历虽有绍兴令称犯榷货者不得根问卖买经历处即系海行条法缘绍兴敕内该载一司有别制者从别制又缘诸处私茶盐并系亭灶园户卖与贩人今若概不行根究来历深恐无以杜绝私贩之毙却致侵害官课乞遵见行茶盐专法施行乃诏自茶盐外其余榷货如所请后旨在九月庚寅 诏中大夫以下陈乞致仕身亡月日计理程限在合给敕之后者即听于所在州军陈乞荫补以吏部侍郎兼权尚书晏敦复有请也其武臣合得致仕恩泽人依此旧法以亲受敕为断至是改之 
乙未神武中军统制杨沂中兼权主管殿前司公事代刘锡也 诏制造御前军器所依旧例不隶台察 
丙申徽猷阁直学士赵子画试尚书兵部侍郎 捧日天武四厢都指挥使明州观察使刘锡解军职特迁静江军承宣使提举江州太平观从所请也 承节郎赵圭迁承忠郎合门祇候初上以赵普佐命元勋视汉萧何而子孙沦落命所在访求量才录用圭普五世孙也避地郁林州以普绘像及谏伐幽燕疏来献故有是命 免湖南上供米三年用本路漕臣请也 言者论今岁亢旱滋久荒歉日广民穷盗起深可为虑访闻饶信山谷间有劫掠道涂者兼浙东江左自来传习妖教夜聚晓散之徒连村举邑又虔赣顽民转寇岭外累年于兹今年朝廷发数路之师欲痛扫除使遂惩艾虽剧贼如周十隆等既已招降目下稍安然臣闻虔民之性例皆凶悍而听命于豪强之家为之服役平居则恃以衣食为寇则假其资装每贼所至州县之间既无城池又无兵食不过裒索金帛以为犒设书填官告以议招安才得片檄之申便谓巨盗已息孰敢定其要约散其徒众哉于是下者获利上者得官全师而还梱载而返既狃为盗之利益无忌惮之心此盖远方官吏蒙蔽朝廷之罪也今朝廷遣发将兵几及半年公私之力竭于馈饷而诸将不务协一各怀愿望姑以招安便为无事前此盗贼知州县无备故肆其凭陵而犹畏官军也今相持半年技亦止此遂有轻官军之心则复何所畏哉今者将士已还扫除之策固不可用惟当速赐指挥应招到贼徒并令首领参讫量补官资悉赴军前效用余放归业则如蠭之去刺蝎之去虿不能为害矣诏都督行府相度 废邓州顺阳淅川襄阳府邓城中庐县并为镇 
丁酉诏高峰王口二寨各置都巡检使兼提举诸堡寨盗贼公事益戍兵通旧皆五百人寨旧观平二州也既用明槖言省废而边吏以为提刑转运司不究边防利害改州为寨缘邻路盗贼未息深虑诸蛮观望结集作祸欲依旧存留乃下经略使李弥大相度所宜而有是命 
戊戌秘书省正字李弥正胡珵并兼史馆校勘 
己亥御笔合门祇候刘公彦罢先是直秘阁杨橦司农寺丞金安节等被旨引对而合门吏邀求钱物上闻之前二日命大理收吏治罪及是进呈上曰朕召四方士大夫延见访问欲知当时之务合门人吏輙以退换家状为名乞取钱物何以称朕意不可不治也其后狱成武翼郎兼宣赞舍人李观降修武郎为合门祇候其徒九人皆降两官合门吏赎金而已九月辛未行遣知合门事韩恕以失职待罪诏释之 观文殿学士知温州范宗尹提举临安府洞霄宫宗尹乞奉祠上谕大臣曰宗尹治郡无状可依所乞上因言靖康间耿南仲误国事赵鼎曰宗尹为南仲所知遂以私意尽复其官职天下愤之上曰渊圣皇帝圣质过人而南仲父子輙离间两宫其罪甚大 左朝请郎王缙直秘阁知温州 左儒林郎新婺州州学教授沉长卿为秘书省正字寻不行 端明殿学士左大中大夫提举江州太平观董耘贬秩一等坐前守饶州起内帑钱不如期故也制曰耘以列尚书之重膺殿学士之荣出绾郡章不闻报政按章来上弛慢有端何昔者悉意竭力于权幸之人而乃今旷事瘝官于君父之役削官一等尚免严科往思省循毋重后悔 僧宝月献家藏兵书三十九种特补下州文学宝月国初功臣史圭之后能为小词枢密院言其通晓兵书故有是命 
　 辛丑废随州唐城县 
是月右中奉大夫直秘阁朱彦美致仕从所请也彦美华亭人五为部使者有吏才后八岁卒于家年八十 伪齐刘豫废明堂得金龙之金四万两大铜钱三百万暴风连日屋瓦皆震 


●建炎以来系年要录卷九十二 
　　宋 李心传 撰 
　　绍兴五年八月壬寅朔权吏部侍郎张致远言臣窃惟靖康之变议者追咎异时首祸之由故于仕进则有讨论之式于赏典则有泛滥之目中间缘施行过差武臣特免讨论往往以宣和之前所得滥赏陈乞收使虽泛滥之目仍在而有司按文摘句放行已多如后苑作排办采山抚定燕云定鼎押乐之类虽不著之事目然三尺童子亦知其为滥赏明矣兼臣向见当时执政大臣犹有陈乞所得恩例者或即从其所请或旋被缴驳此尤无谓臣愿特降睿旨应宣和以前所得上项酬赏并当时执政大臣所得恩例未经收使者一切勿行其敢輙有陈请重寘典宪盖国事如许而臣下尚忍言赏非所以示训也乃诏应收使宣和以前酬赏如后苑作排办采山抚定燕云定鼎押乐之类令吏部申听朝旨余从之 右司谏赵霈试右谏议大夫直秘阁新知温州王缙为监察御史 左迪功郎处州州学教授赵涣以荐对特改左承事郎寻除将作监丞九月壬申 太府寺丞兼都督府干办公事王良存请州县之狱所禁罪人并须当职官常加审问躬定牢户其不应拘系及入禁不书历之人许被禁之家越诉增重法禁期于必行从之令刑部看详立法 录故相范质七世孙楰为将仕郎 罢荆南营田司令安抚司措置官兵耕种毋得循旧扰民又以归州还隶安抚使王彦皆用都督行府奏也初彦自渠州以所部之镇至荆南而镇抚使解潜已去仓廪皆竭彦惧不可留即引兵追潜至鄂州会张浚平湖贼还与之遇复劝彦还彦自枝江徙居旧治时军储不继彦乃仿川钱引法造交子行于荆南管内渐措置屯田为出战入耕之计仍择荒田分将士为庄庄耕千亩治石塘瓦窰二废堰计工六万有畸不浃旬告成公私利之 
癸卯左朝奉郎充秘阁修撰赵子偁主管台州崇道观俸给如小郡知州例仍折支见缗并于上供钱内支给人从减半子偁辞郡寄故有是命 武功大夫高州刺史刘光远带御器械光远自江西兵马钤辖召归会其兄带御器械光烈出为江东马步军副总管乃命光远代之 徽猷阁待制知江州兼管内安抚使程昌＜宀禹＞罢时江西转运判官逢汝霖提点刑狱公事张叔献提举常平茶盐赵不已共劾昌＜宀禹＞贪暴不法招剌水军多不合人情愿民生男者令纳钱一千生女者五百到任之初闭城门抄劄居民有自外入城之人虽妇女亦印其面由此遁去者数百家城市萧条行路叹息乃罢昌＜宀禹＞令帅府劾罪以闻 
甲辰诏增馆职为十八员时言者论唐太宗当兵戈抢攘之际置文学馆学士凡十有八人其后皆为名臣祖宗辟三馆以储养人才盖本于此今国步艰难时方右武故馆职犹多阙员然临事每有乏才之叹则储养之方亦不可以兵戈而遽巳也一馆职之俸入仅比一小使臣小使臣动以万数何独于馆职较此微禄哉乞如祖宗故事通以十八人为额故有是命既而本省再请乃命秘书郎及著作各除二员校书郎正字通除十二员而少丞不与焉后旨在是月己巳 是日礼部贡院放榜考校到合格进士樊光远等二百人博学宏词科新敕令所删定官王璧新明州州学教授石延庆二人光远钱塘人尝从张九成学璧庭秀子延庆新昌人也 右朝请大夫直龙图阁向子諲落致仕知江州兼管内安抚司公事制曰湓城为郡据大江中流在昔宿劲兵为重镇地有常险则守有常势苟非其人险不足恃也爰择才望乃畀符竹以尔秉节立义术略疏通总六路之权当大邦之寄屡更变故不怀二心蛮貊知名奸回忌疾自以危行告老而归闻精力之尚强正艰难之所赖为朕复起往守九江必有忠谋以＜宀十见＞忧顾能益光于世业斯无忝于训言 诏都督行府官吏军兵并进一官资录平湖寇之劳也 
丙午右中散大夫提辖榷货务都茶场郭川减四年磨勘监务场及交引库官吏各进一官资以户部言去年收茶盐香钱共二千四十三万余缗故也 直徽猷阁程芾新除湖南转运判官未上乃迁广西转运司权知贺州是日视事于富川县此为明年三月董弅劾芾张本 
丁未宰相赵鼎乞罢政先是殿中侍御史谢祖信奏新佥书广德军判官赵继之任衢州江山令赃污狼藉与判官赵不愚共为奸利表里相济诏浙东宪司劾治其日癸卯也鼎尝以京秩荐此二人故乞解机务是日祖信方候对上顾鼎曰事有轻重卿荐士之失甚轻而朕之罢相甚重知人自古难之岂可以荐二士之失而罢宰相况顷时台臣论李处励罪是时吕颐浩为相曾入文字自陈尝荐处励乞依条不收使举状案牍今在中书可见也卿既自劾于朕矣更何嫌而轻为去就宜体朕意勿复再陈日历五月二十六日己亥吏部磨勘数内左文林郎赵不愚改合入官 
戊申左迪功郎汤选改合入官以尝任乐昌丞与掩杀李原缺二字之劳也 
　　己酉赵鼎进呈探报刘豫将山东百姓六十以下二十以上皆签发为兵每亩田科钱五百上曰朕未尝一日忘中原之民使其陷于涂炭皆朕之过百姓为豫虐用如此朕心恻然 诏赵普佐太祖开基非其他勋臣之比官其五世孙六房各二资 故追复朝请大夫梁焘再复资政殿学士中大夫以其家有请也焘东平人元祐尚书左丞党籍执政第九人化州安置 尚书左仆射赵鼎言故右奉直大夫邵伯温大贤之后行义显著元符末以上书得罪书名党籍坐废者四十年伏望优加褒赠鼎伯温门人也诏赠秘阁修撰官其家一人制曰士君子依仁守义虽不见用乃有追录褒赠之典施于既死之后使闻其风者兴起尚论而想见其人亦何存殁之间哉维先民康节学贯三易怀宝遁世而尔以孝谨为之子维先正弼光公著纯仁道德勋贤表仪百世而尔以学行受其知浮沉下僚迄不大试柄臣有请朕用慨然宠以论撰之华资庸示儒林之深劝尚惟冥漠克享恩荣伯温选人邪中籍第三十五人 翰林学士孙近给事中廖刚中书舍人刘大中以知贡举毕同班入见自是为例 遣内侍麦伸趣张浚赴行在以将防秋也 
庚戌徽猷阁直学士知鄂州荆湖北路安抚使刘洪道进职二等张浚言洪道沉毅持重勇于事功艰难以来所至宣力故有是命 
壬子右文殿修撰知扬州叶焕复徽猷阁待制 诏淮南水寨都巡检各听守令节制本寨应干事件并申取州县指挥不得一面施行先是都督行府令诸州置山水寨择土豪充都巡检至是又条约之 左通奉大夫秘阁修撰提举西京嵩山崇福宫冯躬厚请以明堂恩任其子吏部言系责降人取裁诏特许荫补中书舍人胡寅言躬厚乃蔡氏之甥在宣和中叨窃侍从之人也况有条制责降未叙复人不许奏荐躬厚未尝复职其为责降明矣今以何名而许之荫补哉比年有从臣系自陈宫观法该奏荐者吏部观望权臣反谓法不当得今躬厚法不当得而反许之非惟无以昭示好恶且如躬厚辈寔繁有徒必相视效益长侥幸人心不服公论谓何命遂寝 废汉阳军为县隶岳州以户口减少故也守臣高舜举乞存留不许 
癸丑户部尚书兼详定一司敕令提举制造御前军器所兼权措置财用章谊充徽猷阁学士知温州从所请也 权尚书吏部侍郎张致远复为户部侍郎中书舍人刘大中试吏部侍郎中书门下省检正诸房公事吕祉权兵部侍郎起居郎兼侍讲兼资善堂赞读朱震试中书舍人升翊善时户部惟致远独员乃命祉兼权户部祉言国家所务财用为先尝窃计一岁之入不足以供一岁之出此臣所深忧也然有三说焉一曰节二曰为三曰得人盖今日支费百出固有不可节者亦有不可不节者今日利源废坏固有不可为者亦有不可不为者内自朝廷外至州县官吏甚众惟得其人而政以举则奸无所容利归公上矣于是可节者能节之可为者能为之何患财赋不饶裕哉祉又言东南数路监司郡守仅有国家前日十之二三而吏员猥冗每一阙待次者三四人若知县阙则并属吏部不许堂除顾所荐虽材将何以处之监司郡守所差下人如实有才当不次用之苟或不才岂可待次宜令并罢然后于籍记所举人内参考除授庶几可以得人自公正之路塞荐举之法坏而入仕者一任用举主阙升可得小邑两任用举主改官可得大邑彼为监司为郡守者固许荐举也岂尽公正乎又吏部注拟乃止循资格不闻曰某人名次虽低而材业优某人名次虽高而材业劣如前世铨衡真有所去取也选法已弊不可复革应繁难知县阙宜尽归于朝廷然后于籍记所举之人内宜参考除授庶几诸邑亦可以得人矣汉宣帝时二千石有治理效辄以玺书勉励增秩赐金或爵至关内侯公卿阙则选诸所表以次用之用为公卿者皆更治民以考功是故汉之良吏于斯为盛号中兴焉今且选侍从卿监郎官出为监司郡守若侍从卿监郎官有阙宜擢监司郡守补之朝廷用人之路不一或以文学或以操行或以高科或以故家独无以治县有政绩而擢用者今若馆职寺监丞编修计议之类有阙于知县中擢用其治行尤异之人或即除监司郡守亦不为过也如是则人知劝矣令得人则一邑治守得人则一郡治监司得人则一路治合诸路为天下则治岂难致哉恢复之图无以易此 直龙图阁主管亳州明道宫潘良贵试秘书少监趣赴行在 尚书工部员外郎程克俊守兵部员外郎右朝请大夫枢密院计议官吕丕问行工部员外郎左朝请郎主管台州崇道观陶恺为金部员外郎恺悦弟也与丕问皆召对而有是命丕问乞补外乃除知处州 
甲寅尚书度支员外郎何悫为右司员外郎太府寺丞都督府干办公事王良存为度支员外郎悫资阳人已见绍兴二年 
　　丙辰故武显大夫应天府兵马钤辖孙安道特赠右武大夫忠州剌史官其家二人以枢密院计议官徐康言其死节也安道死节事见绍兴二年十月 左承议郎新知台州郭东罢东守徽州盗未至而遁及是抆拭用之中书舍人胡寅奏东苟贱无耻台虽小郡然陈槖以循吏受赏矣柯棐继之已是不称重以郭东所谓一暴而十寒也诏书铨量澄汰如东者其当之命遂寝 
丁巳秘书郎何抡守秘书省著作郎 诏福建收买末茶指挥勿行 
戊午监察御史王缙为殿中侍御史 左从政郎枢密院计议官李采为左宣教郎以荐对也 故集英殿修撰周鼎特赠徽猷阁待制以其家援党人例有请也制曰朋党之论不闻于帝王盛时而起于汉唐之季世夫举贤才之士以党名之其效至于戎马生郊中原板荡既往之祸岂不痛哉朕用惩之是以尽湔沉冤激劝百寮为永世之戒鼎秉心端亮尽言无讳受材肃给所至有声昔蒙邪慝之名今见忠良之实西清次对追贲九泉尚其有知服我休命鼎崇宁刑部侍郎以尝上书入邪中籍待制以上第三十八人 诏粮料院将见行条法及前后续降申请指挥编集成册次第经由太府寺户部看定用印给付如有抵牾疑惑申明朝廷可否行下用言者请也此与今年十二月王俣奏请相关 
己未御笔比览元符谏臣任伯雨章疏论章惇蔡卞诋诬宣仁圣烈太后欲追废为庶人谁无母慈何忍至此赖哲宗皇帝圣明灼见不从所请向使其言施用岂不蔑太母九年保祐之功累泰陵终身仁孝之德自朕纂服是用痛心昭雪党人刊正国史虽崇宁而后迷国猥众推原本始实自绍圣惇卞窃位之时而奸慝未彰将何以仰慰在天称朕尊严宗庙之意可令三省取索议罪来上当正典刑布告天下先是伯雨之子起居舍人申先乞赠其父官因上伯雨谏疏赵鼎留身奏惇卞罪恶遂赠伯雨右谏议大夫而有是旨 吏部员外郎董弅言仰惟太祖皇帝受天明命削平僭乱混一区＜宀禹＞建万世不拔之基垂子孙无穷之祚即其功德所起则有同乎周之后稷乃若因时特起之迹则无异乎汉之高帝魏晋而下莫可拟伦是宜郊祀以配上帝祫享以居东乡之尊传千万世而不易者也国初稽前代追崇之典上及四世故于祫享用魏晋故事虚东乡之位逮至仁宗皇帝嘉祐四年亲行祫享之礼尝诏有司详议太祖皇帝东乡用昭正统之绪当时在廷多洪儒硕学佥谓自古必以受命之祖乃居东乡之位本朝太祖乃受命之君若论七庙之次有僖祖以降四庙在上当时太祫止列昭穆而虚东乡盖终不敢以非受命之祖而居之允协礼经暨熙宁之初僖祖以世次当祧礼官韩维等据经有请援证明白适王安石用事奋其臆说务以势胜乃俾章衡建议尊僖祖为始祖肇居东乡神宗皇帝初未以为然委曲访问安石乃谓推太祖之孝心固欲尊宣祖自宣祖而上孝心宜无以异则尊僖祖必当祖宗神灵之意神宗皇帝意犹未决博询大臣故冯京奏谓士大夫以太祖不得东乡为恨安石肆言以折之已又欲罢太祖郊配神宗以太祖开基受命不许安石终不然之乃曰本朝配天之礼不合礼经以此事未害逆顺大伦姑未暇厘正一时有识之士莫敢与辨元祐之初翼祖既祧正合典礼至于崇宁宣祖当祧适蔡京用事一遵安石之术乃建议请立九庙自我作古其已祧翼祖及当祧宣祖并即循旧沿至今太祖皇帝尚居第四室遇大祫处昭穆之列识者恨焉臣窃谓王者奉先与臣庶异必合天下之公愿垂万世之宏规匪容私意于其间祖宗功德之外亲尽迭毁礼之必然自古盖未有功隆创业为一代之太祖而列序于昭穆之次者也亦未有非受命而追崇之祖居东乡之尊历百代而不迁者也是正阙违以契天人之望理固有待陛下孝通神明治法祖宗光绍丕图中兴圣绪嗣服之初郊见天地寅奉太祖以严配祀载举合宫之祭仍修并配之仪亶谐公愿兹者当省方驻跸之地肇建太庙以时享献用昭奉先之孝帝王盛德曷以加诸然则辨庙祧之次尊受命之祖固当远稽前代上宪祖宗以时厘正况今告朔时享荐新之礼既略举矣大祫之祀独阙而未讲诚欲修严旷典则东乡之尊谓宜先定夫宗庙事体至大至重有辄擅议罪当万死然私窃怀此久矣幸遇陛下隆宽逮下不间疏贱兹敢昧冒一言倘或可采乞从睿断举而行之天下幸甚臣谨按太庙九室之制始于唐之明皇非本于礼也而后之为说者乃迁就其事以谓三昭三穆与太祖祖功宗德三庙不迁为九庙蔡京之议祖袭唐制汉以高皇帝为太祖尊居东乡后世无有异论魏以武帝为太祖晋以宣帝为太祖盖皆以始封为据唐以景帝始封故尊为太祖其后追崇献祖而列景帝于昭穆礼官陈京抗论辨证前后二十年卒复其旧识者是之盖以景帝始封于唐事迹有类乎后稷要之非始封之君受命之祖不得居东乡由三代历汉魏以迄于唐无异道也我太祖皇帝开基虽与后稷异而创业实同乎高帝未闻汉以太公合食于祫而居高帝之上也今若正太祖东乡之尊稽古沿革委合礼经臣再考商周之兴太庙世远而群庙之主皆出其后故其礼易明汉魏而下太祖世近毁庙之主皆在太祖上于是禘祫不得如古制而汉魏之制太祖而上毁庙之主皆不合食唐以景帝始封故其后庙制既定始以献懿而上毁庙之主藏于兴圣德明之庙遇祫即庙而享焉是以别庙之祭以全太祖之尊当时刚劲如颜真卿儒宗如韩愈所议虽各有依据皆不能易陈京之说以其当理故也历代沿革具在谓宜博采而择取其当诏俟过防秋令侍从台谏赴尚书省集议闻奏 贵州文学丁特起特差鼎州龙阳县尉特起初见建炎元年 直宝文阁新知信州许亢宗卒 淮东宣抚使韩世忠遣统领官韩彦臣等袭伪镇淮军获知军成忠郎王拱等遣亲校温济献于朝诏贷拱罪以本官隶忠锐第五将上因言宿迁伪官本吾赤子他时边臣如此等小吏不须赏庶免生事今世忠既有请可量与推恩 
　　庚申集英殿修撰知衢州常同充徽猷阁待制提举江州太平观以同引疾有请也 
壬戌都督行府言右中散大夫知郴州许和卿治状有方欲从朝廷推恩令再任从之仍迁和卿一官日历不载和卿阶官今以明年八月二十八日和卿降官告词 
癸亥上策正奏名进士于射殿制曰朕德菲陋绍承大统遭家多难求济未获是以博延豪俊咸造在廷觊闻治道之要子大夫其必尽精极虑为朕言之盖闻在昔圣王之治天下正心诚意躬行乎上者固自有道乃措诸事业之间则或宽或猛或质或文或变通随时不胶于迹故其成效布在方册昭昭乎其可观也朕甚慕之越自即位九年于此矣思欲雪父兄之耻而复祖宗之烈夙夜祇惧罔敢荒宁而施为缪戾治效阙然深惟其故不惮改作间者乃下铨量之令以择吏而真才犹未显也严科敛之禁以恤民而实惠犹未孚也谨简练之法以治兵而冗食犹未革也夫吏道未肃民力未苏兵势未强朕之治所以未效也顾何以辑事功弭祸乱哉而建谋之臣并欲考课以议殿最省官以节奉稍力役不足以给调度也为之平准均输以佐之爵赏未艾也为之定武功之等纪律未明也为之参府卫之制凡若此者其合于古便于今乎其或有不然者耶虽然此治之迹也上之欲三辰明四序顺灾沴不生而动植遂性下之欲风化行习俗厚奸宄不作而中外协心兹可以占天人之助矣夫何敌不克何难不济兴复大业其庶几乎子大夫以为何修何营而可以臻此其条列而茂明之务适于用朕将有稽焉日历所载御试策问乃误取绍兴二年者今从会要先是翰林学士孙近言祖宗廷试进士置初覆考详定官盖欲参用众见以求实才自嘉祐间王安石充详定官始乞不用初覆考两处等第别自立等至今循袭为法如此则高下升黜尽出于详定官而初覆考殆为虚设欲望复用祖宗旧制如初覆考皆未当即具失当因依奏禀方许别置等第诏如所请于是右谏议大夫赵霈为详定官以试卷初覆考不同者具奏御宝批送编排官殿中侍御史谢祖信定夺祖信别有升黜悉依所定已而霈言如此是使编排官得以兼详定之职非特废法恐自此遂为定例望依崇宁令有隔二等累及五人各具合升降等第以闻从之近所奏在八月庚戌霈所奏在九月戊子今联书之 都督行府言以见管湖南水军及周伦等所部置十指挥并于手背上剌横江水军四字从之 
甲子上御幄殿阅试武举人弓马 韶州人陈裕特补进武校尉充广东经略司指使赐紫罗衫银束带以本司发到武艺程试合格也 起居舍人任申先兼权中书舍人 尚书仓部员外郎章杰主管台州崇道观从所请也 
　　乙丑诏右朝奉大夫主管台州崇道观吕省山免审量许磨勘省山大临子也初以补治三陵堤堰改京秩例当削官赵鼎以故家特有是命 
丙寅以平湖贼及虔州诸盗德音降湖广江西二十一州死罪已下囚徒杖并放时潭郴鼎澧岳复循梅惠英广虔吉抚汀南雄州荆南府南安临江军皆寇所蹂践及军行所经历州被贼之家验实与免科差及拖欠积欠各二年虔州强盗并依格追纳赏钱免拘籍田产其巳籍田产除已出卖外如子孙见存验实给还应民田官中见拘作营田者许请认归业应缘捕捉防托团结海船人户实曾立功之人并量度推恩 
丁卯故特进申国公章惇追贬昭化军节度副使故责授宁国军节度副使蔡＜棥心＞追贬单州团练副使各人子孙不许除在内职任用已未诏书也初议取惇卞亲戚在朝者并黜之赵鼎请黜子孙而不及亲戚上曰仲尼不为已甚如此行遣酌中翌日以惇孙左朝奉大夫主管台州崇道观杰知婺州太府寺丞仅提举江东常平茶盐公事给事中廖刚封还敕奏言杰仅贤否固未论盖未闻方暴其人之罪恶以正典刑而择官以处其子孙者也婺为名郡杰以宫祠得之不谓之迁可乎监丞平出才当得通判耳仅提举一路号称使者非迁而何臣恐天下有以议政刑之得失号令之不常如此何足以示劝惩臣愿姑依已降指挥与仅等在外合入差遣毋令太优庶解中外之惑事干国体臣不得而默乃诏二人并与在外宫观中兴圣政史臣曰理能正于人之心而治不足以达于天下者未之有也天下之乱非自为之也必有害常丑正者取三纲九法汨陈而倒行之以致于乱矣而人心之不泯者犹在也举而明之乱可使治亦岂其自治哉理在其心者固先之矣绍圣二奸为国产乱以绝天之理其忍哉高宗诛奸于既死其得拨乱反正之理乎 淮东宣抚使韩世忠妻秦国夫人梁氏卒诏赐银帛五百匹两 尚书驾部员外郎辛次膺移仓部
  </div>
  <div class="pagination">
   <a href="建炎以来系年要录_page27.html">
    上一页
   </a>
   <span>
    ...
   </span>
   <a href="建炎以来系年要录_page23.html">
    23
   </a>
   <a href="建炎以来系年要录_page24.html">
    24
   </a>
   <a href="建炎以来系年要录_page25.html">
    25
   </a>
   <a href="建炎以来系年要录_page26.html">
    26
   </a>
   <a href="建炎以来系年要录_page27.html">
    27
   </a>
   <span class="current-page">
    28
   </span>
   <a href="建炎以来系年要录_page29.html">
    29
   </a>
   <a href="建炎以来系年要录_page30.html">
    30
   </a>
   <a href="建炎以来系年要录_page31.html">
    31
   </a>
   <a href="建炎以来系年要录_page32.html">
    32
   </a>
   <a href="建炎以来系年要录_page33.html">
    33
   </a>
   <span>
    ...
   </span>
   <a href="建炎以来系年要录_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
