<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 502 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 502 页/共 607 页
  </h1>
  <div class="content">
   皇城使、利州刺史、内侍押班赵世长为昭宣使。
　　中书省言：「刑房断例，嘉佑中宰臣富弼、韩琦编修，今二十余年。内有该载不尽者，欲委官将续断例及旧例策一处看详情理轻重，去取编修成策，取旨施行。」从之。（绍圣元年十一月己亥可考。）2011诏吏部、殿前司选差大使臣二人，充广南西路经略司准备差使，小使臣三人、殿侍三人，充准备指使。仍各选一倍，赴枢密院呈检定差。以经略司言本路官阙故也。（新无。）
　　权发遣熙河兰会经略司公事刘舜卿言：「本路□员稍多，相度到存减关堡官员数。」从之。
　　又言：「西蕃阿里骨为进奉所得回赐物色数少，乞依旧例。」枢密院言：「所赐比元丰四年以前旧例已为数多，其逐次回赐，并于进奉物估价外添二分支赐，亦无裁减。」诏舜卿详此委曲，说谕令知。（新无。）
　　户部言：「籴买粮斛，除陕西、河东、河北依旧例外，余路欲乞转运司遇阙少年额，听于提刑司依常平钱元价兑籴，仍先桩拨价钱。不桩钱而劶支用，依擅支封桩钱物法。」从之。（十一月二十七日可并此。）
　　中书省言：「臣僚上言，元丰荐举令，被旨特举官者奏讫，具所举官报御史台。比诏大臣荐馆职，又设十科举异材。请并依元丰令关报御史台，非独内外之臣各审所举，庶使言者闻知，得以先事论列，不误选任。」从之。上言者，御史孙升也。（升奏议第二卷有此章，贴黄论近臣荐王巩不当，或可增入。）
　　兵部状上槽马草料等，将逐路省费钱物免封桩，令转运司出备等事。诏逐路转运司将所认省费钱物应副新复诸监草料、请受等使用，如有剩数，即依旧封桩。（三年四月二十七日编录册载此。）
　　刑部言开封府首获畿内逃军，杖罪详部，送往营县施行。从之。以前此开封府言应获畿县逃军即送往营县，而刑部以谓徒以上罪不免解府故也。（新无。）
　　蔡硕奏：「臣僚论奏臣任军器少监任内公事付大理寺，缘少卿杜纯并纯弟右司郎中纮、左司郎中刘奉世、监察御史孙升皆有私雠，乞别推。」诏开封府根究，纮、奉世免签。（政目十一月四日事。按实录，此月十四日，朝奉大夫莫君陈、奉议郎杜纯为大理少卿。又按此月六日，王觌云云，并此蔡硕奏，则纯为大理少卿必在九月十四日矣，不应十月十四日方与莫君陈同除也。政目既于四日书蔡硕奏，又于十四日如实录所书，疑政目十四日所书盖误，而实录又承其误也。今削去十四日所书。刘奉世改左司，在此月二十二日。）
　　己未，权发遣秦州兼管勾秦凤经略安抚、都总管司【六】范育言：「知州系都总管、安抚使、都钤辖，其将下公事乞不许通判同管【七】。」从之。
　　庚申，枢密院言：「诸路将兵那移阙人处，自有近降朝旨合申枢密院外，若本处依自来条例差使，即不须申。其元丰将官敕军防令差讫申枢密院一节，欲乞删去。」从之。
　　右司谏王觌言：「臣伏见给、舍、左右司郎官等，见准朝旨，相度裁减入流人数。臣窃见文臣与武臣任子之法，殊有未均。文臣承议郎班列既在武臣诸司副使之上，而诸司副使虽常调皆得任子，承议郎以上至朝请郎非带职者皆不得任子。以品秩言之，武臣视文臣若皆常调，虽诸司使犹未可以任子也，况副使哉。盖前日诸司副使员少，任子不多，而入流之人未□也，推恩稍广，无所不可。今副使员多，任子者觽，而入流之人□甚，则理当比类文臣，重别立法。伏望圣慈指挥下有司，与前项裁减入流事一处相度施行。」（觌章疏自注云：十一月六日上殿札子。）
　　又言：「臣伏见前军器少监蔡硕与窦长裕、刘仲昕等使用官钱公事，先系工部根究，累月不决，遂送大理狱，亦复累月未见结绝。今窃闻因蔡硕陈诉，又移送开封府。伏缘府司及左右巡院自来以公事繁□，于推鞫不得专一，上件公事若送开封府，必更迟留，别致生弊。况窦长裕、刘仲昕主管官钱至多，未见归著者不少，若蔡硕委曾用过官钱，则刑名不轻，其于推鞫，理当审重。硕乃是前宰臣蔡确之弟，爱憎恩雠，易生议论，夤缘请托，亦合关防。臣欲乞朝廷于臣僚中选择公正之人，置司推勘，庶几得其情实，庶免更致淹延。」（觌章奏自注云：十一月七日。）
　　侍御史王岩叟亦乞置司推鞫，诏差监察御史韩川、刑部郎中祝庶。（岩叟与觌乞别置司，及差韩川、祝庶，并据政目。）
　　诏：「庄宅使、知保州高遵治久历外任，治效有闻，可特除引进副使、遥郡刺史，赴阙供职。」（御集十二月六日下。）
　　又诏：「扬王、荆王男各已长立，未有学官。可于今朝官内选差文臣一员，充诸王府小学教授。」（御集十二月六日下。）
　　辛酉，张端落致仕，依前朝散郎。（当考。）
　　丙寅，刑部尚书苏颂兼详定重修敕令，御史中丞傅尧俞兼看详诉理。
　　诏开封府奏断公案，如因论诉，许御史台取索。（日录云：「先是，元丰中已有成法，其后以御史孙升【八】言，虽不因论诉亦许取索疏驳。至是，开封府复言之也。」自「先是」至「复言之」，新录并因旧录，要合削去。）
　　刑部言在京刑狱所差狱子取受，依重禄法【九】。从之。
　　丁卯，广州东莞县添摄官一员监税。先是，民庶上言，县东三十里有曲龙场，课利至薄，乞移官吏于县，其场许人买扑。下转运司相度以闻，故有是诏。（新本削去。）
　　戊辰，追封故越国贤惠长公主为大长公主。
　　资政殿学士、知江宁府王安礼知扬州，龙图阁待制、知宣州蔡卞知江宁府。
　　枢密院言：「秉常卒，已差金部员外郎穆衍充祭奠使，供备库副使张楙充吊慰使。夏国近遣进物色，系进奉太皇太后、皇帝两殿。」诏：「依明道元年例，共差穆衍、张楙再押赐赠奠安葬物各一番，仍依近皇帝所赐物色数目支赐，令学士院别降祭文、诏录各一。」（十月十六日差穆衍，十月二十六日差张楙。）
　　太师文彦博言：「乞请罢男贻庆升理运判资序，及明堂大礼以在病假，不获陪祠宿卫，其锡赐乞依例半给。」并从之。
　　己巳，吏部言：「诸色人援引旧例侥求入官者甚觽，小不如意，则经御史台、登闻鼓院诉理。若不约束，窃恐入流太□。请今后诸色工匠、舟人、伎艺之类，初无法合入官者【一○】，虽有劳绩，并止比类随功力小大支赐，其已前未经酬奖者亦如之，则侥幸之路塞而赏不至滥。」从之。
　　户部言：「准敕，都大提举清河辇运司依旧以广济河都大管勾催遣辇运司为名。今相度应官司涉辇运司职事，并用申状，仍许按举。」从之。（诏复广济河催遣辇运司玉牒。）
　　荆湖南路安抚、转运司言：「准敕相度邵州弩手上番事，今莳竹县临口等寨铺管内溪峒人户，近方归明，蛮性未驯，乞依旧轮差弩手防拓。」从之。
　　庚午，诏：「勾当皇城司三年无过犯者，与转一资。皇城使、遥郡刺史以上，与子之有官者转一资，无子者许回授，有服亲减一年磨勘，再任满者减二年磨勘。皇城使及遥郡刺史以上，许回授与子，如无子，与有服亲，仍减一年。见任官准此。」
　　太师文彦博言：「尚书省二十四司郎官迁改不定，往往未能周知本案事务。欲令左右司点检勘当，定为式例，左右丞覆视。刑部尚书苏颂熟知台省典故，亦乞委之详定。兼尚书省见裁减六曹、寺、监迂枉文字，欲令苏颂与左右司共同看详结绝。」并从之。
　　辛未，利州路提刑司言：「准敕，应天下免役钱并罢，依熙宁元年以前旧法差役。今本路惟文、龙二州系教阅保甲，准条每年农隙日勾集按阅，缘其间亦有充役之人，欲乞并依府界、三路指挥，权免冬教。」从之。（七月九日、八月十八日可考。）
　　枢密院言：「剩员上番，日破口食，若数多可以分番，即不须别支，缘未有明文。」诏剩员数多处，许差二人当兵士一名，仍分番。
　　壬申，给事中胡宗愈为吏部侍郎，朝散郎、直龙图阁顾临为给事中，司农少卿马默为河东路转运使，秀州刺史、提举醴泉观向宗良为京东西路钤辖，从所乞也。
　　诏司马光西京园宅及赐书，令子康照管，不得破动。（政目十八日事。）左谏议大夫鲜于侁言康伯父中大夫致仕旦者所为无状，每责康要求财物故也。（此据密疏增入。）
　　殿中侍御史吕陶奏：「伏见利州路转运副使蒲宗闵始附会李稷，以卖茶为名，兴贩诸物，贪息冒赏，累次迁官。明堂赦后，有利州衙前何宪等乞除免市易等钱，宗闵一切不为受理。伏望早赐责降。」诏：「蒲宗闵等先次放罢，仍令本路提刑司体量诣实闻奏。」（此据密疏十月十一日间事，今因实录十一月十八日岑象求除利州路运判附见。蒲宗闵放罢，更须考详。）
　　左司谏王觌言：（觌自注：十一月十八日上殿札子。）「臣近以为马事不经由驾部，高丽、夏国进奉不经由鸿胪，失本末之序，有害官制，非经久之道。其状于九月二十八日投进讫，至今未蒙施行。臣窃以朝廷改更政事，皆出不得已，若可以改、可以无改，则不若因仍旧贯之为愈也。况徒致纷更之劳，未见其利，且复有害者，又可以轻改哉？夫尚书省六曹无所不统，实姬周六官之遗法也。今内则寺、监分治场务，外则监司分治郡县，而六曹二十四司行其政令焉，乃上下相维之序，不可乱也。若使驾部不得预太仆之马政，何异提刑司不得预州县之刑狱，转运司不得预州县之钱谷哉？于州县则便矣，论朝廷之纲纪则非也。使鸿胪不得预高丽、夏国之朝贡，而专之于主客，何异州县不得治刑狱、钱谷，而专之于提刑、转运司？于提刑、转运司则专矣，论朝廷之纲纪则非也。诚使如建议者之意，以谓马事不经由驾部而后功可成，则是省曹有害于寺、监，而凡事在于寺、监者，省曹皆可以不预矣，何独驾部也？谓高丽、夏国朝贡不经由鸿胪而后事可济，则是寺、监无益于省曹，而凡事在于寺、监者，皆可以归之于省曹矣，何独鸿胪也？若此，则场务亦可不隶寺、监，而省曹亦可专领场务矣。太仆不肯领车营、致远等务，而归之驾部，是也。以至凡所谓法度纲纪者，颠倒错乱，无所不可矣。此岂陛下增修典法，欲以维持长久之意也？臣窃为朝廷惜之。伏望圣慈特赐指挥，检会臣九月二十八日奏状，早赐施行。」
　　贴黄称：「马事不经由驾部，此太仆寺之所欲也。大凡欲专权而自快者，皆恶于属人。如张诚一用事之际，尝领牧马矣，亦不肯有所属，朝廷俯从其意，亦欲其有成而已。诚一岂不专哉？然终以败事而无所成就，此非驾部之为害也明矣。今太仆已欲袭蹈诚一之迹，可复许哉？臣谓若使驾部预太仆之马政，决不为马政之害，而亦须有补及可以存朝廷之纪纲也。惟圣慈详察。」（十二月十四日可考。）
　　朝请郎、行鸿胪寺丞何琬为江南西路转运判官。
　　先是，琬自通判秦州除淮南东路提举常平，到任未几，提举官俱罢，（除常平在元丰八年十一月七日，罢提举在元年闰二月二十八日。）又除开封府界提点，令待黄实阙，寻改知复州，未赴。御史孙升奏：「琬立志不阿，当官有守，先帝擢为江南东路提举官，再召赴阙，为司农寺丞，又除江东路转运判官。在任日，独力按发知江宁府吕嘉问违条修建精义堂奸赃不法等事，忤犯权要，招结怨雠，嘉问坐是贬责，琬由此为公论所称。先帝知之，就移琬荆湖南路提点刑狱。因丁母忧，服阕，再除梓州路提点刑狱。且吏部常调，服阕犹与近地，而琬母丧方终，有父垂老，乃得川远路分。盖琬曾为□充所荐，在江东日，按发吕嘉问不法形迹，转运使孙珪出巡，奏论前宰相女婿蔡卞朋党。执政者既深恶□充而私吕嘉问，孙珪、蔡卞乃其亲党，及琬再三以父年老巡白，宰相遂忻然许诺，令具状自陈。琬不悟其机，寻以状诉，实时遂送吏部。夫父母年老，辞免远官，人子之情。身为执政大臣，不以至诚语下，而为欺绐以报私雠，士论薄之。是时，琬之雠人吕嘉问适为吏部郎中，深快其意，遂不与琬正资序，止授秦州通判。至元丰八年十一月内，就移本路提举官。当是时，执政者既自愧欺绐之非，为士论所薄，又知已有罢诸路提举官之议。淮东提举黄实及知县资序，而知枢密院章惇之外甥、宰相蔡确之门人、实父好谦方入为省郎，（好谦为驾部，在八年七月六日。）既恐黄实资序不正，非次罢归，又欲实与好谦相近，遂先除实为开封府界提点，而就除何琬代之，以厌士论。琬到任才三月而罢。盖府界提点，自来任提刑资序人或择台阁之有闻者，黄实以知县资序为之，而父好谦见为省郎，父子同郡守官无异，何幸之甚也。琬为提举官三月而罢，自替罢扶持老父，牢落都城，方又远涉重江，何独不幸也。孤寒之与有力，相远如此！臣窃睹朝廷登用正人，开公道，久冤宿枉咸蒙昭雪，而琬先朝两除提点刑狱，止因父年老巡白，为执政所绐，废坏资任，抱负抑屈，独未为朝廷所知，此臣所以为言也。何琬本两浙处州人，父年七十八岁，伏望圣慈详择，特降指挥，除琬一近乡差遣，不独伸屈抑之冤，足以广孝治之德。」
　　贴黄：「孙昌龄，两浙常州人，以父年老，三任本路提刑、转运。近除昌龄知福州，以其亲老，又移本路苏州。伏惟朝廷恺悌均一之政，岂独及昌龄一人而已。」奏入，乃除琬鸿胪寺丞，于是将漕江西，踰月，又改除开封府界提点刑狱。（黄实除府界提点，在元丰八年十月十八日。何琬代实，不见所除月日，其改知复州及为鸿胪丞，实录皆不书，政目亦无之。今因将漕江西，附见升奏。改除府界提刑，在十二月二十四日，今并入此。要考何琬始末，故详着之，须别删修。二年十月八日，朝请郎何琬为工部郎中。）
　　乙亥，于阗国遣使入贡。
　　丙子，左司郎中、权枢密都承旨刘奉世为起居郎，礼部员外郎孔文仲为起居舍人，中散大夫、集贤校理王鴋判登闻谏院，仍赴馆供职，兵部员外郎叶祖洽、比部员外郎钱长卿并除集贤校理。
　　文彦博言：「祖洽熙宁进士首选，今十七年，觽谓淹滞。长卿尝譔答高丽国书本，先帝称之，与孔文仲皆曾为校书郎，偶于未复馆职以前就迁省郎，不该新制。乞并加近上职名。」缘此三人亦无人援例，于是文仲迁右史，而祖洽、长卿有是命。（旧录但书祖洽、长卿除校理，不带见所居官，亦无缘由。今以文彦博奏增入。）
　　前内殿崇班谢良佐叙复元降内侍省祗候高班内品。良佐尝坐将妇人入家等罪，特旨放归田里，永不收叙。看详诉理所以为情可矜恕，故有是命。
　　枢密院言，广州体访得拥峒作过人岑探率髃党四五千人围新州。诏令东南路第六将部领全将兵前去照应，仍立赏募人捉杀。（立赏在二十四日，今并书。蒋之奇传：「八月四日，之奇除集贤殿修譔、知广州。其十月，新州贼岑探攻新州，旁近捕盗官以城陷闻，府帅以闻于朝，且檄江西钤辖司发兵讨贼。探以妖术惑觽，聚党二千余人，谋先取新州，经略番禺，奄岭南而尽有，势张甚。官吏至佩印绶逃去，帅府所遣将畏挠不敢进，纵兵掠杀旁近乡民，以效首虏，因利其赀财，岭南萧然不聊生。之奇道闻之，即奏请以重赏募捕首恶，除岑探不赦，凡胁从者许自陈，得以除罪，又飞檄榜示所以捕擒魁首、宥胁从之意。既至，遣兵马钤辖杨从先往讨之，授以方略，得尽获诸将，且说令生致渠魁。从先遂擒探于茶坑，送广州伏诛。」明年正月二十日，获岑探。）
　　相度河北水事张问言：「臣至滑州决口地分，相视得迎阳埽至大、小□埽水势低下，旧河淤抑，若复旧道，恐功力难办。请于南乐大名埽地分开直河并签河，分引水势，以解北京向下水患。」从之。（张问旧传云：「河失故道，诏与都水使者王令图行视。问以澶渊故道淤淀已高，可凿土山浚水入孙村口，迁商胡故道，则东流可复。朝廷从之。既而论者不一，问议亦寝。」新传乃削去此段，不知何故。问以九月二十二日使河北，十月五日，令图乃除都水。政目云：「张问乞于南乐大名埽开签、直河引水入孙村口，役春夫万五千，可纾解下流水患，从之。」十二月六日，又云：「大名府奏引河近府不便，诏问再视。二年二月八日，竟开河。」）
　　新知大宗正丞事胡宗炎为将作少监，从文彦博荐也。
　　门下侍郎韩维言：「天下奏案必断于大理，详议于刑部，然后上之中书，决于人主。近岁有司或昧于知法，或便于营己，但因州郡所请，依违其言，即上中书，贴黄例取旨，故四方奏谳日多于前，欲望刑清事省难矣。今具修立到条：大理寺每受天下奏到刑名，疑虑情理可悯、情重法轻、法重情轻公案，须分明铺坐疑虑可悯、情法重轻等条。若无上项情状，即具合用敕律何条断遣，刑部看详，次第申省取旨。」诏刑部立法以闻。维又请自今每近大礼，令刑部、大理寺、开封府公事并依常时行遣，更不减促日限；罪人情□重在害理难宽释者，别为一等，从上奏断。从之。（此与范伯禄相关。）
　　吏部言：「准敕：『尚书、侍郎、内外学士、待制、两省、台官、左右司郎官、诸路监司，各限一月，同举公明廉干、材堪治剧及系合入知县或县令一员，令吏部不依名次，差充重法地分知县、县令，次差贼盗多处万户已上县。任满，委监司保明治状，作三等推赏。有任满酬銟者，听从重。仍令吏部详立考较等第以闻。』今详到考较等第，其旧有任满酬銟者听累赏。」从之。（七月二十二日，上官均奏乞十科外增举能治剧者【一一】，盖及今始采服其言也。新、旧录差错，具注在五月六日并七月二十一日。）
　　丁丑，诏以府界，京东西路灾伤，权罢明年黄河年例春夫；如系干河防紧急，来春须令兴役，即计定的确夫数以闻。
　　注　　释
　　【一】苏辙原作「苏轼」。按本书卷三七三元佑元年三月论三省事多满责中涉及裁减重复者，乃右司谏苏辙而非苏轼；又栾城集卷三七论三省事多满责状，与前引本书内容相同，今据改。
　　【二】成资以上「上」原作「下」，据阁本及宋会要选举二八之一八改。
　　【三】张□原作「张升」，据宋史卷三一八、东都事略卷七一本传及宋史卷一二仁宗纪、卷二一一宰辅表、涑水纪闻张□条并注改。
　　【四】彼缘市易冒赏之人「冒」原作「买」，据阁本改。
　　【五】并先计息而取赏「先」原作「免」，据阁本改。
　　【六】权发遣秦州兼管勾秦凤经略安抚都总管司「管」下原衍「内」字，据宋会要职官四一之七七删。
　　【七】其将下公事乞不许通判同管「公」字原脱，据阁本及宋会要职官四一之七七补。
　　【八】御史孙升「御」原作「长」，据活字本改。
　　【九】依重禄法「禄」原作「录」，据阁本改。
　　【一○】初无法合入官者「合」原作「令」，据阁本、活字本及宋会要刑法二之三七改。
　　【一一】上官均奏乞十科外增举能治剧者「十」原作「上」。按本书卷三八三元佑元年七月丁丑条，监察御史上官均奏请「于十科外更益以材堪治人能拨烦者，别为一科」，此处「上」显为「十」之误，故改。
续资治通鉴长编
卷三百九十二
卷三百九十二
　　起讫时间 起哲宗元佑元年十一月戊寅尽其月
　　卷　　名 续资治通鉴长编卷三百九十二
　　帝　　号 宋哲宗
　　年　　号 元佑元年（丙寅，1086）
　　全　　文
　　十一月戊寅，起居郎苏辙、起居舍人曾肇并为中书舍人，肇仍充实录院修撰。
　　侍御史王岩叟言：「臣闻有旨召起居舍人曾肇试中书舍人，士大夫相顾而笑，不以为允。伏以中书政事之本，天下治忽休戚之所系，其得与丞相、侍郎可否国论者，惟二三舍人而已。陛下察其重轻何如，岂当苟循资地，妄以授人也？谨按：肇天资甚陋，人望至卑。早乘其兄布朋附王安石，擅权用事，朝廷美爵，如取于家，故肇因缘得窃馆职。素无吏能，而擢领都司；殊昧史材，而委修实录。每一除改，士论每切非之。文章、学识皆无可称，何足以代王言而预国论？方陛下极天下之公，简拔英髦，耸动多士，不可以凡材间煺清近，累陛下知人全美。伏望圣慈因其辞免，特赐允从，以厌公议，并谕柄臣别加精择，庶几名器增重，不为贤能之羞。」
　　又言：「臣伏以谋人之国，要在防微。天下之微，固莫微于君子方盛而潜消，小人正衰而暗长。在剥惟六三无咎，于临即八月有凶。圣人用心，其于抑阴而佑阳，可谓至矣！臣之愚忠，正在于此。按：曾肇乃奸臣曾布之亲弟，布之盗窃名器，蠹国家而误苍生，与吕惠卿罪恶无异，当时天下谓之曾、吕。布方怙宠弄权，肆为欺罔之时，肇盖有助威之力焉。布妄言郑州可废为县，朝廷遣肇覆按可否，肇不以郑人之情乃归告于上，而合兄之言，诳主之听，以为可废，而遂废之。由肇一言而使一州之民受弊者几二十年，赖陛下方复之。则肇之助布欺罔，不为无迹矣。人物凡下，不为士论所与，独凭借其兄，玷尘清选，积累侥幸，至于今日。以言观行，不闻附正之风；以迹论心，未测朋奸之计。安可进居要近，擢掌丝纶？朝虽乏材，何至及此！愿陛下味臣之言，察臣之意，区区所忧，盖亦不在肇也。其中书舍人除命，伏望早赐追寝。」贴黄称：「前起居郎满中行、林希皆以公议不与，陛下即行罢黜。今曾肇若比中行，则无场屋声名；若比林希，则无出人词艺。岂可反容忝冒，以为公朝升黜之累？伏望圣慈早赐宸断。」
　　又言：「肇进身之初，即不由公道，全是私恩。试教授日，其兄布已在要路，自作试官，定肇为第一，士论莫不讥笑。方布用事，无人敢言。不久又得馆职，以至后来升省司，入史局，迁起居，无不出于侥幸。今岂可直令侥幸作侍从也？爵禄，天下公器，虽朝廷苟欲私之，如天下公议何！陛下以天下公议付臣主张，臣敢不极尽愚忠，为陛下言之。陛下初以除张颉为户部侍郎，言者攻击至于再三，竟不从之，言者遂默，便为曾肇亦可如此。缘户部侍郎只是一有司之事，无预国论，但有俗材，皆可为之，不比中书舍人当天下枢机之地，须用贤才，乃允公议。今用非其人，物论不服，臣所以不敢遂已，期于必从而后已也。伏望圣慈深赐省纳。」
　　又言：「臣敢尽一语以评肇为人。按：肇当髃邪用事，既能挟附以贪荣；洎众正在朝，又解因缘而窃宠。行己不闻于一善，持心可见其两端。进列近臣，陛下何赖？且恐真贤解体，阴党动怀，贻患之深，不在今日。伏望陛下察臣微意，省臣累章，一判是非之归，以明邪正之异。」贴黄称：「肇自及第，便忝冒作教官，自教官即入为京师官，因缘侥幸，以窃荣进。至于今日，都不曾经历一日州县之职，未尝习知民事，岂可辄为中书舍人，预天下之政？伏望且令出补外官，使习知民事，他日用之，于肇不为无益。」
　　又言：「臣以除曾肇试中书舍人不协人望，连上四章，极谏公议，必已蒙陛下省纳。臣今访闻得执政大臣中见有与肇议姻亲者，切恐进呈之际，曲有营救，臣今密以奏闻，乞陛下先知。祖宗以来，擢用大臣，须取老练民事之人，未尝轻进一全不经历亲民者为侍从。今用肇为中书舍人，于肇则荣矣幸矣，然国家何赖？百姓何望？此臣所以区区为朝廷惜也。臣前为监察御史日，论奏给事中王震不曾历一日外官，侥幸以至清近，蒙陛下许其外补。今肇生平侥幸与震相似，亦乞且令试郡，以允公议。」
　　岩叟又言：「臣窃以中书舍人国家第一等名器，当得贤材以付之。臣为陛下惜名器，不为言一曾肇也。破臣之言者不过曰肇无显过。臣为陛下论人材，不争有显过无显过也。果其人大体是也，虽有显过，不害其为贤也；大体非也，虽无显过，谓之不肖可也。况如肇者，亦不可以为无过。方兄布舞奸攘权，附上罔下，内不闻有一善言规救其兄，外不闻有一所长自表于世，独见其能苟合诡随，潜行窃伏，以盗荣利耳。原心定罪，臣不知其何如人也。今议者皆曰肇虽资材鄙下，不能如布之奸凶，而性行阴柔，实亦髃邪之党与。前因蔡确喜爱，擢预史官，后缘张璪主张，进修记注，公议愤郁，固已甚矣。虽因缘资地，以至于此，然故事、近例，至此益当深观其人，不必须登掖垣也。一登掖垣，遂预国政，非复从来侥幸之比矣。不独非才玷累清选，他日乘间伺隙，浸引其类，则将奈何！此臣之所以为深忧，而言之不敢已也。臣当言路久矣，如布之大奸巨蠹，既未能为朝廷极口以言，请与惠卿共投四裔，而复坐视其党进居禁涂，扼天下之势，若又置而不争，则负陛下多矣。今执政大臣虽未能为陛下多进君子，且可为朝廷不添小人，天下之望亦足矣。肇之滥进，臣若不言，陛下既不怪臣，执政亦将见说，臣何苦力言而不止，此陛下所当察也。伏望圣慈以重惜名器为心，以采纳公议为意，特赐指挥，罢肇新命。」贴黄称：「肇平生进身皆出侥幸，今既得为中书舍人，则安知不侥幸得为两府？盖升此一级，便不可知，此又容之，则天下无公论甚矣。」
　　岩叟又言：「臣窃以百官之众，必皆用材，近臣尤当于百官中选材之高者为之，中书舍人在近臣中又为高选。未行官制以前，谓之知制诰，专行诰词，不预政事。自改官制，遂为中书属官，分押制敕，凡国之政令无一不预。故中书舍人不独取文学兼全，须责政事。臣伏见曾肇既无文学，又无政事，不可以当其任，累具论奏，乞行追寝，未蒙施行。缘此职所系国体甚大，不比其余职事，臣所以不避烦□，区区力言，愿陛下开纳。按：肇陋于文学而不习政事，皆有实状，非敢厚诬。昨宗正寺丞王巩，以人言罢黜为河南府通判，肇权当行告，纵示匿瑕，亦当止用平辞，而乃过为褒语，若特被选抡以宠其行者。其苟于徇情而不知大体如此。及试中书，所试制辞，以『王戎简要』对『黄霸循良』，搢绅士大夫无不传以为笑。盖其窘迫，别无故事可使，遂至于蒙求卷首牵引一句，此陋于文学，不可为中书舍人也。夫天下之至难而不可轻者，民事也。明哲之士，虽累历郡县，夙夜究心，犹有不达。况肇凡材，初官未经数月，遽以侥幸不公，遂为教授，教授仅成一考，又以因缘事势，便作馆职。一入国门，不复更出，叨荣冒进，以至于今。郡县之务、民物之情，何由得知？此不习政事不可为中书舍人也。中书舍人必籍此二者乃可为，今肇皆无之，不知何以称职。所以公议愤叹，皆谓朝廷不惜名器，妄以假人，臣实为陛下惜之。其人物之高下，党类之邪正，臣前累章论之详矣。」（肇行巩词云：「河南别郡，朕既以耆老大臣司其管钥，又择其贰，往裨政理。以尔名相之后，敏于艺文，将观汝能，出试民事，务安尔止，无怠厥官。」）
　　岩叟又言：「近臣举动，固自有体，大要必崇谦退，事敬畏也。一闻有言，则引咎自避，盖未尝有如肇方台谏交攻不已，而敢昂然出而受非常之宠命者也。肇之不知廉耻，不□议论而无忌惮乃如此，陛下欲辩君子小人，于此可见。至于肇除起居舍人，亦是五月四日张璪独在中书乘间进之，以为今日之地，非出至公也。」
　　岩叟凡八上章，皆不听，因乞罢言责，亦不听。及刘邠除中书舍人【一】，岩叟又言：「近除刘邠为中书舍人，命下之日，无贤不肖莫不称为得人，言责之臣固亦自喜，虽欲有言，不可得也。今既有中书舍人两员，则肇之非才，自可汰去，以允公议。」明年春，岩叟上章乞罢肇，卒不听。（刘邠除中书舍人，在十二月十六日。）
　　殿中侍御史吕陶言：「臣闻邪正必辨则国体尊，用舍至当则士论定。百直而一枉，则枉可以害直；百真而一伪，则伪可以乱真。方肃纪纲，宜重名器。臣伏见起居舍人曾肇操履偏诐，艺文浅浮。当吕惠卿用事时，肇兄布亦任要路，表里专纵，公为私徇，臣僚承迎风旨，荐肇充学官。既进所业，中书考为第一，缘此朋比，遂除馆职。晚因张璪汲引，备位左司，会史职有阙，乃以次补。且仕宦不历民政而领都司，学问不知本统而迁右司，固已不厌公议，无补盛朝，今乃擢居西掖，尤骇髃听。夫中书舍人之任，职清地峻，非他官可拟。外则典司诰命，以文章议论润色帝猷；内则分押诸房，以智识才虑参决几政。前世推重，谓之宰相判官，岂可因其序迁，辄尔虚授。况小人之进，亦以汇征，肇既忝冒此选，涉历贵权，则必援举其徒，布列要地，消长之变，安得不虑。此时进用，疑邪径之忽开；他日朋奸，恐横流之难遏。伏愿陛下深防事始，早罢诏除，上以清侍从之涂，下以慰搢绅之望。」
　　又言：「陛下除中书舍人二员，而言路独弹奏曾肇，则当与不当，自可见矣。伏望圣明裁察。」
　　又言：「臣再三为陛下忖度，此事极有未安。盖任人当否，实系治乱，正臣进则足以宁邦，邪士用则遂能害政，古今可监，理势必然。自陛下继统以来，拔擢端良，用舍之际务合至公，而小人余党尚在朝廷，既未能尽力屏除，岂可使开端幸进！防微杜渐，正在此时。且肇之奸回出于天礏，两端难信，其迹甚明。当吕惠卿用事之时，则朋比阿谀，竞为非义；至司马光当国之日，则矫伪修饰，欲作善人。推此而行，何所不至。陛下可保其不徇私乎？执政可信其不行险乎？既保而信之，则臣言殊不足取，罪在谴斥；若犹未也，则中书舍人之职，参议大政，不可辄委肇矣。况肇之兄布长于变诈，济以强悍，冒据要地，仅二十年，蠹国戕民，毒流天下。今虽出领藩镇，其心常有不平。肇于其兄岂能忘爱？一旦攀援而至，则必摅发素蕴，引类结徒，凶焰复炽，此不可不虑也。然议者谓肇粗有浮文，素无显过，进升西掖，资地宜然。臣愚窃谓此言出于苟偷之意，非为国深虑之说也。夫中材之士，牵于世利，而过有隐显，害有浅深。或一事之误，一节之阙，如邢恕之乖检审，满中行之附舒亶，林希之结张璪，则人皆得而知之，指为显过。若乃肇之包藏缘饰，善持两端，原始要终，大概邪险，人皆不可得而知，非若一事一节之误阙而可指名者。其过虽不显，而为害则不可不察也。伏愿陛下以阴长阳消为戒，以举直错枉为心，博采公言，收还新命，使小人无汇征之渐，则明主有极治之功。」
　　又言：「今之中书舍人，非若往年以他官知制诰者，盖分押中书诸房，与宰相共议政事，权任不轻，固宜谨择。今年五月中，肇自都司迁起居舍人，人皆以为侥幸太甚。臣是时奉使入蜀，不能力争而罢，遂使今日有此忝冒。朝廷既已失之于前，安可不救之于后也？」（范祖禹亦有言，乃六年七月九日事。）
　　端明殿学士、光禄大夫、新提举中太一宫兼集禧观公事、兼侍读范镇提举崇福宫，以镇力辞新命故也。（新命在十月十六日庚子，并入二十二日乙巳。）
　　先是，镇会葬永裕陵下，蔡京谓镇曰：「朝廷将起公矣。」镇变色曰：「镇以论新法不合得罪，先帝一旦弃天下，其可因以为利乎！」（蔡京问答，据邵伯温闻见录第十三卷。）及降诏令赴阙【二】，镇辞。又降诏曰：「西伯善养，二老来归；汉室卑词，四臣入侍。为我强起，无或惮劳。」镇卒辞之。朝廷起镇，盖欲授以门下侍郎，镇固不欲起，又移书问其从孙祖禹，祖禹亦劝止之。镇大喜曰：「是吾心也。凡吾所欲为者，司马君实已为之，何用复出也。」（诏词据墓铭，欲授以门下侍郎据范祖禹家传。绍兴初，蜀人杨大中者记镇遗事云：「元佑初公再致仕，宇文邦彦谒公，问公不起之由，公愀然不乐，曰：『事有太甚者，恐他日为朋党之祸。予先使人语君实、□夫，不吾信也。』此语公戒邦彦勿言【三】。未几，公薨，其后天下事果如所料。」此盖邦彦饰说，今不取。镇所以不起，祖禹家传得之矣。邵伯温云：「章惇、蔡卞欲追贬镇，蔡京劝止。」亦恐无是事，今不取，但附见。裕陵下之语，更须考详。）
　　正议大夫、知汝州章惇提举洞霄宫，从所乞也。（十月十八日，依旧知汝。三年二月十六日，复资政、越州。政目「章惇洞霄宫」下有「邢恕汝州」四字，当考。吕公着言：「惇父老，居苏州，今惇留汝州，上方以孝治天下，岂可使大臣失晨昏之养。」遂从惇请。此据丁未录。）
　　朝奉郎、直龙图阁范育为太常少卿。朝散大夫、校书郎□安诗为礼部员外郎。（二人合附章惇下正文，又恐于例未合，更详之。）
　　诏立赏捉杀新州贼岑探。
　　又诏诸道监司互分州县，每年巡遍。
　　又诏会圣宫应天禅院修奉神宗皇帝御容，令知河南府孙固提举，仍令京西转运司应副用度，礼部检举典礼。
　　开封府言：「自来京内藏匿窃盗及指引资给，除一犯杖依旧令众外，如再犯杖或一犯徒，并令众十日；三犯杖，邻州编管。」从之。（新无。）
　　枢密院言：「夏国遣使、副诣阙贺兴龙节，请依例赐银、绢、茶，回日降诏。」从之。
　　又言：「穆衍等申，差充祭奠吊慰夏国使，其将来过界，系两殿赐物排祭，未审如何排设。」诏：「候到延州依例施行，若无旧例，即作两祭排设。」诏：「同日祭吊，仍将太皇太后所赐祭吊在先。」（穆衍十月十六日差。）
　　权陕西转运副使、朝奉大夫叶康直为直龙图阁、权知秦州。权中书舍人曾肇缴还词头，曰：「臣窃以谋帅之难，古今所重，用人失当，误国非轻。况今羌戎虽屡入贡，而求地之请未已，款塞之约未坚。正当怀徕御备之时，一失其宜，贻患在后，守帅之任，尤当谨择。如康直者，素不闻有可用之材，就令小有材能，不过便佞捷给，欺诞傅会，至于应变将略，必非所长。平居应接，犹恐失其机会，一旦缓急，岂免败事？窃闻昨者兵兴，康直为转运使，调发刍粮，一路骚然，至今疮痍未复，则康直之材略可见矣。先帝以其措置无状，又随军入界，失亡为多，尝命械系，意欲诛之，而康直谄事李宪，卒赖以免，则其人又可知矣。考其已试，正当黜退，以彰先帝之明，岂可更加銟擢！方今内外文武之臣，资地材能，岂无一人在康直上者，而不次任使，实骇物听。况直阁美名，儒学高选，台省侍从多出于此，如康直常材，岂宜超授？窃恐命下之日，更致人言，上累国体。所有诰辞，未敢修撰。」（十二月六日，苏辙等缴。）
　　是日，御史中丞傅尧俞初视事，与侍御史王岩叟同入对，上谕尧俞曰：「用卿作中丞，不由执政，以卿公正不避权贵。如朝政阙失，卿等但安心言事，太皇太后主张。」
　　三省奏立经义、词赋两科，下髃臣议，从之。
　　己卯，承议郎、荆湖南路转运司管勾文字张组言：「天下重法已蒙寝罢，惟卖盐场务推行常平仓法尚存，乞罢盐法约束内依常平给纳法并所增支酬。」从之。
　　吏部言：「应六曹、寺、监及在京官司，不得将合出职吏人额外占留。」从之。以给事中钱勰言榷货务暗增吏额故也。
　　户部言：「淮南路提刑司乞罢保正、大小保长并年终供申开收刺状、都帐。本部勘当，若系不教阅去处，即三年一造保甲簿，逐州军依旧条具帐，申本路提刑司勾考，本司更不具都帐并刺状申户部。」从之。
  </div>
  <div class="pagination">
   <a href="续资治通鉴长编_page501.html">
    上一页
   </a>
   <span>
    ...
   </span>
   <a href="续资治通鉴长编_page497.html">
    497
   </a>
   <a href="续资治通鉴长编_page498.html">
    498
   </a>
   <a href="续资治通鉴长编_page499.html">
    499
   </a>
   <a href="续资治通鉴长编_page500.html">
    500
   </a>
   <a href="续资治通鉴长编_page501.html">
    501
   </a>
   <span class="current-page">
    502
   </span>
   <a href="续资治通鉴长编_page503.html">
    503
   </a>
   <a href="续资治通鉴长编_page504.html">
    504
   </a>
   <a href="续资治通鉴长编_page505.html">
    505
   </a>
   <a href="续资治通鉴长编_page506.html">
    506
   </a>
   <a href="续资治通鉴长编_page507.html">
    507
   </a>
   <span>
    ...
   </span>
   <a href="续资治通鉴长编_page503.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
