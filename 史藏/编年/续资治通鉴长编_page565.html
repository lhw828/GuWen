<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 565 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 565 页/共 607 页
  </h1>
  <div class="content">
   一、准元佑编敕，诸纲运船□到岸检纳税，如有违限，如限内无故稽留及非理搜检，并约喝无名税钱者，各徒二年。诸新钱纲及粮纲，缘路不得勒令住岸点检【七】，虽有透漏违禁之物，其经历处更不问罪，至京下锁通津门准此。
　　一、准元佑五年十一月十九日尚书金部符，省部看详，盐粮纲运虽不得勒留住岸，若是随船点检得委有税物名件，自合依例饶润收纳税钱，即无不许纳税钱事理，若或别无税物，自不得违例约喝税钱，事理甚明。
　　右谨件如前。若朝廷尽行臣言，必有五利：纲梢饱暖，惜身畏法，运馈不大陷失，一利也。省徒配之刑，消流亡盗贼之患，二利也。梢工衣食既足，人人自重，以船为家，既免拆卖，又常修葺，省逐处船场之费，三利也。押纲纲梢，既与客旅附载物货，官不点检，专拦无乞取，然梢工自须赴务量纳税钱，以防告讦。积少成多，所获未必减于今日，四利也。自元丰之末，罢市易务导洛司堆垛场，议者以为商贾必渐通行，而今八年，□无丝毫之效。京师酒税，课利皆亏，房廊邸店皆空，何也？盖祖宗以来，通许纲运揽载物货，既免征税，而龏钱又轻，故物货通流。缘路虽失商税，而京师坐获丰庶。自导洛司废，而淮南转运司阴收其利，数年以来，官用窘逼，转运司督迫诸处税务，日急一日，故商贾全然不行，京师坐至枯涸。今若行臣此策，东南商贾久闭乍通【八】，其来必倍，则京师公私数年后，必复旧观，此五利也。臣窃见近日官私，例皆轻玩国法，习以成风。若朝廷以臣言为非，臣不敢避妄言之罪，乞赐重行责罚。若以臣言为是，即乞尽理施行，少有违戾，必罚无赦，则所谓五利可以朝行而夕见也。贴黄称：
　　本州岛已具转般仓斗子二十人，不足于用，必致阙误事理，申乞依旧存留四十人去讫。其斗子所行仓法，臣又体访得深知纲运次第人，皆云行仓法后，折欠愈多，若斗子果不取钱，则装发更无斛面，兵梢未免偷盗，则欠折必甚于今。若斗子不免取钱，则旧日行用一贯，今须取三两贯，方肯收受。然不敢当面乞取，势须宛转托人，减刻隔落，为害滋深。伏乞朝廷详酌，早赐废罢，且依旧法。又贴黄称：臣今看详，仓部今来起请条约，所行仓法，支用钱米不少，又添差监门小使臣，支与驲券，又许诸色人告捉会合乞取之人，先支官钱五十贯为赏。又支系省上供钱二万贯，召募纲梢。如此之类，费用浩大，然皆不得利害之要，行之数年，必无所补。臣今所乞，不过减漤淮南转运司违条收税钱一万贯，纲梢饱暖，官物自全，其利甚大。（墓志云：朝廷从之，当检详。）又言：
　　臣近者论奏江、淮粮运欠折利害。窃谓欠折之本，出于纲梢贫困，贫困之由【九】，起于违法收税。若痛行此一事，则期年之间，公私所害，十去七八，此利害之根源，而其它皆枝叶小节也。若朝廷每闻一事，辄立一法，法出奸生，有损无益，则仓部前日所立斗子仓法，及其余条约是矣。臣愚欲望尽赐寝罢，只乞明诏发运使，责以亏赢而为之赏罚，假以事权而助其耳目。则馈运大计可得而办也。何谓责以亏赢而为之赏罚？盖发运使岁课，当以到京之数为额，不当以起发之数为额也。今者折欠尽以折会偿填，而发运使不复抱认其数，但得起发数足，则在路虽有万数簄虞，发运使不任其责矣。今诸路转运司岁运斛斗，皆以到发运使实数为额，而发运司独不以到京及府界实数为额，此何义也。臣欲乞立法，今后发运司岁运额斛，计到京欠折分厘，以定殿罚，则发运使自然竭力点检矣。
　　凡纲运弊害，其□有五：一曰发运司人吏作弊，取受交怨不公。二曰诸仓专斗作弊，出入斗器。三曰诸场务、排岸司作弊，点检附搭住滞。四曰诸押纲使臣人员作弊，减刻雇夫钱米。五曰在京及府界诸仓作弊，多量剩取，非理曝扬。如此之类，皆可得而去也。纵未尽去，亦贤于立空法而人不行者远矣。何谓假以事权而助其耳目？盖运路千余里，而发运使二人，止在真、泗二州，其间诸色人作弊，侵扰纲梢于千里之外，则此等必不能去离纲运而远赴诉也，况千里乎？臣欲乞朝廷选差，或令发运使举辟京朝官两员，为勾当纲运。自真州至京，往来点检，逐州住不得过五日，至京及本司住不得过十日，以船为廨宇，常在道路，专切点检。诸色人作弊，杖以下罪许嘊，徒以上送所属施行。使纲梢使臣人员等常有所赴诉，而诸色人常有所畏忌，不敢公然作弊。以岁运到京数足，及欠折分厘为赏罚。行此二者，则所谓人存政举，必大有益。伏望朝廷留念馈运事大，特赐检会前奏，一处详酌施行。臣忝备侍从，怀有所见，不敢不尽。屡□天威，无任战惧待罪之至。贴黄：
　　臣前奏乞举行元佑编敕，钱粮不得点检指挥。窃虑议者必谓钱粮纲既不点检，今后东南物货尽入纲船揽载，则商税所失多矣。臣以谓不然，自祖宗以来，编敕皆不许点检，当时不闻商税有亏，只因导洛司既废，而转运司阴收其利。又自元佑三年十月后来，始于法外擅便立随船点检一条，自此商贾不行，公私为害，今若依编敕施行，不维纲梢自须投务纳税，如前状所论，而商贾坌集于京师，回路物货无由，复入空纲揽载【一○】，所获商税必倍，此必然之理也。」从之。（徽宗实录苏轼传云：轼知扬州发运司，主东南漕。先是，漕挽听其私载，往往视官舟为家，以时修葺，故所载无虞。近岁严私载之禁，舟坏人贫，公私皆病。轼奏乞复，故从之。墓志云：发运司旧主东南漕，法听操舟者私载物货，征商不得留难，故操舟富厚，以官舟为家，补其敝漏，而周舟夫之乏困，故其所载，率无虞而速达。近岁不忍征商之小失，一切不许，故舟敝人困，多盗所载，以济饥寒，公私皆困。公奏乞复，故朝廷从之。传盖因墓志也。轼先以七月二十七日，论仓法并纲梢折欠，又以八月五日，论岁运额斛到京殿最。今并三奏于七月末。八月一日，又乞罢转般仓斗子仓法。前奏已具，更不别出。李豸师友谈记亦载此事，今附见。豸云：国朝发纲船，不许住滞，一时所过，税场不得检税，兵梢口食，许于所运米中，计口分升斗借之，至下卸日折算，于逐人俸粮除之。盖以船不住，则漕运甚速，不检则许私附商贩，虽无明条许人，而有意于兼容，为小人之啖利，有以役之也。借支口粮，虽明许之，然漕运既速，所食几何？皆立法之深意也。自导洛司置舟，官载客货，沿路税物既为所并，而纲兵搭附遂止。迩来导洛司既废，然所过税场，有随船检税之滞，小人无所啖利，日食官米甚多，于是盗粜之弊兴焉。既食之，又盗之，而转般纳入者动经旬月，不为交量，往往凿窦自沉，以灭其迹。有司治罪，鞭配日觽，大农岁计不充，令犯人逐月克粮填纳，岂可敷足。张文定为三司使日，云岁亏六万斛，今比年不啻五十余万斛矣，而其弊乃在于纲兵也。东坡为扬州，尝陈前弊于朝，请罢缘路随船检税，江、淮之弊，往往除焉。然五十万之阙，未能遽复，数年之后，可见其效也。淮南、楚、扬、泗数州，日刑纲吏，不啻百人，能救其弊，此刑自省。仁人之言，其利溥哉！）
　　注　　释
　　【一】西贼筑城没鞕据文义，疑「没」为「设」之误。
　　【二】就粮禁军人员节级「级」原作「度」，据阁本改。
　　【三】与旧军额外收管「收」原作「将」，据阁本改。
　　【四】每船载一千石「每船」二字原脱，据苏东坡集奏议集卷一二论纲梢欠折利害状补。
　　【五】去岁止运四百五十余万石同上书「石」下有「而欠折之多约至三十余万石」十二字。
　　【六】元佑三年七月「七月」，同上书作「十月」。
　　【七】缘路不得勒令住岸点检「路」原作「更」，据阁本及同上书改。
　　【八】东南商贾久闭乍通「乍」原作「不」，据同上书改。
　　【九】贫困之由「贫困」二字原脱，据苏东坡集奏议集卷一二乞岁运额斛以到京定殿最状补。
　　【一○】复入空纲揽载「空纲」二字原倒，据同上书乙正。
续资治通鉴长编
卷四百七十六
卷四百七十六
　　起讫时间 起哲宗元佑七年八月尽其月
　　卷　　名 续资治通鉴长编卷四百七十六
　　帝　　号 宋哲宗
　　年　　号 元佑七年（壬申，1992）
　　全　　文
　　八月壬子朔，诏诸军已自毁伤避征役者，不以首免。
　　中书舍人孔武仲言：「臣伏见前日近臣论奏，乞罢侍从官转对，而专责以朝夕论思之效，朝廷寻已施行。臣以谓论思者，侍从之事，然苟不持之以法度，则责无所归。言与不言，各从其意，论思之效，果安在也？昔唐太宗闻直谏则銟激之，久不言事则诮薄之，风声所感，髃下自励，是以终贞观之世，中外无壅蔽之事，朝廷无佞媚之臣，政理之效，优出近世。仁宗皇帝尝御迎阳门，亲策髃臣；又尝开天章阁，召执政八人赐坐，授以纸笔，使条陈政事之要。尝谓辅臣曰：『近日上封章言政事得失者，何其少也，岂非言路壅塞所致乎！』英宗皇帝尝谓范纯仁曰：『近日风俗可嘉，髃臣能屡来言事，如此人君日有益矣。』仁祖、英宗汲汲求人言如此，是以至和、嘉佑、治平之政，至今称颂。昨日陛下亲御经筵，讲读官进对，凡预讲读者不过五六人，陛下闻其规戒之言亦多矣。况侍从官不止五六人，其能言天下之事固多，患在未有以率之而已。伏望远稽唐太宗及仁祖、英宗勤求人言之义，近推经筵许侍臣进对之意，轮流侍从官一人，以次进对，令各陈所见，择其是者推行之。则转对之法虽废，而论思之责犹在也。」（五月十八日，八年正月二十一日。）
　　录猺人田忠稳男洪照为银青光禄大夫、检校国子祭酒、知京赐州。
　　癸丑，都水监南外丞李孝博言：「黄河埽岸夏秋水涨，由往来偷折梢木，遂成垫陷。今欲乞每埽各置二百斛船两只，般运修河物料，遇夜于埽下巡视。」诏南北两丞地向着埽岸，每埽各置船一只，余并从之。（新无。）
　　遣中使赐修河官兵特支茶药。（政目二日事。）
　　甲寅，秦凤路经略司言：「秦、凤州达隆堡安远寨守御人足用，请罢凤州梁泉县差来保甲。」从之。
　　管勾成都府等路茶事阎令言：「熙州获人户赵世亨造假名山茶二千余斤，从不应为重断罪，不足惩艾。欲乞应于禁茶地分造伪滥茶，许人告捕，除依治平陆行路通商茶法断罪理赏外，其犯人送禁茶地分邻州编管。」从之。（新无。）
　　乙卯，知大名府、资政殿学士张璪为资政殿大学士、知扬州。
　　吏部尚书、资政殿学士王存知大名府。存自扬州召入为吏部尚书才儙岁，时在朝朋党之论寖炽，存言：「人臣朋党诚不可长，然不察则滥及善人，东汉党锢之狱是也。庆历中，或指韩琦、富弼、范仲淹、欧阳修为朋党，赖仁宗圣明不惑，今日果有进此说者，愿陛下察之。」由是复与任事者不合，请老不许，求补外。既除大名，辞之，改杭州。（存改杭州在十二日，今并书。存论朋党，据本传，盖因曾肇墓铭也。）
　　枢密直学士赵彦若为国史院修撰。（七月十七日已有修史之命。）
　　召辅臣观谷于后苑。
　　丙辰，诏：「宗室犯私酒，尊长应取旨者，止坐本位同祖尊长。尊长自犯，即坐本宫同祖尊长。」（苏辙为中丞时，尝有论列。）
　　臣僚言：「伏见法寺断大辟，失入一人有罚，失出百人无罪。断流、徒罪，失入五人则责及之，失出虽百人不书过。常人之情能自择利害，谁出公心为朝廷正法者。今乞于条内添入失出死罪五人【一】，比失入一人；失出徒、流罪三人，比失入一人。」从之。（记得此有驳论者，当检附。）
　　苏轼言：「准元佑三年【二】八月二十四日敕，陕西转运司奏：准敕节文，卖盐并酒税务增剩监专等赏钱，更不支给。本司相度，欲且依旧条支给，所贵各肯用心，趁办课利。户部状，欲依本司所乞，并从元丰赏格依旧施行。检会元丰七年六月二十四日敕，卖盐及税务监官，年终课利增额，计所增数给一厘；盐务专副、称子、税务专拦，年终课利增额，计所增数给半厘；及检会元丰赏格，酒务监官年终课利增额，计所增数给二厘；酒务专匠，年终课利增额，计所增数给一厘。具如右。臣闻之管仲，礼义廉耻，国之四维，四维不张，国乃灭亡。今盐酒税务监官【三】，虽为卑贱，然搢绅士人、公卿冑子，未尝不由此进。若使此等不顾廉耻，决坏四维，掊敛刻剥，与专拦、称匠一处分钱，民何观焉。所得毫末之利，而所败者天下风俗，朝廷纲维，此有识之所共惜。臣至淮南，体访得诸处税务，自数年来，刻虐日甚，商旅为之不行，其间课利虽已不亏，或已有增剩，而官吏刻虐不为少衰。详究厥由，不独以财用窘急，转运司督迫所致，盖缘有上件给钱充赏条贯，故人人务为刻虐，以希岁终之赏。显是借关市之法，以蓄聚私家囊橐。若朝廷悯救风俗，全养士节，即乞尽罢上件岁终支赏条贯。仍乞详察上件条贯，于税务施行尤为切害，先赐废罢。况祖宗以来，元无此格，所立场务增亏赏罚，各已明备，不待此条，方为劝銟。臣窃见今年四月二十七日敕，废罢诸路人户买扑土产税场，命下之日，天下歌舞，以至深山穷谷之民，皆免虐害。臣既亲被诏旨，仰缘德音，推广圣意，具论利害，以候敕裁。」从之。（元丰七年六月辛卯，初从京西漕司请，诏税务年终课利增额依盐酒务赏格。轼此奏盖得请。绍圣又改之。据轼奏状，八月五日上，时犹称知扬州。轼七月二十二日已除兵书【四】，但未受命，故但以知扬州论事也。今削去「知扬州」三字。）
　　丁巳，秘书丞吕希纯为著作郎、充国史院编修官。希纯以父名著，及修国史，范祖禹乃亲妹之夫，辞。诏依旧秘书丞，充编修官。（此以栖亩志增入。）
　　左朝散郎韩治为太常丞，（十六日，□立礼云云。）太常丞孙谔权利州路转运判官。（十六日，□立礼云云。）
　　熙河兰岷路经略使范育言：「措置河南蕃族利害，枢密院看详有未尽事理。其一，河南所乞归顺部族，有无结□龊所管族分，结□龊愿与不愿归汉？若其人与阿里骨同意，本不知族下有谋，万一手下自有兵马，必须用兵相敌，乃是河南从此未得安静。未委可与不可先以瞎养□事开说结□龊，使晓知祸福，令其属汉，毋助阿里骨，然后河南可以不招而定。结□龊其父被擒，终有怨汉之意，若未能听服，即河南部族如何可以招纳？其二，阿里骨境内虽闻携贰，终未得的实，若便招其部族，有无事体未安？其三，假令不问结□龊强弱，阿里骨存亡，便筑城招纳愿顺之人，缘夏贼未顺，若两贼相合，以挠熙河，何以枝梧？其四，顺汉首领皆因包顺送到蕃字，抚定之后，本人必望主领河南一带，奏乞包顺充都首领。缘今来河南一带地分，兵势可与不可专委一员管勾，并河南一带见系结□龊管勾，万一结□龊果肯顺汉，若并隶包顺，即于结□龊未安；或止令结□龊依旧管勾，又于包顺未便。当如何措置，可以诱激包顺用心勾当，又使结□龊乐为汉用？其五，约度到今来所费不过三十万贯，缘向去抚定应部族首领以下请给犒设之类，及创添城寨兵将诸色费用，且以通远军、熙岷等州蕃部请给，比较岁约添几何，既无盐井、坑冶等课利，又无民兵营田地，即向去经费如何可以应副？其六，今来招抚河南部族，系令输诚顺汉，所乞筑城，止是洮州及以东地内，今若如规画之间，一切抚定，则地分大段阔远，不委将来合为界处、四至相望，并去见今州、城、堡、寨，约多少地里，内岷州地里必更辽远。未委用与不用更置城寨，就近统制弹压？其七，河南见属西蕃，大小族分都计若干，珠旺各在何处有，是何族分已曾送款，是何族分未有归汉之意，各别绘图以闻。」（旧录云：枢密院自元年经画西羌，掇拾前人遗迹，条画计略，卒为空言，致此益不循服。夏人尤察其虚文，数犯边，杀略不可胜计，终元佑不能定。新录辨云：上文是枢密院看详，范育措置河南蕃族利害，有未尽事理，因为七说问之。务在审度事势，招纳降附。今史臣忽如此诋之，殊不可晓。范育在绍圣间，独以元佑时守边有劳，不附奸臣受赏。此书载枢密院看详文字，必其间有范育措画已经施行者，如云「卒为空言，益不循服」，是育与有罪也。此言本以枢密院，而实附范育，其自相抵忤为多，合删五十二字。要是范育答此七问，九月一日范育云云，却非此答。二十八日己卯，育再具事件，可考。）
　　己未，东上合门使、知兰州种谊领保州团练使，再任。
　　诏：「诸路经略司，密谕诸将，除严设堤备以防寇至外，并仰巡护人民，先远次近，并力收获。若别无西贼侵犯，不得贪逐小利，轻易出兵，却致引惹，损坏田稼。」先是，有诏许诸路择利浅攻，而边将频出兵讨掳，多杀老小，虑诸路贪功致寇，故因防秋，复加条约。
　　太常寺言：「修广圣宫毕工，所有真宗皇帝御容，合行告迁归殿。」
　　诏以礼部侍郎曾肇为礼仪使。（六月十八日，肇为礼侍。七月二十二日，礼书胡宗愈为礼仪使。不知何故改差，当考。）内勘内臣黎元佐等，（政目八日事，当考。）白札子拨还，泛差军马请受。（政目八日事，当考。）
　　庚申，工部言：「都水监奏，今后一年起夫，一年免夫等事，臣僚及诸路监司相度到，有称出钱免夫便，或称不便者，今欲乞去役所有八百里外更不科差，五百里内即起发正夫，八百里内如不愿充夫，愿纳免夫钱者听。缘纳钱日限内一半系正月，一半系六月，仍乞令人户据六月合纳一半钱数【五】，随夏税送纳，如出限尚未纳钱数，与免倍纳罚；如此年合当夫役，须得正身前去，更不许纳钱免夫。及都水监乞河防每年额定夫一十五万人，沟河夫在外。今相度除逐路沟河夫外，欲乞额外定诸河防夫共一十二万人，或工少夫多，并于逐路量分数均减。如紧急工多，分布不足，须合额外增数，令内外丞别作一状，具着实利害，保明以闻。所有本路沟河夫数，并于管下以远州县均差趱那，近里州县夫应副河埽役使。」诏科夫除逐路沟河夫外，其诸河防春夫，每年以一十万人为额，河北路四万三千人，京东路【六】三万人，京西路二万人，府界七千人。如遇逐路州县灾伤五分以上及分布不足，须合于八百里外科差，仰转运司保明以闻。仍自科元佑八年春夫为始。余并从之。（新本删要。）
　　壬戌，鄜延路经略使范纯粹言：「契勘本路蕃官，自来有因归顺，或立战功，朝廷特赐姓名，以示旌宠。如威明善为赵怀顺，均凌凌为朱保忠是也。后来有蕃官无故自陈乞改姓名，经略司不为止遏，据状申陈，省部亦无问难，遂改作汉姓，如伊格为白守忠，鄂钦为罗信是也。亦有不曾陈乞，衷私擅改作汉姓，如罗凌之子为周俊明是也。见今更有蕃官攀援陈乞，盖是自来未有禁约，致蕃部无故自便，衷私撰改汉姓。窃详古者赐姓命氏，皆朝廷所以酬功德，别忠勤也。今乃使外蕃种类，无故自易姓氏，混杂华人，若年岁稍远，则本源汨乱，无有考究，汉蕃弗辨，非所以尊中国而别族类也。兼蕃族既自能改易汉姓，即不以得姓为重，朝廷旌宠之意，恐有时而不行。须至奏陈乞立法止绝者，欲诸路蕃族，除系朝廷特行旌宠赐与姓名外，即不许陈乞改作汉姓。所有今日以前，不因朝廷赐姓之人，并行追改，各令依旧。如允所奏，只乞朝廷访闻立法行下。」从之。（纯粹以七年八月十一日奏此，二十三日得请。实录于二十三日略载此奏，今全录之。仍移得请并附见此。）
　　癸亥，兵部状：「检准元佑贡举敕，寺、监长贰，各许奏举武举一人。今来御史台等处牒到秘书少监二员，即系秘书省官。本部看详，称省者在寺、监之上，兼逐官亦系少监。今相度秘书省长贰，欲并关报，各许保奏武举一人。」从之。（法册八月十二日敕。）
　　乙丑，江西转运司言：「诸路监司承朝旨差官置司推鞫，其所差官仍躬亲被受合为制使，以『制勘』为名。所有监司被受朝旨下本司差官置司勘公事，合以『推勘院』为名。」从之。
　　户部奏：「准度支关准元佑七年八月一日敕节文，户部状：梓州路转运司奏，本路合预俵元佑八年分和买紬绢等价钱，乞借拨常平钱。奉圣旨许借常平钱三万贯，其买到紬绢，令提刑司拘管，候转运司收簇到钱，对行交拨，关请施行者。本部检准户部右曹令，诸他司借用钱物，虽奉朝旨亦执奏。今来所借常平钱有碍上条，伏候敕旨。」八月十四日奉旨：「特依前降指挥。」
　　降授通议大夫章惇知湖州。（惇知湖州，此据政目十四日所书。实录无之。六年八月十八日，惇复正议大夫，朱光庭缴还，诏候一期取旨。今将满一期，亦未复官，但除郡耳。八年十二月复职，明年四月二十一日，犹以降授通议大夫复左正议大夫，即拜相云。）寻复提举洞霄宫。（此据惇行状附见，不得其时。行状云：服阕，再除洞霄宫，不载湖州，应是惇辞湖州，复请宫祠也，更须详考之。八年十二月十六日，复资政。）
　　是日，诏太庙复用牙盘食。先是，每行祀事，并于礼料外设常食一牙盘，元丰中罢之。吕希纯为礼官，尝建议曰：「窃考礼经，先王之于祭祀，皆备上古、中古及今世之食。郑康成解礼运，以荐其血毛，腥其俎，为荐太古之食；以熟其殽，荐其燔炙，为荐中古之食；『然后退而合亨，体其犬豕牛羊，实其簠、簋、笾、豆、铏羹』为荐今世之食。又曰：『今世之食，于人道为善也。』荀子曰：『飨尚元尊而用醴酒，祭哜大羹而饱庶羞，贵本而亲用也。』宋有天下，距商周之世千有余年，凡饮食器皿，先帝先后平日之所飨用者，与古皆已不同，则于宗庙之祭，不可专用古制，亦已明矣。故所设古器礼料，即上古、中古之食也，荀子所谓贵本者也。牙盘常食，即今世之食也，荀子所谓亲用者也。而议者乃以为宗庙牙盘，原于秦汉陵寝上食，殊不知三代以来自备古今之食，而荀子有贵本亲用之言。窃虑议者又以为景灵原庙自荐常食，则宗庙之祭，可以专用古礼。臣窃以为国家既建宗庙，岁时奉祀，必求祖宗顾享，非以为虚文也。况如僖祖及孝惠等四后，有但祭于太庙，而不祭于景灵者乎？国家于宗庙之祭，非不尊且重也。六官百司，奔走承事，然其所荐之馔，乃非今人之所能食。如此，则望祖妣之来享，后嗣之蒙福，不亦难乎？臣欲乞今后每遇皇帝亲祀，及有司摄事，并依祖宗旧制，每室除礼料外，各荐常食一牙盘。庶于礼义人情，咸得允当。」于是始从希纯之议云。（元丰元年七月十九日，罢牙盘。据蔡绦会要，乃是元佑七年八月十四日，从希纯奏始设之。今追书希纯奏，仍据希纯栖亩志增入。）
　　丁卯，以权兵部郎中杜纯充皇帝贺辽国生辰使，六宅使郝惟几副之。权刑部侍郎王觌充太皇太后贺生辰使，皇城使、忠州刺史张藻副之。惟几更名惟微，避其国讳也。殿中侍御史□立礼充皇帝贺正旦使，内殿承制、合门祗候向縡副之。太常少卿宇文昌龄充太皇太后贺正旦使，供备库使曹读副之。纯以目疾辞，权户部侍郎范子奇代之。（二十二日。）子奇又以足疾辞行，太府卿刘忱代之。（二十六日。）寻改差忱馆伴高丽使人，以刑部侍郎丰稷代之。（九月二日。）
　　左奉议郎、集贤校理陈察为江东路转运判官。（八年四月十四日，为户外。）殿中侍御史□立礼言：「臣伏睹知枢密院韩忠彦长子治，昨自左朝散郎、秘阁校理丁母忧，服阕朝见，未数日即除太常丞。三省以其执政之子，必欲择一优便见阙授之，特为之罢一见任太常丞孙谔出为利州路转运判官，其先授下本路运判陈察，仍指挥别与差遣。除目初下，士论沸腾。且太常居九寺之首，以议论典礼为职，平日拣拔人材，最为重选。孤远寒士，未易得之。今孙谔到任曾未数月，不闻自请补外，而无故出之；陈察亦系见任馆职，待此已及数月，将欲赴任而无故罢之。去二寒士而用一势家，搢绅之士所以为之不平。伏望寝罢韩治新命，改授一闲局，或且令在馆供职，以避亲嫌。」（太常丞、集贤校理孙谔权利路转运判官，在三月二十六日。集贤校理、左奉议郎陈察权江东转运判官，在八月十六日。韩治除太常丞，在八月六日。）
　　己巳，诏河东、陕西弓箭手，自今应排转承袭、承替、补职付身文字，除十将以下从经略司一面给帖外，余悉令兵部勘当，上枢密院。都虞候以上降宣，指挥使以下降朝旨，令经略司给牒。
　　辽国令涿州移牒雄州称：「奉辽主旨，夏使告乞应援，缘南北两朝通好年深，难便允从。委涿州牒雄州闻达南朝，相度施行。」诏雄州回牒涿州具夏国犯边事状，闻达照会。
　　壬申，御迩英阁，侍读顾临读宝训。至王沿论引漳水灌溉，王轸以为不可。读毕，上问顾临曰：「沿、轸所论孰长？」临奏释沿、轸所说意。上曰：「是何说可行？」临曰：「沿说可行。」上宫中恭默不言，唯讲读时发问。他日，右仆射吕大防进曰：「臣侧闻顾临读宝训引漳河灌溉事，臣谓大抵河渠利害，最为难明，朝廷不可不详知本末。如本朝黄河，持议者有三说：一曰回河，二曰塞河，三曰分水。今议者欲以两河四堤分减水势，两河筑四堤。一河用二堤，劳费虽少，后必决溢。两河四堤，劳费稍增，久可无患。如汉武帝时，河决瓠子，筑堤障塞，仅可支七十余年。本朝昨有二股河分流水势，粗免河患，后因闭塞，一股并入，一股合流，遂至决溢。分水之利，从可知矣。今为四堤二河，分减水势，实为大利。（旧录云：先帝顺水之性，北行故道。大防主回东流，故有二堤、四堤之议。使□安持罢河北民力，积土木为堤，五年而成，捍水东行，未几，卒决而趋北。大防辄因经筵，肆言河事钞法，纵意穿凿，率无按据，盖由不学无术，妄乱建明，故立异意，轻摇政本。新录辨曰：上文议河三说，大防之意，以四堤为分水，二堤合为回河。四堤为是，二堤为非。今史臣以四堤、二堤合为回河，又兼钞法诋之，似不相类，兼后来臣寮论□安持等事，已备载章疏，此书乃专怒大防，故凡有建明，必蒙丑诋，然其语太甚，合删九十一字。）
　　癸酉，兵部尚书、龙图阁学士苏轼兼侍读。（七月二十二日除兵书【七】，今又加侍读，不知已入朝未也，当考。）
　　诏令御史中丞、侍御史、并翰林学士、中书舍人，各同举台官二员以闻。
　　户部言，成都府等路茶事司奏，先被旨于本司钱内拨二百万贯充额定本钱，太少。诏令拨三百万贯充，其余剩钱物，除年例合该支使应副外，余并以金银见钱，关本路提刑司拘收封桩，每季依条具帐供申。
　　鄜延路经略使范纯粹言：「第三将、皇城使解元忠部兵至星布与贼斗敌，获级一厘以上，将还，为贼所追。觽兵争路奔溃，元忠单马间道还寨，归罪所获生口，斩之，不报帅司。又移易公使钱，诈作犒设支用，及分遗王普以下，嘱其勿言。」诏解元忠为累立战功免勘，特追两官勒停，仍初□展一期。
　　乙亥，左司谏虞策请诏沿边帅臣密戒将官，抚养士卒，凡军中裒剥，一切横费为士卒害者，止之。又言：「西贼万一大入，一路之力不足枝梧，而诸路帅臣势均力敌，不能相援，望严敕帅臣，牵制策应他路。并先精讲必胜之策，悉力一心，迭相为用。若实有牵制策应之利，不能精虑悉力，将官依法，帅臣降黜。」从之。
　　广西经略司言：「前东头供奉官、邕州永平寨监押苏佐，自交趾与故邕州驻泊都监、供备库副使曹春卿妻李氏等一十七人，泛海逃归。」诏苏佐并家属等九人，令广西经略司候审问讫，给还递马驿券，优与盘费，差指使一名，伴押上京；余八人令在彼安泊，优加存恤，仍具合如何安排以闻。（十二月二日，佐等授官，元陷没时当检。）
　　丁丑，召河东节度使致仕、潞国公文彦博，太子少师、宣徽南院使致仕冯京，太子少傅致仕韩维，入陪郊祀。
　　戊寅，吏部言：「见使阙内诸宫院教授一十一处，自来少得应选之人，致差注不行。」诏令后诸宫院教授阙，并归中书省差。
　　开封府言：「准敕，遇大寒风雪之日，支俵乞丐人钱，特就官私贫院支俵。缘此冻馁病悴之人，赖以全活者甚觽，然措置条约，有所未备。今相度，欲乞十月以后，下诸厢抄札人数给散牌子执收，每遇支散月分，乞下吏部预选差定经任小使臣二十八人，准备与诸厢使臣等分定地分。如遇合支俵月分，自早亲诣贫院，逐处俵散，约限至午未时已前了当。如有死亡，及逐时增添人数，并画时申报本厢使臣抄上姓名照会。」从之。（新无。）
　　荆湖南路转运提刑司言：「体访得本路役兵盖因裁减人额请受则例后来，役使频并，迫于饥寒；或差出他路，不支请受；或兵官不能举职，使劳役不均，是致逃亡。虽有法禁，多不遵守。」诏诸军差出合请口券，或分擘请受者，虽在别路，并听挨排月日勘请官司以时给遣。
　　己卯，熙河兰岷路经略司言：「得南籛族供备库副使兀征声延状，闻阿里骨恶温溪沁向汉，以邈川献与夏国，方使人召溪沁令赴青唐。又阿里骨疑心牟族党叛己者，杀其大首领溪论儿、驴彪等三人。朝廷以温溪沁与阿里骨久已不协，外虽往来，内实猜贰，常疑溪沁为汉间已。其所传探虽未的实，缘溪沁先已许至阿里骨处，及阿里骨方忧内溃，欲阴结夏贼自固，万一溪沁为阿里骨以计拘留，或为驴彪等阴有杀害，夏贼乘之以袭取邈川，则西贼展界，遂至河州，从此渐窥河南诸羌，恐为患不小。」诏范育约度，温溪沁如未往青唐，即以勾当别事为名，差人至溪沁处，仍以所闻作帅臣意，密委差去人面谕溪沁，令自谨备，毋轻易出入，以防他虞。并令范育相度，若夏贼果攻邈川，救之则阻河，不救则溪沁素忠于汉，难以坐观，不为应援。又失邈川，益生边患。仰深计熟虑，豫为方略，密具以闻。范育再具到洮州青藏等处修城，招纳河南部族未尽事件。枢密院言：「阿里骨近累乞汉家久远不侵占蕃家地土文字，经略司已委曲回答云：『汝但不于汉界作过，我汉家自是于蕃界别不生事。』方西夏未顺，日严边备，若先自违约，招纳河南生羌，不惟失信于外国，又与西蕃生衅，徒使两贼相藉合谋，腹背为患，深为不便。除洮州界修建城寨，自合依本司奏候夏国疆界了当，西蕃部族一向宁息，别议兴修外，诏范育疾速诫约缘边，不得擅便招纳西蕃部族，却致引惹生事。如有密谕诚款之人，即仰多方存恤，以意羁縻，婉顺发遣，依旧住坐。」育寻遣使谕邈川，未至而温溪沁溪巴温遂往青唐，果为阿里骨拘留。（青唐录载此事于六年六月，误也。今改之。青唐录云，汉使未至青唐，温溪沁、溪巴温已为阿里骨拘留。范育所差人，盖往邈川谕温溪沁父子勿往青唐也。今稍删润修入，八月六日丁巳，七事可考。）
　　知襄州、集贤殿修撰章衡知河阳。（二十八日。）江、淮、荆、浙等路发运使杨汲知襄州。（十一月二十四日改越州【八】。）太仆卿、直龙图阁谢卿材为江、淮、荆、浙等路发运使。
　　是月，诏降授皇城使、管勾灵仙观宋用臣□遥郡刺史，外州任便居住。中书舍人孔武仲缴还词头，不行。（此据政目，二十二日，宋用臣□遥郡外州住；二十四日，孔武仲缴用臣词头。按武仲及用臣传并不载此，今姑于八月末着其略，须细考之。六年闰八月庚辰，绍圣元年七月丁卯，合参照。）
　　注　　释
　　【一】今乞于条内添入失出死罪五人「今」原作「令」，据阁本及宋会要刑法四之七八改。
　　【二】元佑三年「三」，苏东坡集奏议集卷一二乞罢税务岁终赏格状作【二】。
　　【三】今盐酒税务监官「盐」原作「监」，据阁本及同上书改。
　　【四】轼七月二十二日已除兵书下「二」字原脱，据本书卷四七五元佑七年七月癸卯条补。按：元佑七年七月壬午朔，癸卯为二十二日。
　　【五】仍乞令人户据六月合纳一半钱数「令」原作「今」，据文义改。
　　【六】京东路「路」原作「河」，据文义改。
　　【七】七月二十二日除兵书下「二」字原作「三」，据本书卷四七五元佑七年七月癸卯条改。
　　【八】十一月二十四日改越州「一」原作「二」，据阁本及本书卷四七八元佑七年十一月癸卯条改。
续资治通鉴长编
卷四百七十七
卷四百七十七
　　起讫时间 起哲宗元佑七年九月尽其月
　　卷　　名 续资治通鉴长编卷四百七十七
　　帝　　号 宋哲宗
　　年　　号 元佑七年（壬申，1992）
　　全　　文
　　九月辛巳朔，熙河兰岷路经略使范育言：「准朝旨，具本路如何接援。今相度，西贼并边啸聚，虽未测所向，本路可豫于通远军界屯兵为备。若贼犯秦凤，本路择便出奇挠击，或断其粮道，或击其惰归。若本路被寇，秦凤亦尔，则邻路合势并力，足以制贼，又依得策应犄角指挥。」秦凤路经略使吕大忠言：「方今防秋，熙河既未肯递遣将兵，若泾原有寇，欲且遣第四将行，其熙河有寇，本路除策应牵制外，亦难别那兵将前去。已依此指挥统制官施行讫。」诏泾原有寇，令秦凤量事势遣发一将，或两将军马赴援。其鸡川、甘谷两将，仍常留一将通管本处边面。余依熙河兰岷路经略使所奏，仍遵守前后所降犄角牵制策应指挥施行。
　　壬午，资政殿学士、知永兴军蒲宗孟知大名府，集贤殿修撰、知河阳文及为太仆卿。
　　诏自今亏欠糯米、油、麻纲运，如收籴不足，即据本纲所欠多少数目，将干系人请受依粮纲少欠条，先次借半年，内半分请给粜卖拘收。见今令排岸司差人监籴，送纳不足，并依粮纲少欠条，仍至三厘止。三厘外计赃，以盗论。（新无。）
　　诏：「应以朝廷机密事及实封要重文书传报者，以违制论；撰造事端誊报惑觽者，亦如之。事理重者奏裁，即虽传报，而于事无害者，杖八十。应官司擅置狱者，徒一年；公私诸色人因公事追捕人未解所属，私以杻锁之类关留者，杖一百。」（新无。）
　　癸未，臣僚言：「朝旨，在京并诸路应合取索点检公案去处，除刑名许依旧外，其余若事未经结绝，非因陈诉不得取索。在京即察案，亦预计以察案有一司专法，惟许每次只取一件，限不过三日送还。今若一概住罢，理有未安。窃谓隶察官司，不可不许取索，伏望特依御史台一司专法，许取索未结绝公案检点。」诏许取一年以上未结绝公案。余从之。
　　甲申，王子韶罢秘书少监。以将命使辽，而御下苛细，致指挥使刃其子，并伤子韶，故罢之。（八年十二月十六日，除集校。）
　　乙酉，西南罗蕃遣人贡方物。
　　户部言：「本部假日，诸处申解公事，并送厢寄禁，至假开日方押赴部勘断。其间甚有情法至轻而偶假，故连挠禁至五七日，颇为未便。今欲乞假日轮本部官一员午前入省，轮推司、杖直各二人直日，杖以下罪事非追究者听决。遇本省官当宿日，只令宿官以时入省断遣。其省曹官吏，畏避诸处问难，点检多务因循，不即结绝，亦不恤小罪，非理淹留。如许施行，其显有推避，不即结绝，亦乞约束。」从之。
　　丙戌，端明殿学士、知蔡州邓温伯知永兴军，太仆卿刘忱加集贤殿修撰，为陕西路都转运使。
　　三省言：「朝廷以募役之法，常使无役下户一概出钱助免，上户差役行之岁久，颇困细民，故议改法，将不可执役及力重役轻人户，令等级出钱，却充空闲不及四年处雇募州役，仍令本路将多补少，移那支使。每年准备存留不得过一分，积留不得过五分之处，余钱并用雇人。今点检得诸路助役钱大数每年支用止及一半以来，却致狭乡县分差役频并。盖是当职官吏，不体朝廷法意，务为占吝，不切雇募以□民力。及检会坊场、河渡等自来止用支酬衙前，自募法后，方行出卖收钱助役，今来上件钱专充衙前等支用外，尚有□剩，数目不少，亦合补助其余役人。今欲令诸路监司、州县，依下项画一指挥施行。如受此指挥后，依前因循，不务子细推行，致有违误，朝廷必定遣官按察，别有施行。一，合差役人户，第三等以上户空闲四年，第四等以下户空闲六年，如空闲不及逐等年限，即据所阙役人雇募。如本路役钱支不及二分，其空闲年限，各递展一年。一，狭乡县役人，除已雇衙前、州手力，并壮丁不雇外，许并雇州县人役，上三等户并贴雇，令空闲及四年；下二等户并贴雇，令空闲及六年。本县纽计逐等合役人户，除空闲年外，各合差若干户充役。如不足，合雇若干人，立定二额。差者役满，却差人承替；雇者有阙，却募人填阙。后来户口别有升降，差雇不齐，且依旧额，候三年重造簿日，别定差雇之额。仍限今来指挥到日，令佐据合雇人额，便行召募。仍自州及县，先从重役替放，先入役之人，如无合雇州役，即便雇县役。其州县役若本等不足，并依近降条约差次一等比本等，内下户物力及七分以上人，（以籍为定。）如次等委无及七分户，只以本等理空闲年。一，□乡县役人，除已雇衙前、州手力外，并轮差。如已依旧条雇到州役，即未得开落，别作一项声说。一，官雇弓手，先雇曾充弓手人，不足，以有武勇行止人充役。人愿雇者，准此。一，壮丁，于本村合差人户，依版簿名次实轮充役，半年一替。（除本等应副他役外，如一村有四十户合差壮丁之人，本村壮丁二人处，每一年轮四户，祗应十年轮篃，周而复始。）一，一州一路有狭乡役频县分，募钱不足，申提刑司依条以一路移那助役□剩钱支用。不足，申本司乞支坊场、河渡□剩钱。（谓支衙前雇食、支酬纲运接送人等钱外□剩数目。）仍据每年合用支酬衙前等费用钱，以十分为率，每年更留二分，准备衙前等支用，桩留至五年止。（谓如衙前等每年合支用钱一千贯，将□剩钱存留二百贯，五年留一千贯，更不桩留。）又不足，申户部，依此移那别路逐色□剩钱。一，助役钱，依旧条每年存留一分，如见今已有□剩及自来积留钱数，即便作五分桩留，遇有支动即补填。一，应差军人接送除代，有雇钱役人者，并以用过事军人身分请受，岁终计数，令提刑司拨还转运司，余依旧条。一，应重役人合行替放，愿应募，依旧在役请雇钱者听。一，应今后募到役人，须有税产，不得募荫赎并曾犯徒刑及诸工艺人，并召有家产二人委保，仍不得过旧募雇钱数。一，衙前，如人户愿依陕西镇戎、德顺、熙州衙前法，以官田充募者听。其官田合出租课，即以坊场、河渡钱拨还所属。一，诸县依今来立定新式供状，一申本州岛类聚，缴申监司；监司聚议连书缴诸州，状申户部，监司仍别具本路移用及□剩县分钱数申部。所供状，县限半月，州限一月，监司限两月，州、县、监司如有未尽未便事理，各具利害【一】，许实封入递，申尚书省。状式：某县，今奉指挥供具本县合系□狭乡及差募役事件；一，本县某色为重役，某色为次役，某色为轻役；一，本县系□乡或系狭乡；一，衙前若干，雇募未足，轮差乡户若干，支钱若干；（若全支雇食钱，计支钱若干。）一，州役若干，合差若干，合募若干，若干已募，岁支钱若干，（若非全年雇者，只据实支钱数开说。）若干未募，合支钱若干，其钱在某处；一，县役若干。（依前开。）已上五项，内有本县不该开说事件，即除下。一，五等户若干，逐等户若干，逐等差役若干，本等差人若干，次等及七八分物力差人若干，空闲若干，上等四年以上若干，下等六年以上若干；一，助役钱，除桩留及雇人外，剩钱若干；一，坊场、河渡钱若干，（即不得将非坊场、河渡钱，滚同支用。）一界三年计钱若干，一年计钱若干，（若干已收，若干未纳。）年支若干，衙前雇食钱若干，应募人费用钱若干，诸般支费若干。已上一项，如内有非本州岛事件，即具州状开说。」诏：「并依，仍先次施行。」（吕大防政目七年九月六日，书白札诸路役法，即此也。实录删修太略，今以法册所编录者，详着之。元佑于役法留意如此，不久复为绍圣所坏，甚可惜也。旧录云云，仍附见。三省言诸路差役，第三等以上户空闲四年，第四等以下空闲六年，不及逐等年限即雇募。狭乡县役人，并许雇州县役；□乡县役人，并轮差。重役人合替放，愿应募者听。募役人须有税产，不得募有荫听赎人。衙前，如有人户愿以官田充募者听。及请依今来立定新式供本县轻重役法次等【二】。并从之。）
　　枢密院言：「昨熙河经略司奏，乞招纳河南部族，朝廷以阿里骨未失臣节，已降指挥，不得擅便招纳。近闻阿里骨于河南增屯兵马，疑边官颇有漏泄，致令惊猜，渐为防备。缘自青唐不宁，熙河未尝与阿里骨通问，又前令开谕阿里骨，本路亦以谓未可遣人前去，虑因此隔绝，情意不通。若阿里骨审知熙河已曾招其部族，又有瞎养□儿之衅，复又西贼拘质其使，从此合谋，未为安便。检详元佑元年内为阿里骨与其首领不和，亦曾降诏戒约，今可效此。」诏令范育将先降下开谕指挥，祇作帅臣意，随宜增损，别以勾当为名，速选有心力善辩之人，往谕阿里骨。并包容瞎养□儿招安洗纳等族，早至安帖，无致缅药窥伺生心。如令其知汉忧己，而无疑熙河招纳之意，则于今日边情为便。（青唐录误以此事为六年九月，今改之。）
  </div>
  <div class="pagination">
   <a href="续资治通鉴长编_page564.html">
    上一页
   </a>
   <span>
    ...
   </span>
   <a href="续资治通鉴长编_page560.html">
    560
   </a>
   <a href="续资治通鉴长编_page561.html">
    561
   </a>
   <a href="续资治通鉴长编_page562.html">
    562
   </a>
   <a href="续资治通鉴长编_page563.html">
    563
   </a>
   <a href="续资治通鉴长编_page564.html">
    564
   </a>
   <span class="current-page">
    565
   </span>
   <a href="续资治通鉴长编_page566.html">
    566
   </a>
   <a href="续资治通鉴长编_page567.html">
    567
   </a>
   <a href="续资治通鉴长编_page568.html">
    568
   </a>
   <a href="续资治通鉴长编_page569.html">
    569
   </a>
   <a href="续资治通鉴长编_page570.html">
    570
   </a>
   <span>
    ...
   </span>
   <a href="续资治通鉴长编_page566.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
