<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 109 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 109 页/共 115 页</h1>
    <div class="content">　　辛卯左奉议郎沈厦充诸王宫大小学教授初用李琳荐也琳荐厦事巳见绍兴二十七年四月甲寅 
　　壬辰权尚书户部侍郎赵子潚充敷文阁待制知临安府 侍御史汪澈殿中侍御史陈俊卿言臣等常再论刘宝罪恶乞夺其节钺投之荒裔未蒙施行今复有访闻事迹择其灼然者更历为陛下言之宝之军籍不为少总司帮勘月有常数而入队者不及其半自余虽曰辎重曰防托曰放牧不应如是之多率皆虚伪支破请给又如死马至六七百匹而不开落刍粟之费果何归机织至八九百人而不教阅锦绮之成果何用捃摭群下类多逃窜有效用陈孝恭者为之首今在庐寿之间其徒颇众军士为暴略不禁戢如劫招隐寺及大港民家间有捕获恐人议巳即自坑而埋之率以为常凡此皆宝之肆欺罔坏纪律盖其罪之大者也逯逵者一选锋军使臣专任为回易库监官开激赏等库于市心置塌坊柴场于江口分布钱物差人于荆湖福建收买南货络绎不绝每将诸军请受银并折色公据尽行拘收明取暗克岁月深远不知纪极簿历诡秘无从稽考今据逵供所管内外回易钱仅五十三万余贯其欺隐不可胜计此宝之剥下贾怨又其罪之大者也土木之工兴作无时强占镇江府仓基以为大第令刘聚郭刚等管创盖房廊以至起亭榭造塼瓦运花木广种植干办淮甸及平江诸处财产与淮南伐山烧炭诸役纷然略无休息此宝之虐众营私又其罪之大者也酒库元许置一所俾助军用宝乃擅置两大库又添置脚店百余处列布阛阓究其用心专以渔夺总司及镇江酒库之利宝之赴行在随行所带金五千余两银三千万两今拘收止得银四万一千余两金锱铢无有矣其在军中搜买珠玉珍奇之物以为苞苴动辄用银至三五百锭前后所用不知其数此宝之货财自殖又其罪之大者也至如庇一庸僧惠山者住金山寺令蓄二妾于军中李琦家朝夕出入纵其淫污岳超母死则役军士置坟墓而宝亲为之行服是岂管军之所为哉且宝无尺寸功致身莭钺之贵陛下姑务优容责其来效而乖戾乃如此虽巳罢兵柄置散地而责罚不加焉与以礼求去者无异臣等备员耳目之司不敢循默窃谓宝之罪彰彰如此大则诛戮小则窜殛今乃拥莭如故偃蹇大邦非所以示劝惩伏望奋发英断重赐施行以慰天下之公议诏刘宝落安庆军节度使罢福建路马步军副都总管降授武泰军承宣使提举台州崇道观福建路任便居住 
　　癸巳名通化军汉相国萧何庙曰怀德 故太师秦桧妻冲真先生王氏薨 
　　甲午上与宰执论给舍缴驳事因曰祖宗所以置给舍正欲其拾遗补阙若缄默不言岂设官之意然或探人主意及阿附大臣甚者至于不论臧否沽激取名此正仁庙裕陵之所戒也陈康伯曰如此之人亦公议所不容也 集英殿修撰知鼎州凌景夏权尚书吏部侍郎 
　　乙未资政殿学士知潭州魏良臣移知洪州 
　　丙申秘书少监汪应辰权尚书吏部侍郎 是日大雨雪诏出内府钱赐三衙卫士凡九万五千缗且予贫民之不能自存者三万九千余人又以内藏钱帛市薪炭赐之辅郡细民命常平官赈给诸路委监司决狱事宋史全文史臣曰天人之应甚不远也天大雨雪而上以仁民爱物为心不旋踵间其应如响是年冬敌尝窥江欲禁出关潜遁者上恻然不许曰朕思维扬之扰至今追恨大哉帝王爱民之言天实临之矣未几亮以自毙闻噫诚于民而不违于天惟圣人能之 秘书省著作佐郎王十朋遗右仆射陈康伯书曰乃者大雨雪而雷声继作识者忧之是阳不胜阴之明验也主上仰畏天变俯恤民隐放房钱以宽细民遣郎官以决滞狱固宜德之动天不俟终日然而积雪不消止而复作今且十日矣岂应天当以实而小惠不足以弭灾耶夫天心仁爱吾君出灾异以警戒之相公居燮调之任当任贤退不肖之责愿以春秋灾异之说为上力言之进君子退小人内修阙政外备强敌开辟言路以通下情闭阴纵阳以弭天变勿以天道为远圣人之言为悠悠而不之畏也比因轮对狂妄日虞罪戾固宜钳口结舌不言时事而犹敢及此者区区忧国之心不能自已以无路而告吾君不可以不告吾相由此获罪固所不辞 
　　丁酉以大雪放朝参三日 修武郎御前忠锐正将李师民为合门宣赞舍人忠训郎刘舜谟为合门祇候师民显忠子舜谟光远子知枢密院事叶义问言其廉谨可用故擢之 
　　戊戌直秘阁淮南路转运判官张祁落职放罢言者论祁宿负罪恶又言祁媚事汤思退起废持节其在淮西盗用库钱又团结山水寨动以二三十万人为名百端科扰人不聊生逃亡浮浪作过之人自行招集名曰放用以为缓急自卫之计故有是命又诏效用令帅司收管其系官钱物令总领官都絜驱磨之 
　　己亥大晴 诏特进提举江州太平兴国宫和国公张浚令湖南路任便居住时浚尚责居永州殿中侍御史陈俊卿间为上言浚忠义且兼资文武可付以阃外臣素不识浚虽闻其尝失狭服散淮师而许国之心白首不渝今杜门念咎老而练事非前日浚也愿陛下勿惑谗谤虽未付以大柄且与以近郡以系人心庶缓急可以相及上纳其言 诏衡州编管人胡铨与放逐便又诏昨缘事一时编管覊管居住命官令刑部开具职位姓名并元犯因依申尚书省 直秘阁知江州王矩为淮南转运判官兼淮南西路提点刑狱公事 左朝散郎林仲纯知江州 
　　庚子殿中侍御史陈俊卿言敷文阁直学士知建康府韩仲通起于法家专务刻薄顷岁周旋刑寺十余年阿附故相以三尺济其喜怒起大狱杀无辜不可胜计故相之亡偶以忧去因得漏网汤思退秉政以其同出秦氏之门特引援之其在建康以公库馈遗旁午秦门殆无虚日丁禩秦氏奴也曩与仲通刎颈交今延为上客日与宴饮诏仲通落职放罢 初命郎官以上举县令既而朝议以选人不可授大县第令籍记姓名右谏议大夫何溥言朝廷用人不可拘以资格且如今日为选人明日改京秩其人则犹昔也而差注之格乃有等差盖铨曹之限仕进者不得不尔若朝廷用人乃拘其法又何以荐举为哉故臣寮所举者才也非官也望诏三省于已举之数毋拘剧易早与差除行之十年则天下县令举无滥授之患矣诏权令通融差注 诏浚运河以淮东大军库趱剩钱六万九千缗镇江府常平米万三千斛为工役费命总领淮东钱粮朱夏卿两浙漕臣林安宅董视之 武功大夫英州剌史知濠州刘光时言两淮所出马低小名为淮马自成一种比之江南尚可蕃息而州县拘籍户马以应使令不特责其马而又欲人与刍稻随之赔费滋多大为民患是致民间不敢畜马望严为禁约从之 
　　辛丑资政殿大学士提举临安府洞霄宫王纶知建康府 权户部侍郎钱端礼奏赡军新中酒库以二十万缗为岁额从之 
　　壬寅诏馆职续编元丰以来会要 诏诸路总管钤辖人从并减半添差官与三分之一其添给驿料并减半用右谏议大夫何溥请也 建王府内知客龙奫曾觌乞月给御厨折食钱如在京王府例许之此细事不当书以日历不见龙奫除内知客月日故因事附见 武德郎新知复州董诫为两浙东路兵马钤辖以其妻父刘锜言诫在复州薄有产业也右宣教郎新知郁林州周冲翼移知复州既而侍御史汪澈言锜蔽于子壻之爱欲其相近乃指定差遣为之陈请非有事故诏以诫为江南东路兵马钤辖澈上奏在此月丙午诫改命在三月庚寅今并书之 左正言王淮言朝廷尝立赏格给卖官产以劝赴功之人而吉州所申与提举官所言高下辽绝朝廷为之罢提举官逮今踰年而所减三十万缗犹未可尽准近者永丰之民诣御史台诉科卖官田之弊至有巳输钱未尝请射田土者盖其始作俑倡为欺罔者魏安行其人也安行初守滁州尝以垦田数千顷邀赏于朝矣就加核实辄复不然其为户部郎尝献营田之策矣试之维扬蔑闻成效徒以口舌侥幸得官今又持莭江东傲诞自如恬不为怪望录其前后欺罔之罪特赐罢黜仍戒诸路守臣给卖官田并听民户实封投状请买毋得抑勒累榜不售申明裁减其吉州先科敷人户输钱在官不愿请射田土者特行给还诏安行罢江南东路转运副使余从之安行在江东急于受赏督迫州县鬻田甚峻所属一切望风左朝请郎知徽州洪适甫至官民竞赴愬适曰赏可慕民独不可爱耶乃戒属邑有虐吾民者必劾已而安行罢去民卒得宽 
　　是月金主亮令诸处统军择其精于射者得五千人分作五军皆用茸丝联甲紫茸为上黄茸青茸次之号硬军亦曰细军亮每自诧曰取江南此五千人足矣 
　　二月按是月甲辰朔丙午宰执进呈昨得旨问仪鸾司换旧陈设有无收支上曰陈设不过享庙及人使至时用之何至一岁五易朕巳令以新易旧仍据数收支矣上又曰朕宫中未尝用此惟以俭为尚乃诏自今非破损勿易仍先申尚书省乃下有司以新易旧 右朝散大夫江南西路转运判官李若川移东路 军器监主簿杨民望言监司三弊一曰按吏徇其好恶以示威福二曰巡按以察州县而一县所费或至千缗三曰公使互送过于供给蜀去朝廷远吏尤自肆乞命监司帅臣互察从之民望成都人也 
　　丁未左朝散郎新知江州林仲纯为江南西路转运判官 降授右通直郎新知黄州林珦移知江州 尚书户部郎中总领湖广江西财赋湖北京西军马钱粮彭合主管台州崇道观以病自请也合寻卒 
　　戊申诏卭州复置惠民监岁铸铁钱三万缗利州六万缗为额内大小钱各半初议者请复嘉卭二州鼓铸四川安抚制置使王刚中言嘉州无铁可用乞令卭州以所造日额衣甲铁炭改铸夹锡钱而令利州以铸钱所余铁炭对数打造衣甲委逐州守臣提举措置仍隶属总领所从之利州六万缗计用本钱十一万四千余缗卭州三万缗计用本钱三万九千七百余缗淳熙六年十月并改铸一折三钱 直秘阁荆湖南路提点刑狱公事向伯奋行太府少卿总领湖广江西财赋湖北京西军马钱粮 
　　己酉右朝散大夫知赣州陈辉直秘阁再任以右正言王淮言其治行也 宣正大夫崇信军承宣使利州西路驻劄御前后军统制王喜卒喜骁勇善战西人畏之 
　　庚戌直敷文阁两浙转运副使王时升入对论福建上四州盐直太重时议者亦言福建路科卖官盐其弊巳甚昨者汀州又以科盐遂媒赖福高之祸臣闻闽地瘠薄舟车少通明道以前盐法固未立也景祐之后始置海仓买纳收秣钞钱十万缗以三分之二许客人于榷货务入纳兴贩一分与转运司般卖充上四郡买发百余年间公私便之宣和末偶因兵火客贩阻绝故海仓之盐尽归州县般运建炎间虽量增价直犹是官司置场出卖民未以为病也续因邵武军签判赵不巳献言本路每岁遂抱纳钞盐钱一十万缗节次增至三十万缗为额钞钱每增盐价遂长顷年每斤不过三五十文今甚者至百有余钱矣官价既高私贩难戢州县货卖不行始议抑配议者以为今欲上给经常之费下宽齐民之力无如取岁计之实用去无补之虚耗且如本路岁卖盐一千一百三十万斤以钱百二十为率计收钱百三十五万六千缗岁计所用不过六十万缗据实而取民亦何辞自余七十五万六千缗悉非公上之入多与运纲人充优补縻费兼供官吏百种侵欺此所谓无补虚耗重困于民力为可去也今漳泉兴化福州下四郡见行科纳盐息计产而出谓之产盐钱印契而出谓之浮盐钱每岁不下四十余万缗行之既久民亦安之上四郡所用岁计六十万缗以数内三十万缗视下四郡令人户计产印契作产盐钱入纳然后罢海仓之买纳免官司之运卖弛一路之禁榷所至场务别行季官拘收税盐钱岁约三十万缗凑成六十万缗则岁计无不足之患矣或者又欲仿茶引之法从漕司造长短钞引合同号簿据逐州县合运岁计并钞盐纲数分抛令自招客人入纳见钱算请仍以合同号簿付怀安等处盐仓支盐请如本州卖盐一斤为钱一百文内二十八文系漕司盐本增盐等钱二文助学钱一文吏录钱三文醋息钱六文丰国监钱二十五文市用钱每斤共计钱六十五文入纳见钱六十五缗即给一千斤盐钞之类仍便指躬往卖去处与百姓和合买卖而六十五文之外利归商贾则人亦必乐于入纳况所在盐价不等少者获什伍多者获倍称之息乎所有拖脚耗盐之数并依旧优润客旅州县却将所卖盐钞钱并据诸色科名分隶发纳不用盐本坐办岁计而宿弊可以尽革二者之策俱可施行若由前所言科产浮盐钱及收税盐钱满六十万缗以充岁计而使民自便亦云善矣窃恐旷日持久言利之臣又欲官自煮海重困居民诚为措置刻石以示永久则不足虑矣由后所言行长短钞引窃恐漕司州县之吏利于科扰及监司州郡欲以纲运周旋人情巧为不可之说欲望下臣此章令福建路诸司公共询究风俗博求利害择宜于永久可以便民者严立程限以实来上陛下断而行之则八郡之民均受其赐且免州县分差使臣下乡科扰之弊诏福建诸司同具措置限两月申尚书省 太常寺主簿兼权光禄寺丞李浩主管台州崇道观自请之也先是胡宪乞归查籥被论浩亦不安于朝与王十朋相继求去云此以浩墓志参修 
　　癸丑崇信军节度使开府仪同三司主管侍卫步军司公事赵密领殿前都指挥使职事 
　　甲寅少师宁远军莭度使领殿前都指挥使职事恭国公杨存中为太傅充醴泉观使进封同安郡王赐玉带奉朝请存中领殿严几三十年至是王十朋陈俊卿李浩相继诵言存中之过上感其言存中闻北事有萌乃上疏言金人年来规画有异虽信好未渝而虵豕荐食之心巳露宜及未然于沿边冲要之地置堡列戍峙粮聚财滨海沿江预具战舰至于选将帅缮甲兵谨关梁固疆塞明斥堠训郡县之卒募乡闾之勇申戒吏士指授方略条为十事以献会赵密谋夺其权因指为喜功生事存中闻其议乃累章丐免此以王曮所撰存中神道碑修入碑词不无缘饰然以事考之北敌寒盟存中再起而赵密遄罢则似以此故也今但去其润色之语而以王十朋等所言载于其前则事之的实自见矣前一日上召学士杨椿草制且谕大臣曰可令密于未宣麻以前便交职事昔唐神策军使王驾鹤久典兵卫权震中外议欲易之崔祐甫召驾鹤语移时而代者巳入军中矣朕读唐史深嘉祐甫善处事可以为法 随州观察使殿前司神勇马步军同统制李捧权主管侍卫步军司公事仍以神勇军隶步军司 亲卫大夫武泰军承宣使张守忠落阶官为利州观察使殿前司策选锋军统制 诏殿前司日前诸将下有除克掊敛私放债负之类并日下改正住罢兵校差出回易及私干借事限一月拘收回军务在优恤士卒以称朕意仍于军门榜谕 
　　乙卯合门祗候御前忠锐第五副将刘舜谟为东南第二副将庐州驻劄敷文阁待制提举江州太平兴国宫林觉卒 
　　丙辰置行在会子务后隶都茶场悉视川钱法行之东南诸路凡上供军需并同见钱仍分一千二千三千凡三等盖权户部侍郎钱端礼主行之仍赐左帑钱十万缗为本初命徽州造会子纸其后造于成都 
　　丁巳右朝请大夫杨抗为淮南转运副使兼淮南西路提点刑狱公事 右朝请大夫主管台州崇道观方滋为京西路转运副使寻不行 左朝散郎京西路转运判官蒋汝功为夔州路提点刑狱公事 
　　庚申领殿前都指挥使职事赵密以本军酒坊六十六归之户部后二日同安郡王杨存中复以私家扑买酒坊九及酒本酿具为钱七十二万缗上之于是岁通收息钱八十万缗有奇以其半为行在诸军马草之费时诸军日费刍万束率为钱千缗上尝谓近臣自杨存中之罢朕不安寝者三夕敷文阁待制提举江州太平兴国宫林觉卒 
　　丙辰置行在会子务后隶都茶场悉视川钱法行之东南诸路凡上供军需并同见钱仍分一千二千三千凡三等盖权户部侍郎钱端礼主行之仍赐左帑钱十万缗为本初命徽州造会子纸其后造于成都 
　　丁巳右朝请大夫杨抗为淮南转运副使兼淮南西路提点刑狱公事 右朝请大夫主管台州崇道观方滋为京西路转运副使寻不行 左朝散郎京西路转运判官蒋汝功为夔州路提点刑狱公事 
　　庚申领殿前都指挥使职事赵密以本军酒坊六十六归之户部后二日同安郡王杨存中复以私家扑买酒坊九及酒本酿具为钱七十二万缗上之于是岁通收息钱八十万缗有奇以其半为行在诸军马草之费时诸军日费刍万束率为钱千缗上尝谓近臣自杨存中之罢朕不安寝者三夕 盖上思虑深远如此 
　　辛酉诏侍从台谏荐士各二人帅臣监司各一人 直显谟阁提举两浙西路常平茶盐公事杨倓主管台州崇道观倓以父存中解兵柄故有请也 
　　癸亥封建府夏氏为齐安郡夫人翟氏为咸安郡夫人给内中俸夏氏江西人曾祖令吉为吉水簿而卒因家焉翟氏本姓谢其父宁早死养于翟氏因入内武节郎蒋世忠入宫皇后以赐王至是得封二人为中宫所赐会要不书按周必大草翟贵妃为皇后改姓谢氏制云早从藩邸之游盖禀庭闱之命即指此时王在藩邸左右嫔御不过数十人仅足以备使令一日出十余人厚其资而遣之有一年少而俊丽者王虽奇之而亦竟不留尝语宫僚曰声色之事未尝略以经意至于宝贝珠玉侈靡奇异之物平生心所不好亦未尝蓄之 
　　甲子皇叔崇庆军节度使知西外宗正事士街 建宁军莭度使知南外宗正事士＜雪刂＞并罢士街等置司泉福二州会士街强市海舟为人所诉右谏议大夫何溥奏其事因请申严两宗司兴贩蕃舶之禁不惟官课增而民业广庶几铜钱出界之令可以必行仍乞择宗英往代其任诏大宗正司更选宗室二人既而言者以为南班至少请择内外宗室文武之廉正者更主之乃命左朝散大夫士礽知西外宗正事直敷文阁主管台州崇道观子游知南外宗正事自是两宗官率多用文臣矣言者乞择文臣在三月乙卯士礽等并命在庚寅今联书之 诏伪造会子及扇摇之人并依见钱关子法按用见钱关子法指挥己见元年十月壬午六年十月戊申 
　　是日上与宰执论荐举人材因曰人材当用实可济事者若高谈阔论虽可观然徒欲近名譬犹画饼终不可食何益于事卿等宜审度之 
　　乙丑诏经义诗赋依旧分为两科以取士先是右谏议大夫何溥上疏论经义词赋合为一科之弊以为两场俱优者百无一二而韦布之士皓首穷经扼于声病之文卒无以自见于世望将经义得免解举人及应举进士年五十以上许兼一大经于诗赋场引试其不愿兼经者亦听庶几宿学有以自展溥建议在今年正月壬寅议者多以为经义词赋不能并精又减策二道而并于论场故策问太寡无以尽人且一论一策穷日之力不足以致其精虽有实学无以自见愿复经义诗赋分科之旧诏礼部国子监太学官看详经久可行申尚书省至是权礼部侍郎金安莭等奏依旧为两科诗赋不得侵取经义分数若经义文理优长合格人有余许将诗赋人才不足之数听通融优取仍以十分为率毋得过三分自今年太学补试为始于是行之至今 中书言昨以僧徒冗滥令礼部权行住给度牒巳经二十余年望量行制造度牒立定价数分降诸路州军诏户礼部措置户部乞每料给降二千道每道价钱五百千绫纸钱十千皆省陌两浙州军输左藏库江淮荆湖京西输三总领所江西湖南闽广委逐路提刑司仍输左藏愿以金银计直者听从之 左朝请郎知徽州洪适提举两浙西路常平茶盐公事 武翼郎新知叙州武钜移知均州以殿中侍御史陈俊卿言其才可用也 
　　丙寅诏通进司承受内降文字并封送三省枢密院先是内降诏旨未经朝廷奉行多漏泄者议者以为言诏给事中黄祖舜措置祖舜乞选内侍省官二员监通进司每日降出御封文字并用黄绢夹囊盛贮监官亲书姓名封发仍令门下后省印历抄转旬终赴省结押日具承受奏牍及御封名数申省至是行下 
　　丁卯武功大夫英州剌史刘光时升忠州团练使再任以州民吴洪等言其治行也 
　　庚午侍御史汪澈言敷文阁待制知平江府朱翌本秦桧腹心之交自选人拔擢二年而至侍从复叛桧而附范同故桧怨之刻骨自公道之行朝廷愍其久窜岭表在抆拭之列寖叨郡寄所至不治近差李宝往平江措置防扼海寇翌漠然不顾泛以武臣待之使宝徒手无所施功及其哀恳亦略不介意至烦朝廷又遣林安宅国事安赖焉望赐罢斥以为不治者之戒从之林安宅时为浙漕其遣行月日未见当考 是日左司郎中徐庆贺金主生辰还过楚州见右朝奉郎通判州事徐宗偃为言金主初无恙因谕以去冬省劄询问对境疾病事恐或至失坠则有悔吝于是宗偃因庆归以省劄上之 
　　辛未左中奉大夫提举台州崇道观张修卒 
　　是月少师观文殿大学士致仕嘉国公秦熺薨于建康府诏赠太傅三月丁亥不行熺家居凡六年 
　　建炎以来系年要录卷一百八十八 


●建炎以来系年要录卷一百八十九 
　　宋 李心传 撰 
　　绍兴三十有一年三月甲戌朔诏起复左武大夫兴州剌史殿前司破敌军统制陈敏以所部千六百人往太平州驻劄寻改隶马军司此据四月二十四日都省所奏附见未见降旨改拨之日当考 权吏部侍郎凌景夏言故相以爱憎进退天下之士或挟私立致通显名器溷乱岂非害治之大者仁宗朝范仲淹常为百官图以献指其迁进迟速次序曰如是而可以为公可以为私亦不可不察近绍兴初常命宋棐编修差除格目自宰执达于寺监丞簿其书断自元丰以后愿仿此意申敕攸司重加编辑命二三大臣遵守格目凡迁进淹速必稽其次序使累朝典故举行于今日事下吏部后下行 
　　己卯右谏议大夫何溥为翰林学士兼权吏部尚书仍兼侍讲先是溥常言君子小人和同比周之毙有曰同近于和而和实非同比近于周而周终不比世人之假同以为和托比以为周求济其一巳之私而卒贻天下之患臣愿辨之于其早制之于其微使同与比之迹不形而和与周之实常著则朝廷正而百官正矣又言军政之毙曰为将帅者不治兵而治财刻剥之政行而拊摩之恩绝市井之习成而训练之法坏二十年间被坚执锐之士化为行商坐贾者不知其几岁课月计利归私门垄断自如百姓失业甚者死亡不补虚数日增沿流寻源所宜痛革又言为备于无事之时择才于自代之举置总帅以护诸将则势同臂指募民兵以捍两淮则可固藩篱皆当今急务上察其忠乃有是命 监察御史陈之茂为尚书吏部员外郎 秘书丞兼权吏部郎官杜莘老守监察御史 诏太傅同安郡王杨存中朝朔望 大理寺丞姚邵为京西路转运判官 徽猷阁直学士提举江州太平兴国宫洪遵知平江府先是命浙西马步军副总管李宝屯平江以防海道而守臣朱翌议多矛盾朝廷以宝尝为遵所荐故改用之 诏录勋臣魏仁浦马知节余靖寇瑊张述诸孙各一人用郊赦也仁浦故相知莭执政靖瑊从官述职方员外郎以尝请立皇嗣故 
　　庚辰尚书礼部员外郎兼国史院编修官洪迈为枢密院检详诸房文字 左中奉大夫王普行尚书礼部郎中 潭州观察使利州西路驻劄御前中军都统制兼知成州吴珙移知襄阳府依旧中军都统制拱遥领利西统制盖以携西兵之镇故也 召武功大夫荣州剌史知襄阳府刘泽赴行在 左朝请郎提举两浙西路常平茶盐公事洪适移江南东路避亲嫌也 
　　辛巳左朝奉郎知严州樊光远为两浙东路提点刑狱公事 右朝散大夫知真州徐康提举两浙西路常平茶盐公事 
　　壬午兵部尚书兼权翰林学士兼侍读杨椿参知政事 诏秦桧妻冲真先生王氏改赠希妙先生起居舍人兼权中书舍人虞允文言王氏以先生祔于桧之庙而为之配不合礼经乞归先生之告于有司仍旧秦魏国夫人旧号于礼为称从之王氏复封在此月丁亥今并附此 左宣教郎赵公廙知平江府长洲县用洪迈为尚书郎时应诏所举也 诏故直秘阁林季仲故祠部员外郎李岩老并特与恩泽一资季仲复职未尽岩老居母丧而卒权吏部尚书何溥为之请特录之 敷文阁待制提举江州太平兴国宫李琳卒 
　　癸未宜州观察使提举建昌军仙都观王升卒 
　　丁亥给事中黄祖舜言身后恤典朝廷所以褒赠功臣使之没有余荣也契勘故相秦桧当政擅作威福不知有上残陷忠良为国敛怨其子熺实与谋议及其亡也陛下保全其家俾熺休致而归不寘之罪恩亦至矣今乃赠以帝傅之秩又与之遗表恩宠命横加殊骇物听诏前降指挥更不施行 敷文阁待制提举江州太平兴国宫陈正同知太平州 右武大夫忠州剌史知郢州马羽罢以京西诸司言其不法也 
　　戊子右迪功郎莫沇为绍兴府嵊县令沇归安人大理少卿孙敏修应诏所举也 
　　庚寅尚书右仆射同中书门下平章事陈康伯迁左仆射参知政事朱倬守右仆射并同中书门下平章事 侍御史汪澈言近有旨政事并用祖宗旧制然循袭既久有司失于讲求往往有未厌人心者姑以迁授恩数六事明之六等检校官旧制也今则皆无有而自节度径除太尉历开府仪同三司以至少保矣节度以移镇为恩宠旧制也今则一定而不易矣承宣分大中小镇观察分小大州旧制也今则皆径作一官矣横行自右武大夫以至通侍为十三等以待年劳及泛恩者非有功效显著不带遥郡旧制也今则自右武大夫迁官者率于遥郡改转才五迁即至遥郡承宣使一落阶官遂为正任承宣使矣武功大夫实历七年用七举主始转横行旧制也今或自小使臣为合门宣赞舍人才转一官径至右武郎矣总管钤辖都监分六等差遣非正任观察使及管军不以为总管旧制也今降此而得之者纷纷皆是至有法当入第六等如武翼郎或宣赞舍人而除者矣臣谓赏爵所以厉世磨钝使人欲之不可必企之不可及是以祖宗规模宏远董正有序名器之重不可假人昨自权臣用事动出巳意幸门一开错杂并进浸淫于今可为太息望诏三省枢密院将此六事参酌典章务存大体立定纲目贵于遵守不必曲徇人情以趋捷径庶可以鉴成宪行故事仰副陛下规恢之意诏中书门下后省看详申尚书省 翰林学士兼权吏部尚书兼侍讲何溥进兼侍读 权尚书礼部侍郎金安莭兼侍讲 
　　辛卯武义大夫金鼐为合门宣赞舍人鼐湖州人初见绍兴十七年十一月起居舍人兼权中书舍人虞允文言合门贴职祖宗所以奖励边功未尝妄予按鼐以财雄东南因纳粟授官交结故相秦桧以看合子为名使专任南亩出纳之责累官正使人所不齿今一旦授以上合之秩人言籍籍臣以为决非陛下本意上览奏谓辅臣曰朕初不知曲折当如所请以戒后来侥幸之门或曰鼐尝造海舟以献王继先其直万缗舟中百物皆具是除继先所荐也此为王继先得罪事实 故左朝奉大夫致仕李光追复左中大夫官其子二人先是其妻缙云郡夫人管氏言光迁谪岭海首尾十八年二子丧亡二子流窜田园屋宇尽皆籍没骨肉流散身后二子三孙俱白丁祖宗以来执政官得罪未有如光被祸之酷者宰相陈康伯进呈故有是命 诏铺兵擅开窃看传录文字并依建炎指挥从军法建炎二年十一月其阙额以厢军填补月给钱米皆增之 
　　壬辰左朝请郎主管台州崇道观陈夔知徽州 左从事郎监行在省仓上界史正志充枢密院编修官正志江都人也 
　　甲午户部奏左藏西库见钱不多所有月支券食等钱欲以银会品搭诸司百官以十分为率六分折银四分会子军五分折银三分见缗二分会子从之 武功大夫忠州剌史淮南东路马步军副总管宋肇主管建昌军仙都观 
　　初户部奏以官田授拣汰使臣事下两省台谏事祖见正月戊寅既而给事中黄祖舜中书舍人虞允文台谏杜莘老梁仲敏等言临安一府拣汰使臣军员凡一千六百八十有八人岁用料钱等九万一千余缗绢布绵二万五千八百余匹米二万八千余石而本府属邑除昌化盐官富阳无系官田外其余六邑止有田一千一百七十四亩有奇是一兵之田未及一亩若如议者所陈纽其衣粮请给计其价而给其田则所赡养者不过数十人其坐而仰衣粮者尚千余人也不特事体不一又劳逸不均矣谓宜下有司将卖不尽系官田及户绝寺观无主田并僧道无主田尽行拘收又将日后没官田岁行抄籍以待兵田之数相当而后施行庶无不足不均之患丁酉诏吏兵部长贰参酌措置后不行日历就载台谏给舍议状于此日而台谏止有殿中杜莘老司谏梁仲敏二人按此时汪澈为侍御陈俊卿为殿中仲敏为监察王淮为正言今年四月淮丁忧六月一日俊卿出台六月六日莘老迁殿院七月一日澈自中司出使意当在七月以后是时西掖乃杨邦弼虞允文二人九月邦弼致仕允文独员今邦弼不系衔或又是九月巳后所上也 
　　己亥言者乞令大臣省亲细务诏左右司措置申尚书省 
　　庚子故朝散郎充徽猷阁待制张宇发特赠左朝请大夫宇发靖康初从陈过庭使北死云中之佛寺至是其家有请故也 初左朝请郎提举江南东路常平茶盐公事洪适入对论役法事曰臣窃见元祐指挥合役坐闲人户不及三番处令雇募苏轼谓圣恩欲使百姓空闲六年是以绍兴二十六年之旨歇役六年者与白脚同行之数年下户得以宽佚间者宣州守臣有请欲不候六年再差上户有司误以歇役六年之文冲改下户畏避多致流徙盖上户税钱有与下户相去十百倍者必俟差遍下户则富家经隔数十年方再执役臣守徽州以婺源一县言之有差及一贯税钱者民间哀诉诚为可念乞仍行二十六年指挥庶使细民鼓舞德泽又如一都之内上等五户税钱各五十千中等五户税钱各三十千各曾应役若以歇役六年再差恐中等五户侥幸终免乞自第一户差至第十户然后再差所贵役法均平上下称便诏户部看详至是户部言在法差募保正长通选物力最高人充应二年替无可选者于得替人内轮差乞申明行下从之 
　　夏四月按是月癸卯朔甲辰诏潭州观察使利州西路驻劄御前中军都统制新知襄阳府吴拱以西兵三千人戍襄阳朝廷闻金人决欲败盟乃令两淮诸将各画界分使自为守措置民社增壁积粮是时御前诸军都统制吴璘戍武兴姚仲戍兴元王彦戍汉阴李道戍荆南田师中戍鄂渚戚方戍九江李显忠戍池阳王权戍建康刘锜戍镇江壁垒相望而襄阳独未有备故命拱以所部戍之其阙额令吴璘招填限一季吴拱移屯日历全不载王之望申省劄子云四月二日指挥甲辰初二日也先是总领四川财赋王之望闻有边隙乃自益昌运粮十万石至武兴及拱移军遂以归舟二百七十余艘载其军兼家而下军过合州守臣右朝散大夫宇文师申以私钱饷之军士皆喜师申粹中子也按此则拱之军盖自嘉陵顺流入大江自峡州或荆南之襄阳也 拱卫大夫忠州团练使刘贵提举邕州左右江兵马贼盗公事兼提举训练峒丁 右朝奉郎何休知化州还言广西转运司自榷盐之后利入顿亏遂令诸郡变税折钱如化州额管税米八千石岁用万五千石漕司岁于本州科六千五百石赴容州送纳每石折钱二千六百而令本州和籴万石支价钱四百仍就税户均籴民间甚以为患乞于广州榷盐数内拨一半赴漕司充岁计令逐州之税各随本州送纳户部奏乞坐法约束行下从之既而左朝奉郎知廉州程逖召还亦言廉州丁米偏重每丁有输八＜豆斗＞六升者而漕司又以丁口岁敷二分食盐十余万斤民力益困愿灭丁米三千石而以卖盐钱籴米偿之事下户部寻以逖为大理寺丞休上奏在甲辰逖留中在己酉今并书之 
　　乙巳言者论州郡之学其间无进取之路故士之去就甚轻所养无素乞权罢太学补试而于诸州养士每百人中选其行艺之精者岁贡两三人入太学庶几所得皆素养之士且非一日之长而士之在郡学者皆以实能为尚学校不期而自重矣事下国子监巳而国子监言自罢舍法复以科举取士奉行日久难议施行事遂止 中侍大夫武当军承宣使知夔州李师颜言归州去夔州最近去荆南最远乞以归州仍隶本路所有本州岁起湖北路钱物依旧赴湖北漕司从之建炎四年宣抚处置司割归州隶本路绍兴五年还隶湖北 
　　丙午右朝奉郎郭淑通判蒋州右奉议郎知袁州萍乡县呙辅通判濠州并填复置阙 
　　丁未右朝奉郎通判楚州徐宗偃献书于宰执曰窃闻使命往来觇逻窥度之言莫不以敌国迁都决定于春二月今四月矣其言未验乃曰先至洛中看花或又谓星台陈献拘忌乞以今秋为期盖诡诈叵测初无一定之论在彼者虽无一定之论而在我者当有一定之策以应之则事至而不扰今日之势惟荆襄两淮最为要害守之则长江可守弃之则江不能保利害灼然虽三尺童子皆能知之经理固不宜少缓诚使在我之策既定则彼之巳迁未迁皆不足深虑矣 
　　庚戌集英殿修撰曾几周绾并升敷文阁待制几提举洪州玉隆观绾提举江州太平兴国宫 初殿前司左翼军驻漳州郡鬻官盐以供其费其后此军移泉而鬻之如故凡于村郭分十八场悉以民户编排为甲赴场市盐定其等第限以斤两深山穷谷之民无一免者人甚苦之至是侍御史汪澈乞委提刑司相度利害如所收钱非起发赡军即与住罢从之 左奉议郎知遂宁府何骥为潼川府路提点刑狱公事 
　　辛亥敷文阁待制知临安府赵子潚奏府城摧倒者千八百余丈乞支降钱二十七万缗米七千石调三衙卒九百人分头修筑从之 
　　壬子忠训郎韦圭为合门祇候圭渊孙已见 
　　癸丑诏太傅醴泉观使和义郡王杨存中许存留殿前司部曲五百人诸子子壻各进官二等以其奉祠故也 右正言王淮以父忧免 
　　丁巳御批比来久雨有伤蚕麦及盗贼间发虽已措置未至详尽可令侍从台谏条具消弭灾异之术防守盗贼之策各以巳见实封闻奏时久雨故殿中侍御史陈俊卿上疏请之上谓宰执曰应天以实不以文可令侍从台谏各具时政之阙有不便者即与改正宰臣陈康伯朱倬皆待罪上曰罪在朕躬岂可移过大臣翰林学士何溥言安边之图虽在择将帅而立国之本要在得人心推原天人相与之际莫如自治之急俊卿又言诏下之日阴云开霁至诚动天应如影响然当主忧之时敢不毕其愚虑今敌居汴京巳逼吾境而武昌襄阳荆南各相去数百里宜择威望重臣以兼制之使首尾相应又宜密遣人假以他职往来军中以问诸将或令逐军各使腹心将官赴朝廷令大臣与知兵者讲说地形及先后缓急之宜又乡兵亦宜给以衣粮器甲俾之乐从虽朝廷方守和议淮上未可屯兵而历阳仪徵维扬城壁稍坚当阴为之备他日诸军可以投足昔唐宪宗中兴裴度曰此岂朝廷之力可制其命特处置得宜能服其心今日苟处置得宜彼知我有人焉或可以寝其谋矣 权礼部侍郎金安莭言淫雨之咎窃意卿士之列郡邑之间有未能上体德意而感伤和气致召灾沴者如刑罚之失中赋役之不平贪夫侵蟊以伤民财暴吏肆虐以贼民命有一于此皆致灾之由也在内令风宪之臣弹劾在外令廉察之官按发俾官曹肃清民有惬志则和气可召而灾害不生矣若乃安内攘外则古无上策时异事异其可施于今者盖鲜焉何者敌国相持非和则战其形巳定则吾之筹画亦专出一涂而无所牵制今名为修和而实相窥伺则为今之谋要使规模不失和好之形而实有备豫之策而后国势可立也故臣之愚虑其策有三一曰厉将帅二曰择地形三曰明觇候自一二年来沿江上下列屯作镇其意以备江北也人情狃于无事必不能夙戒素办如与敌对垒者万一出吾不意疾驱渡淮而我军方整部伍理器仗备屝屦非一月不能首涂则敌人已奄至江上矣臣谓今日诸将必使之选兵夙戒常若寇至然后缓急可用也军之所处得地者胜乘险以守则冲犯者不得利据要以守则侵越者不敢过今顿兵江北虽有地利不得预据也而可以预加相视且如盱眙之距京口其路当冲要者凡几所地称扼塞者凡几处除当险要之外旁岐支径可以分攻越钞以达江之南岸者凡几道此虽圣智如黄帝汤武者不能意度而数揣也必湏躬历身到询人访古而后可知今不预备也必将有警而后推锋越江仓皇之间何向而险要可据何屯而攻钞可御浪进泛行与客军之远涉者无异则吾何名夙戒预备也臣愚欲乞令沿江列屯各以对江地步令主帅自择将校量选壕寨使沿屯过江逐一询访土人相视地势其有所得随行具图著录归视其军则不惟躬亲按行者可知他时军行其视图籍者亦得以知之矣今江北之无兵无城者以为和也而方储兵江南以为有事之备若敌有变动觉知能早则犹可以半淮汉以相角若觇者不精逮其侵轶入境而方出师与争则淮汉之地危不可保矣古者募客剌讎受募往剌者有必剌之道焉而世未尝以前人尝死而不敢往者赏重于死故也今使之觇敌虽有冒死之理而未必至于死也而率难其人者赏之厚不足酬其死故虽金人之存亡汴都之来否尚不得其真则吾何以逆探未然而预为备御之计也臣谓觇者不得其人则虽储兵聚粮朝谋夕算而他时必有迟不及事之悔故臣愿沿边诸州沿边诸军皆稍厚假之财宽其出入或稍优设官赏诱使歆慕候得事实为期而不屑屑以规矩绳之不曰觇无不的要之十得六七则将视病施药亦必不缪矣此三者皆防守之大计也而以将帅为先者盖将帅得人则择地觇敌当自能之有不烦帷幄之虑者矣窃闻朝廷巳命诸将拥众分屯事不遥制驭将之术固已得之然推毂授任人得自专权均势侔莫相统一声援不接或失事机臣愿精选重臣有威望者俾往视师尽护诸将庶几深谋远算亟得参决战胜守固克成厥勋实外攘之策不可不务者也若夫备御不虞内固根本则愿密诏诸路帅宪及诸郡守贰各严保甲之制联比其民使察非常庶几奸民不得伺隙窥发州郡禁卒自守贰而下将旧格合给人从痛行减损追还营屯敢有违法差使者重寘之法仍汰去老弱专委兵官中有材武习军旅者训练之课其尤者而加赏劝焉根本既安而朝廷无内顾之虞得以专意外攘疆场之事何患不济 诏天申莭宰执使相所进金酒器并特免户部奏乞籴本诏以天申节进奉银十万两凑与之 监察御史梁仲敏行右司谏 保义郎梁舜弼汉弼并为合门祗候二人邦彦养孙也用遗表恩泽特与之给事中黄祖舜权中书舍人虞允文言合门之职祖宗以来不以恩泽迁补今授之无名遂寝其命 
　　戊午太常寺言明堂大礼当用牛羊豕乞下浙路漕司收买前九十日入涤从之明堂正配及太庙十一室皆用一太牢明堂从祀十五位共八少牢别庙一少牢配享功臣七祀共一少牢皆有副 
　　己未命尚书右仆射朱倬提举三朝国史倬以祖讳辞诏去修字 太府少卿总领四川财赋王之望乞岁终以诸路州军额起折估籴本钱亏盈为知通殿最仍以一年实起到库钱数为准各具其尤者十州来上俟终更乞差遣日斟酌施行诏诸路依此行之是岁四川所入增钱三百八十五万缗现租额增二百六十万缗之望乃言岁额无亏上其最增者十州于朝乞籍记而巳宋史全文上曰朕思州县逋欠若民果贫困自合蠲放若已输纳而官吏侵用则亦不可不与核实明示罪责治道贵信赏必罚漫不经理则是姑息姑息虽尧舜不能治是日遂进呈四川总领王之望催驱殿最事目上曰依所乞并令诸路亦如此施行 
　　辛酉复升扬州高邮县为军以淮南转运副使杨抗言其户口最盛且接连湖泺猥通豪右非增重事权无以弹压故也因命右通直郎知县事吕令问就知高邮军仍赐经制钱二万缗常平米三千石为复军之费 入内东头供奉官徐甲为武义大夫带御器械 
　　甲子权户部侍郎钱端礼言淮浙诸场积盐不售乞立限一月许客铺入纳每五袋加饶一袋不纳钞引及通货等钱从之 
　　丁卯殿前司言破敌军改隶马军司本军有阙额窃见南剑吉筠建州邵武建昌军多有游手之人乞差将官各一员前去同守臣均定招收共一千六百人赴本司招填从之 
　　辛未同知枢密院事周麟之为大金奉表起居称贺使贺金主迁都也初朝廷闻金主欲移居于汴且屯兵宿亳间议遣大臣奉使宰执共议遣参知政事杨椿行其所议者如大金皇帝祗欲到洛阳观花则不湏屯兵于边若果欲迁都于汴屯兵于宿亳则本国亦不免屯兵于淮上非敢故渝盟约盖为国之道不得不然或欲巡幸汴即还燕京则本国亦无一人一骑渡淮麟之闻其议乃见上慷慨请行上大喜此并据赵甡之遗史本文麟之请自择副且荐洪州观察使知合门事苏晔可用许之晔寻卒乃命武翼大夫贵州剌史知合门事张棆假保信军节度使代行命抡在五月丙戌 左承议郎魏杞行太府寺主簿用钱端礼荐也 
　　壬申直显谟阁知荆南府续觱乞量行招填禁军诏本府今岁上供银钱绢丝米并权减半以为招军之费 
　　是月金主亮率文武群臣如汝洛至北邙山因改其山曰太平 
　　建炎以来系年要录卷一百八十九 


●建炎以来系年要录卷一百九十 
　　宋 李心传 撰 
　　绍兴三十有一年五月癸酉朔新淮南转运判官王秬上屯田利害以为军士狃于安闲之久一旦服劳田亩其功未必可成望许令民兵于近便处人给荒田一顷有马者别给五十亩自行耕作俟成伦绪五年之后十取其一十年之后十取其二虽县官所得不多然积之既久则有不可胜计者其有日前侵耕□种之人一切不问内有贫下者量给种穊如是则将见两淮荒闲之田皆变而为沃壤矣从之 
　　甲戌国子司业陈棠言自兴学至今二十年六经博士未尝备员今弟子员至千人而学官每日轮经讲说甚不称劝学崇化之意望加惠学者俾六经各置博士每经择经明行修二人充选庶几经各有师得以轮递讲说诏博士阙员许令正录兼讲 
　　丙子秘书省著作佐郎王十朋知大宗正丞绍兴府供职十朋丐祠甚力上特以此处之十朋与李浩胡宪相继奉祠或以论事不合故也当考 直秘阁新淮南转运判官兼淮西提刑提举常平茶盐公事王秬入辞升副使赐三品服 是日金国贺生辰使殿前都点检高景山副使刑部侍郎王全始入境用故事遣中使黄述赐扇帕于洪泽镇北都馆辞以乘船輙病欲乘马接伴使右司员外郎吕广问力争不从久之乃至顿下景山等举趾倨傲述与之对揖略不加礼又遣人量闸面阔狭沿淮顾盻意若相视水面者识者知其有败盟之意此据徐宗偃两淮纪实 
　　庚辰故资政殿学士杨愿家乞遗表恩授子壻许之给事中黄祖舜等言愿于秦桧当国之日踪迹诡秘阴济其恶中伤善类至今士大夫无不切齿政使于法应得犹当排抑以厉其余况欲引例而害成法安可不论癸未诏前降指挥更不施行 
　　甲申诏诸路监司失按属吏一岁及四人以上者令御史台检举申朝廷议罚用殿中侍御史陈俊卿请也 大理寺言狱空上谓宰执曰大理寺临安府在阙下虽未敢谓刑措然狱讼清简冤抑得伸亦庶几焉惟是诸路宪臣或不得人则吏强官弱民无所措卿等宜思革此毙 礼部郎中王普转对论取士分科之毙以为后生举子竞习词章而通经老儒存者无几恐自今以往经义又当日销而二礼春秋必先废绝窃惟国初至治平虽以诗赋取士又有明经学究等诸科当时唯明经略通大义其它徒诵其书而不知其说非今日经义比也然犹且别立解额多于诗赋而不相侵紊逮熙宁后应举者莫不治经故解额可以混而为一今经义诗赋既分为两科而解额犹未分夫取易舍难人之常情故此盛彼衰势所不免望诏有司追傚旧制将国学及诸州解额各以三分为率其二以取经义其一以取诗赋若省试即乞以累举过省酌中人数立为定额而分之仍于经义之中优取二礼春秋庶几两科可以永久并行而无偏废之患矣诏礼部国子监看详申尚书省 亲卫大夫果州防御使镇江府驻劄御前水军副统制李辅等六人罢从军与添差差遣用都统制刘锜奏也初议者请外路之狱三经翻异而在千里内者移送棘寺事既行权刑部侍郎张运以为追逮干证经涉修途多致困毙且系囚充塞于天狱刀锯频施于都市岂所以示四方望复祖宗旧制诏给舍详议给事中黄祖舜等奏如运章乙酉从之 
　　丙戌直敷文阁唐文若守宗正少卿 
　　丁亥祠部郎中兼建王府赞读张阐转对言近诏侍从台谏条具弭灾防盗之策臣备数郎曹言之则出位不言则惓惓之诚不能自巳臣窃谓和议以来岁有聘币之役民不堪命愿陛下毋以外裔困中国可乎归正人时有遣还之命怨声闻于道路愿毋使敌人得以甘心可乎州县之吏职卑而地远渔夺之祸被于编籍愿严赃吏之诛可乎蠲租之令巳赦而复征至以＜宀十见＞大之泽例为虚文愿申诏令之禁可乎是数者诚次第罢行之足以动天地召和气矣阐又言郡守监司州县官吏所以体国爱民者有所未知望严小官赃污之法重行司取受之禁敕州县毋存留断罢人类诏修造官司毋得展阔使细民咸得奠居至如二税之先期追呼茶盐之计口科买征商愈重而行旅咨嗟钱货窘艰而市井萧索凡此等类不可遍举又言完颜亮积粟发兵意在南寇乞守要害防海道巴蜀淮襄不可无良将督视不可无大帅上曰卿言深中时病惟遣归正人誓书所载卿特未知耳 国子正林栗为太常博 
戊子大理寺丞吕擢为荆湖北路转运判官 左朝议大夫提举台州崇道观刘章知信州 
　　己丑广西经略司言南丹州防御使莫延沈卒延沈以惨酷为部族所逐携孥奔宜州奉诏移居静江府赐州都监俸至是卒其族人共推莫延廪领州军乃以延廪为南丹州剌史 
　　庚寅吏部言广西转运司昨奏以摄官四十一阙注授小使臣及选人论者以为俸给倍增郡邑无以供其费望以其半复还摄官从之 
　　辛卯大金国贺生辰使龙虎卫上将军高景山副使通议大夫尚书刑部侍郎王全见于紫宸殿景山奉国书跪进三省枢密院同进呈讫各依位立景山当奏事自称语呐不能敷奏乞令副使王全代奏上许之景山招全全欲升殿侍卫及合门官止之上传旨令升全乃升殿之东壁面北厉声奏曰皇帝特有圣旨昨自东昏王时两国讲和朕当时虽年小未任宰执亦备知得自朕即位后一二年间帝曾差祈请使巫伋等来绍兴二十一年言及宗属及增加帝号等事朕以即位之初未暇及此当时不曾允许其所言亲属中今则惟天水郡公昨以风疾身故外所祈请事后因熟虑似亦可从又念岁贡钱绢数多江南出产不甚丰厚须是取自民间想必难备朕亦别有思度兼为淮水为界私渡甚多其间往来越境者虽严为诫禁亦难杜绝及江以北汉水以东虽有界至而南北叛亡之人互相扇诱适足引惹边事不知故梁王当日何由如此分画来梁王宗弼即乌珠也朕到南京开封府方欲遣人于帝处备谕此意近有司奏言帝以朕行幸南京欲遣使来贺灼知帝意至甚勤厚若只常使前来缘事理稍重恐不能尽达兼南京宫阙初秋毕工朕以河南府龙门以南地气稍凉兼放牧水草亦甚＜宀十见＞广于此坐夏拟于八月初旬内到南京帝当于左仆射汤思退右仆射陈康伯及或闻王纶知枢密院此三人内可差一员兼殿前太尉杨存中最是旧人谙练时务江以北山川地理备曾经历可以言事亦当遣来又如郑藻辈及内臣中选择帝所委信者一人共四人同使前来不过八月十五日以前到南京朕当宣谕此事若可从朕言缘淮南地理朕昔在军颇曾行历土田往往荒瘠民人不多应有户口尽与江南朕所言者惟土田而已务欲两国界至分明不生边事如帝意稍有所难朕亦必从来使回日以后朕以向来止曾经由泗寿州外陈蔡唐邓边面不曾行历及知彼处围场颇多约于九月末旬前去巡猎十一月或十二月却到南京帝于差来正旦使处当备细道来朕要知端的于次年二三月间又为京兆亦未曾至欲因幸温汤经由河东路分却还中都去奏讫降殿朝见次三节人从朝见讫驾兴全在殿下扬言曰我来理会者两国事哓哓不巳带御器械李横约全曰不得无礼有事朝廷理会时百官班未退带御器械刘炎白陈康伯曰使人在廷有茶酒之礼宜奏免之康伯曰君自奏闻炎遂转屏风而入见上哭泣炎奏其事上然之炎出传旨曰今为闻渊圣皇帝讣音忽觉圣躬不安合门赐茶酒宜免使人且退班遂退既而诏全曰适所未奏事因可具奏状以闻于是馆伴使翰林学士何溥等录其语进故得知者一二焉宰执聚殿庐议举哀典故或谓上不可以凶服见使者欲俟其去乃发丧于是礼房告报使人垂拱殿茶酒为脏腑不调可移就馆中排办令参知政事杨椿押赐权工部侍郎黄中闻之驰白康伯曰此国家大事臣子至痛之节一有失礼谓天下后世何且使人问焉将何以对于是始议行礼及调兵守江淮之策亮求衅渝盟此大事也而北使悖语日历乃无一字及之盖是时边事未动固宜秘密也近熊克所作小历亦复草略数语何哉徐梦莘所进北盟会编巳备载其词今并其本末详之备后有考自大金贺生辰使具官巳下据日历本文自景山奉国书巳下据晁公忞金人败盟记自景山当奏事巳下据赵甡之遗史但甡之误以王全为正使今改正之自东壁面北厉声据晁公忞败盟记及今年五月二十二日尚书省劄下沿边将帅监司劄子自奏讫降殿巳下据晁公忞败盟记自全在殿下巳下据赵甡之遗史自既而诏全曰巳下据晁公忞败盟记及五月二十二日尚书省劄子自宰执聚殿庐巳下据日历会要朱熹撰黄中墓志及熊克中兴小历 
　　壬辰宰执内殿奏事同知枢密院事周麟之言敌意可卜宜练甲申儆静以观变使不当遣上曰卿言是也彼欲割地今何以应之麟之曰讲信之始分画封圻故应有载书存愿出以示使者厥请将自塞矣此据麟之墓志修入志又曰如公计其人果无语按北使之来止谕亮意非议割地也今不取初麟之既请出使至是北使出嫚言且闻金主亲提兵将大举声势极可畏麟之大恐不敢直辞其行苐委曲言事巳如此不必遣使虽遣使无益上大怒此据赵甡之遗史 诏两浙江东福建诸州守臣将见管禁军弓弩手以十分为率拣选人才强壮堪披带人五分遣官部送枢密院教习拍试听候使唤 太尉镇江府驻劄御前诸军都统制刘锜给真俸 
　　癸巳天申节诏以脏腑不调免上寿命同知枢密院事周麟之燕北使于都亭驿 
　　甲午宰执召三衙帅赵密成闵李捧及太傅醴泉观使和义郡王杨存中至都堂议举兵既又请侍从台谏凌景夏汪应辰钱端礼金安节张运黄祖舜杨邦弼虞允文汪澈刘度陈俊卿集议陈康伯传上旨云今日更不尚和与守直问战当如何执政欲遣闵全将禁卫兵御襄汉上流允文言不必发兵如此之多虑必不从上流而下恐发禁卫则兵益少朝廷内虚异时无兵可为两淮之用执政以金主在温汤汝州恐其涉汉而南不听日午下诏发丧宰相常服金带率百官入和宁门诣天章阁南隙地举哀仍进名奉慰是时禁中亦设举哀之礼哀动于外为大行渊圣仁孝皇帝立重即学士院为几筵殿用神帛上特诏持斩衰三年以申哀慕权礼部侍郎金安节请庶人禁乐百日从之 翰林学士兼权吏部尚书充馆伴使何溥等奏缴录到大金副使王全于殿上口奏事因诏诸路都统制并沿边帅守监司照应今来事体随宜应变疾速措置务要不失机会此指挥即五月二十六日尚书省劄子四川总领所事类史有之时朝论汹汹入内内侍省都知张去为阴沮用兵之议且陈退避之策或因妄传有幸闽蜀之计人情皇惑上意雅欲视师陈康伯奏曰敌国败盟天人共愤今日之事有进无退若圣意坚决则将士之气自倍愿分三衙禁旅助襄汉兵力待其先发然后应之权工部侍郎黄中自使还每进见未尝不以边事为言至是又率同列请对论决策用兵莫有同者中乃奏曰朝廷与金通好二十余年我未尝一日言战彼未尝一日忘战取我岁币啖彼士卒我日益削彼日以强今幸天褫其魄使先坠言以警陛下惟亟留圣心焉 诏人使玉津园燕射特免锡赐依例 
　　乙未少保奉国军节度使领御前诸军都统制职事判兴州吴璘为四川宣抚使仍命敷文阁直学士四川安抚制置使兼知成都府王刚中同措置应干事务时有诏夔路遣兵五百人往峡州屯驻俟荆南有警则令夔路安抚使李师颜亲往援之左承议郎知梁山军晁公溯始至官以书遗大臣曰公溯在蜀久于其山川险阻亦粗识之尝料吴兴州足以蔽遮梁益以当一面而其力不能以及夔或者敌人捣夔之虚而入之是犹知守其闬闳而忘其藩垣之可穴也李武当在夔则藩垣固矣然或使之出夷陵援荆州夫夔谁与守之按夔之地图自夔至夷陵其间通谷数道敌由兴山而出则李武当之归路绝而三军之心摇不可以战由大宁而出则昔我伐蜀之故道也距夔百里而近则为断其胁而入其腹心蜀巳举矣吴襄阳之未出蜀也兴州之兵皆得而将之置于襄阳去兴州甚远惟与麾下三十人俱乃孤军也处于四通五达之郊而无大险介于一二主将之间而不相亲江夏田公盖与襄阳交至浅也朝廷本使田公在江夏以荆襄委之而倚为距防今乃分其地以予至浅之交荆州有警又近舍田公而用李武当田公能不觖望万一襄阳不支必谓非我部曲不得专其功则不肯赴其难是襄阳独三千人御大敌守则不足以固战则难以取胜徒夺吴兴州手足之捍而荆州不得襄阳以为蔽公溯未暇忧此而先为蜀危之也时师颜又调属部禁军以补夔州之阙公溯言夔之兴宁乡万之渔阳乡其人皆勇壮伉健有过于正兵如有愿自效于戎行者役钱之外一无所征大不过捐千户之赋耳有搜兵之实而无饷馈之费师颜不能用公溯任城人也 侍御史汪澈言天下之势强弱无定形在吾所以用之陛下屈己和议厚遗金缯而彼輙出恶言以撼吾国若将唾掌而取三尺之童无不痛愤愿陛下赫然睿断置帅江干而专付阃外之任益兵上流而增重荆襄之势渡师淮甸以守其要害严备海道以遏其牵制然后以不戴天之讎在原之戚下诏以告中外将见上下一心其气百倍几会之来间不容发在陛下断之而巳 是日赐北使御燕于都亭驿命尚书右仆射朱倬押伴从例赐北使副酒四大金瓶菓殽四大金棱犀皮合瓶合金器悉赐与之 
　　丙申宰执赴素幄奏事 侍御史汪澈为御史中丞 起居郎杨邦弼起居舍人虞允文并试中书舍人允文自贺金主正旦还首言敌巳授甲造舟必为南渡之计至是遂擢用之 诏因孝慈渊圣皇帝升遐合支用钱物并送后省官看详酌中裁定毋致妄费 左朝散郎荆湖北路转运判官赵不猷罢坐李道移屯荆南营寨不立故也 直秘阁江淮荆浙福建广南路提点坑冶铸钱李租升直敷文阁荆湖北路转运副使 起复庆远军节度使主管侍卫马军司公事成闵对于内殿朝议以上流重地边面阔远而兵力分宜遣大将上乃面谕闵俾以所部三万人往武昌控扼先命湖北漕臣同鄂州守臣建寨屋三万间以待之后二日遂发江西折帛湖广常平米钱及末茶长短引共一百四十余万缗湖北常平义仓及和籴米六十三万石料十万石赴湖广总领所交收以备军用江西折帛钱四十六万余缗末茶长短引五十万缗湖南常平义仓米钱四十六万余缗银万两湖北诸州桩管和籴及常平义仓米共三十六万石鄂州桩管江西上供折纳料十万石又以江东上供折帛钱还池州如江西之数用户部请也 
　　戊戌上成服于几筵殿 太学生程宏图等上书言今日之事国家所以应之者其先务有四一曰留使者以款敌人之谋一曰下诏书以感南北之士一曰先举事以决进取之策一曰用人望以激忠义之心盖金人凭陵之计甚久前日二使殿上之对军民士夫恨不寝其皮而食其肉臣等愿朝廷姑善留之为之词曰前日所请皆汝等口语非国书所载吾将遣使以实汝言非独使其未知所请之可否吾且得以措置为前进之策亦可以挫彼之锐而示吾之未弱也国家自和议之后为故相秦桧所误沮天下忠臣义士之气三十余年矣一旦思所以得其戮力必有以感动其心而奋起之可也故哀痛之诏不可不亟下然诏不可徒下也要当首正秦桧之罪追夺其官爵而籍其家财追赐宇文虚中之爵而为之立祠雪赵鼎岳飞之冤而又下亲征之诏移跸建康则其气固足以吞强敌矣今敌重兵巳临汝颍使吾不先发则敌直窥襄阳突至淮泗襄阳失利则可以控蜀且有顺流东下之势两淮失守则唇亡齿寒江非所恃而环海而东又有不可以不早计者夫所谓人望虽不可遍举如张浚张焘胡铨辛次膺皆其人也浚尤天下所属望者夫岂可以一失而遽弃之哉铨以直言得罪于秦桧不死于桧手亦天意有所待也陛下若能付一台谏之任则说陛下为苟安之计者皆屏息而不敢为也今日之事势巳急矣然臣恐朝廷之上犹以强弱不敌之为忧财用不足之为虑臣谓兵之强弱不以多寡曲直所在胜负系焉国家自休兵以来凡百冗费岂无可减罢者愿俾有司枚举条具凡非系军民之急者不以大小一切罢去则民可不加歛调发有余中兴之功指日可冀矣宏图瑀弟子也 太学生宋芑上叶义问书言今使者在廷口传敌意欲需我汉东江北之地及邀我二三用事之臣而其意岂在于其地与其人哉挟难塞之请以衅我也地不可割人不可遣则彼长驱而来耳为今之计不若诛其正使一人尸诸通衢以声其叛盟之罪此不惟可以挫彼之强亦足以激吾之弱乃释其副使一人使归告其主曰吾与汝约和以来吾攻苦食淡倾内帑之储以赂汝者三十年矣吾于汝无负矣汝欲战吾率三军之士与汝周旋若无厌之求吾不能听亦使之知东南有人而示吾之不弱也然后下责躬之诏以播告中外誓与天下上报父兄之讎下雪生民之耻凡前日中外之臣误我国以和议者无问存没悉正典刑于是斵秦桧之棺而戮其尸贬窜其子孙而籍其资产以助军以正其首唱和议欺君误国之罪复岳飞之爵邑而录用其子孙以谢三军之士以激忠义之气诏下之日使东南之民闻之莫不怒发冲冠而西北之民闻之莫不感激流涕如此则师出之日吾之民将见人自为战彼之民必有倒戈者矣愿朝廷决意行之无疑自今日以往由宰执以及台谏侍从之臣则当日造于便朝由郎曹而下以及百职事之臣则当日会于都堂凡防守江淮之策图取中原之计朝夕相与讨论次第而施行之规模筹画必定于浃旬之间以解东南倒悬之急以慰西北来苏之望则天下幸甚 
　　己亥金国贺生辰使高景山等辞行上御后殿东廊之素幄宰执起居毕升诣御榻之东西相向立上与宰执巳下并首绖衰服掩面号恸人使朝辞毕哀止次引景山赴幄授书讫退 尚书左仆射陈康伯率百官赴几筵殿门外南面拜表请听政诏不允 赐北使御燕于都亭驿知枢密院事叶义问白巾常服黑角带入驿押伴 诏干办内东门司赵志忠弛慢不职送吏部与合入差遣 初北境有被逐将渡淮者武功大夫忠州团练使知濠州刘光时疑寇至是日遂驱军民入横涧山谓之移治居民皆弃其资产而去生理荡然淮南转运副使王秬闻之遣卒五百人押归旧治事闻光时坐贬秩七月己丑行遣 
庚子百官再上表请听政诏不允 诏浙东五郡禁军弓弩手并起发赴判明州兼沿海制置使沈该浙西诸郡及衢婺二州并赴平江府驻劄浙西副总管李宝江东诸郡赴池州驻劄都统制李显忠福建诸郡赴太平州驻劄破敌军统制陈敏江西诸郡赴江州驻劄都统制戚方湖南北非沿边诸郡赴荆南府驻劄都统制李道军并听候使唤 
　　辛丑百官朝临毕三上表请听政诏答宜允自是日一临至小祥止 诏右迪功郎史岑年改合入官岑年为修仁尉叛兵齐述之乱草寇蜂起岑年尽散其众至是始录之 太府少卿总领四川财赋王之望言契勘蜀中三大将下军兵一岁衣赐钱粮绝长补短钱引二百道可养一队前年三将增招一万人及吴璘下招填二千七百九十一人共约岁用钱引三百余万道朝廷节次降到截留钱物共二百五万道所阙尚多近四月差吴珙将带三千人往襄阳令吴璘限一季招填又合岁用六十余万引财赋有限支费日增恐不可以持久今兵虽未必用而边戍不可省四川诸州禁军除阙额外见管三万余人其间尽有强壮及格少嫩向长者但训练弛废事势苟简不成部伍多只充守倅兵官占破杂用枉费廪给今若拣选一半分作三番如祖宗时出军法每年发遣一番往隶三将以充戍守入队教阅周而复始如此则分在三将者常有五千人可以暗补所阙之数三年之后教阅既遍一万五千人皆为胜兵无事则散在州郡缓急则尽可为用如禁军不足即于厢军内选剌若有逃亡事故本州逐渐拣填其逐兵自有本州衣粮不过岁番五千人者给口食米耳每兵月计七斗五升岁用米四万五千石若以招军止赡得二千五百人更欠衣赐料钱之类前三将招万人之后军中子弟长成者不多以后若有招收必更短少恐不如诸州见所拣闻军中每次招军外来一人费至百千少亦半之若限期促迫则所费愈多将士颇以为苦或谓川兵懦弱不堪战守是不然在所以用之何如耳今三将军中亦不纯是西人西人多而川军少又经拣选参杂而用何所不可契勘四川腹内州军并各无事其西南接近蛮界如泸叙嘉黎等处边界亦皆安帖无用多留禁卒兼每岁一番系见在人六分之一在留在川者尚有五分亦不乏用惟夔州新置武帅控扼沿流而李师颜见团结教阅想渐成部伍若夔路禁军免行抽拨亦不过减千人以下更在朝廷详酌 
　　六月壬寅朔殿中侍御史陈俊卿权尚书兵部侍郎先是俊卿复言张浚可用上曰卿欲用浚为何官俊卿曰此在陛下上曰浚才疎使之帅一路或有可观若再督诸军必败事俊卿曰人皆以浚为可陛下何惜不一试之上首肯俊卿又言张去为窃威权挠成算乞斩之以作士气上曰卿可谓仁者之勇至是宰执奏事上曰陈俊卿敢言朕将赏之陈康伯言俊卿在台振职乃有是命 御史中丞汪澈入对言讲和之久将帅养骄军政隳毙军士之廪给薄者几无以自活宜优恤之以养其力又言淮南山水寨旧来乡豪自相结集当随宜存恤使自为守无令监司州县扰之庶收其万一之用又言军旅将起费用方繁今局务之可省者尚多支费之浩瀚者尚广百官之冗员尚众官府之横用尚繁宜条其不急大加节约以济今日之务从之 拱卫大夫利州观察使张荣添差淮南东路马步军副总管泰州驻劄荣本泰州土豪建炎间聚众为盗屡与敌角故复用之 
</div>
    <div class="pagination">
<a href="建炎以来系年要录_page108.html">上一页</a><span>...</span><a href="建炎以来系年要录_page104.html">104</a><a href="建炎以来系年要录_page105.html">105</a><a href="建炎以来系年要录_page106.html">106</a><a href="建炎以来系年要录_page107.html">107</a><a href="建炎以来系年要录_page108.html">108</a><span class="current-page">109</span><a href="建炎以来系年要录_page110.html">110</a><a href="建炎以来系年要录_page111.html">111</a><a href="建炎以来系年要录_page112.html">112</a><a href="建炎以来系年要录_page113.html">113</a><a href="建炎以来系年要录_page114.html">114</a><span>...</span><a href="建炎以来系年要录_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
