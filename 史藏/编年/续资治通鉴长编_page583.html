<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 583 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 583 页/共 607 页</h1>
    <div class="content">　　后二日，恕又造朝，（庚寅，四月十二日。）布再对，上语布曰：「恕今日又入」。布曰：「昨对甚久，布亦深讶之，不知云何？」上曰：「只是分疏。仍云恕极毁章惇，云王珪有恩于惇，又以布故，迟却三年乃行遣珪。又云惇专权用事，人畏之如虎，莫不至如此否？又云惇欲重行遣苏駉，因以立威，駉至都堂，惇厉声诘问，云是圣旨取问。」布曰：「此言诚过当，臣自与惇共事，但见其痛骂王珪，人皆以为太甚，不闻其有庇珪之意。兼惇与恕辈皆欲深罪珪，以大己功，恐无此。若谓专权，人畏之如虎，尤恐不然。惇为相无术，人无畏之者，往往反畏同列。但口快，多取人怨骂，士大夫孰不极口骂之！未闻有畏之者。若能使人畏之而不畏人，乃是惇能有为相操略也。至于问駉称有圣旨，乃当如此。岂可使駉不知为圣旨取问？」上悉以为然。且曰：「惇、恕辈自扬己功太过。」布曰：「此觽所共诮，但不敢言，不谓圣意亦察见其如此。陛下先帝长子，自当嗣位，恕等何功之有？」上曰：「当时亦是能守正论？」布曰：「太母初无异意，但王珪观望，不敢先启口尔。今惇为左相，黄履右丞，恕为中丞，报之亦已丰足。至于恕以元佑引文彦博，亦以为己力，谓其引彦博在朝，有保佑之意，此尤为欺罔。元佑之人欲招彦博为助，岂恕之所能为？」上亦然之。布又曰：「恕在绍圣初，谁以为可在朝廷者！非惇力引，何以至此？」上亦深以为然。布又曰：「恕知惇可击，前此何以不言？」上曰：「恕自作中丞，便数毁短章惇，却不独今日。」布曰：「恕亦以惇数面辱之，故怨。」于是两人皆黜。
　　布谓惇曰：「恕黜极佳，且使倾邪媚附者无效。」惇曰：「此不可漏，恐恕别为奸慝也。」或曰，恕为中丞，惇实荐之，布亦有力焉。而亟与惇异，每上殿，移时不下，惇固疑之矣。始，惇置希西府，盖疑布闲己，故使希察布，而希卒为布所诱，遂叛惇。惇乃因苏駉事，并逐希、恕。布虽数为希解，然讫不免也。（并三月十九。邵伯温云：邢恕既为惇、旦、卞起狱不成，每上殿，移时不下，惇果疑之，出其元佑初谪随州上宣仁后自辨书，称「宣仁功德，有宗庙大计，旬日之前，固已先定」之语，遂入元佑党，谪知南安军。恕怨骂惇不已，惇畏之，复直龙图阁。至元符末，上皇即位，钦圣后垂帘，韩忠彦拜左仆射，忠彦不平恕之诬罔，谪恕均州安置。按恕责南安，乃十月十六日事。伯温又云：惇使希察曾布，而希为布所诱，遂叛惇。其罢当坐此，今参取之。）
　　御史蔡蹈凡四章论希，其一曰：「臣尝读书，在昔文王聪明齐圣【一五】，大小之臣，咸怀忠良，其侍御仆从，罔非正人。然则古之明王于侍御仆从，不敢用不忠不良邪僻之人，况左右大臣参订国论，典司机密者乎？臣伏见林希，天资倾险，诡躁褊急，竞利争进，无大臣体。顷在先帝，擢置文馆，养之有渐，非不见用。及选使高丽，辄敢托故不行，先帝命黜监杭州楼店务，后虽稍迁，纔得为郎而已。然希事王珪最为亲密，珪前后荐论，凡累数十。先帝知其奸邪，终不信用。先帝弃天下未久，党附韩缜，浸有超擢。缜出，复事吕大防、苏辙及交通梁焘，焘亦倾心结纳，尝引希及弟旦以自代。数年之闲，虽尝以言者斥外，而汲汲干进，常不自安。其知润州日，因籍河渠事献书大防，寻除天章阁待制。由此巧计得行，遂跻显要，以至今日。若非希能以邪心异意，求合大防、辙等，何以致此？
　　臣又按希性多猜忌，善人吉士，非出其门，则谗毁万方，卒以中伤。若其昆弟子侄，皆缘要职，坐布京师，其迹甚明。臣又尝闻希知杭州日，承苏轼之后，轼所为政，一无善状，希尊奉赞咏，见于文墨。题其所筑西湖堤曰苏公堤，刊石于亭，揭示州人，无不知者。
　　盖天下之人，皆曰陛下诚能继先帝之志者也，希终先帝世，不见异擢，故尝自为其弟旦墓铭，谓旦坐论李定事，经十五年闲，无敢道吾家姓名者。观其言，觖望可知！今陛下进之右府，实主机密。边陲多事，议论不一，必得端亮一节计安宗社之人审处成计，庶几有助。若希者，辞难择事，昔犹不为先帝用，今肯任陛下事乎？此陛下继志之善有所未尽。臣待罪言责，不敢循默，欲望圣慈罢希机政，特赐显黜，慰塞髃言，天下幸甚！」
　　其二曰：「臣今月二十五日，具奏林希倾邪，诡躁褊急，竞利争进，无大臣体等事，乞特赐黜罢，至今未蒙施行。臣窃见希自小官以至显要，无非阿附权贵，以为梯媒，既以恩出其门，遂亡朝廷公论。王珪之恶，属者士大夫口语籍籍，皆谓削夺后时，独希游谈要路，欲以盖藏，背公营私，阴灭大义。为臣如此，顾虽下僚小吏，不可一朝居也，况左右大臣乎？且希以珪能累数十荐，力为拔引至吏部尚书、翰林学士，天地之造，父母之德，岂复有大于此者乎？由此见希亡爱君报国之心明矣。希之奸邪，其状不一，独盖藏王珪，尤害朝廷大义。其它交通梁焘举希自代，及吕大防、苏辙引为天章阁待制，其为奸党亦甚着明。盖朝廷二三年闲，诛斥元佑髃奸，自谓几尽，乃不知希实余党，而反在天子左右，此天下士大夫议论所以喧腾而未息也。臣愚欲望陛下断自圣意，检会前疏，早赐施行。
　　其三曰：「臣窃以祖宗以来，执政大臣，致台谏官上章论列者，即日私家待罪，俯伏忧惧。如此者，所以严朝廷风宪之体，存人臣进退之义也。臣近者再具奏，论林希奸邪等事，虽未蒙施行，而希身为大臣，亦合恐惧忧畏，家居俟命。而乃安然造朝，气焰自若，倨傲无耻，士论不平。若非挟党怙奸，孰敢轻视陛下风宪之司若此其甚？欺天慢上，近代罕闻！臣昨又闻希之纤巧，以寻常客语缔造事端，上惑宸聪，阴中言路。原其措意，自以邪恶播闻，虑有弹击，计穷势迫，知不可奈何，而先为衅隙，障塞人言，庶几偷安，以固宠禄。希之险薄，于此洞见表里，而尚欲巧为盖覆，无耻可知。恭惟陛下至诚求治，进贤退奸，虽远在千里之外，朝闻而夕行，惟恐后时。至于希为倾邪，近在陛下左右，而臣数露章疏，今已踰旬，未闻睿旨施行，中外疑惑。臣愚伏望发自圣断，详希罪状，速赐罢黜。然后逐臣，以戒击奸后时；广置言职，少慰天下公论。」
　　其四曰：「伏睹敕命，罢林希同知枢密院事，依前官知亳州。有以见陛下赏善罚恶，大公至信，虽左右之臣，不敢以私，此陛下继天绍祖之盛德也。然臣愚窃以林希奸邪，陛下所素闻，先帝所深知。臣等区区，效死言路，不顾人微，屡上章疏，皆有据案，付外施行。今者窃读告词，止以『私积怨憎，密较口语，回互轻重，志在中伤』为罪，而它无一言及希奸邪，士大夫议论喧然，殊未厌慰。今不昭示觽听，使天下知希不专以口语被黜，则希之它日复进，有以借口者矣。如此而欲戒官邪，不可得也。臣愚欲望睿慈省察，断自圣意，少加诛责，天下幸甚！」（蔡蹈章虽无取，然不可不载，以见一时议论。二十四日曾布云，可考。）
　　大理寺言，应奏断公事，乞依开封府专条，不许诸处取索。从之。
　　鄜延路经略使吕惠卿言，进筑罗密谷岭新寨毕工。诏赐名临夏寨。（四月七日，十二日【一六】。）
　　尚书省言：「大理寺拟立到，有凶恶及髃党贼盗，提刑司专委本处通判抽差近下禁军三十人，量支器甲，提举捉杀。如别有勾当及归任日，所差人并放下，不得妄作名目占留。」从之。
　　癸巳，瞎征男溪嘉斯博邦贝昌为银青光禄大夫、检校国子监祭酒，兼监察御史，充本族副都军主。
　　诏龙图、天章阁赍治平元年闰五月二日耀州所献受命宝玉检，赴都堂参验。
　　国史编修官周穜言：「本院昨于王安石家取到安石手记，载熙宁初，君臣遇合，相与论议天下之事。然称当时臣寮，多只一字以记其姓名，深恐异时难为晓解。请降付国史院重看详，编纂成书，庶几进御【一七】，易于观览。」从之。（陈瓘云云。）
　　尚书省言：「宗室宫院遗火，宗正司取勘闻奏。宗室及同居尊长，展磨勘年，罚俸给有差；祗应当直人若女奴失火，同保人不觉察，或同祗应人不即救应，勾当使臣不切钤束，等第坐罪。」从之。
　　枢密院言：「就粮禁军阙额，委都总管安抚钤辖司，于十月上旬选官，分诣逐处，与当职官于厢军内拣选年四十以下者，依军分等样添填，限至正月终拣遍。」从之。
　　鄜延路奏，第七将扰耕，获九十六级。（布录癸巳。）
　　乙未，吏部言请下□州，于孔子家觽议择承袭之人，俾奉祀以闻【一八】。
　　河东经略司言，修筑第九寨毕工。诏赐名宁川寨。（三月九日初役工。布录云：赐名宁川，以遮护皇甫川耕牧故也。）
　　丙申，诏建阁藏神宗皇帝御集，以显谟为名。（二月十八日，初令两制撰名。）
　　诏五月朔受传国宝，命宰臣章惇书写玉检。协律郎周注年言：宝玺，灵光祥鹤之瑞，愿诏词臣撰乐章，付太常寺应奉朝会之用。诏学士院修撰。
　　夔州路转运判官黄远言请知县人勿令差往别州县勾当公事。从之。
　　诏：「陕西、河东路监司官，如往极边勾当，合差人马防护处，即令本地分将佐城寨官，量差马步军防护，毋得过五十骑。仍逐地分，递相交替。如随军出界，并走马承受，即委都总管或统制官，临时量事势，差与防护兵马一两队。其经略司、监司属官，不与统制官、监司同行者，亦如之，毋得过三十人骑。」
　　诏陕西、河东诸路，禁采伐新疆林木。
　　诏：海行敕并绍圣免役令抵当出卖条，合删去「未售而赎者听」一节。先是，太府寺奏请，抵当估价未售而听赎，即恐开冒名收赎之弊，故有是诏。（新无。）
　　丁酉，诏传国宝检以「天授传国受命之宝」为文。
　　鄜延路经略使吕惠卿言，威戎城押送到西界归顺人米屈啾等【一九】，诏补内殿崇班。
　　刑部立到武臣降除格：第二等赃盗奸私罪，借、奉职，初叙守阙军将，再叙军将；殿直，初叙军将；第三等赃罪，借、奉职，初叙军将。从之。（旧特详，今从新。）
　　宋球既卒，曾布言：「承旨司阙官，无可代者。」上亦患无人，曰：「曹诵与观察使，作都承旨可否？」布曰：「诵数乞罢，管军姚麟之次，惟诵而已。若令作承旨，无不可。然在诵则为失职。」上深以为然。且曰：「不唯诵失职，兼其次便是王恩，未可峻迁。然承旨谁可为者？」布曰：「臣常以为，承旨乃陛下左右亲信任使之人，当出自圣意选擢。然外廷无可选者，正任中有人否？」上曰：「谁可者？」布曰：曹诗亦晓事。」上曰：「不可，不若用王师约。」布曰：「师约老成厚重，非诗之比，先帝亦尝任使，但臣不敢及之尔。兼须与三省同取旨。」上曰：「且更俟详思，少缓不妨。」布唯唯。（布录十四日壬辰【二○】。）它日，布又言：「承旨亦有职事，不可久阙。」上曰：「只王师约莫可用，异时不免须与节钺，且令作承旨。」布曰：「外廷无可备选者，更自圣裁择【二一】。」退以语章惇，惇亦称善，曰：「缘此除节钺，则他人不可攀援也。」（四月乙未。）
　　己亥，布请用师约，上乃疑之，问：「王贻永作何官？」布曰：「枢密使、同平章事。」上曰：「自仁庙以后无此例。」布曰：「先帝常以师约判三班院，是时贵主尚在。师约赴局终日。适与王诜邻居，诜日作乐，与贵主宴聚甚欢。师约家，贵主至泣下。遂罢职。」因言诜之薄劣如此，上亦哂之，讫不用也。（四月己亥。）
　　庚子，诏以幸睿城宫，先朝从龙官并等第推恩。（初六日幸宫。）
　　宣庆使、荣州防御使、入内押班梁从政为入内副都知、昭宣使。康州团练使、内侍押班□靖方领莱州防御使。西上合门使周宥为东上合门使。内殿承制、合门通事舍人张忠为供备库副使。马琪、刘永安并为西京左藏库副使。内殿承制穆绚、杜能、张士宗为供备库副使。东头供奉官鹿用之为内殿崇班。内朱有章，与白身儿孙一名恩泽。亡没者赐银绢：两省都知押班共二百匹两，诸司使副至崇班共一百匹两，东头供奉官已下，共五十匹两【二二】，并付其家。
　　户部言：「发运司奏额解帐状，乞限次年九月终；拨发辇运司，限六月终。如违，依稽程官文书律，罪止杖一百。本司官减一等。」从之。
　　诏：西蕃瞎征下进贡大首领，已有职名人，与转两资；未有职名人与副军主。首领，已有职名人，各与转一资；未有职名人，并与都虞候。每年各支茶彩有差。
　　诏秦凤、环庆兵将至泾原出界进筑，并听王恩节制。（布录。）
　　辛丑，三省言：六曹人吏俸，元丰条令并支见钱，元佑例皆裁损。诏除吏部告身一案依见行则例，其余曹部，并依元丰条。
　　工部言：请复置都提举汴河堤岸司，乞应缘河事经画奏请等事【二三】，并须关报本部。从之。（复置都提举汴河堤岸司，要见的是何年罢，元丰八年五月三日，止罢堤岸司所收课利。）
　　环庆走马盖横奏，种朴出界，斩首百余级，获驼马牛羊共数千。（辛丑，布录。）
　　泾原奏三遣人硬探，一次夺马八疋，一次二十五疋，一次三十疋，遂令孙文将万骑出没烟讨击。（布录辛丑五月四日辛亥。当考。）
　　壬寅，右谏议大夫安惇为御史中丞。权礼部尚书蹇序辰兼侍读。
　　户部言：楼店务每年所收课利钱，十分内桩留五厘，充修造省房支用；其桩留钱及材植砖瓦等，辄他用者，以违制论。从之。（旧特详，今从新。）
　　是日，曾布再对，又言承旨司阙人极妨事，因言：「臣再三思之，虽得王师约，未为允。如赵挺之辈，岂易得？在陛下采擢而已。此等人于容止词令，虽不免暂时生疏，然习熟则亦无难者。」上终未决。布曰：「承旨司阙人且如此，今御史台中丞、侍御史、殿中皆阙，朝廷纪纲之地，岂可付之蹈、棐辈？」上曰：「亦未久。」布曰：「已旬日矣。此地岂可一日阙人？」上曰：「便差只是差中丞。」布又言：「左右史久阙，沈铢已病，必去，西掖亦阙人，愿更留圣意。今大臣意各有所偏，章惇主周穜，蔡卞主邓洵武，此两人者，亦相若。陛下以无心处之，俱进亦可；俟见其颇邪，逐之未晚。盖史院自来是进擢之地，蔡卞赵彦若等皆繇此进。今业已处之于此，而穜又在经筵，谅不可遗。人材大约不相远，在御之如何尔。兼既处之侍从，则随材任使，靡所不宜。如李南公、路昌衡，若初欲处之从官，人必惊骇，以为不可；今既作两制，及任使之际，人亦不复有言。方今人材阙乏，大臣各有所好恶，人人更相毁其所知，则遂无全人矣，此亦觽论所惜也。」上但谛听而已。
　　癸卯，中书舍人沈铢以疾再乞宫观，诏除龙图阁待制、知宣州。
　　龙神卫四厢都指挥使、吉州刺史王愍为熙河兰岷路副都总管。从张询奏请也。
　　四方馆使、祁州团练使苗履权鄜延路都钤辖。（八月二十四日改熙河路【二四】。）
　　环庆路奏，五月自当进筑，不可更应副泾原兵马。诏从之，仍戒以不得妄托故。
　　甲辰，诏自今学官增试两经，仍分两场，每试一经，大义三道。
　　三省言：「户部状：比较到绍圣三年分上供金帛钱物数目，京东路最，两浙路殿。」诏京东转运使黄实、判官赵竦，各减二年磨勘，两浙转运副使张绶、判官陈安民，各展二年磨勘。
　　乙巳，国子监言，乞今后科场及太学公私试，所存留三分解额，均作十分通融，先取二礼合格之人，不得过五分，次取他经。从之。
　　丙午【二五】，诏西南龙罗蕃进奉人龙延骞为归德大将军，龙异会为安远大将军，龙以邱为归德将军，龙异阖为宁远将军，龙延特、龙以徽二人并为武宁将军，罗以增等二十二人并为奉化郎将，龙延觅等九人并为安化郎将，罗元象等七人并为保顺郎将。
　　丁未，详定删修军马司敕例成书，赐诏奖谕知枢密院事曾布、知定州韩忠彦，仍赐银绢有差。枢密院言，重修到禁军春秋大教法，事艺高强人转资、赐帛、免晚教、接送、防送有差。（旧特详，今从新。）
　　注　　释
　　【一】止用厢军「止」原作「正」，据阁本及文义改。
　　【二】权于宝堂安奉「堂」原作「台」，据阁本、宋史卷一五四舆服志改。
　　【三】上服通天冠宋史卷一五四舆服志「上服」上有「翌日」二字，是。
　　【四】以通两路声援阁本此句下有小字注「布录」二字。
　　【五】乞赐名阁本作「乞赐美名」。
　　【六】诏入役军兵各赐钱有差「入」原作「人」，据阁本及文义改。
　　【七】御史中丞兼侍读邢恕「侍读」原作「侍郎」，据阁本及宋史卷四七一邢恕传改。
　　【八】窃不经意「窃」，阁本作「初」。
　　【九】又大旨已同「又」原作「有」，据阁本改。
　　【一○】贬杭州粮料院「料」原作「科」，按宋制设粮料院，今据阁本改。
　　【一一】但冷笑而已「冷」原作「令」，据阁本改。
　　【一二】须以针线缝口「口」原作「合」，据阁本改。
　　【一三】固非圣朝之福「固」字原脱，据阁本补。
　　【一四】臣前已陈章惇方与圣主争权「方」原作「力」，据阁本、活字本改。
　　【一五】在昔文王聪明齐圣「在昔」，阁本作「云」。
　　【一六】十二日按上文四月庚寅记事下注文作「十四日赐名」，未知孰是。
　　【一七】庶几进御「几」字原脱，据阁本补。
　　【一八】于孔子家觽议择承袭之人俾奉祀以闻阁本于此句下有「从之」二字，是。
　　【一九】威戎城押送到西界归顺人米屈啾等「人」字原脱，据阁本补。
　　【二○】布录十四日壬辰「十」字原脱，按元符元年四月乙卯朔，是月壬辰系十四日，今据补。
　　【二一】更自圣裁择疑「圣」下有脱误。
　　【二二】共五十匹两「共」原作「绢」，据上文及文义改。
　　【二三】乞应缘河事经画奏请等事「等事」二字原脱，据阁本补。
　　【二四】八月二十四日改熙河路阁本作「八月二十七日」。
　　【二五】丙午原作「丙子」，按本条前有「乙巳」，后有「丁未」，自应是「丙午」，今据阁本改。
续资治通鉴长编
卷四百九十八
卷四百九十八
　　起讫时间 起哲宗元符元年五月尽其月
　　卷　　名 续资治通鉴长编卷四百九十八
　　帝　　号 宋哲宗
　　年　　号 元符元年（戊寅，1998）
　　全　　文
　　五月戊申朔，上御大庆殿，受传国宝，行朝会礼。初，咸阳民段义郊居，因造屋斸地，得玉玺，其文曰：「受命于天，既寿永昌。」藏于家未献。有诣尚书省言雍人有得宝物匿而不献者，都省方下长安问状，而义已持玺来献。玺玉甚美，色正绿。蹇序辰为礼部尚书，安惇为谏议大夫，皆言此秦玺，汉以为传国宝，自五代亡之，今为时而出，天所贶赐，当以礼祗受，告于郊庙。遂下学士院、御史台、尚书礼部、秘书省集官议，而舍人、给事不与。蔡京、邢恕辈与序辰唱和，以为希世之宝，为时而出。而御史台主簿李公麟以谓玺文乃小篆，为鸟鱼状，盖李斯所篆。又云：「初学记云：蓝田之玉如蓝，故谓之蓝田，此真秦玺也。」京等以传记所传，难于考合，但云汉以前玺，遂求对，欲以受尊号册礼，因五月朔大朝会，受传国宝。上许之。礼官以语人，而三省犹未之知。后一二日，诏三省悉如其请。凡缘受宝诣宫观恭谢，并赐宴及赏诸军等，三省皆不与闻。
　　它日，许将谓曾布，言「初得此玺，章惇以谓秦玺何足贵，但令集议，不过藏天章瑞物库而已。」黄履亦深以为当然。既而京等专达，未尝关由三省。一日，黄履言：「若因五月朔朝会而受之，亦不妨。」惇大骇，且怒履之变前议。盖履得之蔡卞也。及诏如所请，惇等不复敢一言，闻者哂之。既而有言五月朔朝会不经，朝廷久已废此礼。上止令改正，以五月朔御大庆殿，受传国宝，一如大朝会仪。凡已行宣敕文移，悉追还，依此改正。上御通天冠、绛纱袍，降坐执镇圭，搢圭，受宝于太尉，以授掌宝官，乃升坐受朝贺。掌宝官，以入内副都知冯宗道、梁从政充。（正月十七日，二月四日。可考。）
　　己酉，德音降天下死罪囚，徒以下释之。诏受宝毕，就今月十一日，宴于紫宸殿。
　　辛亥，诏：刘挚、梁焘据文及甫、尚洙等所供语言，偶逐人皆亡，不及考验，明正典刑，挚、焘诸子并勒停，永不收□，仍各于原指定处居住【一】。（刘挚为文及甫所诬，梁焘为尚洙所诬，各是一事。四年八月十六日，并付蔡京、安惇究治。实录但称尚洙等而不书文及甫姓名，恐合增入。后刘跂辨谤录载新州元符元年七月牒，备载五月四日圣旨，亦不称文及甫，止称尚洙等，盖当时果不出文及甫姓名。然五月四日乃三省同进呈蔡京乞废弃挚诸子状，遂进呈讫，其日即有此圣旨，盖实缘及甫所告也。跂录今悉具注在后。梁焘家属，令昭州居住，在邵伯温云，蔡京、安惇治同文狱，毁炼不成，哲宗疑之，会星变赦，批出曰：「朕遵祖宗遗志，未尝诛戮大臣，刘挚等事，可勿治。」不然，数十家皆被诛戮矣。然刘挚、梁焘同时死于岭南贬所，人亦疑之。伯温所云，亦既具注，在三月九日。）
　　先是，蔡京言：「臣昨奉诏究问文及甫书事，寻具进呈，乞赐施行，至今未奉朝旨。伏缘刘挚与其同罪，有司马昭之心，为同时之人所发，而陛下以天地之度，贷其万死，恩至厚矣。而臣拳拳犹有请者，欲正其典刑，以及其子孙，以信于天下。今挚已物故，子孙虽有广南居住指挥，而未闻有废弃之命，至于同恶之人，前物故与未物故者，俱未有也。且人臣有司马昭之心，大逆无以加此，则凡知事君者，莫不切齿，而旷日引久，未闻行遣，此臣之所未喻者。夫罚罪，陛下之威柄，今大逆不道之罪，而得逃于今日，臣愚以为非所以示天下也。伏望早降指挥。」诏以京言送三省，于是三省同进呈，而有是命。（此据刘芮绍兴【二】六年四月缴其祖父跂建中靖国元年二月诉理父挚冤事状本末，内有此札子，具载绍圣五年四月二十五日垂拱殿进呈，有言送三省，五月三省同进呈讫。蔡京又有第三奏，今附七月二十四日庚午，李清臣落职时。蔡绦党籍篇：元佑始责蔡丞相确过重，且终元佑不内徙而死。及绍圣初，章丞相当国，则罪元佑之臣遂深惨。当是时，鲁公议独多不合，故终与章丞相有隙。章丞相尝谓林黄门希曰：「勿语蔡四，蔡四曾得他指头麻引来。」「指头麻引」者，市里之语，谓利之小者也。盖鲁公元佑时曾除发运使，又迁龙图阁直学士、守成都，故有是语【三】。及邢尚书恕发文及甫书事，谓元佑大臣欲废天子者。哲宗素疑，及得恕白事，因赫怒，语大臣至泣下，曰：「使废朕，欲持朕安之乎？是杀之耳。今主名虽已死，要当族此六家。」乃命鲁公及御史中丞黄履、知开封府路昌衡鞫之。初，文彦博为平章军国重事时，其子及甫寓书邢恕自执政者，皆为庾词，且曰：「司马昭之心，路人所共知之。」至是，恕首发，因谓刘挚【四】、王岩叟、范祖禹等六人有谋。又高后崩时，髃臣有密奏，多在卧内，因焚冥赠物，为一切焚去，疑有献谋者。且独得祖禹谏疏：「风闻禁中求乳人，方天子富春秋，未纳后，今求乳人则宫中必有孕者。」因谓高后非所以保护天子，则祖禹有意摇动矣。合此为迹，于是尽拘干验及文书就狱。鲁公时为翰林学士承旨，方屡以狱事对，而哲宗语益严峻。鲁公进曰：「为人臣而欲废主，天下当共疾之，况臣等乎？臣在元佑时，尝两过阙，备见人情。若谓无观望则不然，至于有废主之心，恐欺天也。且主名者皆已前死，狱事一无所据验，不得持恕、及甫偏词而妄杀人。且臣下与其导陛下以族人之家，曷若将顺上美，扩天地之度，□此无辜哉？」时怒未息，又哲宗素威严，二公为之汗浃其背，而鲁公词益恳恻。哲宗犹未许，但屡饬尽力，曰：「卿莫是要放了？假当时废朕，有死耳，讵得至今日耶？」鲁公叩头又言之，哲宗大怒，作色不语。二公亟退，鲁公以笏拦二公，且力争。哲宗忽以手据膝，张目而言曰：「吓！为卿赦此六家。」于是，鲁公独再拜谢。因勒及甫手款，谓「司马昭之心」，不知所出，引据失当获罪。狱事遂解。其后，陈谏议瓘击鲁公【五】，有曰：「不族刘挚者，终归谁恩？欲斩王珪者，初亦何事？」盖谓是也。欲斩王珪，语具家传，不及于崇观，故不录。鲁公是时虽不同元佑，亦与章丞相、叔父文正公不合。及上即位，曾丞相执朝柄，又复大逐熙、丰时人，鲁公日白上曰云云。家传盖是绦别有此书，今不传。此党籍篇睳文及甫狱事，皆与他书异。绦偶后死，因窃取当时公议，妄有著述，要不足信也。京有札子，绍圣五年四月二十五日垂拱殿进呈可证。绦妄为其父饰说，决不可信也。绍圣四年闰二月十七日，黄履已自吏书为右丞，蔡京与安惇究治文及甫、刘唐老，事在四年八月十六日。陈瓘元符三年九月十七日奏，云京在绍圣亲入文字，乞族挚等，并龚夬十二月三日奏【六】，俱可证绦之妄。曾布尔日录四月甲辰云：两辖俱以奏告南郊不入，章惇为布言蔡京有章，云昨治文及甫、张士良事，语连刘挚等，皆未曾行法及施行。惇云：「及甫书词别无证左，挚等已贬死，但欲禁锢其家属，此必不可行。」许将亦以为然。布笑云：「此皆长者之言也。」惇云：「京又尝言不诛楚邸，则根本不正，此亦岂可行？渠论议大约如此。」布云：「亦数闻希道此语，赖上睿明，察其言不足听耳。上尝谕布云：『焘、挚等虽有此谋，楚邸何由知？』盖合谋为此，则非三二人可办，其株连必广，然非睿明，岂能洞察也？」将亦深以为然。刘跂辨谤录载诸人说此事颇详，今悉附注此，可徐考证也：建中靖国元年正月十一日，跂就东府见韩治说：「绍圣初，蔡渭便曾陈状，首论元佑大臣怀奸逆之意。其状，李清臣在中书封起。绍圣四年又陈状，具言安焘【七】、李清臣沮抑不行，方下邢恕检文及甫。恕独对人言：『小子并不商量，遂缴上真本。』是竹纸，由此差官究治。」具说及甫书及供通语言，并与后来跂所见案牍本中无异。又说：「据尚洙书札，是一庸人，惟渭状甚有伦理，明是润色。」意谓卞辈。跂案韩治说上件事时，已尽见案牍真本，但隐传闻。治又言及甫供通朋类，称叶涛、孙谔，南京人。詹适、孙升、龚原，皆刘挚党人。二苏、范祖禹等，非刘挚党，自是奸党。跂据后来所见录本案牍，却无叶涛等姓名，必是录不全。治又言，有「许刘某以不死」之语。治又言：「邢恕服除赴永州，路逢蔡硕，及甫书一本与硕。硕嫁女与文康世，因到西京视女，亲见及甫。所说『粉昆』，谓韩氏专恣，魏公册立。后来到官，所供乃不同。」硕貋许并亦曾如此说。治又言：「往年亲见邢恕说『粉昆』，谓何晏兄也。」治又言：「顷任京西路提刑，本路常平李钧，即安惇门人，素亲厚。常从容为治说，惇昔日密说，同文事恨无的验。只得潞老一手札足矣。」又：正月十二日，跂就府第见安焘，跂说「近方得知尚洙子细」，闻之甚喜，却说「周秩曾言龚源在徐邸，与刘挚书简交通，哲宗意却不以为然，究问得果无有。周秩寻被责，故朝旨报出，十九章中亦不载。」又：正月十二日，牛实来跂安下处说：「今月九日，左仆射取中书门下房文字，偶见头签有尚洙字，略就房吏拖看一遍，并不见先相公名字。因省记绍圣四年内，有官人都堂出头【八】，令引在暖阁内，就桌子上供状甚久，自纳与章相公了退去，乃是尚洙官人，即不知所供何事。」实乃先父门下故吏，充三省行首，跂到京，凡亲旧皆托体问尚洙事，故实特来说此事。又：正月二十二日，跂诣张舜民相见，舜民时任吏部侍郎，言去年秋，四次登对，皆乞早辨宣仁疑谤，则谓臣僚家诬构，事皆释然。金口亲谓：「当日诬谤自不分明，今日却不用分明辨之。」问：「曾见邢恕责词否？此乃辨宣仁也。」对：「未曾见。」后来又责周秩广德军，上又云：「亦辨宣仁也。」舜民又说：「娄后语言，本是章惇说出，指以为邢恕所言。恕曾上章，乞与贼臣惇各加五木对辨于御史府。不降出。舜民曾乞降此章付外，上不允。」又：正月二十八日，李格非说，龚原绍圣间为范镗所胁，甚窘，再三言：「不若说了，恐后来转不便。」原止称「实无」。格非言龚纯笃，稍有分毫，必被胁出。跂谓前见安焘【九】说，周秩所言，究治无实，恐后是章惇亲改，曾委范镗。又：正月二十八日，韩治说范祖禹、刘安世同论顾觅乳母再责降词，云「规欲动摇」，是章惇亲改，最以刘、范为造端之人。及甫究治所供状，通安世而不通祖禹，不晓其意。又：二月初三日，李格非说，曾见郑雍言，惇相在位，诛戮斩伐之语不离口，每言：「斫十数大奸首级，使其子孙流离恶地，岂不可观？」又：二月初七日，宋乔年到跂安下处，说蔡元长既召，蔡蕃相见从容，蕃问：「曾闻邢恕言于人，自谓与刘某甚有恩？」京言：「诚有之。京将上殿，恕适相逢，牵京衣袖言：『刘、梁二族，在此一举，公其念之。』」乔年又说，「蔡元长、安惇究治，未明的确问，一日，卞告以惇相密议别差官勘鞫。京大怒【一○】，因以急速请对，遂陈述惇素与臣有嫌，若别勘，必差路昌衡，此人不惟覆两族，必以纵反者陷臣等。」遂再三哀恳。上笑言：「不别勘！」再三言「不别勘。」蔡蕃者，挚长女貋也。又：二月十一日，王摭说：「曾有省部文字，下书铺告示元告人尚洙等，『刘某、梁焘已身亡，更不施行。』取知委去。」又：二月二十日，跂累见安厚卿称：「张士良内臣，狱中百端诱胁，并无虚说。人甚奇之。」又：见韩治说：「士良供通，别是一卷，与及甫不相干，但同在究治所耳。」累欲见之，未得。今就白铁班所居处见之。说：「自白州编管，令过阙，既到城外开封吏监送军巡寄禁半月日，忽夜送一处，帘前诘问，先示以知而不告同罪条，又许以见闻赎罪。凡四五十日，却送白州。」问以及甫事，乃不相干。跂更不敢复问。又：二月二十二日，跂在相客次逢马玿，玿说：「往年守官京东运判时，邢恕自青州过郓，既去，运副黄实密语玿：『非久有一极大事必作，是邢说，但不得其详。』跂是年末，赴蕲阳侍下，在郓见恕经过，曾往谒之。其人平日于先父及跂，何所不说，今虽异趣，谓其尚相存恤，而辞气乖忤，踧踖如不遑。乃知所怀如此。又：三月一日，跂就府第见李清臣，亦说封起渭状，几欲赤族。诵其落职辞云：「力护凶邪，公为蔽匿。」清臣再执政，惇相尚未去位，曾密问：「向者王、司马、刘、梁等数事，相公皆施行，的确有何照证？到今未若晓得。」章但云：「别无他事，各自别有因依。」终不肯说。清臣又说：「惇曾因奏事上前，自言此数事，王、马、刘、梁等事，皆是邢恕说与臣。因此遂责恕。恕上章，乞与惇对吏，不降出。金口曾谕。」跂谓此与张舜民芸叟所说同，韩治亦曾说如此，当是的实。又：三月七日，跂就刘唐老家见之，唐老说丁丑年六月中，文康世告妻父蔡硕，言及甫与唐老密谤时事，言「不久必变，惇必绝灭，余执政必窜。」又云康世见刘唐老亲说，硕使康世【一一】，形于手笔，携往见蔡京。遂有旨下监司周秩根究。此事未了，九月中，同文事又大作。遂先摄及甫下同文狱，后来方兴洛狱。跂见曾右相说：「先因刘唐老事【一二】，后有文及甫事。」与此相符。然不曾问得洛狱后来如何结绝【一三】，必有知之者。当问。）
　　诏：比幸睿成宫，其先朝从龙官等已推恩外，其宫官责授崇信军节度副使致仕韩维，特复左朝议大夫致仕，仍与一子宫观差遣。故孙固、邵亢、王陶，陈荐、孙永、孙思恭，逐家各赐银绢共三百匹两。先是，曾布言：「陛下于先帝恩旧推恩，无有遗者，独韩维未有恩旨。维年逾八十，诸子皆当得次远官，无复可仕官。陛下推恩，免诸子远适，使维垂老，得诸子在侧，有禄足以自给，恩亦不细。」上曰：「与免一子。」布曰：「维止三子，俱免亦不多。」上曰：「当谕三省。」布曰：「臣欲传旨三省。」上曰：「待自谕与之。」布唯唯。（布录此段，在四月己亥【一四】。）翌日，上谕三省，而三省有毁之者。以谓免均州之行，已推恩矣。后五日，布又为章惇言：「维且与免诸子远适，亦为赐大。」惇曰：「何必如此？但与复官，则自无此事。」布曰：「如此，何善如之【一五】！」
　　鄜延路经略使吕惠卿言，进筑那娘山新寨毕工。诏赐名殄羌寨。（二月一日乞进筑。）
　　西贼犯顺宁寨，副将张守德邀击之，斩十二级，夺马四十匹。以有降羌豫告边将故也。（布录辛亥。）
　　泾原遣孙文将九千骑，出没烟击贼屯，斩级，获孳畜。（布录辛亥。四月二十三日辛丑，当考。）
　　泾原又奏，久旱草未茂，乞展限进筑没烟。诏以五月中旬进筑。（布录辛亥。）
　　权吏部侍郎赵挺之为中书舍人，给事中徐铎为吏部侍郎。
　　癸丑，以受宝毕，恭谢景灵宫，至于甲寅。
　　乙卯，幸凝祥池、中太一宫、集禧观、醴泉观，还自醴泉。诏特赐诸军特支，如端午例。户部不覆奏，即日施行，既而又赐二府金帛衣带，皆出中旨云。
　　御史蔡蹈言：「臣伏见今年五月一日，大庆殿受传国宝，在廷之臣，预行事者，方被赐赉，其余皆陪位之人，即无被赐赉例。近闻陪位官，独宣德郎人各赐绢十疋。臣本察曾行取会所隶官司，皆不知有此指挥。臣契勘自来朝会，于升朝官外，吏部更差京官宣德郎五十人，相贴陪位，止欲充盈班列而已。若赐赉下及陪位之人，则京朝官一例沾恩，更无间异。今舍朝士而独取京官，臣愚不知是何官司申请，画到指挥，未协在廷臣庶之议。况支散之日，又不豫行关报。臣窃虑宣德郎者，其间多是待选吏部，羁旅隐约，素不指望，无由探伺。或告报之时，偶有出入，致未必人人篃受其赐。京朝官等是陪位之人，今止及京官，若又不能篃，则朝廷惠泽未为平施。臣伏望圣慈，特赐睿旨，根究施行。」（蹈言附见，从违，当考。）
　　大理寺欲将台察公事一月以上者，并引用五月二日德音原免，庶在京官司均被恩宥。从之。（新无。）
</div>
    <div class="pagination">
<a href="续资治通鉴长编_page582.html">上一页</a><span>...</span><a href="续资治通鉴长编_page578.html">578</a><a href="续资治通鉴长编_page579.html">579</a><a href="续资治通鉴长编_page580.html">580</a><a href="续资治通鉴长编_page581.html">581</a><a href="续资治通鉴长编_page582.html">582</a><span class="current-page">583</span><a href="续资治通鉴长编_page584.html">584</a><a href="续资治通鉴长编_page585.html">585</a><a href="续资治通鉴长编_page586.html">586</a><a href="续资治通鉴长编_page587.html">587</a><a href="续资治通鉴长编_page588.html">588</a><span>...</span><a href="续资治通鉴长编_page584.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
