<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 52 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 52 页/共 607 页
  </h1>
  <div class="content">
   【三一】龙帝峡原作「龙常峡」，据宋史卷五太宗纪、方舆纪要卷五九阶州槵贴峡条及一统志卷二七六阶州龙帝峡条改。
　　【三二】富者有弥望之田「有」字原脱，据宋本、宋撮要本补。
　　【三三】君素号无敌各本同。宋会要兵八之七、皇朝类苑卷五五引杨文公谈苑、隆平集卷一七及宋史卷二七二杨业传均作「君侯素号无敌」。
　　【三四】录其子供奉官延朗等五人「奉」原作「养」，据各本改。
　　【三五】阅试及三百者乃许系籍各本同。按宋会要道释一之一四，「三百者」似应作「三百纸」。
　　【三六】我师不能彀弓弩「彀」原作「设」，据宋本、宋撮要本及宋史卷二五九刘廷让传改。
　　【三七】巨野桑赞以所部兵力战「兵」字原脱，据宋本、宋撮要本补。
　　【三八】反缚令图而去「反」原作「乃」，据宋本、宋撮要本及宋史卷四六三贺令图传改。
　　【三九】因缮完城垒「完」字原脱，据宋本、宋撮要本补。
　　【四○】齐贤约潘美以并师来会战「以」字原脱，据宋本、宋撮要本及宋史卷二六五张齐贤传补。
　　【四一】皆罢为右监门卫大将军「右」字原脱，据宋本、宋撮要本补。
续资治通鉴长编
卷二十八
卷二十八
　　起讫时间 起太宗雍熙四年正月尽是年十二月
　　卷　　名 续资治通鉴长编卷二十八
　　帝　　号 宋太宗
　　年　　号 雍熙四年（丁亥，987）
　　全　　文
　　春正月，初，曹彬及刘廷让等相继败覆，军亡死者，前后数万人。缘边创痍之卒，不满万计，皆无复淢志。河朔震恐，悉料乡民为兵以守城，皆白徒，未尝习战阵，但坚壁自固，不敢御敌。敌势益振，长驱入深、祁，陷易州，杀官吏，卤士民。所过郡邑，攻不能下者，则俘取村墅子女，纵火大掠，辇金帛而去。魏、博之北，咸被其祸。上深哀痛焉。
　　丙戌，降德音。
　　三司言广南诸州有积盐二百三十余万硕，约可支三十年，岁复增十万硕，颇劳人而无所用，乞权罢煮盐。戊子，诏从其请。（据本志是年废潮州松口等四场。）
　　二月丁未，诏以故静安军为深州治所，避敌祸也。深治陆泽，于是省陆泽入下博，因改下博曰静安。（本纪于去年十二月王师败于君子馆后，书废深州，此月丁未，乃书复置深州。案实录所载诏文，但徙治耳，未尝有所废置也。地理志亦不云深州经废而复置，本纪误矣。按雍熙二年废静安军，静安军故深州下博县也，军废，则下博还属深州，于是自陆泽徙治下博，而下博尝置军曰静安，故诏书以静安军为名，而不云下博县。既而下博县亦改名静安，然废静安军，实录独不书，故载此诏，但云以静安军为深州治所，其实静安军已前废矣。今特详着之。）
　　右补阙、知制诰范杲家贫，负人息钱数百万。母兄晞，尝为兴元少尹，弃官居京兆。能殖货，家累巨万，性尤吝啬，未尝分故旧亲戚。人有从长安至者，绐杲曰：「少尹不复靳财物，挥金无算矣。」杲闻之，喜，因请出守给养兄。上可其奏。壬子，授工部郎中、知京兆府。知制诰出领外藩，自杲始。杲既至，晞吝啬如故，屡以不法事干公府。杲大悔恨，性簄俊放诞，喜谈谐，而治民御下非其所长。时有叛卒刘渥者，聚觽攻劫属县，关右骚然。杲每见吏卒趋走，即惊悸，以为渥至，几成狂惑病。乃移知寿州，复上言家世史官，愿得秉直笔成国朝大典，因召为史馆修撰。
　　三月庚辰，诏：「天下知州、通判，先给御前印纸，令书课绩。自今并条其事迹，凡决大狱几何，凡政有不便于时，改而更张，人获其利者几何，及公事不治曾经殿罚，皆具书其状，令同僚共署，无得隐漏。罢官日，上中书考较。」
　　丙戌，上御便殿，对绛州团练副使李度，面赐五品服，仍赐钱十万。度尝知歙州，坐事左迁，十年不调。有中黄门得度歙州所著诗石本，传入禁中，上见之，因问宰相曰：「度今安在？」即召赴阙，寻授虞部员外郎。度进贺雨诗，上特与继和，令宰相召度至中书宣示之。度，洛阳人也。
　　夏四月癸巳朔，以客省使张平为盐铁使。平，临胊人。初以右班殿直监市木秦、陇，平悉究利病，更立新制，建都木务，计水陆之费，以春秋二时联巨筏自渭达河，历砥柱以集于京师，期岁之间，良材山积。上嘉其功，迁供奉官，监阳平都木务兼造船场。旧官造舟既成，一艘调三户守之，以河流湍悍，备其漂失，岁役民数千家。平遂穿池引水，系舟其中，不复调民。有贼首杨拔萃者，往来关辅间，为寇积年，朝廷遣内侍督数州兵讨之，不克，平遣人说之，遂来降。改崇仪副使，领务如故。凡九岁，计省官钱八十万缗。及任盐铁使，才数月，陕西转运使李安发其旧为奸利事，平闻之，忧恚成疾而卒。上犹为辍视朝一日，赠右千牛卫上将军，官给葬事。（建都木务，不得其时，因任盐铁使，遂并书之。）
　　己亥，始并水陆路发运为一司，以右神武将军王继升、刑部员外郎直史馆董俨同掌之。
　　先是，上以契丹频岁入寇，将大发兵讨之，遣使往河南北诸州，募丁壮为义军。京东转运使、主客郎中李惟清【一】曰：「若是，天下不耕矣。」三上疏争之。宰相李昉等相率上奏曰：「近者分遣使传出外料兵，自河东河南四十余郡，凡八丁取一，以充戎行。盖国家以备獯戎，事非获已，臣等颇闻舆议，皆言河南百姓不同被边之民，世习农桑，罔知战斗，遽兹括集，皆匪愿为，或虑人情动摇，因而逃避，相聚为盗，更须剪除。如此，则河北闾阎既困于戎马，河南生聚复扰于萑蒲，矧当土膏之兴，更妨农作之务。陛下若以明诏既出，难即追回，望严敕续遣使臣等，所至之处，若人情不安，难于点集，未即行法，密奏取裁。」
　　于是开封尹陈王元僖又上疏曰：「窃矩仲春以来，分遣使臣于诸州点集乡兵，其数甚觽。春气方盛，农事正勤，况属久安，岂可遽扰！且所取义卒，乃是丁夫。畎亩之氓，本难拘率，行伍之内，岂易指呼。虽教习之有方，终驱使之无效。若鸠集益广，即经费倍多。以此思之，止为劳弊。今寇戎出塞，边境已宁。至于防秋，须预经画，望于将相之内，选材谋之人，付之兵权，委以阃政，精择锐旅，分戍边城，优□其妻孥，激发其勇力。至于保障城寨，州郡官寮，遴拣当人，责成倚办。此外深沟高垒，炳燧鸣刀，来则御之，去则勿逐。有备无患，古之道也，所集乡兵，虽觽何用。况又河南久为内地，人户非能便习武艺，不可尽寘戎行。河北累经戎马，颇有娴习驰射，或可选置军中。望且于河朔缘边诸州点集，止令本处守捍城池，河南诸州一切停罢。」上纳其言。（陈王元僖不知的是何时上章，其言及防秋，则决非三月矣。又云寇戎出塞，边境已宁，疑敌畏炎暑，故引去，上因有中外无事之语。按崔翰、潘美皆以四月末五月初相继入朝，至六月末乃同归屯所，美等所以能离屯所入朝，必在敌去后，若敌未去，美等必不能离屯所，上亦不得云中外无事。今因疑杂见此章于四月末【二】，更详考之。）
　　诏询文武御戎之策，殿中侍御史赵孚奏议曰：
　　臣愚以为不用干戈，不劳飞挽，为万世之利者，敢献其说，惟明王择之。古者兵交，使在其间，飞矢在上，走驿在下。盖礼道信义，自有典常，不可废阙也。昔苗民逆命，益赞于禹，帝乃诞敷文德，舞干羽于两阶，七旬，有苗格。又宣尼曰：「有能一日克己复礼，天下归仁。」只如并门一方，历代难取，圣襟英断，一举成功。当其逆城危如累卵，生聚穷而入怀，陛下犹遣通事舍人薛文宝入城宣谕，果得一方归命，百姓欢心。迩者北敌未宾，全燕犹梗，再兴军旅，将复土疆。虽闻老师费财【三】，未矩休牛归马。臣窃料敌人暴露于原野，岂是愿为，虎貔屯戍于边陲，故非获已。欲望朝廷精选使命，通达国信，远则周古公让地于西戎，祈八百载之基业，近则唐高祖降礼于突厥，启三百年之宗社。圣人以百姓之心为心，君子见机而作，不俟终日。所宜诏侍从文章之士，草国家礼命之书，述边鄙之堤封，及恢复之事理。谕以祸福，晓以恩威。议定华戎之疆，永息征战之事。立誓明着，结好欢和。彼以羊马皮毳致诚，此以金帛犀象为报，有无相易，彼此从宜。养民事天，济时利物，莫过于此。臣又料敌人去危就安之情，厌劳就逸之意，畏死贪生之性，好利惧害之心，亦与华人不殊也。若晓谕周悉，明约敦固，得其利而远其害，去其劳而获其逸，则无不率服，矢来王之诚。道岂远乎哉，在圣人行之而已。故易曰：「知进退存亡而不失其正者，其惟圣人乎。」
　　若异议者曰：「一时王师小衄，蕃兵正骄，使议通和，事涉畏懦，须是别施庙算，申命虎臣，总万旅以濯征，俾六骡之宵遁，方可□使介之命，降咫尺之书。」此皆近樊哙之空言，匪娄公之实效。曷若内修战备，外许欢盟，各有攸资，两无相倽。其有聘书之楷式，使品之高卑，信誓之事机，礼币之丰约，即系圣心裁择，非微臣所知。臣实何人，敢有轻议，但念粗习儒道之教，稍知损益之方。兵者凶器，战者危事，胜而勿喜，是恶佳兵，师克在和，贵乎协力。
　　若异议者又曰：「黠敌之性，荒忽靡常，贪而无厌，狡而多诈，终难德服，必须力制。」如此说者，盖不知圣人胜残去杀之道，悦近来远之心。以欲从人，用仁福物，自可感天地，动鬼神，况吾同类，何难以德化。其说须用兵力制者，请询以华戎步骑之利害，地形险阻之机宜，出奇百胜之谋，几事可行？设险万全之策，何时可就？并令区别，各尽其言。固亦无出神机，尽在睿略，然须更命诗书之上将，勇智之能臣，使定议其最长者而用之。若天兵乘胜薄伐，至要害之方，可安亭障控扼之地，则戢兵禁暴，保大定功之德成焉。此时犹须行礼命之书，通和之事，自然驯致率服，永无战争，复三皇道德之风，广一统太平之业。」上嘉之。（孚奏议不知的是何时。本传云雍熙中，询御戎之策，孚因奏之。然实录、本纪亦无询策诏书，且附见此，俟详考之。）
　　五月乙丑，以侍御史郑宣、司门员外郎刘墀、户部员外郎赵载并为如京使，殿中侍御史柳开为崇仪使，左拾遗刘庆为西京作坊使。初，开以殿中侍御史知贝州，坐与监军忿争，贬上蔡令。及自涿州还，诣阙上书，愿效死北边。上怜之，复授以故官。开又上书言：「臣受非常之恩，未有微报，年才四十，胆力方壮。今匈奴未灭，愿陛下赐臣步骑数千，任以河朔用兵之地，必能出生入死，为陛下复取幽蓟，虽身没战场无恨。」于是，上亦欲并用文武，勘定寇乱，乃诏文臣中有武略知兵者许换秩，故开与宣等俱被此命。（实录及开本传皆云：先是五代战争，方镇、刺史皆用武臣，率不晓政事，人受其祸，上欲兼用文士，渐复旧制，故先擢郑宣等为内职。此事恐非当时本意，盖以文臣治州郡自太祖始矣，及今而复图之，不亦晚乎！按张景所为开行状云：诏举文臣中有武略知兵者，开奉诏，改崇仪使。然则开等换秩，自以时方治兵讲武，急于将帅耳，非为武臣不晓政事，人受其祸也。实录既收此诏，而开及刘庆姓名又不与郑宣等俱见，疑脱误。今辄用张景行状及会要删修。会要亦称庆等或负勇敢之气，能干戎事，故换秩，决知实录所称，非当时本意明矣。）
　　初，秦州长道县酒场官李益，家饶于财，僮仆常数百，关通朝贵，持吏短长，郡守以下皆畏之。民负益息钱者数百家，官为征督，急于租调，独观察推官冯伉不为屈。伉一日骑出，益遣奴捽下，毁辱之。伉两上章论其事，皆为邸吏所匿，不得通，后因市马译者附表以诉。上大怒，诏捕之。诏未至，权贵已先报益，使亡去。上愈怒，命物色捕益愈急，数月，得于河内富人郝氏家，械送御史台，鞫之，益具伏。丁丑，斩益，籍其家。益子士衡先举进士，任光禄寺丞，诏除其籍，终身不齿。州民闻益死，皆醵钱饮酒以相庆。
　　庚辰，改日骑曰捧日。
　　先是，并州都部署潘美、定州都部署田重进皆承诏入朝。庚寅，出御制平戎万全阵图，召美、重进及崔翰等，亲授以进退攻击之略，并书将有五才十过之说赐之。
　　秋七月，诏即内客省使厅事置三班院，以崇仪副使蔚进知院事。（太平兴国六年，初有点检三班公事之名，今始正名曰三班院耳。诸书或云太平兴国中已置三班院者皆误。职官志又云咸平三年始置三班院，真宗实录亦于三年六月乃书名三班曰三班院，今不取。）
　　八月乙未【四】，令诸路转运使及州郡长吏自今并不得擅举人充部内官，其有阙员实时具奏。前所论荐，多涉亲党，故窒其幸门也。
　　外州吏逋在京诸仓官米二十六万七千石，上疑仓吏燍量为奸所致。庚子，诏并除之。
　　己酉，水部员外郎、诸王府侍讲邢昺献分门礼选二十卷。上采其奏，得文王世子篇观之，甚悦，因问入内西头供奉官卫绍钦曰：「昺为诸王讲说，曾及此乎？」绍钦曰：「诸王常时访昺经义，昺每至发明君臣父子之道，必重复陈之。」上益喜，赐昺器币。
　　九月，起居舍人田锡献干明节祝寿诗。上览之，谓宰相曰：「锡有文行，敢言事，甚可赏也。」因和以赐之。丙子，锡又上书请东封泰山。丁丑，命锡守本官、知制诰。锡好直言，上或时不能堪，锡从容奏曰：「陛下日往月来，养成圣性。」上悦，益重焉。（按锡所称陛下日往月来，养成圣性之语，乃见于睦州所上疏中，而石介圣政录、司马光记闻则云锡从容面奏，或锡后更引此语以谏太宗乎？今两存之。）
　　庚辰，以国子博士范正辞为江南转运副使。
　　先是，有言饶州多滞讼，选正辞知州事，至则宿系皆决遣之，胥吏坐淹狱停职者六十三人。会诏令料州兵送京师，有王兴者怀土惮行，以刃故伤其足，正辞斩之。兴妻诣登闻上诉，召正辞廷辨其事。正辞曰：「东南诸州，饶实繁盛，人心易动。兴敢扇摇，苟失控御，则臣无待罪之地矣。」上壮其果断，故擢用之。又迁膳部员外郎，赐钱五十万。
　　饶州民甘绍者，积财巨万，为髃盗所掠。州捕系十四人，狱具，将死。正辞行部，引问之，囚皆泣下。正辞察其非实，命徙他所询鞫。既而民有告髃盗所在者，正辞潜召监军王愿。未至，盗觉，遁去。正辞即单骑出郭三十里追及之。贼控弦持书来逼，正辞大呼，以鞭击之，中贼双目，仆之，贼自刃不死。余贼渡江散走，追之不获。其被伤者有余息，傍得所弃赃，正辞即载归，令医傅药，创既愈，究其奸状，伏法，而前十四人皆得释。正辞，齐州人也。
　　辛巳，诏以来年正月有事于东郊，亲耕耤田，命翰林学士宋白、贾黄中、苏易简同详定仪注，置五使，如郊祀之制。
　　中书舍人王祜以疾家居，告满百日，上谓宰相曰：「此人文章外，复有清节，不中理事断不为也，当优銟之。」冬十月庚寅朔，拜兵部侍郎。宰相以旧制舍人止迁后行【五】，上特命焉。先是，史馆承诏集神医普救方，中使王文寿监督，气焰甚盛，馆中学士日夕往谒，祜独不往，时论称之。
　　翰林学士贾黄中等上神医普救方一千卷，诏颁行之，赐黄中等器币有差。
　　诏诸路知州、通判并监当物务京朝官、使臣，无得出城迎送转运使，从河北转运使刘蟠请也。
　　雍熙初【六】，贡举人集阙下者殆踰万计，礼部考合格奏名尚不减千人。上自旦及夕，临轩阅试，累日方毕。宰相屡请以春官之职归于有司。十二月庚寅朔，乃诏：「自今岁命春官知贡举，如唐室故事。应已得解者，明年春集阙下，未得解者许至秋取解。」知贡举宋白等请：「已得解在千里内者，委本处重加考试乃发遣【七】，千里外者就两京【八】。仍乞戒励试官，务令精核。」从之。
　　山南东道节度使赵普来朝，召升殿慰抚。普见上感咽，上亦为之动容。
　　开封尹陈王元僖因上疏曰：「臣伏见唐太宗有魏玄成、房玄龄、杜如晦，明皇有姚崇、宋璟，魏知古，皆任以辅弼，委之心膂，财成帝道，康济九区，宗社延洪，史策昭焕，良由登用得人也。今陛下君临万宇，焦劳庶政，宵衣旰食，以民为心，历选前王【九】，诚无所贬，而辅相之重，未偕曩贤，况为邦本于任人，任人在乎公共，公共之道莫先于赏罚，斯政之柄也【一○】。苟赏罚匪当，即淑慝莫分，朝廷纪纲，渐致隳紊。必须公正之人，典掌衡轴，直躬敢言，以辨其得失，然后彝伦式序，庶务康济。普开国旧老，得参帷幄，厚重有谋，忠诚言事，不苟求恩顾以全禄位，不私徇人情以邀名望，此真圣朝之良臣也。窃闻憸巧之辈，朋党比周，觽口嗷嗷，恶直丑正，恨不斥逐遐徼以快其心。何者？盖虑陛下之再用也。然公谠之人，咸愿陛下复委之以政事，启沃君心，羽翼圣化，国有大事使谋之，朝有宏纲使举之，四目未察使明之，四聪未至使达之。官人以材则无窃禄，致君以道则无苟容，贤愚洞分，玉石殊致，当使结朋党以驰骛声势者气索，纵巧佞以援引侪类者道消，沈冥废滞得以进，名儒懿行得以显，大政何患乎不举，生民何患乎不康？匪踰期月之间，可臻清净之治。臣智虑庸浅，发言鲁直，伏望旁采髃议，俯察物情，苟用不失人，实邦国大幸。」上览疏，嘉纳之。（普附传云上亲耕耤田，普上疏引姚崇十事以谏，因求入朝。按十事乃普引以谏伐幽州，与耤田不相关，附传误矣。盖未尝见普手疏，故妄载于耤田，正传亦已改之。）
　　是月，雄、霸等州皆相告以敌将犯边，急设备。宁边军数日间连受八十余牒，知军柳开独不信，贻书郭守文陈五事，言敌必不至，既而果谍者之妄。时上亦将议亲征，河北东路转运副使王嗣宗上疏言敌必不至之状，上乃止。（嗣宗上疏谏亲征不知何时，因柳开与郭守文书言敌必不至，附见此月末。开与守文书乃此月十五日，今不着其日，缘边相警戒，则亲征之议，恐或由此而发也。）
　　有白万德者，真定人，为契丹贵将，统缘边兵七百余帐，宁边有豪杰，即万德姻族，往往出境外见之。柳开因使说万德为内应，挈幽州纳王师，许以裂地封侯之赏，万德许诺，来请师期。使未及还，会诏徙开知全州，事遂寝。
　　全之西溪洞粟氏，聚族五百余人，常抄掠民口粮畜。朝命设峡口、香鞕【一一】、羊状等七寨御之，不能制。开始至，为作衣带巾帽，选牙吏勇辨者得三辈，使入谕之曰：「尔能归我，即有厚赏，给田为屋处之【一二】。不然，发兵深入，灭尔类矣。」粟氏惧，留二吏为质【一三】，率其酋四人与一吏俱来。开厚其犒赐，吏民争以鼓吹饮之。居数日，遣还，与为期，并族而出，不月余，悉携老幼至。开即赐其居业，作时鉴一篇，刻石戒之。遣其酋入朝，授本州岛上佐。诏赐开钱三十万。（白万德事本传不载，真宗实录有之，盖出张景所作行状，词太夸，实录稍删之，今从实录。）
　　国子司业孔维上书，请禁原蚕以利国马，直史馆乐史驳奏曰：「管子云：『仓廪实知礼节，衣食足知荣辱。』是以古先哲王厚农桑之业，以为衣食之原耳。一夫不耕，天下有受其饥者，一妇不蚕，天下有受其寒者。故天子亲耕，后妃亲蚕，屈身以化下者，邦国之重务也。吴都赋曰：『国赋再熟之稻，乡贡八蚕之丝。』则蚕之有原，其来旧矣。今维请禁原蚕，以利国马，徒引前经物类同气之文，不究时事确实之理。夫所市国马，来自外方，涉远驰驱，亏其秣饲，失于善视，遂至玄黄，致毙之由，鲜不阶此。今乃禁其蚕事，甚无谓也。唐朝畜马，具存监牧之制，详观本书，亦无禁蚕之文。况近降明诏，来年春有事于耤田。是则劝农之典方行，而禁蚕之制又下。事相违戾，恐非所宜。臣尝历职州县，粗知利病。编民之内，贫寠者多。春蚕所成，正充赋调之备，晚蚕薄利，始及卒岁之资。今若禁其后图，必有因缘为弊，滋彰挠乱，民岂遑宁！涣汗丝纶，所宜重慎。」上览之，遂寝原蚕之禁。维复抗疏论辨，且言：「臣少亲耕桑之务，长历州县之职，物之利害，尽知之矣。蚩蚩之氓，知其利而不知其害，故有早蚕之后，重养晚蚕。且晚蚕之茧，出丝甚少，再采之叶，来岁不茂，岂止伤及于马，而桑亦损矣。」上虽不用维言，嘉其援引经据，以章付史馆。
　　注　　释
　　【一】李惟清原作「利瓦伊清」，据编年纲目卷四、隆平集卷一○、东都事略卷三七本传及本书卷二九三月甲子编改。
　　【二】今因疑杂见此章于四月末「因疑杂见」，宋撮要本、阁本同；宋本则作「因是附见。」
　　【三】虽闻老师费财「虽」原作「惟」，据宋本、宋撮要本、阁本改。
　　【四】八月乙未「八月」原作「二月」，据各本及太宗实录卷四一改。
　　【五】宰相以旧制舍人止迁后行「后行」原作「侍从」，据宋本、阁本、活字本改。
　　【六】雍熙初句上原有「十一月」三字，盖误羼，今据阁本删。
　　【七】委本处重加考试乃发遣「发遣」，各本同。按太宗实录卷四二、宋会要选举一四之一五均作「发解」。
　　【八】千里外者就两京「两京」原作「西京」，据同上书改。按此句实录作：「千里外者两京发解」，文义与本编同；会要则作：「在千里外及两京发解者，仍乞诫励试官，务令精核。」文义与本编及实录有别。
　　【九】历选前王宋本、阁本同。宋撮要本作「媲美前王」，宋史卷二五六赵普传作「历考前王」。
　　【一○】斯政之柄也「斯」字原脱，据宋本、宋撮要本补。
　　【一一】香鞕原作「查鞕」，据隆平集卷一八柳开传、武经总要卷二○全州条改。
　　【一二】给田为屋处之「屋」原作「室」，据宋本、宋撮要本、阁本及宋史卷四四○柳开传改。
　　【一三】留二吏为质「二吏」原作「三吏」。按上下文义，此处当作「二吏」。今据治迹统类卷三太宗继制契丹类及上引宋史改。
续资治通鉴长编
卷二十九
卷二十九
　　起讫时间 起太宗端拱元年正月尽是年十二月
　　卷　　名 续资治通鉴长编卷二十九
　　帝　　号 宋太宗
　　年　　号 端拱元年（戊子，988）
　　全　　文
　　春正月丙寅，以大理评事王禹偁为右拾遗，罗处约为著作佐郎【一】，并直史馆。先是，禹偁知长洲县，处约知□县，相与日赋五题，苏、杭间人多传诵。上闻其名，召赴中书，命试诏臣僚和御制雪诗序称旨，故皆擢用为直史馆，赐绯；旧止赐涂金带，特择犀带宠之。禹偁，巨野人。处约，华阳人也。
　　乙亥，上于东郊亲飨先农，以后稷配，遂耕籍田。始三推，有司言礼毕，上曰：「朕志在劝农，恨不能终于千亩，岂止以三推为限。」耕数十步，侍臣固请，乃止。还，御干元门，大赦，改元。民年七十以上有德行为乡里所宗者，赐爵一级。
　　丙子，上作东郊藉田诗赐近臣，因谓之曰：「国之上瑞，惟丰年尔。自累岁登稔，人无疾疫，朕求治虽切，而德化未洽，天贶若是，能无惧乎？」
　　庚辰，诏诸道州、府不得以司理参军兼聭他职。
　　殿中侍御史龚颖编历代年纪为二图来上，优诏褒之。
　　上以补阙、拾遗任当献纳，时多循默，失建官本意，欲立新名，使各修其职业。二月乙未，改左右补阙为左右司谏，左右拾遗为左右正言。
　　先是，有翟马周者击登闻鼓，讼中书侍郎、兼工部尚书、平章事李昉身任元宰，属北戎入寇，不忧边思职，但赋诗饮酒并置女乐等事。上以方讲籍田，稍容忍之。于是，召翰林学士贾黄中草制，授昉右仆射罢政，且令黄中切责之。黄中言：「仆射师长百僚，旧宰相之任，今自工部尚书拜，乃殊迁，非黜责之义也。若以文昌务简均逸为辞【二】，庶几得体。」上然之。庚子，昉罢为右仆射。
　　山南东道节度使、兼侍中赵普为太保、兼侍中，给事中、参知政事吕蒙正为中书侍郎、兼户部尚书，并同平章事【三】。上谕普【四】曰：「卿勿以位高自纵，勿以权势自骄，但能谨赏罚，举贤能，弭爱憎，何忧军国之不治？朕若有过，卿勿面从，古人耻其君不为尧、舜，卿其念哉！」蒙正质厚□简，有重望，不结党与，遇事敢言，每论政，有未允者，必固称不可。上嘉其无隐，故与普俱命，藉普旧德为之表率也。蒙正晚辈骤进【五】，与普同位，普甚推许之。
　　陈王元僖进封许王；韩王元侃为荆南、湖南节度使，进封襄王；冀王元份为威武、建宁节度使，进封越王；益王元杰为剑南东西两川节度使。（甲辰，始置建宁军。）上手诏戒元僖等曰：「朕周显德中，年十六，时江、淮未宾，从昭武皇帝南征，屯于扬、泰等州。朕少习弓马，屡与贼交锋，贼应弦而踣者甚觽，太祖驻兵六合，闻其事，拊髀大喜。年十八，从周世宗、太祖，下瓦桥关、瀛、莫等州，亦在行阵。洎太祖即位，亲讨李筠、李重进，朕留守帝京，镇抚都下，上下如一，其年蒙委兵权，岁余授开封尹，历十六七年，民间稼穑，君子小人真伪，无不更谙。即位以来，十三年矣。朕持俭素，外绝畋游之乐，内漤声色之娱，真实之言，故无虚饰。汝等生于富贵，长自深宫，民庶艰难，人之善恶，必恐未晓，略说其本，岂尽余怀。夫帝子亲王，先须克己励精，听卑纳谏。每着一衣，则悯蚕妇，每餐一食，则念耕夫。至于听断之间，勿先恣其喜怒。朕每亲临庶政，岂敢惮于焦劳，礼接髃臣，无非求于启沃。汝等勿鄙人短，勿恃己长，乃可永守富贵而保终吉。先贤有言曰：『逆吾者是吾师，顺吾者是吾贼』。此不可以不察也。」
　　枢密副使王沔为户部侍郎、参知政事，御史中丞张宏为工部侍郎、枢密副使。
　　甲辰，置建宁军于建州。（本纪但载冀王兼领威武、建宁二镇，而不书建宁始复军额。按会要兼领建宁乃在淳化四年，本传亦云然，再益王既兼东、西川，疑越王不应独镇，今从本纪。）
　　丙午，诏诸道民有艰食者，所在发廪赈之。上谓宰相曰：「累年以来，百物丰阜，自京师达于四方，并无灾沴，五谷顺成，若非上穹降福，何以及此。今郡县至广，生齿甚觽，每闻一方小有凶歉，即命赈给，虽不能遍，亦表朕勤□之意也。」赵普对曰：「文王葬枯骨，天下称仁。夫民犹草也，草上之风必偃。若帝王用心行道，上合天意，民自悦服。臣等每闻陛下发言必思为苍生建长利，宁忧和气之不降也？」
　　己酉，以屯田员外郎杨砺为库部员外郎，充襄王府记室参军。砺，鄠人，周广顺初，游澶州，持所为文谒世宗。尝独处僧舍，梦一人衣冠甚古，目砺曰：「汝能从我游乎？」砺即随往。顷之，矩宫卫严邃，若非人间。见大殿上真人服王者衣冠，秉圭南向，总三千余觽，砺升殿礼谒。最上者前有案，置籍录人姓名，砺见己名冠首，因请示休咎。真人曰：「我非汝师。」指一人曰：「此来和天尊，异日为汝主也，当问之。」天尊笑曰：「此去四十年，汝功成，余名亦显矣。」砺再拜，寤而志之。砺初名厉，以梦矩籍中作「砺」字【六】，遂改焉。至是，受命谒见藩府，归谓诸子曰：「吾今见襄王仪貌，即来和天尊也。」
　　先是，赵普再入相，方立班宣制，工部侍郎、同知京朝官考课雷德骧骤闻之，手不觉坠笏，遽上疏乞归田里，又请对，具陈所以。上勉谕良久，且曰：「卿第去，朕终保全卿，勿以为虑。」德骧固请不已。壬子，罢知京朝官考课，仍奉朝请，特赐白金三千两【七】以慰其心。
　　上厉精图治，欲闻谠论，以致太平，患髃下莫肯自尽以奉其上。三月甲子，下诏申警之曰：「四聪旁达，庶知乎物情，百职交修，用熙于帝载。而有位之士，颇尚于宴安，纳诲之任，率多于拱默，期格于道，不亦难乎？应两省谏官等，职在箴规，任司献替，至于政教之堙郁，典章之阙漏，国蠹民瘼，悉当上言，无有所隐，爰暨司宪，实资绳愆，傥因循而备员，则尸旷以何堪！所宜振举职业，申明纪律，正其弹射，以警奸回。凡曰中都之官，咸有攸司之局，并当称其禄秩，干于事任【八】，各懋乃绩，以副朕意。」其后，上封事者颇觽。有诏合门非涉侥望乃许受之。殿中丞、直史馆谢泌抗疏陈其不可，且言：「外患方炽，民政未乂，狂夫之言，圣人取焉。苟诘而拒之，四聪之明，将有所蔽，愿采其可者行之，不可者止之，庶下情得以上达。」泌，歙州人也。
　　上尝谓户部使李惟清曰：「朕读汉书贾谊传，夜分不倦。谊当汉文时，天下治平，指论时事，尤为激切，至云长太息、堪恸哭者，盖欲感动人主，不避触鳞，真忠臣明国体者也。今廷臣有似此人者否？」惟清曰：「陛下登位以来，亲选贡士，所谓俊彦盈庭者矣。若言事中理，少赐銟擢，苟不知忌讳，亦望含容，即贾谊之流复出。」上曰：「朕之聪明，虽不逮汉文，然每上章言事，未尝不再三省览，求其理道。稍或益国便民，即付宰相行之。识浅事乖，寝而不报，未尝加罪。盖欲开言路，广视听。若有言大事，知大体者，朕当擢以不次之位也。」
　　枢密副使、工部侍郎赵昌言与盐铁副使陈象舆厚善，度支副使董俨、知制诰胡旦皆昌言同年生，右正言梁颢常在大名幕下，故四人者日夕会昌言第，京师语曰：「陈三更，董半夜。」有佣书人翟颖者，奸险诞妄，素与旦亲狎，旦知颖可使，乃为作大言狂怪之辞，使颖上之，仍为颖改名马周，以为唐马周复出也【九】。其言多排毁时政，自荐可为天子大臣【一○】，及力举十数人皆公辅之器，昌言内为之助，人多识其辞气，知旦所为也。李昉既坐黜，赵普秉政，深疾之。开封尹许王元僖使亲吏仪赞廉得其事，白上，捕马周系狱，开封府判官张去华亲穷治之，马周具伏。上怒，诏决杖流海岛。甲戌，责昌言为崇信节度行军司马，象舆复州团练副使，俨海州、旦坊州【一一】、颢虢州司户参军。上待昌言厚，垂欲相之【一二】，会普以勋旧复入，恶昌言刚戾难制，因是请加诛殛。上特□宥昌言，既谪，普又请行后命，上不许，乃止。普始为节度使，贻书台阁，体式皆如申状，得者必封还之，独象舆不却，普谓其慢己，故与颢等皆被重谴。
　　太平兴国初，侯莫陈利用卖药京城，多变幻之术，眩惑闾里。枢密承旨陈从信得之，亟闻于上，即日召见，试其术颇验，即授殿直，骤加恩遇，累迁至郑州团练使。前后赐与，宠泽莫二，遂恣横，无复畏惮，至于居处服玩，皆僭乘舆宫殿之制。依附者颇获荐用，士君子畏其党而不敢言。于是赵普使人廉得其专杀人及它不法事，力于上前发之【一三】，乃遣近臣就案，利用具伏。乙亥，诏除名，流商州，仍籍其家，俄诏还之。普恐其再用。有殿中丞窦諲者，仪子也，尝监郑州榷酤，于是与班列言：「利用每独南向坐以接京使，犀玉带用红黄罗袋。澶州黄河清，郑州将用为诗题试解举人，利用判试官状，言甚不逊。」普闻之，召至中书，诘得其实，复令上疏告之。又京西转运使宋沆，初籍利用家，获书数纸，言皆指斥切害，悉以闻。普因劝上曰：「利用罪大责轻，未塞天下望，存之何益！」上曰：「岂有万乘之主不能庇一人乎？」普曰：「此巨蠹犯死罪十数。陛下不诛，则乱天下法。法可惜，此一竖子，何足惜哉。」上不得已，命赐死于商州。既而悔之，遽使驰传贷其死，使者至新安，马旋泞而踣，掀于淖而出，换它马。及至，磔于市矣。闻者快之。沆，湜之从弟也。普强直疾恶类此。或云普于中书接见髃官，必语次寻绎有言人短长者【一四】。既退，即命吏追录之。事发，引以为证。由是髃官悚息，无敢言者，中书事益壅蔽。（中书事益壅蔽，此据附传。然普三入相，所谓命吏追录人长短，殆皆窦諲事也，普必当不如此。而附传则以为普素所蓄积皆如此，则恐过矣。故因窦諲事着此语，且以或云略见普未必常如此之意。）
　　夏四月庚戌，遣考功员外郎兼侍御史知杂事吕端、起居舍人巨野吕佑之使高丽【一五】，假内库钱五十万以办装。还，遇风涛，帆樯折，舟人大恐，端恬然读书不辍，佑之悉取所得货沈之，乃止，诏蠲其所贷。
　　五月辛酉，置秘阁于崇文院，分三馆之书万余卷以实其中，命吏部侍郎李至兼秘书监，右司谏、直史馆宋泌兼直秘阁，右赞善大夫、史馆检讨杜镐为校理。泌，湜之兄也。
　　朝廷数以敕书招谕李继迁及同恶蕃部，继迁亦尝遣孔目官张浦诣知环州程德玄自陈归顺之意。然继迁终不肯降，益侵盗边境。宰相赵普建议欲复委李继捧以夏台故地，令图之。继捧时为感德节度使，即召赴阙。辛未，上亲书五色金花笺赐继捧国姓，改名保忠，壬申，授定难节度使，所管五州钱帛、刍粟、田园等并赐保忠。壬午，保忠辞之镇，锡赉甚厚，命右卫第二军都虞候王杲领兵千人护送之。及还，保忠以土物为赆，杲拒而不纳。上知之，召赐白金百两。杲，齐人也。
  </div>
  <div class="pagination">
   <a href="续资治通鉴长编_page51.html">
    上一页
   </a>
   <span>
    ...
   </span>
   <a href="续资治通鉴长编_page47.html">
    47
   </a>
   <a href="续资治通鉴长编_page48.html">
    48
   </a>
   <a href="续资治通鉴长编_page49.html">
    49
   </a>
   <a href="续资治通鉴长编_page50.html">
    50
   </a>
   <a href="续资治通鉴长编_page51.html">
    51
   </a>
   <span class="current-page">
    52
   </span>
   <a href="续资治通鉴长编_page53.html">
    53
   </a>
   <a href="续资治通鉴长编_page54.html">
    54
   </a>
   <a href="续资治通鉴长编_page55.html">
    55
   </a>
   <a href="续资治通鉴长编_page56.html">
    56
   </a>
   <a href="续资治通鉴长编_page57.html">
    57
   </a>
   <span>
    ...
   </span>
   <a href="续资治通鉴长编_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
