<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 190 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 190 页/共 607 页</h1>
    <div class="content">　　戊申，诏吏部流内铨新及第诸科人年十七以下者，令守选。
　　太常丞、直史馆、判盐铁勾院、同修起居注叶清臣父参知苏州致仕。清臣请外以便养，壬子，授两浙转运副使。时，并太湖有民田，豪右据上游，水不得泄，民不敢诉。清臣建言疏盘龙汇、沪渎港入于海，民赖其利。
　　甲寅，右司谏韩琦言：「大中祥符八年敕，犯销金者斩。比下诏申警，其捕获者固宜准敕从事。而审刑院创意定罪止徒三年，恐坏先朝之法，启奢僭之渐，请复用祥符旧敕。」诏御史台、刑部与审刑院、大理寺详定以闻。
　　六月戊辰，资政殿大学士宋绶知审官院。初，翰林侍读学士梅询知审官院，虞部员外郎潘若冲求为白波发运判官，询怒其求不已，因忿詈之，若冲亦出不逊语，询即以其事闻。乃降若冲小处差遣，而询亦代去。
　　西上合门使、康州刺史、知雄州葛怀敏召对边事，复遣还雄州，特授莱州团练使。右司谏韩琦言：「怀敏在武臣流辈，虽粗有才干，却未尝别着劳效。朝廷名器，理须爱重。若臣僚能显立边功，未知何以奖劝。欲望特行追寝，以正滥赏之失。」不报。
　　丙子，三司检法官孙抗请三司刑名之有疑者，如开封府例，许至大理寺商议，从之。抗，黟人也。
　　戊寅，罢天下举念书童子。皇佑三年九月可考。
　　己卯，建州言自正月雨至四月，溪水大涨入州城，坏民庐舍。赐死者家钱有差【二】，葬祭其无主者。
　　帝留意农事，每以水旱为忧。甲申，诏天下州郡每旬上雨雪状，着为令。
　　戊子，权知司天少监杨惟德等言：「来岁己卯闰十二月，则庚辰岁正月朔日当食。请移闰于庚辰岁，则日食在前正月之晦。」上曰：「闰所以正天时而授民事，其可曲避乎！」不许。张唐英政要云：景佑四年冬，司天上言：「明年正旦日食，此为三朝之始，人君尤忌之。请移闰月以避之。」上亦以为然，以问大臣。参知政事程琳曰：「日者觽阳之长，人君之象，今有所食，盖陛下干纲之道或有所亏而致，惟修德政可以免。」上曰：「卿言极是，朕亦思之，不如自责，可以答天变。」上畏天之变，不为日者所惑如此。
　　己未，诏贤良方正、能直言极谏，博通坟典、明于教化，才识兼茂、明于体用及茂才异等四科，并同试策题。详明吏理、可使从政，洞识韬略、运筹决胜，军谋宏远、才任边寄凡三科，各为策题。
　　秋七月丁酉，详定茶法所张观等请入钱京师，以售真州等四务十三场茶。直十万者，又视景佑三年数损之，为钱六万七千。入中河北愿售茶者又损一千，而诏又第损二千。于是入钱京师止为钱六万五千，入中河北为钱六万四千而已。
　　戊戌，诏以冬至有事于南郊，其乘舆服御等物，令三司务从简约。
　　辛丑，赐讨安化州蛮土军缗钱。
　　庚戌，新作舍人院紫薇阁，上亲篆其牓。
　　癸丑，赐襄州学田五顷。
　　丙辰，髃臣表上尊号曰宝元体天法道钦文聪武圣神英睿孝德，上不许。髃臣五上表，上谓宰相张士逊曰：「唐穆宗云：『强我懿号，不若使我为有道之君；加我虚尊，不若处我于无过之地。』朕每爱斯言，卿等亦宜悉此意。」士逊恳请不已，上不得已，乃诏「英睿」二字不称，余从所请。熊克九朝通略：上以穆宗之言戒士逊，盖有旨哉。
　　右司谏韩琦言：「前奉诏详定钟律，尝览景佑广乐记【三】，睹李照所造乐，不合古法，皆率己意，别为律度，朝廷因而施用，识者久以为非【四】。今将亲祀南郊，不可重以违古之乐上荐天地宗庙。窃闻太常旧乐见有存者，郊祀大礼，请复用之。」诏资政殿大学士宋绶、御史中丞晏殊同两制详定以闻。绶等言：「李照新乐，比旧乐下三律。觽论以为无所考据。愿如琦请，郊庙复用和岘所定旧乐。旧乐钟磬不经照镌磨者【五】，犹存三县奇七虡【六】，郊庙殿廷，可以更用。」乃诏太常旧乐悉仍旧制，李照所造勿复施用。琦以五月上言，绶等以七月定议，今从本志，联书之。
　　都官员外郎魏庄自陕西催市籴粮草还，既得对，乃面求为省府官。右司谏韩琦言：「庄人品凡下，止因王随援引，得知赤县，而三司希意荐举，俾往陕西。辞日已赐三品服，今敢复有干□，请劾正其罪。」戊午，降庄通判扬州。
　　壬戌，御崇政殿，策试贤良方正能直言极谏著作佐郎田况、大理评事张方平，茂才异等邵亢。况所对入第四等，方平四等次。亢与宰相张士逊连姻，报罢。况迁太常丞，方平著作佐郎，通判江宁府及睦州。况，信都人；亢，丹阳人也。实录云亢策字数少，不合格，今从亢本传。王珪铭亢墓亦云：范仲淹荐亢应贤良方正科，时布衣被召者十四人，皆试秘阁，独得亢一人。及试崇政殿，除建康军节度推官。会有欲中伤宰相者，乃诈言亢与之连姻，命遂中格，人莫知其所以然。盖张士逊娶冯氏，子娶邵氏，邵偶与亢同姓尔。士逊既不能辨，亢亦无言而去。
　　癸亥，策试武举人。
　　八月丙寅，试武举人骑射。
　　丁卯，复置淮南、江、浙、荆湖制置发运使，以兵部郎中直史馆杨日严、度支郎中杨告为之。先是，陕西转运使段少连言：「前为淮南转运，偶值丰年，而上供之数得以办集。然诸路各任所见，不相统属，恐经久误大计。」遂从少连之议，复命日严等。
　　癸酉，同提点京东路刑狱王继祖，请自今诸路提点刑狱巡所部内，民有诉冤枉者，许受理之。诏听受词状，送转运司施行。
　　乙亥，知制诰郑戬判刑部，集贤校理彭乘同判。仍诏自今常差大两省一员，给添支钱一万，同判给茶钱五千。
　　丙子，工部郎中、知制诰王举正为契丹生辰使，礼宾副使张士禹副之；右司谏、直集贤院韩琦为正旦使，左藏库使高继嵩副之。
　　琦言：「继嵩昨知环州，因军士得遗箭，系匿名文字，言继嵩将叛，继嵩心不安，乞还朝【七】。臣察其事之伪者有二，辨其惑者有一。继嵩久在西边，颇以勇敢闻，或为西贼所恶，设反闲而去之。不然，则驭下严，而为戍卒巧计以中之。此其伪可察二也。且继嵩背义投诚，元昊必阴纳其说，若元昊忠于朝廷，则当密奏其事，何必以遗箭达其叛状乎？此又其惑可辨一也。臣愚以谓宜急遣继嵩还边，其元告匿名文字，亦乞论罪如律。外以杜黠贼行闲之谋，内以破惰兵诡中之计【八】，次以坚继嵩用命之心。使边郡闻之，孰不畏朝廷之明，而励忠义之怀也。」
　　庚辰，诏继嵩复知环州，以西染院副使、兼合门通事舍人王从益代使契丹。从益，汉忠子也。
　　镇国军节度使、驸马都尉李遵勖属疾，奏请纳禄，援唐韦嗣立故事，求山林号【九】。诏不许，车驾临问，赐白金五千两，辞不受。及卒，复临奠之，辍朝二日，赠中书令，谥和文。
　　遵勖蕴籍力学，王旦器之。自以近戚，当有补助。天圣末，尝奏事殿中，上起更衣，庄献屏左右，问比来外人有何言，遵勖唯唯。太后固问，遵勖曰：「臣无他闻，但议者谓天子既冠，太后宜以时还政。」太后曰：「我非恋此，帝年少，内侍多，尚恐未能制之耳。」尝上三说五事，以论朝政。太后崩，密论后乳母晋国夫人林氏前多干预国事，中外病之，宜居之别院，限其进见，以厌觽论。遵勖赐第园池，为都城第一。所与游集皆一时名士。师杨亿为文，亿卒，为制服。及知许州，奠亿之墓于具茨山，恸哭而返。又与刘筠友善，筠卒，周其家。尤通释氏学，将死，与浮屠楚圆以偈颂相提警，遗戒无置金玉椁中。
　　甲申，诏殿侍换文资，须三代曾任文资乃听之，罔冒者勒停，仍不以赦原，保官亦如之。
　　乙酉，诏元奏举县令人毋得监当场务。
　　丁亥，右骐骥使、贵州团练使、入内副都知张永和为入内都知，礼宾副使邓保信为洛苑副使。永和等领作南郊仪仗成，特迁之。
　　流内铨言，选人如曾经转运使、提点刑狱或本州岛体量不至廉谨之类，闙得替引见，量与降资，从之。
　　九月乙未，出内藏库锦绮绫罗一百万，下陕西路市籴军储。
　　丁酉，度支员外郎、崇文院检讨、天章阁侍讲王宗道罢睦亲宅讲书及同知太常礼院，坐孟秋荐飨太庙及夕月辄不赴祠事也。宗道尝因奏事，自陈为王府官二十年不迁，上怜之，赐以章服。御史劾奏，事寝不报。宗道自陈，据记闻及记事，不知何时，因罢睦亲宅讲书并见之。台官劾奏，事寝不报，此据韩琦谏矒也。
　　太常少卿、直昭文馆、知广州任中师言，州有市舶使印，而知州及通判、使臣结衔【一○】，并带勾当市舶司事。庚子，诏知州少卿监以上，自今并兼市舶使。市舶置使，自中师始也。
　　辛丑，益利钤辖司言，知保州董继迁卒，本部首领请以其子元仲代知保州，从之。
　　戊申，诏应缘祀事已受誓戒而不虔恭者，毋得以赦原。
　　又诏强盗执缚人投水中，偶得不死者，并同已伤法。
　　赐宜、融州讨蛮兵丁缗钱。
　　己酉，鄜延路钤辖司言，赵山遇遣人至金明县，与都监李士彬约降，已令却之。诏钤辖司及环庆、泾原、麟府等路各谨斥候，如山遇复遣人至，但令士彬以己意约回，务令边防安静。
　　初，赵元昊悉会诸族酋豪，刺臂血和酒，置髑髅中共饮之，约先寇鄜延，欲自德靖、塞门、赤城路三道并入。酋豪有谏者，辄杀之。山遇者，元昊从父也，数止元昊，不听。山遇畏诛，先遣人持伪诰诣士彬，欲自将兵扼黄河南渡【一一】，发部落内属，而挈其妻入野利罗、子呵遇及亲属三十二人，以珍宝名马来降。
　　是月庚子，至保安军。知保安军朱若吉以告知延州郭劝，劝与钤辖李渭狐疑不敢受。先是，山遇等预寄珍宝于士彬以万数，劝诘士彬，士彬利其物，答云无有，且言未尝招诱之。劝、渭亦以为自德明纳贡四十年，有内附者未尝留，共议遣还，仍约束缘边勿受降者。于是奏入，因降此诏。劝、渭寻遣山遇还，山遇不可，即命监押韩周执山遇等送元昊。至摄移坡，元昊集骑射兵射而杀之。
　　山遇名惟亮，与弟惟永分掌左右厢兵。其从弟惟序亦亲近用事。山遇有勇略，国人向之。元昊恶其不从己，尝语惟序曰：「汝告山遇反，吾以山遇官爵与汝。不然，俱族灭矣。」惟序不忍，更以告山遇。山遇欲来降，与惟永谋，惟永曰：「南朝无人不知兀卒所为，将不信兄，兄必交困。」山遇曰：「事已至此，无可柰何。若南朝有福，则纳我矣。」遂告其母，母曰：「汝自为计。我年八十余，不能从汝去，为汝累，当置我室中，纵火焚之。」山遇等涕泣如母言。及为韩周所执，号哭称冤。周见元昊于宥州。元昊衣锦袍、黄挠胡帽，不肯受山遇等，曰：「延州诱我叛臣，我当引兵赴延州，于知州厅前受之。」周说谕良久，乃肯受。时元昊自称兀卒已数年。兀卒者，华言青天子也，谓中国为黄天子。元昊既杀山遇，遂谋僭号。山遇兄弟姓名，并据司马光日记韩周所言。周又言山遇妻李氏先自杀。然山遇固与妻入野利罗来降，恐周所言或未审，今削此段不着。
　　庚戌，徙知庆州、复州刺史赵振知环州，西京左藏库使高继嵩领昭州刺史，为环庆路钤辖、兼知庆州。
　　丁巳，进封齐国永寿保圣夫人许氏为魏国夫人。
　　辛酉，罢河北、陕西提举使籴粮草官【一二】，令本路转运使副及逐州通判提举。
　　冬十月丙寅，诏戒百官朋党。初，吕夷简逐范仲淹等，既踰年，夷简亦罢相，由是朋党之论兴。士大夫为仲淹言者不已，于是内降札子曰：「向贬仲淹，盖以密请建立皇太弟侄，非但诋毁大臣。今中外臣僚屡有称荐仲淹者，事涉朋党，宜戒谕之。」故复下此诏。
　　参知政事李若谷建言：「近岁风俗薄恶，专以朋党污善良。盖君子小人各有类，今一以朋党目之，恐正臣无以自立。」帝然其言。按实录丙寅诏书专戒朋党，盖为称荐仲淹者设。仲淹本传载语士逊云云，与实录亦同。而若谷传乃云若谷建言，帝悟，为下诏谕中外。然诏书则与若谷所言异意矣。疑此诏既下，若谷始纳说，帝因若谷纳说，遂释朋党之疑耳。初下此诏，实不缘若谷建言也。今略删润之。政要云：太平日久，仕进之人竞于趋附，多依托权要，以希进用。又台谏言事琐细，不根治体，多挟怨报仇，以害良士，上甚厌之，乃谓宰相曰：「古者卿大夫相与让于朝，士庶人相与让于道。周成王刑措不用【一三】，汉文之时耻言人过。今士人交诬【一四】，朕甚耻之。」乃下诏戒谕，时景佑五年十月也。诏既下，邪柔者颇增媿。景佑五年十月诏，即此诏也。张唐英盖不知事实，妄记此耳，今不取。按景佑无五年，此似误。
　　盐铁副使、工部郎中司马池岁满当迁，中书进名，上曰：「是固辞谏官者。」遂命为天章阁待制、知河中府。
　　己巳，以契丹归明人张惟良为三班奉职，赐名庆，弟惟成为下班殿侍，赐名显。
　　辛未，左千牛卫将军宗实为左领军卫将军。
　　壬申，诏翰林学士至龙图阁直学士及诸行侍郎以上，宣借六军兵士各十人，给事中、谏议大夫、知制诰、待制各七人，授外任无得占留。其三司使、御史中丞、知开封府、髃牧使、领三宫观事，已破本处人者，毋得差。
　　甲戌，赵元昊筑坛受册，僭号大夏始文英武兴法建礼仁孝皇帝【一五】，改大庆二年曰天授礼法延祚元年，遣潘也布易里马乞点兵集蓬子山，自诣西凉府祠神，仍遣使以僭号来告。
　　右司谏韩琦，请赦前一月，约束京师犯盗罪至徒若伤人者勿赦，从之。
　　丙戌，审官院言，京朝官授差遣，有亲戚，法当避而不言，到任方乞就移者，并注远小处，从之。
　　己丑，改万春阁为延春阁。阁在禁中，北临后苑，游幸之所经也。
　　增置环州弓箭手一指挥。
　　庚寅，赠太子太保、谥僖质赵稹卒。
　　十一月乙未，以嘉庆院为景灵宫道院。
　　录乘氏县尉孟津子果为太庙斋郎，昱为郊社斋郎，以津捕盗斗死，特恤之。
　　河东转运司言忻州地震，民罹覆压，有李赟等二十五家，皆户绝，田产当没官。诏如异居亲族愿承买者听之，仍减元价十之三。
　　甲辰，诏臣僚陈乞亲属差遣，如系京官，并须年及格，仍试书札读律，乃听出官。
　　诏广南西路钤辖司趣宜、融州进兵讨安化蛮。初，官军与蛮战，为蛮所败，钤辖张怀志等六人皆死。直史馆苏绅上疏曰：「国家比以西北二边为意，而鲜复留意南方，故有今日之患，诚不可不虑也。臣顷从事宜州，粗知蛮本末。安化地幅员数百里，持兵之觽，不过三四千人。然而敢肆侵扰者，非特恃其险绝，亦由往者守将失计，而国家姑息之太过也。向闻宜州吏民言，祥符中蛮人骚动，朝廷兴兵讨伐。是时，惟安抚都监马玉勒兵深入，多所杀获。知桂州曹克明害其功，累移文止之，故玉志不得逞。至今蛮人畏伏其名，而能言者犹惜之。使当时领兵者皆如玉，则蛮当殄灭，无今日之患矣。至使乘隙蹂边，屠杀将吏，其损国威，无甚于此。朝廷傥不以此时加兵，则无以创艾将来，而震迭荒裔。彼六臣者，虽不善维驭，自致丧败，然衔冤负耻，当有以刷除之。臣观蛮情，所恃者地形险扼，据高临下，大军难以并进。然其土壤硗确，资蓄虚乏，刀耕火种，以为糇粮。其势可以缓图不可以速取，可以计覆不可以力争。今广东西教阅忠敢澄海、湖南北雄武等军，皆惯涉险阻【一六】。又所习兵器，与蛮人略同。请速发诣宜州策应，而以他兵代之。仍命转运使备数年军食，方秋冬之交，岚气已息，进军据其出路，转粟补卒，为旷日持久之计。伺得便利，即图深入，可以倾荡巢穴，杜绝蹊径。纵使奔迸林莽，亦且坏其室庐，焚其积聚，使进无钞略之获，退无攻守之备。然后谕以国恩，许以送款，而徙之内郡，收其土地，募民耕种，异时足以拓外夷为屏蔽也。仍诏旁近诸蛮，谕以朝廷讨叛之意，毋得相为声援，如获首级，即优赏金帛。计若出此，则不越一年，逆寇必就殄灭。况广西溪峒、荆湖、川峡蛮落甚多，大抵好为骚动，因此一役，必皆震詟，可保数十年无俶扰之虞矣。」上嘉纳之。
　　时朝廷已命洛苑使、荣州刺史冯伸己知桂州、兼广西钤辖。伸己道江陵，未至，上遣中使谕伸己速行。伸己日夜疾驰至宜州，缮器甲，训队伍，募民发丁壮转粮饷，由三路以进。伸己临军，单骑出阵，语酋豪曰：「朝廷抚汝曹甚厚，何乃自取灭亡！天子使我来问汝，汝听吾言则生。不然，无緃类矣。」觽蛮仰泣，罗拜曰：「不图今日复见冯公也。」先是，大中祥符末及天圣闲，伸己尝再知宜州，蛮颇服其威信，故云。明日，蛮渠蒙顶投兵械万计，率觽降军门。初，部卒以覆将畏匿，伸己曰：「纪律不明，将自取败，战士何罪。」请贷死，约期来归，朝廷从之，广西遂定。伸己，拯从子也。苏绅传云蛮渠蒙光月，冯伸己传云蒙顶，未知两人，或一人也，当考。明年正月辛亥，广西钤辖司始奏安化州蛮平，今因趣钤辖司进兵，即附苏绅疏及冯伸己临军事迹。然蛮平要不出今年。明年正月辛亥，奏到之日也，辛亥实正月二十日。
　　初，蛮攻杀将吏，所部卒畏为累而诛，谋欲叛，提点刑狱徐的驰至宜州，慰晓之曰：「尔曹亡将吏固有罪，然出力讨贼，犹可立功以自赎。若朝叛则夕死，非计也。」觽皆听命。又以土人习战，奏复澄海、忠敢军，卒皆获其用云。
　　乙巳，南郊礼仪使宋绶上卤簿图记十卷，降敕褒谕。宋绶传云：郊祀，绶摄太仆卿，陪玉辂，帝问仪物典故，占对辨治，因上所撰卤簿图记十卷【一七】。按：卤簿图记以天圣六年上，序称再饬大驾郊见上帝，盖天圣二年。五年，仁宗凡再郊也。至是，又增节之耳。
　　详定合门仪制所言，御史中丞率属官上殿，班在开封府上，其独请对，自依官序，从之。时中丞晏殊言，故事御史台奏事，班在三司之次、开封府之前，天圣九年始用内东门仪，乃班开封府下，故申明之。
　　诏广南西路民有运粮至宜州者，免来年夏税之半。宜、融二年经蛮寇【一八】，及以丁夫入溪洞者，全免之。使臣将校战没者，各与赠官，仍录其子孙以闻。
　　戊申，朝飨景灵宫。
　　己酉，飨太庙、奉慈庙。
　　庚戌，祀天地于圜丘，大赦，改元。自今日以前，已根磨出积年隐陷税赋，并与除放。
　　乙卯，复奏举县令。
　　戊午，郓州言资政殿大学士、左仆射王曾卒。辍视朝二日，赠侍中，谥文正。曾姿质端厚，眉目如刻画，盛服屹然。入朝，进止有常处。平居寡言，自奉廉约，人莫敢干以私，其名重天下。少与杨亿同在侍从。亿喜诙谐，与曾言，则曰「余不敢以戏也」。前后辅政十年，其所进退士人，莫有知者。范仲淹尝以问曾，曾曰：「夫执政者，恩欲归己，怨使谁当？」仲淹服其言。先是，有大星坠其寝，左右惊白之，曾曰：「后一月当知。」及期，曾果卒。皇佑中，上为篆其墓碑曰「旌贤之碑」，后又改其乡曰「旌贤」。大臣碑得赐篆，自曾始。
　　己未，河北屯田司言，欲于石冢口导百济河水以注缘边塘泊，请免所经民田税，从之。时岁旱，塘水涸，知雄州葛怀敏虑契丹使至测知其广深，乃拥界河水注之，塘复如故。怀敏事据本传附见。
　　庚申，诏尚书及刺史以上加恩告敕，许其亲属乘驿赍赐。
　　十二月癸亥朔，封宰臣张士逊为郢国公，加恩百官。
　　甲子，京师地震。
　　丙寅，鄜延路都钤辖司言赵元昊反。
　　辛未，徙环庆路副部署、殿前都虞候、邕州观察使刘平为鄜延路副部署。
　　癸酉，命三司使、户部尚书夏竦为奉宁节度使、知永兴军，资政殿学士、吏部侍郎、知河南府范雍为振武节度使、知延州。
　　交趾郡王李德政为南平王，邈川首领、保顺军留后唃畼啰为节度使。
　　甲戌，刑部尚书、兼御史中丞晏殊复为三司使，龙图阁直学士、给事中、知□州孔道辅入为御史中丞。
　　知并州、枢密直学士杜衍加龙图阁直学士，以太原要重，藉衍镇抚故也。
　　诏陕西、河东缘边旧与元昊界互市处，皆禁绝之。
　　丁丑，诏有能捕元昊所遣刺探事者，赏钱十万。
　　又诏诸路部署、巡检司体量缘边镇寨都监、监押使臣材勇习知边事，及老疾不任职者以名闻。
　　戊寅，徙判许州吕夷简判天雄军。
　　己卯，诏知永兴军夏竦兼本路都部署、提举干、耀等州军马，泾原秦凤路安抚使、知延州范雍兼鄜延路都部署、鄜延环庆路安抚使。
　　庚辰，命给事中、集贤院学士俞献卿同三司详定除放天下欠负。
　　甲申，夏竦乞预借月俸，以办行李，诏特借一季。
　　乙酉，诏三司岁给唃畼啰彩绢千匹、角茶千斤、散茶一千五百斤。
　　丁亥，契丹遣高州观察使耶律德、广州团练使崔继芳来贺正旦。
　　初，忻州地震，翰林学士、权知开封府胥偃言：「地震，阴之盛。今朝廷政令，不专上出，而后宫外戚，恩泽日蕃，此阳不胜阴之效也。加之边寇内侮，宜选将练师，以防侵轶。」及祀南郊，赵元昊朝贡不至，将议讨之。偃曰：「遽讨之，太暴。宜遣使问其不臣状，待其辞屈而后加兵，则其不直在彼，而王师之出有名矣。」又奏戍兵代还，宜如祖宗制，阅其艺后殿次进之。会有卫卒赂库吏求拣冬衣，坐系者三十余人。时八月，霜雪暴至，偃推洪范「急，常寒若【一九】」之咎，请从末减。诏可。士卒戍西边，妻子留京师者，犯法当死，帝不忍使就刑，或欲以毒置饮食中，令得善死。偃极言其不可，帝亦悔而止。宦者程智诚与三班使臣冯文显八人抵罪，帝使赦智诚三人，而文显五人坐如法。偃曰：「恤近遗远，非政也，况同罪异丝乎。」诏并释之。尝受诏试中书吏，而大臣有以简属偃者，偃不敢发视，亟焚之，且曰：「发而言之，不亦伤刻薄乎！」八月霜雪暴至，不见于五行志及本纪，不知是何年？本传附偃权知开封府后，疑与戍卒妻子犯罪及程智诚等坐法，皆偃纠察刑狱时事，不必在开封，当考。
　　注　　释
　　【一】保平节度使耶律斡「耶律斡」原作「耶律干」，据阁本及辽史卷一八改。
　　【二】赐死者家钱有差宋本、宋撮要本均作「赐死伤之家钱有差」。
　　【三】尝览景佑广乐记「广」字原脱，据宋本、宋撮要本及宋会要乐二之一九、宋史全文卷七下、太常因革礼卷一九、长编纪事本末卷三一议乐补。
　　【四】识者久以为非「以」原作「已」，据同上书改。
</div>
    <div class="pagination">
<a href="续资治通鉴长编_page189.html">上一页</a><span>...</span><a href="续资治通鉴长编_page185.html">185</a><a href="续资治通鉴长编_page186.html">186</a><a href="续资治通鉴长编_page187.html">187</a><a href="续资治通鉴长编_page188.html">188</a><a href="续资治通鉴长编_page189.html">189</a><span class="current-page">190</span><a href="续资治通鉴长编_page191.html">191</a><a href="续资治通鉴长编_page192.html">192</a><a href="续资治通鉴长编_page193.html">193</a><a href="续资治通鉴长编_page194.html">194</a><a href="续资治通鉴长编_page195.html">195</a><span>...</span><a href="续资治通鉴长编_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
