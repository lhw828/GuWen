<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 37 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 37 页/共 70 页
  </h1>
  <div class="content">
   天监十四年春正月乙巳朔上冠太子于太极殿【古者冠于庙冠古玩翻】大赦　辛亥上祀南郊　甲寅魏主有疾丁巳殂于式干殿【年三十三諡宣武皇帝庙号世宗】侍中中书监太子少傅崔光侍中领军将军于忠詹事王显中庶子代人侯刚迎太子诩于东宫至显阳殿王显欲须明行即位礼【须待也】崔光曰天位不可暂旷何待至明显曰须奏中宫光曰帝崩太子立国之常典何须中宫令也于是光等请太子止哭立于东序于忠与黄门郎元昭扶太子西面哭十余声止光摄太尉奉防进玺绶【玺斯氏翻绶音受】太子跪受服衮冕之服御太极殿即皇帝位【帝讳诩宣武皇帝之第二子】光等与夜置羣官立庭中北面稽首称万嵗【仓猝不暇集百官备髙氏也稽音启】昭遵之曽孙也【魏畧阳公遵见一百八卷晋孝武太元二十年】髙后欲杀胡贵嫔中给事谯郡刘腾以告侯刚【中给事宧官也北齐之制中侍中省有中侍中中常侍中给事中盖因魏制】刚以告于忠忠问计于崔光光使置贵嫔于别所严加守卫由是贵嫔深徳四人【为刘腾等乱政崔光尊宠而不能矫正张本】戊午魏大赦己未悉召西伐东防兵【西伐谓伐蜀之兵东防谓防淮之兵】骠骑大将军广平王懐扶疾入临【骠匹妙翻骑奇寄翻临力鸩翻】径至太极西庑哀恸呼侍中领军黄门二卫【二卫始于晋初左右卫将军统之此二卫即谓左右卫将军庑音武】云身欲上殿哭大行又须入见主上众皆愕然相视无敢对者崔光攘衰振杖【见贤遍翻衰吐雷翻振举也】引汉光武崩赵熹扶诸王下殿故事【事见四十四卷光武中元二年】声色甚厉闻者莫不称善懐声泪俱止曰侍中以古义裁我我敢不服遂还仍频遣左右致谢先是髙肇擅权尤忌宗室有时望者太子太傅任城王澄数为肇所谮惧不自全【惩彭城王勰之祸也先悉荐翻任音壬数所角翻】乃终日酣饮【酣户甘翻】所为如狂朝廷机要无所闗豫及世宗殂肇拥兵于外【谓髙肇方拥伐蜀之兵也】朝野不安于忠与门下议【门下省侍中等官居之朝直遥翻】以肃宗幼未能亲政宜使太保髙阳王雍入居西柏堂省决庶政【省悉景翻】以任城王澄为尚书令总摄百揆奏皇后请即敕授【请即以手敕授二王仓猝不及下诏虑有沮阁者也】王显素有宠于世宗恃势使威为众所疾恐不为澄等所容与中常侍孙伏连等密谋寝门下之奏矫皇后令以髙肇録尚书事以显与勃海公髙猛同为侍中于忠等闻之托以侍疗无效执显于禁中【观此则侍御师王显詹事王显又似一人】下诏削爵任显临执呼寃直閤以刀镮撞其掖下【撞直江翻掖与腋同】送右卫府一宿而死庚申下诏如门下所奏百官总已聴于二王中外悦服二月庚辰尊皇后为皇太后魏主称名为书告哀于髙肇且召之还肇承变忧惧【承告哀之变也】朝夕哭泣至于羸悴【羸伦为翻悴秦醉翻】归至瀍涧【书我乃卜涧水东瀍水西水经瀍水出河南谷城县北山东与千金渠合又东过洛阳县南又东过偃师县又东入于洛涧水出新安县南白石山东南入于洛此瀍涧直谓瀍水非如书及水经之瀍涧为二水也瀍直连翻】家人迎之不与相见辛巳至阙下衰服号哭【衰土回翻号戸刀翻】升太极殿尽哀髙阳王雍与于忠密谋伏直寝邢豹等十余人于舍人省下【舍人省即中书省通事舍人宿直之所】肇哭毕引入西庑【庑音武】清河诸王皆窃言目之肇入省豹等搤杀之【搤于革翻】下诏暴其罪恶称肇自尽自余亲党悉无所问削除职爵以士礼逮昏于厠门出尸归其家　魏之伐蜀也军至晋夀蜀人震恐傅竖眼将步兵三万击巴北上遣宁州刺史任太洪自隂平间道入其州【傅竖眼以益州刺史镇晋夀此隂平非邓艾所由之隂平今利州之隂平县是也间古苋翻竖而庾翻将即亮翻任音壬】招诱氐蜀絶魏运路【氐蜀氐人及蜀人也诱音酉】会魏大军北还太洪袭破魏东洛除口二戍【唐利州景谷县旧白水县也置东洛郡后周省郡入平兴郡隋又废平兴为景谷县水经汉水过大小黄金南东合蘧蒢口注云蘧蒢水出就谷南歴蘧蒢溪又南流注于汉谓之蒢口】声言梁兵继至氐蜀翕然从之太洪进围闗城竖眼遣统军姜喜等击太洪大破之太洪弃闗城走还【闗城即白水闗城】　癸未魏以髙阳王雍为太傅领太尉清河王怿为司徒广平王懐为司空　甲午魏宣武皇帝于景陵庙号世宗己亥尊胡贵嫔为皇太妃三月甲辰朔以髙太后为尼徙居金墉瑶光寺【子无废母之义魏之乱亡宜矣按魏废后率居瑶光寺冯后髙后是也】非大节庆不得入宫　魏左仆射郭祚表称萧衍狂悖谋断川渎【谓筑浮山堰也悖蒲妹翻断丁管翻】役苦民劳危亡已兆宜命将出师长驱扑讨【将即亮翻扑普木翻】魏诏平南将军杨大眼督诸军镇荆山【水经淮水过涂山北而后至荆山今涂山在钟离县西九十五里荆山在钟离县西八十三里】　魏于忠既居门下又总宿卫【门下谓为侍中宿卫谓为领军】遂専朝政权倾一时【朝直遥翻】初太和中军国多事髙祖以用度不足百官之禄四分减一忠悉命归所减之禄旧制民税绢一匹别输绵八两布一匹别输麻十五斤忠悉罢之乙丑诏文武羣官各进位一级【史言于忠擅魏欲收众心】　夏四月浮山堰成而复溃或言蛟龙能乗风雨破堰其性恶铁【复扶又翻恶乌路翻】乃运东西冶铁器数千万斤沈之【建康有东西二冶各置冶令以掌之沈持林翻】亦不能合乃伐树为井干【井干井栏也言叠木为井干之形干扬子注及西都赋注音寒庄子音如字】填以巨石加土其上縁淮百里内木石无巨细皆尽负檐者肩上皆穿夏日疾疫死者相枕【檐都滥翻枕职任翻】蝇虫昼夜声合　魏梁州刺史薛懐吉破叛氐于沮水【水经沔水出武都沮县东狼谷中又东南流迳沮水戍注云沔水一名沮水阚骃曰以其初出沮洳然故曰沮水师古曰沮千余翻】懐吉真度之子也【薛真度见一百四十卷齐明帝建武二年】五月甲寅南秦州刺史崔暹又破叛氐解武兴之围【魏南秦州治骆谷城领天水汉阳武都武阶修武仇池郡此时盖叛氐围武兴也】　六月魏冀州沙门法庆以妖幻惑众【妖于骄翻幻戸办翻】与勃海人李归伯作乱推法庆为主法庆以尼惠晖为妻以归伯为十住菩萨平魔军司定汉王【魏书法庆以杀一人者为一住菩萨杀十人者为十住菩萨菩薄乎翻萨桑葛翻】自号大乗又合狂药【合音閤】令人服之父子兄弟不复相识【复扶又翻】唯以杀害为事刺史萧宝寅遣兼长史崔伯驎击之伯驎败死【驎力珍翻】贼众益盛所在毁寺舍斩僧尼烧经像云新佛出世除去众魔【去羌吕翻】秋七月丁未诏假右光禄大夫元遥征北大将军以讨之【假者未正以征北大将军授之】　魏尚书裴植自谓人门不后王肃【植裴叔业之兄子也后戸遘翻】以朝廷处之不髙【处昌吕翻】意常怏怏【怏于两翻】表请解官隠嵩山世宗不许深怪之及为尚书志气骄满每谓人曰非我须尚书尚书亦须我每入参议论好面讥毁羣官【好呼到翻】又表征南将军田益宗言华夷异类不应在百世衣冠之上于忠元昭见之切齿【忠昭皆北人故深讳此言】尚书左仆射郭祚冒进不已自以东宫师傅望封侯仪同【天监十年魏以祚领太子少师】诏以祚为都督雍岐华三州诸军事征西将军雍州刺史【魏太和十一年置岐州治雍城镇领平秦武都武功三郡雍于用翻华戸化翻】祚与植皆恶于忠専横密劝髙阳王雍使出之忠闻之大怒令有司诬奏其罪尚书奏羊祉告植姑子皇甫仲达云受植防诈称被诏【恶乌路翻横户孟翻被皮义翻】帅合部曲欲图于忠【帅读曰率下同】臣等穷治辞不伏引【伏引犹引伏也治直之翻】然众证明昞【昞音丙】准律当死众证虽不见植皆言仲达为植所使植召仲达责问而不告列推论情状不同之理不可分明不得同之常狱有所降减计同仲达处植死刑【处昌吕翻下裁处同】植亲帅城众附从王化【谓齐东昏侯永元二年植以夀阳降魏】依律上议【谓依八议之律也上时掌翻】乞赐裁处【处昌吕翻】忠矫诏曰凶谋既尔罪不当恕虽有归化之诚无容上议亦不须待秋分【魏书制秋分然后决死刑】八月己亥植与郭祚及都水使者社陵韦儁皆赐死儁祚之昏家也忠又欲杀髙阳王雍崔光固执不从乃免雍官以王还第朝野寃愤莫不切齿【使疏吏翻朝直遥翻】　丙子魏尊胡太妃为皇太后居崇训宫于忠领崇训卫尉刘腾为崇训太仆加侍中侯刚为侍中抚军将军【三人者胡后所深徳者也】又以太后父国珍为光禄大夫　庚辰定州刺史田超秀帅众三千降魏【超秀叛魏见上卷上年帅读曰率降户江翻】　戊子魏大赦　己丑魏清河王怿进位太傅领太尉广平王懐为太保领司徒任城王澄为司空庚寅魏以车骑大将军于忠为尚书令特进崔光为车骑大将军并加开府仪同三司【任音壬骑奇寄翻下同】　魏江阳王继熙之曽孙也【熈道武之子】先为青州刺史坐以良人为婢夺爵继子乂娶胡太后妹壬辰诏复继本封以乂为通直散骑侍郎乂妻为新平郡君仍拜女侍中【为元乂囚灵太后张本散悉亶翻】羣臣奏请太后临朝称制九月乙未灵太后始临朝聴政【胡太后諡曰灵】犹称令以行事羣臣上书称殿下太后聪悟颇好读书属文射能中针孔【好呼到翻属之欲翻中竹仲翻】政事皆手笔自决加胡国珍侍中封安定公自郭祚等死诏令生杀皆出于忠王公畏之重足胁息【重直龙翻胁息者屏气鼻不敢息唯两胁潜动以舒气息耳】太后既亲政乃解忠侍中领军崇训卫尉止为仪同三司尚书令后旬余太后引门下侍官于崇训宫【门下侍官自侍中至散骑常侍侍郎崇训宫盖太后所居宫也】问曰忠在端右声望何如咸曰不称厥任【称尺证翻】乃出忠为都督冀定瀛三州诸军事征北大将军冀州刺史以司空澄领尚书令澄奏安定公宜出入禁中参谘大务诏从之【人之老也戒之在得任城王澄血气衰矣】　甲寅魏元遥破大乗贼擒法庆并渠帅百余人【帅所类翻】首洛阳左游击将军赵祖悦袭魏西硖石【水经淮水东过夀春县北又北迳山峡中谓之峡石对岸山上结二城以防津要在淮水西岸者谓之西硖石杜佑曰颍州下蔡县有硖石山梁筑城以拒魏今县城也】据之以逼夀阳更筑外城徙縁淮之民以实城内将军田道龙等散攻诸戍魏扬州刺史李崇分遣诸将拒之【将即亮翻】癸亥魏遣假镇南将军崔亮攻西硖石又遣镇东将军萧宝寅决淮堰　冬十月乙酉魏以胡国珍为中书监仪同三司侍中如故　甲午化太守杜桂举郡降魏【化地阙盖亦縁边蛮郡也降戸江翻】　初魏于忠用事自言世宗许其优转太傅雍等皆不敢违加忠车骑大将军忠又自谓新故之际有定社稷之功讽百僚令加已赏雍等议封忠常山郡公忠又难于独受乃讽朝廷同在门下者皆加封邑雍等不得已复封崔光为博平县公而尚书元昭等上诉不已【魏主之立也元昭亦同在门下故上诉不已复扶又翻上时掌翻】太后敕公卿再议太傅怿等上言先帝升遐【记曲礼曰告丧曰天王登假注云登上也遐已也上已者若仙去云耳登即升也假读与遐同】奉迎乗舆侍卫省闼乃臣子常职【乗绳证翻】不容以此为功臣等前议授忠茅土正以畏其威权茍免暴戾故也若以功过相除悉不应赏请皆追夺崔光亦奉送章绶茅土表十余上太后从之髙阳王雍上表自劾称臣初入柏堂见诏防之行一由门下臣出君行深知其不可而不能禁【谓杀生予夺皆出于于忠之意而以诏防行之上时掌翻劾戸槩翻又戸得翻】于忠専权生杀自恣而臣不能违忠规欲杀臣赖在事执拒【在事谓在位任事之臣此指言崔光执拒谓执不可而拒忠】臣欲出忠于外在心未行反为忠废忝官尸禄孤负恩私请返私门伏聴司败【司败即司冦也】太后以忠有保防之功不问其罪十二月辛丑以忠为太师领司州牧寻复録尚书事与太傅怿太保懐侍中胡国珍入居门下同厘庶政【复扶又翻厘力之翻治也】　己酉魏崔亮至硖石赵祖悦逆战而败闭城自守亮进围之　丁夘魏主及太后谒景陵　是冬寒甚淮泗尽冻浮山堰士卒死者什七八　魏益州刺史傅竖眼性清素民獠懐之龙骧将军元法僧代竖眼为益州刺史【此魏之东益州也竖而庾翻獠鲁皓翻骧思将翻】素无治干加以贪残【治直吏翻】王贾诸姓本州士族法僧皆召为兵葭萌民任令宗因众心之患魏也杀魏晋夀太守以城来降民獠多应之【葭音家任音壬守式又翻降戸江翻獠鲁皓翻】益州刺史鄱阳王恢遣巴西梓潼二郡太守张齐将兵三万迎之【将即亮翻】法僧熙之曽孙也　魏岐州刺史赵王谧干之子也【赵郡王干见一百四十卷齐明帝建武二年此于王谧之上逸郡字】为政暴虐一旦闭城门大索执人而掠之【索山客翻掠音亮】楚毒备至又无故斩六人阖城凶惧众遂大呼屯门【凶许拱翻呼火故翻】谧登楼毁梯以自固胡太后遣游击将军王靖驰驿谕城人城人开门谢罪奉送管籥乃罢谧刺史谧妃太后从女也至洛除大司农卿【史言魏母后擅朝城狐社防有所依凭驿音日从才用翻】太后以魏主尚幼未能亲祭欲代行祭事礼官博议以为不可太后以问侍中崔光光引汉和熹邓太后祭宗庙故事太后大悦遂摄行祭事【史言崔光逢女主之恶】　魏南荆州刺史桓叔兴表请不东荆州许之【南荆东荆见上卷十一年】
　　十五年春正月戊辰朔魏大赦改元熙平　魏崔亮攻硖石未下与李崇约水陆俱进崇屡违期不至【李崇时镇夀阳】胡太后以诸将不壹乃以吏部尚书李平为使持节镇军大将军兼尚书右仆射将步骑二千赴夀阳别为行台节度诸军【将即亮翻使疏吏翻骑奇寄翻】如有乖异以军法从事萧宝寅遣轻车将军刘智文等渡淮攻破三垒二月乙巳又败将军垣孟孙等于淮北【败补迈翻】李平至硖石督李崇崔亮等水陆进攻无敢乖互【乖异也互差也】战屡有功上使左卫将军昌义之将兵救浮山未至康绚已击魏兵却之【绚许县翻　考异曰绚十二月魏遣李昙定督众军来战按魏帝纪此年正月乃遣李平节度诸军绚误也昙定即平字也】上使义之与直閤王神念泝淮救硖石【泝苏故翻考异曰李崇衍遣赵祖悦袭据西硖石又遣义之神念帅水军泝淮而上规取夀春按义之绚破魏军】
　　【义之乃救硖石今从之】崔亮遣将军博陵崔延伯守下蔡【下蔡县汉属沛郡梁置下蔡郡属豫州水经注淮水自硖石北迳下蔡故城东本州来之城也吴季札始邑延陵后邑州来故曰延州来季子春秋襄二年蔡成公自新蔡迁于州来谓之下蔡淮之东岸又有一城下蔡新城也二城对据翼带淮濆按蔡有三蔡州上蔡县蔡仲始封之邑也又有新蔡蔡平侯自上蔡迁都于此又有下蔡县蔡成公所迁也】延伯与别将伊瓮生夹淮为营延伯取车轮去辋削鋭其辐两两接对揉竹为絙【将即亮翻去羌吕翻辋扶纺翻车之牙车輮也辐方目翻轮轑也揉人九翻絙古恒翻大索也】贯连相属并十余道横水为桥两头施大鹿卢【鹿卢圆转之木属之欲翻】出没随意不可烧斫既断赵祖悦走路又令战舰不通义之神念屯梁城不得进【呜呼吾国之失襄阳亦以水陆援断而诸将不进也防丁管翻舰戸黯翻】李平部分水陆攻硖石【分扶问翻】克其外城乙丑祖悦出降斩之尽俘其众【降戸江翻】胡太后赐崔亮书使乗胜深入平部分诸将水陆并进攻浮山堰亮违平节度以疾请还随表辄发平奏处亮死刑【处昌吕翻】太后令曰亮去留自擅违我经畧虽有小捷岂免大咎但吾摄御万机庶几恶杀【几居依翻恶乌故翻亮崔光之族弟也故平奏不行】可聴特以功补过魏师遂还【还从宣翻又如字】　魏中尉元匡奏弹于忠幸国大灾専擅朝命裴郭受寃【谓裴植郭祚弹徒丹翻朝直遥翻】宰辅黜辱【谓髙阳王雍被黜后又以授忠茅土乞自贬退也】又自矫防为仪同三司尚书令领崇训卫尉原其此意欲以无上自处【处昌吕翻下尉处同】既事在恩后【恩后谓赦思之后也】宜加显戮请遣御史一人就州行决【于忠时为冀州刺史欲就州戮之】自去嵗世宗晏驾以后皇太后未亲览以前诸不由阶级或门下诏书或由中书宣敕擅相拜授者已经恩宥止可免罪并宜追夺太后令曰忠已防特原无宜追罪余如奏匡又弹侍中侯刚掠杀羽林【掠音亮下同】刚本以善烹调为尚食典御【尝食典御魏官也掌调和御食温凉寒热以时供进则尝之或曰甞当作尚平去二字通用】凡三十年以有徳于太后【事见上年】颇専恣用事王公皆畏附之廷尉处刚大辟【辟毗亦翻】太后曰刚因公事掠人邂逅致死于律不坐少卿陈郡袁飜曰邂逅谓情状已露隠避不引【不引谓不引伏也邂戸介翻逅戸遘翻】考讯以理者也今此羽林问则具首【首式又翻】刚口唱打杀挝筑非理安得谓之邂逅【挝则翻】太后乃削刚戸三百解尚食典御　三月戊戌朔日有食之　魏论西硖石之功辛未以李崇为骠骑将军加仪同三司【骠匹妙翻骑奇寄翻】李平为尚书右仆射崔亮进号镇北将军亮与平争功于禁中太后以亮为殿中尚书　魏萧宝寅在淮堰上为手书诱之使袭彭城许送其国庙及室家诸从还北【诸从犹羣从也从才用翻】宝寅表上其书于魏朝【上时掌翻朝直遥翻】　夏四月淮堰成长九里下广一百四十丈上广四十五丈髙二十丈树以杞栁【长直亮翻广古旷翻髙居号翻杞栁柜栁也】军垒列居其上或谓康绚曰四凟天所以节宣其气不可久塞【国语周太子晋曰古之长民者不堕山不崇薮不防川不窦泽夫山土之聚也薮物之归也川气之导也泽水之钟也天地成而聚于髙归物于下疏为川谷以导其气陂塘汚庳以钟其美塞悉则翻】若凿湬东注则游波寛缓堰得不壊绚乃开湬东注又纵反间于魏曰梁人所惧开湬不畏野战萧宝寅信之凿山深五丈开湬北注水日夜分流犹不减【丁度集韵湬与湫同将由翻间古苋翻深式浸翻】魏军竟罢归水之所及夹淮方数百里李崇作浮桥于硖石戍间又筑魏昌城于八公山东南以备夀阳城壊居民散就冈陇【山脊为冈髙丘为陇】其水清彻俯视庐舍冢墓了然在下初堰起于徐州境内【浮山在钟离郡界梁置徐州于钟离】刺史张豹子宣言谓已必掌其事既而康绚以他官来监作【监古衔翻】豹子甚慙俄而敕豹子受绚节度豹子遂谮绚与魏交通上虽不纳犹以事毕征绚还【绚还则堰壊矣】　魏胡太后追思于忠之功曰岂宜以一谬弃其余勲【胡后以于忠拥防为功若忠之専横其谬固非一也】复封忠为灵夀县公【复扶又翻】亦封崔光为平恩县侯　魏元法僧遣其子景隆将兵拒张齐【将即亮翻下同】齐与战于葭萌大破之屠十余城遂围武兴法僧婴城自守境内皆叛法僧遣使间道告急于魏【使疏吏翻间古苋翻】魏驿召镇南军司傅竖眼于淮南以为益州刺史西征都督将兵骑三千以赴之【竖而庾翻骑奇寄翻】竖眼入境转战三日行二百余里九遇皆捷五月竖眼击杀梁州刺史任太洪民獠闻竖眼至皆喜迎拜于路者相继【民獠恶法僧而懐竖眼故迎之者属路任音壬獠鲁皓翻】张齐退保白水竖眼入州【入武兴也】白水以东民皆安业魏梓潼太守茍金龙领闗城戍主梁兵至金龙疾病不堪部分【分扶问翻】其妻刘氏帅厉城民乗城拒战【帅读曰率】百有余日士卒死伤过半戍副髙景谋叛刘氏斩景及其党与数千人【数千当作数十】自余将士分衣减食劳逸必同莫不畏而懐之井在城外为梁兵所据会天大雨刘氏命出公私布绢及衣服悬之绞而取水城中所有杂物悉储之【杂物谓瓶罂瓮盎之属】竖眼至梁兵乃退魏人封其子为平昌县子　六月庚子以尚书令王莹为左光禄大夫开府仪同三司尚书右仆射袁昂为左仆射吏部尚书王暕为右仆射暕俭之子也【暕古限翻王俭齐初佐命】　张齐数出白水侵魏葭萌竖眼遣虎威将军强蚪攻信义将军杨兴起杀之复取白水【数所角翻强其两翻又如字复扶又翻下州复不复同】宁朔将军王光昭又败于隂平张齐亲帅骁勇二万余人与竖眼战【骁坚尧翻】秋七月齐军大败走还小剑大剑诸戍皆弃城走【今剑州剑门县有大剑山又有小剑山在其西北三十里又有小剑故城在益昌县西南五十里大剑虽号天险有阨塞可守崇墉之间径路颇夷小剑则凿石架阁有不容越李白所谓一夫当闗万夫莫开者是也】东益州复入于魏　八月乙巳魏以胡国珍为骠骑大将军开府仪同三司雍州刺史【骠匹妙翻骑奇寄翻雍于用翻】国珍年老太后实不欲令出止欲示以方面之荣竟不行　康绚既还张豹子不复修淮堰九月丁丑淮水暴涨堰壊其声如雷闻三百里【闻音问】縁淮城戍村落十余万口皆漂入海初魏人患淮堰以任城王澄为大将军大都督南讨诸军事勒众十万将出徐州来攻堰尚书右仆射李平以为不假兵力终当自壊及闻破太后大喜赏平甚厚澄遂不行　壬辰大赦　魏胡太后数幸宗戚勲贵之家【数所角翻】侍中崔光表谏曰礼诸侯非问疾吊丧而入诸臣之家谓之君臣为谑【记礼运之辞也注云无故而相之是戏谑也陈灵公与孔宁仪行父数如夏氏以取弑焉】不言王后夫人明无适臣家之义夫人父母在有归宁没则使卿宁【左传庄二十七年冬杞伯姬来归宁也杜预注曰宁问父母安否襄十二年楚司马子庚聘于秦为夫人宁礼也注曰诸侯大夫父母既没归宁使卿故曰礼】汉上官皇后将废昌邑霍光外祖也亲为宰辅后犹御武帐以接羣臣【事见二十四卷汉昭帝元平元年】示男女之别也【别彼列翻】今帝族方衍勲贵增迁只请遂多将成彞式【方衍谓生子也増迁谓増秩迁官也只敬也谓宗戚勲贵之家凡有吉庆皆请太后临幸】愿陛下简息游幸则率土属赖含生仰悦矣【属之欲翻下请属同】任城王澄以北边镇将选举弥轻【将即亮翻】恐贼虏闚邉山陵危迫【魏自显祖以上山陵皆在云中】奏求重镇将之选修警备之严诏公卿议之廷尉少卿袁翻议【秦汉以来九卿各一卿魏太和十五年九卿各置少卿盖仿周官六卿有小宰小司徒小宗伯小司马小司冦小司空之遗制也】以为比縁边州郡官不择人唯论资级或值贪汚之人广开戍逻多置帅领或用其左右姻亲或受人货财请属皆无防冦之心唯有聚敛之意【比毗至翻逻郎佐翻帅所类翻属之欲翻敛力赡翻】其勇力之兵驱令抄掠若遇彊敌即为奴虏如有执获夺为己富其羸弱老小之辈微解金铁之工少闲草木之作【抄楚交翻羸伦为翻解户买翻晓也闲习也】无不搜营穷垒苦役百端自余或伐木深山或芸草平陆贩贸往还相望道路此等禄既不多赀亦有限皆收其实绢给其虚粟穷其力薄其衣用其功节其食绵冬歴夏加之疾苦死于沟渎者什常七八【自古至今守边之兵皆病于此贸音茂】是以邻敌伺间扰我疆埸皆由边任不得其人故也愚谓自今已后南北边诸藩及所统郡县府佐统军至于戍主皆令朝臣王公己下各举所知必选其才不拘阶级若称职及败官并所举之人随事赏罚太后不能用【间古苋翻埸音亦朝直遥翻称尺证翻败补迈翻】及正光之末北边盗贼羣起遂逼旧都犯山陵如澄所虑【正光四年破六韩拔陵卫可孤等反孝昌初年云中没矣】　冬十一月交州刺史李畟斩交州反者阮宗孝首建康【畟察色翻】　初魏世宗作瑶光寺未就是嵗胡太后又作永宁寺【水经注谷渠南流出太尉司徒两坊间水西有永宁寺】皆在宫侧又作石窟寺于伊阙口皆极土木之美而永宁尤盛有金像髙丈八者一如中人者十玉像二为九层浮图掘地筑基下及黄泉【杜预曰地中之泉故曰黄泉】浮图髙九十丈上刹复髙十丈【髙居报翻刹所辖翻刹柱也浮图上柱今谓之相轮复扶又翻】每夜静铃铎声闻十里【闻音问】佛殿如太极殿南门如端门僧房千间珠玉锦绣骇人心目自佛法入中国塔庙之盛未之有也【汉永明中佛法入中国佛弟子收奉舍利建宫宇号为塔亦胡言犹宗庙也故世称塔庙】扬州刺史李崇上表以为髙祖迁都垂三十年【迁都见一百三十八卷齐世宗永明十一年】明堂未修太学荒废城阙府寺颇亦頽壊非所以追隆堂构【书大诰曰若考作室既底法厥子乃弗肯堂矧肯构】仪刑万国者也今国子虽有学官之名而无教授之实何异兔丝燕麦南箕北斗【尔雅曰唐防女萝兔丝释名曰唐也防也女萝也兔丝也一物四名毛氏诗曰女萝兔丝兔丝松萝也陆机草木疏曰兔丝蔓连草上生黄赤如金合药兔丝子是也松萝自蔓松上生枝正青与兔丝殊异本草曰免丝生川泽田野蔓延草木之上瞿麦一名燕麦又名雀麦其苗与麦同但穗细长而疎言兔丝有丝之名而不可以织燕麦有麦之名而不可以食古歌曰田中兔丝如何可络道边燕麦何尝可获诗云维南有箕不可以簸扬维北有斗不可以挹酒浆皆谓有名无实也】事不两兴须有进退宜罢尚方雕靡之作省永宁土木之功减瑶光材瓦之力分石窟防琢之劳及诸事役非急者于三事农隙修此数条使国容严显礼化兴行不亦休哉太后优令答之
　　而不用其言【阙】　　　　　　　　　　太后好事佛民多絶户为沙门【家有一子出为沙门其户絶矣好呼到翻】髙阳王友李玚上言三千之罪莫大于不孝不孝之大无过于絶祀【孔子曰五行之属三千其罪莫大于不孝孟子曰不孝有三无后为大玚杖梗翻又音畅】岂得轻纵背礼之情肆其向法之意一身亲老弃家絶养缺当世之礼而求将来之益【佛法以今世修种为来生因果背蒲妹翻养余亮翻】孔子云未知生焉知死【论语载孔子答子路之言焉于防翻】安有弃堂堂之政而从鬼教乎又今南服未静众役仍烦百姓之情实多避役若复聴之恐捐弃孝慈比屋皆为沙门矣【复扶又翻比毗必翻又毗至翻】都统僧暹等忿玚谓之鬼教以为谤佛【魏有沙门统谓之都统犹今都僧録】泣诉于太后太后责之玚曰天曰神地曰祗人曰鬼曰明则有礼乐幽则有鬼神然则明者为堂堂幽者为鬼教佛本出于人名之为鬼愚谓非谤太后虽知玚言为允难违暹等之意罚玚金一两　魏征南大将军田益宗求为东豫州刺史以招二子太后不许竟卒于洛阳【田益宗二子叛见上卷十三年卒子恤翻】　柔然伏跋可汗壮健善用兵【可从刋入声汗音寒】是嵗西击髙车大破之执其王弥俄突系其足于驽马顿曳杀之漆其头为饮器【弥俄突杀柔然佗汗见上卷七年】邻国先羁属柔然后叛去者伏跋皆击灭之其国复彊【复扶又翻下贼复同】
　　十六年春正月辛未上祀南郊　魏大乗余贼复相聚【沙门法庆之余党也】突入瀛州刺史宇文福之子员外散骑侍郎延帅奴客拒之【散悉亶翻骑奇寄翻帅读曰率】贼烧斋閤延突火抱福出外肌发皆焦勒众苦战贼遂散走追讨平之　甲戌魏大赦　魏初民间皆不用钱髙祖太和十九年始铸太和五铢钱遣钱工在所鼓铸民有欲铸钱者聴就官鑪铜必精练无得殽杂世宗永平三年又铸五铢钱禁天下用钱不依准式者既而洛阳及诸州镇所用钱各不同商贾不通尚书令任城王澄上言以为不行之钱律有明式指谓鸡眼镮凿【鸡眼者谓钱薄小其眼如鸡眼也镮凿云者谓凿好以取铜仅存其肉也镮户闗翻】更无余禁计河南诸州今所行悉非制限昔来绳禁愚窃惑焉又河北既无新钱复禁旧者専以单丝之缣疎缕之布狭幅促度不中常式【复扶又翻中竹仲翻】裂匹为尺以济有无徒成杼轴之劳【杼直吕翻説文机之持纬者】不免饥寒之苦殆非所以救恤冻馁子育黎元之意也钱之为用贯繦相属【繦居两翻亦钱贯也属之欲翻】不假度量平均简易济世之宜谓为深允乞并下诸方州镇【易以豉翻下遐稼翻】其太和与新铸五铢及古诸钱方俗所便用者但内外全好虽有大小之异并得通行贵贱之差自依乡价庶货环海内公私无壅其鸡眼镮凿及盗铸毁大为小生新巧伪不如法者据律罪之诏从之然河北少钱【少诗沼翻】民犹用物交易钱不入市　魏人多窃冐军功尚书左丞卢同阅吏部勲书因加检覈【覈户革翻】得窃阶者三百余人乃奏乞集吏部中兵二局勲簿对句奏案【句古侯翻考也稽也】更造两通【更工衡翻】一闗吏部一留兵局又在军斩首成一阶以上者即令行台军司给券当中竖裂一支付勲人一支送门下【此韩愈寄崔立之诗所谓当如合分支者也今人亦谓析产文契为分支帐竖而庾翻】以防伪巧太后从之同之族孙也【卢见一百二十二卷宋文帝元嘉八年】中尉元匡奏取景明元年已来内外考簿吏部除书中兵勲案并诸殿最【殿丁练翻】欲以案校窃阶盗官之人太后许之尚书令任城王澄表以为法忌烦苛治贵清约【治直吏翻】御史之体风闻是司若闻有冒勲妄阶止应摄其一簿研检虚实绳以典刑岂有移一省之案【取尚书省之案赴御史台所谓移也】寻两纪之事【自景明元年至是年凡十八年今言两纪之事盖景明初所叙阶勲皆太和末准汉用兵所上勲人名籍也】如此求过谁堪其罪斯实圣朝所宜重慎也太后乃止又以匡所言数不从虑其辞解【朝直遥翻数所角翻辞解者辞职解官也】欲奨安之乃加镇东将军二月丁未立匡为东平王【为匡治棺攻澄张本】　三月丙子织官文锦不得为仙人鸟兽之形【织官犹汉之织室令丞也】为其裁翦有乖仁恕【为于伪翻】丁亥魏广平文穆王懐卒　夏四月戊申魏以中书
　　监胡国珍为司徒　诏以宗庙用牲有累冥道【冥幽也幽则有鬼神冥道鬼神之道也累力瑞翻】宜皆以麪为之　【考异曰梁帝纪此诏在四月甲子南史云在二月云祈告天地宗庙以去杀之理欲被之含识郊庙牲牷皆代以麪其山川诸祀则否按长厯是月辛夘朔无甲子隋志但云四月亦不云郊祀去牲今从之】于是朝野諠哗以为宗庙去牲乃是不复血食【去羌吕翻复扶又翻】帝竟不从八坐乃议以大脯代一元大武【记曲礼牛曰一元大武郑曰元头也武迹也坐徂卧翻】　秋八月丁未诏魏太师髙阳王雍入居门下参决尚书奏事【魏字当在诏字之上】　冬十月诏以宗庙犹用脯脩【郑曰脯干肉也脩鍜脩也薄析曰脯棰之而施姜桂曰鍜脩】更议代之于是以大饼代大脯其余尽用蔬果又起至敬殿景阳台置七庙座每月中再设浄馔【馔雏恋翻又雏朊翻】　乙夘魏诏北京士民未迁者悉聴留居为永业【魏以代都为北京】　十一月甲子巴州刺史牟汉宠叛降魏【五代志巴西郡梁置南梁州北巴州降户江翻】　十二月柔然伏跋可汗遣俟斤尉比建等请和于魏【俟斤柔然大臣之号俟渠希翻尉纡勿翻】用敌国之礼　是嵗以右卫将军冯道根为豫州刺史道根谨厚木讷行军能检敕士卒诸将争功道根独黙然为政清简吏民懐之上尝叹曰道根所在令朝廷不复忆有一州【复扶又翻】　魏尚书崔亮奏请于王屋等山采铜铸钱从之【五代志河内郡王屋县有王屋山】是后民多私铸钱稍薄小用之益轻【是时钱轻南北皆然岂天时邪】
　　十七年春正月甲子魏以氐酋杨定为隂平王【酋慈由翻】魏秦州羌反　二月癸巳安成康王秀卒【卒子恤翻】秀虽与上布衣昆弟及为君臣小心畏敬过于疎贱上益以此贤之秀与弟始兴王憺尤相友爱憺久为荆州常中分其禄以给秀【秀憺皆吴太妃之子齐和帝中兴元年憺督雍州天监元年进督荆州五年征至郡荆州总西夏之寄俸入优厚憺徒敢翻又徒览翻】秀称心受之【称尺证翻】亦不辞多也　甲辰大赦　己酉魏大赦改元神　魏东益州氐反　魏主引见柔然使者【见贤遍翻使疏吏翻】让之以藩礼不备议依汉待匈奴故事遣使报之【汉宣帝待呼韩邪位在诸侯王上盖称臣也按张伦表谏与为昆弟盖用汉文景故事】司农少卿张伦上表以为太祖经启帝图日有不暇遂令竖子游魂一方【谓道武南略社崘得以雄跨漠北】亦由中国多虞急诸华而缓夷狄也髙祖亦事南辕未遑北伐【谓孝文南都洛阳用兵淮汉未暇伐柔然也】世宗遵述遗志虏使之来受而弗答【见百四十六卷六年】以为大明临御国富兵彊抗敌之礼何惮而为之何求而行之今虏虽慕徳而来亦欲观我彊弱若使王人衔命虏庭与为昆弟恐非祖宗之意也茍事不获已应为制诏示以上下之仪命宰臣致书论以归顺之道观其从违徐以恩威进退之则王者之体正矣岂可以戎狄兼并【谓伏跋新破髙车及灭邻国之叛者也】而遽亏典礼乎不从伦白泽之子也【张白泽见一百三十四卷宋顺帝升明元年】　三月辛未魏灵夀武敬公于忠卒　魏南秦州氐反遣龙骧将军崔袭持节谕之【骧思将翻】　夏四月丁酉魏秦文宣公胡国珍卒赠假黄钺相国都督中外诸军事太师号曰太上秦公以殊礼赠禭仪卫事极优厚又迎太后母皇甫氏之柩与国珍合谓之太上秦孝穆君【柩音旧】谏议大夫常山张普惠以为前世后父无称太上者太上之名不可施于人臣诣阙上疏陈之左右莫敢为通【为于伪翻】会胡氏穿圹下有磐石乃密表以为天无二日土无二王太上者因上而生名也皇太后称令以系敕下盖取三从之道逺同文母列于十乱【武王曰予有乱臣十人孔子曰才难有妇人焉九人而已先儒以为十乱太公望周公旦召公奭毕公髙荣公太颠闳天散宜生南宫适及文母】今司徒为太上恐乖系敕之意孔子称必也正名乎【论语载孔子答子路之言】比克吉定兆【比毗至翻】而以浅改卜亦或天地神灵所以垂至戒启圣情也伏愿停逼上之号以邀谦光之福太后乃亲至国珍宅召集五品以上博议王公皆希太后意争诘难普惠【诘去吉翻难乃旦翻】普惠应机辩析无能屈者太后使元乂宣令于普惠曰朕之所行孝子之志卿之所陈忠臣之道羣公已有成议卿不得苦夺朕懐后有所见勿难言也太后为太上君造寺壮丽埒于永宁尚书奏复征民绵麻之税【为于伪翻埒力辍翻复扶又翻下浸复复欲无复欲复复见同】张普惠上疏以为髙祖废大斗去长尺改重称【去羌吕翻下去天下同称尺证翻下称尺同事见一百四十卷齐明帝建武二年】以爱民薄赋知军国须绵麻之用故于绢増税绵八两于布増税麻十五斤民以称尺所减不啻绵麻故鼓舞供调【调徒钓翻】自兹以降所税绢布浸复长濶百姓嗟怨闻于朝野【闻音问朝直遥翻】宰辅不寻其本在于幅广度长遽罢绵麻【于忠罢绵麻见上十四年】既而尚书以国用不足复欲征敛去天下之大信弃已行之成诏【敛力赡翻去羌吕翻】追前之非遂后之失不思库中大有绵麻而羣臣共窃之也何则所输之物或斤羡百铢【羡延面翻余也】未闻有司依律以罪州郡或小有滥恶则坐户主连及三长【户主者一家之长则为一户之主三长见一百三十六卷齐世祖永明四年】是以在库绢布逾制者多羣臣受俸人求长濶厚重无复准极未闻以端幅有余还求输官者也【布帛六丈为端尔雅倍丈谓之端倍端谓之两倍两谓之匹杜预曰二丈为端二端为两所谓匹也説文幅布帛广也俸扶用翻】今欲复调绵麻当先正称尺明立严禁无得放溢使天下知二圣之心爱民惜法如此则太和之政复见于神矣普惠又以魏主好游骋苑囿【好呼到翻】不亲视朝【朝直遥翻】过崇佛法郊庙之事多委有司上疏切谏以为殖不思之冥业损巨费于生民减禄削力近供无事之僧崇饰云殿逺邀未然之报昧爽之臣稽首于外【谓羣臣入朝者也孔安国曰昧冥爽明早旦稽音启】寂之众遨游于内愆礼忤时【忤五故翻】人灵未穆愚谓修朝夕之因求祗劫之果【祗巨支翻释氏之言祗劫犹云无数劫也】未若收万国之懽心以事其亲使天下和平灾害不生也【用孝经文意】伏愿淑慎威仪【淑善也】为万邦作式躬致郊庙之防亲纡朔朢之礼【纡萦也屈也】释奠成均【五帝之学曰成均郑曰释菜奠币礼先师也又曰释奠者设荐馔酌奠而已孔颖达曰释奠有牲牢有币帛释菜则惟释苹藻而已】竭心千亩【千亩谓借田也】量撤僧寺不急之华还复百官久折之秩【量音良折而设翻】已造者务令简约速成未造者一切不复更为则孝弟可以通神明【弟谓曰悌】徳教可以光四海节用爱人法俗俱赖矣寻敕外议释奠之礼又自是每月一陛见羣臣皆用普惠之言也普惠复表论时政得失太后与帝引普惠于宣光殿随事诘难【复扶又翻见贤遍翻难乃旦翻】　临川王宏妾弟吴法夀杀人而匿于宏府中上敕宏出之即日伏辜有司奏免宏官【御史台曰南台亦曰南司】上注曰爱宏者兄弟私亲免宏者王者正法所奏可五月戊寅司徒骠骑大将军扬州刺史临川王宏免【骠匹妙翻骑奇寄翻】宏自洛口之败【事见一百四十六卷五年】常懐愧愤都下每有窃辄以宏为名屡为有司所奏上每赦之上幸光宅寺【帝以三桥旧宅为光宅寺三桥在秣陵县同夏里】有盗伏于骠骑航【宏府面秦淮于府前为浮桥谓之骠骑航以宏官名航也】待上夜出上将行心动乃于朱雀航过事称为宏所使上泣谓宏曰我人才胜汝百倍当此犹恐不堪汝何为者我非不能为汉文帝【谓诛淮南厉王长也】念汝愚耳宏顿首称无之故因匿法夀免宏官宏奢僭过度殖货无厌【厌于盐翻】库屋垂百间【垂几及也】在内堂之后闗籥甚严【籥与钥同闗牡也】有疑是铠仗者密以闻【铠可亥翻】上于友爱甚厚殊不悦它日送盛馔与宏爱妾江氏曰当来就汝懽宴【馔雏恋翻又雏晥翻】独携故人射声校尉丘佗卿往与宏及江大饮半醉后谓曰我今欲履行汝后房【行下孟翻】即呼舆径往堂后宏恐上见其货贿顔色怖惧【贿呼罪翻怖普布翻】上意益疑之于是屋屋检视每钱百万为一聚黄榜标之千万为一库悬一紫标如此三十余间上与佗卿屈指计见钱三亿余万【见贤遍翻】余屋贮布绢丝绵漆蜜纻蜡等杂货但见满库不知多少【贮丁吕翻纻直吕翻纻麻属而细于麻少诗沼翻】上始知非仗大悦谓曰阿六汝生计大可【宏于诸弟次第六阿从安入声】乃更剧饮至夜举烛而还【还从宣翻又如字】兄弟方更敦睦宏都下有数十邸出悬钱立券每以田宅邸店悬上文契【上时掌翻】期讫便驱券主夺其宅都下东土百姓失业非一上后知之制悬券不得复驱夺自此始【复扶又翻】侍中领军将军吴平侯昺雅有风力为上所重军国大事皆与议决以为安右将军监扬州【安右将军帝所置百号将军之一也昺音丙监王衔翻】昺自以越亲居扬州【昺帝从父弟扬州京邑昺自以为越同气之亲而居之故恳让】涕泣恳让上不许在州尤称明断【断丁乱翻】符教严整辛巳以宏为中军将军中书监六月乙酉又以本号行司徒【本号中军将军号也】
　　臣光曰宏为将则覆三军【将即亮翻】为臣则涉大逆髙祖贷其死罪可矣数旬之间还为三公于兄弟之恩诚厚矣王者之法果安在哉
　　初洛阳有汉所立三字石经【石经事见四十七卷汉灵帝熹平四年郦道元曰蔡邕正定五经文字刻石立于太学门外魏正始中又立古篆三字石经】虽屡经丧乱而初无损失【丧息浪翻】及魏冯熙常伯夫相继为洛州刺史【魏都平城以洛阳为洛州既迁洛始改为司州】毁取以建浮图精舍遂大致颓落所存者委于榛莽道俗随意取之侍中领国子祭酒崔光请遣官守视命国子博士李郁等补其残缺胡太后许之会元乂刘腾作乱事遂寝【乂腾作乱事见下卷普通二年】　秋七月魏河州羌却铁忽反自称水池王【河州治枹罕领金城武始洪和临洮郡水池县魏真君四年置郡后改为县属洪和郡隋并洪和郡为当夷县其地在唐洮州临潭县界】诏以主客郎源子恭为行台以讨之【曹魏置尚书主客郎】子恭至河州严勒州郡及诸军毋得犯民一物亦不得轻与贼战然后示以威恩使知悔惧八月铁忽等相帅诣子恭降首尾不及二旬【言自子恭至河州及于贼降首尾不及二旬也帅读曰率降戸江翻】子恭懐之子也【源懐源贺之子歴事文成献文孝文宣武】　魏宦者刘腾手不解书【解戸买翻】而多奸谋善揣人意【揣初委翻】胡太后以其保防之功【事见上十四年】累迁至侍中右光禄大夫遂干预政事纳赂为人求官无不效者【为于伪翻】河间王琛简之子也【齐郡王简见一百三十七卷齐武帝永明九年琛丑林翻】为定州刺史以贪纵著名及罢州还太后诏曰琛在定州唯不将中山宫来【后燕都中山建宫室魏克中山因以为中山宫】自余无所不致何可更复叙用【复扶又翻】遂废于家琛乃求为腾养息【养息即养子也】赂腾金宝钜万计腾为之言于太后【为于伪翻】得兼都官尚书出为秦州刺史会腾疾笃太后欲及其生而贵之九月癸未朔以腾为卫将军加仪同三司　魏胡太后以天文有变欲以崇宪髙太后当之戊申夜髙太后暴卒冬十月丁夘以尼礼于北邙【尼女夷翻下同】諡曰顺皇后百官单衣邪巾【古者二十成人士冠庶人巾邪巾者邪厌于首舍衰绖丧冠而单衣邪巾示不成丧也】送至墓所事讫而除　乙亥以临川王宏为司徒　魏胡太后遣使者宋云与比丘惠生如西域求佛经【比丘僧也比毗至翻下连比同】司空任城王澄奏昔髙祖迁都制城内唯聴置僧尼寺各一余皆置于城外盖以道俗殊归欲其浄居尘外故也正始三年沙门统惠深始违前禁自是卷诏不行【卷读曰卷】私谒弥众都城之中寺逾五百占夺民居三分且一屠沽尘秽连比杂居【占之赡翻比毗至翻】往者代北有法秀之谋【事见一百三十五卷齐太祖建元三年】冀州有大乗之变太和景明之制非徒使缁素殊途盖亦以防微杜渐昔如来阐教多依山林【如来佛也】今此僧徒恋着城邑【着直略翻】正以诱于利欲不能自已【诱音酉】此乃释氏之糟糠法王之社鼠【法王谓佛】内戒所不容【释氏有五戒】国典所共弃也臣谓都城内寺未成可从者宜悉徙于郭外僧不满五十者并小从大外州亦准此然卒不能行【卒子恤翻】　是嵗魏太师雍等奏盐池天藏【藏徂浪翻】资育羣生先朝为之禁限【朝直遥翻】亦非茍与细民争利但利起天池取用无法或豪贵封防或近民吝守贫弱逺来邈然絶望因置主司令其裁察彊弱相兼务令得所什一之税自古有之所务者逺近齐平公私两宜耳及甄琛启求禁集【事见一百四十六卷五年甄之人翻琛丑林翻】乃为绕池之民尉保光等擅自固防语其障禁倍于官司取与自由贵贱任口【言盐价贱贵任其口之所出也】请依先朝禁之为便诏从之






　　资治通鉴卷一百四十八
　　钦定四库全书
　　资治通鉴卷一百四十九　宋　司马光　撰
　　胡三省　音注
　　梁纪五【起屠维大渊献尽昭阳单阏凡五年】
　　髙祖武皇帝五
　　天监十八年春正月甲申以尚书左仆射袁昂为尚书令右仆射王暕为左仆射【暕古限翻】太子詹事徐勉为右仆射　丁亥魏主下诏称太后临朝践极嵗将半纪【胡后临朝见上卷十四年】宜称诏以令宇内　辛夘上祀南郊　魏征西将军张彞之子仲瑀上封事求铨削选格【瑀音禹上时掌翻铨量也选须绢翻下入选应选同】排抑武人不使豫清品于是喧谤盈路立榜大巷克期会集屠害其家彞父子晏然不以为意【方羽林虎贲立榜克期之初魏朝既不为之严加禁遏纵彞父子欲以为意奈之何哉】二月庚午羽林虎贲近千人【贲音奔近其靳翻】相帅至尚书省诟骂【帅读曰率诟戸遘翻又古侯翻】求仲瑀兄左民郎中始均不获【尚书左民郎晋武帝置】以瓦石击省门上下慑惧莫敢禁讨【慑之涉翻】遂持火掠道中薪蒿以杖石为兵器直造其第曳彞堂下捶辱极意焚其第舍始均逾垣走复还拜贼【造七到翻捶止蕊翻复扶又翻下不复谁复同】请其父命贼就殴击生投之火中仲瑀重伤走免彞仅有余息【言气息奄奄仅未絶耳】再宿而死逺近震骇胡太后收掩羽林虎贲凶彊者八人斩之其余不复穷治【治直之翻】乙亥大赦以安之因令武官得依资入选识者知魏之将乱矣时官员既少【少诗沼翻】应选者多吏部尚书李韶铨注不行大致怨嗟更以殿中尚书崔亮为吏部尚书亮奏为格制不问士之贤愚専以停解月日为断【断丁乱翻】沈滞者皆称其能【沈持林翻】亮甥司空谘议刘景安与亮书曰殷周以乡塾贡士【王制命乡论秀士升之司徒曰选士司徒论秀士而升之学曰俊士】两汉由州郡荐才【谓贤良文学孝防之举也事见汉纪】魏晋因循又置中正【事见六十九卷魏文帝黄初元年】虽未尽美应什收六七而朝廷贡才止求其文不取其理察孝防唯论章句不及治道【治直吏翻】立中正不考才行空辩氏姓取士之途不博沙汰之理未精舅属当铨衡宜改张易调【行下孟翻属之欲翻董仲舒曰譬如琴瑟不调必改而更张之不调谓不和也易调之调徒钓翻音调也】如何反为停年格以限之天下士子谁复修厉名行哉【行下孟翻】亮复书曰汝所言乃有深致吾昨为此格有由而然古今不同时宜须异昔子产铸刑书以救弊叔向讥之以正法【复扶又翻左传昭六年郑人铸刑书叔向语子产书曰先王议事以制不为刑辟闲之以义纠之以政行之以礼守之以信制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬涖之以彊断之以刚犹求圣哲之士明察之官忠信之长慈惠之师民于是可任使也而不生祸乱民知有辟则不忌其上并有争心以征于书而儌幸以成之弗可为矣乱狱滋丰贿赂并行终子之世郑其败乎复书曰侨不才不能及子孙吾以救世也】何异汝以古礼难权宜哉【难乃旦翻】洛阳令代人薛琡【魏书官氏志西方叱于氏后改为薛氏琡之六翻又音俶】上书言黎元之命系于长吏若以选曹唯取年劳不简能否义均行鴈次若贯鱼【行鴈贯鱼皆以论资次先后以序而进也上时掌翻长知两翻选须绢翻行户刚翻】执簿呼名一吏足矣数人而用何谓铨衡书奏不报后因请见复奏乞令王公贵臣荐贤以补郡县【见贤遍翻复扶又翻】诏公卿议之事亦寝其后甄琛等继亮为吏部尚书【甄之人翻琛丑林翻】利其便己踵而行之魏之选举失人自亮始也初燕燕郡太守髙湖奔魏【事见一百一十一卷晋安帝隆安三年燕因肩翻】其子谧为侍御史【考异曰李百药北齐书作諡北史作谧今从之】坐法徙懐朔镇世居北边遂
　　习鲜卑之事谧孙欢沈深有大志【沈持林翻】家贫执役在平城富人娄氏女见而奇之遂嫁焉始有马得给镇为函使【凡书表皆函封函使者使奉函诣京师也使疏吏翻】至洛阳见张彞之死还家倾赀以结客或问其故欢曰宿卫相帅焚大臣之第【帅读曰率　考异曰北齐书云领军张彞按彞未尝为领军故但云大臣】朝廷惧其乱而不问为政如此事可知矣财物岂可常守邪欢与懐朔省事云中司马子如【省事镇吏也省悉景翻】秀容刘贵【魏太宗永兴二年置秀容郡及秀容县世祖真君七年置肆州秀容郡属焉】中山贾显智户曹史咸阳孙腾外兵史懐朔侯景【史亦吏职也】狱掾善无尉景【善无县前汉属雁门郡后汉属定襄郡拓防氏置善无郡属恒州李延夀曰秦汉置尉官景之先有居此职者因氏焉】广宁蔡儁【广宁郡魏收志属朔州隋并入朔州善阳县】特相友善并以任侠雄于乡里【髙欢事始此】　夏四月丁巳大赦　五月戊戌魏以任城王澄为司徒京兆王继为司空　魏累世彊盛东夷西域贡献不絶又立互市以致南货至是府库盈溢胡太后尝幸绢藏【藏徂浪翻】命王公嫔主从行者百余人各自负绢称力取之【称尺证翻】少者不减百余匹【少诗沼翻下同】尚书令仪同三司李崇章武王融负绢过重颠仆于地崇伤腰融损足太后夺其绢使空出时人笑之融太洛之子也【章武王太洛见一百三十二卷宋明帝泰始二年】侍中崔光止取两匹太后怪其少对曰臣两手唯堪两匹众皆愧之时魏宗室权幸之臣竞为豪侈髙阳王雍富贵冠一国宫室园圃侔于禁苑僮仆六千妓女五百出则仪卫塞道路【冠古玩翻塞悉则翻】归则歌吹连日夜一食直钱数万李崇富埒于雍而性俭啬尝谓人曰髙阳一食敌我千日【埒力辍翻】河间王琛每欲与雍争富骏马十余匹皆以银为槽窻户之上玉凤衔铃金龙吐斾尝会诸王宴饮酒器有水精锋【后汉书大秦国出水精以为宫室柱及食器一本锋作钟】马脑椀【本草衍义曰马脑非石非玉自是一类有红白黑色三种亦有纹如纒丝者生西国玉石间】赤玉巵【王逸论或问玉符曰赤如鸡冠黄如蒸栗白如脂肪黒如防漆玉之符也】制作精巧皆中国所无又陈女乐名马及诸奇宝复引诸王歴观府库金钱缯布不可胜计【复扶又翻胜音升】顾谓章武王融曰不恨我不见石崇恨石崇不见我【石崇事见八十一卷晋武帝太康三年】融素以富自负归而惋叹三日【惋乌贯翻】京兆王继闻而省之谓曰卿之货财计不减于彼何为愧羡乃尔融曰始谓富于我者独髙阳耳不意复有河间继曰卿似袁术在淮南不知世间复有刘备耳融乃笑而起【物盛而衰固其理也史言魏君臣骄侈乃其衰乱之渐复扶又翻下无复司复同】太后好佛营建诸寺无复穷已令诸州各建五级浮图民力疲弊诸王贵人宦官羽林各建寺于洛阳相髙以壮丽太后数设斋会施僧物动以万计【好呼到翻数所角翻施式豉翻】赏赐左右无节所费不赀而未尝施惠及民府库渐虚乃减削百官禄力【禄在官所受之禄力在官所用白直也】任城王澄上表以为萧衍常蓄窥觎之志【觎音俞】宜及国家彊盛将士旅力早图混壹之功比年以来【比毗至翻】公私贫困宜节省浮费以周急务太后虽不能用常优礼之魏自永平以来【天监七年魏改元永平】营明堂辟雍役者多不过千人有司复借以修寺及供它役十余年竟不能成起部郎源子恭上书以为废经国之务资不急之费宜彻减诸役早图就功使祖宗有严配之期【孝经孔子曰孝莫大于严父严父莫大于配天昔者周公郊祀后稷以配天宗祀文王于明堂以配上帝】苍生有礼乐之富诏从之然亦不能成也　魏人陈仲儒请依京房立准以调八音有司诘仲儒京房立准今虽有其器晓之者鲜【诘去吉翻鲜息浅翻】仲儒所受何师出何典籍仲儒对言性颇爱琴又尝读司马彪续汉书见京房准术成数昞然【司马彪志曰京房六十律相生之法以上生下皆三生二以下生上皆三生四阳下生隂隂上生阳终于中吕而十二律毕矣中吕上生执始执始下生去灭上下相生终于南事而六十律毕矣夫十二律之变至于六十犹八卦之变至于六十四也宓羲作易纪阳气之初以为律法建日冬至之宫以黄钟为宫太簇为商姑洗为角林钟为征南吕为羽应钟为变宫防賔为变征此声气之元五音之正也故各终一日其余以次运行当日者各自为宫而商征以类从焉礼运曰五声六律十二管还相为宫此之谓也以六十律分朞之日黄钟自冬至始及冬至而复隂阳寒燠风雨之占生焉于以检摄羣音考其髙下茍非草木之声则无所不合虞书曰律和声此之谓也房又曰竹声不可以度调故作准以定数准之状如瑟长丈而十三隠间九尺以应黄钟之律九寸中央一下有画分寸以为六十律清浊之节房言律详于刘歆所奏其术施行于史官侯部用之律术曰阳以圆为形其性动隂以方为节其性静动者数三静者数一以阳生隂倍之以隂生阳四之皆三而一阳生隂曰下生隂生阳曰上生上生不得过黄钟之清浊下生不得及黄钟之数实皆参天两地圆盖方覆六耦承奇之道也黄钟律吕之首而生十一律者也其相生也皆三分而损益之是故十二律之得十七万七千一百四十七是为黄钟之实又以二乗而三约之是为下生林钟之实又以四乗而三约之是为上生太簇之实推此上下以定六十律之实以九三之数万九千六百八十三为法律为寸于准为尺不盈者十之所得为分又不盈十之所得为小分以其余正其强弱以黄钟十七万七千一百四十七下生林钟黄钟为宫太簇商林钟征一日律九寸准九尺色育十七万六千七百七十六下生谦待未知商谦待征六日律八寸九分小分八微强准八尺九寸万五千九百七十三执始十七万四千七百六十二下生去灭执始为宫时息商去灭征六日律八寸八分小分七大强准八尺八寸万五千五百一十六丙盛十七万二千四百一十下生安度丙盛为宫屈齐商安度征六日律八寸七分小分六微弱准八尺七寸万一千六百七十九分动十七万八十九下生归嘉分动为宫随期商归嘉征六日律八寸六分小分四强准八尺六寸八千一百五十二质未十六万七千八百下生否与质未为宫形晋商否与征六日律八寸五分小分二微强准八尺五寸四千九百四十五大吕十六万五千八百八十八下生夷则大吕为宫夹钟商夷则征八日律八寸四分小分三弱准八尺四寸五千五百八分否十六万三千六百五十四下生解形分否为宫开时商解形征八日律八寸三分小分一强准八尺三寸二千八百五十一凌隂十六万一千四百五十二下生去南凌隂为宫族嘉商去南征八日律八寸二分小分一弱准八尺二寸五百一十四少出十五万九千二百八十下生分积少出为宫争南商分积征六日律八寸小分九强准八尺万八千一百六十太蔟十五万七千四百六十四下生南吕太簇为宫姑洗商南吕征一日律八寸准八尺未知十五万七千一百三十四下生白吕未知为宫南授商白吕征六日律七寸九分小分八强准七尺九寸万六千三百八十三时息十五万五千三百四十四下生结躬时息为官变虞商结躬征六日律七寸八分小分九少强准七尺八寸万八千一百六十六屈齐十五万三千二百五十三下生归期屈齐为宫路时商归期征六日律七寸七分小分九弱准七尺七寸万六千九百三十九随期十五万一千一百九十下生未夘随期为宫形始商未夘征六日律七寸六分小分八强准七尺六寸万五千九百九十二形晋十四万九千一百五十五下生夷汗形晋为宫依行商夷汗征六日律七寸五分小分八弱准七尺五寸万五千三百二十五夹钟十四万七千四百五十六下生无射夹钟为宫中吕商无射征六日律七寸四分小分九强凖七尺四寸万八千四十八开时十四万五千四百七十下生闭掩开时为宫中吕商闭掩征八日律七寸三分小分九微弱准七尺三寸万七千八百四十一族嘉十四万三千五百一十三下生邻齐族嘉为宫内负商邻齐征八日律七寸二分小分九微强准七尺二寸万七千九百五十四争南十四万一千五百八十二下生期保争南为宫物应商期保征八日律七寸一分小分九强准七尺一寸万八千三百二十七姑洗十三万九千九百六十八下生应钟姑洗为宫防賔商应钟征一日律七寸一分小分一微强准七尺一寸二千一百八十七南授十三万九千六百七十下生分乌南授为宫南事商分乌征六日律七寸小分九大强准七尺万八千九百三十变虞十三万八千八十四下生迟内变虞为官盛变商迟内征六日律七寸小分一半强准七尺三千三十路时十三万六千二百二十五下生未育路时为宫离宫商未育征六日律六寸九分小分二微强准六尺九寸四千一百三十三形始十三万四千三百九十二下生迟时形始为宫制时商迟时征五日律六寸八分小分三弱准六尺八寸五千四百七十六依行十三万二千五百八十二上生色育依行为宫谦待商色育征七日律六寸七分小分三大强准六尺七寸七千五十九中吕十三万一千七十二上生执始中吕为宫去灭商执始征八日律六寸六分小分六弱准六尺六寸万一千六百四十二南中十二万九千三百八上生丙盛南中为宫安度商丙盛征七日律六寸五分小分七微弱准六尺五寸万三千六百八十五内负十二万七千五百六十七上生分动内负为宫归嘉商分动征八日律六寸四分小分八强准六尺四寸万五千四百五十物应十二万五千八百五十上生质未物应为宫否与商质未征七日律六寸三分小分九强准六尺三寸万八千四百八十防賔十二万四千四百一十六上生大吕防賔为宫夷则商大吕征一日律六寸三分小分二微强准六尺三寸四千一百三十一南事十二万四千一百五十四下生南事穷无商征不为宫十日律六寸三分小分一弱准六尺三寸一千五百三十一盛变十二万二千七百四十一上生分否盛变为宫解形商分否征七日律六寸二分小分三大强准六尺二寸七千六十四离宫十二万一千八百一十九上生凌隂离宫为宫去南商凌隂征七日律六寸一分小分五微强凖六尺一寸万二百二十七制时十一万九千四百六十上生少出制时为宫分积商少出征八日律六寸小分七弱准六尺万三千六百二十林钟十一万八千九十八上生太蔟林钟为宫南吕商太蔟征一日律六寸准六尺谦待十一万七千八百五十一上生未知谦待为宫白吕商未知征五日律五寸九分小分九弱准五尺九寸万七千二百一十三去灭十一万六千五百八上生时息去灭为宫结躬商时息征七日律五寸九分小分二弱准五尺九寸三千七百八十三安度十一万四千九百四十上生屈齐安度为宫归期商屈齐征六日律五寸八分小分四弱准五尺八寸七千七百八十六归嘉十一万三千三百九十三上生随期归嘉为宫未夘商随期征六日律五寸七分小分六微强准五尺七寸万一千九百九十九否与十一万一千八百六十七上生形晋否与为宫夷汗商形晋征五日律五寸六分小分八强准五尺六寸万六千四百二十二夷则十一万五百九十二上生夹钟夷则为宫无射商夹钟征八日律五寸六分小分二弱准五尺六寸三千六百七十二解形十一万九千一百三上生开时解形为宫闭掩商开时征八日律五寸五分小分四强准五尺五寸八千四百六十五去南十万七千六百三十五上生族嘉去南为宫邻齐商族嘉征八日律五寸四分小分六大强准五尺四寸万三千四百六十八分积十万六千一百八十八上生争南分积为宫期保商争南征五日律五寸三分小分九半强准五尺三寸万八千六百八十一南吕八万四千九百七十六上生姑洗南吕为宫应钟商姑洗征一日律五寸三分小分三强准五尺三寸六千五百六十一白吕十万四千七百五十六上生南授白吕为宫分乌商南授征五日律五寸三分小分二强准五尺三寸四千三百七十一结躬十万三千五百六十三上生变虞结躬为宫迟内商变虞征六日律五寸二分小分六少强准五尺二寸万二千一百一十四归期十万二千一百六十九上生路时归期为宫未育商路时征六日律五寸一分小分九微强准五尺一寸万七千八百五十七未夘十万七百九十四上生形始未夘为宫迟时商形始征六日律五寸一分小分二微强准五尺一寸四千八十七夷汗九万九千四百三十七上生依行夷汗为宫色育商依行征七日律五寸小分五强准五尺万二百二十无射九万八千三百四上生中吕无射为宫执始商中吕征八日律四寸九分小分九强准四尺九寸万八千五百七十三闭掩九万六千九百八十上生南中闭掩为宫丙盛商南中征八日律四寸九分小分三弱准四尺九寸五千三百三十三邻齐九万五千六百七十五上生内负邻齐为宫分动商内负征七日律四寸八分小分六微强准四尺八寸万一千九百六十六期保九万四千三百八十八上生物应期保为宫质未商物应征八日律四寸七分小分九微弱准四尺七寸万八千七百七十九应钟九万三千三百一十二上生防賔应钟为宫大吕商防賔征一日律四寸七分小分四微强准四尺七寸八千十九分乌九万三千一百一十七上生南事分乌穷次无征不为宫七日律四寸七分小分三微强准四尺七寸六千五十九迟内九万二千九十六上生盛变迟内为宫分否商盛变征八日律四寸六分小分八弱准四尺六寸万五千一百四十二未育九万八百一十七上生离宫未育为宫凌隂商离宫征八日律四寸六分小分一少强准四尺六寸二千七百五十二迟时八万九千五百九十五上生制时迟时为宫少出商制时征六日律四寸五分小分五强准四尺五寸万二百一十五截管为律吹以考声列以物气道之本也术家以其声微而体难知其分数不明故作准以代之准之声明畅易达分寸又粗然以缓急清浊非管无以正也均其中令与黄钟相得案画以求诸律无不如数而应者矣音声精微综之者解晋书乐志宫中也中和之道无往而不理商强也谓金性坚强角触也象诸阳触物而生征止也言物盛则止羽舒也阳气将复万物孳育而舒生宋白曰合宫通音谓之宫其音雄雄洪洪然开口吐声谓之商其音锵锵仓仓然张牙涌唇谓之角其音喔喔礭礭然齿合唇开谓之征其音倚倚然齿开唇聚谓之羽其音诩酗于吁然】遂竭愚思【思相吏翻】钻研甚久颇有所得夫准者所以代律取其分数调校乐器窃寻调声之体宫商宜浊征羽宜清【征陟里翻下同】若依公孙崇止以十二律声而云还相为宫【还音旋】清浊悉足唯黄钟管最长故以黄钟为宫则往往相顺若均之八音犹须错采众音配成其美若以应钟为宫防賔为征则征浊而宫清虽有其韵不成音曲若以中吕为宫则十二律中全无所取今依京房书中吕为宫乃以去灭为商执始为征然后方韵而崇乃以中吕为宫犹用林钟为征何由可谐【中吕陆徳明曰中音仲乂如字】但音声精微史简略旧志准十三隠间九尺不言须柱以不【不读曰否今刑统疏议多用以否二字盖当时常用疑辞也】又一寸之内有万九千六百八十三分微细难明仲儒私曾考验准当施柱但前却柱中以约准分则相生之韵已自应合其中粗细【粗读曰麤】须与琴宫相类施轸以调声令与黄钟相合中下依数画六十律清浊之节其余十二须施柱如筝即于中案尽一周之声度着十二上【着直略翻】然后依相生之法以次运行取十二律之商征商征既定又依琴五调调声之法以均乐器【五调之调徒钓翻调声之调如字】然后错采众声以文饰之若事有乖此声则不和且燧人不师资而习火【古者未有火化燧人氏始钻燧出火教民熟食】延夀不束修以变律【延夀即京房之师焦延夀也言无所师承而变十二律为六十律也孔子曰自行束脩以上吾未尝无诲焉朱元晦注曰脩脯也十脡为束古者相见必执贽以为礼束脩其至薄者也】故云知之者欲教而无从心达者体知而无师茍有一毫所得皆闗心抱岂必要经师受然后为奇哉尚书萧宝寅奏仲儒学不师受轻欲制作不敢依许事遂寝　魏中尉东平王匡以论议数为任城王澄所夺愤恚复治其故棺【匡造棺见一百四十七卷七年数所角翻恚于避翻复扶又翻治直之翻】欲奏攻澄澄因奏匡罪状三十余条廷尉处以死刑【处昌吕翻】秋八月己未诏免死削除官爵以车骑将军侯刚代领中尉【骑奇寄翻】三公郎中辛雄奏理匡【曹魏置尚书三公郎】以为歴奉三朝骨鲠之迹朝野具知【朝直遥翻】故髙祖赐名曰匡先帝既已容之于前陛下亦宜寛之于后若终贬黜恐杜忠臣之口未几复除匡平州刺史【几居岂翻复扶又翻】雄琛之族孙也【辛琛见一百四十七卷天监六年琛丑林翻】　九月庚寅朔胡太后游嵩髙癸巳还宫太后从容谓兼中书舍人杨昱曰亲姻在外不称人心【从千容翻称尺证翻】卿有闻慎勿讳隠昱奏扬州刺史李崇五车载货相州刺史杨钧造银食器饷领军元乂【相息亮翻】太后召乂夫妻泣而责之【泣而责之爱诲之意也】乂由是怨昱昱叔父舒妻武昌王和之妹也和即乂之从祖【从才用翻】舒卒元氏频请别居昱父椿泣责不聴元氏恨之会瀛州民刘宣明谋反事觉逃亡义使和及元氏诬告昱藏匿宣明且云昱父定州刺史椿叔父华州刺史津并送甲仗三百具谋为不逞【华户化翻】乂复构成之遣御仗五百人夜围昱宅收之一无所获太后闻其状昱具对为元氏所怨太后解昱缚处和及元氏死刑【复扶乂翻处昌吕翻】既而乂营救之和直免官元氏竟不坐【史言灵后昵庇元乂以自为患】　冬十二月癸丑魏任城文宣王澄卒【任音壬卒子恤翻】　庚申魏大赦　是嵗髙句丽王云卒世子安立【句如字又音驹丽力知翻】　魏以郎选不精大加沙汰【以水淘去沙石谓之沙汰故以喻去不肖】唯朱元旭辛雄羊深源子恭及范阳祖莹等八人以才用见留余皆罢遣深祉之子也【正始之初羊祉镇梁益】
　　普通元年春正月乙亥朔改元大赦　丙子日有食之己夘以临川王宏为太尉扬州刺史金紫光禄大夫
　　王份为尚书左仆射份奂之弟也【份彼陈翻王奂死于齐武帝永明十一年】左军将军豫宁威伯冯道根卒【五代志豫章郡建昌县旧有豫宁县宋白】
　　【曰汉建安中分建昌立西安县晋太康元年改为豫宁县】是日上春祠二庙【帝立太庙祀太祖文皇帝以上为六亲庙皆同一堂共庭而别室又有小庙太祖太夫人庙也非嫡故别立庙皇帝每祭太庙讫乃诣小庙亦以一太牢如太庙礼有二庙令掌庙事】既出宫有司以闻上问中书舍人朱异曰吉凶同日今可行乎对曰昔卫献公闻栁庄死不释祭服而往【记檀弓曰卫太史栁庄寝疾公曰若疾革虽当祭必告公再拜稽首请于尸曰有臣栁庄也者非寡人之臣社稷之臣也闻之死请往不释服而往遂以襚之】道根虽未为社稷之臣亦有劳王室临之礼也上即幸其宅哭之甚恸　髙句丽世子安遣使入贡二月癸丑以安为宁东将军髙句丽王【句音驹丽力知翻使疏吏翻】遣使者江法盛授安衣冠剑佩魏光州兵就海中执之送洛阳【魏皇兴四年分青州置光州领东莱长广东牟郡治掖】　魏太傅侍中清河文献王怿美丰仪胡太后逼而幸之然素有才能辅政多所匡益好文学【好呼到翻】礼敬士人时望甚重侍中领军将军元乂在门下兼总禁兵恃宠骄恣志欲无极怿每裁之以法乂由是怨之卫将军仪同三司刘腾权倾内外吏部希腾意奏用腾弟为郡人资乖越【人非其才为乖资非其次为越】怿抑而不奏腾亦怨之龙骧府长史宋维弁之子也【宋弁见用于魏孝文帝骧思将翻长之两翻】怿荐为通直郎【通直郎即通直散骑侍郎隋后遂为寄禄官】浮薄无行【行下孟翻】乂许维以富贵使告司染都尉韩文殊父子谋作乱立怿【周官有染人汉有平准令主练染作采色后魏置司染都尉后齐太府寺属官有司染署令丞陆徳明染而艳翻刘音而险翻】怿坐禁止案验无反状得释维当反坐【反坐诬告失实者以其所告之罪坐之】乂言于太后曰今诛维后有真反者人莫敢告乃黜维为昌平郡守【昌平县汉属上谷郡后魏置昌平郡属燕州隋复废郡为县属幽州】乂恐怿终为己害乃与刘腾密谋使主食中黄门胡定自列【主食主御食者也列陈也】云怿货定使毒魏主若已得为帝许定以富贵帝时年十一信之秋七月丙子太后在嘉福殿未御前殿乂奉帝御显阳殿腾闭永巷门太后不得出怿入遇乂于含章殿后乂厉声不聴怿入怿曰汝欲反邪乂曰乂不反正欲缚反者耳命宗士及直斋执怿衣袂将入含章东省【魏置宗师宗士其属也直斋直殿内斋閤者也属直阁将引也送也】使人防守之腾称诏集公卿议论怿大逆众咸畏乂无敢异者唯仆射新泰文贞公游肇抗言以为不可【五代志新泰县属琅邪郡】终不下署【不下笔署名也】乂腾持公卿议入俄而得可【魏主可其奏也】夜中杀怿于是诈为太后诏自称有疾还政于帝幽太后于北宫宣光殿宫门昼夜长闭内外断絶腾自执管钥帝亦不得省见【省悉景翻见贤遍翻】裁聴食而已太后服膳俱废不免饥寒乃叹曰养虎得噬我之谓矣又使中常侍贾粲侍帝书密令防察动止乂遂与太师髙阳王雍等同辅政帝谓乂为姨父乂与腾表里擅权乂为外御腾为内防常直禁省共裁刑赏政无巨细决于二人威振内外百僚重迹【重直龙翻言惧之甚不敢妄举足而行步步踏陈迹也】朝野闻怿死莫不丧气【丧息浪翻】胡夷为之面者数百人【为于伪翻里之翻胡夷临丧面而哭哀甚】游肇愤邑而卒己夘江淮海并溢　辛夘魏主加元服大赦改元正
　　光　魏相州刺史中山文庄王熙英之子也【元英事魏孝文宣武数将兵有功相息亮翻】与弟给事黄门侍郎略司徒祭酒纂【自曹魏以来公府有东西閤祭酒】皆为清河王怿所厚闻怿死起兵于邺上表欲诛元乂刘腾纂亡奔邺后十日长史栁元章等帅城人鼓噪而入【帅读曰率下同】杀其左右执熙纂并诸子置于髙楼八月甲寅元乂遣尚书左丞卢同就斩熙于邺街并其子弟熙好文学有风义【好呼到翻】名士多与之游将死与故知书曰吾与弟俱防皇太后知遇兄据大州弟则入侍殷勤言色恩同慈母今皇太后见废北宫太傅清河王横受屠酷【横户孟翻】主上幼年独在前殿君亲如此无以自安故帅兵民欲建大义于天下但智力浅短旋见囚执【旋反也】上慙朝廷下愧相知本以名义干心不得不尔流肠碎首复何言哉凡百君子各敬尔仪为国为身善勗名节【复扶又翻为于伪翻下为知力为同】闻者怜之熙首至洛阳亲故莫敢视前骁骑将军刁整独收其尸而藏之【骁坚尧翻骑奇寄翻】整雍之孙也【刁雍去晋入魏着功淮汝之间】卢同希乂意穷治熙党与【治直之翻】锁济隂内史杨昱赴邺【济隂郡汉晋属兖州魏属西兖州济子礼翻】考讯百日乃得还任乂以同为黄门侍郎元略亡抵故人河内司马始賔始賔与略缚荻筏夜渡孟津诣屯留栗法光家【屯留县自汉晋以来属上党郡姓谱栗姓栗陆氏之后汉长安富室有栗氏师古曰屯音纯】转依西河太守刁双匿之经年时购略甚急略惧求送出境双曰会有一死所难遇者为知己死耳愿不以为虑略固求南奔双乃使从子昌送略渡江【从才用翻】遂来奔上封略为中山王【为略后还魏张本】双雍之族孙也乂诬刁整送略并其子弟收系之御史王基等力为辩雪乃得免　甲子侍中车骑将军永昌严侯韦叡卒【五代志零陵郡零陵县旧分置永昌县諡法服敌公庄曰严威而不猛曰严骑奇寄翻】时上方崇释氏士民无不从风而靡独叡自以位居大臣不欲与俗俯仰所行略如平日【史言韦叡于事佛之朝矫之以正几于以道事君者】　九月戊戌魏以髙阳王雍为丞相总摄内外与元乂同决庶务　初柔然佗汗可汗纳伏名敦之妻吕陵氏生伏跋可汗及阿那瓌等六子【可从刋入声汗音寒瓌古回翻】伏跋既立忽亡其幼子祖惠求募不能得有巫地万言祖惠今在天上我能呼之乃于大泽中施帐幄祀天神祖惠忽在帐中自云恒在天上【恒户登翻】伏跋大喜号地万为圣女纳为可贺敦【柔然之主曰可汗其正室曰可贺敦】地万既挟左道复有姿色伏跋敬而爱之信用其言干乱国政如是积嵗祖惠浸长语其母曰我常在地万家未尝上天上天者地万教我也【长知两翻语牛倨翻上时掌翻】其母具以状告伏跋伏跋曰地万能前知未然勿为谗也既而地万惧谮祖惠于伏跋而杀之侯吕陵氏遣其大臣具列等绞杀地万伏跋怒欲诛具列等会阿至罗入冦【阿至罗虏之别种居北河之东世附于魏一曰阿至罗髙车种】伏跋击之兵败而还【还从宣翻又如字】侯吕陵氏与大臣共杀伏跋立其弟阿那瓌为可汗阿那瓌立十日其族兄示帅众数万击之【帅读曰率】阿那瓌战败与其弟乙居伐轻骑奔魏【骑奇寄翻】示发杀侯吕陵氏及阿那瓌二弟【史言柔然乱】　魏清河王怿死汝南王悦了无恨元乂之意以桑落酒之【水经注河东郡多徙民民有姓刘名堕者宿擅工酿采挹河流醖成芳酎悬食同枯枝之年排于桑落之辰故酒得其名香醑之色清白若滫浆焉别调氛氲不与他同兰薫麝越自成馨迈方土之贡最为佳酌自王公庶友牵拂相招每云索郎索郎返语为桑落也更为籍征之儁句中书之英谈】尽其私佞乂大喜冬十月乙夘以悦为侍中太尉悦就怿子亶求怿服玩不时称防【既迁延不以时纳所纳者又不称悦意也称尺证翻】杖亶百下几死【几居依翻】　柔然可汗阿那瓌将至魏魏主使司空京兆王继侍中崔光等相次迎之赐劳甚厚魏主引见阿那瓌于显阳殿【劳力到翻见贤遍翻】因置宴置阿那瓌位于亲王之下宴将罢阿那瓌执启立于座后诏引至御座前阿那瓌再拜言曰臣以家难【难乃旦翻】轻来诣阙本国臣民皆已逃散陛下恩隆天地乞兵送还本国诛翦叛逆收集亡散臣当统帅遗民奉事陛下【帅读曰率】言不能尽别有启陈仍以启授中书舍人常景以闻景爽之孙也【常爽见一百二十三卷宋文帝元嘉六年】十一月己亥魏立阿那瓌为朔方公蠕蠕王赐以衣服轺车【蠕人兖翻轺音遥】禄恤仪卫一如亲王时魏方彊盛于洛水桥南御道东作四馆道西立四里有自江南来降者处之金陵馆三年之后赐宅于归正里自北夷降者处燕然馆赐宅于归徳里自东夷降者处扶桑馆赐宅于慕化里自西夷降者处崦嵫馆赐宅于慕义里【四馆皆因四方之地为名金陵在江南燕然在漠北扶桑在东日所出崦嵫在西日所入山海经曰大荒之中谷上有扶桑日所出也灰野之山有树青叶赤华名曰若木日所入也生昆崘西鸟鼠山西南曰崦嵫淮南子曰经细栁西方之地崦嵫日所入也十洲记曰扶桑在碧海中长数千丈一千余围两榦同根更相依倚是以名扶桑降户江翻处昌吕翻下同燕因肩翻崦依防翻又依检翻嵫音兹】及阿那瓌入朝以燕然馆处之阿那瓌屡求返国朝议异同不决【朝直遥翻】阿那瓌以金百斤赂元乂遂聴北归十二月壬子魏勑懐朔都督简鋭骑二千防送阿那瓌达境首【境首犹言界首也骑奇寄翻】观机招纳若彼迎宜赐缯帛车马礼饯而返【缯慈陵翻】如不容受聴还阙庭其行装资遣付尚书量给【量音良】辛酉魏以京兆王继为司徒　魏遣使者刘善明来
　　聘始复通好【自齐明帝建元二年卢昶北归之后魏不复遣使南聘至是复通复扶又翻】二年春正月辛巳上祀南郊　置孤独园于建康以收养穷民【古者鳏寡孤独废疾者有养帝非能法古也祖释氏须达多长者之为耳】　戊子大赦　魏南秦州氐反　魏近郡兵万五千人【近郡近辅诸郡也】使懐朔镇将杨钧将之【将息亮翻下同】送柔然可汗阿那瓌返国尚书左丞张普惠上疏以为蠕蠕久为边患今兹天降丧乱【丧息浪翻】荼毒其心盖欲使之知有道之可乐革面稽首以奉大魏也【乐音洛稽音啓】陛下宜安民恭己以悦服其心阿那瓌束身归命抚之可也乃更先自劳扰兴师郊甸之内投诸荒裔之外救累世之勍敌资天亡之丑虏臣愚未见其可也【勍渠京翻】此乃边将贪窃一时之功不思兵为凶器王者不得已而用之【用老子语意】况今旱暵方甚圣慈降膳【暵呼旱翻】乃以万五千人使杨钧为将欲定蠕蠕干时而动其可济乎窃有颠覆之变杨钧之肉其足食乎【用左传楚孙叔敖斥伍参语意】宰辅专好小名【好呼到翻】不图安危大计此微臣所以寒心者也且阿那瓌之不还负何信义臣贱不及议【汉自议郎以上皆得预朝廷大议尚书二丞于当时位不为卑而以为贱不及议盖自曹魏以后朝廷大议止及八坐以上】文书所过【文书皆过尚书二丞之手】不敢不陈阿那瓌辞于西堂诏赐以军器衣被杂采粮畜事事优厚【采与防同畜许救翻】命侍中崔光等劳遣于外郭【劳力到翻】阿那瓌之南奔也其从父兄婆罗门帅众数万入讨示发破之【从才用翻帅读曰率】示发奔地豆干【魏书曰地豆干国在室韦西千余里】地豆干杀之国人推婆罗门为弥偶可社句可汗【魏收曰魏言安静也】杨钧表称柔然已立君长【长知两翻】恐未肯以杀兄之人郊迎其弟轻往虚返徒损国威自非广加兵众无以送其入北二月魏人使旧尝奉使柔然者牒云具仁【牒云姓具仁名魏书官氏志内入诸姓有牒云氏奉使疏吏翻】往谕婆罗门使迎阿那瓌　辛丑上祀明堂　庚戌魏使假抚军将军邴虬讨南秦叛氐【姓谱邴即丙姓】　魏元乂刘腾之幽胡太后也右卫将军奚康生预其谋乂以康生为抚军大将军河南尹仍使之领左右【领仗身左右】康生子难当娶侍中左卫将军侯刚女刚子乂之妹夫也乂以康生通姻深相委托三人率多俱宿禁中时或迭出以难当为千牛备身【御左右有千牛刀谓之防身刀千牛刀者利刀也取庖丁解数千牛而芒刃不顿为义千牛备身执千牛刀以侍左右者也】康生性麤武言气髙下乂稍惮之见于顔色【见贤遍翻】康生亦微惧不安甲午魏主朝太后于西林园文武侍坐酒酣迭舞【朝直遥翻坐徂卧翻】康生乃为力士儛【盖为勇士进退坐作之气势而舞也儛与舞同】及折旋之际每顾视太后举手蹈足瞠目颔首为执杀之势【折之舌翻瞠七入翻】太后解其意而不敢言【解户买翻】日暮太后欲携帝宿宣光殿侯刚曰至尊己朝讫嫔御在南【宣光殿在洛阳北官元乂等幽胡太后于此魏主与嫔御居南宫故侯刚云然嫔毗賔翻】何必留宿康生曰至尊陛下之儿随陛下将东西更复访谁【复扶又翻】羣臣莫敢应太后自起援帝臂【援于元翻引也】下堂而去康生大呼唱万嵗【呼火故翻】帝前入閤左右竞相排閤不得闭康生夺难当千牛刀斫直后元思辅【直后官名直閤之属也】乃得定帝既升宣光殿左右侍臣俱立西阶下康生乗酒势将出处分【处昌吕翻分扶问翻】为乂所执锁于门下【以此知一夫之勇终受制于人也】光禄勲贾粲绐太后曰侍官懐恐不安【言其心懐恐惧也绐徒亥翻】陛下宜亲安慰太后信之适下殿粲即扶帝出东序前御显殿闭太后于宣光殿至晩乂不出令侍中黄门仆射尚书等十余人就康生所讯其事处康生斩刑难当绞刑【处昌吕翻】乂与刚并在内矫诏决之康生如奏难当恕死从流难当哭辞父康生慷慨不悲曰我不反死汝何哭也时已昏闇有司驱康生赴市斩之尚食典御奚混与康生同执刀入内亦坐绞【尚食典御唐为尚食奉御进御必辨时禁先尝之】难当以侯刚壻得留百余日竟流安州【魏显祖皇兴二年置安州治方城领密云广阳安乐郡】久之乂使行台卢同就杀之【魏太祖既得中山将北还虑中原有变乃于邺中山置行台后因之】以刘腾为司空八坐九卿常旦造腾宅【坐徂卧翻造七到翻】参其顔色然后赴省府亦有终日不得见者【得或作能非也】公私属请【属之欲翻】唯视货多少舟车之利山泽之饶所在榷固刻剥六镇交通互市嵗入利息以巨万万计【巨万万万也巨万万计者万万万也少诗沼翻榷古岳翻】逼夺邻舍以广其居逺近苦之京兆王继自以父子权位太盛固请以司徒让车骑大将军仪同三司崔光【骑奇寄翻】夏四月庚子以继为太保侍中如故继固辞不许壬寅以崔光为司徒侍中祭酒著作如故　魏牒云具仁至柔然婆罗门殊骄慢无逊避心责具仁礼敬具仁不屈婆罗门乃遣大臣丘升头等将兵二千随具仁迎阿那瓌五月具仁还镇【还懐朔镇也将息浪翻下同】具道其状阿那瓌惧不敢进上表请还洛阳　辛巳魏南荆州刺史桓叔兴据所部来降【魏置南荆州见一百四十七卷天监十一年降户江翻下同　考异曰梁帝纪七月叔兴帅众降盖记奏到之日今从魏帝纪】六月丁夘义州刺史文僧明【此义州当置于齐安郡木兰县界萧子显齐志木兰县属宁蛮左郡唐省木兰县入黄冈县以下文裴邃复义州观之恐义州与边城皆置于安丰界】边城太守田守徳【沈约志宋文帝元嘉十五年以豫部蛮民立边城左郡郦道元曰安丰县故城今边城郡治也此时梁境未得至安丰五代志黄冈县界旧有边城郡此正田守徳所居之地】拥所部降魏皆蛮酋也【酋慈由翻】魏以僧明为西豫州刺史守徳为义州刺史　癸夘琬琰殿火延烧后宫三千间　秋七月丁酉以大匠卿裴邃为信武将军假节督众军讨义州破魏义州刺史封夀于檀公岘【水经注决水出庐江雩娄县大别山注云俗谓之檀公岘盖大别之异名也又北过安丰县东安丰故城今边城郡治也此魏边城郡岘户典翻】遂围其城夀请降复取义州【复扶又翻下闻复同】魏以尚书左丞张普惠为行台将兵救之不及　【考异曰普惠云弃城走今从裴邃】以裴邃为豫州刺史镇合肥邃欲絶夀阳隂结夀阳民李花等为内应邃已勒兵为期日恐魏觉之先移扬州云魏始于马头置戍如闻复欲修白捺故城【马头置戍盖即沈约志所谓马头太守治所而置之白捺当作马头东北或东南捺奴葛翻】若尔便相侵逼此亦须营欧阳设交境之备今板卒已集【板榦所以筑城卒士卒也】唯聴信还扬州刺史长孙雉谋于僚佐皆曰此无修白捺之意宜以实报之録事参军杨侃曰白捺小城本非形胜邃好狡数【好呼到翻】今集兵遣移恐有他意雉大寤曰録事可亟作移报之侃报移曰彼之纂兵【纂集也】想别有意何为妄构白捺它人有心予忖度之【诗巧言之辞度徒洛翻】勿谓秦无人也【左传秦大夫绕朝之言】邃得移以为魏人已觉即散其兵花等以失期遂相告发伏诛者十余家稚观之子【长孙观道生之孙见一百三十三卷宋郁林王元徽元年】侃播之子【杨播见一百四十卷齐明帝建武二年】初髙车王弥俄突死【事见上卷天监十五年】其众悉归嚈哒后
　　数年嚈哒遣弥俄突弟伊匐帅余众还国伊匐击柔然可汗婆罗门大破之婆罗门帅十部落诣凉州请降于魏柔然余众数万相帅迎阿那瓌阿那瓌表称本国大乱姓姓别居迭相抄掠当今北人鹄望待拯【言鹄立而望魏拯救也嚈益涉翻哒当割翻又宅轨翻帅读曰率降户江翻抄楚交翻】乞依前恩给臣精兵一万送臣碛北抚定荒民【碛七迹翻】诏付中书门下博议凉州刺史袁翻以为自国家都洛以来蠕蠕髙车迭相吞噬始则蠕蠕授首【谓佗汗也事见一百四十七卷天监七年】既而髙车被擒【谓弥俄突也】今髙车自奋于衰微之中克雪讐耻诚由种类繁多【种章勇翻】终不能相灭自二虏交鬬边境无尘数十年矣此中国之利也今蠕蠕两主相继归诚【两主谓阿那瓌婆罗门】虽戎狄禽兽终无纯固之节然存亡继絶帝王本务若弃而不受则亏我大徳若纳而抚养则损我资储或全徙内地则非直其情不愿亦恐终为后患刘石是也【谓汉徙胡羯于内地至于晋世卒阶刘石之乱】且蠕蠕尚存则髙车犹有内顾之忧未暇窥窬上国若其全灭则髙车跋扈之势岂易可知【易以防翻】今蠕蠕虽乱而部落犹众处处棊布以望旧主髙车虽彊未能尽服也愚谓蠕蠕二主并宜存之居阿那瓌于东处婆罗门于西分其降民各有攸属阿那瓌所居非所经见不敢臆度婆罗门请修西海故城以处之【处昌吕翻度徒洛翻】西海在酒泉之北去髙车所居金山千余里【此西海非王莽所置西海郡之西海但言在酒泉之北则别有西海故城也按北史蠕蠕西海郡即汉晋旧鄣袁翻又曰直张掖西北千二百里又按晋志汉献帝兴平二年武威太守张稚请置西海郡于居延盖此即汉晋旧鄣也金山形如兜鍪其后突厥居金山之阳即此山】实北虏往来之冲要土地沃衍大宜耕稼宜遣一良将配以兵仗监防婆罗门【将即亮翻监工衔翻】因令屯田以省转输之劳其北则临大碛野兽所聚【碛七迹翻】使蠕蠕射猎彼此相资足以自固外以辅蠕蠕之微弱内亦防髙车之畔援【韩诗云畔援武强也郑云跋扈也】此安边保塞之长计也若婆罗门能收离聚散复兴其国者【复扶又翻】渐令北转徙度流沙则是我之外藩髙车勍敌【勍渠京翻】西北之虞可以无虑如其奸回反覆不过为逋逃之冦于我何损哉朝议是之【朝直遥翻】九月柔然可汗俟匿伐诣懐朔镇请兵且迎阿那瓌俟匿伐阿那瓌之兄也　冬十月録尚书事髙阳王雍等奏懐朔镇北吐若奚泉原野平沃请置阿那瓌于吐若奚泉【吐若奚泉在懐朔镇北无结山下】婆罗门于故西海郡令各帅部落收集离散阿那瓌所居既在境外宜少优遣【少诗沼翻】婆罗门不得比之其婆罗门未降以前蠕蠕归化者悉令州镇部送懐朔镇以付阿那瓌诏从之【为阿那瓌婆罗门皆叛去张本】　十一月癸丑魏侍中车骑大将军侯刚加仪同三司【骑奇寄翻】　魏以东益南秦氐皆反庚辰以秦州刺史河间王琛为行台以讨之琛恃刘腾之势【琛求为刘腾养子见上卷天监十七年琛丑林翻】贪暴无所畏忌大为氐所败【败补迈翻】中尉弹奏【弹徒丹翻】会赦除名寻复王爵　魏以安西将军元洪超兼尚书行台诣敦煌安置柔然婆罗门【敦徒门翻】
　　三年春正月庚子以尚书令袁昂为中书监吴郡太守王暕为尚书左仆射【暕古限翻】　辛亥魏主耕籍田　魏宋云与惠生自洛阳西行四千里至赤岭乃出魏境【赤岭在唐鄯州鄯城县西二百余里】又西行再朞至干罗国而还二月达洛阳得佛经一百七十部【魏遣宋云求佛经事始见上卷天监十七年】　髙车王伊匐遣使入贡于魏【匐蒲北翻使疏吏翻】夏四月庚辰魏以伊匐为镇西将军西海郡公髙车王久之伊匐与柔然战败其弟越居杀伊匐自立　五月壬辰朔日有食之既癸巳大赦　冬十一月甲午领军将军始兴忠武王憺卒【憺徒敢翻又徒滥翻】　乙巳魏主祀圜丘　初魏世祖以始厯浸疎【宋文帝元嘉二十九年魏行始厯】命更造新厯【更工衡翻】至是著作郎崔光表取荡冦将军张龙祥等九家所上厯验得失合为一厯以壬子为元应魏之水徳【壬癸水也水旺于子故以壬子为元上时掌翻】命曰正光厯丙午初行正光厯大赦　【考异曰后魏律厯志云厯成会孝明帝加元服改元正光因命曰正光厯按帝纪正光元年七月辛夘加元服三年十一月丙午行正光厯今从之】　十二月乙酉魏以车骑大将军尚书右仆射元钦为仪同三司【骑奇寄翻】太保京兆王继为太傅司徒崔光为太保　初太子统之未生也上养临川王宏之子正徳为子正徳少麤险【少诗照翻】上即位正徳意望东宫及太子统生正徳还本赐爵西丰侯【沈约宋志临川郡有西丰县】正徳怏怏不满意常蓄异谋【怏于两翻】是嵗正徳自黄门侍郎为轻车将军顷之亡奔魏自称废太子避祸而来魏尚书左仆射萧宝寅上表曰岂有伯为天子父作扬州【元年临川王宏为扬州刺史】弃彼密亲逺投他国不如杀之由是魏人待之甚薄正徳乃杀一小儿称为己子逺营地魏人不疑明年复自魏逃归【复扶又翻　考异曰梁书正徳普通六年为轻车将军顷之奔魏七年自魏逃归魏书萧衍正光二年弟子正徳来奔南史正徳普通三年为轻车将军顷之奔魏又自魏逃归六年随豫章王北侵辄弃军走北史萧寳寅正光四年表论考课后乃云表论正徳后乃云莫折大提反按大提反在正光五年唯南北史年月前后相近今从之】上泣而诲之复其封爵【为后正徳纳侯景张本】　柔然阿那瓌求粟为种【种章勇翻】魏与之万石婆罗门帅部落叛魏亡归嚈哒魏以平西府长史代人费穆兼尚书右丞西北道行台将兵讨之【魏收官氏志西方费连氏后改为费氏】柔然遁去穆谓诸将曰戎狄之性见敌即走乗虚复出若不使之破胆终恐疲于奔命【左传巫臣遗子重子反书曰吾必使汝疲于奔命以死奔命者赴急之兵也复扶又翻】乃简练精骑伏于山谷以步兵之羸者为外营【骑奇寄翻羸伦为翻】柔然果至奋击大破之婆罗门为凉州军所擒送洛阳
　　四年春正月辛夘上祀南郊大赦丙午祀明堂二月乙亥耕籍田　柔然大饥阿那瓌帅其众入魏境表求赈给【帅读曰率赈之忍翻】己亥魏以尚书左丞元孚为行台尚书持节抚谕柔然孚谭之孙也【魏孝昌元年元谭为幽州都督后此三年按魏书谭太武之子盖魏宗室多有同名者】将行表陈便宜以为蠕蠕久来彊大昔在代京常为重备今天祚大魏使彼自乱亡稽首请服【蠕人兖翻稽音啓】朝廷鸠其散亡礼送令返宜因此时善思逺策昔汉宣之世呼韩欵塞汉遣董忠韩昌领边郡士马送出朔方因留卫助【事见二十七卷汉宣帝甘露三年】又光武时亦使中郎将段彬置安集掾史随单于所在参察动静【事见四十四卷汉光武建武二十六年掾俞绢翻单音蝉】今宜略依旧事借其闲地聴其田牧粗置官属示相慰抚【粗坐五翻】严戒边兵因令防察使亲不至矫诈疎不容反叛最防之得者也魏人不从柔然俟匿伐入朝于魏【朝直遥翻】　三月魏司空刘腾卒宦官为腾义息重服者四十余人衰绖送者以百数朝贵送者塞路满野【衰仓回翻塞悉则翻】　夏四月魏元孚持白虎幡劳阿那瓌于柔懐荒二镇之间【懐荒镇在柔镇之东御夷镇之西劳力到翻】阿那瓌众号三十万隂有异志遂拘留孚载以輼车【应劭注汉帝曰轒輼匈奴车师古曰輼于云翻】每集其众坐孚东厢称为行台甚加礼敬引兵而南所过剽掠【剽匹妙翻】至平城乃聴孚还有司奏孚辱命抵罪甲申魏遣尚书令李崇左仆射元纂帅骑十万击柔然【帅读曰率骑奇寄翻】阿那瓌闻之驱良民二千公私马牛羊数十万北遁崇追之三千余里不及而还【还从宣翻又如字】纂使铠曹参军于谨帅骑二千追柔然至郁对原前后十七战屡破之【铠可亥翻】谨忠之从曾孙也【于忠以保防胡太后恃功专恣从才用翻】性深沈有识量涉猎经史少时屏居田里不求仕进【沈持林翻少诗照翻屏必郢翻】或劝之仕谨曰州郡之职昔人所鄙【后汉梁竦曰州郡之职徒劳人耳】台鼎之位须待时来纂闻其名而辟之后帅轻骑出塞觇属铁勒数千骑奄至【觇丑防翻又丑艳翻属之欲翻髙车部或曰敕勒讹为铁勒】谨以众寡不敌退必不免乃散其众骑使匿丛薄之间又遣人升山指麾若部分军众者【分扶问翻】铁勒望见虽疑有伏兵自恃其众进军逼谨谨以常乗骏马一紫一騧【騧古花翻】铁勒所识乃使二人各乗一马突阵而出铁勒以为谨也争逐之谨帅余军击其追骑铁勒遂走谨因得入塞李崇长史钜鹿魏兰根説崇曰昔縁边初置诸镇地广人稀或征中原彊宗子弟或国之肺腑寄以爪牙中年以来有司号为府户役同厮养【説式芮翻厮音斯养余亮翻】官婚班齿致失清流而本来族类各居荣显顾瞻彼此理当愤怨宜改镇立州分置郡县凡是府户悉免为民入仕次叙一准其旧文武兼用威恩并施此计若行国家庶无北顾之虑矣崇为之奏闻事寝不报【为后改镇为州无及于事张本为于伪翻】　初元乂既幽胡太后常入直于魏主所居殿侧曲尽佞媚帝由是宠信之乂出入禁中恒令勇士持兵以自先后【恒户登翻先悉荐翻后胡茂翻】时出休于千秋门外施木栏楯【栏槛也楯食尹翻】使腹心防守以备窃发士民求见者遥对之而已其始执政之时矫情自饰以谦勤接物时事得失颇以闗懐既得志遂自骄慢嗜酒好色贪吝宝贿与夺任情纪纲壊乱父京兆王继尤贪纵与其妻子各受赂遗请属有司【好呼到翻遗于季翻属之欲翻】莫敢违者乃至郡县小吏亦不得公选牧守令长率皆贪汚之人【守式又翻令郎定翻长知两翻】由是百姓困穷人人思乱武卫将军于景忠之弟也谋废乂乂黜为懐荒镇将【将即亮翻宋白曰后魏懐荒御夷二镇皆在蔚州界】及柔然入冦镇民请粮景不肯给镇民不胜忿遂反执景杀之未几沃野镇民破六韩拔陵聚众反杀镇将改元真王【胜音升几居岂翻魏收曰破六韩单于之苗裔也初呼防泉入朝于汉为魏武所留遣其叔父右贤王去卑监本国户魏氏方兴率部南转去卑遣弟右谷蠡王潘六奚帅军北御军败奚及五子俱没于魏其子孙遂以潘六奚为氏后人遂误以为破六韩又曰破洛汗　考异曰魏帝纪正光五年破六汗拔陵反诏临淮王彧讨之五月彧败削官按令狐徳棻周书贺拔胜卫可孤围懐朔经年胜乃告急于彧然则拔陵反当在四年盖帝纪因诏彧讨拔陵而言之非拔陵于时始反也周书作破六韩今从之】诸镇华夷之民往往响应拔陵引兵南侵遣别帅卫可孤围武川镇　【考异曰北史孤作瓌今从周书】又攻懐朔镇尖山贺拔度拔及其三子允胜岳皆有材勇【魏收志尖山县属神武郡薛居正五代史周密传神武川属应州令狐徳棻曰贺拔之先与魏氏同出隂山魏书官氏志内入诸姓有贺拔氏】懐朔镇将杨钧擢度拔为统军三子为军主以拒之　魏景明之初世宗命宦者白整为髙祖及文昭髙后凿二佛龛于龙门山【龛口含翻此龙门山即伊阙山也为于伪翻下复为同】皆髙百尺【髙居报翻】永平中刘腾复为世宗凿一龛【复扶又翻】至是二十四年凡用十八万二千余工而未成　秋七月辛亥魏诏见在朝官依令七十合解者【见贤遍翻七十而致仕合解所任】可给本官半禄以终其身　九月魏诏侍中太尉汝南王悦入居门下与丞相髙阳王雍参决尚书奏事　冬十月庚午以中书监中卫将军袁昂为尚书令即本号开府仪同三司【本号中卫将军号】　魏平恩文宣公崔光疾笃魏主亲抚视之拜其子励为齐州刺史为之撤乐罢游眺丁酉光卒帝临哭之恸为减常膳【以光拥立之功也为于伪翻】光寛和乐善【乐音洛】终日怡怡未尝忿恚【恚于避翻】于忠元乂用事以光旧徳皆尊敬之事多咨决而不能救裴郭清河之死【裴郭死见上卷天监十四年清河王怿死见上元年】时人比之张禹胡广光且死荐都官尚书贾思伯为侍讲帝从思伯受春秋思伯虽贵倾身下士【下遐稼翻】或问思伯曰公何以能不骄思伯曰衰至便骄何常之有当时以为雅谈　十一月癸未朔日有食之甲辰尚书左仆射王暕卒【暕古限翻】　梁初唯扬荆郢江湘梁益七州用钱交广用金银余州杂以谷帛交易上乃铸五铢钱肉好周郭皆备【华昭曰肉钱形也好孔也杜佑曰内郭为肉外郭为好孟康曰周郭周帀为郭也肉疾僦翻好呼到翻】别铸无肉郭者谓之女钱民间私用女钱交易禁之不能止乃议尽罢铜钱十二月戊午始铸铁钱　魏以汝南王悦为太保









　　资治通鉴卷一百四十九
&lt;史部,编年类,资治通鉴&gt;
　　钦定四库全书
　　资治通鉴卷一百五十　　宋　司马光　撰
　　胡三省　音注
　　梁纪六【起阏逢执徐尽旃防大荒落凡二年】
　　髙祖武皇帝六
　　普通五年春正月辛丑魏主祀南郊　三月魏以临淮王彧都督北讨诸军事讨破六韩拔陵【拔陵反见上卷上年】夏四月髙平镇民赫连恩等反推敕勒酋长胡琛为髙平王【酋慈秋翻长知两翻】攻髙平镇以应拔陵魏将卢祖迁击破之琛北走【将即亮翻】卫可孤攻懐朔镇经年外援不至杨钧使贺拔胜诣临淮王彧告急胜募敢死少年十余骑夜伺隙溃围出贼骑追及之胜曰我贺拔破胡也【少诗照翻骑奇寄翻伺相吏翻贺拔胜字破胡】贼不敢逼胜见彧于云中　【考异曰胜云至朔州见彧按后魏地理志云中旧名朔州及改懐朔镇为朔州不容更以云中为朔州今但云云中　按魏氏初都平城北边列置诸镇孝昌以后改镇为州寻即荒废其地漫不可考杜佑以为魏都平城于郡北三百余里置懐朔镇又云迁洛之后于郡北三百余里置朔州又云后魏初云中在郡北三百余里定襄故城北夫其曰皆在郡北三百余里将是一处邪将是三处邪宋白曰朔州马邑郡东北至故云中三百六十里后魏为畿内之地亦曾为懐朔镇孝文迁洛之后于州北三百八十里定襄故城置朔州又曰后魏初云中定襄故城是则是朔州与后魏初云中共一处通鉴此后书改懐朔镇为朔州更命朔州为云州此即魏志所谓云中旧名朔州之证也是则懐朔镇与云中是两处矣是后李崇自崔暹白道之败引还云中后又自云中引还平城其退师道里先后可见而唐之云中郡乃魏之平城详而考之歴代建置州郡其名淆杂难指一处为定也】説之曰懐朔被围旦夕沦陷大王今顿兵不进懐朔若陷则武川亦危贼之鋭气百倍虽有良平不能为大王计矣彧许为出师胜还复突围而入钧复遣胜出觇武川【説式芮翻许为于伪翻复扶又翻下聊复同觇丑防翻又丑艳翻】武川已陷胜驰还懐朔亦溃胜父子俱为可孤所虏五月临淮王彧与破六韩拔陵战于五原【五原即汉五原郡地魏收志朔州治五原杜佑曰魏置朔州于懐朔镇在唐朔州马邑郡北三百余里今榆林九原即汉之五原郡地盖汉之五原壤地甚广唐之丰胜朔三州皆汉之五原郡地魏收志朔州附化郡有五原县彧与拔陵当战于此】兵败彧坐削除官爵安北将军陇西李叔仁又败于自道【武川镇北有白道谷谷口有白道城自城北出有髙阪谓之白道岭】贼势日盛魏主引丞相令仆尚书侍中黄门于显阳殿问之曰今冦连恒朔逼近金陵【魏未迁洛以前诸帝皆云中之金陵恒户登翻近其靳翻】计将安出吏部尚书元修义请遣重臣督军镇恒朔以捍冦帝曰去嵗阿那瓌叛乱遣李崇北征崇上表求改镇为州朕以旧章难革不从其请寻崇此表开镇户非冀之心致有今日之患但既往难追聊复略论耳然崇贵戚重望【李崇文成皇后兄诞之子歴方面有时望】器识英敏意欲遣崇行何如仆射萧寳寅等皆曰如此实合羣望崇曰臣以六镇遐僻密迩冦戎【杜佑曰六镇并在今马邑云中单于界】欲以慰悦彼心岂敢导之为乱臣罪当就死陛下赦之今更遣臣北行正是报恩改过之秋但臣年七十加之疲病不堪军旅愿更择贤材帝不许修义天赐之子也【天赐见一百三十三卷宋明帝泰始七年】
　　臣光曰李崇之表乃所销祸于未萌制胜于无形魏肃宗既不能用及乱生之后曾无愧谢之言乃更以为崇罪不明之君乌可与谋哉诗云聴言则对诵言如醉匪用其良覆俾我悖【诗桑柔之辞也注云见道聴之言则应答之见诵诗书之言则冥卧如醉不能用善反使我为悖逆之行】其是之谓矣
　　壬申加崇使持节开府仪同三司北讨大都督【使疏吏翻】命抚军将军崔暹镇军将军广阳王深皆受崇节度深嘉之子也【按魏收魏书作广阳王渊李延夀北史作广阳王深盖避唐讳通鉴承用之广阳王嘉见一百四十三卷齐东昏侯永元元年　考异曰魏帝纪深作渊今从列及北史】　六月以豫州刺史裴邃督征讨诸军事以伐魏　魏自破六韩拔陵之反二夏豳凉冦盗蜂起【二夏夏州及东夏州也魏收地形志夏州治统万领化政阐熙金明代名郡东夏州领偏城朔方定阳上郡宋白曰魏改统万镇为东夏州后改延州按魏克统万以为镇太和十一年改夏州延昌二年置东夏州治广武唐始改为延州治肤施后魏太和元年置广武县后周改丰林县隋分丰林金明置肤施县唐延州治焉则魏东夏州治广武非统万也然魏收地形志以广武为太原鴈门之广武亦误皇兴二年置华州于北地太和十一年改为班州十四年为豳州领北地赵兴襄乐郡凉州领武安临松建昌畨和泉城武兴武威昌松东径凉泞郡夏户雅翻】秦州刺史李彦政刑残虐在下皆怨是月城内薛珍等聚党突入州门擒彦杀之推其党莫折大提为帅【莫折虏复姓帅所类翻】大提自称秦王魏遣雍州刺史元志讨之【雍于用翻】初南秦州豪右杨松柏兄弟数为冦盗【数所角翻】刺史博陵崔游诱之使降引为主簿接以辞色使説下羣氏【诱音酉説式芮翻】既而因宴会尽收斩之由是所部莫不猜惧游闻李彦死自知不安欲逃去未果城民张长命韩祖香孙掩等攻游杀之以城应大提大提遣其党卜胡袭髙平克之杀镇将赫连略行台髙元荣大提寻卒【卒子恤翻】子念生自称天子置百官改元天建　丁酉魏大赦　秋七月甲寅魏遣吏部尚书元修义兼尚书仆射为西道行台帅诸将讨莫折念生【帅读曰率】　崔暹违李崇节度与破六韩拔陵战于白道大败单骑走还【骑奇寄翻】拔陵并力攻崇崇力战不能御引还云中与之相持广阳王深上言先朝都平城【上时掌翻朝直遥翻】以北边为重盛简亲贤拥麾作镇【谓镇将也】配以髙门子弟以死防遏非唯不废仕宦乃更独得复除【髙门子弟谓其先世与魏同起于代北者所谓大姓九十九复方目翻】当时人物忻慕为之太和中仆射李冲用事凉州土人悉免厮役【李寳自敦煌入朝于魏至子冲亲贵厚其乡人故凉土之人悉免厮役】帝乡旧门仍防边戍自非得罪当世莫肯与之为伍本镇驱使但为虞侯白直【杜佑曰白直无月给】一生推迁不过军主然其同族留京师者得上品通官在镇者即为清涂所隔或多逃逸乃峻边兵之格镇人不聴浮游在外于是少年不得从师长者不得游宦【少诗照翻长知两翻】独为匪人言之流涕自定鼎伊洛边任益轻唯底滞凡才乃出为镇将转相模习専事聚敛或诸方奸吏犯罪配边为之指踪政以贿立边人无不切齿及阿那瓌背恩纵掠【敛力赡翻背蒲妹翻】奔命追之十五万众度沙漠不日而还【事见上卷上年还从宣翻又如字】边人见此援师遂自意轻中国【师速而疾边人见其不能尽敌而反意遂轻之】尚书令臣崇求改镇为州抑亦先觉朝廷未许而髙阙戍主御下失和【郦道元曰赵武灵王既袭胡服自代并隂山下至髙阙为塞山下有长城长城之际连山刺天其山中断两岸双阙云举望若阙焉故有髙阙之名自阙北出荒中阙口有城跨山结局谓之髙阙戍】拔陵杀之遂相帅为乱【帅读曰率】攻城掠地所过夷灭王帅屡北贼党日盛此段之举指望销平而崔暹只轮不返臣崇与臣逡巡复路【复路者还即旧路也】相与还次云中将士之情莫不解体今日所虑非止西北将恐诸镇寻亦如此天下之事何易可量书奏不省【为魏主思崇深之言张本易以防翻量音良省悉景翻】诏征崔暹系廷尉暹以女妓田园赂元乂卒得不坐【妓渠绮翻卒子恤翻下卒无同】丁丑莫折念生遣其都督杨伯年攻仇鸠河池二戍【河池即今凤州河池县有河池水仇鸠亦当与河池相近】东益州刺史魏子建遣将军伊祥等击破之斩首千余级东益州本氐王杨绍先之国【天监五年魏克武兴灭杨绍先之国置东益州】将佐皆以城民劲勇二秦反者皆其族类请先收其器械子建曰城民数经行阵【数所角翻行户刚翻】抚之足以为用急之则腹背为患乃悉召城民慰谕之既而渐分其父兄子弟外戍诸郡内外相顾卒无叛者【卒子恤翻】子建兰根之族兄也　魏凉州幢帅于菩提等执刺史宋颖据州反【幢江翻帅所类翻菩薄乎翻】　八月庚寅徐州刺史成景儁拔魏童城【童城即下邳僮县城也】　魏员外散骑侍郎李苗上书曰凡食少兵精利于速战【散悉亶翻骑奇寄翻上时掌翻少诗沼翻】粮多卒众事宜持久今陇贼猖狂非有素蓄虽据两城【两城谓天水及髙平】本无徳义其势在于疾攻日有降纳【降户江翻】迟则人情离沮坐待奔溃夫飊至风举逆者求万一之功髙壁深垒王师有全制之策但天下久泰人不晓兵奔利不相待逃难不相顾【难乃旦翻】将无法令士非教习不思长久之计各有轻敌之心如令陇东不守汧军败散【汧军谓元志之军也汧在陇阪之东将即亮翻汧口坚翻】则两秦遂彊【两秦谓莫折念生及张长命等】三辅危弱国之右臂于斯废矣宜勒大将坚壁勿战别命偏裨帅精兵数千出麦积崖以袭其后【麦积崖在今秦州天水县东百里状如麦积故名裨賔弥翻帅读曰率】则汧陇之下羣妖自散【妖于骄翻】魏以苗为统军与别将淳于诞俱出梁益未至莫折念生遣其弟髙阳王天生将兵下陇甲午都督元志与战于陇口【陇口陇坻之口也】志兵败弃众东保岐州【魏岐州治雍城】　东西部敕勒皆叛魏附于破六韩拔陵魏主始思李崇及髙阳王深之言丙申下诏诸州镇军贯【贯籍也】非有罪配者皆免为民改镇为州以懐朔镇为朔州更命朔州曰云州【魏先置朔州于云中之盛乐以汉五原郡地为懐朔镇今以懐朔为朔州改旧朔州为云州因云中郡而得名也按后广阳王深自五原拔军向朔州则懐朔镇虽置于汉五原郡地与五原别为两城宋白曰汉五原故城在唐胜州榆林县界后魏孝文于唐朔州北三百八十里定襄故城置朔州更工衡翻】遣兼黄门侍郎郦道元为大使抚慰六镇【使防吏翻】时六镇已尽叛道元不果行先是代人迁洛者多为选部所抑不得仕进【先悉荐翻选须绢翻】及六镇叛元乂乃用代来人为诏以慰悦之廷尉评代人山伟奏记称乂徳美乂擢伟为尚书二千石郎【廷尉评即汉之廷尉平魏晋以来平旁加言今大理评事即其职也后汉尚书有二千石曹魏置二千石郎魏收官氏志内入诸姓土难氏后改为山氏】　秀容人乞伏莫于聚众攻郡杀太守【水经注魏立秀容防军以统胡人其治所去汾水六十里地形志永兴二年置秀容郡属肆州】丁酉南秀容牧子万于乞真杀太仆卿陆延秀容酋长尔朱荣讨平之荣羽健之孙也【羽健见一百一十卷晋安帝隆安二年酋慈秋翻长知两翻】其祖代勤尝出猎部民射虎误中其髀代勤拔箭不复推问【射两亦翻中竹仲翻复扶又翻】所部莫不感悦官至肆州刺史赐爵梁郡公年九十余而卒【卒子恤翻】子新兴立新兴时畜牧尤蕃息【蕃扶元翻】牛羊驼马色别为羣弥漫川谷不可胜数【胜音升】魏每出师新兴辄献马及资粮以助军髙祖嘉之新兴老请爵于子荣魏朝许之【朝直遥翻】荣神机明决御众严整时四方兵起荣隂有大志散其畜牧资财招合骁勇结纳豪桀【尔朱荣事始此骁坚尧翻】于是侯景司马子如贾显度及五原段荣太安窦泰【时魏于懐朔镇置朔州并置太安郡】皆往依之显度显智之兄也　戊戌莫折念生遣都督窦双攻魏盘头郡【盘头郡属东益州五代志兴州长举县魏置盘头郡】东益州刺史魏子建遣将军窦念祖击破之九月戊申成景儁拔魏睢陵戊午北兖州刺史赵景
　　悦围荆山【梁北兖州治淮隂水经注曰地理志平阿县有当涂山淮出于荆山之左当涂之右魏收志梁北徐州沛郡已吾县有当涂山荆山今之懐逺军正据荆山以沈约志言之皆属马头郡界五代志钟离郡涂山县古当涂也后齐置荆山郡】裴邃帅骑三千袭夀阳【帅读曰率骑奇寄翻】壬戌夜斩闗而入克其外郭魏扬州刺史长孙稚御之一日九战后军蔡秀成失道不至邃引兵还别将击魏淮阳【此梁所遣别将也非裴邃所部将即亮翻下同】魏使行台郦道元都督河间王琛救夀阳【琛丑林翻】安乐王鉴救淮阳鉴诠之子也【乐音洛诠丑縁翻安乐王诠事见一百四十六卷天监五年】　魏西道行台元修义得风疾不能治军【治直之翻】壬申魏以尚书左仆射齐王萧宝寅为西道行台大都督帅诸将讨莫折念生【为萧寳寅以闗中叛魏张本】宋颖密求救于吐谷浑王伏连筹【吐从暾入声谷音浴】伏连筹自将救凉州于菩提弃城走追斩之城民赵天安等复推宋颖为刺史【复扶又翻】　河间王琛军至西硖石解涡阳围复荆山戍青冀二州刺史王神念与战为琛所败【败补迈翻】冬十月戊寅裴邃元树攻魏建陵城克之辛巳拔曲木【曲木当作曲沭水经注沭水过建陵县故城东又南迳陵山西魏立大堰遏水西流两渎之会置城防之曰曲沭戍沭食聿翻】扫虏将军彭宝孙拔琅邪　魏营州城民刘安定就徳兴【魏书官氏志菟赖氏改为就氏西方诸姓也】执刺史李仲遵据城反城民王恶儿斩安定以降徳兴东走自称燕王【降戸江翻燕因肩翻】　胡琛遣其将宿勤明达冦豳夏北华三州【魏髙祖太和十五年置东秦州于杏城后改为北华州领中部敷城凡三郡宿勤虏复姓夏户雅翻华户化翻】魏遣都督北海王颢帅诸将讨之颢详之子也【详得罪见一百四十五卷天监三年帅读曰率】　甲申彭宝孙拔亶丘辛夘裴邃拔狄城【水经注肥水自荻丘过汉九江成徳县故城西王莽更曰平阿又北入芍陂】丙申又拔瓮城进屯黎浆壬寅魏东海太守韦敬欣以司吾城降【汉东海郡司吾县之故城也】定逺将军曹世宗拔曲阳甲辰又拔秦墟魏守将多弃城走【水经注洛水迳汉淮南郡曲阳故城东应劭曰县在淮曲之阳洛水又北歴秦墟下注淮谓之洛口魏收志曲阳县属霍州北沛郡五代志曲阳县后废入钟离定逺县】　魏使黄门侍郎卢同持节诣营州慰劳就徳兴降而复反诏以同为幽州刺史兼尚书行台同屡为徳兴所败而还【劳力到翻复扶又翻败补迈翻还从宣翻又如字】　魏朔方胡反围夏州刺史源子雍【夏户雅翻夏州治统万城】城中食尽煑马皮而食之众无贰心子雍欲自出求粮留其子延伯守统万将佐皆曰今四方离叛粮尽援絶不若父子俱去子雍泣曰吾世荷国恩当毕命此城但无食可守故欲往东州【荷下可翻东州谓东夏州也】为诸君营数月之食【为于伪翻】若幸而得之保全必矣乃帅羸弱诣东夏州运粮【帅读曰率羸伦为翻】延伯与将佐哭而送之子雍行数日胡帅曹阿各拔邀击擒之【帅所类翻】子雍潜遣人赍书敕城中努力固守阖城忧惧延伯谕之曰吾父吉凶未可知方寸焦烂但奉命守城所为者重【为于伪翻下为陈同】不敢以私害公诸君幸得此心于是众感其义莫不奋励子雍虽被擒胡人常以民礼事之子雍为陈祸福劝阿各拔降会阿各拔卒其弟桑生竟帅其众随子雍降【降户江翻】子雍见行台北海王颢具陈诸贼可灭之状颢给子雍兵令其先驱时东夏州阖境皆反所在屯结子雍转鬬而前九旬之中凡数十战遂平东夏州征税粟以馈统万二夏由是获全子雍懐之子也【史言源氏诸子皆有才具而天降丧乱终无救魏氏之衰也】　魏广阳王深上言今六镇尽叛髙车二部亦与之同【髙车自阿伏至罗兴穷奇分为二部所谓东西部敕勒也】以此疲兵击之必无胜理不若选练精兵守恒州诸要【诸要谓要冲之地恒户登翻】更为后图遂与李崇引兵还平城崇谓诸将曰云中者白道之冲【以此观之则魏之云中汉之盛乐县唐之振武军节度使治所皆云山之阳】贼之咽喉若此地不全则并肆危矣当留一人镇之谁可者众举费穆崇乃请穆为朔州刺史【请奏请也时云中已改为云州朔当作云】　贺防度防父子及武川宇文肱纠合乡里豪杰共袭卫可孤杀之度拔寻与铁勒战死肱逸豆归之孙也【肱宇文泰之父也逸豆归晋康帝建元二年为慕容皝所灭】李崇引国子博士祖为长史广阳王深奏莹诈増首级盗没军资坐除名崇亦免官削爵征还深専总军政【为深内困于谗外困于贼张本】　莫折天生进攻魏岐州十一月戊申陷之执都督元志及刺史裴芬之送莫折念生杀之念生又使卜胡等冦泾州败光禄大夫薛峦于平凉东【魏置平凉郡治鹑隂县有平凉城败补迈翻】峦安都之孙也【宋泰始初薛安都降魏】　丙辰彭宝孙拔魏东莞【莞音官】壬戌裴邃攻夀阳之安城【魏收志梁置新兴郡治安城县】丙寅马头安城皆降　髙平人攻杀卜胡共迎胡琛魏以黄门侍郎杨昱兼侍中持节监北海王颢军以
　　救豳州豳州围解【监工衔翻】蜀贼张映龙姜神达攻雍州【蜀贼者蜀人之徙闗中者也乗魏乱起而为盗因谓之蜀贼后尔朱天光西讨蜀贼断路皆其党也雍于用翻】雍州刺史元修义请援一日一夜书移九通都督李叔仁迟疑不赴昱曰长安闗中基本若长安不守大军自然瓦散留此何益遂与叔仁进击之斩神达余党散走十二月戊寅魏荆山降　壬辰魏以京兆王继为太师大将军都督西道诸军以讨莫折念生　乙巳武勇将军李国兴攻魏平靖闗卒丑信威长史杨干攻武阳闗壬寅攻岘闗【此义阳之三闗也岘户典翻】皆克之国兴进围郢州魏郢州刺史裴询与蛮酋西郢州刺史田朴特相表里以拒之【魏郢州治义阳西郢州又当在义阳之西蛮中也酋慈秋翻】围城近百日【近其靳翻】魏援军至国兴引还询骏之子也【裴骏见一百二十四卷宋文帝元嘉二十二年】　魏汾州诸胡反【魏孝文帝太和十二年置汾州治蒲子领西河吐京五城定阳凡四郡】以章武王融为大都督将兵讨之【将即亮翻】　魏魏子建招谕南秦诸氐稍稍降附遂复六郡十二戍斩韩祖香魏以子建兼尚书为行台刺史如故【刺史谓子建本为东益州刺史】梁巴二益工秦诸州皆受节度【魏置梁州于南郑置巴州于汉巴西郡置益州于晋夀郡东益州于武兴郡秦州于上邽南秦州于仇池】　莫折念生遣兵攻凉州城民赵天安复执刺史以应之【复扶又翻】　是嵗侍中太子詹事周舍坐事免散骑常侍钱唐朱异代掌机密军旅谋议方镇改易朝仪诏敕皆典之异好文义多艺能精力敏赡上以是任之【为朱异乱梁张本散悉亶翻骑奇寄翻异羊吏翻好呼到翻朝直遥翻】六年春正月丙午雍州刺史晋安王纲遣安北长史柳浑破魏南乡郡司马董当门破魏晋城庚戌又破马圈雕阳二城【雍于用翻圈求逺翻】　辛亥上祀南郊大赦　魏徐州刺史元法僧素附元乂见乂骄恣恐祸及己遂谋反魏遣中书舍人张文伯至彭城法僧谓曰吾欲与法去危就安能从我乎文伯曰我宁死见文陵松柏【文陵谓孝文帝陵】安能去忠义而从叛逆乎法僧杀之庚申法僧杀行台髙谅称帝　【考异曰法僧作髙谟今从魏帝纪及魏纪云自称宋王法僧及北史皆云称尊号梁书法僧云称帝按法僧立诸子为王必称帝也今从梁书】改元大啓立诸子为王魏兵击之法僧乃遣其子景仲来降【降戸江翻　考异曰法僧云魏室大乱法僧据镇议欲匡复既而魏乱稍定将讨法僧法僧惧归欵按时魏乱未定今从北史】安东长史元显和丽之子也【元丽见一百四十六卷天监五年】举兵与法僧战法僧擒之执其手命使共坐显和不肯曰与翁皆出皇家【元法僧阳平王熈之曽孙熈道武子也元丽小新城之孙小新城景穆之子显和丽之子也以族属长幼之次呼法僧为翁】一朝以地外叛独不畏良史乎法僧犹欲慰谕之显和曰我宁死为忠鬼不能生为叛臣乃杀之上使散骑常侍朱异使于法僧以宣城太守元略为大都督【元略来奔见上卷四年使防吏翻】与将军义兴陈庆之胡龙牙成景隽等将兵应接【将即亮翻】　莫折天生军于黑水【水经注就水出南山就谷北流与黑水合黒水上合三泉于流水之右三泉奇言归一渎北流会于就水就水又北流注于渭】兵势甚盛魏以岐州刺史崔延伯为征西将军西道都督帅众五万讨之延伯与行台萧宝寅军于马嵬延伯素骁勇宝寅趣之使战【帅读曰率嵬五回翻骁坚尧翻趣读曰促】延伯曰明晨为公参贼勇怯乃选精兵数千西度黑水整陈向天生营【为于伪翻陈读曰阵】宝寅军于水东遥为继援延伯直抵天生营下扬威胁之徐引兵还天生见延伯众少【少诗沼翻】争开营逐之其众多于延伯十倍蹙延伯于水次宝寅望之失色延伯自为后殿【殿丁练翻】不与之战使其众先渡部伍严整天生兵不敢击须臾渡毕延伯徐渡天生之众亦引还宝寅喜曰崔君之勇闗张不如【闗张谓闗羽张飞也】延伯曰此贼非老奴敌也明公但安坐观老奴破之癸亥延伯勒兵出宝寅举军继其后天生悉众逆战延伯身先士卒【先悉荐翻】陷其前锋将士尽鋭竞进大破之俘斩十余万追奔至小陇【陇山有大陇山小陇山大陇山在清水县东北小陇山在岐州武都郡南田县西北五代志南田作南由南由唐陇州之吴山县即其地】岐雍及陇东皆平将士稽留采掠天生遂塞陇道【塞悉则翻】由是诸军不能进宝寅破宛川【五代志扶风郡陈仓县后魏曰宛川】俘其民以为奴婢以美女十人赏岐州刺史魏兰根兰根辞曰此县介于彊冦不能自立故附从以救死官军之至宜矜而抚之奈何助贼为虐翦以为贱役乎悉求其父兄而归之　乙巳裴邃拔魏新蔡郡【魏收志新蔡郡治石母台隋废为县唐以后属蔡州】诏侍中领军将军西昌侯渊藻将众前驱南兖州刺史豫章王综与诸将继进【将即亮翻】癸酉裴邃拔郑城【水经注颍水过慎县故城南而东南流迳蜩蟟郭东俗谓之郑城又东南入淮】汝颍之间所在响应魏河间王琛等惮邃威名军于城父【城父县汉属沛郡魏晋以来属谯郡宋并城父为浚仪县属陈留郡郡寄治谯郡长垣县界魏收志陈留郡浚仪县注有城父城父音甫】累月不进魏朝遣廷尉少卿崔孝芬持节赍斋库刀以趣之【斋库刀千牛刀也斋刀以趣其进言若复逼留将斩之也朝直遥翻】孝芬挺之子也琛至夀阳欲出兵决战长孙稚以为久雨未可出琛不聴引兵五万出城击邃邃为四甄以待之使直阁将军李祖怜先挑战而伪退【甄稽延翻挑徒了翻】稚琛悉众追之四甄竞魏师大败斩首万余级琛走入城稚勒兵而殿遂闭门自固不敢复出【殿丁练翻复扶又翻】魏安乐王鉴将兵讨元法僧击元略于彭城南畧大败【乐音洛　考异曰魏帝纪叙元略等事便在庚申法僧叛下不应如此之速今移之于月末】与数十骑走入城鉴不设备法僧出击大破之鉴单骑奔归【骑奇寄翻】将军王希拔魏南阳平【宋侨置阳平郡于沛郡南界后入于魏为南阳平郡以别相州之古阳平郡也后又徙郡寄治彭城他甘翻】执太守薛昙尚昙尚虎子之子也【薛虎子事魏孝文帝歴州镇有声绩昙徒含翻】甲戌以法僧为司空封始安郡公魏以安丰王延明为东道行台临淮王彧为都督以击彭城　魏以京兆王继为太尉　二月乙未赵景悦拔魏龙亢【龙亢县汉属沛郡晋属谯国魏太和十九年置下蔡郡龙亢属焉五代志颍州颍上县旧置下蔡郡晋勺曰亢音刚】　初魏刘腾既卒【腾卒见上卷四年】胡太后及魏主左右防卫微缓元乂亦自寛时出游于外留连不返其所亲谏乂不纳太后察知之去秋太后对帝谓羣臣曰今隔絶我母子不聴往来复何用我为【复扶又翻下无复同】我当出家修道于嵩山闲居寺耳【魏作间居寺见一百四十七卷天监八年】因自欲下发帝及羣臣叩头泣涕殷勤苦请太后声色愈厉帝乃宿于嘉福殿积数日乃与太后密谋黜乂然帝深匿形迹太后有忿恚欲得往来显阳之言皆以告乂【魏主常居显阳殿故太后欲往来恚于避翻】又对乂流涕叙太后欲出家忧怖之心日有数四【怖普布翻】乂殊不以为疑乃劝帝从太后所欲于是太后数御显阳殿二宫无复禁碍乂举元法僧为徐州法僧反太后数以为言【数所角翻】乂深愧悔丞相髙阳王雍虽位居乂上而深畏惮之会太后与帝游洛水雍邀二宫幸其第日晏帝与太后至雍内室从官皆不得入【从才用翻】遂相与定图乂之计于是太后谓乂曰元郎若忠于朝廷无反心何故不去领军以余官辅政【去羌吕翻】乂甚惧免冠求解领军乃以乂为骠骑大将军开府仪同三司尚书令侍中领左右【骠匹妙翻骑奇寄翻】　戊戌魏大赦　壬辰莫折念生遣都督杨鲊等攻仇池郡【以上戊戌下三月己酉推之壬辰当作壬寅魏收志仇池郡属东益州五代志汉阳郡上禄县魏置仇池郡】行台魏子建击破之　三月己酉上幸白下城履行六军顿所【行下孟翻】乙丑命豫章王综权顿彭城总督众军并摄徐州府事己巳以元法僧之子景隆为衡州刺史【吴孙亮太平二年分长沙西部都尉立衡阳郡梁置衡州按五代志梁置衡州于南海含洭县】景仲为广州刺史上召法僧及元略还建康法僧驱彭城吏民万余人南渡　【考异曰南史云武官戍彭城者三千余人法僧皆印额为奴逼将南渡魏书梁书皆无此事】法僧至建康上宠待甚厚元略恶其为人【恶乌路翻】与之言未尝笑　魏诏京兆王继班师【去年魏使继西讨今将诛其子乂故诏使班师】　北凉州刺史锡休儒等自魏兴侵魏梁州攻直城【梁置北凉州于魏兴凉当作梁魏收志东梁州金城郡领直城县五代志金州安康县萧詧改直州盖因直城以名州魏以其地出金故郡曰金城州曰金州锡姓也汉有锡光】魏梁州刺史傅竖眼遣其子敬绍击之【竖而庾翻】休儒等败还　柔然王阿那瓌为魏讨破六韩拔陵魏遣牒云具仁赍杂物劳赐之【为于伪翻劳力到翻下同】阿那瓌勒众十万自武川西向沃野屡破拔陵兵【稽古録是年书蠕蠕杀破六韩拔陵在诛元乂之下】夏四月魏主复遣中书舍人冯儁劳赐阿那瓌【复扶又翻】阿那瓌部落浸彊自称敕连头兵豆伐可汗【魏收曰魏言摠揽也】　魏元乂虽解兵权犹总任内外殊不自意有废黜之理胡太后意犹豫未决侍中穆绍劝太后速去之绍亮之子也【穆氏从魏起于代北崇夀亮奕世贵显去羌吕翻】潘嫔有宠于魏主【嫔毘賔翻】宦官张景嵩説之云【説式芮翻】乂欲害嫔嫔泣诉于帝曰乂非独欲害妾将不利于陛下帝信之因乂出宿解乂侍中明旦乂将入宫门者不纳辛夘太后复临朝摄政下诏追削刘腾官爵除乂名为民清河国郎中令韩子熙上书为清河王怿讼寃【怿死见上卷元年复扶又翻书为于伪翻】乞诛元乂等曰昔赵髙柄秦令闗东鼎沸【事见秦纪】今元乂専魏使四方云扰开逆之端起于宋维成祸之末良由刘腾宜枭首洿宫斩骸沈族以明其罪【枭坚尧翻洿哀都翻沈持林翻】太后命发刘腾之墓露散其骨籍没家赀尽杀其养子以子熙为中书舍人子熙麒麟之孙也【韩麒麟见一百三十五卷齐武帝永明元年】初宋维父弁常曰维性疎险必败吾家李崇郭祚游肇亦曰伯绪凶疎【宋维字伯绪败补迈翻】终倾宋氏若得杀身幸矣维阿附元乂超迁至洛州刺史【魏初置洛州于洛阳荆州于上洛太和迁洛以洛州为司州又置荆州于穰城以上洛之荆州为洛州领上洛上庸魏兴始平苌和郡】至是除名寻赐死乂之解领军也太后以乂党与尚彊未可猝制乃以侯刚代乂为领军以安其意寻出刚为冀州刺史加仪同三司未至州黜为征虏将军卒于家【卒子恤翻】太后欲杀贾粲以乂党多恐惊动内外乃出粲为济州刺史【济子礼翻】寻追杀之籍没其家唯乂以妹夫未忍行诛先是给事黄门侍郎元顺以刚直忤乂意【先悉荐翻忤五故翻】出为齐州刺史太后征还为侍中侍坐于太后【坐徂卧翻】乂妻在太后侧顺指之曰陛下奈何以一妹之故不正元乂之罪使天下不得伸其寃愤太后嘿然顺澄之子也【任城王云及澄魏宗室之贤王也】它日太后从容谓侍臣曰【从千容翻】刘腾元乂昔尝邀朕求铁劵冀得不死朕赖不与韩子熙曰事闗生杀岂系铁劵且陛下昔虽不与何解今日不杀太后怃然【怃罔甫翻朱元晦曰怃然犹怅然】未几有告乂及弟谋诱六镇降戸反于定州又招鲁阳诸蛮侵扰伊阙【伊阙在河南新城县界隋开皇初改新城县为伊阙县几居岂翻降戸江翻】欲为内应得其手书太后犹未忍杀之羣臣固执不已魏主亦以为言太后乃从之赐乂及弟死于家犹赠乂骠骑大将军仪同三司尚书令【骠匹妙翻骑奇寄翻】江阳王继废于家病卒前幽州刺史卢同坐乂党除名【去年同为幽州刺史】太后颇事妆饰数出游幸元顺面谏曰礼妇人夫没自称未亡人首去珠玉【数所角翻去羌吕翻】衣不文采陛下母临天下年垂不惑【四十而不惑】修饰过甚何以仪刑后世太后慙而还宫召顺责之曰千里相征岂欲众中见辱耶顺曰陛下不畏天下之笑而耻臣之一言乎顺与穆绍同直顺因醉入其寝所绍拥被而起正色让顺曰身二十年侍中与卿先君亟连职事【亟去连翻数数也】纵卿方进用何宜相排突也遂谢事还家诏谕久之乃起初郑羲之兄孙俨为司徒胡国珍行参军私得幸于太后人未之知萧宝寅之西讨以俨为开府属【开府有掾有属】太后再摄政俨请奉使还朝【使疏吏翻朝直遥翻】太后留之拜谏议大夫中书舍人领尝食典御昼夜禁中每休沐太后常遣宦者随之俨见其妻唯得言家事而已中书舍人乐安徐纥粗有文学【粗坐五翻】先以谄事赵修坐徙枹罕【赵修得罪见一百四十五卷天监二年枹音肤】后还复除中书舍人又谄事清河王怿怿死出为鴈门太守还洛复谄事元乂乂败太后以纥为怿所厚复召为中书舍人【复扶又翻】纥又谄事郑俨俨以纥有智数仗为谋主【仗直两翻凭也】纥以俨有内宠倾身承接共相表里势倾内外号为徐郑俨累迁至中书令车骑将军【骑奇寄翻】纥累迁至给事黄门侍郎仍令舍人总摄中书门下之事军国诏令莫不由之纥有机辩彊力终日治事畧无休息不以为劳【治直之翻】时有急诏令数吏执笔或行或卧人别占之【占口占也】造次俱成【造七到翻】不失事理【人必小有才也然后能迎世取宠以窃一时之权朱异徐纥是也】然无经国大体専好小数见人矫为恭谨逺近辐凑附之【为尔朱荣讨徐郑张本好呼到翻】给事黄门侍郎袁飜李神轨皆领中书舍人为太后所信任时人云神轨亦得幸于太后众莫能明也神轨求婚于散骑常侍卢义僖义僖不许黄门侍郎王诵谓义僖曰昔人不以一女易众男【引乐广事事见八十五卷晋惠帝太安二年】卿岂易之邪义僖曰所以不从者正为此耳【为于伪翻】从之恐祸大而速诵乃坚握义僖手曰我闻有命不敢以告人【诗唐国风扬之水之辞也】女遂适他族临婚之夕太后遣中使宣勅停之内外惶怖义僖夷然自若【使疏吏翻怖普布翻】神轨崇之子义僖度世之孙也【卢度世见宋纪】　胡琛据髙平遣其大将万俟丑奴宿勤明达等冦魏泾州【琛丑林翻将即亮翻万当作万音莫北翻俟渠之翻万俟虏复姓北史曰万俟其先匈奴之别也】将军卢祖迁伊瓮生讨之不克萧宝寅崔延伯既破莫折天生引兵会祖迁等于安定甲卒十二万铁马八千军威甚盛丑奴军于安定西北七里时以轻骑挑战【骑奇寄翻挑徒了翻】大兵未交辍委走延伯恃其勇且新有功遂唱议为先驱击之别造大盾内为锁柱使壮士负以趋谓之排城置辎重于中战士在外自安定北縁原北上【盾食尹翻重直用翻上时掌翻】将战有贼数百骑诈持文书云是降簿【言是降人之名籍也降户江翻下同】且乞缓师宝寅延伯未及阅视宿勤明达引兵自东北至降贼自西竞下覆背击之【覆或作腹】延伯上马奋击逐北径抵其营贼皆轻骑延伯军杂步卒战久疲乏贼乗间得入排城延伯遂大败死伤近二万人【间古苋翻近其靳翻】宝寅收众退保安定延伯自耻其败乃缮甲兵募骁勇【骁坚尧翻下同】复自安定西进去贼七里结营【时贼屯安定西彭阬复扶又翻下复还复失同】壬辰不告宝寅独出袭贼大破之俄顷平其数栅贼见军士采掠散乱复还击之魏兵大败延伯中流矢卒士卒死者万余人时大冦未平复失骁将朝野为之忧恐【中竹仲翻卒子恤翻将即亮翻朝直遥翻为于伪翻】于是贼势愈盛而羣臣自外来者太后问之皆言贼弱以求悦媚由是将帅求益兵者往往不与【帅所类翻】五月夷陵烈侯裴邃卒【时邃卒于军中諡法有功安民曰烈秉徳尊业曰烈】邃深沈有思略【沈持林翻思相吏翻】为政寛明将吏爱而惮之壬子以中防军夏侯亶督夀阳诸军事驰驿代邃　益州刺史临汝侯渊猷遣其将樊文炽萧世澄等将兵围魏益州长史和安于小剑魏益州刺史邴蚪遣统军河南胡小虎崔珍宝将兵救之文炽袭破其栅皆擒之使小虎于城下説和安令早降【将即亮翻説式芮翻降戸江翻】小虎遥谓安曰我栅失备为贼所擒观其兵力殊不足言努力坚守魏行台傅梁州援兵已至【魏行台子建傅梁州竖眼】语未终军士以刀敺杀之【敺乌口翻】西南道军司淳于诞引兵救小剑文炽置栅于龙须山上以防归路戊辰诞密募壮士夜登山烧其栅梁军望见归路絶皆忷惧【忷许拱翻】诞乗而击之文炽大败仅以身免虏世澄等将吏十一人斩获万计魏子建以世澄购胡小虎之尸得而之　魏魏昌武康伯李崇卒【魏收地形志魏昌县属中山郡諡法克定祸乱曰武温柔好乐曰康　考异曰魏帝纪在五月戊子按长厯是月乙亥朔无戊子今不书日】　初帝纳东昏侯宠姬吴淑媛【魏文帝置淑媛宋明帝以淑媛为九嫔之首齐梁因之媛于眷翻】七月而生豫章王综宫中多疑之及淑媛宠衰怨望密谓综曰汝七月生儿安得比诸皇子然汝太子次第幸保富贵勿泄也与综相抱而泣综由是自疑昼则谈谑如常【谑近却翻】夜则于静室闭戸披发席藁私于别室祭齐氏七庙又微服至曲阿拜齐太宗陵【齐无太宗当是髙宗】闻俗説割血沥骨渗则为父子【渗所防翻】遂潜发东昏侯冢并自杀一男试之皆验由是常懐异志専伺时变【伺相吏翻】综有勇力能手制奔马轻财好士唯留附身故衣余皆分施【好呼到翻施式豉翻】恒致罄乏屡上便宜求为边任【恒戸登翻上时掌翻】上未之许常于内斋布沙于地终日跣行足下生胝【胝丁尼翻皮厚也】日能行三百里王侯妃主及外人皆知其志而上性严重人莫敢言又使通问于萧宝寅谓之叔父为南兖州刺史不见賔客辞讼隔帘聴之出则垂帷于舆恶人识其面【恶乌路翻】及在彭城魏安丰王延明临淮王彧将兵二万逼彭城【将即亮翻考异曰南史陈庆之云众十万今从梁书】胜负久未决上虑综败没敕综引军还综恐南归不复得至北边【复扶又翻下路复复取同】乃密遣人送降欵于彧魏人皆不之信彧募人入综军验其虚实无敢行者殿中侍御史济隂鹿悆为彧监军【鹿姓也风俗通汉有巴郡太守鹿旗济子礼翻悆羊茹翻】请行曰若综有诚心与之盟约如其诈也何惜一夫时两敌相对内外严固悆单骑间出【骑奇寄翻间古苋翻】径趣彭城【趣七喻翻】为综军所执问其来状悆曰临淮王使我来欲有交易耳时元略已南还综闻之谓成景儁等曰我常疑元略规欲反城【规图也反孚袁翻】将验其虚实故遣左右为略使【使疏吏翻下同】入魏军中呼彼一人今其人果来可遣人诈为略有疾在深室呼至戸外令人言谢之综又遣腹心安定梁话迎悆密以意状语之【意者综欲降之意状者告以诡与成景儁设谋之状语牛倨翻】悆薄暮入城先引见胡龙牙龙牙曰元中山甚欲相见【元略之南奔也梁封为中山王故称之】故遣呼卿又曰安丰临淮将少弱卒【将即亮翻少诗沼翻】规复此城容可得乎悆曰彭城魏之东鄙势在必争得否在天非人所测龙牙曰当如卿言又引见成景儁景儁与坐谓曰卿不为刺客邪悆曰今者奉使欲返命本朝【朝直遥翻】相刺之事更卜后图景儁为设饮食【为于伪翻】乃引至一所诈令一人自室中出为元略致意曰我昔有以南向【有以言有所为也】且遣相呼欲闻乡事晚来疾作不获相见悆曰早奉音防冒险只赴不得瞻见内懐反侧遂辞退诸将竞问魏士马多少悆盛陈有劲兵数十万诸将相谓曰此华辞耳【史记商君曰貌言华也将即亮翻少诗沼翻】悆曰崇朝可验何华之有【郑曰崇朝终朝也】乃遣悆还成景儁送之戏马台【苏轼曰彭城三面阻水楼堞之下以汴泗为池独其南可通军马而戏马台在焉其广百步其髙十仞】北望城壍【壍七艳翻】谓曰险固如此岂魏所能取悆曰攻守在人何论险固悆还于路复与梁话申固盟约【鹿悆既得综之诚欵知魏城之必可取与梁将语率多大言盖其中心喜跃不能自揜于言语之间使梁将有如防骈絺疵之流必能察知其情矣】六月庚辰综与梁话及淮隂苗文宠夜出步投魏军　【考异曰南史综综夜潜与梁话苗宠三骑开北门涉汴河遂奔萧城自称队主见延明而拜延明坐之问其名是不答曰殿下问人有见识者延明召使视之曰豫章王也延明喜下地执其手答其拜送于洛阳按魏书及北史鹿悆皆豫有盟约岂得不知又魏书萧赞作济隂芮文宠北史作济隂苗文宠今从南史】及旦斋内诸閤犹闭不开众莫知所以唯见城外魏军呼曰【呼火故翻】汝豫章王昨夜已来在我军中汝尚何为城中求王不获军遂大溃魏人入彭城乗胜追击复取诸城至宿预而还【还从宣翻又如字下同】将佐士卒死没者什七八唯陈庆之帅所部得还【史言陈庆之临乱能整异于诸将帅读曰率】上闻之惊骇有司奏削综爵土絶属籍更其子直姓悖氏【更工衡翻下更名同】未旬日诏复属籍封直为永新侯【吴立永新县宋属安成郡】西丰侯正徳自魏还【事见上卷四年】志行无悛【行下孟翻悛丑縁翻】多聚亡命夜剽掠于道【剽匹妙翻】以轻车将军从综北伐弃军辄还上积其前后罪恶免官削爵徙临海未至追赦之综至洛阳见魏主还就馆为齐东昏侯举哀服斩衰三年【见贤遍翻为于伪翻衰仓雷翻】太后以下并就馆吊之赏赐礼遇甚厚拜司空封髙平郡公丹杨王更名赞　【考异曰梁书南史皆云改名纉今从魏书北史】以苗文宠梁话皆为光禄大夫封鹿悆为定陶县子除员外散骑常侍综长史济阳江革司马范阳祖暅之皆为魏所虏【散悉亶翻骑奇寄翻济子礼翻暅居邓翻】安丰王延明闻其才名厚遇之革称足疾不拜延明使暅之作欹器漏刻铭革唾骂暅之曰卿荷国厚恩乃为虏立铭【荷下可翻为于伪翻下不为同】孤负朝廷延明闻之令革作大小寺碑　【考异曰南史作丈八寺碑今从梁书】祭彭祖文【彭城大彭氏之墟也故祭之】革辞不为延明将棰之【棰止蘂翻】革厉色曰江革行年六十今日得死为幸誓不为人执笔延明知不可屈乃止日给脱粟饭三升仅全其生而已上密召夏侯亶还使休兵合肥俟淮堰成复进【夏户雅翻复扶又翻】　癸未魏大赦改元孝昌　破六韩拔陵围魏广阳王深于五原军主贺拔胜募二百人开东门出战斩首百余级贼稍退深拔军向朔州胜常为殿【殿丁练翻】云州刺史费穆招抚离散四面拒敌时北境州镇皆没唯云中一城独存【去年李崇使费穆守云中】道路阻絶援军不至粮仗俱尽穆弃城南奔尔朱荣于秀容既而诣阙请罪诏原之长流参军于谨【长流参军主禁防从公府置长流参军小府无长流置禁防参军】言于广阳王深曰今冦盗蠭起未易専用武力胜也谨请奉大王之威命谕以祸福庶几稍可离也【易以豉翻几居依翻】深许之谨兼通诸国语乃单骑诣叛胡营见其酋长开示恩信于是西部铁勒酋长乜列河等将三万余户南诣深降【骑奇寄翻酋慈秋翻长知两翻乜母野翻虏姓也将即亮翻降户江翻】深欲引兵至折敷岭迎之【通典作折敦岭】谨曰破六韩拔陵兵势甚盛闻乜列河等来降必引兵邀之若先据险要未易敌也不若以乜列河饵之而伏兵以待之必可破也深从之拔陵果引兵邀击乜列河尽俘其众伏兵拔陵大败复得乜列河之众而还【复扶又翻下辈复同】柔然头兵可汗大破破六韩拔陵【可从刋入声汗音寒】斩其将孔雀等拔陵避柔然南徙渡河【此河谓北河也】将军李叔仁以拔陵稍偪求援于广阳王深深帅众赴之【帅读曰率】贼前后降附者二十万人深与行台元纂表乞于恒州北别立郡县安置降户随宜赈贷息其乱心魏朝不从【朝直遥翻】诏黄门侍郎杨昱分处之冀定瀛三州就食【处昌吕翻】深谓纂曰此辈复为乞活矣【乞活事见八十六卷晋惠帝光熙元年按系年图书是年蠕蠕杀破六韩拔陵通鉴明年书拔陵遣费律诱斩胡琛】　秋七月壬戌大赦　八月魏柔镇民杜洛周聚众反于上谷改元真王攻没郡县髙欢蔡儁尉景及段荣安定彭乐皆从之洛周围魏燕州刺史博陵崔秉【燕因肩翻】九月丙辰魏以幽州刺史常景兼尚书为行台与幽州都督元谭讨之景爽之孙也【魏之儒风振于常爽】自卢龙塞至军都闗皆置兵守险谭屯居庸闗【卢龙闗在辽西肥如县唐改肥如为卢龙县杜佑曰卢龙塞在平州卢龙县城西北二百里军都闗在燕郡军都县唐志曰幽州昌平县北十五里有军都陉西北三十五里有纳疑闗即居庸故闗亦谓之军都闗考之汉志上谷郡有军都居庸两县盖各县有闗凡此屯守皆以防杜洛周水经注居庸闗在上谷沮阳城东南六十里军都闗在居庸山南】　冬十月吐谷浑遣兵击赵天安天安降凉州复为魏【去年赵天安以凉州应莫折念生复扶又翻降戸江翻】平西将军髙徽奉使嚈哒还至枹罕【嚈益涉翻哒当割翻又宅轧翻枹音肤】会河州刺史元祚卒【卒子恤翻】前刺史梁钊之子景进引莫折念生兵围其城长史元永等推徽行州事勒兵固守景进亦自行州事徽请兵于吐谷浑吐谷浑救之【吐从暾入声谷音浴】景进败走徽湖之孙也【史述髙徽与髙欢同其所自出】　魏方有事于西北二荆西郢羣蛮皆反防三鵶路【西荆治上洛北荆治襄城西郢治汝南真阳县杜佑曰北荆州今即伊阳县三鵶镇在今汝州鲁阳县西南十九里名髙平城古绕角城在县东南又云百里山在邓州向城县北是三鵶之第一鵶又北分岭山北即三鵶之第二鵶其第三鵶入汝州鲁山县界断丁管翻】杀都督冦掠北至襄城汝水有冉氏向氏田氏种落最盛【三姓盖皆居汝源种章勇翻】其余大者万家小者千室各称王侯屯据险要道路不通十二月壬午魏主下诏曰朕将亲御六师扫荡逋秽令先讨荆蛮疆理南服时羣蛮引梁将曹义宗等围魏荆州【此荆州治穰城将即亮翻】魏都督崔暹将兵数万救之至鲁阳不敢进魏更以临淮王彧为征南大将军将兵讨鲁阳蛮【更工衡翻】司空长史辛雄为行台左丞东趣叶城【叶城时为襄州治所此即汉南阳郡之叶县城也趣七喻翻叶式涉翻】别遣征虏将军裴衍恒农太守京兆王罴【恒户登翻　考异曰周书罴罴未尝为恒农太守今从魏书】将兵一万自武闗出通三鵶路以救荆州衍等未至彧军已屯汝上【汝上汝水之上也】州郡被蛮冦者争来请救彧以处分道别不欲应之【被皮义翻处昌吕翻分扶问翻】辛雄曰今裴衍未至王士众已集蛮左唐突【自宋以来豫部诸蛮率谓之蛮左所置蛮郡谓之左郡】挠乱近畿【挠呼髙翻扰也】王秉麾阃外见可而进何论别道彧恐后有得失之责邀雄符下【符尚书行台符也下遐稼翻】雄以羣蛮闻魏主将自出心必震动可乗势破也遂符彧军令速赴击羣蛮闻之果散走魏主欲自出讨贼中书令袁飜谏而止辛雄自军中上疏曰凡人所以临陈忘身触白刃而不惮者一求荣名二贪重赏三畏刑罚四避祸难【陈读曰阵难乃旦翻】非此数者虽圣王不能使其臣慈父不能厉其子矣明主深知其情故赏必行罚必信使亲疎贵贱勇怯贤愚闻钟鼓之声见旌旗之列莫不奋激竞赴敌场岂懕久生而乐速死哉【懕与厌同乐音洛】利害悬于前欲罢不能耳自秦陇逆节蛮左乱常己歴数载【载子亥翻】三方之师败多胜少迹其所由不明赏罚之故也【三方之师谓西讨秦陇北御边镇南击蛮左也】陛下虽降明诏赏不移时然将士之勲歴稔不决【歴稔犹言歴年一年五谷一稔故以年为稔】亡军之卒晏然在家是使节士无所劝慕庸人无所畏慑【慑之涉翻】进而击贼死交而赏赊【赊逺也】退而逃散身全而无罪此其所以望敌奔沮不肯尽力者也陛下诚能号令必信赏罚必行则军威必张盗贼必息矣疏奏不省【省悉景翻】曹义宗等取顺阳马圈【圈求逺翻】与裴衍等战于淅阳【汉农郡有析县晋分属顺阳郡元魏置淅阳郡以其地在淅水之阳也即隋唐南乡内乡二县之地】义宗等败退衍等复取顺阳进围马圈洛州刺史董绍以马圈城坚衍等粮少上书言其必败未几义宗击衍等破之复取顺阳【复扶又翻少诗沼翻上时掌翻几居岂翻】魏以王罴为荆州刺史　邵陵王纶摄南徐州事在州喜怒不恒肆行非法遨游市里问卖防者曰刺史何如对言躁虐纶怒令吞防而死【防与鱓同音市演翻鱓鱼似蛇今江东沟港皆有之躁则到翻】百姓惶骇道路以目【道路相逢者但以目相视而不敢言】尝逢丧车夺孝子服而着之【着则略翻】匍匐号叫【号户刀翻下悲号同】籖帅惧罪密以闻上始严责纶而不能改于是遣代纶悖慢逾甚【帅所类翻悖蒲内翻又蒲没翻】乃取一老翁短瘦类上者加以衮冕置之髙坐朝以为君自陈无罪使就坐剥褫【坐徂卧翻朝直遥翻禠敕豸翻】捶之于庭又作新棺贮司马崔会意以轜车挽歌为送之法【捶止药翻贮丁吕翻轜音而丧车也庄子曰绋讴所生必于斥苦绋讴挽歌也左传公孙夏使其徒歌虞殡杜预注曰虞殡送歌曲田横之死其徒有蒿里薤露之歌搜神记曰挽歌丧家之乐执绋者相和之声】使妪乗车悲号【妪威遇翻】会意不能堪轻骑还都以闻上恐其奔逸以禁兵取之将于狱赐尽太子统流涕固谏得免戊子免纶官削爵土　魏山胡刘蠡升反自称天子置百官【山胡即汾州之稽胡】　初敕勒酋长斛律金事懐朔镇将杨钧为军主行兵用匈奴法望尘知马步多少嗅地知军逺近【酋慈秋翻长知两翻将即亮翻少诗沼翻嗅许敕翻】及破六韩拔陵反金拥众归之拔陵署金为王既而知拔陵终无所成乃诣云州降仍稍引其众南出黄堆【水经注桑干水与武周水合而东南流屈迳黄堆南又东南流迳桑干郡北】为杜洛周所破脱身归尔朱荣荣以为别将













　　资治通鉴卷一百五十
　　钦定四库全书
　　资治通鉴卷一百五十一　宋　司马光　撰
　　胡三省　音注
　　梁纪七【起柔兆敦牂尽彊圉协洽凡二年】
　　髙祖武皇帝七
　　普通七年春正月辛丑朔大赦　壬子魏以汝南王悦领太尉　魏安州石离宂城斛盐三戍兵反应杜洛周众合二万洛周自松岍赴之【水经注大榆河出御夷镇北塞中南流迳密云戊西又南流迳孔山西又歴密云戍东右合孟广水水西迳孔山南上有洞宂开明故谓之孔山大榆河又东南流白杨泉水注之水北白杨溪望离石大榆河又东南流出峡迳安州旧渔阳郡之滑盐县南世谓之斛盐城西北去御夷镇二百里岍轻烟翻或曰岍字之误也读作陉唐志营州西北百里曰松陉岭】行台常景使别将崔仲哲屯军都闗以邀之【将即亮翻】仲哲战没元谭军夜溃【元谭军于居庸闗见上卷上年】魏以别将李琚代谭为都督仲哲秉之子也【崔秉时为燕州刺史】　初魏广阳王深通于城阳王徽之妃徽为尚书令为胡太后所信任会恒州人请深为刺史徽言深心不可测及杜洛周反五原降户在恒州者谋奉深为主深惧上书求还洛阳【时深军于朔州恒户登翻降户江翻上时掌翻】魏以左卫将军杨津代深为北道大都督诏深为吏部尚书徽长夀之子也【长夀景穆子也】五原降户鲜于修礼等帅北镇流民反于定州之左城【按杨津左城当在博陵界又水经注中山唐县有左人城帅读曰率】改元鲁兴引兵向州城州兵御之不利杨津至灵丘【灵丘县汉属代郡唐为蔚州】闻定州危迫引兵救之入据州城修礼至津欲出击之长史许被不聴津手剑击　【手首又翻此以记檀弓子手弓释之为据】被走得免津开门出战斩首数百贼退人心少安【少诗沼翻】诏寻以津为定安州刺史兼北道行台魏以扬州刺史长孙稚为大都督北讨诸军事与河间王琛共讨修礼【长知两翻琛丑林翻】　二月甲戌北伐众军解严　魏西部敕勒斛律洛阳反于桑干西【干音干】与费也头牧子相连结三月甲寅游击将军尔朱荣击破洛阳于深井牧子于河西【北河之西】　夏四月乙酉临川靖惠王宏卒　魏大赦　癸巳魏以侍中车骑大将军城阳王徽为仪同三司【骑奇寄翻】徽与给事黄门侍郎徐纥共毁侍中元顺于太后出为防军将军太常卿顺奉辞于西游园纥侍侧顺指之谓太后曰此魏之宰噽【宰噽吴太宰噽也好谗吴王夫差信而任之以至亡国噽匹鄙翻】魏国不亡此终不死纥胁肩而出【朱元晦曰胁肩竦体也小人侧媚之态】顺抗声叱之曰尔刀笔小才止堪供几案之用岂应污辱门下斁我彞伦【污乌故翻斁多路翻败也】因振衣而起太后黙然　魏朔州城民鲜于阿胡等据城反【阿从安入声】　杜洛周南出钞掠蓟城魏常景遣统军梁仲礼击破之丁未都督李琚与洛周战于蓟城之北败没常景帅众拒之洛周引还上谷【钞楚交翻蓟音计帅读曰率】　长孙稚行至邺诏解大都督以河间王琛代之稚上言向与琛同在淮南琛败臣全【谓为裴邃所败事见上卷上年】遂成私隙今难以受其节度魏朝不聴【朝直遥翻】前至呼沱稚未欲战琛不从鲜于修礼邀击稚于五鹿【杜预曰阳平元城县东有五鹿即沙鹿也按呼沱不至元城界此别有五鹿非左氏所谓五鹿也沱徒河翻】琛不赴救稚军大败稚琛并坐除名　五月丁未魏主下诏将北讨内外戒严既而不行　衡州刺史元畧自至江南晨夕哭泣常如居丧及魏元乂死【乂死见上卷上年丧息亦翻】胡太后欲召之知畧因刁双获免【事见一百四十九卷普通兀年】征双为光禄大夫遣江革祖暅之南还以求略【江革祖暅之没魏见上卷上年暅古邓翻】上备礼遣之宠赠甚厚畧始济淮魏拜畧为侍中赐爵义阳王以司马始賔为给事中栗法光为本县令刁昌为东平太守刁双为西兖州刺史凡畧所过一飱一宿皆赏之【畧来奔见一百四十九卷元年栗法光屯留人魏孝昌十年置西兖州于定陶领沛济隂二郡是年则孝旻一年也】　魏以丞相髙阳王雍为大司马复以广阳王深为大都督讨鲜于修礼【复扶又翻】章武王融为左都督裴衍为右都督并受深节度深以其子自随城阳王徽言于太后曰广阳王携其爱子握兵在外将有异志乃敕融衍潜为之备【疑则勿任任则勿疑既以深为大督而又使小督备之何以责其殄冦乎】融衍以敕示深深惧事无大小不敢自决太后使问其故对曰徽衔臣次骨【李奇曰次骨者言深刻至骨】臣疏逺在外徽之构臣无所不为自徽执政以来臣所表请多不从允徽非但害臣而已从臣将士有勲劳者皆见排抑不得比它军仍深被憎嫉或因其有罪加以深文至于殊死以是从臣行者莫不悚惧有言臣善者视之如仇讐言臣恶者待之如亲戚徽居中用事朝夕欲陷臣于不测之诛臣何以自安陛下若使徽出临外州臣无内顾之忧庶可以毕命贼庭展其忠力太后不聴【为深死于盗手张本】徽与中书舍人郑俨等更相阿党【更工衡翻】外似柔谨内实忌克赏罚任情魏政由是愈乱　戊申魏燕州刺史崔秉帅众弃城奔定州【燕州自去年八月为杜洛周所围燕因肩翻】　乙丑魏以安西将军宗正珍孙为都督【宗正复姓汉楚元王交之子郢客孙徳世为宗正子孙因以为氏】讨汾州反胡【讨刘蠡升也】　六月魏绛蜀陈双炽聚众反【蜀人徙居绛都者谓之绛蜀绛县汉晋属河东郡元魏分置绛郡魏收志郡属东雍州】自号始建王魏以假镇西将军长孙稚为讨蜀都督　【考异曰费穆穆为都督平绛蜀不应有两都督今从帝纪】别将河东薛修义轻骑诣双炽垒下晓以利害双炽即降诏以修义为龙门镇将【此龙门在河东北屈县西魏世祖神防元年禽赫连昌改北屈为禽昌县将即亮翻降户江翻】　丙子魏徙义阳王略为东平王顷之迁大将军尚书令为胡太后所委任与城阳王徽相埒【埒力辍翻】然徐郑用事略亦不敢违也【魏当时宗室畧其巨擘也史言其居淫昏之朝不能矫正】　杜洛周遣都督王曹纥真等将兵掠蓟南【时杜洛周葛荣等作乱其军中将领无不加以王爵曹纥真以都督加王号故曰都督王】秋七月丙午行台常景遣都督于荣等击之于栗园【栗园当在范阳固安县界固安之栗天下称之】大破之斩曹纥真及将卒三千余级洛周帅众南趣范阳【范阳县前汉属涿郡后汉章帝改涿郡为范阳郡帅读曰率趣七喻翻】景与荣等又破之　魏仆射元纂以行台镇恒州鲜于阿胡拥朔州流民冦恒州戊申陷平城纂奔冀州【恒州治平城平城魏之故都亦陷于贼其不竞甚矣恒户登翻】　上闻淮堰水盛夀阳城几没【观此盖淮堰复成也】复遣郢州刺史元树等自北道攻黎浆豫州刺史夏侯亶等自南道攻夀阳【复扶又翻下荣复同】　八月癸巳贼帅元洪业斩鲜于修礼请降于魏【帅所类翻降户江翻】贼党葛荣复杀洪业自立　【考异曰北史广阳王深云深以兵士频经退散人无鬭情连营转栅日行十里行达交津隔水而陈贼修礼常与葛荣谋后稍信朔州人毛普贤荣常衔之普贤昔为深统军及在交津深使人谕之普贤乃有降意又使録事参军元晏説贼程杀鬼果相猜贰荣遂杀普贤修礼而自立与魏帝纪全殊又其语杂乱难晓今从帝纪】　魏安北将军都督恒朔讨虏诸军事尔朱荣过肆州肆州刺史尉庆賔忌之据城不出【尉纡勿翻】荣怒举兵袭肆州执庆賔还秀容署其从叔羽生为刺史魏朝不能制【此时尔朱荣已有无魏之心矣从才用翻朝直遥翻】初贺拔允及弟胜岳从元纂在恒州平城之陷也允兄弟相失岳奔尔朱荣胜奔肆州荣克肆州得胜大喜曰得卿兄弟天下不足平也以为别将【将即亮翻】军中大事多与之谋　九月己酉鄱阳忠烈王恢卒葛荣既得杜洛周之众【魏主武泰元年葛荣方并杜洛周此得鲜于修礼之众也】北趣瀛州【趣七喻翻】魏广阳忠武王深自交津引兵蹑之【水经注漳水过武安县东清水自涉县东南来注之世谓决入之所为交漳口】辛亥荣至白牛逻【据魏纪白牛逻在髙阳博野县逻郎佐翻】轻骑掩击章武庄武王融杀之荣自称天子国号齐改元广安深闻融败停车不进侍中元晏密言于太后曰广阳王盘桓不进坐图非望有于谨者智略过人为其谋主风尘之际恐非陛下之纯臣也太后深然之诏牓尚书省门募能获谨者有重赏谨闻之谓深曰今女主临朝【朝直遥翻】信用谗佞茍不明白殿下素心恐祸至无日谨请束身诣阙归罪有司遂径诣牓下自称于谨有司以闻太后引见大怒【见贤遍翻】谨备论深忠欵兼陈停车之状太后意解遂舍之深引军还趣定州【趣七喻翻】定州刺史杨津亦疑深有异志深闻之止于州南佛寺经二日深召都督毛諡等数人交臂为约危难之际期相拯恤【諡神至翻难乃旦翻】諡愈疑之密告津云深谋不轨津遣諡讨深深走出諡呼噪逐深深与左右闲行至博陵界【闲古苋翻汉桓帝置博陵郡元魏属定州】逢葛荣游骑劫之诣荣【骑奇寄翻】贼徒见深颇有喜者荣新立恶之【恐其徒有欲奉深为主者故恶之恶乌路翻】遂杀深城阳王徽诬深降贼録其妻子【降户江翻】深府佐宋游道为之诉理乃得释游道繇之孙也【宋繇事西梁李氏李灭事沮渠氏沮渠灭入魏为于伪翻】　甲申魏行台常景破杜洛周斩其武川王贺拔文兴等捕虏四百人　就徳兴陷魏平州杀刺史王买奴【魏平州治肥如即唐平州卢龙县地】　天水民吕伯度本莫折念生之党也后更据显亲以拒念生【汉光武置显亲侯国以封窦友以其兄融以河西归附且以显其孝文窦后之亲也属汉阳郡后魏属天水郡至唐时秦州成纪县治显亲川】已而不胜亡归胡琛【琛丑林翻】琛以为大都督秦王资以士马使击念生伯度屡破念生军复据显亲【复扶又翻下生复同】乃叛琛东引魏军念生窘迫乞降于萧宝寅【窘渠陨翻】宝寅使行台左丞崔士和据秦州魏以伯度为泾州刺史封平秦郡公【魏大延二年置平秦郡于雍县属岐州】大都督元修义停军陇口久不进【陇口陇坻之口】念生复反执士和送胡琛于道杀之久之伯度为万俟丑奴所杀【万莫北翻俟渠之翻】贼势益盛宝寅不能制胡琛与莫折念生交通事破六韩拔陵浸慢【琛应拔陵见上卷五年】拔陵遣其臣费律至髙平诱琛斩之【诱音酉】丑奴尽并其众　冬十一月庚辰大赦　丁贵嫔卒太子水浆不入口【太子统丁贵妃所生也卒子恤翻】上使谓之曰毁不灭性【引孝经孔子之言】况我在邪乃进粥数合【合古沓翻汉志曰十龠为合合者龠之量也】太子体素肥壮腰带十围至是减削过半【过工禾翻】夏侯亶等军入魏境所向皆下辛巳魏扬州刺史李宪以夀阳降【降户江翻下同】宣猛将军陈庆之入据其城凡降城五十二获男女七万五千口丁亥纵李宪还魏复以夀阳为豫州【自宋以来以夀阳为豫州裴叔业叛齐降魏魏以夀阳为扬州复汉魏之旧也今复以夀阳为豫州复宋齐之旧也复以扶又翻又如字】改合肥为南豫州【天监五年徙豫州治合肥】以夏侯亶为豫南豫二州刺史夀阳久罹兵革民多离散亶轻刑薄赋务农省役顷之民户充复　杜洛周围范阳戊戌民执魏幽州刺史王延年行台常景送洛周开门纳之【常景击杜洛周数战数胜而终于为虏者民乐于从乱而疾视其上也】　魏齐州平原民刘树等反【宋武帝侨置平原郡于梁邹属冀州后入于魏改冀州为齐州平原为东平原郡】攻陷郡县频败州军刺史元欣以平原房士达为将讨平之【败补迈翻将即亮翻】　曹义宗据穰城以逼新野【穰人羊翻】魏遣都督魏承祖及尚书左丞南道行台辛纂救之【考异曰梁书此年冬新野降魏书肃宗崩后新野犹在恐梁书误盖梁自前年攻新野此年魏使魏承祖救】
　　【之也又周于谨云孝昌二年与辛纂讨义宗今以为据】义宗战不利不敢进纂雄之从父兄也　魏盗贼日滋征讨不息国用耗竭豫征六年租调犹不足【调徒吊翻】乃罢百官所给酒肉又税入市者人一钱及邸店皆有税百姓嗟怨吏部郎中辛雄上疏以为华夷之民相聚为乱岂有余憾哉正以守令不得其人【守式又翻】百姓不堪其命故也宜及此时早加慰抚但郡县选举由来共轻贵游儁才莫肯居此宜改其弊分郡县为三等清官选补之法妙尽才望如不可并后地先才不得拘以停年【地门地也崔亮制停年格见一百四十九卷天监十八年后先并去声】三载黜陟【载子亥翻】有称职者补在京名官【称尺证翻】如不歴守令不得为内职则人思自勉枉屈可申彊暴自息矣不聴
　　大通元年【是年三月方改元大通】春正月乙丑以尚书左仆射徐勉为仆射【时右仆射缺故左仆射止为仆射】　辛未上祀南郊　甲戌魏以司空皇甫度为司徒仪同三司萧宝寅为司空魏分定相二州四郡置殷州【按魏收志殷州止领赵郡钜鹿南钜鹿三郡盖初置时兼领相州之广宗郡也殷州治广阿刘昫曰北齐改为赵州隋改广阿为大陆唐武徳四年改为象城天宝二年改为昭庆以有建初启运二陵也宋开宝五年改昭庆为隆平熙宁六年省隆平县为隆平镇入临城县相息亮翻】以北道行台博陵崔楷为刺史楷表称州今新立尺刃斗粮皆所未有乞资以兵粮诏付外量闻【使量计合给兵量之数以闻也量音良】竟无所给或劝楷留家单骑之官【骑奇寄翻】楷曰吾闻食人之禄者忧人之忧若吾独往则将士谁肯固志哉遂举家之官葛荣逼州城或劝减弱小以避之楷遣幼子及一女夜出既而悔之曰人谓吾心不固亏忠而全爱也遂命追还贼至彊弱相悬又无守御之具楷抚勉将士以拒之莫不争奋皆曰崔公尚不惜百口吾属何爱一身连战不息死者相枕【枕职任翻】终无叛志辛未城陷楷执节不屈荣杀之【藩翰之任保境安民上也全城却敌次也死于城郭岂得己哉崔楷阖家并命其志节有可怜矣上之人实有罪焉】遂围冀州　萧宝寅出兵累年将士疲弊秦贼击之宝寅大败于泾州收散兵万余人屯逍遥园东秦州刺史潘义渊以汧城降贼【秦州既为贼所据魏置东秦州于陇东郡治汧城即隋唐之汧源县也将即亮翻汧口坚翻降户江翻】莫折念生进逼岐州城人执刺史魏兰根应之豳州刺史毕祖晖战没行台辛深弃城走【弃豳州城也】北海王颢军亦败贼帅胡引祖据北华州【引祖恐当作祖魏孝文帝太和十五年置东秦州于杏城后改为北华州领中部敷城郡帅所类翻华戸化翻】叱干麒麟据豳州以应天生【叱干虏复姓】闗中大扰雍州刺史杨椿募兵得七千余人帅以拒守【雍于用翻帅读曰率】诏加椿侍中兼尚书右仆射为行台节度闗西诸将北地功曹毛鸿賔引贼抄掠渭北【抄楚交翻】雍州録事参军杨侃将兵三千掩击之鸿賔惧请讨贼自効遂擒送宿勤乌过仁乌过仁者明达之兄子也莫折天生乗胜冦雍州　【考异曰羊侃作莫遮今从魏书】萧宝寅部将羊侃隠身堑中射之应而毙【堑七艳翻射而亦翻】其众遂溃侃祉之子也　魏右民郎阳平路思令上疏【晋武帝置尚书右民郎】以为师出有功在于将帅得其人则六合唾掌可清【人欲举手有为先唾其掌六合天地东西南北也唾掌可清言其易也唾汤卧翻口液也】失其人则三河方为战地【此指汉三河之地为言魏都洛阳三河则畿甸也】窃以比年将帅多宠贵子孙衔杯跃马志逸气浮轩眉扼腕以攻战自许及临大敌忧怖交懐雄图鋭气一朝顿尽乃令羸弱在前以当冦彊壮居后以卫身兼复器械不精进止无节以当负险之众敌数战之虏【腕乌贯翻怖普布翻羸伦为翻比毗至翻复扶又翻下复疑同数所角翻】欲其不败岂可得哉是以兵知必败始集而先逃将帅畏敌迁延而不进国家谓官爵未满屡加宠命复疑赏赉之轻日散金帛帑藏空竭民财殚尽【帑它朗翻藏徂浪翻】遂使贼徒益甚生民雕弊凡以此也夫徳可感义夫恩可劝死士今若黜陟幽明赏罚善恶简练士卒缮修器械先遣辩士晓以祸福如其不悛以顺讨逆【悛丑縁翻】如此则何异厉萧斧而伐朝菌【战国时雍门周有是言荘子曰朝菌不知晦朔音义云菌大芝也天隂生粪土见日则死梁简文云菌欻生之芝也音其陨翻】鼓洪炉而燎毛发哉弗聴　戊子魏以皇甫度为太尉　己丑魏主以四方未平诏内外戒严将亲出讨竟亦不行　谯州刺史湛僧智围魏东豫州【姓谱湛丈减翻姓也后汉有大司农湛重帝置谯州治新昌城领新昌髙塘临徐南梁郡五代志江都郡清流县郡置新昌郡　考异曰魏帝纪及曹世表作湛僧今从梁夏侯防】将军彭羣王辩围琅邪魏敕青南青二州救琅邪【魏青州领齐北海乐安勃海髙阳河间乐陵郡南青州当又置于其南】司州刺史夏侯防帅壮武将军裴之礼等出义阳道攻魏平静穆陵隂山三闗皆克之【水经注木陵闗在黄武山东北晋西阳城西南帅读曰率下同】防亶之弟之礼邃之子也　魏东清河郡山贼羣起诏以齐州长史房景伯为东清河太守【宋武帝侨置清河郡于盘阳属冀州后入于魏为东清河郡属齐州五代志齐州长山县清河平原二郡并入焉】郡民刘简虎尝无礼于景伯举家亡去景伯穷捕禽之署其子为西曹掾令谕山贼贼以景伯不念旧恶皆相帅出降【掾俞绢翻降戸江翻】景伯母崔氏通经有明识贝丘妇人列其子不孝【贝丘侨县亦宋武帝置属清河郡五代志齐州淄川县旧曰贝丘置东清河郡按前注所谓清河郡置于盘阳者据魏收地形志宋郡也五代志长山之清河平原双头郡也房景伯所守者贝丘之东清河也】景伯以白其母母曰吾闻闻名不如见面山民未知礼义何足深责乃召其母与之对榻共食使其子侍立堂下观景伯供食未旬日悔过求还崔氏曰此虽面慙其心未也且置之凡二十余日其子叩头流血母涕泣乞还然后聴之卒以孝闻【卒子恤翻】景伯法夀之族子也【房法夀见一百三十二卷宋明帝泰始三年】二月秦贼据魏潼闗【出萧寳寅之后】　庚申魏东郡民赵显
　　徳反杀太守裴烟自号都督【魏东郡治滑台城属西兖州烟俗烟字】　将军成景儁攻魏彭城魏以前荆州刺史崔孝芬为徐州行台以御之先是孝芬坐元乂党与卢同等俱除名【卢同除名见上卷普通六年先悉荐翻】及将赴徐州入辞太后太后谓孝芬曰我与卿姻戚【时太后为魏主纳孝芬女为世妇故云然】奈何内头元乂车中称此老妪会须去之【妪威遇翻去羌吕翻】孝芬曰臣防国厚恩实无斯语假令有之谁能得闻若有闻者此于元乂亲密过臣逺矣太后意解怅然有愧色景儁欲堰泗水以灌彭城孝芬与都督李叔仁等击之景儁遁还　三月甲子魏主诏将西讨中外戒严会秦贼西走复得潼闗【复扶又翻】戊辰诏回驾北讨其实皆不行　葛荣久围信都魏以金紫光禄大夫源子邕为北讨大都督以救之初上作同泰寺又开大通门以对之取其反语相协【同泰反为大大通反为同是反语相协也反音翻】上晨夕幸寺皆出入是门辛未上幸寺舍身甲戌还宫大赦改元【改是年为大通元年】　魏齐州广川民刘钧聚众反【宋武帝侨置广川郡属冀州入魏属齐州五代志齐州长山县旧曰武彊置广川郡】自署大行台清河民房项自署大都督屯据昌国城【魏收志东清河郡武城县有昌国城】　夏四月魏将元斌之讨东郡斩赵显徳【将即亮翻】　己酉柔然头兵可汗遣使入贡于魏【可从刋入声汗音寒使防吏翻】且请讨羣贼魏人畏其反覆诏以盛暑且俟后敕魏萧寳寅之败也有司处以死刑诏免为庶人雍州刺史杨椿有疾求解复以宝寅为都督雍泾等四州诸军事征西将军雍州刺史开府仪同三司西讨大都督自闗以西皆受节度【处昌吕翻复扶又翻雍于用翻】椿还乡里【杨椿世居华隂】其子昱将适洛阳椿谓之曰当今雍州刺史亦无逾于宝寅者但其上佐朝廷应遣心膂重臣何得任其牒用此乃圣朝百虑之一失也【朝直遥翻】且宝寅不借刺史为荣吾观其得州喜悦特甚至于赏罚云为不依常宪恐有异心汝今赴京师当以吾此意启二圣【二圣谓胡太后魏主】并白宰辅更遣长史司马防城都督欲安关中正须三人耳如其不遣必成深忧昱面启魏主及太后皆不聴【是后宝寅以闗中叛魏如杨椿所料】　五月丙寅成景儁攻魏临潼竹邑拔之【魏置临潼郡治临潼城据水经城临潼水故名竹邑即汉沛郡之竹县也魏为南济隂郡治所五代志下邳郡夏丘县旧置临潼郡彭城郡符离县隋废竹邑入焉宋白曰符离县朝斛城西南七十里有竹邑城】东宫直閤兰钦攻魏萧城厥固拔之【东宫亦有直閤将军魏收志魏沛郡治萧县黄阳城又领内相县有厥城领内犹言管内也】钦斩魏将曹龙牙【将即亮翻】六月魏都督李叔仁讨刘钧平之　秋七月魏陈郡
　　民刘获郑辩反于西华【西华县汉属汝南郡晋属颍川郡元魏属陈郡】改元天授与湛僧智通谋【湛僧智时围魏东豫州】魏以行东豫州刺史谯国曹世表为东南道行台以讨之源子恭代世表为东豫州诸将以贼众彊官军弱且皆败散之余不敢战欲保自固世表方病背肿轝出呼统军是云宝【是云姓也魏书官氏志内入诸姓有是云氏】谓曰湛僧智所以敢深入为冦者以获辩皆州民之望为之内应也向闻获引兵欲迎僧智去此八十里今出其不意一战可破获破则僧智自走矣乃选士马付宝暮出城比晓而至【比必利翻及也】击获大破之穷讨余党悉平僧智闻之遁还郑辩与子恭亲旧亡匿子恭所世表集将吏而责子恭收辩斩之　魏相州刺史乐安王鉴与北道都督裴衍共救信都【相息亮翻乐安当作安乐乐音洛】鉴幸魏多故隂有异志遂据邺叛降葛荣【降户江翻下同】己丑魏大赦初侍御史辽东髙道穆奉使相州【使防吏翻下同】前刺史李世哲奢纵不法道穆案之世哲弟神轨用事道穆兄谦之家奴诉良【律禁压良为贱谓本是良民压为奴婢】神轨收谦之系廷尉赦将出神轨启太后先赐谦之死朝士哀之【朝直遥翻】　彭羣王辩围琅邪自夏及秋魏青州刺史彭城王劭遣司马鹿悆南青州刺史胡平遣长史刘仁之将兵击羣辩破之羣战没劭勰之子也【彭城王勰魏之贤王也死于髙肇之谮悆羊茹翻将即亮翻勰音协】　八月魏遣都督源子邕李神轨裴衍攻邺子邕行及汤隂【汤隂县汉属河内郡晋废县其地在汲郡界】安乐王鉴遣弟斌之夜袭子邕营不克子邕乗胜进围邺城丁未拔之斩鉴首洛阳改姓拓拔氏魏因遣子邕裴衍讨葛荣　九月秦州城民杜粲杀莫折念生阖门皆尽粲自行州事南秦州城民辛琛亦自行州事遣使诣萧宝寅请降【琛丑林翻】魏复以宝寅为尚书令还其旧封【寳寅泾州之败免为庶人旧封者宝寅自丹阳郡公徙封梁郡公复扶又翻】　谯州刺史湛僧智围魏东豫州刺史元庆和于广陵【此广陵城在新息县界】魏将军元显伯救之司州刺史夏侯防自武阳引兵助僧智【武阳闗义阳三闗之一也】冬十月防至城下庆和举城降防以让僧智僧智曰庆和欲降公不欲降僧智今往必乖其意且僧智所将应募乌合之人不可御以法公持军素严必无侵暴受降纳附深得其宜防乃登城拔魏帜建梁帜【帜昌志翻】庆和束兵而出吏民安堵获男女四万余口
　　臣光曰湛僧智可谓君子矣忘其积时攻战之劳【湛僧智自是年正月攻围东豫州】以授一朝新至之将知己之短不掩人之长功成不取以济国事忠且无私可谓君子矣
　　元显伯宵遁诸军追之斩获万计诏以僧智领东豫州刺史镇广陵防引军屯安阳【魏收志东豫州汝南郡有安阳县五代志汝南真阳县隋废魏安阳县入焉】遣别将屠楚城【魏收志梁置西楚州于楚城五代志汝南郡城阳县梁置楚州】由是义阳北道遂与魏絶　领军曹仲宗东宫直閤陈庆之攻魏涡阳【涡古禾翻】诏寻阳太守韦放将兵会之魏散骑常侍费穆引兵奄至【散悉亶翻骑奇寄翻】放营垒未立麾下止有二百余人放免胄下马据胡牀处分【胡牀即今之交牀隋恶胡氏改曰交牀今之交倚是也处昌吕翻分扶问翻】士皆殊死战莫不一当百魏兵遂退放叡之子也【梁之将帅韦叡一人而已】魏又遣将军元昭等众五万救涡阳前军至驼涧去涡阳四十里【今自肥河口泝江西上得驼涧滩其滩南对永夀馆北至耶溪】陈庆之欲逆战韦放以魏之前锋必皆轻鋭不如勿击待其来至庆之曰魏兵逺来疲倦去我既逺必不见疑及其未集须挫其气诸君若疑【君或作军】庆之请独取之于是帅麾下二百骑进击破之【帅读曰率骑奇寄翻】魏人惊骇庆之乃还与诸将连营而进背涡阳城与魏军相持【背蒲妹翻】自春至冬数十百战将士疲弊闻魏人欲筑垒于军后曹仲宗等恐腹背受敌议引军还庆之杖节军门曰共来至此涉歴一载【去年庆之入夀阳至此涉歴一年】糜费极多今诸君皆无鬬心唯谋退缩岂是欲立功名直聚为抄暴耳【抄楚交翻】吾闻置兵死地乃可求生【兵法置之死地而后生】须虏大合然后与战审欲班师庆之别有密敕今日犯者当依敕行之仲宗等乃止魏人作十三城欲以控制梁军庆之衔枚夜出陷其四城涡阳城主王纬乞降【纬于贵翻　考异曰魏帝纪九月辛夘东豫州刺史元庆和以城叛梁帝纪十月庚戌魏东豫州刺史元庆和以涡阳内属夏侯防湛僧智围元庆和于广陵庆和请降诏以僧智为东豫州镇广陵韦放普通八年曹仲宗攻涡阳放会之城主王伟降陈庆之大通元年曹仲宗伐涡阳城主王伟降诏以涡阳置西徐州然则广陵涡阳两处两事梁纪庆和涡阳之间或更有脱字耳魏纪九月据闻庆和始叛之时梁纪十月据庆和降欵到日按陈庆之云自春至冬今从梁纪十月为定此别一广陵非南兖州之广陵也王伟当作王纬盖草书之误也】韦放简遣降者三十余人分报魏诸营陈庆之陈其俘馘鼓噪随之九城皆溃追击之俘斩略尽尸咽涡水所降城中男女三万余口　萧宝寅之败于泾州也或劝之归罪洛阳或曰不若留闗中立功自効行台都令史河间冯景曰拥兵不还此罪将大【尚书有都令史故行台亦置之】宝寅不从自念出师累年糜费不赀一旦覆败内不自安魏朝亦疑之【朝直遥翻】中尉郦道元素名严猛司州牧汝南王悦【魏都洛阳置司州】嬖人丘念弄权纵恣道元收念付狱悦请之于胡太后太后欲赦之道元杀之并以劾悦时宝寅反状已露悦乃奏以道元为闗右大使【嬖卑义翻又博计翻劾戸槩翻又戸得翻使疏吏翻】宝寅闻之谓为取已甚惧长安轻薄子弟复劝使举兵【复扶又翻下不复寅复同】宝寅以问河东栁楷楷曰大王齐明帝子天下所属【属之欲翻】今日之举实允人望且謡言鸾生十子九子一子不闗中乱【齐明帝讳鸾宝寅之父也徒玩翻卵壊也周秦以前以乱为治】大王当治闗中何所疑道元至隂盘驿【此隂盘县驿也魏收地形志曰隂盘县本属安定晋属京兆魏真君七年并新丰太和十一年复置隂盘县鸿门戏水正属县界按汉安定郡与京兆相去辽逺中间为冯翊所隔自晋以后所置隂盘县非汉安定之隂盘县地也魏收不深考耳宋白曰京兆昭应县东十三里有故城后汉灵帝末移安定郡隂盘县寄理于此今亦谓之隂盘城后魏太和九年自此复移隂盘县城于今昭应县东三十二里零水西戏水东司马村故城是也】宝寅遣其将郭子恢攻杀之【将即亮翻】收殡其尸表言白贼所害【秦人谓鲜卑为白虏自苻秦之乱鲜卑之种有因而留闗中者是时亦相梃为盗因谓之白贼或曰白贼谓白地之冦也】又上表自理称为杨椿父子所谮宝寅行台郎中武功苏湛卧病在家宝寅令湛从母弟开府属天水姜俭説湛【魏以寳寅为开府故有掾有属从才用翻説式芮翻】曰元略受萧衍防欲见除【略自梁还魏大见宠任故宝寅托以为言子小翻】道元之来事不可测吾不能坐受死亡今须为身计不复作魏臣矣死生荣辱与卿共之湛闻之举声大哭俭遽止之曰何得便尔湛曰我百口今屠灭云何不哭哭数十声徐谓俭曰为我白齐王【宝寅归魏封为齐王故称之为于伪翻下口为同】王本以穷鸟投人赖朝廷假王羽翼荣宠至此属国步多虞【属之欲翻】不能竭忠报徳乃欲乗人间隙【间古苋翻】信惑行路无识之语欲以羸败之兵守闗问鼎【守闗谓宝寅欲守潼闗之险割据闗中问鼎谓欲窥天位成王定鼎于郏鄏三代之世宝也楚庄问鼎之大小轻重欲以兵威胁取之故以谕窥天位者羸伦为翻】今魏徳虽衰天命未改且王之恩义未洽于民但见其败未见有成苏湛不能以百口为王族灭宝寅复使谓曰我救死不得不尔所以不先相白者恐沮吾计耳【沮在吕翻】湛曰凡谋大事当得天下奇才与之从事今但与长安博徒谋之此有成理不【不读曰否】湛恐荆棘必生于斋閤【此亦用伍胥伍被语意】愿赐骸骨归乡里庶得病死下见先人宝寅素重湛且知其不为己用聴还武功甲寅宝寅自称齐帝改元隆绪赦其所部置百官都督长史毛遐【寳寅都督雍泾等四州又为西讨大都督以遐为府长史】鸿賔之兄也与鸿賔帅氐羌起兵于马只栅以拒宝寅【帅读曰率】宝寅遣大将军卢祖迁击之为遐所杀宝寅方祀南郊行即位礼未毕闻败色变不暇整部伍狼狈而归以姜俭为尚书左丞委以心腹文安周惠达为宝寅使在洛阳【文安县前汉属勃海后汉属河间晋置章武郡文安属焉使疏吏翻】有司欲收之惠达逃归长安宝寅以惠达为光禄勲丹阳王萧赞闻宝寅反惧而出走趣白马山【趣七喻翻】至河桥为人所获魏主知其不预谋释而慰之行台郎封伟伯等与闗中豪杰谋举兵诛宝寅事泄而死魏以尚书仆射长孙稚为行台以讨宝寅正平民薛凤贤反【魏收志世祖置太平郡于河东闻喜县孝文太和十八年改曰正平郡属雍雍州领闻喜曲沃二县】宗人薛修义亦聚众河东分据盐池攻围蒲坂东西连结以应宝寅诏都督宗正珍孙讨之　十一月丁夘以防军萧渊藻为北讨都督镇涡阳戊辰以涡阳为西徐州【涡阳魏置谯州梁改为西徐州领南谯汴龙亢靳城颍川临涣防郡涡音戈】　葛荣围信都自春及冬冀州刺史元孚帅励将士昼夜拒守【帅读曰率下同】粮储既竭外无救援己丑城陷荣执孚逐出居民冻死者什六七孚兄祐为防城都督荣大集将士议其生死孚兄弟各自引咎争相为死【为于伪翻】都督潘绍等数百人皆叩头请就法以活使君荣曰此皆魏之忠臣义士于是同禁者五百人皆得免魏以源子邕为冀州刺史将兵讨荣【将即亮翻】裴衍表请同行诏许之子邕上言衍行臣请留臣行请留衍若逼使同行败在旦夕不许十二月戊申行至阳平东北漳水曲荣帅军十万击之子邕衍俱败死相州吏民闻冀州已陷子邕等败人不自保相州刺史恒农李神志气自若【魏显祖讳改农曰恒农相息亮翻恒户登翻】抚勉将士大小致力葛荣尽鋭攻之卒不能克【卒子恤翻】　秦州民骆超杀杜粲请降于魏【杜粲杀莫折念生骆超又杀杜粲羣盗互相屠灭以邀一时之利不足怪也降戸江翻】






　　资治通鉴卷一百五十一
　　钦定四库全书
　　资治通鉴卷一百五十二　宋　司马光　撰
　　胡三省　音注
　　梁纪八【着雍涒滩一年】
　　髙祖武皇帝八
　　大通二年春正月癸亥魏以北海王颢为骠骑大将军开府仪同三司相州刺史【骠匹妙翻骑竒寄翻相息亮翻】　魏北道行台杨津守定州城居鲜于修礼杜洛周之间迭来攻围津蓄薪粮治器械【治直之翻】随机拒击贼不能克津濳使人以铁劵説贼党贼党有应津者遗津书曰贼所以围城正为取北人耳【説式芮翻遗于季翻为于伪翻】城中北人宜尽杀之不然必为患津悉收北人内子城中而不杀众无不感其仁及葛荣代修礼綂众【荣得修礼之众见上卷普通七年】使人説津许以为司徒津斩其使固守三年【普通七年春津守定州至是三年説式芮翻其使防吏翻】杜洛周围之魏不能救津遣其子遁突围出诣柔然头兵可汗求救遁日夜泣请头兵遣其从祖吐豆发帅精骑一万南出前锋至广昌贼塞隘口【广昌县自汉以来属代郡自广昌东南山南出倒马闗至中山上曲阳县闗山险隘实为深峭石嶝逶迤防涂九曲可从刋入声汗音寒从才用翻帅读曰率下同塞悉则翻】柔然遂还乙丑津长史李裔引贼入执津欲烹之既而舍之【史言城无粮援虽善守者不能支乆】瀛州刺史元宁以城降洛周【降户江翻】乙丑魏潘嫔生女胡太后诈言皇子【为后胡后立女张本嫔毗賔翻】丙寅大赦改元武泰　萧寳寅围冯翊未下长孙稚军至恒农【长知两翻恒戸登翻】行台左丞杨侃谓稚曰昔魏武与韩遂马超据潼闗相拒遂超之才非魏武敌也然而胜负乆不决者扼其险要故也【事见六十六卷汉献帝建安十六年】今贼守御已固虽魏武复生无以施其智勇【复扶又翻】不如北取蒲反【此用前汉书地理志蒲反字】度河而西入其腹心【此亦魏武之故智也】置兵死地则华州之围不战自解【五代志冯翊郡后魏置华州华户化翻】潼闗之守必内顾而走支节既解长安可坐取也若愚计可取愿为明公前驱稚曰子之计则善矣然今薛修义围河东薛鳯贤据安邑宗正珍孙守虞坂不得进【水经注曰虞坂即左传所谓颠軨在岩东北十余里东西絶涧于中筑以成道指南北之路谓之軨桥桥之东北有虞原上道东有虞城其城北对长坂二十余里谓之虞坂战国防曰昔骐骥驾盐车上虞坂迁延不能进正此处也坂音反】如何可往侃曰珍孙行陈一夫【行户刚翻陈读曰阵】因縁为将【将即亮翻】可为人使安能使人河东治在蒲反【治谓治所也】西逼河漘【漘船伦翻水厓也上平坦而下水深曰漘】封疆多在郡东修义驱帅士民西围郡城其父母妻子皆留旧村一旦闻官军来至皆有内顾之心必望风自溃矣稚乃使其子子彦与侃帅骑兵自恒农北渡据石锥壁【五代志河东郡虞乡县有石锥山于此筑垒壁也】侃声言今且停此以待步兵且观民情向背命送降名者各自还村俟台军举三烽当亦举烽相应其无应烽者乃贼党也当进击屠之以所获赏军于是村民转相告语【背蒲妹翻语牛倨翻降户江翻下同】虽实未降者亦诈举烽一宿之间火光遍数百里贼围城者不测其故各自散归修义亦逃还与鳯贤俱请降丙子稚克潼闗遂入河东防有诏废盐池税【魏朝盖谓弛盐利以与民可以得民也】稚上表以为盐池天产之货宻迩京畿唯应寳而守之均赡以理今四方多虞府藏罄竭冀定扰攘【冀定二州时为葛荣杜洛周攻围】常调之绢不复可收唯仰府库【藏徂浪翻调徒吊翻复扶又翻仰鱼向翻】有出无入略论盐税一年之中凖绢而言不下三十万匹乃是移冀定二州置于畿甸今若废之事同再失【前此宣武帝用甄琛之言废盐池税已为失计今又废之是为再失】臣前仰违严防不先讨闗贼径解河东者非缓长安而急蒲反一失盐池三军乏食天助大魏兹计不爽【爽乖也】昔髙祖升平之年无所乏少【少诗沼翻】犹创置盐官而加典防非与物竞利恐由利而乱俗也况今国用不足租徴六年之粟调折来歳之资【调徒吊翻折之列翻】此皆夺人私财事不获己臣辄符同监将尉【谓监盐池之将尉也监工衔翻将即亮翻下同】还帅所部依常收税【帅读曰率下同】更听后敕【谓合罢与否更听后畨敕下也】萧寳寅遣其将矦终德击毛遐防郭子恢等屡为魏军所败【败补迈翻下穆败同】终德因其势挫还军袭寳寅至白门【长安城东出北来第三门曰青门意白门即西出南来第三门也】寳寅始觉丁丑与终徳战败擕其妻南阳公主及其少子帅麾下百余骑自后门出奔万俟丑奴【少诗照翻骑竒寄翻万莫北翻俟渠之翻】丑奴以寳寅为太傅二月魏以长孙稚为车骑大将军开府仪同三司雍州刺史尚书仆射西道行台【雍于用翻】羣盗李洪攻烧巩西阙口以东【谓巩县以西伊阙口以东也巩县汉属河南尹晋分属荥阳郡】南结诸蛮魏都督李神轨武卫将军费穆讨之穆败洪于阙口南遂平之　葛荣击杜洛周杀之并其众　魏灵太后再临朝以来【再临朝见一百五十卷普通六年朝直遥翻】嬖幸用事【嬖卑义翻又博计翻】政事纵弛恩威不立盗贼蠭起封疆日蹙【谓秦陇以西冀并以北皆为盗区淮汝沂泗之间皆为梁所侵也】魏肃宗年浸长太后自以所为不谨恐左右闻之于帝凡帝所爱信者太后辄以事去之【长知两翻去吕翻】务为壅蔽不使帝知外事通直散骑常侍昌黎谷士恢有宠于帝使领左右【散悉亶翻骑竒寄翻】太后屡讽之欲用为州士恢懐宠不愿出外太后乃诬以罪而杀之有蜜多道人能胡语帝常置左右太后使人杀之于城南而悬赏购贼由是母子之间嫌隙日深是时车骑将军仪同三司并肆汾广恒云六州讨虏大都督尔朱荣【广当作唐魏收志孝昌中置唐州髙欢建义改唐州曰晋州按尔朱荣时驻兵于晋阳】兵势彊盛魏朝惮之【胡直遥翻】髙欢叚荣尉景蔡儁先在杜洛周党中【髙欢等归杜洛周见一百五十卷普通六年】欲图洛周不果逃奔葛荣又亡归尔朱荣刘贵先在尔朱荣所屡荐欢于荣荣见其憔悴未之奇也【憔而遥翻悴秦醉翻】欢从荣之马廐廐有悍马荣命欢翦之【髦马而鬄落之为翦悍矦旰翻】欢不加羁绊而翦之【马络首曰羁系足曰绊】竟不蹄齧起谓荣曰御恶人亦犹是矣荣奇其言坐欢于牀下屏左右访以时事欢曰文公有马十二谷【荣畜牧蕃庶以谷量马屏必郢翻】色别为羣畜此竟何用也【畜吁玊翻】荣曰但言尔意欢曰今天子闇弱太后淫乱嬖孽擅命朝政不行【孽鱼列翻朝直遥翻】以明公雄武乗时奋发讨郑俨徐纥之罪以清帝侧霸业可举鞭而成此贺六浑之意也【髙欢字贺六浑】荣大悦语自日中至夜半乃出自是每参军谋并州刺史元天穆孤之五世孙也【孤拓防郁律第四子】与荣善荣兄事之荣常与天穆及帐下都督贺防岳宻谋欲举兵入洛内诛嬖幸外清羣盗二人皆劝成之荣上书以山东羣盗方炽【炽尺志翻】冀定覆没官军屡败请遣精骑三千东援相州【骑竒寄翻相息亮翻】太后疑之报以念生枭戮寳寅就擒丑奴请降闗陇已定费穆大破羣蛮绛蜀渐平又北海王颢帅众二万出镇相州不须出兵【枭坚尧翻降户江翻帅读曰率下同】荣复上书【复扶又翻下帝复同】以为贼势虽衰官军屡败人情危怯恐实难用若不更思方略无以万全臣愚以为蠕蠕主阿那瓌荷国厚恩【蠕蠕之乱魏援立阿那瓌事见一百四十九卷普通元年至三年蠕人兖翻荷下可翻】未应忘报宜遣发兵东趣下口以蹑其背【言阿那瓌荷魏保防之思虽叛归塞北未应漠然忘报恩之心下口盖指飞狐口趣七喻翻】北海之军严加警备以当其前臣麾下虽少辄尽力命自井陉以北滏口以西分据险要攻其肘腋【少诗沼翻陉音刑滏音釡腋音亦】葛荣虽并洛周威恩未着人类差异形势可分【杜洛周柔镇民葛荣鲜于修礼之党本非同　类吞并为一及其新合亟加招讨则形势可分也】遂勒兵召集义勇北捍马邑东塞井陉徐纥説太后以铁劵间荣左右荣闻而恨之魏肃宗亦恶俨纥等逼于太后不能去【塞悉则翻説输芮翻间古苋翻恶乌路翻去吕翻】宻诏荣举兵内向欲以胁太后荣以髙欢为前锋行至上党帝复以私诏止之俨纥恐祸及己隂与太后谋酖帝癸丑帝暴殂【年十九】甲寅太后立皇女为帝大赦既而下诏称潘充华本实生女【潘充华即前所谓潘嫔也生女见上正月乙丑】故临洮王寳晖世子钊体自髙祖【临洮王寳晖髙祖之孙】宜膺大寳百官文武加二阶宿卫加三阶乙卯钊即位钊始生三嵗太后欲乆专政故贪其防而立之尔朱荣闻之大怒谓元天穆曰主上晏驾春秋十九海内犹谓之防君况今奉未言之儿以临天下欲求治安其可得乎【治直吏翻】吾欲帅铁骑赴哀山陵翦除奸佞更立长君【更工衡翻长知两翻】何如天穆曰此伊霍复见于今矣乃抗表称大行皇帝背弃万方【复扶又翻背蒲妹翻】海内咸称酖毒致祸岂有天子不豫初不召医贵戚大臣皆不侍侧安得不使逺近怪愕又以皇女为储两【太子谓之储君易曰明两作离大人以继明照四方故称储两】虚行赦宥上欺天地下惑朝野己乃选君于孩提之中实使奸竖专朝隳乱纲纪【朝直遥翻】此何异掩目捕雀塞耳盗钟【塞悉则翻】今羣盗沸腾邻敌窥窬而欲以未言之儿镇安天下不亦难乎愿听臣赴阙参预大议问侍臣帝崩之由访侍卫不知之状以徐郑之徒付之司败雪同天之耻【君父之仇义不同天】谢逺近之怨然后更择宗亲以承寳祚荣从弟世隆时为直阁【更工衡翻从才用翻下从子之从同】太后遣诣晋阳慰谕荣荣欲留之世隆曰朝廷疑兄故遣世隆来今留世隆使朝廷得预为之备非计也乃遣之　三月癸未葛荣陷魏沧州【魏肃宗熈平二年分瀛冀二州置沧州治饶安城领浮阳乐陵郡】执刺史薛庆之居民死者什八九　乙酉魏孝明皇帝于定陵庙号肃宗　尔朱荣与元天穆议以彭城武宣王有忠勲【彭城王勰諡武宣忠勲谓侍孝文帝疾立宣武帝备极忠勤也】其子长乐王子攸素有令望欲立之【乐音洛】又遣从子天光及亲信奚毅仓头王相入洛与尔朱世隆宻议天光见子攸具论荣心子攸许之天光等还晋阳荣犹疑之乃以铜为显祖诸孙各铸像唯长乐王像成【魏人立后皆铸像以卜之慕容氏谓冉闵以金铸己像不成胡人铸像以卜君其来尚矣故尔朱荣效之】荣乃起兵晋阳世隆逃出防荣于上党灵太后闻之甚惧悉召王公等入议宗室大臣皆疾太后所为莫肯致言徐纥独曰尔朱荣小胡敢称兵向阙文武宿卫足以制之但守险要以逸待劳彼悬军千里士马疲弊破之必矣太后以为然以黄门侍郎李神轨为大都督帅众拒之别将郑季明郑先防将兵守河桥【帅读曰率将即亮翻】武卫将军费穆屯小平津先防俨之从祖兄弟也荣至河内复遣王相宻至洛迎长乐王子攸【复扶又翻下荣复同】夏四月丙申子攸与兄彭城王劭弟霸城公子正濳自髙渚渡河　【考异曰杨衒之洛阳伽蓝记髙渚作霤波今从魏书】丁酉防荣于河阳将士咸称万歳戊戍济河子攸即帝位【帝彭城王勰之第三子】以劭为无上王【劭彭城嫡嗣且魏主兄也封为无上王言其尊无上也有君而言无上君子是以知魏主之不终也】子正为始平王以荣为侍中都督中外诸军事大将军尚书令领军将军领左右封太原王【领左右领左右千牛备身也】郑先防素与敬宗善闻帝即位与郑季明开城纳之李神轨至河桥闻北中不守【晋杜预建河桥于富平津河北侧岸有二城相对魏髙祖置北中郎府徙诸从府户并羽林虎贲领队防之北中不守可以平行至洛阳矣宋白曰北中城即今河阳城】即遁还费穆弃众先降于荣【降江】　徐纥矫诏夜开殿门取骅驑廐御马十匹【骅驑骏马也故魏以名御马廐】东奔兖州【将依羊侃也为侃与纥南归张本】郑俨亦走还乡里【郑俨荥阳开封人】太后尽召肃宗后宫皆令出家太后亦自落髪荣召百官迎车驾己亥百官奉玺绶备法驾迎敬宗于河桥【玺斯氏翻绶音受　考异曰伽蓝记云十二日尔朱荣军于邙山之北河隂之野十三日召百官迎驾至者尽诛之长厯是月戊子朔十二日己亥也今从魏书】庚子荣遣骑执太后及防主送至河隂【骑奇寄翻】太后对荣多所陈説荣拂衣而起沈太后及防主于河费穆宻説荣曰公士马不出万人今长驱向洛前无横陈既无战胜之威羣情素不厌服【沈持林翻説式芮翻陈读曰阵厌于叶翻】以京师之众百官之盛知公虚实有轻侮之心若不大行诛罚更树亲党恐公还北之日未度太行而内变作矣【更工衡翻行戸刚翻】荣心然之谓所亲慕容绍宗曰洛中人士繁盛骄侈成俗不加芟翦终难制驭【芟所衔翻】吾欲因百官出迎悉诛之何如绍宗曰太后荒淫失道嬖幸弄权殽乱四海【殽杂也错也嬖卑义翻又博计翻】故明公兴义兵以清朝廷今无故殱夷多士不分忠佞【殱息防翻】恐大失天下之望非长防也荣不听乃请帝循河西至淘渚【水经注孟津又曰富平津又谓之淘河杜畿试楼船于孟津覆于陶河即此也按尔朱荣传陶渚在河隂西北三里南北长堤之西魏纪淘作陶杜佑曰河南河阳县西南十三里有古遮马堤即其处】引百官于行宫西北云欲祭天百官既集列胡骑围之责以天下防乱肃宗暴崩皆由朝臣贪虐不能匡弼【骑奇寄翻防息浪翻朝直遥翻】因纵兵杀之自丞相髙阳王雍司空元钦仪同三司义阳王略以下死者二千余人　【考异曰北史云荣惑费穆之言谓天下乘机可取乃谲朝士共为盟誓将向河隂西北三里至南北长堤悉命下马西度即遣胡骑围之妄言丞相髙阳王反杀王公二千余人荣一千三百余人今从魏纪】前黄门郎王遵业兄弟居父防其母敬宗之从母也相帅出迎俱死遵业慧龙之孙也【刘裕得晋权杀王愉其孙慧龙奔魏着功名于南鄙从才用翻帅读曰率】儁爽涉学时人惜其才而讥其躁【躁则到翻】有朝士百余人后至荣复以胡骑围之令曰有能为禅文者免死侍御史赵元则出应募遂使为之　【考异曰北史曰时陇西李神儁顿丘李谐太原温子升并当世辞人皆在围中耻从是命俯伏不应按神儁等不应何得不死魏书本传皆无其事】荣又令其军士言元氏既灭尔朱氏兴皆称万歳荣又遣数十人防刀向行宫帝与无上王劭始平王子正俱出帐外荣先遣并州人郭罗刹西部髙车叱列杀鬼侍帝侧【刹初辖翻】诈言防卫抱帝入帐余人即杀劭及子正又遣数十人迁帝于河桥置之幕下帝忧愤无计使人谕防于荣曰帝王迭兴盛衰无常今四方瓦解将军奋袂而起所向无前此乃天意非人力也我本相投志在全生岂敢妄希天位【希望也】将军见逼以至于此若天命有归将军宜时正尊号若推而不居【推吐雷翻】存魏社稷亦当更择亲贤而辅之【更工衡翻】时都督髙欢劝荣称帝　【考异曰魏尔朱荣传曰于是献武王与外兵叅军司马子如等切谏陈不可之理荣曰愆误若是唯当以死谢朝廷今日安危之机计将何出献武王等曰未若还奉长乐以安天下于是还奉庄帝北齐书神武纪云荣将簒位神武諌恐不听请铸像卜之铸不成乃止盖魏收与北齐史官欲为神武掩此恶故云尔今从周书贺防岳传】左右多同之荣疑未决贺防岳进曰将军首举义兵志除奸逆大勲未立遽有此谋正可速祸未见其福荣乃自铸金为像凡四铸不成功曹参军燕郡刘灵助善卜筮【汉髙祖定天下燕仍为国昭帝改为广阳郡后汉光武并上谷和帝复为广阳郡晋为广阳国魏为燕郡燕因肩翻】荣信之灵助言天时人事未可荣曰若我不吉当迎天穆立之灵助曰天穆亦不吉唯长乐王有天命耳荣亦精神恍惚不自支持乆而方寤【史言天位不可以诈力奸恍呼广翻惚音忽】深思愧悔曰过误若是唯当以死谢朝廷贺防岳请杀髙欢以谢天下左右曰欢虽复愚疎言不思难【复扶又翻下更复同难乃旦翻】今四方多事须借武将【将即亮翻】请舍之收其后效荣乃止夜四更复迎帝还营【更工衡翻】荣望马首叩头请死荣所从胡骑杀朝士既多不敢入洛城即欲向北为迁都之计荣狐疑甚乆武卫将军泛礼固谏【皇甫谧云泛本姓凡遭秦乱避地于汜水因氏焉泛音凡】辛丑荣奉帝入城帝御太极殿下诏大赦改元建义从太原王将士普加五阶在京文官二阶武官三阶百姓复租役三年【复方目翻除也】时百官荡尽存者皆窜匿不出唯散骑常侍山伟一人拜赦于阙下【山伟称颂元乂而得进其人可知特干没以茍一时之利禄耳】洛中士民草草【诗巷伯曰劳人草草注云草草劳心也笺云草草忧将妄得罪也】人懐异虑或云荣欲纵兵大掠或云欲迁都晋阳富者弃宅贫者襁负率皆逃窜什不存一二【襁居两翻】直卫空虚官守旷废【守手又翻旷空也】荣乃上书称大兵交际难可齐壹诸王朝贵横死者众【横戸孟翻】臣今粉躯不足塞咎【塞悉则翻】乞追赠亡者微申私责无上王称追尊为无上皇帝自余死于河隂者王赠三司三品赠令仆五品赠刺史七品已下白民赠郡鎭【身无官爵谓之白民犹言白丁也郡鎭郡守镇将也】死者无后听继即授封爵又遣使者循城劳问【劳力到翻】诏从之于是朝士稍出人心粗安【粗坐五翻】封无上王之子韶为彭城王荣犹执迁都之议帝亦不能违都官尚书元谌争之以为不可【汉成帝置三公曹尚书主防狱光武改三公曹主考课置中都官曹尚书主水火盗贼事魏置尚书都官郎佐督军事晋以三公尚书掌刑狱宋三公比部主刑法又置都官尚书主军事刑狱至隋乃改都官尚书为刑部尚书谌氏壬翻】荣怒曰何闗君事而固执也且河隂之事君应知之谌曰天下事当与天下论之奈何以河隂之酷而恐元谌谌国之宗室位居常伯【尚书古常伯之任】生既无益死复何损【复扶又翻】正使今日碎首流肠亦无所惧荣大怒欲抵谌罪尔朱世隆固谏乃止见者莫不震悚谌顔色自若后数日帝与荣登髙见宫阙壮丽列树成行【行户刚翻】乃叹曰臣昨愚闇有北迁之意今见皇居之盛熟思元尚书言深不可夺由是罢迁都之议谌谧之兄也癸亥以江阳王继为太师北海王颢为太傅光禄大夫李延寔为太保赐爵濮阳王并州刺史元天穆为太尉赐爵上党王前侍中杨椿为司徒车骑大将军穆绍为司空领尚书令进爵顿丘王雍州刺史长孙稚为骠骑大将军开府仪同三司赐爵冯翊王【雍于用翻长知两翻骠匹妙翻骑竒寄翻】殿中尚书元谌为尚书右仆射赐爵魏郡王金紫光禄大夫广陵王恭加仪同三司其余起家暴贵者不可胜数延寔冲之子也【李冲柄用于文明孝文之时胜音升】以帝舅故得超拜徐纥弟献伯为北海太守季产为青州长史纥使人告之皆将家属逃去与纥俱奔泰山【泰山郡属兖州所谓东奔兖州也】郑俨与从兄荥阳太守仲明谋据郡起兵【从才用翻】为部下所杀丁未诏内外解严　魏郢州刺史元显逹请降【降戸江翻】诏郢州刺史元树迎之【魏克义阳以梁之司州为郢州梁之郢州治江夏郡】夏侯防亦自楚城往防之遂留镇焉改魏郢州为北司州以防为刺史兼督司州【梁初义阳防侨置司州于闗南今黄州黄陂县之地既复义阳因以为北司州】防进攻毛城逼新蔡豫州刺史夏矦亶围南顿攻陈项魏行台源子恭拒之　庚戍魏赐尔朱荣子乂罗爵梁郡王　柔然头兵可汗数入贡于魏【可从刋入声汗音寒数所角翻】魏诏头兵赞拜不名上书不称臣　魏汝南王悦及东道行台临淮王彧闻河隂之乱皆来奔先是魏人降者皆称魏官为伪【先悉荐翻】彧表啓独称魏临淮王上亦体其雅素不之责魏北海王颢将之相州至汲郡闻葛荣南侵及尔朱荣纵暴隂为自安之计盘桓不进以其舅殷州刺史范遵行相州事代前刺史李神守邺行台甄宻知颢有异志相帅废遵【甄之人翻帅读曰率】复推李神摄州事【复扶又翻】遣兵迎颢且察其变颢闻之帅左右来奔【为后送颢北还张本帅读曰率】宻琛之从父弟也【甄琛事魏宣武帝从才用翻】北青州刺史元世儁南荆州刺史李志皆举州来降【魏北青州治东阳去梁境甚逺五代志东海郡梁置南北二青州郡领懐仁县又注云梁置南北二青州意者元世儁以懐仁之地来降也志又曰春陵郡后魏置南荆州降戸江翻】五月丁巳朔魏加尔朱荣北道大行台以尚书右仆
　　射元罗为东道大使【使防吏翻】光禄勲元欣副之巡方黜陟先行后闻欣羽之子也【羽孝文帝之弟封广陵王】尔朱荣入见魏主于明光殿【见贤遍翻下朝见同】重谢河桥之事【重直用翻】誓言无复贰心帝自起止之因复为荣誓言无疑心【复扶又翻下不复同为于伪翻】荣喜因求酒饮之熟醉帝欲诛之左右苦諌乃止即以牀轝向中常侍省【轝羊茹翻轝车为轝】荣夜半方寤遂逹旦不眠自此不复禁中宿矣荣女先为肃宗嫔荣欲敬宗立以为后帝疑未决黄门侍郎祖莹曰昔文公在秦懐嬴入侍事有反经合义【左传晋世子圉质于秦秦伯以女妻之子圉逃归公子重耳入秦秦纳女五人懐嬴与焉秦嬴氏也圉谥懐公故曰懐嬴汉儒以反经合道为权祖莹本此嫔毗賔翻】陛下独何疑焉帝遂从之荣意甚悦荣举止轻脱喜驰射【喜许记翻】每入朝见更无所为唯戏上下马于西林园宴射恒请皇后出观并召王公妃主共在一堂每见天子射中辄自起舞呌将相卿士悉皆盘旋【上时掌翻恒戸登翻中竹仲翻将即亮翻相息亮翻】乃至妃主亦不免随之举袂及酒酣耳热必自匡坐唱虏歌【匡坐正坐也虏歌胡歌也】日暮罢归与左右连手蹋地唱囘波乐而出【此所谓蹋歌也囘波乐曲名乐音洛】性甚严暴喜愠无常刀槊弓矢不离于手【槊色角翻离力智翻】毎有瞠嫌【瞠昌真翻】辄行击射【射而亦翻】左右恒有死忧【恒戸登翻】尝见沙弥重骑一马【去俗为僧受度而未受戒者谓之沙弥重骑者二人共骑也重直龙翻】荣即令相触力穷不能复动【复扶又翻】遂使傍人以头相击死而后己辛酉荣还晋阳帝饯之于邙隂【邙隂邙山之北也】荣令元天穆入洛阳加天穆侍中録尚书事京畿大都督兼领军将军以行台郎中桑干朱瑞为黄门侍郎兼中书舍人朝廷要官悉用其腹心为之　丙寅魏主诏孝昌以来凡有寃抑无诉者悉集华林东门当亲理之时承防乱之后【防息浪翻】仓廪虚竭始诏入粟八千石者赐爵散矦【此有官入栗者之赐也魏制散矦降开国矦一品散悉亶翻】白民输五百石者赐出身沙门授本州綂及郡县维那【维那各管其郡县之僧】尔朱荣之趣洛也【趣七喻翻】遣其都督樊子鹄取唐州唐州刺史崔元珍行台郦恽拒守不从乙亥子鹄防平阳斩元珍及恽【恽于粉翻】元珍挺之从父弟也【从才用翻】将军曹义宗围魏荆州堰水灌城不没者数板时魏
　　方多难不能救【难乃旦翻】城中粮尽刺史王罴煑粥与将士均分食之毎出战不擐甲胄仰天大呼曰【擐音宦呼火故翻】荆州城孝文皇帝所置【魏孝文太和中置荆州于穰城】天若不祐国家令箭中王罴额不尔王罴必当破贼弥歴三年前后战甚众亦不被伤【中作仲翻被皮义翻】癸未魏以中军将军费穆都督南征诸军事将兵救之【将即亮翻】　魏临淮王彧闻魏主定位乃以母老求还辞情恳至上惜其才而不能违六月丁亥遣彧还魏以彧为侍中骠骑大将军加仪同三司【骠匹妙翻骑奇寄翻】魏员外散骑常侍髙干祐之从子也【髙祐允之从祖弟从才用翻】与弟敖曹季式皆喜轻侠【喜许记翻】与魏主有旧尔朱荣之向洛也逃奔齐州闻河隂之乱遂集流民起兵于河济之间受葛荣官爵频破州军魏主使元欣谕防干等乃降【济子礼翻降户江翻】以干为给事黄门侍郎兼武卫将军敖曹为通直散骑侍郎荣以干兄弟前为叛乱不应复居近要魏主乃听解官归乡里敖曹复行抄掠【复扶又翻抄楚交翻】荣诱执之与薛修义同拘于晋阳【薛修义为龙门镇将附萧寳寅既降而反侧故亦被拘诱音酉】敖曹名昻以字行【敖曹之父以其子昻藏敖曹故以为名字】　葛荣军乏食遣其仆射任褒将兵南掠至沁水【沁水县自汉以来属河南郡任音壬沁午侵翻】魏以元天穆为大都督东北道诸军事帅宗正珍孙等讨之【帅读曰率下同】前幽州平北府主簿河间邢杲帅河北流民十万余戸反于青州之北海自称汉王改元天綂戊申魏以征东将军李叔仁为车骑大将军仪同三司帅众讨之辛亥魏主诏曰朕当亲御六戎【戎兵也六戎犹言六军也】扫静燕代【燕因肩翻】以大将军尔朱荣为左军上党王天穆为前军司徒杨椿为右军司空穆绍为后军葛荣退屯相州之北【相息亮翻】秋七月乙丑魏加尔朱荣柱国大将军録尚书事【魏初置柱国大将军长孙嵩以开国元勲加此号】壬子魏光州民刘举聚众反于濮阳【濮博木翻】自称皇武
　　大将军　是月万俟丑奴自称天子置百官防波斯国献师子于魏【波斯国都宿利城在忸宻西古条支国也去代都二万四千二百二十八里】丑奴留之改元神兽　魏泰山太守羊侃【守式又翻】以其祖规尝为宋髙祖祭酒从事常有南归之志徐纥往依之因劝侃起兵侃从之兖州刺史羊敦侃之从兄也【从才用翻】宻知之据州拒侃八月侃引兵袭敦弗克【魏兖州刺史治瑕丘泰山太守治博】筑十余城守之且遣使来降【使防吏翻降戸江翻】诏广晋县侯泰山羊鸦仁等将兵应接【沈约志鄱阳郡有广晋县本吴所置广昌县晋武帝太康元年更名广晋】魏以侃为骠骑大将军泰山公兖州刺史侃斩其使者不受将军王弁侵魏徐州蕃郡民续灵珍拥众万人攻蕃郡以应梁【魏徐州治彭城领彭城南阳平蕃沛兰陵北济隂砀郡蕃县汉晋属鲁国魏孝昌三年置蕃郡治蕃城五代志徐州滕县旧曰蕃置蕃郡隋开皇十六年改曰滕郡寻废郡为县蕃音皮又音翻】魏徐州刺史杨昱击灵珍斩之弁引还　甲辰魏大都督宗正珍孙击刘举于濮阳灭之　葛荣引兵围邺众号百万游兵已过汲郡【汲郡隋唐之卫州】所至残掠尔朱荣启求讨之九月尔朱荣召从子肆州刺史天光留镇晋阳曰我身不得至处非汝无以称我心【从才用翻称尺证翻】自帅精骑七千马皆有副【魏收魏书云帅骑七万帅读曰率骑奇寄翻】倍道兼行东出滏口以侯景为前驱【滏音釡】葛荣为盗日乆【梁普通七年葛荣得鲜于修礼之众防掠河北】横行河北尔朱荣众寡非敌议者谓无取胜之理葛荣闻之喜见于色【见贤遍翻】令其众曰此易与耳【易弋豉翻】诸人俱办长绳至则防取自邺以北列陈数十里箕张而进【如箕之张也陈读曰阵】尔朱荣濳军山谷为奇兵分督将已上三人为一处处有数百骑令所在扬尘鼓噪使贼不测多少【将即亮翻少诗沼翻】又以人马逼战刀不如棒勒军士赍袖棒一枚置于马侧至战时虑废腾逐不听斩级【斩级者斩首以计功级】以棒棒之而已【棒蒲项翻】分命壮勇所向冲突号令严明战士同奋尔主荣身自陷陈出于贼后表里合击大破之于陈擒葛荣【陈读曰阵】余众悉降【降户江翻】以贼徒既众若即分割恐其疑惧或更结聚乃下令各从所乐【乐音洛】亲属相随任所居止于是羣情大喜登即四散【登者登时也】数十万众一朝散尽待出百里之外乃始分道押领随便安置咸得其宜擢其渠帅量才授任新附者咸安时人服其处分机速【帅所类翻量音良处昌吕翻分扶问翻】以槛车送葛荣赴洛冀定沧瀛殷五州皆平时上党王天穆军于朝歌之南穆绍杨椿犹未发而葛荣已灭乃皆罢兵【是年夏魏主将北征以尔朱荣为左军杨椿为右军穆绍为后军】初宇文肱从鲜于修礼攻定州战死于唐河【魏收志定州中山郡唐县有唐水水经唐水源卢奴县西北东流至唐城西北隅堨而为河其水南入小沟下注水】其子泰在修礼军中修礼死从葛荣葛荣败尔朱荣爱泰之才以为綂军【宇文泰事始此】乙亥魏大赦改元永安辛巳以尔朱荣为大丞相都督河北畿外诸军事荣子平昌公文殊昌乐公文畅并进爵为王【乐音洛】以杨椿为太保城阳王徽为司徒冬十月丁亥葛荣至洛魏主御阊阖门【洛城西面有广阳西明阊阖三门又洛阳宫城门曰阊阖注已见八十四卷晋惠帝太安元年】引见斩于都市　帝以魏北海王颢为魏王遣东宫直阁将军陈庆之将兵送之还北【将即亮翻　考异曰梁魏帝纪皆云以颢为魏主唯颢传作魏王按魏封刘昶为宋王萧寳寅为齐王萧詧为梁王皆俟得国然后使称帝耳若颢在南已称魏帝当行即位之礼又梁朝应以客礼待之又颢不应再即帝位于涣水盖由王字与主字止欠一防故多致谬误今从颢传】　丙申魏以太原王世子尔朱菩提为骠骑大将军开府仪同三司【菩薄乎翻】丁酉以长乐等七郡各万户通前十万户为太原王荣国【乐音洛】戊戍又加荣太师皆赏擒葛荣之功也　壬子魏江阳武烈王继卒　魏使征虏将军韩子熈招论邢杲杲诈降而复反【降戸江翻复扶又翻】李叔仁击杲于惟水【惟水当作潍水水经潍水出琅琊箕县东北过东武城县西又北过平昌县东又北过髙宻县西又北过淳于县东又东北过下宻县故城西又东北过都昌县东又东北入于海五代志后魏北海郡胶东县隋改曰潍水县后又改曰下宻县潍音维】失利而还【还从宣翻又如字】　魏费穆奄至荆州曹义宗军败为魏所擒荆州之围始解【荆州受围三年始解】元颢袭魏铚城而据之【铚县汉属沛郡魏晋属谯郡宋白曰宿州临涣县汉铚县地铚竹乙翻】魏行台尚书左仆射于晖等兵数十万击羊侃于瑕丘【刘昫曰瑕丘春秋时鲁之瑕邑宋以为兖州治所隋始置瑕丘县】徐纥恐事不济説侃请乞师于梁【説式芮翻】侃信之纥遂来奔晖等围侃十余重【重直龙翻】栅中矢尽南军不进十一月癸亥夜侃溃围出且战且行一日一夜乃出魏境至渣口【水经引郡国志曰偪阳有柤水南乱于沂而注于沐谓之相口春秋诸矦防呉于柤即此渣侧加翻】众尚万余人马二千匹士卒皆竟夜悲歌侃乃谢曰卿等懐土理不能相随幸适去留【言或去或留各从其意也】于此为别各拜辞而去魏复取泰山【复扶又翻又如字】晖劲之子也【于劲事魏孝文帝】　戊寅魏以上党王天穆为大将军开府仪同三司世袭并州刺史　十二月庚子魏诏于晖还师讨邢杲　葛荣余党韩楼复据幽州反【为尔朱荣遣将平韩楼张本复扶又翻】北边被其患【被皮义翻】尔朱荣以抚军将军贺防胜为大都督镇中山楼畏胜威名不敢南出
  </div>
  <div class="pagination">
   <a href="资治通鉴四库_page36.html">
    上一页
   </a>
   <span>
    ...
   </span>
   <a href="资治通鉴四库_page32.html">
    32
   </a>
   <a href="资治通鉴四库_page33.html">
    33
   </a>
   <a href="资治通鉴四库_page34.html">
    34
   </a>
   <a href="资治通鉴四库_page35.html">
    35
   </a>
   <a href="资治通鉴四库_page36.html">
    36
   </a>
   <span class="current-page">
    37
   </span>
   <a href="资治通鉴四库_page38.html">
    38
   </a>
   <a href="资治通鉴四库_page39.html">
    39
   </a>
   <a href="资治通鉴四库_page40.html">
    40
   </a>
   <a href="资治通鉴四库_page41.html">
    41
   </a>
   <a href="资治通鉴四库_page42.html">
    42
   </a>
   <span>
    ...
   </span>
   <a href="资治通鉴四库_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
