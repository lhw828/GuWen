<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 20 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 20 页/共 372 页</h1>
    <div class="content">　　癸亥，以右谏议大夫、同判三司宋琪为左谏议大夫、参知政事。
　　始分三司为三部，各置使。右谏议大夫、同判三司王明为盐铁使，左卫将军陈从信为度支使，如京使郝正为户部使。
　　帝尝语宰相曰：“三司官吏奏事朕前，纷纭异同；此固不为私事，但迭执偏见，不肯从长商度。朕每以理开谕，若帝王躁暴，岂能优容！朕于臣下务在奖护，才用优劣，一一可见，随其器能，各加任使。奏对之际，无不假以辞色，善恶兼听，未尝峻折之也。”宋琪曰：“人之才用，罕有兼备。陛下聪明照临，短长惧露，或又初见天威，内怀慑惧，若不赐之辞色，何由毕其恳诚！先帝晚年，稍伤严急。圣心深鉴事理，曲尽物情，臣下幸甚！”
　　甲子，辽主驻辽河之平淀。
　　己巳，诸王及皇子府初置谘议、翊善、侍讲等官，以著作佐郎姚坦、国子博士刑昺等为之。坦、昺皆济阴人也。
　　丙子，御讲武殿，覆试礼部贡举人，擢进士长沙王世则以下百七十五人，诸科五百一十六人，并赐及第；进士五十四人，诸科百十七人，同出身。始分甲，赐宴琼林苑，后遂为久制。
　　辛巳，辽以国舅同平章事萧道宁为辽兴军节度使，仍赐号忠亮佐理功臣。
　　壬午，辽以青牛、白马祭天地。
　　诏虔、信、饶三州岁市铅锡为钱，从转运使张齐贤请也。齐贤初为江南西路转运副使，访知饶、信、虔州山谷产铜铁铅锡之所，又求前代铸法，惟饶州永平监用唐开元钱料，坚实可久，由是定取其法，岁铸五十万贯，凡用铜八十五万斤，铅三十六万斤，锡十六万斤。齐贤诣阙面陈其事。诏既下，有言新法增铅锡多者，齐贤固引唐朝旧法为言，议者不能夺。然唐永平钱法，肉好周郭精妙，齐贤所铸，虽岁增数倍，而稍为粗恶矣。
　　甲申，除福建诸州盐禁。
　　夏，四月，丙戌朔，辽太后及辽主如东京，以枢密副使默特为东京留守。庚寅，谒太祖庙。癸巳，太后诏赐命妇嫠居者。辛丑，太后及辽主谒三陵。
　　帝览福建版籍，谓宰相曰：“陈洪进止以漳、泉二州赡数万众，无名科敛，民所不堪。比朝廷悉已蠲削，民皆感恩，朕亦不觉自喜。”又尝谓赵普曰：“向者偏霸掊克凡数百种，朕悉令除去，更后五七年，当尽减民租税。卿记朕此言，非虚发也。”普曰：“陛下爱民之意发于天心，惟始终力行之，天下幸甚！”
　　壬寅，班外官戒谕。帝初作戒辞二，一以戒京朝官受任于外者，一以戒幕职、州、县官。至是令阁门于朝辞日宣旨勖励，仍书其辞于治所屋壁，遵以为戒。
　　辽主致享于凝和殿；癸卯，谒乾陵。
　　初，弭德超谤曹彬，期得枢密使，及为副，大失望，班又在柴禹锡下。一日，诟王显及禹锡曰：“我言国家大事，有安社稷功，止得线许大官。汝辈何人，反居我上！”又言：“上无执守，为汝辈所惑。”显等告其事，帝怒，命讯之，德超具伏。壬子，除名并亲属流琼州。德超始因李符及宋琪之荐得事上，及符贬宁国司马，德超任枢府，屡称其冤。会德超败，帝恶其朋党，令徙符岭表。卢多逊之流崖州也，符白赵普曰：“硃崖虽远在海中，而水土颇善。春州虽近，瘴气甚毒，至者必死，不若令多逊处之。”普不答。于是即以符知春州，岁馀卒。德超既败，帝悟曹彬无它，待之愈厚，从容谓赵普等曰：“朕听断不明，内愧于心。”普对曰：“陛下知德超才干而任用之，察曹彬无罪而昭雪之，物无遁情，事至立断，此所以彰陛下圣明也。”
　　改进武殿为崇政殿。
　　辽群臣以太后听政，宜有尊号，请下有司详定册礼。诏枢密院谕沿边节将，至行礼日，止遣子弟奉表称贺，恐失边备。枢密请诏北府司徒颇德译南京所进律文，从之。
　　五月，丙辰朔，河大决滑州韩村，泛澶、濮、曹、济诸州民田，坏居人庐舍，东南流至彭城界，入于淮，命郭守文发丁夫塞之。
　　辽国舅政事门下平章事萧道宁以皇太后庆寿，请归父母家行礼，齐国公主及命妇、群臣各进物设宴，赐国舅帐耆年物有差。
　　丁卯，诏作太一宫于都城南。
　　黎桓自称三使留后，遣使来贡，并上丁璿让表。诏谕桓送璿母子赴阙，不听。
　　庚午，辽南京统军使耶律善布招燕民之逃入宋者，得千馀户归国，诏令抚慰。
　　辛未，辽主次永州。
　　乙亥，辽枢密使韩德度采后汉太后临朝故事，草定上太后上尊号册礼，上之。
　　丙子，辽以青牛、白马祭天地。戊寅，辽主如木叶山。
　　辽西南路招讨使大汉奏党项诸部来者甚众，下诏褒美。
　　六月，乙酉朔，辽主诏有司册皇太后日，三品以上法服，三品以下用大射柳之服。
　　辽西南路招讨使奏党项部长乞内附，诏抚尉之，仍察其诚伪，谨边备。
　　丙戌，辽主还上京。
　　丁亥，以翰林学士、中书舍人李穆知开封府。穆剖决精敏，奸猾无所假贷，由是豪右屏迹，权贵不敢干以私。帝益知其才，始有意大用。
　　辛卯，辽有事于太庙。甲午，辽主率群臣上太后尊号曰承天皇太后；群臣上辽主尊号曰天辅皇帝，大赦，改元统和。更国号曰大契丹。丁未，辽百官各进爵一级；以枢密副使色珍守司徒。
　　己亥，以王显为枢密使，柴禹锡为宣徽南院使兼枢密副使。
　　帝谓近臣曰：“朕亲选多士，殆忘饥渴，召见临问以观其才，拔而用之，庶使岩野无遗逸而朝廷多君子耳。朕每见布衣搢绅，间有端雅为众所推誉者，朕代其父母喜。或召拜近臣，必为择良日，欲其保终吉也。朕于士大夫无负矣。”乃谓宰相曰：“唐置采访使，盖欲察官吏善恶，人民疾苦。然所命者，官高则权势太重，官卑则威令不行；又，所遇州郡，承迎不暇，岂能审知利害，但虚有其名耳。曷若慎选群材，各分任使，有功有过，赏罚分明！且国家选才，最为切务，人君深居九重，何由遍识，必须采访。苟称善者多，即是操履无玷，若择得一人，为益无限。古人言：‘得十良马不若得一伯乐，得十利剑不若得一欧冶。’朕孜孜访问，止求得良才以充任使也。”赵普曰：“帝王进用良善，实助太平之理，然于采择，要在得所。盖君子小人，各有党类，先圣谓观过各于其党，不可不慎也。”帝然之。
　　泰山父老及瑕丘等七县民诣阙请封禅，不许，厚赐遣之。
　　秋，七月，甲寅朔，辽太后听政。乙卯，辽主亲录囚。太后有机谋，善驭左右。先是辽人殴汉人死者，偿以牛马；汉人则斩之，仍以其亲属为奴婢。太后一以汉法论，燕民皆服。加韩德让开府仪同三司兼政事令。
　　辛酉，辽主行再生礼。
　　丁卯，王彦超以太子大师致仕。右千牛卫上将军吴虔裕，时年已八十馀，语人曰：“我纵僵仆殿阶下，断不学王彦超七十便致仕。”人传以为笑。
　　癸酉，辽主与诸王分朋击鞠。
　　谷、洛、瀍、涧溢，坏官民舍万馀区，溺死者以万计，巩县殆尽。
　　辛未，郭贽罢参知政事。贽尝因论事奏曰：“臣遭不次之遇，誓以愚直上报。”帝曰：“愚直何益于事！”贽对曰：“虽然，犹胜奸邪。”至是饮酒过量，遇入对，宿酲未解，帝怒，责授祕书少监，寻出知荆南府。俗尚淫祀，属久旱，盛陈褥雨之具；贽始至，悉命撤去，投之江，不数日，大雨。
　　丙子，辽韩德威遣人上党项之俘。
　　庚辰，加宋琪刑部尚书，以李昉参知政事。时赵普恩礼稍替，帝以昉宿旧，故有是命。
　　八月，己丑，辽主谒祖陵。辛卯，太后祭其父楚国王萧思温墓。癸巳，辽主与太后谒怀陵。北院枢密副使耶律色珍，本思温所荐，妻太后之侄，太后委任之。甲午，辽主于太后前与色珍互易弓矢鞍马，约以为友。
　　己亥，辽主猎赤山，遣使荐熊肪、鹿脯于乾陵之凝神殿。
　　乙巳，辽命裕悦休格提点元城。
　　庚戌，石熙载罢枢密使。熙载以足疾请去，帝亲幸其第临问。久而不愈，遂抗表求解机务，故以优礼罢。
　　辛亥，诏增《周公谥法》五十五字。
　　壬子，辽西南招讨使韩德威表请伐党项之复叛者，太后命发别部兵数千以助之，赐剑，许便宜行事。德威，德让之弟也。德让兄德源，弟德凝，并以德让故贵显于辽。德凝颇廉谨，而德源愚贪，以贿名，德让贻书谏之，终不悛，论者少之。唯德威善骑射，以战功著。
　　初，太祖诏卢多逊录时政，月送史馆，多逊讫不能成书。于是右补阙、直史馆胡旦言：“自唐以来，中书、枢密院皆置《时政记》，每月编修送史馆。周显德中，宰相李谷又奏枢密院置内庭日历。自后因循废阙，史臣无凭撰集。望令枢密院依旧置内庭日历，委文臣任副使者与学士轮次纪录送史馆。”帝采其言，诏：“自今军国政要，并委参加政事李昉撰录，枢密院令副使一人纂集，每季送史馆。”昉因请以所修《时政记》，每月先奏御，后付所司，从之。《时政记》奏御自昉始。
　　先是，每岁运江、淮米四百万斛以给京师，率用官钱僦牵船役夫，颇为劳扰。至是，每艘计其直给与舟人，俾自召募，事良便。既而舟数百艘留河津月馀不得去，帝遣期门卒侦之。计吏自言：“有司除常载外，别科置皮革、赤垩、铅锡、苏木等物，守职藏者不即受故也。”帝大怒，诏书切责度支使，夺一月俸。
　　溪、锦、叙、富四州蛮内附。
　　九月，癸丑朔，初置水陆路发运使于京师，以王宾、许昌裔同知水路发运，王继升、刘蟠同知陆路发运。凡一纲，计其舟车役人之直，悉以付主纲吏，令自雇民，勿复调发。凡水陆舟车辇送官物及财货之出纳，悉关报而催督之。自是贡输无滞矣。
　　辽以东京、平州旱蝗，旋以南京秋潦，暂停关征，以通山西籴易。
　　辛酉，辽主谒祖陵；壬戌，还上京。
　　乙丑，帝谓宰相曰：“朕念民耕稼之勤，春秋赋租，军国用度所出，恨未能去之。比令两税三限外特加一月，而官吏不体朝旨，自求课最，恣行挞罚，督令办集。此一事尤伤和气，宜申儆之。”乃诏：“诸州长吏察访属县，有以催科用刑残忍者，论其罪。”又谓宰相曰：“民诉水旱，即使检覆，立遣上道，犹恐后时。颇闻使者或逗留不发，州县虑赋敛违期，日行鞭箠，民亦俟检覆改种。若此稽缓，岂朕勤恤之意乎！自今遣使检覆灾旱，量其地之远近，事之大小，立限以遣之。”
　　丙寅，帝谓宰相曰：“荆湖、江、浙、淮南诸州，每岁上供钱帛，遣部民之高赀者护送至阙下。民多质鲁，无驭下之术，篙工楫师，皆顽猾不逞，恣为侵盗，民或破产以偿官物，甚无谓也。”乃诏：“自今直遣牙吏，勿复扰民。”
　　辛未，辽有司请以辽主生日为千龄节，从之。录故裕悦乌珍之子为林牙，以太后追念乌珍有辅导功也。
　　丙子，辽主如老翁川。
　　郭守文塞决河堤，久不成。帝谓宰相曰：“或言河两岸古有遥堤以宽水势，其后民利沃壤，咸居其中，河盛溢即罹水患。当令按视修复。”乃分遣殿中侍御中济阴柴成务、国子监丞洛阳赵孚等，西自河阳，东至于海，同视河堤旧址。孚等回奏，以为：“治遥堤不如分水势。滑、澶二州最为隘狭，宜于南北岸各开其一，北入王莽河以通于海，南入灵河以通于淮，节减暴流，一如汴口之法。”朝议以重惜民力，寝其奏。时多阴雨，帝以河决未塞，深忧之。丁丑，遣枢密直学士张齐贤乘传诣白马津，用太牢加璧以祭。
续资治通鉴--●卷第十二
●卷第十二
　　　　【宋纪十二】　起昭阳协洽十月，尽旃蒙作噩十二月，凡二年有奇。
　　　　 ○太宗至仁应道神功圣德睿烈大明广孝皇帝太平兴国八年（辽统和元年。癸未，九八三年）
　　冬，十月，帝以新译经五卷示宰相，因曰：“凡为君臣者，治人利物，即是修行。梁武舍身为寺家奴，此真大惑！方外之说，亦有可观，卿等试读之。盖存其教，非溺于释氏也。”
　　乙未，辽南京留守休格，言诸节度使每岁贡献，请如契丹官吏，止进鞍马；从之。
　　丁酉，辽以吴王稍为上京留守，行临潢尹事。
　　戊戌，改诸王名，俱进封有差。
　　司徒兼侍中赵普，罢为武胜节度使兼侍中。
　　十一月，壬子朔，以参加政事宋琪、李昉并同平章事。帝谓曰：“世之治乱，在赏罚当否，赏罚当其功罪，即无不治，苟以为饰喜怒之具，即无不乱，与卿等戒之。”琪曰：“赏罚二柄，乃御世之衔勒，治天下者，苟赏罚至公，未有不致太平者。”昉初与卢多逊善，多逊屡谮昉，人或告之，昉不信。于是帝语及多逊事，昉力为解释。帝因言：“多逊居常毁卿不直一钱。”昉始悟。帝由此益重之。
　　癸丑，辽应州获宋谍，磔之。
　　甲寅，诏自今宰相班亲王上，李昉、宋琪等固辞，帝不许，曰：“宰相任总百揆，籓邸之设，止奉朝请而已。元佐等尚幼，欲其知谦损之道，卿勿多辞！”
　　高阳关获辽侦骑，送至阙下，言辽于近寨筑城。帝谓宰相曰：“此为自全之计耳。”又曰：“幽州四面平川，无险固可恃，难于控扼。异时收复燕蓟，当于古北口诸隘，据其要害，不过三五处，屯兵设堡寨，自绝南牧矣。”宋琪对曰：“范阳前代屯兵之地，古北口及松亭关、野狐门三路并立堡障，至今石垒基堞尚存，将来止于此数处置戍可矣。”
　　己未，太一宫成，张齐贤等请用祀天之礼杀其半，又小损之。
　　丁卯，宴饯赵普于长春殿。帝赐普诗，普奉而泣曰：“陛下赐臣诗，当刻于石，与臣朽骨同葬泉下。”帝为之动容。明日，谓近臣曰：“赵普于国家有大勋劳。朕布素时与之游从，今齿发衰矣，不欲烦以机务，择善地俾之卧治，因诗什以导意。普感激且泣，联亦为之堕泪。”宋琪对曰：“普昨至中书，执御诗感泣。今复闻宣谕，君臣始终之分，可谓两全矣。”
　　长春之宴，枢密使王显等侍侧，见帝衣敝袴，数视之。帝笑谓曰：“朕未尝御新衣，盖念机杼之劳苦，欲示敦朴，为天下先也。”
　　壬申，以翰林学士李穆、吕蒙正、李至并参加政事，枢密直学士张齐贤、王沔并同佥署枢密院事。至，真定人；沔，齐州人也。穆等入对，帝谓曰：“今两制之臣十馀，皆文学适用，操履方洁。穆居京府，尤号严肃，故加奖擢。”穆等再拜谢。帝又曰：“朕历览前书，大抵君臣之际，情通则道合，故事皆无隐，言必可用。朕厉精求治，卿等为朕股肱耳目，设有阙政，宜悉心言之。朕每行一事未当，久之寻绎，惟自咎责耳，固不以居尊自恃，使人不敢言也。”
　　庚辰，置侍读官。帝性喜读书，诏史馆所修《太平总类》，日进三卷。宋琪等言：“日阅三卷，恐圣躬疲倦。”帝曰：“开卷有益，不为劳也。此书千卷，朕欲一年遍读。”寻改名《太平御览》。
　　辽太后及辽主祭乾陵。诏：“谕三京左右相以及录事参军等，当执公方，不得以阿顺为事。诸县令佐如遇州官及朝使非理征求，毋或畏徇，仍时加采听以分殿最。民间有父母在而别籍异居者，听邻里觉察，坐之。有孝于父母，三世同居者，旌其门。”
　　十二月，丁亥，淮海国王钱俶，三上表乞解兵马大元帅、国王、尚书令、太师等官；诏罢元帅名，馀不许。
　　己亥，辽太后观渔于玉盆湾；辛丑，观渔于濬渊。
　　癸卯，滑州言河决已塞，群臣称贺。未几，河复决房村，帝曰：“近以河决韩村，发民治堤不成，安可重困吾民！当以诸军代之。”乃发卒五万，以侍卫步军都指挥使领其役。
　　帝谓宰相曰：“比闻有僧道还俗应举者，场屋混淆。进士须通经义，遵周、孔之教；或止习浮浅文章，殊非务本之道。”甲辰，令诸州禁还俗僧道赴举。进士免贴经，只试墨义二十道，皆以经中正文大义为问题。又增进士及诸科各试法书墨义十道，进士增试律义。
　　辽敕诸处刑狱有冤不能伸雪者，听诣御史台申诉，委官覆问。先是大理寺狱讼凡关覆奏者，以翰林学士、给事中、政事舍人详决，至是始置少卿及正主之。
　　丙午，右补阙、直史馆胡旦献《河平颂》，内有“逆逊投荒，奸普屏外”等语，帝览之，震怒，召宰相，曰：“旦词意悖戾。朕自擢置甲科，历试外任，所至无善状。知海州日，为部下所讼，狱已具，适会大赦，朕录其才而舍其过。乃敢恣臆狂躁如此！今朝多君子，旦岂宜尚列侍从邪？”中书舍人王祐等奏旦宜窜斥，丁未，责旦为殿中丞、商州团练副使。
　　是月，权知相州、右补阙田锡上疏言：“筦榷货财，网利太密；躬亲机务，纶旨稍频。所谓网利太密者，酒麹之利，但要增盈，商税之利，但求出剩，递年比扑，只管增加，穷尽利源，莫甚于此。今乞定其常数，授以常规，如州县征科，农桑税赋，年丰则未闻加纳，岁欠则许之倚征，自然理得其中，民知所措。所谓纶旨稍频者，君道务简，简则号令审而人易从；臣道务勤，勤则职业修而事无壅。臣伏见陛下早受百僚之朝，午视万几之事；或进呈甲仗，或拣阅军人，或躬问缧绁，或亲观战马；投匦而进者，或详其词理，挝鼓以闻者，或询彼冤诬。盖陛下虑四聪或有所未达，万几或有所未知，至于如此。然何不移此勤劳而劳于求贤，何不改此精专而专于选士！谏官则置之左右，御史即委以纠弹，给事中当材者，许之封驳诏书，起居郎有文者，命之纪录言动。百职如是，各举其业；千官如是，各得其人，则何忧事不允釐，何虑民不受赐！况宫阙乃尊严之地，轩墀列清切之班，岂宜使押来囚系，病患军人，或虚词越诉之徒，或侥倖希恩之辈，引之便殿，得面天颜！陛下随事指挥，临时予夺，其间有骤承顾问，上惧天威，或偶有敷陈，稍惬圣旨，怯懦蹇讷者，口虽奏而未尽其心，奸诈辩词者，言虽当而未必有理。陛下或施之恩泽，或置以刑名，虽睿鉴周通，固无枉滥，而帝廷清肃，岂称喧嚣！《书》曰：“临下以简。”又曰：“御众以宽。”愿陛下察而审之。抑臣又有请者，中书是宰相视事之堂，相府是陛下优贤之地。今则于中书外庑置磨勘一司，较朝臣功过之有无，审州郡劳能之虚实。盖其职本属考功，自考功之职不修，而磨勘之名互出，殊非政体。此臣所未喻者一也。往者诸侯有过，百姓有冤，必命台官，委为制使，诚以宪府刑曹，是其专责。今多差殿直、承旨，使为制勘使臣，殊非理公之才，骤委鞫人之罪，或未晓刑章，妄加深劾，既临以制书，人畏严威，谁敢捍拒！岂无陷于不辜，亏陛下仁慈之旨者！此臣所未喻者二也。臣每读史书，凡匹妇贞廉，野人孝行，尚旌彼门闾，或赐之束帛，以励浇俗。今国家官僚远宦，不得般家，父母云亡，不得离任，墨缞视事，宁安孝子之心？明诏未行，深损圣人之教。此臣所未喻者三也。”疏入，不报。
　　是岁，赐译经院额曰传法；令两街选童子五十人，就院习梵学、梵字。
　　　　 ○太宗至仁应道神功圣德睿烈大明广孝皇帝雍熙元年（辽统和二年）
　　春，正月，戊午，右仆射石熙载卒。熙载性忠实，遇事敢言，无所顾避。至是遘疾不起，帝为悲叹累日，赠侍中，谥元懿。
　　壬戌，诏：“三馆《以开元四库书目》阅馆中所阙者，具列其名，募中外有以书来上，第卷帙之数，等级优赐；不愿送官者，借本写毕还之。”自是四方之书往往间出矣。
　　甲子，辽主如长泺。
　　有司上窃盗罪至大辟，诏特贷其死，因谓宰相曰：“朕重惜人命，但时取其甚者以警众。然不欲小人知宽贷之意，恐其犯法者众也。”
　　乙丑，帝御丹凤楼观灯，见士庶阗咽，谓宰相曰：“国家承累世干戈之后，海宇又安，京师繁盛，殊以为慰，朕居常罕饮，今夕与卿等同乐，宜各尽醉。”于是每虚爵以示群臣。
　　涪陵县公廷美至房州，忧悸成疾，卒。丁卯，房州以闻，帝呜咽流涕，谓宰相曰：“廷美自少刚愎，长益凶恶，朕以同气至亲，不忍置之于法，俾居房陵，冀其思过。方欲推恩复旧，遽兹殒逝，痛伤奈何！”乃追封涪陵王，赐谥曰悼，帝为发哀成服。其后从容谓宰相曰：“廷美母陈国夫人耿氏，朕乳母也，后出嫁赵氏，生军器库副使廷俊。朕以廷美故，今廷俊属鞬左右，廷俊泄禁中事于廷美。迩者凿西池，朕将往游，廷美与左右欲以此时窃发。若命有司穷究，则廷美罪不容诛。朕止令居守西洛，而廷美益怨望，出不逊语，始命迁房陵以全宥之。至于廷俊，亦不加深罪，但从贬黜。朕于廷美，盖无负矣。”言讫，为之恻然。李昉对曰：“涪陵悖逆，天下共闻，而宫禁中事，若非陛下委曲宣示，臣等何由知之！”
　　澶州言民诉水旱二十亩以下求蠲税者，朝臣以田亩不多，请勿受其诉。帝曰：“若此，贫民田少者，恩常不及。灾沴蠲税，政由穷困，岂以多少为限邪！”辛未，诏：“自今民诉水旱，勿择田之多少，悉与检视。”
　　壬申，蠲诸州民去年官所贷粟。
　　左谏议大夫、参知政事李穆卒。穆有至行，母尝卧疾弥年，动止转侧，皆亲自扶掖。初坐廷美事属吏，穆令子惟简绐母以奉诏鞫狱台中，及责官还家，卒不以白母，间日辄出访亲友，或游僧寺，阳为入直，暨于牵复，母终弗知。执政月馀遭母丧，诏强起之，穆益哀毁。癸酉，晨起将朝，风眩暴卒。帝临哭出涕，谓宰相曰：“穆操履纯正，方将倚用，遽至沦没，非斯人之不幸，乃朕之不幸也！”
　　丁丑，帝谓侍臣曰：“昔晋武平吴之后，溺于内宠，后宫所蓄，殆数千人，殊失帝王之道。今宫中自职掌至粗使不过三百人，朕犹以为多也。”
　　二月，壬午朔，帝御崇政殿，亲阅诸军将校，按名籍，参劳绩成升黜之，俞月而毕。谓近臣曰：“朕选擢将校，先取其循谨能御下者，武勇次之。”又曰：“兵虽众，苟不简择，与无兵同。朕因讲习，渐至精锐，倘统帅得人，何敌不克！”旧制，诸军辞见，或行间骁果出众者，令将校互相保任。散员左班都头魏能戍边，不为众所保，帝曰：“此人才勇，朕可自保之。”由是稍加进用。
　　以右补阙乔维岳为淮南转运使。先是淮河西流三十里，曰山阳湾，水势湍悍，运舟所过，多罹覆溺。维岳规度开故沙河，自未口至淮阴磨般口，凡四十里。又，建安北至淮澨，总五堰，运舟十纲上下，其重载者，皆卸粮而过，舟坏粮失，率常有之。纲卒旁缘为奸，多所侵盗。维岳乃命创二斗门于西河第三堰，二门相逾五十步，覆以夏屋，设悬门蓄水，俟潮平乃泄之。建横桥于岸，筑土累石以固其趾。自是尽革其弊，而运舟往来无滞矣。
　　庚子，辽主朝太后，因观猎于饶乐川。丙午，辽主与诸王大臣较射。
</div>
    <div class="pagination">
<a href="续资治通鉴_page19.html">上一页</a><span>...</span><a href="续资治通鉴_page15.html">15</a><a href="续资治通鉴_page16.html">16</a><a href="续资治通鉴_page17.html">17</a><a href="续资治通鉴_page18.html">18</a><a href="续资治通鉴_page19.html">19</a><span class="current-page">20</span><a href="续资治通鉴_page21.html">21</a><a href="续资治通鉴_page22.html">22</a><a href="续资治通鉴_page23.html">23</a><a href="续资治通鉴_page24.html">24</a><a href="续资治通鉴_page25.html">25</a><span>...</span><a href="续资治通鉴_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
