<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 231 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 231 页/共 607 页</h1>
    <div class="content">　　起讫时间 起仁宗庆历四年十一月尽是年十二月
　　卷　　名 续资治通鉴长编卷一百五十三
　　帝　　号 宋仁宗
　　年　　号 庆历四年（甲申，1044）
　　全　　文
　　十一月戊午朔，司天言日当食不食。
　　判国子监余靖言：「臣伏见先降敕命并贡举条制【一】，国子监生徒，听学满五百日方许取应，每十人之中与解三人。其诸路州、府、军、监并各立学及置县学，本贯人并以入学听习三百日，旧得解人百日以上方许取应。后来虽有敕命，曾到省举人与免听读，内新人显有事故给假，并与勘会除破，其如令非画一，难以久行。窃以国家兴建学校【二】，所以奖育俊秀而训导之。由是广学宫，颁学田【三】，使其专心道义，以思入官之术。伏缘朝廷所赐庄园、房钱等赡之有限，而来者无穷，若篃加廪给，则支费不充，若自营口腹，则贫窭者觽，日有定数，不敢不来，非其本心，同于驱役。古之劝学，初不如此。臣以为广黉舍【四】，所以待有志之士，去日限，所以宽食贫之人，国家有厉贤之风【五】，寒士得带经之便。欲乞应国子监太学生徒，如有情愿听读，满五百日，即依先降敕命，将来取解【六】，十人之中与解三人，其不满五百日者，并依旧额取解应举。所有开封府及天下州、军建立州学处，亦取情愿听读【七】，更不限以日数。所贵寒士营生务学，不失其所。」乃诏罢天下学生员听读日限。
　　己未，录大名府五县巡检、右侍禁彭仲舒子益为三班奉职，以仲舒与贼斗死也。
　　癸亥，赐出箭头僧方谏斋粮月钱四千。谏，鄜州人，自陕西用兵以来，凡中箭而留镞在骨者，饮之以药，而箭随出，尝赐紫衣，后召见，欲与班行，不就，遂赐师号，令居京师。至是，遣赴保州城下，为军士出箭镞者二十一人，故又赐之。
　　甲子，监进奏院右班殿直刘巽、大理评事集贤校理苏舜钦，并除名勒停。工部员外郎、直龙图阁兼天章阁侍讲、史馆检讨王洙落侍讲、检讨，知濠州；太常博士、集贤校理刁约通判海州。殿中丞、集贤校理江休复监蔡州税，殿中丞、集贤校理王益柔监复州税，并落校理。太常博士周延隽为秘书丞，太常丞、集贤校理章岷通判江州，著作郎、直集贤院、同修起居注吕溱知楚州，殿中丞周延让监宿州税，校书郎、馆阁校勘宋敏求签书集庆军节度判官事，将作监丞徐绶监汝州叶县税。
　　先是，杜衍、范仲淹、富弼等同执政，多引用一时闻人，欲更张庶事。御史中丞王拱辰等不便其所为。而舜钦仲淹所荐，其妻又衍女也，少年能文章，议论稍侵权贵。会进奏院祠神，舜钦循前例用鬻故纸公钱召妓女【八】，开席会宾客【九】。拱辰廉得之，讽其属鱼周询、刘元瑜等劾奏，因欲动摇衍。事下开封府治。于是舜钦及巽俱坐自盗，洙等与妓女杂坐，而休复、约、延隽、延让又服惨未除，益柔并以谤讪周、孔坐之，同时斥逐者，多知名士。世以为过薄，而拱辰等方自喜曰：「吾一举网尽矣！」王拱辰行状云或作傲歌，有「醉卧北极遣帝扶【一○】，周公、孔子驱为奴」，盖益柔所作也。延隽、延让皆起子。
　　狱事起，枢密副使韩琦言于上曰：「昨闻宦者操文符捕馆职甚急，觽听纷骇。舜钦等一醉饱之过，止可付有司治之，何至是陛下圣德素仁厚，独自为是何也？」上悔见于色。
　　自仲淹等出使，谗者益深，而益柔亦仲淹所荐。拱辰既劾奏，宋祁、张方平又助之，力言益柔作傲歌，罪当诛，盖欲因益柔以累仲淹也。章得象无所可否，贾昌朝阴主拱辰等议。及辅臣进白，琦独言：「益柔少年狂语，何足深治。天下大事固不少，近臣同国休戚，置此不言，而攻一王益柔，此其意有所在，不特为傲歌可见也。」上悟，稍□之。
　　时两府合班奏事，琦必尽言，事虽属中书，琦亦对上陈其实，同列尤不悦，上独识之，曰：「韩琦性直。」据正史苏舜钦传，御史不载刘元瑜姓名，元瑜传亦不云尝奏舜钦【一一】，独魏泰杂记载「一网打尽」乃元瑜语，今并出其姓名于鱼周询下。然周询七月为知杂，九月为吏外，十月为省副，不属御史台矣。当考。宋祁、张方平同劾奏王益柔，此据韩琦家传。李清臣行状但云近臣，盖讳之也。今仍出二人姓名。魏泰云：发舜钦等祠神会者，太子中舍李定也，梅尧臣为作「一客不得食，覆鼎伤觽宾」诗。按舜钦等坐责，乃御史劾奏，又当时但借此以倾杜衍尔，李定无与【一二】，今不取。
　　乙丑，降广南东路刑狱、都官员外郎徐仲谋知邵武军，坐部吏取京债【一三】事发，而诈为月日发体量状也。张师正倦游录载仲谋献秋霖赋，忤贾昌朝、陈执中，故坐责，且云皇佑中事，误也。今不取。
　　丙寅，审官院言三司判官、开封府推判官、天章阁侍讲及馆职尝任【一四】提点刑狱，各系清要资序，请自今磨勘改官，更不限举主【一五】，从之。
　　刑部郎中、集贤校理彭乘，京西转运按察使、太子中允、直集贤院李绚，并同修起居注【一六】。乘前为夔州路转运使，会土贼田忠霸诱下溪州蛮将内寇，乘适按部至境，大集边吏，勒兵山下以备贼，贼遁去，因遣人间之【一七】，其党斩忠霸，夷其家。有诏褒美。三年十月，李肃之为夔宪，已载田忠霸事【一八】，当考。
　　吕溱既贬，修起居注缺，中书拟人，而乘在选中，帝指乘曰：「此老儒也，雅有恬退名，无以易之。」及召见，谕曰：「卿先朝旧人，久补外，而未尝自言。」对曰：「臣生孤远，自量其分，安敢过有所望。」帝益嘉之。
　　戊辰，校书郎、馆阁校勘宋敏求落职，与京师差遣，敏求自言祖母年高，愿落职以便养也。
　　己巳，诏曰：「朕闻至治之世，元、凯共朝，不为朋党，君明臣哲，垂荣无极，何其德之盛也。朕昃食厉志，庶几古治，而承平之弊，浇竞相蒙，人务交游，家为激讦，更相附离，以沽声誉，至或阴招贿赂，阳托荐贤。又按察将命者，恣为苛刻，构织罪端，奏鞫纵横，以重多辟。至于属文之人，类亡体要，诋斥前圣，放肆异言，以讪上为能，以行怪为美。自今委中书、门下、御史台采察以闻。」
　　范仲淹上表乞罢政事，知邠州，诏不许。
　　知潞州尹洙上疏言：
　　臣闻知贤而不能任，任之而不能终，于治国之道，其失一也。去年朝廷擢欧阳修、余靖、蔡襄、孙甫相次为谏官，臣知数子之贤且久，一旦乐其见用，又庆陛下得贤而任之，所虑者任之而不能终尔。以陛下知臣之明，修等被遇之深，岂有任之而不能终哉？盖闻唐魏玄成既薨，文皇亲为撰碑文以赐之，后有言其阿党者，遂覆其碑。近世君臣相得，未有如唐文皇与魏玄成者，间言一入，则存殁之恩不终，臣未尝不感愤叹息而不能已也。以是而论，则知之任之为易，终之实难，可不虑哉。属闻欧阳修领使河北，臣以边事之重，故不复以内外为疑。今又闻蔡襄出知福州，未审襄以亲自请，为以过斥。若以过斥，岂当进其官秩？若以亲请，则襄在京师不三四年，已再省其亲，士大夫去远方而仕京师者，孰不念其亲，岂独襄得遂其私恩哉，则襄之不当出明矣。陛下优容谏臣，在唐文皇上。修等之才，虽不愧古人，然所施为，未能少及于魏玄成，则间毁之言，不必待其殁而后发也【一九】。伏惟念知之之已明，任之之已果，而终之之甚难，则天下幸甚。然臣爱修等之贤，故惜其去朝廷而不尽其才。如陛下待修等未易于初，则臣有称道贤者之美，如其恩遇已移，则臣负朋党之责矣【二○】。
　　夫今世所谓朋党，甚易辨也。陛下试以意所进用者姓名询于左右，曰某人为某人称誉，必有对者曰，此至公之论；异日其人或以事见疏，又询于左右，曰某人为某人营救，必有对者曰，此朋党之言。昔之见用，此一臣也，今之见疏，亦此一臣也，其所称誉与营救一也。然或谓之公论，或谓之朋党，是则公论之与朋党，常系于上意，不系于忠邪，此御臣之大弊也【二一】。臣既为陛下建忠谋，岂复顾朋党之责，但惧名以朋党，则所陈之言不蒙见采，此又臣之深虑也。惟圣明裁察。
　　庚午，诏：「主兵之官，皆有牙队带器械以从护之。其遇贼不用命而致陷没主将者，自今人虽觽并以军法论，苟能显立功效，亦当优拔之。其令诸路部署司申严饬戒。」韩琦尝有此奏，已见前。
　　诏如天禧故事，置谏官六员。此据会要。
　　辛未，太常博士钱明逸为右正言，谏院供职。
　　谏官余靖言：「臣伏睹南郊肆赦在近，旷荡之泽，与民更始，四方延颈，相望恩渥。臣访闻荆湖南路，本因蛮贼出就民家居停，其提点刑狱邵饰等，尽令近山人户不得耕种，及烧折屋宇，起遣入城居住，遂致近山人户失业，亡入贼中。及杨畋将不曾作蛮贼人户，尽底驱逐，散入广南东、西路，失其巢穴。又京西去岁，被贼人张海等虏掠惊扰。臣欲乞于南郊赦书中特示存抚，应荆湖南、北路人户先因黢从，及投入贼中者，限赦书到后一百日内，经官司首身，并令州县勘会，支与旧来田业，其山猺人户，亦令安抚。转运、提点刑狱等司，多方招诱，如能效顺，并与放罪，务令各归旧住山林，常加存恤。应京西及荆湖北路去年经贼人惊扰县分人户，转运司体量勘会，与免一年科配。其上项事节，乞指挥中书、枢密院商量施行。」从之。余靖议赦书条目，不知何时，赦书多从其言，今附郊礼前。
　　己卯，改上庄穆皇后谥曰章穆，庄献明肃皇太后曰章献明肃，庄懿皇太后曰章懿，庄怀皇后曰章怀，庄惠皇太后曰章惠。前一日奉五后谥册于文德殿，宿垂拱殿，百官自正衙从至大庆殿，发册宝，授太尉，出殿门。时雨雪连日，帝露立褥位，俟册宝登车，笃冕沾湿，良久还幄。所司导册宝赴三庙，各于南神门外幄次以埙，奏告毕，皆纳于室。王拱辰行状云章献、章懿、章惠既升祔，王拱辰言孝章尝正位号而祀别室，非是，亦请升配。时不见用。至元丰中，卒如拱辰议。
　　庚辰，朝飨景灵宫。是日，大霁。
　　辛巳，飨太庙、奉慈庙。上始至版位，礼仪使奏降神之乐九变【二二】，请即小次，帝曰：「朕竭诚在祀，固无所劳。」入奉慈章懿室，颜色凄怆，左右莫不感动。
　　壬午，合祭天地于圜丘，始至坛下，敕太常无得擅减乐声。大赦。复西京、河阳府所废县。京西、湖南北经贼剽劫处，第蠲其租。益、梓路转运司岁市绫绵、鹿胎万二千，特与减半。保州举人旧系南省下第者，特免取解，新取解者，于旧额上增解二分。陕西路解额狭处，令贡院定分数以闻。
　　先是，益州路转运使袁抗言三司每岁于两蜀市绫绵、鹿胎，比岁蜀民困甚，愿少宽其力，以备秦中它日之急。赦书盖从抗请也。
　　黎州岁售蛮马，诏择不任战者却之。抗奏：「朝廷与蛮夷互市，非以取利也。今山前、后五部落仰此为衣食，一旦失望侵侮，用几马直可平。臣念蜀久安，不敢奉诏。」卒如旧制。
　　是月，谏官余靖言：「臣窃闻湖南贼人首领黄四、邓和尚等各已归降，又闻郴州奏蛮贼千余人打劫宜章县放火杀掠者。臣初以湖南州军山险之处即是蛮獠，譬如蜂蚁，各有屯聚，若得就巢穴，安其栖息，不生惊扰，必不肆毒于人。其间蛮人，亦有不曾作过，一例遭官军就居处杀戮，必然怀恨，未肯归降。伏缘自古招抚山贼必先恩信，如治乱绳，缓乃可解。今杨畋锐于杀伐，蛮人必不相信，臣累曾奏陈，乞抽回杨畋，乃能令蛮贼尽类归附，未蒙朝廷指挥，必是大臣曾与保任，所以不肯移畋。虽畋曾经边任，身耐劳苦，与招抚蛮贼，事体了不相同。但移杨畋，却与近边差遣，别以恩招抚蛮贼，使其降附，不可恐畋之怨而不忧贼之疑而不降也。」邓大志、黄文晟、黄士元授官在十月癸丑，当即是黄四、邓和尚也。
　　又言：「臣风闻广南东路转运司奏，蛮贼于连、韶州界打劫，乞差使臣抽押江南兵级前去捉杀。臣以为转运使仓卒张皇，无足忧者。窃料此贼只因杨畋打杀九疑山外蛮人巢穴，夺其理生之具，本非作过之人，既失所居，遂怀怨恨，迸散为盗，故先劫掠郴州宜章县，次入连、韶州界。初缘郴、连等州，山险阔远，秋多瘴疠，朝廷益发甲兵，徒生劳扰死亡之患，贼人深入险阻，不能得见，不可更令广东之民受此疲弊。臣之愚计，且以天下之大，岂必与一小蛮獠校其胜负！只乞朝廷抽回杨畋并九疑山下兵甲，却令前来归降贼人，入洞招谕蛮人，以朝廷不恃杀伐，降者更得恩赏，使蛮之余党，安其窟穴，自然不出为盗矣。」
　　又言：「臣初见去年以来，荆湖南路蛮人及戎、泸州蛮相继作过，惟戎、泸州蛮，朝廷遣官招抚，实时安定，而湖南路官军杀伐稍多，蛮人失其巢穴，所以至今惊扰乡县，延及别路。况今湖南赋税已不上供，不可更令广南又困兵祸。臣愚以为因南郊肆赦之后，朝廷宣差亲信臣僚，乘驿往彼倡导恩信，招携降附。兵马可罢之处，即令罢之。昭示朝廷仁恩不尚杀伐之意，使蛮人向信，安其栖息，不复为乡县之害。」广东奏蛮贼寇连、韶州界，实录全不载于四年，据余靖奏议附此。六年十二月，实录乃书蛮寇英、韶州界。是时，靖责逾一年有半矣。靖此奏，因南郊肆赦之后，遣使招谕，此四年事也。
　　诏引进使、四方馆使并兼合门事。此据会要。
　　十二月壬辰，加恩百官。
　　左千牛卫大将军、交州刺史宗敏，缘郊恩请封所生母范氏，许之。宗室得封所生母，盖自宗敏始。宗敏，信安郡王允宁子也。宗敏封所生母，不知何时，因宗敏是年八月领交州刺史，即附见今郊，当考。
　　乙未，册命元昊为夏国主，更名曩霄。其册文曰：「咨尔曩霄，抚爰有觽，保于右壤。惟尔考服勤王事，光启乃邦，洎尔承嗣，率循旧物。向以称谓非正【二三】，疆候有言，鄙民未孚，师兵劳戍。而能追念前眚，自归本朝，腾章累请，遣使系道，忠悃内奋，誓言外昭，要质天地，暴情日月。朕嘉尔自新，故遣尚书祠部员外郎张子奭充册礼使，东头供奉官、合门祗候张士元充副使，持节册命尔为夏国主，永为宋藩辅，光膺宠命，可不谨欤！」仍赐对衣【二四】、黄金带、银鞍勒马，银二万两，绢二万匹，茶三万斤【二五】。册以漆书竹简，凡二十四，长尺一寸，褾用「天下乐」晕锦。赐金涂银印，方二寸一分，文曰「夏国主印」，龟钮锦绶；金涂银牌，长七寸五分，阔一寸九分。缘册法物，皆银装金涂，覆以紫绣。约称臣，奉正朔，改所赐敕书为诏而不名，许自置官属。使至京，就驿贸卖【二六】，燕坐□殿。朝廷遣使至其国，相见以宾客礼。置榷场于保安军及高平寨，第不通青盐。然朝廷每遣使往，馆于宥州，终不得至兴、灵焉。遣使不至兴、灵，当附初遣使时。
　　子奭既行，寻有诏即所在止之，候契丹使至别议。富弼深言其不便，曰：「若敌使未至而子奭先去，则天下共知事由我出，不待契丹许而后行也。今若候敌使至，别无难意，而后方令子奭遂行，则是自以讲和之功归于契丹。直待得契丹许意，方敢遣使封册，中国衰弱，绝无振起之势，可为痛惜。万一敌使知我尚未封册，词稍不顺，不可却拒元昊而曲就契丹。如此，则是朝廷不敢举动，坐受契丹制伏，而又前后反复，大为元昊所薄矣。此事余靖奉使时，契丹已许我封册【二七】，今但自恐怯，更思变改，臣实不晓也。兼契丹西征大衄，山前、山后，非常困弊，必不敢止我此行。伏惟朝廷，据天下之大，四方全盛，若每事听候契丹指挥，方敢施为，使陛下受此屈辱，臣子何安？臣忝预枢辅之列，实为陛下羞之，亦为陛下忧之。伏乞断自宸衷，不候敌使到阙，速令子奭行封册之恩，则天下幸甚。」弼奏云：去年十二月中，知子奭已进发，近却有指挥缘路止住。则此奏当是庆历五年正月。今因子奭行，并书之。
　　丙申，遣入内供奉官卢昭度等五人，分往河北、河东、陕西抚循官吏将校。
　　丁酉，诏州县以先帝所赐七条相诲敕。
　　己亥，皇第八女赐名幼悟，号保慈崇佑大师，其母张美人也。
　　癸卯，吏部尚书、知亳州夏竦为资政殿大学士。
　　甲辰，龙图阁直学士、吏部员外郎、知秦州文彦博为枢密直学士、知益州，代蒋堂也。初，晏殊欲用堂代杨日严，王举正谓不如明镐，争累日不得，卒用堂。会诏天下建学，汉文翁石室存孔子庙中，堂因广其舍为学宫，选属官以教诸生，士人翕然称之。日严在蜀有能名，堂不喜之，于是节游燕，减厨传，专尚宽纵，颇变日严之政。又建铜壶阁，其制宏敞，而材不预具，功既半，乃伐乔木于蜀先主惠陵【二八】、江渎祠，又毁后土及刘禅祠，蜀人浸不悦，狱讼滋多。久之，反私官妓，为清议所嗤。日严时在朝，因进对，从容言远方所宜抚安之，无容变法以生事。故不埙岁满，亟徙堂知河中府。
　　徙知成德军、龙图阁直学士、起居舍人田况知秦州。
　　内殿承制丌赟为庄宅副使，内殿崇班胡元为礼宾副使，以湖南转运使周陵言赟等在石侦洞捕杀蛮贼有劳故也。徐的传云：的再至桂阳【二九】，降者甚觽。其不降，若钤景、石侦、华阴、水头诸洞，悉讨平之，斩其酋熊可清等。王丝墓表又云：石侦、钤景二洞，聚党数千，丝促官军力破之，斩首数百级，招安三千人。今实录乃周陵奏二将有劳，不知何也。当考。
　　乙巳，降知楚州职方员外郎胡楷通判秦州，提点淮南刑狱、秘书丞祖无择知黄州。初，王素自淮南徙渭州，移文楷摄转运按察使事，无择既不平，因与楷互讼，事虽会赦，犹降之。
　　监察御史刘元瑜劾奏：「大理寺丞、集贤校理陆经，前责监汝州酒，转运司差磨勘西京物【三○】，杖死争田寡妇李氏，并贷民钱，又数与僚友燕聚，语言多轻肆。监司缪荐其才，权要主张，遂复馆职。请重置于法，勿以赦论。」诏遣太常博士王翼往按其罪，并以经前与进奏院祠神会坐之，责授袁州别驾。河东转运使、司封员外郎夏安期罚铜十斤，太子中允、直集贤院、修起居注李绚知润州【三一】，并坐前为京西转运使奏举经复馆职不当也。宰相杜衍多拔知名士置台省，恶衍者指绚为其党，而知河阳任布又言绚在京西苛察，故遽令出守。
　　丙午，左卫上将军致仕杨崇勋为太子太保致仕，知制诰张方平封还词头，言崇勋罪大责轻，以上将军就第，物议无不愤疾，虽经沛宥，而致仕非赦文所该，东宫一品非崇勋所宜处。讫不从。
　　戊申，邈川首领瞎毡遣使入贡。实录于十一月辛未，书秦凤部署司言吐蕃澄州团练使瞎毡等遣蕃僧贡名马。此月戊申，又书邈川首领瞎毡贡金二十两，又铁甲一副，马百九十匹。盖一事也，实录误分为二。
　　己酉，诏吏部流内铨进纳授官人举县令者须及五考，有所部升朝官三人同奏举，乃听施行。
　　辛亥，置保安军及镇戎军安平寨榷场。
　　癸丑，契丹国母遣右监门卫上将军耶律褒、宁州观察使星齐，契丹遣正义军节度使萧玖、太常少卿史馆修撰姚景禧来贺正旦。
　　太常博士王翼西京治狱还，赐五品服。知谏院余靖言：「治狱而赐服，外人知【三二】，必以谓翼深文重法，能希陛下意，以取此宠，所损非细事也。尝有工部郎中吕宽以治狱赐对，祈易章绶，陛下谕之曰：『朕不欲因鞫囚与人恩泽。』宽退以告臣，臣尝书之起居注。陛下前日谕宽是，则今日赐翼非，与夺之间，贵乎一体。小人望风希进，无所不至。幸陛下每于事端，抑其奔竞。请自今臣僚入对【三三】，有辄求恩泽者，令有司劾其罪。」从之。
　　甲寅，太常博士茹孝标责监光州盐酒税。时上封者言：「去岁谏官劾孝标不发父丧，推勘踪迹，不甚明白，遂降指挥，候服阕日未得与差遣。臣以为凡人被不孝之名，而出入朝序，未得差遣，岂能默默以受愧耻，必有词诉，上烦朝听。孝标乞早与一外任差遣。」故有是命。此据会要，乃十二月二十七日事，实录无之。
　　乙卯，徙知镇戎军、供备库使刘兼济权环庆路钤辖。陕西转运使言其军政苛急，而下多怨，故徙之。兼济，旧传及新传，但云转运使言其苛急。实录乃云都转运使李昭述。按昭述五年十一月初除密直、都转运使，此时昭述犹知澶州，实录误也。今止从兼济二传，而不出转运使姓名。又是年五月戊辰，兼济自鄜州改梓夔路钤辖，不书知镇戎军。此月乙卯，乃自镇戎军徙环庆。明年闰五月丁亥，又书徙梓夔钤辖。刘兼济为环庆钤辖，据本传。自鄜州徙梓夔，又徙镇戎军，与实录合；自镇戎改泾原钤辖，复知宁州，又知原州，即与实录差互。恐兼济未尝到梓夔，自鄜州即往镇戎，自镇戎即往环庆。实录明年闰月丁亥所书或误出也，今削去，更须考详。
　　环、原之间，属羌有明珠、密藏、康奴三族最大，素号强梗。抚之则骄不可制，伐之则险不可入。其北有二川，交通西界，宣抚使范仲淹议筑古细腰城断其路。于是檄知环州种世衡与知原州蒋偕共干其事。世衡时卧病，即日起兵，会偕于细腰，使甲士画夜筑城，先遣人以计□敌，敌果不争。又召三族酋长犒之，谕以官筑此城，为汝御寇。三族既出不意，又无敌援，因遂服从。城成而世衡卒。世衡在边数年，积谷通货，所至不烦县官益兵增馈，善抚士卒，病者遣一子专视其饮食汤剂，以故得人死力。及卒，羌酋朝夕临者数日，青涧及环人皆画象祠之。庆历二年三月，泾原请于细腰城属羌城内建筑城寨，虽许之，元不曾兴役。十月范仲淹又请城细腰，亦不曾兴役。及今乃克城之。世衡以明年正月七日卒，今附见。
　　范仲淹复檄蒋偕筑堡大虫巉，堡未完而为明珠、灭藏伺间邀击【三四】，偕辄从间道遁归，伏经略使庭下请死。王素将赦其罪，令复往毕功以自赎，狄青曰：「偕轻而无谋，往必更败。」素曰：「偕死则部署行矣。」狄青乃不敢言。偕卒完所筑堡，致其酋长而还。
　　始，明珠等族数为寇，偕潜兵伺之，斩首四百，擒酋豪三十九，焚帐落八十，获马牛三千，所俘皆刳割磔裂于庭下，坐客为废饮食，而偕笑谈自若。
　　富弼言：
　　伏以河北一路，盖天下之根本也。古者未失燕蓟之地，有松亭关、古北口、居庸关为中原险要，以隔阂匈奴不敢南下，而历代帝王尚皆极意防守，未尝轻视。自晋祖弃全燕之地，北方关险，尽属契丹。契丹之来，荡然无阻，况又河朔士卒精悍，与他道不类，得其心则可以为用，失其心则大可以为患，安得不留意于此而反轻视哉？
　　臣昨奉诏宣抚，自渡河而北，遍询土人熟知祖宗以来边防事机者，观其所说，皆有条理。谓太祖、太宗之时，契丹入寇，边兵或有丧败，而不能长驱，真宗初时，边兵亦少失，而有长驱之患者何哉？盖太祖、太宗时，屡曾出师深入攻讨【三五】，及寇至，又督诸将发兵御战，北骑虽胜，知我相继开壁，援兵四至，无退藏之惧，是以匆匆出塞，不敢长驱也。洎真宗即位，惩丧师之衄，遂下诏边臣，寇至但令坚壁清野，不许出兵。纵不得已出兵【三六】，只许披城布阵，又临阵不许相杀。贼知我不敢出战，于是坚壁之下，不顾而过，一犯大名，一犯澶渊，是故虽无丧师之失，而有长驱之患。真宗再驾河朔，幸而讲和，不然，事未可知也。
　　臣尝为史官，窃览国史，以土人之说参验之，大略相合。既得祖宗朝守御利害，又伏思今来事体【三七】，不及祖宗朝，其事有七。朝廷号令不一，前后自相抵牾，事有缓急，四方不能遵行，北敌苟动，必有阙误。此号令不及先朝严明，一也。自西鄙用兵，于今七年，大小凡经十余战，而每战必败，官军沮丧，望风畏怯，北敌之觽，又非西贼可比，苟有变动，何由以威武取胜。此威令不及先朝震赫，二也。两府大臣，不敢主事【三八】，设有所主，断然而行，则横议髃兴，惑乱圣听，以此往往破坏，暂行复止，是致朝政不举，北敌苟动，事系安危，谁敢为朝廷主张行事。此执政者不及先朝大臣主断，三也。天下民人，恩信不及，配率重大，攘肌及骨，悲愁怨恨，莫不思乱，近年凡有盗贼，应者如云，足见人心多叛。北敌苟动，大兵四集，百姓必有观衅而起者，自忧内患不暇，岂暇防外虞哉！此民心不及先朝固结，四也。朝廷费用浩瀚，财物殚竭，取于民则民力已困，取于内帑则内帑有限。今河北诸州军，惟粮储稍有准备外，其余库藏无不虚空，北敌苟动，所费无涯，今未有财用所出之计。此财用不及先朝丰足，五也。外有强敌，窃图中国，或攻或守，须得健将，今河朔止有一二人可充偏裨，五七人可以阵中役使，北敌苟动，大兵毕集，都未有将帅统领。此将帅不及先朝有谋勇而经战阵【三九】，六也。军政隳弛，士卒骄惰，居常少有钤束，不过笞棰，已谋杀害都将，相结逃背，若急有调发，使当矢石，则岂无变乱，与外寇势合为孽？昨堡塞事起，沧州兵欲劫瀛州，莫州兵欲劫顺安军，自余至城下者，无不白日劫人，殊无畏惮，其事甚近，可以为验。士卒不及先朝肃整，七也。
　　上件七事，尽臣目睹耳闻，不敢缄默，恐误边防大计。伏望陛下特留圣念，以先朝已试之效，而革今日因循之弊，奋自宸断，以为久长之策，不胜大幸。富弼上章，不得其时，今附见年末。
　　注　　释
　　【一】臣伏见先降敕命并贡举条制「见」原作「思」，据宋本、宋撮要本、阁本及宋会要职官二八之四改。
　　【二】窃以国家兴建学校「建」字原脱，据宋本、宋撮要本及同上宋会要补。
　　【三】颁学田「田」原作「日」，据宋本、宋撮要本、阁本及同上宋会要改。
　　【四】臣以为广黉舍「臣」字原无，据同上宋会要补。
　　【五】国家有厉贤之风「有」原作「存」，据宋本、宋撮要本及同上宋会要改。
　　【六】将来取解「取」原作「如」，据宋本、宋撮要本、阁本及同上宋会要改。
　　【七】亦取情愿听读「亦」原作「立」，据宋本、宋撮要本及同上宋会要改。
　　【八】舜钦循前例用鬻故纸公钱召妓女「妓女」，宋会要职官六四之五○、宋史卷四四二苏舜卿传均作「妓乐」。
　　【九】开席会宾客「开席」，长编纪事本末卷三八王拱辰等劾苏舜钦同；宋本、宋撮要本、编年纲目卷一二作「间席」，宋史全文卷八下作「席间」，宋会要职官六四之五○作「间久为会」；宋史卷四四二苏舜钦传及四部丛刊涵芬楼影印清康熙刊本苏学士集附宋史本传均作「间多」。
　　【一○】醉卧北极遣帝扶「扶」原作「佛」，据宋本、宋撮要本、阁本及同上长编纪事本末改。
　　【一一】元瑜传亦不云尝奏舜钦「传」字原脱，据宋本、宋撮要本、阁本及同上长编纪事本末补。
　　【一二】李定无与「与」原作「闻」，据同上长编纪事本末改。
　　【一三】京债宋会要职官六四之五○作「军债」。
　　【一四】尝任原作「当任」，据宋会要职官一一之一四改。
　　【一五】举主同上宋会要在「举主」下有「人数」二字。
　　【一六】刑部郎中集贤校理彭乘京西转运按察使太子中允直集贤院李绚并同修起居注宋本、宋撮要本「彭乘」下无「京西转运按察使太子中允直集贤院李绚并」一十八字。
　　【一七】间之原作「询之」，据宋史卷二九八彭乘传改。
　　【一八】李肃之为夔宪已载田忠霸事「李肃」下「之」字原无，据宋史卷三一○李肃之传及本书卷一四四补。
　　【一九】其殁「其」字原脱，据宋本、宋撮要本及河南先生文集卷一八论朋党疏补。
　　【二○】则臣负朋党之责矣「臣」原无，据同上河南先生文集补。
　　【二一】此御臣之大弊也「此」字原无，据同上书补。
　　【二二】礼仪使奏降神之乐九变「奏」原作「奉」，据宋会要礼一七之一三改。
　　【二三】向以称谓非正「正」原作「礼」，据宋本、宋撮要本、阁本及宋大诏令集卷二三三册夏国主文改。
　　【二四】仍赐对衣「对」原作「御」，据宋本、宋撮要本及宋史卷四八五夏国传上改。
　　【二五】茶三万斤「三」原作「二」，据宋本、宋撮要本、阁本及宋史卷四八五夏国传上、续资治通鉴卷四七改。
　　【二六】就驿贸卖「贸卖」，宋本、宋撮要本作「买卖」。
　　【二七】契丹已许我封册「我」字原脱，据宋本、宋撮要本补。
　　【二八】乃伐乔木于蜀先主惠陵「惠」原作「定」，据宋史卷二九八蒋堂传及三国志蜀书先主传改。
　　【二九】的再至桂阳「阳」原作「杨」，据阁本改。
　　【三○】物宋会要职官六四之五○作「官物」，疑是。
　　【三一】太子中允直集贤院修起居注李绚知润州「修」原作「使」，据阁本及本卷十一月丙寅条、宋史卷三○二李绚传改。
　　【三二】外人知「知」原作「不知」，据宋本、宋撮要本及宋史全文卷八删「不」字。
</div>
    <div class="pagination">
<a href="续资治通鉴长编_page230.html">上一页</a><span>...</span><a href="续资治通鉴长编_page226.html">226</a><a href="续资治通鉴长编_page227.html">227</a><a href="续资治通鉴长编_page228.html">228</a><a href="续资治通鉴长编_page229.html">229</a><a href="续资治通鉴长编_page230.html">230</a><span class="current-page">231</span><a href="续资治通鉴长编_page232.html">232</a><a href="续资治通鉴长编_page233.html">233</a><a href="续资治通鉴长编_page234.html">234</a><a href="续资治通鉴长编_page235.html">235</a><a href="续资治通鉴长编_page236.html">236</a><span>...</span><a href="续资治通鉴长编_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
