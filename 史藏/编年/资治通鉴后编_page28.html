<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 28 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 28 页/共 44 页
  </h1>
  <div class="content">
   资治通鉴后编巻一百十九
&lt;史部,编年类,资治通鉴后编&gt;
　　钦定四库全书
　　资治通鉴后编巻一百二十
　　刑部尚书徐干学撰
　　宋纪一百二十【起重光大荒落十一月尽黓敦牂十二月凡一年有二月】髙宗受命中兴全功至徳圣神武文昭仁宪孝皇帝
　　绍兴三十一年十一月己巳朔邵宏渊遣统领崔皋及金人战于定山败之　壬申以知潭州张浚判建康府召王权还以李显忠代将其军　时刘锜病甚求解
　　兵柄留其侄中军统制刘汜以千五百人塞瓜洲李横以八千人固守诏锜还镇江金人攻瓜洲汜以克敌弓射却之叶义问至镇江见锜病剧以横权锜军督兵渡江众以为不可义问彊之汜请出战锜不从汜拜家庙而行金人铁骑奄至江上汜先退横以孤军不能当亦却失其都统制印横左军统制魏俊右军统制王方死之横汜仅以身免义问闻之惶怖退走由陆路趋建康市人皆媟骂之　金人游骑至无为军守臣韩髦弃城走　庚午金左司郎中鄂博库等闻赦入白东京即位改元事金主拊髀叹曰朕本欲灭宋后改元大定此岂非天乎因出其素所书以示羣臣即预志改元事取一戎衣天下大定也是日以劝农使完顔元宜为浙西道兵马都统制刑部尚书郭安国副之　乙亥金主临江筑台自被金甲以登刑白黑马祭天投羊豕于江召宾都等谓之曰舟楫已具可济江矣博勒呼曰臣观宋舟甚大我舟小而行迟恐不可济金主怒曰尔昔从梁王追赵构岂皆大舟耶誓以明日渡江晨炊玉麟堂先济者与黄金一两丙子金主置红黄二旗于岸上中建黄屋坐其下以号令进止红旗立则进黄旗仆则退时叶义问命虞允文往芜湖趣李显忠交王权军且犒师允文至采石权已去显忠未来权败军三五星散解鞍束甲坐道傍允文谓坐待显忠则误国事遂立召诸将勉以忠义曰金帛告命皆在此以待有功众曰今既有主请死战或谓允文公受命犒师不受命督战他人坏之公受其咎耶允文叱之曰危及社稷吾将安避乃命诸将列大阵不动分戈船为五其二并东西岸其一驻中流藏精兵待战其二藏小港备不测部分甫毕金主操小红旗麾数百艘絶江而来瞬息抵南岸者七十艘直薄官军军小却允文抚统制时俊之背曰汝胆畧闻四方立阵后儿女子尔俊即挥双刀出士殊死战中流官军以海防船冲敌舟皆平沈敌半死半战日暮未退防有溃卒自光州至允文授以旗鼓从山后转出敌疑援兵至始遁允文又命劲弩尾击追射大败之金兵还和州凡不死于江者金主悉敲杀之遂召诸将帅谋北还且分兵渡江李通曰陛下亲征深入异境无功而还若众散于前敌乘于后非万全计若留兵渡江车驾北还诸将亦将解体今燕北诸军近辽阳者恐有异志宜先发兵渡江敛舟焚之絶其归望然后陛下北还南北皆指日而定矣金主然之允文知金兵必复来夜半部分诸将分海舟泊上流别遣盛新以舟师截杨林河口明旦敌果至因夹撃之复大败焚其舟三百敌遣诏来谕王权似有宿约者允文曰此反间也乃复书言权因退师已寘宪典新将李世辅也愿一战以决雌雄金主得书大怒遂焚龙凤车斩梁汉臣及造舟者二人汉臣教金主济江者也　己夘虚恨蛮犯嘉州笼蓬堡官军大败副将郑祥等为所杀　庚辰金主引军趋淮东过乌江观项羽祠叹曰如此英雄不得天下诚可惜也　癸未呉璘病自仙人原还兴州留姚仲节制军事　甲申赠姚兴魏俊王方官　是日金主至州　刘锜以顺昌之捷威名为金人所惮金主之南侵也令有敢言锜姓名者斩枚举南朝诸将问其下孰敢当者皆随姓名以对其荅如响至锜莫有应者金主曰吾自当之至是锜命尽焚城外居屋以垩白其城壁书曰完顔亮死于此金主多忌见而恶遂趋洲居山寺人众不可容遂致生变云　金曹国公在东京追尊考豳王为皇帝諡简肃号号睿宗妣富察氏曰钦慈皇后李氏贞懿皇后羣臣上尊号曰仁明圣孝皇帝追复东昬王帝号諡武灵庙号闵宗陵曰思陵别立庙封子喇喇为许王呼塔噶为楚王　乙酉刘汜贷死英州编管江州统制李贵忠义首领孟俊复顺昌府　金州将邢进复华州　丙戌任天锡复陜州　丁亥李显忠至采石虞文允语之曰敌入州必与洲兵合京口无备我当往公能分兵相助乎显忠分万六千与之允文遂还京口时敌屯重兵滁河造三牐储水深数尺塞洲口杨存中成闵邵宏渊诸军皆集京口凡二十余万允文以战舰数少不足用聚材改治之命张深守滁河口扼大江之冲以苖定驻下蜀为援谒刘锜问疾锜执允文手曰疾何必问朝廷养兵三十年一技不施而大功乃出一儒生我辈愧死矣以疾笃召还提举万寿观寻以成闵等为招讨使闵淮东李显忠淮西呉拱湖北京西　戊子吴璘复力疾上仙人原　己丑胶西捷奏至帝大喜曰朕独用李宝果立功为天下倡矣即赐诏奬谕书忠义李宝四字表其旗帜　王权贷死琼州编管　是日金曹国公自东京如中都　庚寅虞允文与杨存仲临江按试命战士踏车船中流上下三周金山囘转如飞敌持满以待相顾骇愕金主笑曰纸船耳有一将跪奏南军有备不可轻愿驻州力农训兵徐图进取金主拔剑欲斩之哀谢良久杖五十而释之遂还州使符宝郎耶律穆丹防神果军扼淮渡凡自军中还至淮上无都督府文字皆杀之乃出内箭饰以金龙题曰御箭系帛书其上使人乗舟射之南岸其书言宋国遣人焚毁南京宫室及沿边买马招诱军民今兴师问罪义在吊伐大军所至必无秋毫之犯以此招谕南人于是镇江军亦縦所获金军士三人赍书数金主罪李通奏其书即命焚之金骁骑髙僧欲诱其党以亡事觉金主命众刃剉之乃下令军士亡者杀其富埒珲富埒珲亡者杀其穆昆穆昆亡者杀其明安明安亡者杀其总管众益危惧甲午令军士运鸦鹘船于瓜洲期以明日渡江敢后者斩诸将谋曰南军有备如此进有渰杀之祸退有敲杀之忧柰何其中一人曰等死死中求生可乎众皆曰愿闻教有总管万戴者曰杀郎主却与宋通和归乡则生矣众皆曰诺乃决计于浙西都统制完顔元宜及明安唐古乌叶曰前阻淮渡皆成擒矣比闻辽阳新天子即位不若共行大事然后举军北还元宜曰待王祥至谋之元宜本耶律氏赐姓完顔王祥者元宜子为骁骑副都指挥使在别军者也元宜召王祥至与诸将约诘旦衞军番代即行事金主有紫茸等细军不肯临敌专以自衞众患之萧巴扎曰晚朝奏遣细军东取海陵则事可济矣从之乃谓细军曰淮东子女玉帛皆逃在泰州我辈急渡江汝辈何不白郎主往取之细军欣然共请金主许之于是细军去者过半驸马都尉唐古安礼金主妹婿也能文知兵掌黄头女真金主闻东京之变遣安礼以本部兵归故诸将益无所惮乙未黎明元宜王祥与武胜军都统管图克坦守素明安唐古乌叶穆琨斡卢保娄薛温都长寿等率众薄御营金主谓南人刼砦惊起求剑甲不得左右亲兵尽散走诸将射帐中矢下如雨金主取视之曰我兵也近侍大庆山曰事急矣当出避之金主曰走将安徃方取弓中箭仆地延安少尹纳哈塔鄂勒博先刃之手足犹动遂缢杀之年四十骁骑指挥使大磐整兵来救王祥出语之曰无及矣大磐乃止军士攘取行营服用皆尽乃取大磐衣巾裹金主尸焚之收其妃嫔五人及李通郭安国图克坦永年梁琉太庆山等皆杀之初金人之犯边也枢密院编修官莆田郑樵言嵗星分在宋金主将自毙又有客诣叶义问上书言以太一局考之金主不烦齐斧冬至前当有萧墙之变已而皆验是日天重隂有枢密行府使臣胡斌者知天文谓枢密院检详洪迈曰昨夕四鼓浓云塞空欲雪而东北忽穿漏一大星坠盖金主死祥也未防有军中被掠散人张真及虢州签军雷政相继渡江来归报金主被弑【考异三朝北盟防编辑中兴遗史败盟记神麓记采石毙亮记采石战胜记正隆事迹记炀王江上録诸书言金海陵被弑事其谋逆者或无主名或虽有主名而与金史大异且不及完顔元宜唐古乌叶殊多渗漏按金史海陵记逆臣传元宜实为首恶唯谋遣细军事金史失载而宋史虞允文传有之王江上録尤为委曲详尽此事必不可遗今以逆臣传为主而万戴萧巴扎唐古安礼等事则掇取诸书以补其未备乙未中兴遗史作丙申误是月己巳朔败盟记云亮死于二十七日正乙未也宋金二史本纪并作乙未今从之】　丙申金细军破泰州子女玉帛剽掠无遗【考异宋史髙宗纪乙未金人陷泰州今从败盟记】　戊戌金都督府遣人持檄来镇江军中议和　十二月庚子杨存中虞允文渡江至洲以察敌情　金舟师犯慈湖鄂州军击却之金统军刘萼闻败遂退师　杨椿夜攻金人杀其师髙定山复庐州　壬寅天有白气　癸夘复岳州旧名右军统领沙世坚复泰州金细军弃城而去　甲辰虞允文自镇江入见上慰藉嘉叹谓陈俊卿曰虞乆文公忠出天性朕之裴度也诏免扈从往两淮措置允文至镇奏收两淮三策不报　乙巳李显忠自慈湖引兵渡江　判建康府张浚至岳阳买舟冒风雪而行时金兵充斥浚遇东来者云敌方焚采石烟焰涨天慎毋轻进浚曰吾赴君父之急知求乘舆所在而已时长江无一舟行北岸者浚乗小舟径进过池阳闻金人尚屯和州李显忠兵在沙上浚往犒之一军见浚以为从天而下浚谓显忠曰圣驾将巡幸至此而贼未退得无虑乎显忠乃以大军济江去和州三十里与金人相持浚赴建康先牒通判刘子昻办行宫仪物　丙午淮东统制王选等复楚州　丁未呉拱遣将牛宏等复汝州　戊申帝发临安建王从行先是侍御史吴芾求对乞以建王为元帅先往抚师史浩遗大臣书言建王生长深宫平居未尝与诸将接安能办此议者又谓上亲征可使王居守浩复以为不可帝欲令王徧识诸将遂扈跸如建康时方雨雪帝御氊笠乘马王亦骑往雨渍朝服畧不少顾而宰相以下多肩舆者　庚戌金人自盱眙渡淮北去癸丑鄂州水军统制杨钦以舟师追至洪泽镇败之是夜镇江统制吴超遣将叚温等追金人至淮隂县又败之获其舟船粮食甚众　淮东统制刘鋭陈敏入泗州甲寅李显忠与金人战于杨林渡却之乙卯江北金人悉去李显忠复入和州　呉璘遣将复水洛城　金人复破汝州杀戮殆尽　丁巳李显忠遣统制张荣追金人至全椒败之得所掠老弱万余口　是日金主雍至中都戊午谒太祖庙己未御贞元殿受百官朝庚申呉璘遣将复治平砦　甲子金颍寿二州巡检髙显以寿春府来降　金太子光英颇警悟海陵尝言俟太子年十八以天下付之朕当日游宴宫掖苑囿中以自娯乐光英诵孝经一日忽谓人曰经言三千之罪莫大于不孝何谓不孝对曰今民家子博奕饮酒不养父母皆不孝也光英黙然良久曰此岂足为不孝也盖指言父亮弑母事及伐宋图克坦后与光英挽衣号恸亮亦泣下曰吾行归矣命光英居守时年十二以图们额哩雅为太子少师兼河南路统军使以衞防之完顔元宜既弑亮都督府移文额里页是月杀光英于南京图克坦后如中都居亮母大氏故宫顷之金主怜其无依诏归父母家于会宁嵗赐钱二千贯奴婢皆给官廪大定十年卒三十二年春正月戊辰朔日有食之帝在镇江　是日金主不视朝减膳彻乐谓判大宗正事呼噜等曰朕每见天象变异辄思政事之阙寤寐自责不遑凡事必审思而后行犹惧独见未能尽善毎令羣臣集议庶防无过举也呼噜宗望子也　己巳金人犯寿春府忠义将刘泰战死金兵亦退　庚午帝发镇江　金主谓宰相曰进贤退不肖宰相之职也有才能髙于己者或惧其分权往往不肯引置同列朕甚不取卿等毋以此为心辛未金主御太和殿宴百官宗戚命妇赐赉有差
　　壬申帝至建康张浚入见　丙子祧翼祖主于夹室金主如大房山献享山陵礼毕欲猎而还左丞相晏等谏曰边事未宁不宜游幸遂还宫因谕晏等曰朕常慕古之帝王虚心受谏卿等有言即言毋缄黙以自便己夘李显忠引兵还建康　庚辰罢郡守年七十者辛巳金兵部尚书克实与延安府同知李老僧谋反伏诛老僧一名惟忠克实材武过人狠戾好乱自以太祖孙颇有异志金主初至中都倥偬多事扈从诸军未暇行赏有怨言克实与惟忠及倭楞鄂尔多梁璋布呼谋欲因军士怨望以作乱既而谋不遂克实璋布呼乃擒惟忠倭楞鄂尔多等诣有司自首下狱治克实初不肻承倭楞面质之然后款伏金主念兄弟少太祖孙惟数人恻然伤之诏罪止克实一身其兄弟子孙皆不缘坐遂诛克实惟忠倭楞等璋布呼并除名歴城辛弃疾少师蔡伯坚与党懐英同学人号为辛党始筮仕决以蓍懐英遇坎因留事金弃疾得离遂决意南归海陵死中原豪杰并起耿京聚兵山东称天下节度使节制山东河北忠义兵马弃疾为掌书记即劝京决策南向僧义端者喜谈兵弃疾间与之游及在京军中义端亦聚众千余弃疾说下之使京义端一夕窃印以奔金京大怒欲杀弃疾弃疾急追义端斩其首归报京益壮之至是令弃疾奉表来奏事乙酉召见嘉纳之授弃疾承务郎天平节度掌书记并以节度印告使召京　时有陈驻跸利害者陈康伯不能决帝命侍从台谏同赴都堂集议侍御史呉芾谓建康可以控带襄汉经理淮甸若还临安则西北之势不能相接给事中金安节亦言淮壖疮痍之人甫遂归业赖声势以幸安堵一旦闻戎辂还轸恐乖始望众不従遂定囘銮之议　己丑金遣髙忠建张景仁来告即位左司员外郎洪迈充接伴使知閤门事张抡副之　庚寅金行纳粟补官法　诏新复州县捜访仗节死义之士　金遣右副元帅完顔黙音率师讨萧窝干　壬辰洪迈张抡入对帝谓辅臣曰朕料此事终归于和卿等欲首议名分而土地次之盖卿辈事朕不得不为此言在朕所见当以土地人民为上若名分则非所先也何者若得复旧疆则陵寝在其中使两国生灵不残于兵革此岂细事　丙申以杨存中为江淮荆襄路宣抚使虞允文副之帝尝谓汤思退曰杨存中忠无与二朕之郭子仪也故有是命给事中金安节起居舍人刘珙缴还言存中顷以权势太盛人言借借陛下曲示保全俾解军职今复授以兹任事权益隆岂惟无以慰海宇之情亦恐非所以保全存中也倘以允文资浅未可专任宜别择重臣以副盛举奏入帝怒谓辅臣曰珙父为张浚所知此奏专为浚地耳宰相召珙谕防且曰再缴累及张公珙曰珙为国家计岂暇为张公谋执奏如初乃改命存中措置两淮允文为川陜宣谕使措置招军市马及与呉璘相见议事珙子羽之子也　初魏胜起义时无州郡粮饷之给无府库仓廪之储胜经画市易课酒盐劝籴豪右环海州度视敌兵攻取处筑城浚隍塞闗隘在军一日未尝懈弛恒如冦至方纠集逺迩犒劳士卒期约有日防海陵被弑其兵北归胜益得自治军旅人皆精鋭获金谍者犒以酒食厚赂遣还有自北方来归者与之同卧起共饮食示以不疑周其贫窭自是山东河北归附者日众得金人虚实悉以上闻又第其忠义士功能假授官资因李寳转达于朝悉如所请【考异同卧起等事在海陵既死后薛鉴叙入复海州时误也今据宋史魏胜传改正】　金主追册故妃乌林荅氏为昭徳皇后　金翰林待制大頴以言盗贼忤废帝杖而除名补阙马钦以谄事废帝得幸二月己亥起頴为秘书丞钦除名庚子虞允文陛辞言金主既死新主初立彼国方乱天相我恢复也和则海内气沮战则海内气伸帝以为然允文至蜀遂与吴璘经畧中原　兴州统领恵逢等复河州　壬寅金人犯汝州守臣王宣逆战败之　癸夘帝发建康　杨存中议废江淮州县给事中金安节言庐之合肥和之濡须皆昔人控扼孔道魏明帝云先帝东置合肥南守襄阳西固析山贼来辄破于三城之下孙权筑濡须坞魏军累次不克守将如甘宁等常以寡制众盖形势之地攻守百倍岂有昔人得之成功今日有之而反弃之耶且濡湏巢湖之水上接店步下接江口可通漕舟乞择将经理存中议遂格　恵逢复积石军又克来羌城　丁未太尉威武军节度使刘锜卒锜美仪状善射声如洪钟尝为陇右都防与夏人战屡胜夏人儿啼辄怖之曰刘都防来啼辄止至是以刘汜败发怒呕血数升卒諡武穆　金有近侍进言欲罢科举者金主问尚书令张浩曰自古帝王有不用文学者乎浩曰有之曰谁欤浩曰秦始皇金主顾近侍曰岂可使我为秦始皇事遂寝　己酉王宣及金人再战于汝州庚戌金以全军来攻宣败绩弃城去　癸丑金诏降废帝幸臣萧玉敬嗣晖许霖等官放归田里　乙夘帝至临安　甲子金泽州刺史特黙格及其妻髙福娘伏诛乙丑王宣败金人于确山于是赵撙自信阳归徳安
　　而宣亦还屯襄阳金人复取蔡州　丙寅瘗钦宗重于招贤寺立虞主帝亲遣奠宰执议帝宜服袍履礼部侍郎黄中曰三年天下之通丧尧舜三代之所共也后世以日易月已有愧于古矣然犹于二十七日释服之后因事则服之本朝典故大葬启攒必服其初服是也若曰今十月而不可复服则真宗九月而何为亦服初服乎以故事考之衰服为当前二日陈康伯等进呈帝览奏曰朕为天子岂可使事兄之礼过于事父中至都堂朱倬谓中曰徽考大行有故事矣中曰此前日之误今所当改奈何复因之倬曰帝意实然臣子务为恭顺可也中曰责难于君乃为恭耳　闰月癸酉金人破河州屠其城甲戌金主谓宰臣曰比闻外议言奏事甚难朕于可行者未尝不从自今敷奏勿有所隠　戊寅祔钦宗神主于太庙　癸未吴璘遣杨从仪等攻抜大散闗分兵据和尚原金人走宝鸡　丙戌给张浚钱十九万缗造沿江诸军战舰　庚寅王刚破金人于海州辛夘参知政事杨椿罢　金太和厚徳殿火　壬辰
　　姚仲攻顺徳军败金人于瓦亭砦新店　乙未金兵部侍郎温敦珠图喇等与窝斡战败于胜州　是月张安国等攻杀耿京辛弃疾还至海州与众谋曰我缘主帅来归朝不期事变何以复命乃约李宝王世隆径趋金营安国方与金将酣饮即众中防之以归金将追之不及献俘行宫斩安国于市　三月壬辰更定金使入境接伴馆伴旧仪　癸卯成闵遣统制杜彦救淮宁击败金人于项城　丁未金使高忠建等入国门始忠建责臣礼及新复州军接伴使洪迈以闻且曰土疆实利不可与礼际虚名不足惜也礼部侍郎黄中闻之亟奏曰名定实随百世不易不可谓虚土疆得失一彼一此不可谓实或又言土地实也君臣名也先实后名乃今之利兵部尚书陈俊卿曰今力未可守虽得河南不免为虚名臣谓不若先正名分名分正则国威张而嵗币亦可损矣　甲辰金追削李通官职　戊申録文宣王四十九世孙孔琯为右迪功郎　呉璘复徳顺军璘初至城下自将数十骑绕城守陴者闻呼相公来观望咨嗟矢不忍发璘按行诸屯预治夹河战地斩不用命者先以数百骑尝敌敌一鸣鼓鋭士空壁跃出突璘军璘军得先治地无不一当十至暮璘忽传呼某将战不力其人即殊死鬬敌大败遁入壁黎明师再出敌坚壁不动防大风雷金人拔营去凡八日而克璘入城市不改肆父老拥马迎拜　辛亥金以亷平诫谕中外官吏　壬子金使高忠建等见于紫宸殿诏馆伴使徐嚞等以所定礼示之忠建固执帝特许殿上进书及升阶犹执旧礼陈康伯以义折之忠建语塞乃请宰相受书康伯奏曰臣为宰相难以下行閤门之职忠建奉书跪不肯起康伯呼嚞至榻前厉声曰馆伴在馆所议何事嚞径前掣其书以进忠建气沮帝嘉叹之　癸丑金人围淮宁府守臣陈亨祖死之举家五十余人皆死事闻赠容州观察使　甲寅吴璘自顺徳军复还河池金人犯镇戎军　丁巳遣洪迈等贺金主即位　戊午知兰州王宏拔防州　金人陷淮宁府统领戴规战死成闵归自淮东　辛酉金人攻原州　是春淮水暴涨中有如白雾其阔可里所其长亘淮南北又有赤气浮于淮南自髙邮军至兴化县若血凝而成者　夏四月丁夘朔姚仲遣兵救原州　己巳金右副元帅完顔黙音等败窝斡于长泺　辛未金降废帝亮为海陵郡王諡炀海陵之弑也都督府以其柩置南京班荆馆至是诏与其子光英同于大房山鹿门谷诸王兆域中　乙亥金诏减御膳及宫中食物之半　金完顔黙音复败窝斡于霿河　戊寅以御史中丞汪彻参知政事　辛巳金主宴夏使于贞元殿故事外国使三节人从皆坐庑下赐食金主察其食不精腆曰何以服逺人之心掌食官皆杖六十癸未夏使朝辞乞互市从之　初议遣使如金报聘且贺即位工部侍郎张阐请严遣使之命正敌国之礼彼或不从则有战耳如是则中国之威可以复振帝然之遂遣洪迈等使金帝谓辅臣曰向日讲和本为梓宫太后虽屈己卑辞有所不惮今两国之盟已絶宜正名画境朝仪嵗币当先定之迈乃奏接伴礼仪十有四事戊戌迈等辞行书用敌国礼帝手札赐迈曰祖宗陵寝隔濶三十年不得以时洒扫祭祀心实痛之若彼以河南北见归必欲居尊如故正复屈已亦何所惜迈至燕金閤门见国书不如式抑令于表中改陪臣二字朝见之仪必欲用旧礼迈执不可金锁使馆自旦及暮水浆不通三日乃得见金人语不逊欲留迈张浩不可乃遣还　壬辰金诏征契丹部将士曰应契丹与大军未战而降者不得杀伤仍安抚之以后招诱来降者除奴婢以已掠为定其亲属使各还其家仍官为赎之是月大淮水暴溢数百里漂没庐舍人畜死者甚
　　众　金人发诸路兵二十余万复攻海州先遣一军自州西南断魏胜军饷道胜择勇悍士三千余骑拒于石闼堰金兵不能进逮夜始还留千人备险隘金兵十万来夺胜率众鏖战杀数千人余遁去胜还入城无何金兵环城围数重胜与郭蔚分兵备御或独出扰之使不得休息又间夜发兵刼其营或焚其攻具既而金人并力急攻胜告急于李寳寳以闻　五月戊戌金遣元帅左监军高忠建防北征将帅讨契丹　己亥金右副元帅完顔黙音坐逗遛召还京师罢之　壬寅姚仲及金人战于原州之北岭官军大败　金立楚王允迪为皇太子　戊申复以杨存中为醴泉观使奉朝请罢御营宿衞司　辛亥镇江都统制张子盖率兵救海州进次石湫堰金人陈万骑于河东子盖率精鋭数千骑撃之统制张汜畧阵中流矢死子盖曰事急矣奋臂大呼驰入阵魏胜等继之殊死战贼大败拥溺石湫河死者半围遂解子盖俊从子也　甲寅命张浚专一措置两淮事务兼节制淮东西沿江州郡军马　己未吴璘遣将复熙州　壬戌置御前万弩营募淮民为之从张浚请也浚谓敌长于骑我长于歩制骑莫如弩衞弩莫如车乃令专制弩治车　帝之还临安也传位之意已决惩宣和吴敏辈自以为功不以语羣臣中书舍人唐文若独请对言不宜急速防陈康伯乞去位帝曰更待数月康伯喻意不复言既而帝益倦勤康伯密赞大议且曰今不正名恐下有疑似之心且诸将分屯江上必使之晓然咸知圣意遂草立皇太子手诏以进甲子内降诏立皇子玮为皇太子更名眘　是月吴璘攻熈州拔之初三大将之出也兴州路得秦陇环原熈河兰防洮州积石镇戎徳顺军凡十二郡金州路得商虢陜华州凡四郡独金以重兵扼凤翔故散闗之师不得进　六月丙寅朔呉璘次大幽岭以原州之败檄召姚仲至军前下河池狱命防路安抚使李师顔代将其兵　先是以秦桧旧第为新宫戊辰名曰徳寿命内侍张去为领之庚午以复与金议和罢三招讨司初李显忠隂结金
　　都统萧琦为内应请出师欲自宿亳趋汴由汴京以通闗陜闗陜既通则鄜延一路熟知显忠威名必皆响应且欲起旧部曲数万以取河东防诏罢兵乃止　甲戌加赠皇兄子偁为太师中书令追封秀王諡安僖妻张氏封王夫人　乙亥尚书左仆射同平章事朱倬罢侍御史张震右正言袁孚论其罪故也　是日内出御札传位于皇太子帝称太上皇帝退处徳寿宫皇后称太上皇后　丙子帝行内禅之礼百官班紫宸殿下有司设黄麾仗五百人太常官乐工百人设而不用先是帝尝谕太子以传禅意太子流涕固辞至是遣中使召太子入禁中复加面谕太子推逊不受即趋殿侧便门欲还东宫帝勉谕再三帝遂出御紫宸殿百官起居毕宰相陈康伯执政叶义问汪彻黄祖舜升殿奏陛下超然髙蹈有尧舜之举臣等不胜欣赞第自此不获日望清光犬马之情无任依恋因再拜泣下帝亦为之挥涕曰朕在位三十六年今老且病久欲闲退此事断在朕意非由臣下开陈也卿等宜悉力以辅嗣君康伯等复奏曰皇太子贤圣仁孝天下共知似闻谦逊太过未肯即御正殿帝曰朕已再三邀留今在殿后矣帝入宫百官移班殿门外宣诏毕入班殿庭顷之皇太子服袍履内侍掖扶至御榻前拱手侧立不坐奉应官以次称贺内侍扶掖至于七八乃畧就坐宰相率百僚称贺太子遽兴康伯等陞殿奏愿陛下即御座正南面以副太上皇付托之意太子愀然曰君父之命出于独断然此大位惧不克当尚容辞逊班退太上皇即日驾之徳寿宫帝服赭袍玉带步出祥曦殿门冒掖辇以行及宫门弗肯止上皇麾谢再三且令左右扶掖以还顾曰吾付托得人斯无憾矣左右皆呼万嵗百官扈从上皇至徳寿宫而归顷之太上皇后赴徳焘宫是日诏有司议太上皇帝太上皇后尊号以闻在内诸司日轮官吏应奉徳寿宫少有怠慢以大不恭论
　　史臣曰髙宗恭俭仁厚以之继体守文则有余拨乱反正则不足当其初立因四方勤王之师内相李纲外任宗泽天下之事宜无不可为者顾乃播迁穷僻坐失事机始惑于汪黄终制于秦桧甚而赵鼎张浚相继窜斥岳飞父子杀之于大功垂成之秋一时志士为之扼腕切齿而帝方偷安忍耻匿怨忘亲以贻来世之讥悲夫
　　丁丑朝徳寿宫　戊寅大赦诏宰相率百官月两朝徳寿宫　金诏居庸闗古北口讥察契丹奸细捕获者加官赏　己夘以即位告于天地宗庙社稷　金诏守御古北口及石门闗　癸未始御后殿　甲申诏中外臣庶陈时政阙失监南岳庙朱熹上封事首言陛下毓徳之初不过讽诵文词比年以来颇留意老释夫记诵词藻非所以探本源而出治道虚无寂灭非所以贯本末而立大中帝王之学必先格物致知以极夫事物之本使义理所存纎悉毕照则自然意诚心正而可以应天下之务次言修攘在先定计定计在罢和议次言四海利病系斯民之休戚斯民之休戚系守令之贤否监司者守令之纲朝廷者监司之本欲斯民之得其所本原之地亦在朝廷而已今之监司奸赃狼藉肆虐以病民者莫非宰执台谏之亲旧宾客顾陛下无由知之耳帝始欲日朝徳寿宫上皇以恐废万几不许乃命礼官重定其期礼部侍郎黄中奏谨按汉髙帝五日一朝太上皇乞依此故事从之上皇复不许丁亥诏自今月四朝徳寿宫　复胡铨官知饶州　己丑诏有司月奉徳寿宫缗钱十万　庚寅金右副元帅布萨忠义大败窝干于袅岭西陷泉获其弟袅　壬辰诏百官日一人入对癸巳蝗　甲午上太上皇帝尊号曰光尧寿圣太上
　　皇帝太上皇后曰寿圣太上皇后　乙未晦金人屠原州　秋七月戊戌兴州中军统制吴挺复巩州　帝手书召张浚入见癸夘以为少傅江淮宣抚使封魏国公浚见帝英武力陈和议之非劝帝坚意图恢复欲遣舟师自海道捣山东命诸将出师犄角以向中原翰林学士史浩以潜邸旧臣时预枢密议欲城采石瓜州浚言不守两淮而守江干是示敌以削弱怠战守之气不若先城泗州浩不悦遂与有隙及浩执政凡浚所规画浩必沮之　甲辰命汪彻视师河北京西遣刘珙等使金告即位　戊申追复岳飞官以礼改寻又官其子孙六人　是夜地震大风拔木　癸丑统制赵撙等复光州　丁巳罢李宝措置海道　金速频军士穆尔古等告完顔黙音子色格寄书其父谋反金主览书曰此诬也止讯告者讯之果然穆尔古伏诛　戊午恩平郡王璩入见　壬戍诏李显忠军马聴张浚节制　是月刘珙使金不至而复初洪迈张抡使囘见张浚具言金不礼我使状且令称陪臣浚谓不当复遣使而史浩议遣珙告即位至境金人责旧礼不纳而还　八月乙丑朔四川统制髙师中与金人战于摧沙败死　金左监军髙忠建破奚于拷防山及招降旁近奚六营有不降者攻破之尽杀其男子以其妇女童孺分给诸军　己巳以翰林学士史浩参知政事　壬申金万户温廸罕阿哩布与奚战于古北口而败诏完顔黙音等御之癸酉金主谓宰臣曰百姓上书陈时政其言犹有所补卿等位居防要畧无献替可乎夫聴断狱讼簿书期防何人不能唐虞之圣犹务兼览博照乃能成治正隆专任独见故取败亡朕蚤夜孜孜冀闻谠论卿等宜体朕意于是诏百司官吏凡上书言事或为有司所抑许进表以闻朕将亲览以观人材优劣　丁丑金诏元帅右都监完顔思敬以所部军防大军讨窝斡　丁亥班寛恤事十八条　起居舍人洪迈知閤门事张抡坐奉使辱命罢　金主谕御史台曰卿等所劾唯诸局移行稽缓及怠于赴局者耳此细事也自三公以下官寮善恶邪正当审察之若止劾细事而畧其大者将治卿等罪矣　金人攻徳顺军甲申吴璘败之于北山　戊子追复李光资政殿学士赵鼎范冲并还合得恩数　庚寅以生日为防庆节　追册故妃郭氏为皇后諡恭怀寻改安穆　辛夘金罢诸闗征税　九月进封皇子愭为邓王恺为庆王惇为恭王皆郭皇后所生也　甲午金人攻顺徳军东山堡中军将李庠战死　乙未金诏尚书右丞赫舎哩良弼以便宜招抚奚契丹之叛者丁酉川陜宣谕使虞允文罢史浩言官军西讨东不可过宝鸡北不可过徳顺若兵宿于外去川口逺则敌必袭之朝廷遂欲弃三路允文奏恢复莫先于陜西五路新复州郡又系于徳顺之存亡一旦弃之则窥蜀之路愈多西和成阶利害至重不可不虑于是前后凡十五防帝将召允文问陜西事执政忌其来罢允文知防州以王望之代之　金陷泉之捷伊喇窝斡以数骑仅免收合散卒万余人奚部从者多降窝斡自知势穷北走沙陀其徒执之献于右都监完顔思敬送中都斩之余众悉平惟扎巴不服每为边患先是窝斡渐逼居庸闗金主惧与大臣谋曰兵势如此若宋乗虚袭我国其危矣设有所求当割河南与之及窝斡平割地之意遂寝冬十月己巳同知枢密院事叶义问罢寻落职饶州
　　居住　诏登闻鼓院毋阻抑进状　甲申金人攻徳顺城呉璘击走之复遣兵追袭遂为所败　乙酉升建州为建宁府　戊子以资政殿学士张焘同知枢密院事金改睿宗于景陵大赦　十一月癸巳朔金以布
　　萨忠义为都元帅赫舍哩志宁副之率众冦边时金主以宋不称臣乃诏忠义总戎事居南京节制诸军复令志宁驻军淮阳忠义将行金主谕之曰宋若归侵疆贡礼如故则兵则罢忠义至汴简阅士卒分屯要害　戊申诏改明年为隆兴元年　辛丑立措置京西营田司从视师汪澈言也　十二月乙丑诏宰相复兼枢密使丙寅诏呉璘班师金以重兵扼鳯翔争呉璘新复州
　　军璘亟驰徳顺以备之已而金富察世杰率师十万来攻璘力战拒之时议弃三路遂诏璘弃徳顺城徙兵民于秦州界内　帝谓辅臣曰昨闻臣僚言秦桧诬岳飞举世莫敢言李若朴为狱官独言其非罪吕忱中发王晌所司皆迎合林待问为勘官独直其寃状章杰捕赵鼎送人又捜其家私书欲傅致士大夫之罪翁防之为县尉毅然拒之沈昭逺为王鈇家治盗欲煆炼富民多取其赔偿王正已为司理平反之此皆不畏强御节槩可称三省详加访问其人如在可与甄録　戊辰诏侍从台谏集议当今弊事仍命率其属使极言无隠太上皇在北内颇属意玩好帝极尽先意承志之道时访求珍异以供娯悦　是嵗秘书监正字奉祠胡宪卒宪平居危坐植立时然后言虽仓卒无疾言遽色人犯之未尝校学者称为籍溪先生












　　资治通鉴后编巻一百二十
　　钦定四库全书
　　资治通鉴后编巻一百二十一
　　刑部尚书徐干学撰
　　宋纪一百二十一【起昭阳协洽正月尽阏逢涒滩九月凡一年有九月】
　　孝宗昭统同道冠徳昭功哲文神武明圣成孝皇帝【讳春太祖七世孙也初太祖少子秦王徳芳生英国公惟宪惟宪生新兴侯从郁从郁生华隂侯世将世将生庆国公令譮令譮生子偁是为秀王王夫人张氏以建炎元年十月戊寅生帝于秀州官舍命名伯琮及元懿太子薨髙宗未有后而昭慈圣献皇后亦自江西还行在后尝感异梦密为髙宗言之髙宗大寤绍兴二年五月选帝育于宫中三年二月赐名瑗五年六月聴读资善堂十二年正月封普安郡王三月出阁就外第三十年二月癸酉立为皇子更名玮丙子进封建王三十二年五月甲子立为皇太子改名眘】
　　隆兴元年春正月壬辰朔帝朝徳寿宫自是嵗如之自建炎以来居位者往往不修职事而朝廷姑息莫知所惩国子司业王十朋极言其之当革且论人主之大职有三任贤纳谏赏罚是也帝嘉纳　以知饶州胡铨为秘书少监铨论史官失职者四一谓记注不必进呈庶人主有不观史之美二谓唐制二史立螭头之下今在殿东南隅言动未尝得闻三谓二史立后殿而前殿不立乞于前后殿皆分日侍立四谓史官欲其直前而阁门以未尝预牒以今日无班次为辞乞自今直前言事不必预牒閤门及以有无班次为拘从之　枢密副都承防龙大渊带御器械曾觌皆潜邸旧人欲擅利权数言国用当加省察于是帝数以手诏诘户部钱谷出入之数户部侍郎周葵奏言陛下新即大位劳心庶政臣下倾聴谓有咨询必出人意表今皆防文细故财利是稽此不独陛下未得治道之先务虑必有小人荧惑圣聪欲售其私者不可不察也帝为之色动　庚子以史浩为尚书右仆射平章事兼枢密使张浚进枢密使都督江淮东西路军马开府建康浚荐陈俊卿为江淮宣抚判官先是帝召俊卿及浚子栻赴阙浚附奏请帝临幸建康以动中原之心用师淮壖以为吴璘声援帝见俊卿问浚动静饮食顔貌曰朕倚魏公如长城不容浮言揺动浚防佐皆一时之选栻以少年内赞密谋外防庶务其所综画幕府诸人皆自以为不及及入奏事因进言曰陛下上念祖宗之讐耻下闵中原之涂炭惕然于中思有以振之臣谓此心之发即天理也愿益加省察而稽古亲贤以自辅无使少息则今日之功可以立成帝大异之　吴璘奉班师之诏僚属交谏曰将在军君命有所不受此举所系甚重奈何退师璘知朝论主和乃曰璘岂不知此顾主上初政璘握重兵在逺有诏璘何敢违至是复诏璘进退可从便宜而璘已弃徳顺还河池金人乘其后璘军亡失者三万三千部将数十人连营痛哭声振原野于是秦鳯熈河永兴三路新复十三州三军皆复为金取　二月壬戌朔用史浩防以布衣李信甫为兵部员外郎赍蜡书间道往中原招豪杰之据有州郡者许以封王世袭　己卯赈两淮流民及山东归正忠义军　癸未同知枢密院事黄祖舜罢　庚寅逐秦桧党人仍禁辄至临安　三月壬辰朔金帅赫舍哩志宁以书来求海泗唐邓商州之地及嵗币先是金人十万众屯河南声言规取两淮朝廷震恐张浚请以大兵屯盱眙及泗濠庐州备之至是志宁乃以书抵浚欲凡事一依皇统以来故约不然请防兵相见且遣富察图们大周仁屯虹县萧琦屯灵壁积粮修城将为南攻计　癸巳以张焘参知政事辛次膺同知枢密院事初次膺为右正言力諌和议为秦桧所怒流落者二十年帝即位召为中丞次膺每以名实为言多所禆益帝呼其官而不名若成闵之贪饕汤思退之朋比叶义问之奸罔皆被论罢每章疏一出天下韪之渡江以后直言之臣称次膺为首　丙申雨雹　金中都以南八路蝗诏尚书省遣官捕之　壬寅陈康伯上钦宗陵名曰永献　乙巳诏求遗逸　丁未诏修太上皇帝圣政　己酉防知政事张焘罢初刘度除右谏议大夫入对首论待小人不可无节因奏潜邸旧寮宣召当有时葢为龙大渊曾觌言也至是遂上疏劾大渊觌轻儇浮浅凭倚恩宠入则侍帏幄之谋出则陪庙堂之议摇唇鼓舌变乱是非凡皇闱宴昵之私宫嫔嬉笑之语宣言于外以自夸大至引北人孙照出入清禁为撃毬胡舞之戏上累圣徳望亟赐黜逐又因进故事论京房指谓石显元帝亦自知之而不能用葢公议不胜私欲耳反复数百言尤为切至于是诏大渊除知閤门事觌权知閤门事度言臣欲退之而陛下顾进之何面目尚为谏官乞贬黜中书舍人张震缴其命至再侍御史胡沂亦论两人市权招士望屏逺之以防其防不报给舍金安节周必大不书黄且奏曰陛下于政府侍从欲罢则罢欲贬则贬独于此两人委曲迁就恐人言纷纷未止也明日宣手诏谓给舍为人鼓扇议论羣起太上时小事安敢尔于是安节必大退而待罪防张焘入对欲以两人决去就帝问所从闻焘曰闻之陆游帝曰游反覆小人已得罪行遣矣焘谢曰臣聴言不实罪也遂罢政是日安节必大再奏乞窜责不许必大入谢帝曰朕察卿举职但朕欲破朋党明纪纲耳时宰辅台谏合一辞以为两人当去故帝有朋党之疑庚戌度改权工部侍郎乙卯震出知建宁府帝复申两人知閤之命必大格除目不下史浩以闻越三日不获命遂请祠去两人之命亦寝　夏四月戊辰张浚被命入见帝锐意恢复浚乞即日降诏幸建康帝以问史浩浩对曰先为备守是谓良规议战议和在彼不在此傥聴浅谋之士时兴不教之师冦退则论赏以邀功冦至则敛兵而遁迹致快一时含寃万世及退诘浚曰帝王之兵当出万全岂可尝试以图侥幸复辩论于殿上浚曰中原乆陷今不取豪杰必起而收之浩曰中原决无豪杰若有之何不起而亡金浚曰彼民间无寸铁不能自起待我至为内应浩曰胜广以鉏耰棘矜亡秦必待我兵非豪杰矣浚因内引奏浩意不可回恐失机防且谓金人至秋必为边患当及其未发攻之帝然其言乃议出师渡江三省枢密院不预闻防李显忠邵宏渊亦献捣虹县灵璧之策帝命先图二城浚乃遣显忠出濠州趋灵璧宏渊出泗州趋虹县　壬申赐礼部进士李待问以下五百三十八人及第出身是科得吕祖谦　乙亥王之望罢　是月金人拔环州守臣强霓及其弟震死之　五月乙未金主以重五如广乐园射柳命皇太子亲王百官皆射胜者赐物有差复御常武殿赐宴撃毬自是嵗以为常辛丑命左右史日更立殿前　壬寅张浚渡江视师李显忠自濠梁渡淮至陡沟金右翼都统萧琦背显
　　忠约用拐子马来拒显忠与之力战琦败走遂复灵璧显忠入城宣布徳意不戮一人于是中原归附者接踵时邵宏渊围虹乆不下显忠遣灵璧降卒开谕祸福金守将富察图们大周仁皆出降宏渊耻功不自已出防有降千户诉宏渊之卒夺其佩刀显忠立斩之由是二将不协未几萧琦亦降于显忠　甲辰李显忠及邵宏渊败金人于宿州　乙巳尚书右仆射平章事史浩罢浩见邵宏渊出兵状始知不由三省径檄诸将语陈康伯曰吾属俱兼右府而出兵不预闻焉用相为哉不去何待入对因奏陈康伯欲纳归正人臣恐他日必为陛下子孙忧张浚鋭意用兵若一失之后恐陛下不得复望中原因力乞罢王十朋论浩八罪曰懐奸误国植党盗权忌言蔽贤欺君讪上帝为出浩知绍兴十朋再防谓陛下虽能如舜之去邪未能如舜之正名定罪绍兴宻迩行都浩尝为属吏奸赃彰闻亦何顔复见其吏民遂改与祠自是不召者十二年太府丞史正志与浩族异拜浩而父事之十朋论正志倾险奸邪观时求进宜黜之以正典刑林安宅出入浩与龙大渊门盗弄威福至是诈病求致仕十朋并防其罪皆罢去　追复司马康右谏议大夫　丙午李显忠兵傅宿州城金人来拒显忠大败其众追奔二十余里邵宏渊至谓显忠曰招抚真闗西将军也显忠闭营休士为攻城计宏渊等不从显忠引麾下杨椿上城开北门不逾时防其城宏渊等殿后趋之始渡濠登城城中巷战又斩首数千擒八十余人遂复宿州中原震动防闻帝手书劳张浚曰近日边报中外鼓舞十年来无此克防既而宏渊欲发仓库犒卒显忠不可移军出城止以见钱犒士士皆不悦诏以显忠为淮南京东河北招讨使宏渊副之　丁未以辛次膺参知政事翰林学士洪遵同知枢宻院事时符离之防日闻次膺手防千余言乞加持重　辛亥天申节上率羣臣诣徳寿宫上寿自是歳如之议者以钦宗服除当举乐礼部侍郎黄中曰臣事君犹子事父礼亲丧未不除服春秋君弑贼不讨则虽不书以明臣子之罪况今钦宗实未也而可遽作乐乎事遂寝金尚书省请籍天徳间被诛大臣诸奴及从窝干
　　乱者为军金主以四方甫定民意稍苏而复签军非长防不聴　壬子钦宗大祥帝服衰服诣几筵易祥服行祥祭礼　金左副元帅赫舍哩志宁自睢阳引兵攻宿州李显忠击却之金巴萨复自汴率歩骑十万来攻晨薄城下列大阵显忠与之战巴萨败走翼日益兵至显忠谓邵宏渊并力夹击宏渊按兵不动显忠独以所部力战斩首五千余俄而敌大至显忠用克敌弓射却之宏渊顾众曰当此盛夏揺扇于清凉之下且犹不堪况烈日被甲苦战乎人心遂揺无复鬬志至夜中军统制周宏鸣鼓大噪阳谓敌兵至与邵世雍刘侁各以所部兵遁世雄宏渊之子也继而统制左士渊统领李彦孚亦遁显忠移军入城统制张训通张师顔荔泽张渊等以显忠宏渊不协各遁去癸丑金人乘虚复攻城显忠竭力捍御斩首二千余积尸与牛马墙平城东北角敌兵二十余人已上百余步显忠取军所执斧斫之敌始却显忠叹曰若使诸军相与犄角自城外掩击则敌兵可尽敌帅可擒河南之地指日可复矣宏渊又言金添生兵二十万来倘不返恐不测生变显忠知宏渊无固志势不可孤立叹曰天未欲平中原耶何沮挠如此遂夜引还甲寅至符离师大溃是举所丧军资器械殆尽幸而金不复南时张浚在盱眙显忠往见浚纳印待罪浚以刘寳为镇江诸军都统制乃渡淮入泗州抚将士遂还扬州上防自劾　乙夘下诏亲征　丁巳以富察图们大周仁萧琦并为节度使　是月成都地震三　金中都蝗诏参知政事完顔守道按问大兴府捕蝗官六月庚申朔日有食之　癸亥参知政事汪澈罢寻落职台州居住以右谏议王大寳劾其督师荆襄不能节制坐视方城之败故也　张浚乞致仕且请通好于金帝不许初宿师之还士大夫皆议浚之非帝赐浚书曰今日边事倚卿为重卿不可畏人言而懐犹豫前日举事之初朕与卿任之今日亦须与卿终之浚乃以魏胜守海州陈敏守泗州戚方守濠州郭振守六合治髙邮巢县两城为大势修滁州闗山以扼敌冲聚水军淮隂马军寿春大饬两淮守备帝召浚子栻入奏事浚附奏曰自古有为之君心腹之臣相与协谋同志以成治功今臣以孤踪动辄掣肘陛下将安用之因乞骸骨帝覧奏谓栻曰朕待魏公有加虽乞去之章日上朕决不许帝对近臣言必曰魏公未尝斥其名每遣使至督府必令视浚饮食多少肥瘠如何至是帝以符离师溃乃议讲和丁夘召汤思退为醴泉观使兼侍读戊辰召虞允文以兵部侍郎周葵参知政事癸酉下诏罪已于是尹穑附思退劾浚遂降授浚江淮东西路宣抚使邵宏渊降官阶仍前建康都统制王十朋上防言臣素不识浚闻其誓不与敌俱生心实慕之前因轮对言金必败盟乞用浚陛下嗣位命督师江淮今浚遣将取二县一月三防皆服陛下任浚之难及王师一不利横议蠭起臣谓今日之师为祖宗陵寝为二帝复讐为二百年境土为中原吊民伐罪非前代好大生事者比益当内修俟时而动陛下恢复志立固不以一衂为羣议所摇然异论纷纷浚既待罪臣岂可尚居风宪之职乞赐殛因言臣闻近日欲遣龙大渊抚谕淮南信否帝曰无之又言闻欲以杨存中充御营使帝嘿然改除吏部侍郎十朋力辞出知饶州　戊寅参知政事辛次膺罢次膺以疾祈免且奏曰王十朋虽上亲擢天下皆知臣尝荐其贤汤思退召将至亦知臣尝防其奸臣不引避人其谓何遂以资政学士奉祠陛辞帝甚惜其去次膺奏曰臣与思退理难同列帝曰有谓思退可用者次膺曰今日之事恐非思退能办思退固不足道窃恐有悮国家耳已夘贬李显忠筠州安置寻再责徙潭州　戊子以
　　萧琦为检校少保河北招抚使　秋七月庚寅朔以虞允文为湖北京西制置使　癸巳以汤思退为尚书右仆射平章事兼枢宻使　丙申罢江淮宣抚使便宜行事太白昼见经天【考异金史世宗纪太白昼见在庚戌日且不言经天今从宋史孝宗本纪】乙巳以旱蝗星变诏侍从台谏两省官条上时政阙
　　失胡铨上书数千言谓政令之阙有十而上下之情不合亦有十且言尧舜明四目逹四聪虽有共鲧不能塞也秦二世以赵髙为腹心刘项横行而不得闻汉成帝杀王章王氏移鼎而不得闻灵帝杀何武陈蕃天下横溃而不得闻梁武信朱异侯景斩闗而不得闻隋炀帝信虞世基李宻称帝而不得闻唐明皇逐张九龄安史胎祸而不得闻陛下自即位以来号召逐客与臣同召者张焘辛次膺王大寳王十朋今焘去矣次膺去矣十朋去矣大寳又将去惟臣在尔以言为讳而欲塞灾异之源臣知其必不能也初张浚复起为都督大寳力赞其议符离失律羣言汹汹已而汤思退议罢督府力请讲和大寳奏今国事莫大于恢复宰相以符离军溃名额不除意欲覈军籍减月给臣恐不惟边鄙之忧而患起萧墙矣章三上除兵部侍郎至是铨奏入帝曰十朋力自引去朕留之不能得大寳论思退太早今为兵部侍郎岂容复聴其去　丁未诏徴李显忠侵欺官钱金银免籍其家　庚戍金以孔总袭封衍圣公　戊午给还岳飞田宅　八月丙寅陈俊卿以张浚降秩徙治上防言若浚果不可用宜别属贤将如欲责其后效降官示罚古法也今削都督重权寘扬州死地如有奏请台谏沮之人情解体尚何后效之图议者但知恶浚而欲杀之不复为宗社计愿下诏戒中外协济使浚得自効防入帝悟即复浚都督江淮军马浚遂以刘寳为淮东招抚使　丙子以飞蝗风水为灾避殿减膳罢借诸路职田之令　戊寅金赫舍哩志宁复以书贻三省宻院求海泗唐邓四州地及岁币称臣还中原归正人帝以付张浚浚言金强则来弱则止不在和与不和也时汤思退当国急于求和遂欲遣使持书报金而陈康伯周葵洪遵等亦皆上防谓敌意欲和则我军民得以休息为自治之计以待中原之变而图之是万全之计也工部侍郎张阐独曰彼欲和畏我耶爱我耶直欵我耳力陈六害不可许帝曰朕意亦然姑随宜应之　癸未复以龙大渊知閤门事曽觌同知閤门事　丙戌遣淮西干办公事卢仲贤赍书报金帅大畧谓海泗唐邓等州乃正隆渝盟之后本朝未遣使前得之至于歳币固非所较第两淮凋瘵之余恐未能如数仲贤陛辞帝戒以勿许四郡而思退等命许之张浚奏仲贤小人多妄不可深信不聴张栻入见帝引见徳寿宫上皇问曽见仲贤否对曰臣已见之又问卿父谓何如莫便议和否对曰臣父职在边隅战守是谨此事在庙堂愿审处而徐应之无贻后悔上皇曰説与卿父今日国家举事须量度民力国力闻契丹与金相攻若契丹事成他日自可收卞庄子刺虎之功若金未有乱且务恤民治军待时而动可也　冬十月戊午朔命廷臣议金帅所言四事其説不一帝曰四州地及岁币可与名分归人不可从辛酉御殿复膳　丙子立贤妃夏氏为皇后帝初纳郭直卿之女为妃生邓王愭庆王恺恭王惇邵王恪而薨袁州宜春人夏协有女竒之以资纳于宫中为呉太后阁侍御郭妃薨太后以夏氏赐帝至是立为后协既纳女资匮归客袁之僧舍死后访得其弟执中补阁门祗执中与其妻至京宫人讽使出之择配贵族欲以媚后执中不为动他日后亲为言执中以宋语对后不能夺执中既贵始从学作大字颇工复善骑射帝闻其才将召用之执中谢曰他日无累陛下保全足矣人以此益贤之　丁丑地震　辛已升洪州为隆兴府　诏江淮军马调发应援从都督府取防余悉以闻　是月召朱熹至入对垂拱殿其一言陛下举措之间动渉疑贰聴纳之际未免蔽欺由不讲乎大学之道而未尝随事以观理即理以应事其二言非战无以复讐非守无以制胜末言古先圣王所以攘外之道其本不在威强而在徳业其备不在边境而在朝廷其具不在兵食而在纪纲愿开纳谏诤黜逺邪佞杜塞幸门安固邦本四者为急先之务庶几形势自强而恢复可冀矣　卢仲贤至宿州布萨忠义惧之以威仲贤惶恐言归当禀命遂以忠义遗三省宻院书来其画定四事一欲通书称叔侄二欲得唐邓海泗四州三欲歳币银绢之数如旧四欲归彼叛臣及归正人十一月己丑仲贤还以书奏帝大悔之　庚寅太白经天【考异宋史不书今据金史世宗纪书之】　庚子汤思退奏以王之望充金通问使龙大渊副之许割弃四州求减嵗币之半初之望为都督府参赞军事雅不欲战请入朝因奏人主论兵与臣下不同惟奉承天意而已窃观天意南北之形已成未易相兼我之不可絶淮而北犹敌之不可越江而南也移攻战之力以自守自守既固然后随几制变择利而应之思退悦其言故奏遣之右正言陈良翰言前遣使已辱命大臣不悔前失而复遣王之望是金不折一兵而坐收四千里要害之地决不可许若嵗币则俟得陵寝然后与庶为有名今议未决而之望遽行恐其辱国不止于仲贤愿先驰一介往俟议决行未晓也　丙午张栻奏卢仲贤辱国无状擅许四州下大理寺夺三官　陈康伯等言金人求通和朝廷遣卢仲贤报之其所论最大者三事我所欲者削去旧礼彼亦肯从彼所欲者嵗币如数我不深较其未决者彼欲得四州而我以祖宗陵寝钦宗梓宫为言未之与也乞召张浚归国特垂咨访仍命侍从台谏集议帝从之羣臣多欲从金人所请张浚及湖北京西宣谕使虞允文起居郎胡铨监察御史阎安中上防力争以为不可与和汤思退怒曰此皆以利害不切干己大言误国以邀美名宗社大事岂同戏剧帝意遂定浚在道闻王之望行上疏力辨其失曰自秦桧主和隂懐他志卒成逆亮之祸桧之大罪未正于朝致使其党复出为恶臣闻立大事者以人心为本今内外之议未决而遣使之诏已下失中原将士四海倾慕之心他日谁复为陛下用命哉人心既失如水之覆难以复收而况于天则不顺于义则不安窃为陛下忧之　庚戌金百官请上尊号金主不许诏中都平州及饥荒地并经契丹剽掠有质妻卖子者官为收赎　癸丑以胡昉杨由义为使金通问国信所审议官　金罢贡金线段疋　十二月己未尚书左仆射平章事陈康伯罢　乙丑张浚入见力言金未可与和请帝幸建康以图进兵帝乃手诏王之望待命境上令胡昉等先往谕金帅以四州不可割之意如必欲得四州则当追还使人罢和议　戊辰除朱熹为武学博士时汤思退等主和议近习曽觌龙大渊用事熹三劄所陈不出前所上封事之意而语益剀切皆不悦故除是职寻与洪适论不合而归　丁丑以汤思退为尚书左仆射张浚为右仆射并同中书门下平章事兼枢密使浚仍都督江淮东西路军马　金主猎于近郊以所获荐山陵自是嵗以为常　壬午西南方有白气除胡铨为宗正少卿乞补外不许时全将富察图们大周
　　仁萧琦降并为节度使铨言受降自古所难六朝匕得河南之地不旋踵而皆失梁武时侯景以河南来奔卒陷台城宣政间郭药师自燕云来降卒为中国患今金三大将内附优其部曲以繋中原之心善矣然处之近地万一包藏祸心或为内应后将噬脐愿勿任以兵柄迁于湖广以絶后患　永康陈亮才气超迈喜谈兵尝考古人用兵成败之迹着酌古论周葵知婺州与亮相论竒难之曰他日国士也延为上客及葵执政朝士白事必指令揖亮因得徧交豪俊尽其议论时与金约和天下忻然幸得苏息独亮持不可上中兴五论不报　是岁以两浙大水旱蝗江东大水悉蠲其赋
　　二年春正月戊子金主谓侍臣曰秦王宗翰有功于国何乃无嗣皆未知所对金主曰朕尝闻宗翰在西京坑杀匄者千人得非其报耶　癸巳金百官再请上尊号金主不许　丁酉金主如安州春水壬寅至安州大雪诏扈从人舍民家者人日支钱一百与其主　丙午金布萨忠义复以书来　辛亥金主获头鹅遣使荐山陵自是岁以为常　甲寅白气亘天　是月福建诸州地震　二月丁巳金免安州今年赋役凡扈从人尝止其家者亦复一年庚午还中都　丙子减文武官及百司吏郊赐之半　丁丑雹及雪　庚辰金以北京粟价踊贵诏免今年课　乙酉胡昉自宿州还初昉至金金人以失信执之帝闻昉被执谓张浚曰和议不成天也自此事当归一矣既而布萨忠义以书进金主金主覧之曰行人何罪即遣还边事令元帅府从宜措画　三月丙戌朔诏张浚视师江淮王之望等以币还初汤思退恐和议不成奏请以宗社大计奏禀上皇而后从事帝批示三省曰金无礼如此卿犹欲议和今日敌势非秦桧时比卿议论秦桧不若思退大骇隂谋去浚遂令之望等驿奏兵少粮乏楼橹器械未备又言委四万众以守泗州非计帝惑之防尸部侍郎钱端礼言兵者凶器愿以符离之溃为戒早决国是为社稷至计乃诏浚行视江淮时浚所招徕山东淮北忠义之士以实建康镇江两军凡万二千人万弩营所招淮南壮士及江西羣盗又万余人陈敏统之以守泗洲凡要害之地皆筑城堡其可因水为险者皆积水为匮増置江淮战舰诸军弓矢器械悉备金人方屯重兵为虚声胁和有刻日决战之语及闻浚复视师亟撤兵归于是淮北之来归者日不絶山东豪杰悉愿受节度浚以萧琦契丹望族沉勇有谋欲令尽领降众且以檄谕契丹约为应援金人益惧吏部郎龚茂良言于浚曰本朝御敌景徳之胜本于能断靖康之祸在于致疑愿仰法景德之断勿为靖康之疑浚深然之　丁亥诏荆襄川陜帅臣严　备毋先事妄举　卢仲贤除名械送栁州编管　庚子金中都地震　壬寅诏知光州皇甫倜毋招纳归正人　金百官三请上尊号不许　夏四月庚申召张浚还朝　戊辰罢江淮都督府　甲戌金出宫女二十一人　丁丑尚书右仆射同平章事张浚罢汤思退讽右正言尹穑论浚防扈且费国不赀奏令张深守泗不受赵廓之代为拒命复论督府参议官冯方罢之浚乃请觧督府诏以钱端礼王之望宣谕两淮而召浚还端礼入奏言两淮名曰备守守未必备名曰治兵兵未必精盖诋浚也浚留平江凡八上防乞致仕帝察浚之忠欲全其去乃命以少师保信节度使判福州左司谏陈良翰侍御史周操言浚忠勤人望所属不当使去国皆坐罢　癸未言者论宰执徇欺之命书寘政事堂　五月丙申诏呉璘毋招纳归正人　辛丑诏刘寳量度泗州轻重取舍以闻　贬江西縂管邵宏渊南安军安置仍徴其盗用库钱　癸夘金以旱敕有司审寃狱禁宫中音乐放毬役夫　乙巳率羣臣诣徳寿宫贺天申节始用乐壬子金讨平窝斡余党冨色克云　六月甲寅朔日有食之　辛酉以淫雨诏州县理滞囚　庚午金初定五岳四渎礼　戊辰太白昼见　壬申命虞允文弃唐邓允文不奉诏　庚辰金诏陜西元帅府议入蜀利害以闻丁丑振江东两淮被水贫民　秋七月乙酉召虞允
　　文还以戸部尚书韩仲通为湖北京西制置使　丁亥同知枢宻院事洪遵罢寻落职　壬辰金故卫王襄妃及其子和尚以妖妄诛　庚子太白经天　诏内外文武官年七十不请致仕者遇郊毋得防补　乙巳命海泗二州撤戍　丁未雨雹　癸丑以江东浙西大水诏廷臣言阙政急务　八月甲寅朔帝以灾异避殿减膳壬申金主谓宰臣曰卿每奏皆常事凡治国安民及朝政不便于民者未尝及也如此则宰相之任谁不能之庚辰以资政殿大学士贺允中知枢宻院事　辛巳
　　判福州魏国公张浚卒初浚既去朝廷遂决弃地求和之议浚犹上疏言尹穑奸邪必误国事且劝帝务学亲贤或劝浚勿复以时事为言浚曰君臣之义无所逃于天地间吾荷两朝厚恩久居重任今虽去国惟日望上心感悟茍有所见安忍弗言上如欲复用浚浚当即日就道不敢以老疾为辞如若等言是诚何心哉闻者耸然行次余千得疾手书付二子栻杓曰吾尝相国不能恢复中原雪祖宗之耻即死不当葬我先人墓左葬我衡山下足矣数日而卒赠太保浚防有大志及为熈河幕官徧行边垒观山川形势时时与旧戍将握手饮酒问祖宗以来守边旧法及军阵方畧之宜故一旦起自防逺当枢筦之任悉能通知边事本末在京城中亲见二帝北行皇族系累生民涂炭誓不与敌俱存故终身不主和议所荐虞允文汪应辰王十朋刘珙等皆为名臣防呉玠呉璘于行间谓韩世忠忠勇可倚以大事一见刘锜竒之付以事任卒为名将唯以呉玠故杀曲端与李纲赵鼎不协而又诋之颇为时论所少　壬午汤思退奏遣宗正少卿魏杞如金议和书称侄大宋皇帝某再拜奉于叔大金皇帝岁币二十万帝面谕曰今遣使一正名二退师三减嵗币四不发归附人杞条陈十七事拟问对帝随事画可陛辞奏曰臣将防出疆岂敢不勉万一无厌愿速加兵帝善之　兵部侍郎胡铨上书以赈灾为急务议和为阙政其谏议和之言曰自靖康迄今凡四十年三遭大变皆在和议则金之不可与和彰彰矣今日之议若成则有可吊者十请为陛下极言之真宗时宰相李沆谓王旦曰我死公必为相切勿与契丹讲和旦殊不以为然既而遂和海内干耗旦始悔不用文靖之言可吊一也中原讴吟思归之人日夜引领望陛下拯溺救焚一与敌和则中原絶望后悔何及可吊二也海泗今之藩篱咽喉也彼得海泗且决吾藩篱以瞰吾室扼吾咽喉以制吾命则两淮决不可保两淮不保则大江决不可守大江不守则江浙不可安可吊三也绍兴戊午和议既成秦桧建议遣大臣分往南京交割归地一旦叛盟遂下亲征之诏金复请和其反覆变诈如此桧犹不悟奉之如初卒有逆亮之变惊动辇毂太上谋欲入海行朝居民一空覆辙不逺忽而不戒臣恐后车又将覆可吊四也绍兴之和首议决不与归正人口血未干尽变前议一切遣还如程师回赵良嗣等聚族数百几为萧墙忧今必尽索归正人与之则反侧生变不与则敌不肯但已必别起衅端可吊五也自桧当国二十年间竭民膏血以奉金人迄今府库无旬月之储千村万落生理萧然重以蝗虫水潦自今复和则蠧国害民殆有甚焉可吊六也今日飬兵之外又有岁币岁币之外又有私觌私觌之外又有正旦生辰之使正旦生辰之外又有泛使生民疲于奔命帑廪涸于将迎可吊七也侧闻金人嫚书欲书御名欲去国号大字欲用再拜议者以为繁文小节不必计较臣窃以为议者可斩也夫四郊多垒卿大夫之辱楚子问鼎义士之所深耻献纳二字富弼以死争之今强敌横行与多垒孰辱国号大小与鼎轻重孰多献纳二字与再拜孰重臣子欲君父屈己以从之则是多垒不足辱问鼎不必耻献纳不必争可吊八也臣恐再拜不已必至称臣称臣不已必至请降请降不已必至纳土纳土不已必至衔璧衔璧不已必至舆榇舆榇不已必至如晋帝青衣行酒然后为快可吊九也事至于此求为匹夫尚可得乎可吊十也窃观今日之势和决不成傥陛下毅然独断追回使者魏杞康湑等絶请和之议以鼓战士下哀痛之诏以收民心如此则有可贺者亦十省数千亿之岁币一也专意武备足食足兵二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衔璧舆榇之酷九也无青衣行酒之惨十也去十吊而就十贺利害较然虽三尺童穉亦知之而陛下不悟春秋左氏谓无勇者为妇人今日举朝之士皆妇人也如以臣言为不然乞赐流放窜殛以为臣子出位犯分之戒太学正兴国王质上防曰陛下即位以来慨然起乘时有为之志而陈康伯叶义问汪澈在廷陛下皆不以为才于是先逐义问次逐澈独徘徊于康伯不遽黜逐而意终鄙之遂决意用史浩而浩亦不称陛下意于是决用张浚而浚又无成于是决用汤思退今思退专任国政又且数月臣度其终无益于陛下夫宰相之任一不称则陛下之意一沮前日康伯持陛下以和和不成浚持陛下以战战不騐浚又持陛下以守守既困思退又持陛下以和陛下亦尝深察和战守之事乎李牧之在鴈门法主于守守乃所以为战祖逖之在河南法主于战战乃所以为和羊祐之在襄阳法主于和和乃所以为守是和战守本殊涂而同归者也今陛下之心志未定规模未立或告陛下金弱且亡而吾兵甚振陛下则勃然有勒燕然之志或告陛下吾力不足恃而金人且来陛下即委然有盟平凉之心或告陛下吾不可进金不可入陛下又蹇然有割鸿沟之意臣今为陛下谋防三者为一天下恶有不定哉上心以其言为然而忌者共排之以为年少好异遂罢去　内侍李珂卒赠节度使諡靖恭右正言龚茂良谏曰中兴贤相如赵鼎勲臣如韩世忠皆未有諡如朝廷举行亦足少慰忠义之心今施于珂为可惜九月甲申罢珂赐諡　己丑金主谓宰臣曰北京懿州临潢等路尝经契丹冦掠平蓟二州近复蝗旱百姓艰食父母兄弟不能相保多冐鬻为奴朕甚闵之可速遣使阅实其数出内库物赎之　时江淅水利久不讲修势家园田堙塞流水命诸州守臣按视以闻于是知湖州郑作肃知宣州许尹知秀州姚宪知常州刘唐稽并乞开围田濬港渎甲午诏湖州委朱夏卿秀州委曽愭平江府委陈弥作常州江隂军委叶谦亨宣州太平州委沈枢措置　乙未金主如鹰房主者以鹰隼置内省堂上金主怒曰此宰相防事岂置鹰隼处耶痛责其人俾置他所　丁酉诏今后命官犯自盗枉法罪抵死除籍没家财外依祖宗旧制决配辛丑以王之望参知政事即军中拜之　以乆雨出内库白金四十万两和籴以赈贫民寻又诏发江西义仓米二十万石济之　壬寅建康诸军都统制兼淮西招抚使王彦帅师济江屯昭闗　癸夘命汤思退都督江淮东西路军马初思退急于求和讽侍御史尹穑言乞置狱取不肯撤备及弃地者二十余人论罪因擢穑谏议大夫至是命思退都督江淮固辞不行乙巳复命杨存中为同都督钱端礼呉芾并为都督府参赞军事罢宣谕司仍易国书以付魏杞




　　资治通鉴后编卷一百二十一
　　钦定四库全书
　　资治通鉴后编卷一百二十二
　　刑部尚书徐干学撰
　　宋纪一百二十二【起阏逢涒滩十月尽着雍困敦九月凡四年】
　　孝宗绍统同道冠徳昭功哲文神武明圣成孝皇帝
　　隆兴二年冬十月丁夘知枢密院事贺允中致仕　庚午诏曰朕每聴朝议政顷刻之际意有未尽自今执政大臣或有奏陈宜于申未间入对便殿庶可坐论得尽所闻　庚戌蠲京西湖北运粮所经州县秋税之半辛巳金兵分道渡淮初汤思退以帝悔悟恐事不成隂遣孙造谕敌以重兵胁和金布萨忠义等遂议渡淮始魏行次盱眙忠义遣赵房长问杞所以来之意求观国书曰书御封也见主当廷授房长驰白忠义疑国书不如式又求割商秦之地及归正人且欲嵗币二十万杞以闻帝命尽依初式许割四州嵗币亦如其数再易国书忠义犹以未如所欲至是与赫舍哩志宁分兵自清河口以犯楚州时知州魏胜奉诏专一措置清河口金人乘间以舟载器甲糗粮自清河出欲侵边胜觇知之帅忠义士拒于河口金兵诈称欲运粮往泗州由清河口入淮胜欲御之都统制刘宝戒以方议和不可至是宝遂弃城遁　十一月乙酉金兵轶境魏胜率众拒战于淮阳自夘至申胜负未决金图克坦克宁帅生兵至胜与力战矢尽依土阜为阵谓士卒曰我当死此得脱者归报天子乃令步卒居前骑兵为殿至淮阴东十八里中矢坠马死楚州遂陷金人又陷濠州王彦弃昭闗遁滁州亦陷　戊子以金人侵扰诏郊祀改用明年汤思退罢都督召陈康伯　己丑金封皇子永功为
　　郑王　庚寅命杨存中都督江淮军马时诸军各守分地不相统一存中集诸将调防之于是始更相为援朝议欲舍淮保江存中持不可乃已　辛夘尚书左仆射平章事汤思退罢言者复论其急于和好之成自坏边备罢筑寿春城散万弩营兵辍修海船毁折水柜不推军功赏典及撤海泗唐邓之戍诏落职永州居住　汤思退既罢周葵实行相事闻诸生欲相率伏阙者奏以黄榜禁之畧曰靖康军兴有不逞之徒鼓倡诸生伏阙上书几至生变若蹈前辙为首者重寘典宪余人编配甲午榜出物论哗然于是太学生张观等七十二人上书论汤思退及王之望尹穑奸邪误国钩致敌人之罪乞斩三人以谢天下并窜其党洪适晁公武而用陈康伯胡铨陈良翰王十朋金安节虞允文王大寳陈俊卿黄中龚茂良张栻刘夙查籥以济大计思退行至信州闻之忧悸而卒思退与张浚同相始终不合浚以雪耻复讐为志思退每借保境息民为口实更胜迭负思退之计讫行然终以不免　丙申遣国信所大通事王忭持周葵书如金帅府请正皇帝号为叔侄之国易嵗贡为嵗币减十万割商秦地归被俘人唯叛亡者不与誓目大畧与绍兴同　丁酉诏择日视师　戊申以陈康伯复为尚书左仆射平章事兼枢密使　庚子赠魏胜寜国军节度使諡忠壮　辛丑兵部尚书钱端礼赐出身签书枢密院事　金尚书省火　壬寅以显谟阁学士虞允文同签书枢密院事　诏侍从两省官日一至都堂议事有闗台谏者亦聴防议　己酉刘宝落节钺为武泰军承宣使王彦落龙神衞四厢都指挥使　陈康伯力疾诣阙闰月甲寅入见诏康伯间月一朝肩舆至殿门仍给扶非大事不署　丙辰参知政事周葵罢　壬戌兵部侍郎胡铨右谏议大夫尹穑并罢铨穑受诏分往浙东西措置海道时金兵号八十万濠滁皆陷唯髙邮守臣陈敏拒敌射阳湖而李宝预求密诏为自安计拥兵不救铨劾奏之曰臣受诏令范荣备淮李宝备江缓急相援今宝视敏弗救若射阳失守大事去矣宝惧始出师犄角防大雪河冰皆合铨先持铁锤锤氷士皆用命金人乃退铨穑皆挈家以行为言者所劾遂与祠乙亥参知政事王之望罢先是金人至州或请击
　　之杨存中不敢渡江固垒以自守之望与汤思退表里专以割地啖敌为得计至是帝以金人且退诏督府择利击之时之望视师江上下令诸将不得妄进朝廷趣行之望言王抃既还不可冒小利害大计言者论之遂罢　丙子以王抃为奉使大金通问国信所参议官持陈康伯报书以行丁丑金遣张恭愈来迓使者　十二月戊子魏始自镇江渡淮　诏郊祀大礼遵至道典故改用来年正月一日上幸　辛夘以钱端礼参知政事虞允文同知枢密院事礼部尚书王刚中签书枢密院事　丙申制曰比遣王抃逺抵颍滨得其要约寻澶渊盟誓之信仿大辽书题之仪正皇帝之称为叔侄之国嵗币减十万之数地界如绍兴之时怜彼此之无辜约叛亡之不遣可使归正之士咸起宁居之心重念数州之民罹此一时之难老稚有荡析之烖丁壮有系累之苦宜推荡涤之宥少慰凋残之情除逃遁官吏不赦外杂犯死罪情轻者减等余并放遣洪适所草也论者谓前日之所贬损四方盖未闻知今着之赦文殊失国体　遣洪适等贺金主生辰　乙亥雨雹　己酉朝献景灵宫庚戌朝飨太庙　是嵗金大有年断死罪十有七人
　　乾道元年春正月辛亥朔合祀天地于圜丘大赦改元丁巳淮西安抚使韩璡勒停贺州编管以部将孔福
　　顿遇弃城逃避故也福伏诛遇刺配吉阳军牢城　辛酉召杨存中还　通问使魏杞赍国书至金书不称大称侄宋皇帝称名再拜奉书于叔大金皇帝嵗币二十万金主受其书诏中外命元帅府诸新旧军以六万人留戌余并放还以嵗币徧赏诸军　丁夘以王抃使金有劳进五官　庚午西北方有白气　诏馆职更迭补外　癸酉蠲防边残破州军官赋一年　甲戌贬刘宝琼州安置　乙亥罢两淮招抚司及陜西河东宣抚招讨司　召提举太平兴国宫陈俊卿入对帝劳抚之因极论朋党之弊且论人才当以气节为主气节者少有过差当容之邪佞者甚有才当察之帝然其言除吏部侍郎同修国史　二月庚辰朔朝徳寿宫从太上皇太上皇后如四圣观帝躬扶上皇上马都人欢呼以为所未尝见　庚寅雨雹　壬寅金罢纳粟补官令　丁未尚书左仆射平章事陈康伯卒康伯以经济自任临事明断帝礼遇优渥但呼丞相而不名尝谓辅臣曰康伯有器量其从容不迫可比晋谢安至是奏事出殿门疾作舆至第不起赠太师諡文恭御书旌忠显徳之碑表其墓庆元初配飨孝宗庙庭改諡文正　三月甲寅太白昼见　庚申以虞允文参知政事王刚中同知枢密院事　命淮西湖北荆襄帅臣措置屯田复置癸亥同知枢密院事黄祖舜卒諡庄定　戊辰白气
　　亘天　壬申金羣臣上尊号曰应天兴祚仁徳圣孝皇帝　乙亥太白经天　夏四月庚子金报问使完顔仲等入见始称上为宋皇帝　癸夘金西京留守寿王京以谋反安置岚州京本名呼噜妻公夀尝召日者孙邦荣推京禄命邦荣言留守官至太师爵封王京问此上更无否邦荣曰止于此京曰然则所官何为邦荣察其意乃诈为图防作诗中有鹘鲁为之语以献于京京曰后诚如此乎遂受其诗再使卜之邦荣称所得卦有独权之兆京复使邦荣推世宗当生年月家人孙实格妄作謡言诳惑京如邦荣指京信之公夀具知其事至是邦荣上变诏刑部侍郎高徳基户部贠外郎完顔乌库楚往鞫之京等皆欵伏狱成还奏金主曰海陵无道使光英在朕亦保全之况京等哉于是京夫妇特免死枚一百除名岚州楼烦县安置以奴婢百口自随官给土田诏谕京曰朕与汝皆太祖之孙海陵失道剪灭宗支朕念兄弟无几于汝尤为亲密汝亦自知之何为而懐此心朕念骨肉不忍尽法汝若尚不思过朕虽不加诛天地岂能容汝也　吴璘入见五月庚戌以璘为太傅封新安郡王寻改判兴安府　丙辰诏有司治皇后家庙　丙子遣李若川等使金贺上尊号　宜章县盗李金等复作乱朝廷忧之以刘珙为湖南安抚使兼知潭州入境声言发郡县兵讨击而移书制使沈介请以便宜出师曰擅兵之罪吾自当之介即遣田宝杨钦以兵至珙知其暑行疲怠发夫数程外迎之代其负任至则犒赐过望军士感奋珙知钦可用檄诸军皆受节制下令募贼徒相捕斩诣吏者除罪受赏钦与宝连战破贼追至莽山贼党曹彦黄珙执李金以降支党窜匿者尚众珙谕钦等却兵聴其自降贼相率纳兵给据归田里第上诸将功状有差帝赐玺书曰近世书生但务清谈经纶实才盖未之见朕以是每有东晋之忧今卿既诛羣盗而功状详实诸将优劣破贼先后歴歴可观宜益勉副朕意　六月癸未同知枢密院事王刚中卒諡恭简刚中在成都时以万嵗池广袤十里溉三郷田嵗久淤淀因集三乡夫共疏之累土为防上植榆栁表以石柱州人指曰此王公之甘棠也建炎初诏阶成岷凤四州防壮丁为兵刚中奏罢之免符下民欢呼声震山谷比去蜀父老遮道有追送数百里者由布衣至公卿无他嗜好公退以读书着文为乐　丙戌以翰林学士洪适佥书枢密院事帝谓钱端礼虞允文曰三省事可与洪适共议自是东西府始同班奏事　辛夘以武经郎令徳为安定郡王　壬辰淮南转运判官姚岳言境内飞蝗自死仍封死蝗以进帝曰岳敢以为嘉祥更欲録付史馆可降一官放罢为中外佞邪之戒　甲辰罢湖北京西制置司　丙午金中都地震雨毛秋七月戊申朔中都地复震　金罢陜西都统府徙陜西元帅府于河中　庚戌知池州鲁詧奏境内竹生穗实如米饥民采食之仍图其状以献臣僚言民采竹实而食迫切甚矣詧顾以为异事不谓之奸谀不可也其罪与姚岳同科望赐罢黜从之　辛亥诏知州年七十以上者与宫观　癸丑辅臣晚对选徳殿御坐后有大屏记注诸路监司郡守姓名因令都堂视此书之　己未铸当二钱　己巳蠲闗外四州民今年租税及湖南贼蹂郡县夏税　八月己夘金主宿州防御使乌凌噶喇萨坐与宋李世辅交通伏诛　乙酉立邓王愭为皇太子大赦丁亥参知政事虞允文罢金使完顔仲来有所议偃
　　蹇不敬允文请斩之廷有异论不果防钱端礼受李宏玉带事连允文为御史章服所论奉祠西归　己丑以洪适参知政事吏部侍郎叶颙佥书枢密院事　癸巳参知政事钱端礼罢时久不置相端礼以首参闚之甚急邓王愭夫人端礼女也侍御史唐尧封论端礼帝姻不可任执政坐迁太常少卿馆阁士相与上疏排端礼者皆被斥端礼遣人密告陈俊卿言已即相当引共政俊卿叱之翌日进读寳训因言本朝家法戚属不预政最有深意陛下所冝谨守帝纳其言端礼憾之出俊卿知建寜及王立为太子端礼不得已引嫌奉祠　戊戌吏部侍郎章服以论虞允文阿附谪汀州居住　九月立广国夫人钱氏为皇太子妃　丁夘升鼎州为常徳府　甲戌以端明殿学士汪澈知枢密院事　冬十月丁丑朔金地震　戊子归正人右通直郎刘蕴古坐以军器法式送北境伏诛　十一月辛亥招收两淮流散忠义人　丙寅白气亘天　癸酉金中都大雾昼晦十二月戊寅以洪适为尚书右仆射平章事兼枢密使汪澈为枢密使　庚寅以叶颙参知政事近习梁俊彦请税江淮沙田芦场以助军饷帝以问颙颙对曰芦臣未之详沙田者乃江濵出没之地水激于东则沙涨于西水激于西则沙复涨于东其田未可以为常也辛巳兵兴两淮之田租并复至今未征况沙田乎帝大悟即诏罢之颙退至中书召俊彦切责之曰汝言利求进万一淮民怨咨为国生事虽斩汝万段岂足以塞责俊彦惶恐免冠谢始释之
　　二年春正月辛酉省六合戌兵以所垦田给还复业之民　庚午金敇有司宫中张设毋以涂金为饰　二月丁丑罢盱眙屯田　丁亥金左丞相沂国公布萨忠义卒金主亲临哭之恸辍朝奠祭命参知政事唐古安礼防其丧事葬祭俱从优厚官为给之諡武庄忠义谦以接下敬儒重士与人交侃侃如也善驭将卒能得其死力为宰辅数年知无不言故由外戚兼任将相能以功名终　三月戊午诏县令非两任毋除监察御史非任守臣毋除郎官着为令　丁卯赐礼部进士萧国梁以下四百九十三人及第出身榜首本赵汝愚以故事降居第二　辛未尚书右仆射平章事洪适罢适以文学闻望遭时遇主自中书舍人半嵗四迁至右相然无大建明以究其所学防霖雨适引咎乞罢帝从之　癸酉以给事中权吏部尚书魏杞同知枢密院事　夏四月庚辰诏两浙漕臣王炎开平江湖秀围田甲申太白昼见　乙未枢密使汪澈罢澈在政府帝密访人材澈荐百有十八人尝奏言臣起寒逺所以报国无私不欺耳其自奉清约贱贵弗渝　五月戊申金主如华严寺观故辽诸主铜像诏主僧谨视之　庚戍参知政事叶颙罢以魏杞参知政事右谏议大夫林安宅同知枢密院事中书舍人蒋芾佥书枢密院事　癸丑禁浙西修筑围田罢修建康行宫太白昼见经天　六月甲戌罢两浙路提举市舶司　戊寅诏制科权罢注疏出题守臣监司亦许解送　庚辰封皇孙挺为荣国公　知秀州孙大雅代还言州有柘湖淀山湖陈湖支港相贯西北可入于江东南可逹于海傍海农家作坝以却咸潮虽利及一方而水患实害邻郡设疏导之则又害及傍海之田若于诸港浦置牐启闭不惟可以泄水而旱亦获利然工力稍大欲率大姓出钱丁户出力于农隙修治之于是命两浙转运副使姜诜与守臣视之诜寻与秀州常州平江府江隂军条上利便诏秀州华亭县张泾牐并淀山东北通陂塘港浅处俟今年十一月兴修常州江阴军蔡泾牐及申港明年春兴修利港俟休役一年兴修平江府姑缓之　八月丙戌同知枢密院事林安宅罢初安宅为御史请两淮行铁钱叶颙力言不可安宅忿然既入枢府乃劾颙子受宣州富人钱百万御史王伯庠亦论之颙乞下吏辩明及颙罢参枢帝下其事于临安府命临安尹王炎亲鞫置对无迹帝以安宅伯庠风闻失实并免官仍贬安宅筠州安置召颙赴阙劳之曰卿之清德自是愈光矣　丁亥温州大水　丙申升宣州为宁国府　九月甲辰上元知县李允升犯杖脊刺面配惠州牢城籍其赀建康守臣王佐坐纵允升贬建昌军居住其荐举及失按者并夺官　辛亥遣官按视温州水灾赈被灾贫民　金泽州刺史刘德裕等以盗用官钱伏诛　癸丑金右丞相宗宪卒　乙卯诏改造大厯　辛酉追封皇子恪为郡王諡悼肃魏上神宗哲宗徽宗三朝帝纪太上皇圣政　冬十月甲申金免雄莫等州今年租　辛夘雨雹　十一月以陈俊卿为吏部尚书时上未能屏鞠戏又将游猎白石俊卿上疏力谏至引汉桓灵唐敬穆及司马相如之言为戒帝喜曰备见忠谠朕决意用卿矣　丙午太师致仕杨存中卒追封和王諡武恭存中天资忠孝敢勇太小二百余战身被五十余创宿衞出入四十年最寡过帝以为上皇旧臣尤礼异之常呼郡王而不名祖宗闵父震及母张皆死难存中既显请于朝宗闵諡忠介震諡忠毅赐庙曰显忠报忠又以家庙祭器为请遂许祭五世前所无也祖母刘流落蜀陇存中曰夜祷祠访问间闗数千里卒迎以归御军寛而有纪所用将士专以材勇选不私部曲之旧李显忠以罪斥存中奏为统制官后为名将存中须髯如防人以其善逢迎无丈夫气号曰髯阉又尝运怪石置之太平楼酒肆营居凤山十年而就世颇以为讥　金主谓宰臣曰朝官当慎选其人庶可激励其余若不当则起觊觎之心卿等必知人才优劣举实才用之　壬子诏修祥曦殿记注　甲子大阅　戊辰筑郢州城　是月诏汰冗兵从步军帅陈敏言也　十二月庚午朔白气亘天　甲戌金诏有司每月朔望及上七日母奏刑名　己夘以资政殿学士叶颙知枢密院事　辛巳诏免进呈钦宗曰厯送国史院修纂实録　甲申以叶颙为尚书左仆射魏杞为右仆射并平章事兼枢密使蒋芾参知政事吏部尚书陈俊卿同知枢密院事颙首荐汪应辰王十朋陈良翰周操陈之茂芮煜林光朝等可备执政侍从台谏帝嘉纳之又言自古明君用人使贤使愚使奸使盗惟去泰甚上曰固然虞有禹臯亦有共驩周有旦奭亦有管蔡在用不用颙曰诚如圣谕但今日在朝虽未见有共驩管蔡然有窃弄威福者臣不敢隠帝问为谁颙以龙大渊对时大渊与曾觌怙旧恩窃威福士大夫多出其门俊卿与大渊等公见外不交一语大渊等纳谒亦谢不接庚寅诏置制国用司以宰相领之议者言近以宰相兼枢密使盖欲使知兵也而不知财谷出入之源可乎且唐制宰相兼领三司使于是诏自今宰相带制国用使参知政事带同知癸巳诏监司守臣举亷吏　甲午金泰州民和卓谋反伏诛　是嵗裁定内外军额
　　三年春正月甲辰诏廷尉大理官毋以狱情白宰执探刺防意为轻重　壬子金主御大安殿受尊号册宝礼癸丑大赦　二月癸酉出龙大渊为江东縂管曽觌为淮西副总管大渊觌有宠刘度张震张焘周必大皆以论列两人去位侍御史周操章十五上不报自是两人势张甚朝士寡耻者潜附丽之时又有内侍押班梁珂者与大渊觌表里用事及珂以罪出右正言龚茂良入对言两人害政甚珂百倍陛下罢行一政事进退一人才必掠美自归谓为己力或时有少过昌言于外谓尝争之而不见聴羣臣章疏留中未出间得窥见出以语人有司条陈利害示以副封公然可否若夫交通贿赂干求差遣特其小者耳愿特出威断并行罢去帝谕茂良以两人皆潜邸旧人非近习比且俱有文学敢谏诤杜门不出未尝与外事翼日茂良再疏言唐徳宗谓李泌人言卢奸邪朕独不知何耶泌曰此其所以为奸邪也今大渊觌所为行道之人能言之而陛下更称其贤此臣所以深忧疏入不报茂良出知建宁府一日起居舍人洪迈过陈俊卿曰闻郑闻将除右史迈当迁西掖信乎俊卿曰何自得之迈以两人告俊卿即以语叶颙魏杞而已独奏之且以迈语质于帝前曰臣不知平日此等除目两人实与闻乎抑密伺圣意而播之于外以窃弄威福之权也帝曰朕何尝谋及此辈必窃聴而得之卿言甚忠当为卿斥逐俊卿归未及门已有防出两人于外中外快之寻改大渊浙东觌福建　辛巳以端明殿学士虞允文知枢密院事　癸未雨雹　甲申为知陈州陈亨祖立庙于光州赐名愍忠寻改亨祖曰愍节　戊戌直秘阁前广东提刑石敦义犯赃刺配栁州籍其家　三月壬戌皇伯母秀王夫人张氏卒夏四月癸酉帝为成服于后苑　丁丑合利州东西路为一五月叶颙等上三祖下仙源积庆图及太宗真宗玉
　　牒哲宗宝训　丙午金大兴府奏狱空诏赐钱三百贯为宴乐之用以劳之　甲寅太傅新安郡王吴璘卒赠太师追封信王諡武顺璘刚勇喜大节畧苛细读史晓大义代兄玠守蜀逾二十年隠然为方面之重威名亚于玠上皇尝问胜敌之术璘曰弱者出战强者继之上皇曰此孙膑三驷之法一败而二胜也尝着兵法二篇大畧谓金人有四长我有四短当反我之短制彼之长四长曰骑兵曰坚忍曰重甲曰弓矢吾集蕃汉所长兼収而并用之以分队制其骑兵以畨休迭战制其坚忍制其重甲则劲弓强弩制其弓矢则以逺尅近以强制弱布阵之法则步军为阵心左右翼以马军为左右肋拒马布两肋之间至帖拨增损之不同则存乎临机知兵者取焉璘选诸将率以功有荐才者璘曰兵官非尝试难知其才以小善进之则侥幸者获志而边人宿将之心怠矣及病笃呼幕客草遗表命直书其事曰愿陛下毋弃四川毋轻出兵不及家事人称其忠　壬戌大减三衙官属　六月辛酉复分利州为东西路　癸酉金命地衣用龙文者罢之　甲戌以虞允文为资政殿大学士四川宣抚使时呉璘卒议择代帝以命允文曰呉璘既卒汪应辰恐不习事无以易卿凡事不宜效张浚迂濶军前事卿一一亲临之　乙亥金遣使来取被俘人诏实俘在民间者还之军中人及叛亡者不预戊寅复以虞允文知枢密院事充四川宣抚使帝亲书九事戒之　辛夘皇后夏氏崩諡安恭　泉州水灾秋七月乙巳皇太子愭卒諡庄文东宫医官杜楫除名昭州编管寻改琼州　戊申金禁服用金线其织卖者皆抵罪　闰月戊辰金进封越王永中为许王郑王永功为随王封皇子永成为沈王　癸酉权攒安恭皇后于修吉寺　丁亥镇江都统制戚方落节钺信州居住八月丁酉内侍陈瑜李宗囘坐交给戚方受赂瑜决
　　杖黥面配循州宗囘除名筠州编管责方潭州安置籍所盗库金犒军　丁巳蠲光濠庐三州寿春府赋一年九月己巳金诏赃吏虽防赦非特防不叙　庚辰金
　　地震戊子太白昼见　冬十月乙未朔金主谓侍臣曰近闻朕所幸郡邑曽宴寝堂宇后皆避之此甚无谓可宣谕令仍旧居止　戊戌修真州城　丁巳金主谓宰臣曰近闻蠡州同知伊喇延寿在官污滥问其出身乃正隆时鹰房子如鹰房防人之类可典城牧民耶自今如此局分勿授临民职任　辛酉金主敕有司于东宫凉楼前增建殿位参知政事孟浩谏曰皇太子虽为储贰宜示以俭徳不当与至尊宫室相侔乃罢之　乙丑朔金主谓宰臣曰闻县令多非其人其令吏部考察善恶明加黜陟　十一月丙寅合祀天地于圜丘大赦戊辰雷　癸酉尚书左仆射平章事叶颙以帝亲郊
　　而雷引汉故事上印绶罢相奉祠右仆射平章事魏杞亦罢　是日以陈俊卿参知政事翰林学士刘珙同知枢密院事时四明献银鑛将召冶工即禁中鍜之俊卿言陛下不务帝王之大而屑屑有司之细恐为有识所窥况彼惧其言之不副则凿山愈深役民愈众而百姓将有受其害者从官梁克家莫济俱求外补俊卿奏二人皆贤其去可惜劾洪迈奸险谗佞不宜在左右罢之减福建钞盐罢江西和籴广西折米盐钱蠲诸道宿逋以巨万计于是政事稍归中书矣珙初为翰林学士言于帝曰世儒多病汉髙帝不悦学轻儒生臣以为髙帝所以不悦者特腐儒俗学耳使当时有以二帝三王之学告之知其必敬信功烈不止此因陈圣王之学所以明理正心为万事之纲帝称善至是荐张栻汪应辰陈良翰学行才能且言栻晓畅军务愿亟召用帝可其奏丁丑以雷发非时诏台谏侍从两省官指陈阙失
　　十二月戊戌金布萨通为殿前右衞将军金主恶其人出为肇州防御使临发赐金带谕之曰卿虽有才然用心多诈朕左右须忠实人故命卿补外赐卿金带者答卿服劳之乆也因顾谓左宣徽使敬嗣晖曰如卿不可谓无才所欠者纯实耳　是嵗两浙水江东西湖南北路蝗四川旱振之
　　四年春正月乙丑金主谓宰臣曰朕治天下方与卿等共之事有不可各当面陈以辅朕之不逮慎毋阿顺取容卿等致位公相正行道名之时茍或偷安自便虽为今日之幸后世以为何如羣臣皆称万嵗　戊辰籍荆南义勇民兵増给衣甲遇农隙日畨教　辛未金主谓秘书监伊喇子敬等曰昔唐虞之时未有华饰汉惟孝文务为纯俭朕于宫室惟恐过度其或兴修即损宫人嵗费以充之今亦不复营建矣如宴饮之事近惟太子生日及嵗元饮酒亦未尝至醉至于佛法尤所未信梁武帝为同泰寺奴辽道宗以民户赐寺僧复加以三公之官其惑深矣　壬午夺秦埙秦堪郊恩防补　癸未雨雹　壬辰提举太平兴国宫叶颙卒諡正简颙为人简易清介与物若无忤至处大事毅然不可夺自初仕歴宰相服食僮妾田宅不改其旧　二月甲午朔金制子为改嫁母服丧三年　己亥以参知政事蒋芾为尚书右仆射平章事兼枢密使制国用使庚子诏芾常朝赞拜不名芾辞许之　乙巳赐王炎出身佥书枢密院事　癸丑五星皆见　乙夘雪雨雹　三月戊寅诏赠果州团练使韩崇岳立庙赐名忠勇宣州观察使朱勇立庙赐名忠节　己丑四方雾下若尘　夏四月己酉追封韩世忠为蕲王　甲寅蒋芾等上钦宗帝纪实録　丙辰礼部员外郎李焘上所着续通鉴长编自建隆元年至治平四年闰三月凡一百八卷　丁巳诏太史局参用新旧厯　戊午诏贩牛过淮者论如与贩军须之罪　崇安县饥值浦城盗发人情大震朱熹请于府贷粟六百斛籍户口散给之民借以生及冬有年民愿偿粟于官知府王淮俾留里中而上其籍于官社仓之法始此　五月甲子金北望淀大震风雨雹广十里长六十里诏户工两部自今宫中之饰并勿用黄金太白昼见　以卭州安仁县荒旱失于蠲放致饥民扰乱守贰县令防罢追停有差甲申諡赵鼎曰忠简　丙戊行乾道新厯帝以近世厯学失传士大夫无习之者新厯比旧特彼善于此乃不别制名只以乾道命名　是月夏国相楚王任得敬遣问使至四川宣抚司约发兵攻西番虞允文报以蜡书【考异宋史夏国传以为乾道三年五月事按虞允文以三年五月始除四川宣抚使恐未能即以是月赴任传误今并従孝宗纪得敬纪作敬徳今从夏国传及陈桱通鉴续编】　六月辛夘朔太白昼见经天　辛丑五星皆见浙东总管龙大渊死曾觌尚在福建帝怜之因召觌
　　觌至帝欲留之刘珙谏曰此曹奴耳厚赐之可也引以自近使得预闻政事进退人材惧非所以增圣徳整朝纲也陈俊卿亦曰自二人出天下大快今复留之恐失众望帝乃止　丁巳召兴化军布衣林彖赴阙不至授迪功郎本军教授　戊午尚书右仆射平章事蒋芾以母丧去位　是月金河决李固渡水入曹州　秋七月壬戌召建宁处士魏掞之赴阙掞之师胡宪与朱熹游诸司荐其学行被召辞不获以布衣入见帝曰治道以何为要掞之奏治道以分臣下邪正为要因极陈当世之务劝帝以修徳业正人心养士气为恢复之本帝嘉纳之赐掞之同进士出身除太学録时将释奠孔子掞之请黜安石父子勿祀而追爵程颢兄弟使从食不聴又言太学之教宜以徳行为先其次犹当使之通习世务今一以空言浮説取之何禆实用其诸政事有系安危治乱之机而宰相不能止台谏侍从不敢言者无不抗章尽言至三四皆不见省遂求去罢为台州教授癸亥徽州大水　甲子金制盗羣牧马者死告者给
　　钱三百贯　戊辰金主谓平章政事完顔思敬等曰朕思得贤士寤寐不忘自今朝臣出外即令醴访亷能之吏及草莱之士可以助治者具姓名以闻　辛未衢州大水先是知州王悦视民如子方春乏食悦发廪劝分百姓不知失所自中夏缺雨悦竭诚祈祷絶不茹荤早晚一粥凡月余日题壁间云乞为三日之霖愿减十年之寿竟以是致疾卒百姓巷哭即为立祠于徐偃王庙其丧出城号恸振野事闻赠悦直龙图阁　是月任得敬复遣间使至四川宣抚使夏人获其帛书传至金人八月己亥五星皆见　殿前指挥使王琪被防按视
　　两淮城壁还荐和州教授刘甄夫得召陈俊卿言琪荐兵官乃其职教官有才何预其事会扬州奏琪传防増筑城已讫而帝实未尝有是命俊卿曰诈传上防非小故因奏人主万防岂能尽防闲所恃者纪纲号令赏罚耳不诛琪将何所不为丁未降琪三官放罢先是禁中密防直下诸军宰相多不预闻内官张方事觉俊卿奏自今百司承御笔处分事须奏审方行从之既而以内诸司不乐收前命俊卿奏言张方王琪事圣断以明忽谕臣曰禁中取一饮一食必待申审岂不留滞臣所虑者命令之大如三衙发兵户部取财岂为宫禁细微事臣等出纳陛下命令耳凡奏审皆取决陛下非臣等敢专之况此时申严旧制非创立新条而已行复收中外惶惑恐小人以疑似激圣怒翌日面对帝色甚温曰朕岂以小人之言疑卿等耶　庚戌同知枢密院事刘珙罢珙与陈俊卿奏罢琪争辩激切忤防既退手诏除珙端明殿学士奉外祠俊卿即藏去密具奏曰前日奏劄臣实草定以为有罪则臣当先罢若幸寛之则珙之除臣未敢奉诏明日复前申请且曰陛下即位以来容纳谏诤体貌大臣皆盛徳事今珙乃以小事忤防而获罪臣恐自此大臣皆以阿防顺防为持禄固位之计非国之福也帝色悔久之又奏言珙正直有才畧肯任怨臣所不及愿且留之帝曰业已行之不欲改也俊卿曰珙无罪而去当与大藩以全进退之礼帝然之乃以珙为江西安抚使俊卿退又自劾草奏抵突被命稽留之罪帝手札留之俊卿请益坚上不许且曰卿虽百请朕必不从珙入辞犹以六事为献帝曰卿虽去国不忘忠言材美非他人所及行召卿矣　九月辛酉金主谕右丞相琚参知政事孟浩曰闻蔚州采地蕈役夫数百千人朕所用防何而扰动如此自今差役凡称御前者皆须禀奏仍令附册　庚午限品官子孙名田　癸酉金主谕宰臣曰卿等举用人才凡己所知识必使他人举奏朕甚不喜如其果贤何必以亲疎为避忌也　辛巳金主谓御史大夫李石曰台宪固在分别邪正然内外百司岂谓无人惟见卿等劾人之罪不闻举善自今宜令监察御史分路刺举善恶以闻













　　资治通鉴后编卷一百二十二
&lt;史部,编年类,资治通鉴后编&gt;
　　钦定四库全书
　　资治通鉴后编卷一百二十三
　　刑部尚书徐干学撰
　　宋纪一百二十三【起着雍困敦十月尽黓执徐十二月凡四年有三月】孝宗绍统同道冠徳昭功哲文神武明圣成孝皇帝
　　乾道四年冬十月甲午禁归正人藏匿金人者　乙未臣僚言天下之事必歴而后知试而后见为县令者必为丞簿为郡守者必为通判为监司者必为郡守皆有等差自今职事官必任满方许求外未歴亲民任使即未得拟州郡且授通判诏从之　金命图画功臣于太祖庙其未立碑者立之　金主谓辅臣曰海陵时修起居注不任直臣故所书多不实可访求而详録之孟浩进曰良史直笔君举必书自古帝王不自观史意正在此　庚子起复蒋芾为尚书左仆射以陈俊卿为右仆射并平章事兼枢宻使制国用使芾乞终丧许之　甲辰大阅于茅滩帝亲御甲胄指授方畧命三司合教为三阵戈甲耀日旌旗蔽天六师驩呼犒赉有加　十一月癸未封岳阳军节度使居广为永阳郡王　十二月以彭州守臣梁介修复三县一十余堰灌溉之利及于邻邦诏介直秘阁　是歳金河决李固渡水溃曹州城分流于单州之境　西辽承天太后富森勒与图噜卜弟博果济锡勒通出图噜卜为东平王而杀之图噜卜之父额哩埒以兵问罪杀富森勒及博果济锡勒迎仁宗次子珠勒呼立之改元天禧
　　五年春正月辛酉金主与宣徽使敬嗣辉秘书监伊喇子敬论古今事因曰亡辽日屠食羊三百亦岂能尽用徒伤生耳朕虽处至尊每当食常思贫民饥馁犹在己也彼身为恶而口祈福何益之有如海陵以张仲轲为谏议大夫何以得闻忠言朕与大臣论议一事非正不言卿等不以正对岂人臣之道哉　甲戌措置两淮屯田陈俊卿以两淮备御未设民无固志万一冦至仓卒调兵恐不及事请于州和州各屯三万人预为之计仍籍民家三丁取一以为义兵授之弓弩教以战阵农隙之日给以两月之食聚而教之沿江诸郡亦用其法诸将渡江则使之城守以备缓急且以隂制州兵颉顽之患其两淮诸郡守臣但当择才不当复论文武计资歴捐以财赋许辟官吏畧其小过责其成功要使大兵屯要害必争之地待敌至而决战使民兵各守其城相为犄角以壮声势帝意亦以为然诏即行之然竟为众论所持中止　戊寅金契丹部布实拉等谋叛伏诛丙戌金制汉人渤海兄弟之妻服阕归宗以礼续婚者聴　是月金遣都水监梁肃往视决河统军使宗室宗叙言大河所以决溢者以河道积淤不能受水故也今曹单虽被其患而两州本以水利为生所害农田无几今欲河复故道不惟大费工役又卒难成功纵能塞之他日霖潦亦将溃决则山东河患又非曹单比也又防河数州之地骤兴大役人心动揺恐宋人乗间为边患而肃亦言新河水六分旧河水四分今若塞新河则二水复合为一如遇涨溢南决则害于南京北决则山东河北皆被其害不若于李固渡南筑隄以防决溢为便金主从之　二月乙未命楚州兵马钤辖羊滋专一措置沿淮海盗贼先是海州人时旺聚众数千来请命旺寻为金人所获其徒渡淮而南者甚众故命滋弹压之丙申金改葬汉燕二王于城东　戊戌赠张浚太师
  </div>
  <div class="pagination">
   <a href="资治通鉴后编_page27.html">
    上一页
   </a>
   <span>
    ...
   </span>
   <a href="资治通鉴后编_page23.html">
    23
   </a>
   <a href="资治通鉴后编_page24.html">
    24
   </a>
   <a href="资治通鉴后编_page25.html">
    25
   </a>
   <a href="资治通鉴后编_page26.html">
    26
   </a>
   <a href="资治通鉴后编_page27.html">
    27
   </a>
   <span class="current-page">
    28
   </span>
   <a href="资治通鉴后编_page29.html">
    29
   </a>
   <a href="资治通鉴后编_page30.html">
    30
   </a>
   <a href="资治通鉴后编_page31.html">
    31
   </a>
   <a href="资治通鉴后编_page32.html">
    32
   </a>
   <a href="资治通鉴后编_page33.html">
    33
   </a>
   <span>
    ...
   </span>
   <a href="资治通鉴后编_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
