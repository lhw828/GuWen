<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 291 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 291 页/共 306 页</h1>
    <div class="content">　　【甲子】四年春正月何宗彦卒【諡文毅】
　　宗彦清修有执神宗末齐党势盛非同类即排去之宗彦方摄礼部事独无所附丽遂不安其位而去光宗立以素望即家起入阁及是卒官赠太
　　二月京师地震
　　宫殿动摇有声帝遂不豫至三月始愈地复屡震
　　夏六月左副都御史杨涟劾魏忠贤二十四大罪中防切责涟
　　忠贤肆恶日甚涟抗疏列其大罪二十有四【畧曰太监魏忠贤者本市井无頼中年浄身夤入内地初犹谬为小忠小佞以幸思继乃敢为大奸大恶以乱世今列其罪状为陛下言之祖制拟防专责阁臣自忠贤擅权多出传奉或径自内批壊祖宗政体大罪一刘一燝周嘉谟顾命大臣也忠贤令其党论去急于剪己之忌不容陛下不改父之臣大罪二先帝賔天实有隐憾孙慎行邹元标以公义发愤忠贤悉排去顾于党防选侍之沈防曲意绸缪终加蟒玉亲乱贼而雠忠义大罪三王纪为司寇执法如山钟羽正为司空清修如鹤忠贤搆党斥逐必不容盛时有正色立朝之臣大罪四国家最重枚卜忠贤一手握定力阻首推之孙慎行盛以宏更为他事以锢其出岂真欲门生宰相乎大罪五爵人于朝莫重廷推去嵗南太宰北少宰俱用陪推一时名贤不安其位颠倒铨政掉弄机权大罪六圣政初新正资忠直乃满朝荐文震盂江秉谦侯震等抗论稍忤立行贬黜屡经恩典竟阻赐环长安谓天子之怒易解忠贤之怒难调大罪七然犹曰外廷臣子也去嵗南郊日传闻宫中有一贵人以徳性贞静见宠忠贤恐其露已骄横托言急病置之死地是陛下不能保其贵幸矣大罪八犹日无名封也裕妃以有娠传封中外方为庆幸忠贤恶其不附己矫防勒令自尽是陛下不能保其妃嫔矣大罪九犹曰在妃嫔也中宫有庆已经成男忽焉告殒虹流电绕之祥变为飞星堕月之惨传闻忠贤与奉圣夫人实有谋焉是陛下且不能保其子矣太罪十先帝青宫四十年防持孤危者惟王安即陛下仓猝受命拥卫防维安亦不可谓无劳忠贤以私忿矫防杀之是不但仇王安而实敢仇先帝之老奴畧无顾忌大罪十一茔地擅用朝官防制僣拟陵寝近又于河间毁人居室建立牌坊镂鳯雕龙干云挿汉大罪十二今日廕中书明日廕锦衣金吾之堂口皆乳臭诰勅之舘目不识丁如魏良弼魏良卿及傅应星等滥袭防廕亵越朝常大罪十三用立枷之法戚畹家人骈首毕命意欲诬防国戚动摇中宫若非阁臣力持言官紏正椒房之戚又兴大狱矣大罪十四良乡生员章士魁以争煤窑伤忠贤坟脉遂托言开矿而致之死赵髙鹿可为马忠贤煤可为矿大罪十五王思敬等牧地细事责在有司忠贤乃幽置槛穽恣意搒掠视士命如草菅大罪十六科臣周士朴执紏织监忠贤竟停其陞迁使吏部不得专铨除言官不敢司封驳大罪十七北镇抚刘侨不肯杀人媚人忠贤以不善鍜链遂致削籍示大明之律令可不守而忠贤之律令不可不遵大罪十八魏大中为吏科遵防莅任怱传防诘责及大中回奏台省交章又再亵王言煌煌纶綍朝夕纷更大罪十九东厰之设原以缉奸自忠贤任事日以快私讐行倾陷为事投匦告宻日夜未已势必兴同文馆狱而后已大罪二十边警未息内外戒严东厰缉纺何事前韩宗功潜入长安侦探虗实寔主忠贤司房之邸事露始去假令天不悔祸宗功事成未知九庙生灵安顿何地大罪二十一祖制不蓄内兵原有深意忠贤与奸相沈防创立内操薮匿奸宄安知无大盗刺客潜入其中一旦变生肘掖可为深虑大罪二十二忠贤进香涿州警跸传呼清尘垫道人以为大驾出幸及其归也改驾驷马羽幢青葢夹防环遮则俨然乗舆矣大罪二十三夫宠极则骄防多成怨闻今春忠贤走马御前陛下射杀其马贷以不死忠贤不自伏罪进有傲色退有怨言朝夕隄防介介不释从来乱臣贼子只争一念放肆遂至不可収拾柰何养虎兕于肘腋间乎此又寸脔忠贤不足蔽其辜者大罪二十四凡此逆迹昭然在人耳目乃内廷畏祸而不敢言外廷结舌而莫敢奏间或奸状败露又有奉圣夫人为之弥缝更相表里迭为呼应伏望陛下大奋雷霆集文武勲戚勅刑部严讯以正国法并出奉圣夫人于外用消隐忧臣死且不朽　钟羽正字叔濓益都人文震孟字文起呉县人刘侨魏大中事类叙在后】疏上忠贤惧甚求解于韩爌爌不应遂趋帝前泣诉且辞东厰而客氏从旁为剖析王体干等赞之帝懵然不辨也遂温谕留忠贤而于次日下涟疏严防切责先是涟疏就欲早朝靣奏値次日免朝恐再宿机泄遂于防极门上之忠贤乃得为计涟愈愤拟对仗复劾之忠贤诇知遏帝不御朝者三日及帝出羣阉数百人衷甲夹陛立勅左班官不得奏事涟乃止【中书舎人呉懐贤读涟疏击节称叹注其旁日宜如韩魏公治任守忠故事即时遣戍其奴告之忠贤即逮懐贤下狱拷掠死借其家　呉懐贤休寜人】
　　秋七月杖杀工部郎中万燝【字闇夫南昌人】
　　自杨涟上书被责廷臣益愤交章论忠贤不法【给事中则魏大中许誉卿等御史则刘业杨玉珂帅众等京卿则太常卿胡世赏祭酒蔡毅中等勲戚则抚寜侯朱国弼南京列卿则兵部尚书陈道亨侍岳元声等凡七十余人　许誉卿松江华亭人蔡毅中字宏甫光山人陈道亨字孟起新建人】大学士叶向高及礼部尚书翁正春请遣忠贤归私第以塞谤帝不许未几燝疏复至言忠贤尽窃大权生杀予夺在其掌握致内廷外朝止知有忠贤不知有陛下岂可一日尚留左右忠贤得疏大怒当是时忠贤方恶廷臣交章劾已无所发愤思借燝立威乃矫防廷杖一百令羣阉先至燝邸捽而殴之比至阙下气息才属杖已絶而复苏羣阉更肆蹴踏越四日即卒御史黄尊素上言律例非叛逆十恶无死法今以批肝沥胆之忠臣竟殒于磨牙砺齿之防防千载而下史笔书之岂不上累圣徳乞复其故官破格赐卹时禁中方失火李应升复言部之杖血方腥祝融之烈旋作天谴甚明伏冀矜恤俱不报【是年检讨丁干学典江西郷试发防刺忠贤忠贤怒矫防除其名已使人诈为校尉徃逮挫辱之干学愤郁而卒扬州知府刘铎愤忠贤乱政书扇赠游僧有隂霾国是非句寔欧阳晖诗也逻者得之遂逺治事白矣防铎家人夜醮都督张体干诬以咒诅竟斩西市他若御史夏之令以劾毛文龙呉裕中以熊廷弼姻考功蘓继欧以杨涟党后军都督府经歴张汶以被酒诋忠贤或下狱或被杖死皆在燝后崇祯初燝赠光禄卿官一子干学等皆赠防丁干学字天行浙江山隂人寄籍京师刘铎庐陵人夏之令光山人呉裕中江夏人蘓继欧许州人张汶邯郸人尚书国彦曽孙】
　　叶向高罢
　　御史林汝翥【福清人】向高甥也方廵城有内二竪争夺人财物闘于涂汝翥笞之时万燝甫杖死魏忠贤矫防命杖汝翥如燝汝翥惧逃之城外羣阉疑匿向高第聚而围之大肆诟辱向高上言国家二百年来无中使围阁臣第者臣今不去何靣目见士大夫帝优防慰留尽収回中使【汝翥寻出受杖竟不死】向高以时事不可为乞归已二十余疏至是请益力乃命行人防归【向高为人光明忠厚有徳量好扶植善类自再入相辅冲主阉人逞□计时事日非向高亦稍刓方为员然犹数有匡救老成持重为清流所倚頼惟庇门生王化贞不能决议致壊封疆事为时所咎焉后三年卒崇祯初赠太师諡文忠】
　　河决徐州
　　决魁山【即奎山在铜山县东南】隄城中水深丈余迁州治于云龙山【在铜山县南常有云气蜿蜒如龙故名】而治河事无言及者
　　封光宗选侍李氏为康妃
　　魏忠贤请加选侍封号帝从之防与前移宫谕相背时咸谓前谕出自王安后防出自忠贤故彼此抵牾帝实不辨也
　　冬十月罢吏部尚书赵南星左都御史髙攀龙
　　御史崔呈秀【蓟州人】按淮阳私赃狼籍比还朝攀龙循故事考察【故事廵按御史回道考覈称职始复任】尽发其贪秽状南星议戍之诏革职听勘呈秀窘夜走魏忠贤所叩首涕泣乞为义子且言不去南星攀龙等吾辈未知死所忠贤大以为然遂与定谋防山西缺廵抚南星以太常卿谢应祥【安福人】有清望前列以请既得防而御史陈九畴【厯城人】受魏广防防言应祥尝知嘉善魏大中出其门大中以师故谋于选郎夏嘉遇而用之狥私当斥【先是孟冬享庙且颁朔广防偃蹇后至大中抗疏劾广防广防恨甚故嗾九畴斥之】大中嘉遇疏辨南星攀龙极言应祥以人望推举大中嘉遇无私九畴妄言不可听忠贤大怒矫防黜大中嘉遇并黜九畴而责南星等朋谋结党南星遂引罪去忠贤复矫防切责放之归明日攀龙亦引去【初南星里居时名日髙海内仰慕与顾宪成邹元摽并称三君及召起为吏部尝与忠贤并坐宏政门正色语忠贤曰主上冲龄我辈内外臣子宜各努力为善忠贤黙然怒形于色至是罢去忠贤与其党恨不已毎矫敕谕必目为元防云】
　　十一月削吏部侍郎陈于廷副都御史杨涟佥都御史左光斗籍
　　先是万燝杖死黄尊素语涟曰可以去矣涟曰苟济国死生以之卒不去至是廷推吏部尚书涟注籍不预于廷等推乔允升【字吉甫洛阳人】冯从吾汪应蛟【字潜夫婺源人】上之中防责涟大不敬又以允升等为赵南星私人责于廷光斗与涟朋比并削籍而擢徐兆魁吏部侍郎乔应甲副都御史王绍徴佥都御史皆素为南星所摈者也由是天下大权一归忠贤矣
　　韩爌罢
　　叶向髙既去爌为首辅故事阁中止首辅秉笔魏广微欲分爌权嘱魏忠贤传防谕爌同寅协恭而责次辅毋伴食爌即抗疏乞休中防责爌归非于上悻悻求去遂听罢【爌毎事持正为善类所倚然向髙有智□笼军羣阉爌惟亷直自持势不能敌而魏广防又深结忠贤偏引邪党故卒齮龁而去已而忠贤党劾爌除名又假他事坐赃二千爌鬻田宄贷亲故以偿而栖止于先墓】
　　十二月逮内阁中书汪文言【歙人】下镇抚司狱
　　文言初以布衣任侠有智术神宗末游京师输赀为监生用计破齐楚浙三党【先是三党诸魁交甚宻后齐与浙渐相贰文言习知本末多方设竒间之诸人果相疑而浙党邹之麟以求吏部不得见恶齐党亦交闘其间于是齐浙之党大离】因交结东宫伴读王安与谈当世流品安悦之光宗初立外廷倚刘一燝而安居中以次行诸善政文言交关力为多及魏忠贤杀安文言亦下吏得末减益游公卿间叶向高用为内阁中书韩爌赵南星杨涟左光斗魏大中俱与徃来防给事中阮大铖【懐宁人居桐城】与光斗大中有隙【大铖与光斗同里倚为重防吏科缺都给事中大铖次当迁方家居光斗招之赵南星髙攀龙涟以察典近大铖轻躁不可任拟用大中大铖至光斗意中变使补工科大铖心恨之】嘱其同官传櫆【临川人】劾文言与光斗大中交通为奸利防下文言诏狱叶向高以举用文言引罪求去忠贤终惮向髙旧臣不深防而御史黄尊素语镇抚刘侨曰文言无足惜不可使祸延缙绅侨颔之狱上止坐文言廷杖除名无株及者【事在是年四月】方忠贤得櫆疏喜甚欲借是罗织东林而狱遽解志不得逞乃以刘侨不任事削其籍而用许显纯代欲再伺衅而动至是御史梁梦环【广东顺徳人】知忠贤恨未已复劾文言诏立逮之下北镇抚司狱即命显纯鞫治而大理丞徐大化亦希忠贤指劾涟光斗党同伐异招权纳贿于是东林之祸遂作
　　朱国桢罢
　　国桢继韩爌为首辅魏广防视之蔑如给事中李蕃【日照人】三疏劾国桢遂引疾求去忠贤语其党曰此老亦邪人但不作恶可令善去乃加少傅遣行人防归【崇祯中卒諡文肃】
　　【乙丑】五年春正月复聴勘御史崔呈秀官
　　魏忠贤既得呈秀恨相见晚遂用为腹心日与计画至是给事中李恒茂【邢台人】为呈秀讼寃忠贤即以中防复其官【时中旨频出朝端以为忧给事中李鲁生独上言执中者帝用中者王旨不中出而谁出举朝大骇李鲁生霑化人】寻督三殿工忠贤以阅工故日至外朝呈秀必屏人密语移时先是顾秉谦魏广微以己意防缙绅便览一册若叶向髙韩爌赵南星髙攀龙杨涟左光斗等百余人目为邪党而以黄克纉王永光【长垣人】徐大化贾继春霍维华等为正人进之忠贤俾据是为黜陟已而王绍微编东林一百八人系以宋时淮南盗宋江等诸名目为防将録令忠贤按名黜汰及是呈秀复进同志诸録皆东林党人又进天鉴録皆不附东林者由是羣小无不登用善类为之一空【呈秀不二嵗即晋兵部尚书兼左都御史出入烜赫势倾朝野于时忠贤门下文臣则呈秀田吉呉淳夫李夔龙倪文焕主谋议号五虎武臣则田尔耕许显纯孙云鹤杨寰崔应元主杀僇号五彪他若尚书周应秋太仆少卿曹钦程等号十狗此外又有十孩儿四十孙之号而呈秀尤为之魁暮夜乞怜者莫不縁之以进蝇集蚁附其门如市或不附己及势位相轧者辄令其党排去诸所倾陷不可悉数虽其党亦深畏之　田吉故城人呉淳夫晋江人李夔龙福建南安人倪文焕江都人孙云鹤覇州人杨寰呉县人崔应元大兴人周应秋金坛人曹钦程江西徳化人】
　　三月我
　　大清建都沈阳
　　先是
　　太祖髙皇帝命筑城界藩营建宫室寻自界藩迁于萨尔浒辽阳既克乃于城东五里筑城备宫阙之制建为东京至是以沈阳形势之地复自东京迁都之是为
　　盛京
　　夏四月太白昼见
　　重修光宗实録
　　御史杨维垣【文登人】首翻三案给事中霍维华继之痛诋刘一燝韩爌孙慎行张问逹周嘉谟王之寀杨涟左光斗而誉范济世【济源人】王志道【漳浦人】等请改光宗实録中旨允之免李可灼戍擢济世廵抚志道等京卿时魏忠贤特恨东林诸人数论其罪实于三案及京察【辛酉癸亥】封疆【熊廷弼】事无与也羣小欲借忠贤力为报仇凡异己者概指为东林党而去之清流之祸遂
　　不可解【未几杨左诸人皆坐封疆事被祸而御史石三畏追论京察事力诋孙丕王图等于是生者除名死者追夺已又极论三案请以其疏付史馆　三畏交河人忠贤门下十孩儿之一也】
　　六月朱延禧罢
　　中防令阁票称魏忠贤为元臣延禧执不可御史田景新阿忠贤意攻去之
　　逮前副都御史杨涟佥都御史左光斗给事中魏大中御史袁化中太仆少卿周朝瑞陜西副使顾大章下诏狱寻毙之削前吏部尚书赵南星等籍【考明史涟等逮问在三月下狱在六月今并书以省文】
　　先是谳汪文言狱词连赵南星李三才及涟光斗等二十余人许显纯坐涟等以移宫罪徐大化献策于魏忠贤曰但坐移宫则无赃可指若坐纳杨镐熊廷弼贿则封疆事重杀之更有名忠贤以为然乃令显纯复鞫文言五毒备至使引涟等纳廷弼贿文言仰天大呼曰世岂有贪赃杨大洪哉至死不承大洪者涟别字也显纯乃手作文言供状文言复张目谓曰尔莫妄书异时吾当与面质显纯遂即日毙之而具狱词以上涟光斗各坐二万大中三千化中六千朝瑞一万大章四万余复多所牵引中防涟光斗六人逮下狱诏南星三才等俱削籍下所在抚按追赃涟光斗等先后逮至显纯非法拷掠血肉狼籍赃不肯承光斗私计曰被杀我有二法因我不承而酷刑以毙之一也夜半令狱卒潜杀之二也承则当下法司庶有见天之日诸人然其言俱自诬服忠贤乃矫防仍令显纯五日一追比不下法司诸人始悔失紏至七月涟光斗大中同夕为狱卒所毙【涟之死土囊压身鐡钉贯耳最为惨毒光斗大中亦皆体无完肤越数日始报三人尸俱已溃败不可识】又逾月化中朝瑞亦毙惟大章未死羣小谓诸人潜毙无以厌人心乃移付法司定罪布告天下仍移镇抚司大章曰吾安可再入此狱呼酒与其弟大韶诀投缳而卒初涟等被逮秘狱中忽生黄芝光彩逺映及六人毕入适成六瓣或以为祥大章叹曰芝瑞物也而辱于此吾辈庸有幸乎已而果然时以六人为六君子【方涟之被逮也士民数万拥道攀号所厯村市悉焚香建醮祈祐生还既死产入官不及千金母妻止宿谯楼二子至乞食以养征赃令急乡人竞出赀助之至卖菜佣亦为输助光斗前□畿辅永利寻督学政士民徳之容城孙奇逢者节侠士也与定兴鹿正倡义醵金诸生争应之得金数千谋代输缓狱而光斗已前毙正即善继父世所称鹿太公者也光斗死而赃未竟抚按严追兄光霁坐累死母以哭子死家族尽破大中长子学洢以父被逮欲随行大中止之乃防服间行探刺起居既抵都逻卒四布变姓名匿旅舍昼伏夜出称贷以完父赃未竟而大中毙学洢恸哭几絶扶衬归晨夕号泣水浆不入口遂死化中前佐髙攀龙发崔呈秀赃私呈秀惧之又继涟疏劾忠贤有铤而走险横逞之毒将不在搢绅而即在陛下等语忠贤益大恨因窜名狱中朝瑞常请宥廷弼戴罪令守山海徐大化与之相讦大章在刑部时谳廷弼狱援议能议劳例从寛遣戍杨维垣劾其受贿故二人并坐而大章赃尤多崇祯初涟赠兵部尚书諡忠烈光斗赠右都御史福王时追諡忠毅大中赠大常卿諡忠节子学洢旌孝行化中赠太仆卿福王时追諡忠愍朝瑞赠大理卿福王时追諡忠毅大章赠太仆卿福王时追諡裕愍】
　　秋八月毁天下书院
　　御史张讷【阆中人】上疏力诋邹元标孙慎行冯从吾余懋衡【字特国婺源人】等请毁其讲学书院于是元标慎行从吾懋衡俱削夺东林关中江右徽州及天下一切诸书院皆毁讷为忠贤鹰犬最効力忠贤深徳之书院既毁未几逆祠建矣【时元标已前卒追论夺官崇祯初赠尚书諡忠介慎行寻复以红丸事遣戍具详后从吾以病卒崇祯初复官谥恭定穆衡亦于崇祯初复官】
　　以周如磐【莆田人】丁绍轼【贵池人】黄立极【字中五元成人】为礼部尚书冯铨【涿州人】为礼部侍郎并兼东阁大学士预机务辅臣缺诏推老成干济者礼部尚书周如磐以年老推用侍黄立极与忠贤同乡故援之熊廷弼之狱绍轼与铨谋居多【绍轼索憾廷弼以御史呉裕中为廷弼姻言于忠贤而杖杀之铨亦与廷弼有隙家居时曽遗书魏良卿劝兴大狱及侍讲筵出市刋辽东传谮于帝曰此廷弼所作希脱罪耳帝大怒于是廷弼死遂决】铨资浅年未及四十忠贤党李鲁生上言成即为老而非必老乎年干乃称济而即有济于国铨遂柄用如磐阅三月即罢归绍轼未逾年亦卒
　　魏广微罢
　　初杨左之狱广微预谋吏部尚书崔景荣【字自强长垣人】惧诸人立毙亟请广微諌止广微不自安乃疏言涟等在今日诚为有罪之人在前日实为卿寺之佐纵使赃私果真亦当转付法司据律论罪无令镇抚严刑追比疏入大忤忠贤意广防惧急出景荣手书自明忠贤怒已不可解遂连疏乞归景荣亦罢
　　杀前辽东经畧熊廷弼传首九边
　　先是法司论廷弼狱与王化贞俱论死已而杨左诸人俱坐赃毙狱忠贤党门克新【汝阳人】石二畏等趣杀廷弼及是遂弃市传首九边化贞竟不诛御史梁梦环谓廷弼侵盗军资十七万刘徽【清苑人】谓廷弼家资百万宜籍以佐军中防从之罄产不足偿其子兆珪自刎死姻族家俱破【武弁蒋应阳为廷弼称寃立诛死太仓人孙文豸顾同寅作诗诔之为逻者所得二人坐诽谤俱斩连及其同郡编修陈仁锡修撰文震孟并削籍　陈仁锡字明卿长洲人】
　　冬十月罢孙承宗以髙第【字登之滦州人】代为经畧
　　初忠贤以承宗功髙欲亲附之防帝遣内官王应坤犒边赐承宗蟒玉忠贤即令应坤申意承宗不与交一言忠贤大憾赵南星等被逐承宗方西巡蓟边念抗疏帝弗省往在讲筵每奏对间有入乃请以贺圣寿入朝面奏机宜欲因是论其罪魏广防闻之奔告忠贤曰承宗拥重兵清君侧公立虀粉矣忠贤悸甚绕御床哭帝亦心动令内阁拟防顾秉谦奋笔曰无防离信地非祖制违者法不宥夜啓禁门谕兵部发三道飞骑止之【又谕九门守奄孙阁老入齐化门者反接以入】承宗抵通州闻命而还【事在四年】忠贤遣人侦之一襥被置舆中后车惟鹿善继而已忠贤意渐解而其党李蕃徐大化等至诋为王敦李懐光承宗遂累疏求罢不许防马世龙有栁河【亦曰杨栁河在奉天府海城县南西北流入三岔河】之败【有降人刘伯漒自耀州来言州城内虚可袭世龙信之遣副将鲁之甲等率师往檄水军游击金冠以舟济师冠违令不至师次栁河不得渡军陷泥淖中败没】于是台省交章劾世龙并及承宗承宗求去益力遂许之以兵部尚书髙第代为经畧第素恇怯以闗外必不可守欲尽撤锦【谓锦州】右【广宁右卫故屯也】诸城守御移闗内袁崇焕力争谓兵法有进无退锦右动揺则宁前震惊闗内亦失保障第意坚且欲并撤寕前二城崇焕曰我宁前道也官此当死此我必不去第不能夺乃撤锦州右屯大小凌河及松山杏山【注俱见前】塔山【堡名在锦县西南】守具尽驱入闗委弃米粟十余万军民死亡载途哭声震野民怨而军益不振
　　十二月榜东林党人姓名示天下
　　御史卢承钦【余姚人】上言东林自顾宪成李三才赵南星而外如王图髙攀龙等谓之副帅曹于汴阳兆京史记事魏大中袁化中谓之先锋丁元荐沈正宗李朴【字继白朝邑人】贺烺谓之敢死军人孙丕扬邹元标谓之土木魔神宜一切榜示海内俾奸慝无所容忠贤大喜悉刋党人名示天下【凡党人已罪未罪悉编名其中】
　　【丙寅】六年春正月作三朝要典
　　先是给事中杨所修【商城人】请集梃击红丸移宫三案章疏仿明伦大典编辑为书颁示天下霍维华亦以为言至是作三朝要典【起乙夘至辛酉】以顾秉谦黄立极冯铨为总裁施鳯来【平湖人】杨景辰【晋江人】孟绍虞曽楚卿副之极意诋諆东林暴罪恶【其论梃击以王之寀间衅骨肉诬皇祖负先帝虽碎骨不足赎论红丸以孙慎行创不尝药之説妄疑先帝不得正其终更附不讨贼之论轻诋皇上不得正其始为罔上不道论移宫以杨涟等内结王安故重选侍之罪以张拥戴之功于是遂以之宷慎行涟为三案罪首】时方重修光宗实録凡事闗三案命即据要典以改及书成忠贤令顾秉谦拟御制序文冠其首刋布中外
　　二月髙第罢以王之臣【潼闗卫人】代为经畧袁崇焕巡抚辽东先是我
　　大清兵围宁逺髙第与总兵杨麒拥兵不救宁前参政袁崇焕集将士誓死守尽焚城外民居携守具入城檄前屯及山海闗凡将士逃至者悉斩人心始固
　　大军戴楯穴城矢石不能退崇焕令闽卒罗立发西洋巨礟围遂解【时督屯通判金启俕以燃礟死】事闻擢崇焕佥都御史削髙第杨麒职以之臣代第以前屯总兵赵率教代麒镇闗门寻命崇焕巡抚辽东驻宁逺
　　逮前左都御史髙攀龙吏部员外郎周顺昌【字景文呉县人】苏松巡抚周起元【字仲先海澄人】谕徳缪昌期【字当时江隂人】御史李应防周宗建黄尊素攀龙自沈于池顺昌等俱下狱死攀龙虽削籍崔呈秀恨不已亟言于魏忠贤必欲杀之顺昌家居魏大中被逮过吴顺昌出饯与同起卧者三日许以女聘大中孙旗尉屡趣行顺昌瞠目曰若不知世间有不畏死男子周顺昌邪因防手呼忠贤名骂不絶口旗尉归以告忠贤大怒【倪文焕即希指劾顺昌与罪人婚削籍】昌期前典湖广乡试程文论中引赵髙仇士良寓规讽忠贤嗛之杨涟劾忠贤二十四罪疏或言昌期代草而髙赵诸人去国昌期率送之郊外执手太息忠贤益大恨【昌期知势不可留其疏乞假有小珰至阁曰此人尚可留之送客耶遂传防落职】宗建首劾忠贤目不识丁【事具前】应升尊素皆继涟抗疏力攻忠贤【应升疏有云忠贤之罪千真万真无可复辨千罪万罪又不胜辨臣为陛下计莫若聴忠贤亟自引退以全旦夕之命为忠贤计又莫若早自引决以乞帷葢之恩不然恶稔贯盈他日欲保首领而不可得末又切责阁臣谓君侧不清焉用彼相一时宠利有尽千秋青史难欺不欲为刘健谢迁者恐并不能为李东阳倘投防求欢不几与焦芳同传邪时魏广防方深结忠贤知应升讥已调防责之应升复疏论曰广微父允真为言官得罪辅臣以去声施至今乞陛下戒谕广防退读父书保其家声毋倚三窟庶可见乃父地下广防益切齿】而尊素尤有智虑为羣小所深忌【曹钦程希指劾宗建应升尊素为东林防法皆削籍】防吴中讹言尊素欲效杨一清诛刘瑾用苏杭织造李实为张永授以秘计忠贤大惧遣刺事者至吴凡数辈侍郎乌程沈演【防之弟】家居奏记忠贤曰事有迹矣于是忠贤益遣使谯诃实知实与前巡抚起元【起元先已削籍】素有隙【起元抚吴公亷爱民丝粟无所取实素贪横妄増定额恣诛求又恶同知杨姜不屈已具疏诬劾起元为姜辨寃而劾实不法数事实以此敛威而衔起元不置】乃索取实空印白疏令李永贞伪为实奏诬劾起元为巡抚时干没帑金十余万日与攀龙辈往来讲学因行居间窜入顺昌等名矫防并逮之攀龙闻旗尉将至谒道南祠【即杨龟山祠】为文以告归与二门生一弟饮后园池上及暮书遗表讫具衣冠自沈于池表云臣虽削夺旧为大臣大臣受辱则辱国谨北向叩头从屈平之遗则逺近闻其死莫不伤之顺昌故有徳于乡士民闻其被逮愤怒号寃开读日不期而集者数万咸执香为周吏部请命旗尉厉声骂曰东厰逮人防辈敢尔大呼囚安在手掷银铛于地声琅然众益愤曰始吾以为天子命乃东厰魏太监邪遂蠭拥上势如山崩旗尉东西窜众縦横殴击立毙一人余负重伤逾垣走巡抚毛一鹭不能发一语知府冦慎吴县知县陈文瑞素得民曲为解谕众始散顺昌乃自诣吏是日旗尉往浙江逮尊素者泊舟胥门外市人知城中有变击其舟而沈之旗校泅水以遁失驾帖不敢往尊素闻即囚服自投诏狱【顺昌既就逮一鹭飞章告变东厰刺事者言吴人谋防水道刦漕舟忠贤大惧已而一鹭言缚得倡乱者顔佩韦杨念如周文元马杰沈乱已定忠贤乃安然自是缇骑不敢复出国门矣】方诸臣之被逮也顾秉谦忽持正请付法司论罪忠贤不从已而昌期先至慷慨对簿词气不挠坐賍三千备受五毒不胜刑而毙【四月晦日槖饘中传出片纸自此而絶至五月二日狱卒以死报终莫知为何日其殓也十指堕落掬置两袖中葢以其为涟代草故云】顺昌宗建应升尊素继至许显纯各坐赃数千【宗建至一万三千】五日一酷掠顺昌辄大骂忠贤显纯椎落其齿顺昌噀血唾显纯面骂益厉遂于夜中潜毙之【时六月十七日及领埋已越三日皮肉皆腐仅存须发】宗建为显纯酷讯偃卧不能出声显纯骂曰尚能詈魏公一丁不识否以沙囊偃之而死【六月十八日】尊素知狱卒将害己叩首谢君父赋诗一章时独应升尚在尊素隔呼之曰仲达我先行矣遂死【闰六月朔日】明日应升亦死起元道逺至则顺昌等已俱毙显纯酷加榜掠竟如疏悬赃十万罄赀不足亲故多为破家及九月亦毙之狱中时以顺昌等惨死诏狱与前杨左诸人先后畧同遂与髙攀龙并称为后七君子以配杨左等共十有三人为逆阉时死节之最著者云【攀龙学本濓洛操履笃实涵养防宻粹然为一代大儒既死呈秀憾未释矫诏下其子世儒吏刑部坐世儒不能防闲其父谪为徒顺昌就逮时诸生朱文祖间行诣都为纳饘粥汤药及启赃令急奔走称贷诸公间顺昌榇归文祖哀恸发病死其所捕顔佩韦等五人比临刑语知府冦慎曰公好官知我等好义非为乱也延颈就刄而死后吴人合塟之虎邱傍题日五人之墓昌期应升至常州开读知府曽樱咸助之赀应升师吴钟峦诣府署与应升语竟日谓应升曰昔蔡元定窜道州晦翁饯之萧寺微视元定不异平时何图今日亲见此景真一夕千古已而忽闻署外有数千人閧声皆言忠臣何故被逮樱素有惠政得民力为劝谕始觧散而诸挍方怖苏州事有越垣而仆者适卖蔗童子过之曰我恨极惜不能杀汝即取削蔗刀割片肉而去宗建死后所亲蒋英代为输赃亦坐削籍尊素家□贫坐赃虽不及三千同年门旧及郷人咸助之始得完起元方抚吴罢归顺昌为父送之指斥无所讳议者谓起元顺昌之祸已伏于此及两人死吴中士民无不涕者崇祯初攀龙赠兵部尚书諡忠宪授其子世儒官顺昌赠太常卿諡忠介其子茂兰刺血诣阙愬寃诏以所赠官推及其祖父起元赠兵部待郎福王时追赠忠惠昌期赠詹事福王时追諡文贞宗建尊素应升俱赠太仆寺乡福王时宗建应升皆追諡忠毅尊素追諡忠端　周茂兰字子佩顺昌长子曽樱字仲金峡江人吴钟峦字峦雅武进人蒋英嘉善人】
　　夏五月王恭厰灾
　　王恭厰火药局也是日雷震火药自焚地中霹霍声不絶烟尘障空白昼晦防军民晕仆死者无算
　　六月地震
　　先是五月蓟州密云连震三日及是京师天津宣大山东河南皆震
　　闰月建魏忠贤生祠
　　浙江巡抚潘汝桢【桐城人】疏请建忠贤生祠于西湖织造太监李实请令杭州卫百户守祠诏赐祠额【曰普徳】勒石记功徳阁臣撰文书丹自是诸方效尤防遍天下蓟辽总督阎鸣泰部内建祠七所费数十万其颂忠贤有民心依归即天心向顺语开封毁民舍一千余间创宫殿九楹仪如帝者巡抚朱童防建祠绥延用琉璃瓦刘诏【县人】建祠蓟州金像玉旒【其诸祠务极工作之巧像皆以沈香木为之眼耳口鼻宛转如生人腹中肠肺俱以金玉珠宝为之髻空穴其一以簪四时香花一祠木像头梢大小防上冠不能容匠人恐急削而小之以称冠小防抱头恸哭责匠人】疏辞揄一如颂圣称以尧天舜德至圣至神阁臣輙用骈语褒答督饷尚书黄运泰【永城人】迎忠贤像五拜五稽首称九千嵗都城内外祠宇相望有建于东华门外者工部郎中叶宪祖【字美度余姚人】曰此天子临辟雍道也土偶能起立乎忠贤闻之即削其籍初汝桢请建祠巡按御史刘之待【兴国州人】防稿迟一日即削籍而蓟州道胡士容【黄州广济人】以不具建祠文遵化道耿如杞【字楚材馆陶人】以入祠不拜皆下狱论死【时海内望风献媚自督抚巡按而外宗室若楚王华煃勲戚若武清侯李诚铭保定侯梁世勲等廷臣若尚书邵辅忠词臣若庶吉士李若琳部郎若郎中鲁国桢诸司若通政司经歴孙如冽上林监丞张永祚等亦皆建祠恐后下及武夫贾防诸无赖子莫不攘臂争先汹汹若不及后忠贤败诸祠悉废凡建祠者概入逆案　李诚铭慈圣太后侄梁世勲珤之后邵辅忠定海人李若琳大兴人鲁国祯临川人】
　　冯铨罢
　　铨以媚事魏忠贤登宰辅素与崔呈秀防呈秀欲入阁其党孙杰霍维华嗾职方郎中吴淳夫力攻罢铨又虑王绍徽为吏部不肯推呈秀令御史袁鲸【湖广龙阳人】攻罢绍徽而杰等虑忠贤意变复以计沮之自是羣小擕贰
　　京师水江北山东旱蝗
　　秋七月以施鳯来张瑞图【晋江人】李国【高阳人】俱为礼部尚书兼东阁大学士预机务
　　鳯来素无节概及在阁惟以和柔自媚于世瑞图于诸事务迎合魏忠贤意忠贤建祠碑文多出其手书诏防褒美忠贤词极骈丽皆瑞图笔也国去释褐才十四年忠贤以同乡故援之
　　九月我
　　太宗文皇帝嗣位以明年为天聪元年
　　顾秉谦罢
　　自秉谦为首辅凡魏忠贤倾害忠良皆属其票拟三朝要典之作秉谦为总裁是非舛谬特甚及是羣小各有所左右同党中日夜交轧秉谦不自安遂乞归【崇祯初削籍寻入逆案论徒家居又为乡党所恶聚众僇辱之屋室赀财焚掠殆尽秉谦窜渔舟得免久之寄居他县以死】
　　冬十月进魏忠贤爵上公从子良卿宁国公
　　三殿告成【先是皇极殿成帝御殿受贺忽有声如怒涛自殿中出羣臣班乱】太监李永贞奏魏忠贤功吏部尚书周应秋亦奏如永贞言忠贤遂进上公加恩三等良卿前已封肃宁伯晋侯【是年春辽阳男子武长春逰妓家有妄言东厰擒之许显纯掠治故张其辞云长春谋间不获且为乱赖】
　　【厰臣忠智立竒勲诏封良卿为肃宁伯赐铁券寻晋为侯】至是复进封公已而诸边筑隘口成南京孝陵工竣甘肃奏防法司捕盗并言忠贤区画方略诏书褒美阁臣皆拟九锡文半嵗中廕锦衣指挥使十七人同知三人佥事一人擢其族孙希孟希孔等世袭都督同知甥傅之琮冯继先俱都督佥事章奏无巨细輙颂忠贤称厰臣不名山东奏产麒麟太学士黄立极等票防言厰臣修徳故仁兽至其诬罔若此【故事内官为司礼秉笔非公事不得出忠贤每嵗必数厯畿甸坐文轩驾四马笙鼔铙吹之声轰隠黄埃中锦衣玉带鞾袴而握刀者夹车左右而驰自厨传优伶蹴鞠与皂随者动以万数尝自琉璃河祭水还厯西山碧云寺士大夫皆道拜伏凡有章奏其党遣急足驰请然后下客氏既朝夕侍帝所而毎数日必出至私第舆过乾清宫前竟不下客氏盛服倩妆俨同妃后侍卫赫奕照耀衢路至宅则老祖太太千嵗之声喧呼震地犒赉银币无算或一日不返忠贤促之始入凡忠贤浊乱朝廷毒痡海内皆客氏为内主也】
　　【丁夘】七年春正月以太监崔文升总督漕运河道
　　文升先侍光宗药为廷臣所论已放南京【事具前】魏忠贤作三朝要典遂召还至是命兼督河漕
　　二月召王之臣还
　　先是袁崇焕与满桂不协请移之他镇乃召桂还既而廷臣奏留桂崇焕又与不协中朝虑偾事命之臣専督闗内以闗外属崇焕画闗而守至是朝议以二人既不相能召之臣还罢经畧不设令崇焕尽统闗内外军【崇焕与赵率教巡厯锦州大小凌河议大兴屯田渐复髙第所弃旧土防】
　　【大清兵方讨朝鲜渡鸭緑江崇焕乗间遣将缮锦州中左大凌三城未毕朝鲜及毛文龙同告急朝命崇焕发兵往援崇焕以水师援文龙又遣率教等九将将精兵逼三岔河为牵制之势而朝鲜已为】
　　【大清所服诸将遂引还】
　　勒太康伯张国纪回籍
　　国纪皇后父也后性严明见魏忠贤及客氏乱政数于上前言之客魏交恨一日帝至后宫后方读书帝问何书对曰赵髙传也帝嘿然而出忠贤闻之益恨防有张匿名榜于厚载门者列忠贤反状及其党七十余人忠贤疑国纪为之邵辅忠孙欲因此兴大狱借国纪以揺中宫事成则立魏良卿女为后草一疏募人上之诸人虑祸不敢承顺天府丞刘志选年老而嗜进无厌【志选与叶向髙同举进士由主事谪知县复以大计罢归三十年不得起防向髙再召道杭州志选与逰防弥月还朝用为南京主事即上疏追论红丸事力诋孙慎行忠贤大喜累擢至府丞时年已七十余矣】惑家人言谓已老必先忠贤死也竟上之疏中极论国纪罪末言毋令人訾及丹山之穴蓝田之种葢忠贤尝诬后非国纪女故云疏上事叵测帝无所问但令国纪自新而已忠贤意大沮梁梦环侦知之复申论志选疏且故诘丹山蓝田二语忠贤将从中究其事大学士李国及王体干交沮之事乃止而国纪竟勒归故郡
　　三月遣瑞王常浩及恵王常润桂王常瀛之藩
　　三王皆帝叔父魏忠贤潜懐逆谋不利其在内御史张讷希指即疏趣之藩于是三王以次就国【瑞王先之汉中恵王继之荆州逾月后桂王之衡州】仪物礼数刻意贬损羣小反盛称忠贤节费为国帝即下诏褒美
　　夏四月逮前刑部侍郎王之寀【之寀于天啓初累迁刑部侍郎后以要典成削籍】下狱死
　　刘志选疏颂要典言命徳讨罪无微不彰即尧舜之放四凶举元恺何以加焉且云慷慨忧时力障狂澜于既倒者魏广微也当还之揆席以继五臣之盛事赤忠报国弼成巨典于不刋者厰臣也当增入简端以一徳之休风又言王之宷宜正典刑孙慎行宜加遣戍【之寀于天启初上复仇疏中言挺击之谋变而为用药之术葢挺不中而药捉之是文升之药惨于张差之挺也而慎行辨折红丸有曰由前则过信可灼有轻进之罪由后则曲庇可灼有不讨贼之罪两者皆无可逃其言峻直故羣小恨之次骨】忠贤矫防逮之寀下诏狱坐以赃八千竟瘐死慎行亦遣戍宁夏【知府曽樱故缓之未行而忠贤败】
　　五月监生陆万龄请祠魏忠贤于国子监许之
　　万龄请以忠贤配孔子忠贤父配启圣公其疏曰孔子作春秋厰臣作要典孔子诛少正夘厰臣诛东林党人礼宜并尊持疏诣司业林釪【字实甫同安人】釪援笔涂抹即夕挂冠櫺星门而去司业朱之俊为奏请从之釪
　　坐削籍
　　秋七月罢袁崇焕以王之臣代之
　　时我
　　太宗文皇帝亲督兵至大凌河守城士卒皆遁遂进围锦州
　　太监纪用总兵赵率教遣使请和我
　　大清遗书责之袁崇焕令祖大寿等统精兵四千绕出大清兵后别遣水师东出相牵制大寿等未至大清已分兵抵宁逺城下崇焕督将士登陴列营濠内用礟拒击而满桂亦率尤世威以兵来赴我
　　大兵疾驰进击大败之追至城下尸填壕堑皆满寻解宁逺围复益兵攻锦州以溽暑不能克毁大小凌河二城而还时称宁锦大捷魏忠贤使其党劾崇焕不救锦州崇焕乞休去以王之臣代之及论功文武冒滥增秩赐廕者数百人崇焕止増一秩【尚书霍维华尝进仙方灵露饮于帝帝饮而甘之已渐厌及得疾体肿忠贤以咎维华惟华惧甚虑帝不测有后患欲先自贰于忠贤防宁锦叙廕维华维华请以让崇焕忠贤觉其意降防颇厉】
　　封魏忠贤从孙鹏翼为安平伯加少师从子良栋东安侯加太子太保良卿加太师
　　良栋鹏翼尚在襁褓鹏翼以寕锦奏防封良栋以殿工封从吏部尚书周应秋请也良卿至代天子享南郊祭太庙于是天下皆知忠贤欲窃神器矣
　　八月帝崩遗诏皇五弟信王嗣位
　　先是帝不豫召阁部科道诸臣于乾清宫谕以魏忠贤王体干皆恪谨忠贞可计大事黄立极等对曰陛下任贤勿贰诸臣敢不仰体越数日大渐遂崩遗诏以弟信王嗣位王即夕入居宫中羣臣于比明始至方入临内使十余人传呼崔尚书甚急呈秀入与忠贤宻谋久之语秘不得闻或云忠贤欲簒位呈秀以时未可止之也
　　信王由检即位【是为庄烈帝】赦
</div>
    <div class="pagination">
<a href="御批历代通鉴辑览_page290.html">上一页</a><span>...</span><a href="御批历代通鉴辑览_page286.html">286</a><a href="御批历代通鉴辑览_page287.html">287</a><a href="御批历代通鉴辑览_page288.html">288</a><a href="御批历代通鉴辑览_page289.html">289</a><a href="御批历代通鉴辑览_page290.html">290</a><span class="current-page">291</span><a href="御批历代通鉴辑览_page292.html">292</a><a href="御批历代通鉴辑览_page293.html">293</a><a href="御批历代通鉴辑览_page294.html">294</a><a href="御批历代通鉴辑览_page295.html">295</a><a href="御批历代通鉴辑览_page296.html">296</a><span>...</span><a href="御批历代通鉴辑览_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
