<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 194 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 194 页/共 607 页</h1>
    <div class="content">　　环庆钤辖高继隆等出兵破西贼后桥寨及破□家、外藏图克、金舍利、遇家等族。破后桥寨，实录载于明年正月十七日，盖记其行赏耳。稽古录载破寨于此年十二月，聚米经在十一月，据范雍疏论诸路出兵牵制，则聚米经十一月当得实，今从之，并附贼寇保安后。
　　十二月庚申，诏审刑院、大理寺、刑部，自今毋得通宾客，犯者以违制论；若请求曲法之事，则听人陈告之。
　　赐自今至鄜延路马递及急脚铺卒缗钱。又赐鄜延路戍兵缗钱。
　　乙丑，赏保安军守御之功，鄜延钤辖、六宅使、荣州防御使卢守懃为左骐骥使【一七】，宁州都监、东头供奉官、合门祗候郑从政为内殿崇班，权东路都巡检左侍禁张建侯、南安寨策应左侍禁李惟熙并为东头供奉官，东路巡检，右侍禁、合门祗候孟方为西头供奉官，保安军北路巡检、左侍禁、南安寨策应、右班殿直赵瑜为右侍禁，都巡检司指使、散直狄青为右班殿直。蕃官巡检、礼宾副使米知顺降敕书奖谕。青功最多，故超四资授官。青，西河人也。
　　刘怀忠之与西贼战也，其妻黄赏怡率兵来援，多所俘获。丙寅，封赏怡永宁县君。
　　帝尝问参知政事宋庠以唐入合仪。戊辰，庠上奏曰：「夫入合乃唐只日于紫宸殿受常参之仪也。唐有大内；又有大明宫，在大内之东北，世谓之东内。自高宗以后，天子多在大明宫。宫之正南门曰丹凤门，门内第一殿曰含元殿，大朝会则御之。对北第二殿曰宣政殿，谓之正衙，朔望、大册拜则御之。又对北第三殿曰紫宸殿，谓之上合，亦曰内衙，只日常朝则御之。凡天子坐朝，必须立仗于正衙殿，或乘舆止御紫宸，即唤仗自宣政殿两门入，是谓东西上合门也。以本朝宫殿视之，宣德门，唐丹凤门也；大庆殿，唐含元殿也；文德殿，唐宣政殿也；紫宸殿，唐紫宸殿也。今或欲求入合本意，施于仪典，即须先立仗于文德之廷，如天子止御紫宸殿，即唤仗自东西合门入，如此，则差与旧仪合。但今之诸殿，比于唐制【一八】，南北不相对值为殊耳。故后来论议，因此未明。又按唐自中叶以还，双日及非时大臣奏事，别开延英殿，若今假日御崇政、延和是也。乃知唐制，每遇坐朝日，即为入合。而叔世离乱，五朝草创，大昕之制，更从易简，正衙立仗，因而遂废。其后或有行者，常人之所罕见，乃复谓之盛礼，甚不然也。今相传入合图者，是官司记常朝之制，如合门有仪制敕、杂坐图之类，何足为希阔之事哉。况唐开元旧礼，本无此制，至开宝中，诸儒增附新礼，始载月朔入合之仪。又以文德殿为上合，差舛尤甚。盖当时编撰之士，讨求未至。太宗朝，儒臣张洎亦有论奏，颇为精洽。或朝廷他日修复正衙立仗，欲下两制使豫加商榷，以正旧仪。」然议者以谓今之殿合与唐制不同，难复行之。
　　己巳，降侍御史王素为都官员外郎、知鄂州。初，中丞孔道辅与素连姻，及举素为台官，而未尝以闻。道辅既坐鞫狱阿徇贬，故并素出之。
　　诏吏部流内铨，自今府州府谷，麟州新秦、银城、连谷等县，皆注正官为县令。
　　庚午，诏审官院、吏部流内铨，自今当入益梓利夔、广南东西路官者，若同居之亲己在逐路，听权入近地。
　　辛未，知庐州、祠部郎中、集贤校理王质坐决狱非是，责监舒州灵仙观；前通判庐州、比部郎中陈执方通判潭州。执方已去官，法不应坐，上谓辅臣曰：「执方乃同知枢密院执中之兄，今独免，则人以为执中故私之，虽当入知州，可更令通判一任也。」
　　壬申，诏中书，自今御史阙官，宜如先朝旧制，具两省班簿来上，朕自择官令举人。初，中丞与知杂御史例得举台官，及孔道辅举王素，上以为比周，故降是诏。
　　录故右谏议大夫范杲孙轸为郊社斋郎。轸尝以郊祀恩当得仕，而与弟鬏争讼于有司，既报罢，而轸自陈不已，上曰：「轸，范质之后，不可使为编民。」故特录之。
　　癸酉，以益、梓、利、夔路饥，罢皇子降生进奉，从韩琦之请也。异时有司督责赋役烦急，收市上供物不以其直，琦悉为轻减蠲除之，逐贪残不职吏，罢冗役六百六十余人，活饥民一百九十余万。明道中，简州劝诱纳粟，复粜之，为钱十六余万，悉归常平。琦曰：「是乃赈济之余，非官缗也。」发库尽给四等以下户。
　　孔道辅既贬郓州，始知为张士逊所卖，颇愤惋，行至韦城，发病卒，然天下皆以遗直许之。
　　乙亥，秘书丞田京通判镇戎军，著作佐郎令狐挺通判延州，秘书丞夏侯观为内园副使、邠州都监，著作佐郎刘质为内殿承制、宁州都监，并以近臣荐，召试方略而特命之。京，鹿邑人。挺，山阳人也。
　　庚辰，诏文武臣僚所举使臣之有方略者，并与召试，其在边及四川、广南者【一九】，须代还。
　　丁亥，教阅在京宣效指挥。
　　闰十二月庚寅，礼部贡院言：「□厅举人，见任者自来止于邻近州军取解，不曾立定解额。昨者逐州并于举人额外解发，朝廷例皆收试，遂降敕旨，不得于额外解发。本院看详，逐州试官多以亲戚举人送邻州取解，妨占本土孤寒举人解额，遂送转运司别差官考试【二○】，每十人解三人为额。今来却将□厅人于本州岛额内解发，妨占本土孤寒，深未便允。乞送□厅人于转运司考试，别立一项解发。」诏两制详定，翰林学士丁度等言：「□厅人今后在京于别试所，在外于转运司差官与亲戚举人同试，十人解三人，不及十人与二人，五人已下与一人，余并依亲戚发解例施行。」从之。
　　乙未，合门请：「上御宣德门，宰臣、亲王、枢密使、使相自今许带从人三人，参知政事、枢密副使、宣徽使二人，并至第三重门，两制、节度使至观察使、宗室正刺史以上一人，并至第二重门。」从之。先是，每御楼，从臣各挟所亲上门阙，初无定限。知开封府郑戬言乘舆所在，禁卫不严，故下合门裁定此制。
　　甲辰，诏：「自今转运使副、提点刑狱，若部内知州军、通判、知县、兵马部署都监监押、幕职官一员，余官二员；知州军、通判，若部内官一员，犯赃至流而失于按察，以至朝廷采访，民吏诉论，或御史台弹劾者，方听旨施行。」时以按察官所部广，而吏有一事觉，多坐累降黜，故稍□之。
　　己酉，开封府推官、太子中允、直集贤院富弼知谏院。
　　辛亥，契丹遣天德军节度使萧溥、太仆少卿韩志德来贺正旦。
　　壬子，赐陕西及麟、府、石三州缘边军士缗钱。
　　是月，元昊复遣贺九言赍嫚书，纳旌节，及以所授敕告并所得敕牓，置神明匣，留归娘族而去，其书略曰：「持命之使未还，南界之兵噪动，于鄜延、麟府、环庆、泾原路九处入界。」又曰：「南兵败走，收夺旗鼓、符印、枪刀、矛戟甚多，兼杀下蕃人及军将士不少。」又曰：「既先违誓约，又别降制命，诱导边情，潜谋害主，谅非圣意，皆公卿异议，心膂妄图，有失宏规，全忘大体。」又曰：「蕃汉各异，国土迥殊。幸非僭逆，嫉□何深！况元昊为觽所推，盖循拓跋之远裔，为帝图皇，又何不可！」又曰：「嵬迦回，将到诏书，乃与界首张悬敕旨不同。」又曰：「元昊与契丹联亲通使，积有岁年。炎宋亦与契丹玉帛交驰，傥契丹闻中朝违信示赏【二一】，妄乱蕃族，谅为不可。」又曰：「伏冀再览菲言，深详微恳，回赐通和之礼，洊行结好之恩。」据夏台事迹，有元昊嫚书【二二】，称天授礼法延祚二年十二月，盖此年冬末也。嫚书言边兵九处入界，实录都不详。当考。
　　是岁，天下上户部主户六百四十七万九百九十五，口千四百三十九万九千九百五【二三】；客户三百七十万八千九百九十四，口六百一十九万五千四百二。
　　直史馆苏绅陈便宜八事：
　　一曰重爵赏。先王爵以诏德，禄以赏功，名以定流品，位以居才实，未有无德而据高爵，无功而食厚禄，非其人而受美名，无其才而在显位者。不妄与人官，非惜宠也，盖官非其人，则不肖者逞。不妄赏人，非爱财也，盖赏非其人，则徼幸者觽也。非特如此而已，则又败国伤民，纳侮贻患，上乖天气，下戾人心。灾异既兴，妖孽乃见，故汉世五侯同日封，而天气赤黄，及丁、傅封而其变亦然，杨宣以为爵土过制，伤乱土气之祥也。
　　二曰慎选择。今内外之臣，序年迁改，已为官滥。而复有论述微效【二四】，援比希进者，朝臣则有升监司，使臣则有授横行。不问人材物望，可与不可，并甄录之，不三数年，坐致清显。如此不止，则异日必以将相为赏矣。
　　三曰明荐举。今有位多援亲旧，或迫于权贵，甚非荐贤助国，为官择人之义。若要官阙人，宜如祖宗故事，取班簿亲择五品以上清望官，各令举一二人，述其才能德业，陛下与执政大臣参验以擢之。试而有效，则先赏举者，否则黜责之。如此，则人人得以自劝。又选人条约太严。旧制三人保者迁京官【二五】，今则五人。旧转运使、提点刑狱率当三人，今止当一人。旧大两省官岁举五人，今纔举三人，升朝官举三人，今纔举一人。旧不以在任及所统属皆得荐举，今则须在任及统属方许论荐。驱驰下僚，未免有贤愚同滞之叹也。
　　四曰异服章【二六】。朝廷中有执技之人与丞郎清望同佩金鱼，内侍班行与学士同服金带，岂朝廷待贤才加礼遇之意？宜加裁定，使采章有别，则人品定而朝仪正矣。
　　五曰适才宜。古者自黄、散而下，及隋之六品，唐之五品，皆吏部得专去留。今审官院、流内铨则古之吏部，三班院则古之兵部。不问官职之闲剧，才能之长短，惟以资历深浅为先后，有司但主簿籍而已。欲贤不肖有别，不可得也。太宗皇帝始用赵普议，置考课院以分中书之权，今审官是也，其职任岂轻也哉？宜择主判官，付之以事权，责成其选事。若以为格例之设已久，不可遽更，或有异才高行，许别论奏，如寇准判铨，荐选人钱若水等三人，并迁朝官，为直馆。其非才亦许奏殿，如唐卢从愿为吏部，非才实者并令罢选，十不取一是也。
　　六曰择将帅。汉制边防有警，左右之臣，皆将帅也。唐室文臣，自员外郎、郎中以上，出为刺史、团练、防御、观察、节度等，皆是养将帅之道，岂尝限以文武？比年试武举，所得人不过授以三班官，使之监临，欲图其建功立事，何可得也？臣僚举换右职者，必人才弓马兼书算策略，亦责之太备。宜使有材武者居统领之任，有谋画者任边防之寄，士若素养之，不虑不为用也。
　　七曰辨忠邪。夫忠贤之嫉奸邪，谓之去恶，恶不去则害政而伤国。奸邪之陷忠良，谓之蔽明，明不蔽则无以稔其慝而肆其毒矣。忠邪之端，惟人主深辨之。自古称帝之圣者，莫如唐尧，然而四凶在朝，圮毁善类。好贤之甚者，莫如汉文，然而绛、灌在列，不容贤臣。愿监此而不使誉毁之说得行，爱憎之徒逞志，则忠贤进而邪慝消矣。
　　八曰修备豫。国家承平，天下无事，将八十载，民食宜足而不足，国用宜丰而不丰，甚可怪也。往者，明道之初，虫螟水旱，几遍天下。始之以饥馑，继之以疾疫，民之转流死亡，不可胜数。幸而比年稍稔，流亡稍复，而在位未尝留意于备豫。夫备豫之道，莫若安民而厚利，富国而足食。欲民之安，则为之择守宰，明教化；欲民之利，则为之去兼并，禁游末，恤其疾苦，□其徭役，则民安而利矣。欲国之富，则必崇节俭，敦质素，蠲浮费；欲食之足，则省官吏之□，去兵释之蠹，绝奢靡之弊，塞雕伪之原【二七】，则国富食足矣。民足于下，国富于上，虽有灾沴，不足忧也。
　　书奏，帝嘉纳之，寻除史馆修撰。除修撰在闰十二月己酉，今附此。
　　绅又请诏西边将帅为入讨之计，且曰：「以十年防守之费，为一岁攻取之资，不尔，则防守之备不止于十年矣。」又曰：「今边兵止备陕西，恐贼出不意，窥视河东，即麟、府不可不虑，宜稚移兵备之。鄜延与原州、镇戎军皆当贼冲，而屯兵觽寡不均。或寇原州、镇戎军，则鄜延不能应援。陕西屯卒太多，永兴为关陇根本，而戍者不及三千。宜留西戍之兵壮关中形势，缓急便于调发。郡县备盗不谨，请增尉员，益弓手籍。」其论利害甚多。此据正传附见，传云赵元昊反，绅请云云，不记其月日，附传无此。
　　知延州范雍言：
　　自昊贼不臣，鄜延、环庆、泾原三路并近贼界，河南麟、府亦接连延州，最当要害【二八】。其地阔远，而贼所入路颇多。又寨栅簄远，土兵至少，无宿将精卒，熟谙山川形势。昨僭称使人，直来本州岛，当时以边备未修，不欲约回。及朝廷却其蕃部喰马，益慢侮不肯收接，复要开置榷场。既不得如请，积怀奸谋，遂招降熟户，要坏缘边篱落。近于十一月中，尽点其觽作五头项，每头项八溜，共四十溜，欲尽收熟户于所住坐处下寨。上假天威，偶然杀戮得退。今缘边七百里兵相继不绝，虏刘怀忠族寇保安军，虽尽遣官兵，分路以出，但虏贼觽倍多，未能御敌。
　　然自有边事以来，当州常控制不暇。其环庆路边寨甚密，远者不过四五十里，近者三十里，列据要害，土兵得力。贼又不知彼处山川道路，兼有宿将刘平、赵振在彼。其泾原路，即镇戎军、渭州，城壁坚固，屯兵亦觽【二九】，复有弓箭手、蕃落骑精强，况高继嵩累经任使，其余偏裨，并是诸处选换之人，兼有西蕃瞎□牵制，贼觽不敢辄进。河东远在一隅，地阻兵强，并无事宜。惟知此路官军不多，土兵又少，间出冲突。今东路自承平至安远，约二百里，自长宁至承平百余里，自长宁至黄河一百里，中间空阙，并无城寨。旧分三道，兵马控扼，每处约三千人正军，每军须得合门祗候、诸司使副一两人，指使、班行四五人，前后排布。缘临阵斗敌，事不可测，缓急更须藉人。今旋抽差同州都监朱吉、环州都监孟方，各领一将兵马。其孟方近因抗对，副总管许怀德捃拾申奏，虽已告朝廷权留、尚虑其人怀不安之心【三○】。且怀德新落兵权，未尝历军阵，东路巡检高继升又在道物故，保安军德靖寨控数路之要【三一】，而钤辖卢守懃亦在病告，遂差都监黄德和往彼，恐不为将士所服。见全阙官兵，先曾奏请。如贼入一路，即令诸路举兵以牵制之。朝廷已降处分，及贼奔冲之时，移牒诸路，惟环庆洎河东路出兵深入，因得破贼后桥。今闻上言者以为引惹生事，乞不酬赏。是欲坐观此路被害，更无首尾相救之势，万一败事，臣虽尽死节，已误国家之寄。望察不当职臣僚上言之弊，更严下约束，如诸路因牵制而获功者，即明行军赏【三二】。傥一路获全，则诸路皆得无虞。仍乞早选差官兵，共力御贼。实录于明年正月二十一日丙子载此疏。按疏称近十一月，则是指今年事也。雍必以今年奏疏，明年正月二十一日乃到，故移见此。按延州去京二十四程，明年八月十七日，贼寇镇戎军，时二十五日奏到，凡九日耳。
　　知制诰叶清臣上言：「当今将不素蓄，兵不素练，财无久积，小有边警，外无重兵【三三】。举西北二陲观之，若濩落大瓠，外示雄壮【三四】，而中间空洞，了无一物，脱不幸戎马猖突，腹内诸城，非可以计术守也。自元昊僭窃，因循至于延州之寇，中间一岁矣。而屯戍无术，资粮不充，穷年畜兵，了不足用。连监牧马，未几已虚。使蚩蚩之氓，无所倚而安者，此臣所以孜孜忧大瓠之穿也。今羌戎稍却，变诈无穷，岂宜乘实时之小安，忘前日之大辱？又将泰然自处，则后日之视今，犹今之视前也。」延州之寇，当即是范雍所言五头项者【三五】，然则清臣此奏，未必在今年也。
　　鄜延、环庆副都部署刘平上攻守之策曰：
　　五代之末，中国多事，四方用兵，惟制西戎，似得长策。于时中国未尝遣一骑一兵，远屯塞上，但任土豪为觽所服者，以其州邑就封之。凡征赋所入，得以赡兵养士，由是兵精士勇，将得其人，而无边陲之虞。太祖廓清天下，谓唐末诸侯跋扈难制，削其兵柄，收其赋入。自节度使以下，第其俸禄【三六】，或四方有急，则领王师行讨，事已，兵归宿卫，将还本镇。虽为长策，然当时大臣不能远计，亦以朔方李彝兴、灵武冯继业徙于内地，自此灵、夏渐敝，中国命将出守，发兵就屯，千里馈粮，远近骚动，十年之中，兵民交困。灵武既失守，赵德明以僻守一隅，且惧问罪，亟驰驿奏，愿备藩臣。朝廷姑务息民，即以灵、夏两镇授之。德明潜治甲兵，日滋边患。当时若止弃灵、夏、绥、银四州，限山为界，使德明远遁漠北，则无今日之患【三七】。既以山界蕃汉人户并授之，而鄜延、环庆、泾原、秦陇岁宿兵数万。
　　今元昊僭逆，恣行杀害，觽叛亲离，复与唃畼啰相持已久，结隙方深，此乃天亡之时。臣闻寇不可玩，敌不可纵。或元昊一旦为人杀戮，酋豪代立，与唃畼啰通和，约契丹为表里，则西北之患，未可测矣。若以鄜延、环庆、泾原、秦陇四路军马，分为两道，益以蕃汉弓箭手、步骑，得精兵二十万，比元昊之觽三倍居多，乘人心离散，与唃畼啰立敌之时，缘边州军转徙粮草二百余里，不出一月，可坐致山界洪、宥等州。招集土豪，授以职名，给衣禄金帛，自防御使以下、刺史以上，第封之，以土人补将校。勇者贪于禄，富者安于家，不期月而人心自定。或授唃畼啰以灵武军节度使、西平王，使逼元昊河外族帐。复出鄜、延、石州蕃汉步骑，收河西部族，以厚赏招其酋帅，其觽离贰，则以大军进讨，以所得城邑而封之，元昊不过鼠窜河外，为穷寇尔，何所为哉！今倚山界洪、宥等蕃部为肘掖，以其劲勇而善战斗，若失之，是断其左右臂。灵、夏、绥、银不产五谷，蕃部驰骋，不习山界道路，每岁供给资粮以赡之。若收复洪、宥，以山界凭高据险，下瞰沙漠，各列堡障，量以戍兵镇守，此天险也。彼灵、夏、绥、银，千里黄沙，本非华土。往年调发远戍，老师费粮，官私疲敝，以致小丑昌炽，此谋之不臧也。
　　今朝廷贷元昊之罪，更示含容，不惟宿兵转多，经费尤甚。恐北狄谓朝廷养兵百万，不能制一小戎，有轻中国之心，然亦须议守御之长计。或元昊潜与契丹结为声援，以张其势，则安能减西戎以应河北！譬如一身二疾，不可并治，必轻者为先，重者为后也。如何减兵，以应河北，请召夏竦、范雍与两府大臣议定攻守之策，令边臣遵守。本传云平奏此疏，未报，而元昊盛兵攻保安军，由土门路入寇。平自庆州往援延州，兵败被执。平被执乃明年正月二十三日，则此疏必是年冬末所奏也。庆州去京二十七程。
　　初，夏竦请增置土兵，易戍兵东归【三八】。令既下，知河中府、龙图阁直学士杨偕言：「西兵比继迁时十增七八，县官困于供亿。今州复益一二千人，则岁费缗钱又增百余万，国用民力，恐繇此屈。若训习士卒，使之精锐，选任将帅，求之方略，自然以寡击觽，以一当百。又竦云『土兵募足，量加训练，可代东兵』。此徒虚语耳。自德明纳款以来，东兵犹不可代，况今日乎！」朝廷下竦议，竦奏：「陕西防秋之弊，无甚东兵，一则不惯登陟，二则不耐寒暑，三则饮食难充，骄懦相习，四则廪给至厚，倍费钱帛。今募土兵，一则劲悍便习，各护乡土，人自为战。二则识山川道路，堪耐饥寒。三则代东兵归卫京师。四则岁省刍粮巨万。五则今岁霜早，收聚小民，免至春饥，起而为盗。六则增数十指挥精兵，詟伏贼气，乃国家万世之利。臣尝奏云，虑有不忠小人，以谋非己出，或为人所使，曲要破坏，果有杨偕上书，荧惑圣听。且偕云『以寡击觽，以一当百』。以臣所见，此乃虚言。古者名将王翦，南取荆楚，须六十万人。韩信北举燕、赵，亦请益兵三万。惟光武昆阳之战，乘累捷之后，前史曾云无不一当百，乃一时之言，非持久之事。若偕能之，乞命以代臣，尽减并边兵马，万人留百【三九】，百人留十。果以此数平凶荡寇，即乞不次旌赏；如其不能，乃是挟私【四○】，或怀希望，亦乞严谴，以戒谗慝。」诏以竦章示偕，偕复奏云：
　　臣之所陈，盖以增兵，习既不精，徒费国用，是敌未平而中原困矣。竦乃比臣为不忠小人，及为人所使，此其用意，非独欲中伤臣，亦欲倾朝廷大臣也。且竦引王翦事为解，夫秦、楚，敌国也，楚多勇士，故翦有此言。今元昊一小贼尔，岂与本朝为敌国哉？
　　自古将帅深入虏廷，未有用六十万人者。霍去病与轻勇骑八百，直弃大将军数百里赴利，斩捕首虏过当；后又将万骑踰乌盭【四一】，讨遫濮，涉狐奴，历五王国，过焉支山千有余里，合兵鏖皋兰下，杀折兰王、卢侯王，执昆邪王子，收休屠祭天金人。赵充国亦以万骑破先零。李靖以骁骑三千破突厥，又以精骑一万至阴山【四二】，斩首千余级，俘男女十余万，擒颉利以献。此数将之兵，皆不过万人，其余深入蕃境，或至西域诸国，用少击觽，不可胜数。今竦在泾原，守其城垒，据其险阻，来则御之，去则释之，不闻出师讨伐，何用兵觽？盖竦意战或败耱，欲以兵少为辞耳。
　　又竦言土兵各护乡土，此乃浅近之见。自古兵有九地，士卒近家谓之散地，言其易离散也。且以近事言之，合门祗候王文恩入虏界，为虏兵所败，土兵皆窜走，惟东兵近二百人拒捍，射杀虏兵甚觽，以此知兵之强弱，不系东西。将有谋，则兵虽寡必精而难陷；将非才，则兵虽觽必骄而易败。今边郡参用东兵、土兵得其宜，若尽罢东兵，亦非计也。古人曰：「非陇西之民有勇怯，乃将吏之制巧拙异也。」有必胜之将，无必胜之民。世尝谓河北兵勇，臣以为不然。昔袁绍、曹操战于官渡，沮授谓绍曰：「北兵虽觽，而劲果不及南军。」绍不听，果败。今江、浙兵最称懦弱，然昔项羽领江东子弟八千，诸侯不敢仰视。是知兵不系土地，系于将帅训习节制、抚养激励之如何尔。今防边东兵，人月受米七斗五升，土兵二石五斗，而竦乃言东兵廪给至厚，此又不知之甚也。竦又言，土兵募足，量加训练，以代东兵。且土兵数万，须募足训练，虽三二岁未得其用。兵精用之，犹恐奔北，岂有量加训练而能取胜哉？
　　竦议遂屈。或移见明年二月丙申，偕自河中徙陕时。
　　注　　释
　　【一】点检试卷官及吏人「点检」原作「束检」，据宋本、宋撮要本、阁本改。
　　【二】降武宁节度使知枢密院事盛度为尚书右丞知扬州「武宁」二字原倒，据编年录卷四乙正。
　　【三】而纯与备亦坐托士元引致亲戚为军巡推司及府贴司「引致」原作「引至」，据阁本及宋会要职官六四之三九改。
　　【四】杨行密版奏「版奏」原作「叛奏」，据宋史卷二九四聂冠卿传改。
　　【五】上曰本句下宋本、宋撮要本有「君子小人各有党乎士逊曰君子之党为公小人之党乃同恶相济耳上曰」二十九字。
　　【六】僧道日益多而无定数「无」原作「不」，据宋史卷二八四宋祁传、编年纲目卷一○、景文集卷二六上三冗三费疏改。
　　【七】此策一举「策」原作「业」，据上引景文集及东都事略卷六五宋祁传改。
　　【八】得耕夫织妇数十万人「数十万」，宋本、宋撮要本及上引景文集、东都事略作「五十万」。
　　【九】而悉刺之「刺」原作「制」，据宋本、宋撮要本、阁本及宋史卷二八四、东都事略卷六五宋祁传改。
　　【一○】十人竞逐「竞」原作「起」，据宋本、宋撮要本、阁本及上引东都事略、景文集卷二六上三冗三费疏改。
　　【一一】流内铨明立限员以为定法「立」字原脱，据上引东都事略、景文集及宋史卷二八四宋祁传补。
　　【一二】峻于典法「峻」原作「竣」，据宋撮要本、阁本及上引景文集改。
　　【一三】争修塔庙「争」原作「增」，据宋本、宋撮要本、阁本及上引景文集、东都事略卷六五宋祁传改。
　　【一四】以济私家「济」原作「借」，据宋撮要本、阁本及编年纲目卷一○、宋史全文卷七下改。
　　【一五】所以劳觽而飨宾也「觽」原作「军」，据宋本、宋撮要本及东都事略卷六五宋祁传改。「觽」，阁本作「民」。
　　【一六】宁与今日诛求财用「财」原作「则」，据景文集卷二六上三冗三费疏改。
　　【一七】左骐骥使「左」原作「右」，据各本及宋史全文卷七下改。
　　【一八】比于唐制「于」原作「与」，据宋本、宋撮要本、阁本及长编纪事本末卷二九入合礼、治迹统类卷二九官制沿革上改。
　　【一九】其在边及四川广南者「其」原作「州」，据宋本、宋撮要本、阁本改。
　　【二○】别差官考试「官」字原脱，据宋本、宋撮要本补。
　　【二一】闻中朝违信示赏「中朝」原作「中国」，据宋本、宋撮要本、阁本改。
　　【二二】有元昊嫚书「嫚」原作「年」，据宋本、宋撮要本、阁本改。
　　【二三】口千四百三十九万九千九百五「千」字原脱，据宋本、宋撮要本、阁本补。按：宋会要食货一一之二六载天圣七年与庆历二年天下主客户数，平均每户均有二口余，与此处主客户比例相近。
　　【二四】论述微效「论述」原作「睳述」，据宋本、宋撮要本、阁本及宋史全文卷七下改。
　　【二五】三人保者迁京官「京官」原作「京朝官」，据宋本、宋撮要本、阁本及宋史卷二九四苏绅传改。「迁」，宋史作「选」，疑是。
　　【二六】异服章「服章」二字原倒，据宋本、宋撮要本及宋史全文卷七下、上引宋史乙正。
　　【二七】塞雕伪之原「雕」原作「刁」，据宋本、宋撮要本、阁本及上引宋史改。
　　【二八】最当要害「当」原作「连」，据宋本、宋撮要本改。
　　【二九】屯兵亦觽「觽」原作「聚」，据宋本、宋撮要本、阁本及西夏书事卷一三改。
　　【三○】不安之心「不安」原作「不平」，据宋本、宋撮要本、阁本改。
　　【三一】保安军德靖寨控数路之要「保安军」上宋本、宋撮要本有「西路」二字。
　　【三二】即明行军赏「明」字原脱，「行」下原衍「官」字，据宋本、宋撮要本、阁本删补。
　　【三三】外无重兵宋史卷二九五叶清臣传作「内无重兵」。
　　【三四】外示雄壮「壮」原作「状」，据同上书改。
　　【三五】当即是范雍所言五头项者「即」原作「在」，据宋本、宋撮要本、阁本改。
　　【三六】第其俸禄宋史卷三二五刘平传作「第坐给俸禄」。
　　【三七】则无今日之患「则」字原脱，据宋史卷三二五刘平传补。
　　【三八】易戍兵东归「兵」字原脱，据宋本、宋撮要本及治迹统类卷八仁宗经制西夏要略补。
　　【三九】万人留百上引治迹统类作「千人留百」。
　　【四○】乃是挟私「是」原作「自」，据宋本、宋撮要本、阁本改。
　　【四一】乌盭原作「乌盩」，据宋本、宋撮要本及汉书卷五五霍去病传改。
　　【四二】阴山原作「山阴」，据宋本、宋撮要本、阁本改。
续资治通鉴长编
卷一百二十六
卷一百二十六
　　起讫时间 起仁宗康定元年正月尽是年三月
　　卷　　名 续资治通鉴长编卷一百二十六
　　帝　　号 宋仁宗
　　年　　号 康定元年（庚辰，1040）
　　全　　文
</div>
    <div class="pagination">
<a href="续资治通鉴长编_page193.html">上一页</a><span>...</span><a href="续资治通鉴长编_page189.html">189</a><a href="续资治通鉴长编_page190.html">190</a><a href="续资治通鉴长编_page191.html">191</a><a href="续资治通鉴长编_page192.html">192</a><a href="续资治通鉴长编_page193.html">193</a><span class="current-page">194</span><a href="续资治通鉴长编_page195.html">195</a><a href="续资治通鉴长编_page196.html">196</a><a href="续资治通鉴长编_page197.html">197</a><a href="续资治通鉴长编_page198.html">198</a><a href="续资治通鉴长编_page199.html">199</a><span>...</span><a href="续资治通鉴长编_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
