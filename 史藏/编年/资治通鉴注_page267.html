<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 267 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 267 页/共 334 页</h1>
    <div class="content">承元时年二十，〔考异曰：旧传作「年十八」。按承元，大和七年卒，年三十三。则于今年二十矣。今从实录。〕将士拜之，承元不受，泣且拜；诸将固请不已，承元曰：「天子遣中使监事，有事当与之议。」及监军至，亦劝之。承元曰：「诸公未忘先听，不以承元年少，〔少，诗照翻。〕欲使之摄军务，承元请尽节【〔章：十二行本「节」下有「天子」二字；乙十一行本同；孔本同；张校同。〕】以遵忠烈【〔章：十二行本「烈」下有「王」字；乙十一行本同；张校同。〕】之志，王武俊封清河郡王，谥忠烈。诸公肯从之乎！」众许诺。承元乃视事于都将听事，〔听，读曰厅。都将听事，都知兵马使之听事也。〕令左右不得谓己为留后，委事于参佐，密表请朝廷除帅。
庚辰，监军奏承宗疾亟，弟承元权知留后，并以承元表闻。
30党项复引吐蕃寇泾州，〔复，扶又翻。〕连营五十里。
31辛巳，遣起居舍人柏耆诣镇州宣慰。〔是年改恒州为镇州，避上名也。〕
32壬午，群臣人合。〔欧阳修曰：唐故事，天子日御殿见群臣，曰常参。朔望荐食诸陵寝，有思慕之心，不能临前殿，则御便殿见群臣，曰入合。宣政，前殿也，谓之衙，衙有仗。紫宸，使殿也。其不御前殿而御紫宸也，乃自正衙唤仗由合门而入，百官俟朝子衙者因随而入见，故谓之入合。程大昌曰：宣政之左有东上合，宣政之右有西上合，二合在殿左右，而入合者由之而入也。西内太极宫两仪殿左右有东、西合门，而两廊下有日华、月华门。其曰合者，即内殿也，非真有合也。又曰：西内太极殿北有两仪殿，即常日视朝之所。太极殿两庑有东西二上合，则是两合皆有门可入已，又可转北而入两仪。按程大昌言西内二合门，后说较为明白，而宣政殿入合，则东内也。〕谏议大夫郑覃、崔郾等五人进言：「陛下宴乐过多，〔郾，音偃。乐，音洛。〕畋游无度。今胡寇压境，〔谓吐蕃入寇也。〕忽有急奏，不知乘舆所在。〔乘，绳证翻。〕又晨夕与【〔章：十二行本「与」下有「近习」二字；乙十一行本同；孔本同；张校同；退斋校同。〕】倡优狎昵，〔倡，音昌。昵，尼质翻。〕赐与过厚。夫金帛皆百姓膏血，非有功不可与。虽内藏有余，〔藏，徂浪翻。〕愿陛下爱之，万一四方有事，不复使有司重敛百姓。」〔复，扶又翻。敛，力赡翻。〕时久无合中论事者，〔入合，谏官论事，太宗之制也。〕上始甚讶之，〔讶，惊疑也。〕谓宰相曰：「此辈何人﹖」对曰：「谏官。」上乃使人慰劳之，〔劳，力到翻。」曰：「当依卿言。」宰相皆贺，然实不能用也。〔考异曰：旧崔郾传曰：「上即位，荒于禽酒，坐朝常晚。郾与同列郑覃等延英切谏，上甚嘉之，畋游稍简。」杜牧郾行状曰：「穆宗皇帝春秋富盛，稍以畋游声色为事，公晨朝正殿，挥同列进而言曰：『十一圣之功德，四海之大，万国之众，之治之乱，县于陛下。自山已东百城千里，昨日得之，今日失之。西望戎垒，距宗庙十舍，百姓憔悴，蓄积无有。愿陛下稍亲政事，天下幸甚。』诚至气直，天子为之动容敛袖，慰而谢之。」按是时未失山东，杜牧直取穆宗时事文饰以为郾谏辞耳。新传承而用之，皆误也。今从实录、旧传。〕贾，珣瑜之子也。〔郑珣瑜，永贞间为相。〕
33上尝谓给事中丁公着曰：「闻外间人多宴乐，〔乐，音洛。〕此乃时和人安，足用为慰。」公着对曰：「此非佳事，恐渐劳圣虑。」上曰：「何故﹖」对曰：「自天宝以来，公卿大夫竞为游宴，沈酣昼夜，优杂子女，〔沈，持林翻。乐记：扰杂子女。郑注曰：獶，或为优。孔颖达曰：獶杂，谓狝猴也。言舞戏之时，状如狝猴间杂，男子妇人无别也。〕不愧左右。如此不已，则百职皆废，陛下能无独忧劳乎！愿少加禁止，乃天下之福也。」〔考异曰：实录：「明年二月景子，观神策杂伎。」因云「上尝召公着问」云云。旧纪遂云「其日，上欢甚，顾公着」云云。今因覃等谏荒宴事言之。〕
34癸未，泾州奏吐蕃进营距州三十里，告急求救；以右军中尉梁守谦为左．右神策、京西．北行营都监，将兵四千人，并发八镇全军救之；〔左．右神策军分屯近畿，凡八镇，长武、兴平、好畤、普闰、合阳、良原、定平、奉天也。宋白所记与此稍异。〕赐将士装钱二万缗。以郯王府长史邵同为太府少卿兼御史中丞，充答吐蕃请和好使。〔郯王经，顺宗子也。将，即亮翻。缗，弥巾翻。郯，音谈。长，知两翻。少，始照翻。好，呼到翻。使，疏吏翻。
初，秘书少监田洎入吐蕃为吊祭使，〔按新书吐蕃传：帝即位，遣田洎往告哀。则以洎为告哀使，非吊祭使。〕吐蕃请与唐盟于长武城下，洎恐吐蕃留之不得还，唯阿而已。〔还，音旋。唯，于癸翻。老子曰：唯之与阿，相去几何。既而吐蕃为党项所引人入寇，因以为辞曰：「田洎许我将兵赴盟。」于是贬洎郴州司户。〔党，底朗翻。洎，其冀翻。将，即亮翻，又音如字。郴，丑林翻。〕
35成德军始奏王承宗薨。乙酉，徒田弘正为成德节度使，以王承元为义成节度使，刘悟为昭义节度，李愬为魏博节度使。〔田弘正自魏博徒成德，刘悟自义成徒昭义，李愬初自武宁徒昭义，寻改魏博。〕又以左金吾将军田布为河阳节度使。
36渭州刺史郝玼数出兵袭吐蕃营，所杀甚众。〔元和四年，以原州之平凉县置行渭州。数，所角翻。李光颜发邠宁兵救泾州。〔考异曰：旧传，光颜救泾州事在十四年，今从实录。〕邠宁兵以神策受赏厚，皆愠曰：「人给五十缗而不识战鬬者，彼何人邪！〔谓上即位之赏也。愠，于问翻。〕常额衣资不得而前冒白刃者，此何人邪！」汹汹不可止。光颜亲为开陈大义以谕之，〔为，于伪翻。〕言与涕俱，然后军士感悦而行。将至泾州，吐蕃惧而退。丙戌，罢神策行营。〔罢梁守谦之军也。〕
西川奏吐蕃寇雅州；辛卯，盐州奏吐蕃营于乌、白池，〔盐州五原县有乌、白池，唐时盐州元管四池：乌池、白池、瓦池、细项池。青、白盐池在盐州北。〕寻亦皆退。
37十一月，癸卯，遣谏议大夫郑覃诣镇州宣慰，赐钱一百万缗以赏将士。王承元既请朝命，诸将及邻道争以故事劝之；承元皆不听。及移镇义成，将士諠哗不受命，承元与柏耆召诸将以诏旨谕之，诸将号哭不从。〔号，户刀翻。〕承元出家财以散之，择其有劳者擢之，谓曰：诸公以先代之故，不欲承元去，此意甚厚。然使承元违天子之诏，其罪大矣。昔李师道之未败也，朝廷尝赦其罪，师道欲行，诸将固留之；其后杀师道者亦诸将也。〔事见上卷元和十三年、十四年。〕诸将勿使承元为师道，则幸矣。」因涕泣不自胜，且拜之。〔胜，音升。〕十【〔严：「十」改「牙」。】将李寂等十余人固留承元；承元斩以徇，军中乃定。丁未，承元赴滑州。〔考异曰：旧承元传曰：「承元与柏耆召诸将于馆驿，谕之，斩李寂等，军中始定。」旧郑覃传曰：「王承元移授郑滑，镇之三军留承元，不能赴镇。承元乞重臣宜谕，乃以覃为宣谕使。初，镇卒辞语不逊，覃至，宣诏，谕以大义，军人释然听命。」按实录：「辛亥，田弘正奏：『今月九日王承元领兵二千人赴滑州。』」计覃于时犹未能到镇州，作传者推以为覃功耳。今从承元传。〕将吏或以镇州器用财货行，承元悉命留之。
38上将幸华清宫，戊午，宰相率两省供奉官诣延英门，〔两者，以中书、门下言也。两省官自左、右常侍以下至溃、补、起居郎、舍人，皆供奉官也。延英门，延英殿门。〕三上表切谏，且言：「如此，臣辈当扈从。」〔从，才用翻；下同。〕求面对，皆不听。谏官伏门下，〔门下，谓延英门下。〕至暮，乃退。己未，未明，上自复道出城，幸华清宫，〔自复道至兴庆宫，因而出城，不欲出皇城，使百官知之而扈从也。〕独公主、驸马、中尉、神策六军仗帅禁兵十余人扈从，晡时还宫。〔帅，读日率。〕
39十二月，己巳朔，盐州奏：吐蕃千余人围乌、白池。
40庚辰，西川奏南诏二万人入界，请讨吐蕃。
帻癸未，容管奏破黄少卿万余众，拔营栅三十六。时少卿久未平，国子祭酒韩愈上言：「臣去年贬岭外，〔谓贬潮州也。〕熟知黄家贼事。其贼无城郭可居，依山傍险，〔傍，蒲浪翻。〕自称洞主，寻常亦各营生，急则屯聚相保。比缘邕管经略使〔比，毗至翻。〕多不得人，德既不能绥怀，威又不能临制，侵欺虏缚，以致怨恨；遂攻劫州县，侵暴平人，或复私雠，或贪小利，或聚或散，终亦不能为事。〔言不能为大事也。〕近者征讨本起裴行立、阳旻，〔事见上十四年。〕此两人者本无远虑深谋，意在邀功求赏。亦缘见贼未屯聚之时，将谓单弱，争献谋计。自用兵以来，已经二年，前后所奏杀获计不下二万余人，傥皆非虚，贼已寻尽。至今贼犹依旧，足明欺罔朝廷。邕、容两管，经此凋弊，杀伤疾疫，十室九空，如此不已，臣恐岭南一道未有宁息之时。自南讨已来，贼徒亦甚伤损，察其情理，厌苦必深。贼所处荒僻，〔处，昌吕翻。〕假如尽杀其人，尽得其地，在于国计不为有益。若因改元大庆，〔谓即位踰年改元，大赦天下。〕赦其罪戾，遣使宣谕，必望风降伏。仍为选择有威信者为经略使，〔降，户江翻。仍为，于伪翻。〕苟处置得宜，〔处，昌吕翻。〕自然永无侵叛之事。」上不能用。
《穆宗睿圣文惠孝皇帝上》〔讳恒，宪宗第三子。〕
长庆元年〔（辛丑、八二一）〕
1春，正月，辛丑，上祀圆丘；赦天下，改元。河北诸道各令均定两税。〔以河北诸镇各奉图请吏，输赋税，故令均定之。
2门下侍郎、同平章事萧俛，介洁疾恶，为相，重惜官职，少所引拔。〔俛，音免。少，诗沼翻。〕西川节度使王播大修贡奉，且以赂结宦官，求为相，段文昌复左右之；〔复，扶又翻。左，音佐。右，音佑。〕诏征播诣京师。俛屡于延英力争，言：「播纤邪，物论沸腾，不可以污台司。」〔污，乌故翻，涴也。〕上不听，俛遂辞位。己未，播至京师。壬戌，俛罢为右仆射。俛固辞仆射，二月，癸酉，改吏部尚书。
3卢龙节度使刘总既杀其父兄，〔事见二百三十八卷宪宗元和五年。〕心常自疑，数见父兄为崇；〔数，所角翻。崇，虽遂翻。〕常于府舍饭僧数百，〔饭，扶晚翻。〕使昼夜为佛事，每视事退则处其中，或处他室，则惊悸不敢寐。〔处，昌吕翻。悸，其季翻。〕晚年，恐惧尤甚；亦见河南、北皆从化，己卯，奏乞弃官为僧；〔考异曰：旧温造传曰：「长庆元年，奉使河朔称旨，迁殿中侍御史。既而幽州刘总请以所部九州岛听朝旨，穆宗选可使者，或荐造，乃拜起居舍人，充太原、幽州、镇州宣谕使。造初至范阳，刘总具櫜鞬郊迎，乃宣圣旨，示以祸福。总俯伏流汗，若兵加于项矣。及造使还，总遂移家入觐。」按实录：长庆元年正月己巳，以造为太原、镇州等道宣慰使。二月己卯，刘总奏乞为僧。计造奉使尚未还。三月癸亥，总已卒。八月丁亥，以殿中侍御史温造为起居舍人、充镇州四面诸军宣慰使。造前以京兆司录宣慰两河，众推其材，故有是命。旧传误也。〕仍乞赐钱百万缗以赏将士。
4上面谕西川节度使王播令归镇，播累表乞留京师。会中书侍郎、同平章事段文昌请退，壬申，以文昌同平章事，充西川节度使；以输林学士杜元颖为户部侍郎、同平章事；以播为刑部尚书，充盐铁转运使。元颖，淹之六世孙也。〔杜淹，太宗朝为相。〕
5回鹘保义可汗卒。
6三月，癸丑，以刘总兼侍中，充天平节度使；以宣武节度使张弘靖为卢龙节度使。
7乙卯，以权知京兆尹卢士玫为瀛莫观察使。〔玫，莫杯翻。〕
8戊午，立皇弟憬为鄜王，悦为琼王，悦为琼王，惸为沔王，怿为婺王，愔为茂王，怡为光王，协为淄王，憺为衢王，惋为澶王；〔憬，居永翻。惸，渠营翻。愔，挹淫翻。憺，徒览翻，又徒滥翻。惋，乌贯翻。澶，时连翻。〕皇子湛为景王，涵为江王，凑为漳王，溶为安王，瀍为颖王。
9刘总奏恳乞为僧，且以其私第为佛寺；诏赐总名大觉，寺名报恩，遣中使以紫僧服及天平节钺、侍中告身并赐之，惟其所择。
诏未至，总已削发为僧，将士欲遮留之，总杀其唱帅者十余人，〔遮留者，遮道而留行。唱帅者，作唱以帅众。帅，读曰率。〕夜，以印节授留后张閗，遁去；〔张閗与总同谋杀其父兄者也。〕及明，军中始知之。閗奏总不知所在；〔考异曰：新传：「总以节付张皋。皋，閗之兄，为涿州刺史，总之妻父也。」按实录：「幽州留后张閗奏：『总以剃发为僧，不知所在。』」然则不以节付皋也。〕癸亥，卒于定州之境。〔德宗贞元元年，刘怦得幽州，三世，三十六年而灭。〕
10翰林学士李德裕，吉甫之子也，以中书舍人李宗闵尝对策讥切其父，恨之。〔讥切事见二百三十七卷宪宗元和三年。〕宗闵又与翰林学士元稹争进取有隙。右补阙杨汝士与礼部侍郎钱徽掌贡举，西川节度使段文昌、翰林学士李绅各以书属所善进士于徽；及牓出，文昌、绅所属皆不预，〔属，之欲翻；下属书同。牓者，书取中进士姓名而揭示之。〕及第者，〔取中进士，谓之及第，言其文学及等第也。〕郑朗，覃之弟；裴譔，度之子；苏巢，宗闵之伲；杨殷士，汝士之弟也。
文昌言于上曰：「今岁礼部殊不公，殊，绝也。」所取进士皆子弟无艺，〔言皆公卿子弟，无艺能也。〕以关节得之。」〔唐人谓相属请为关节，此语至今犹然。〕上以问诸学士，德裕、稹、绅皆曰：「诚如文昌言。」上乃命中书舍人王起等覆试。〔覆，审也。再引试取中进士以审其实才曰覆试。〕夏，四月，丁丑，诏黜朗等十人，〔考异曰：郑覃传曰：「朗，长庆元年登进士甲科。」此盖言其始者登科耳。〕贬徽江州刺史，宗闵剑州刺史，汝士开江令。〔江州，京师东南二千九百四十八里。剑州，京师南一千六百六十二里。开江，汉朐铁县地，梁置汉丰县，西魏改曰永宁县，隋改曰盛山，唐代宗广德元年改曰开江，带开州。〕
或劝徽奏文昌、绅属书，上必悟，徽曰：「苟无愧心，得丧一致，〔丧，息浪翻。〕奈何奏人私书，岂士君子所为邪！」取而焚之，时人多之。绅，敬玄之曾孙；〔李敬玄，高宗朝为相。〕起，播之弟也。自是德裕、宗闵各分朋党，更相倾轧，垂四十年。〔更，工衡翻。〕
11丙戌，册回鹘嗣君为登啰羽录没密施句主毗伽崇德可汗。〔按通鉴例，回鹘新可汗未尝书嗣君。唐会要曰：册回鹘可汗为君登里啰羽录密施句主毗伽崇德可汗。啰，鲁何翻。〕
12五月，丙申朔，回鹘遣都督、宰相等五百余人来逆公主。
13壬子，盐铁使王播奏：约榷茶额，每百钱加税五十。右拾遗李珏等上疏，以为：「榷茶近起贞元多事之际，〔见二百三十四卷德宗贞元九年。〕今天下无虞，所宜宽横敛目；〔横，户孟翻。敛，力赡翻。〕而更增之，百姓何时当得息肩！」不从。
13丙辰，建王恪薨。
15癸亥，以太和长公主嫁回鹘。公主，上之妹也。吐蕃闻唐与回鹘婚，六月，辛未，寇青塞堡；〔新书吐蕃传作「清塞堡」。〕盐州刺史李文悦击却之。戊寅，回鹘奏：「以万骑出北庭，万骑出安西，拒吐蕃以迎公主。」
16初，刘总奏分所属为三道：以幽、涿、营为一道，请除张弘靖为节度使；平、蓟、妫、檀为一道，请除平卢节度使薛平为节度使；瀛、莫为一道，请除权知京兆尹卢士玫为观察使。〔释名曰：幽州在北，幽昧之地，故曰幽，西南至涿州一百二十里。营州，以营室分为名。幽涿接境。营州治柳城，道里绝远。刘总奏以为一道，必有说。平州西至蓟州二百里。蓟州西北部至檀州二百十七里。檀州西至妫州二百五十里。瀛州北至莫州二百一十里。玫，莫回翻。〕
弘靖先在河东，以宽简得众，〔弘靖镇河东见二百三十九巷宪宗元和十一年。〕总与之邻境，〔幽，并二镇接壤。〕闻其风望，以燕人桀骜日久，〔燕，于贤翻。〕故举弘靖自代以安辑之。平，嵩之子，〔薛嵩从史思明为将，代宗初来降。〕知河朔风俗，而尽诚于国，故举之。士玫，则总妻族之亲也。
总又尽择麾下【〔章：十二行本「下」下有「宿将有功」四字；乙十一行本同；退斋校同；张校同，云无注本亦无。〕】伉健难制者都知兵马使朱克融等送之京师，〔伉，口浪翻。无所卑屈曰伉。〕乞加奖拔，使燕人有慕羡朝廷禄位之志。又献征马万五千匹，〔征马，战马也。〕然后削发委去。〔委，弃也。〕克融，滔之孙也。〔朱滔畔换于德宗之时。〕
是时上方酣宴，不留意天下之务，崔植、杜元颖无远略，不知安危大体，苟欲崇重弘靖，惟割瀛、莫二州，以士玫领之，自余皆统于弘靖。朱克融等久羁旅京师，至假伹依食，日诣中书求官，植、元颖不之省。〔伹，居大翻，乞也。省，悉景翻，察也。〕及除弘靖幽州，勒克融辈归本军驱使，克融辈皆愤怨。
先是，河北节度使皆亲冒寒暑，与士卒均劳逸。〔先，悉荐翻。〕及弘靖至，雍容骄贵，肩舆于万众之中，燕人讶之。〔讶者，见之而惊疑也。燕，于贤翻；下同。〕弘靖庄默自尊，涉旬乃一出坐决事，宾客将吏罕得闻其言，情意不接，政事多委之幕僚。而所辟判官韦雍辈多年少轻薄之士，嗜酒豪纵，出入传呼甚盛，或夜归烛火满街，皆燕人所不习也。诏以钱百万缗赐将士，弘靖留其二十万缗充军府杂用，雍辈复裁刻军士粮赐，〔复，扶又翻。〕绳之以法，数以反虏诟责吏卒，〔数所角翻。诟，许候翻，又古候翻。〕谓军士曰：「今天下太平，汝曹能挽两石弓，不若识一丁字！」由是军中人人怨怒。〔抚柔荒犷，宣流德化，适其俗，修其政者易为功。骇之以其所未尝见，惧之以其所未尝闻，鲜不速祸。〕
唐纪五十八〔起重光赤奋若（辛丑）七月，尽玄黓摄提格（壬寅），凡一年有奇。〕
《穆宗睿圣文惠孝皇帝中》
长庆元年〔（辛丑、八二一）〕
1秋，七月，甲辰，韦雍出，逢小将策马冲其前导，雍命辰下，欲于街中杖之。河朔军士不贯受杖，不服。〔韦雍欲以柳公绰行之则可肃清辇毂，韦雍行之则召祸兴戎，所居之地不同也。贯，读日惯。〕雍以白弘靖，弘靖命军虞候系治之。〔治，直之翻。〕是夕，士卒连营呼噪作乱，将校不能制，遂入府舍，掠弘靖货财、妇女，囚弘靖于蓟门馆，〔蓟门馆，幽州驿馆也。〕杀幕僚韦雍、张宗元、〔考异曰：旧传作「张宗厚」。今从实录。〕崔仲卿、郑埙、〔埙，许元翻。〕都虞候刘操、押牙张抱元。明日，军士稍稍自悔，悉诣馆谢弘靖，请改心事之，凡三请，弘靖不应，军士乃相谓曰：「相公无言，是不赦吾曹。军中岂可一日无帅！」乃相与迎旧将朱洄，奉以为留后。〔帅，所类翻。将，即亮翻。〕洄，克融之父也，时以疾废卧家，自辞老病，请使克融为之；众从之。〔或问：「当乱军相率诣馆谢弘靖之时，弘靖若能以任迪简行于中山者行之，可以弭乱乎﹖」曰：「否。迪简能与其下同甘苦，弘靖骄贵简默。弘靖妇女为兵所掠，僚佐为兵所杀，使燕人果能改心以事弘靖，亦徒建节帅空名于悍将凶卒之上耳。悍凶凭陵，无所不至，祗重辱而已。」〕众以判官张彻长者，不杀。彻骂曰：「汝何敢反，行且族灭！」众共杀之。〔考异曰：实录：「彻到职纔数日，军人不之杀，与弘靖同馆处之。后数日，军人恐彻与弘靖为谋，将移之他所。彻自疑就戮，因抗声大骂，复遇害。」旧传曰：「续有张彻者，自远使回，军人以其无过，不欲加害，将引置馆中。彻不知其心，遂索弘靖所有，大骂军人，亦为乱兵所杀。」韩愈彻墓志曰：「彻累官至范阳府监察御史。长庆二年，今牛宰相为中丞，奏君为御史，其府惜不敢留，遗之，而密奏『臣始至孤怯，须强佐乃济。』发半道，有诏以君还之。至数日，军乱，怨其府从事，尽杀之而囚其帅，且相约张御史长者，无庸杀，置之帅所。居月余，闻有中贵人自京师至，君谓其帅：『公无负此土人，上使至，可因靖见自辩，幸得脱免归。』即推门求出。守者以告其魁，魁与其徒皆骇曰：『张御史忠义，必为其帅告此余人，不如迁之别馆。』即以众出君。君出门骂众曰：『汝何敢反！前日吴元济斩东市，昨日李师道斩于军中，同恶者父母妻子皆屠死，肉餧狗鼠鸱嵵，汝何敢反！』行且骂。众畏恶其言，不忍闻，且虞生变，即击君以死。君抵死口不绝骂。众皆曰：『义士！义士！』或收瘗之以俟。」据旧传。「彻以弘靖囚时被杀。」实录云「后数日」，墓志云「居月余」，三书各不同。按此月丁已，弘靖已贬官。月余则离幽州矣。今从实录，参以墓志。余谓韩愈墓志能纪张彻所以骂贼之言。实录及旧传能原张彻所以骂贼之心。若其月日，则考异已有所去取矣。〕
2壬子，群臣上尊号日文武孝德皇帝；赦天下。
3甲寅，幽州监军奏军乱；丁已，贬张弘靖为宾客、分司；〔贬为太子宾客，分司东都也。〕己未，再贬吉州刺史。〔考异曰：旧传：「贬抚州刺史。」按明年乃改抚州。今从录。〕庚申，以昭义节度使刘悟为卢龙节度使。悟以朱克融方强，奏请「且授克融节钺，除图之。」乃复以悟为昭义节度使。
4辛酉，太和公主发长安。
5初，田弘正受诏镇成德，自以久与镇人战，有父兄之仇，〔宪宗之世，田弘正两出兵攻镇冀。〕乃以魏兵二千从赴镇，因留以自卫，奏请度支供其粮赐。〔旧制：诸镇兵出境，度支给其衣粮。〕户部侍郎、判度支崔倰，性刚褊，无远虑，〔倰，力曾翻。〕以为魏、镇各自有兵，恐开事例，不肯给。弘正四上表，不报；不得已，遗魏兵归。〔考异曰：旧弘正传云：「七月归，卒于魏州。」王庭凑传云：「六月，魏兵还镇。」崔倰传曰：「遗魏卒还镇。不数日而镇州乱。」今从之。〕倰，沔之孙也。〔崔沔，开元初名臣。〕
弘正厚于骨肉，兄弟子侄在两都者数十人，竞为侈靡，〔弘正兄弟子侄皆仕于朝，分居东、西两都。〕日费约二十万，弘正辇魏、镇之货以供之，相属于道；〔属，之欲翻。〕河北将士颇不平。诏以钱百万缗赐成德军，度支辇运不时至，军士益不悦。
都知兵马使王庭凑；本回鹘阿布思之种也，〔廷凑曾祖五哥之，骁果善鬬，王武俊养以为子，故冒姓王氐。阿布思者，天宝中以反诛。种，章勇翻。〕性果悍阴狡，〔悍，下罕翻，又侯旰翻。〕潜谋作乱，每抉其细故以激怒之，〔抉，一决翻，挑也。〕尚以魏兵故，不敢发。及魏兵去，壬戌夜，庭凑结牙兵噪于府署，杀弘正及僚佐、元从将吏并家属三百余人。〔从，才用翻；下再从同。〕廷凑自称留后，逼监军宋惟澄奏求节钺。八月，癸已，〔严：「癸」改「己」。〕惟澄以闻，朝廷震骇。崔倰于崔植为再从兄，故时人莫敢言其罪。
初，朝廷易置魏、镇帅臣，左金吾将军杨元卿上言，以为非便，又诣宰相深陈利害；及镇州乱，上赐元卿白玉带。辛未，以元卿为泾原节度使。〔杨元卿以言验受赏，然无救于镇州之乱者，古之明君不徒赏言者而已，其言可行，必先从而行之。
瀛莫将士家属多在幽州，壬申，莫州都虞候张良佐潜引朱克融兵入城，刺史吴晖不知所在。〔莫州，北接幽、蓟，故先陷。〕
癸酉，王庭凑遗人杀冀州刺史王进岋，分兵据其州。
魏博节度使李塑闻田弘正遇害，素服令将士曰：魏人所以得通圣化，至今安宁富乐者，〔乐，音洛。〕田公之力也。今镇人不道，辄敢害之，是轻魏以为无人也。诸君受田公恩，宜如何报之﹖」众皆恸哭。深州刺史牛元翼，成德良将也，塑使以宝剑、玉带遗之，〔遗，唯季翻。〕曰：「昔吾先人以此剑立大动，〔谓平朱泚也。〕吾又以之平蔡州，今以授公，努力翦庭凑。」元翼以剑、带徇于军，报曰：「愿尽死！」塑将出兵，会疾作，不果。元翼，赵州人也。
乙亥，起复前泾原节度使田布为魏博节度使，令乘驿之镇。布固辞不获，与妻子宾客诀曰：「吾不还矣！」悉屏去旌节导从而行，〔屏，必郢翻，又卑正翻。从，才用翻。〕未至魏州三十里，被发徒诜，号哭而入，居于垩室；〔被，皮义翻。号，户刀翻。垩，遏各翻，白埴也。按间传：父母之丧居倚庐，齐衰之丧居垩室。孔颖达正义曰：斩衰居倚庐，齐衰居垩室，论其正耳。亦有斩衰不居何庐者，则杂记云：大夫居倚庐，士居垩室。是士服斩衰而居垩室。田布父为镇人所杀，寝苫枕戈之时也，今居垩室，盖用士礼也。〕月俸千缗，一无所取，卖旧产，得钱十余万缗，皆以颁士卒，旧将老者兄事之。〔以田布所为，宜可以得魏卒之心，而卒不济者，人心已摇，而布之威略不振也。〕
丙子，瀛州军乱，执观察使卢士玫及监军僚佐送幽州，囚于客馆。
王庭凑遗其将王立攻深州，不克。
丁丑，诏魏博、横海、昭义、河东、义武诸军各出兵临成德之境，若王庭凑执迷不复，宜即进讨。成德大将王俭〔【严：「俭」改「位」。】〕等五人谋杀王庭凑，事泄，并部兵三千人皆死。
己卯，以深州刺史牛元翼为深冀节度使。〔深州，南至冀州八十五里。〕
丁亥，以殿中侍御史温造为起居舍人，充镇州四面诸军宣慰使，历泽潞、河东、魏博、横海、深冀、易定等道，谕以军期。造，大雅之五世孙也。〔高祖起兵，温大雅掌书翰。〕已丑，以裴度为幽、镇两道招抚使。
癸已，王庭凑引幽州兵围深州。
6九月，乙已，相州军乱，杀刺史邢濋。〔濋，音楚。〕
7吐蕃遗其礼部尚书论纳罗来求盟。庚戍，以大理卿刘元鼎为吐蕃会盟使。
8壬子，朱克融焚掠易州、涞水、遂城、满城。〔涞水，渶涿郡遒县地。隋开皇元年以范阳为道，更置范阳县于此地，六年，改范阳曰固安，八年废，十年又置永阳县，十八年又改为涞水。周官职方：其浸涞、易，盖因涞水以名县也。涞，音来遂城，渶北新城县地，属中山国。后魏置南营州于其地，置五郡十都，后省并为昌黎一郡，领永乐、新昌二县；隋废郡，洇旧有武遂县置遂城县，唐属易州。未以遂城县置威虏军，金以县置遂州，以满城县属保州。〕
9自定两税以来，〔定两税见二百二十六卷德宗建中元年。〕钱日重，物日轻，民所输三倍其初，诏百官议革其弊。户部倘书杨于陵以为：「钱者所以权百，货贸迁有无，所宜流散，〔贸，音茂。流散，谓钱流布于天下。〕不应蓄聚。今税百姓钱藏之公府；又，开元中天下铸钱七十余炉，岁入百万，〔新志云：天宝末，天下炉九十九，绛州三十，扬、润、宣、鄂、蔚皆十，益、郴皆五，洋州三，定州一。盖天宝末又加多于开元伏。〕今纔十余炉，岁入十五万，又积于商贾之室〔贾，音古。〕及流入四夷。又，大历以前淄青、太原、魏博贸易杂用铅铁，岭南杂用金、银、丹砂、象齿，今一用钱。如此，则钱焉得不轻！〔焉，于虔翻。〕今宜使天下输税课者皆用榖、帛，广铸钱而禁滞积〔积，子赐翻。〕及出塞者，〔钱出边关，则流入于夷狄。〕则钱日滋矣。」朝廷从之，始令两税皆输布、丝、纩；独盐、酒课用钱。
10冬，十月，丙寅，以盐铁转运使、刑部尚书王播为中书侍郎、同平章事，使职如故。播为相，专以承迎为事，未尝言国家安危。
11以裴度为镇州四面行营都招讨使。左领军大将军杜叔良，以善事权幸得进；时幽、镇兵势方盛，诸道兵未敢进，上欲功速成，宦官荐叔良，以为深州诸道行营节度使。〔为杰叔良丧师张本。〕以牛元翼为成德节度使。
12癸酉，命宰相及大臣凡十七人与吐蕃论讷罗盟于城西；遗刘元鼎与讷罗入吐蕃，亦与其宰相以下盟。〔吐蕃国有大相、副相，史因亦以宰相书之。〕
13乙亥，以沂州刺史王智兴为武宁节度副使。先是，副使皆以文吏为之。〔先，悉廌翻〕上闻智兴有勇略，欲用之于河北，故以是宠之。〔为王智兴逐其帅崔群张。〕
14丁丑，裴度自将兵出承天军故关以讨王庭凑。〔承天军当在辽州界。故关，即娘子关。宋朝废辽州，以平城、和顺二县为镇；以并州之乐平、平定二县为平定军，二镇属焉；以承天军为寨，属平定县。平定，唐之广阳县也。按沈存中笔谈：镇州通河东有两路：飞狐路在大茂山之西，大茂山，恒山之岑也。自银冶寨北出倒马关，却自石门子、令水铺入缾形、梅回两寨之间至代州。自石晋割地与契丹，以大茂山分脊为界，此路已不通；惟北寨西出承天关路，可至河东，然路极峭峡。宋白曰：承天军，太原东鄙，土门路所冲也。〕
15朱克融遗兵寇蔚州。〔妫州西南至蔚州二百四十里。蔚，纡勿翻。
16戊寅，王庭凑遣兵寇蔚〔【章：十二行本「蔚」作「贝」；乙十一行本同；孔本同；退斋校同；熊校同。】〕州。
17己卯，易州刺史柳公济败幽州兵于白石岭，〔败，补迈翻。〕杀千余人。
18庚辰，横海军节度使乌重胤奏败成德兵于饶阳。
19辛已，魏博节度使田布将全军三万人讨王庭凑，屯于南宫之南，拔其二栅。
20翰林学士元稹与知枢密魏弘简深相结，求为宰相，由是有宠于上，每事咨访焉。〔元稹交结大阉，丧其素守，宪宗之过也。稹，止忍翻。〕稹无怨于裴度，但以度先达重望，恐其复有功大用，〔复，扶又翻。〕妨已进取，故度所奏画军事，多与弘简从中沮坏之。度乃上表极陈其朋比奸蠹之状，〔沮，在吕翻。坏，音怪。比，毗至翻。〕以为：「逆竖构乱，震惊山东；〔逆竖，指王庭凑等。〕奸臣作朋，挠败国政。〔奸臣，指元稹等。挠，奴教翻。败，补迈翻，屈也。〕陛下欲扫荡幽、镇，先宜肃清朝廷。何者﹖为患有大小，议事有先后。河朔逆贼，袛乱山东；禁闱奸臣，必乱天下；是则河朔患小，禁闱患大。小者臣与诸将必能翦灭，大者非陛下觉寤制断无以驱除。〔断，丁乱翻。〕今文武百寮，中外万品，有心者无不愤忿，〔愤，懑也。忿，怒也。〕有口者无不咨嗟，直以奖用方深，不敢抵触，恐事未行而祸已及，不为国计，且为身谋。臣自兵兴以来，所陈章疏，事皆要切，所奉书诏，多有参差，〔参，楚簪翻。差，楚宜翻。参差，不齐也。〕蒙陛下委付之意不轻，遭奸臣抑损之事不少。臣素与佞幸亦无雠嫌，正以臣前请乘传诣阙，面陈军事，〔传，株恋翻。乘传，乘驿马也。〕奸臣最所畏惮，恐臣发其过，百计止臣。臣又请与诸军齐进，随便政讨，奸臣恐臣或有成功，曲加阻碍，逗遛日时；进退皆受羁牵，〔羁，马络头也。牵，牛纼也。谕以马牛动为人所制。〕意见悉遭蔽塞。〔塞，悉则翻。〕但欲令臣失所，使臣无成，则天下理乱，山东胜负，悉不顾矣。为臣事君，一至于此！若朝中奸臣尽去，则河朔逆贼不讨自平；若朝中奸臣尚存，则逆贼纵平无益。陛下傥未信臣言，乞出臣表，使百官集议，彼不受责，臣当伏辜。」表三上，〔上，时掌翻。〕上虽不悦，以度大臣，不得已，癸未，以弘简为弓箭库使，槙为工部侍郎。稹虽解翰林，恩遇如故。〔为相稹及于方事张本。〕
21宿州刺史李直臣坐赃当死，宦官受其赂，为之请，〔为，于伪翻。〕御史中丞牛傮孺固请诛之。上曰：「直臣有才，可惜！」傮孺对曰：「彼不才者，无过温衣饱食以足妻子，安足虑！本设法令，所以擒制有才之人。安禄山、朱泚皆才过于人，法不能制者也。」上从之。
22横海节度使乌重胤将全军救深州，〔时王庭凑围牛元翼于深州。〕诸军倚重胤独当幽、镇东南，〔横海，当镇州之东，幽州之南。〕重胤宿将，知贼未可破，按兵观衅。上怒，〔【章：十二行本「怒」下有「丙戌」二字；乙十一行本同。】〕以杜叔良为横海节度使，徒重胤为山南西道节度使。
23灵武节度使李进诚奏败吐蕃三千骑于大石山下。〔败，补迈翻。大石山，在鲁州东南。鲁州，六胡州之一也。在灵夏西河曲之地。
24十一月，辛酉，淄青节度使薛平奏突将马廷崟作乱，伏诛。〔崟，鱼音翻。〕时幽、镇兵政棣州，平遣大将李叔佐将兵救之。刺史王稷供馈稍薄，军士怨怒，宵溃，推廷崟为主，行且收兵至七千余人，径逼青州。城中兵少，不敌，平悉发府库及家财召募，得精兵二千人，逆战，大破之，斩廷崟，其党死者数千人。〔考异曰：河南记曰：「韩国公之节制青州也，长庆元年，诏征数道兵马，且问罪于常山、平卢，发二千余人驻于无棣。临当回戈，青州所驻兵部内队长有马士端者，杀其首领，遂驱所部士卒，兼招召迫胁，比到博昌，已万余人，便谋入青州有日矣，韩公闻之，便议除讨。大将等进计曰：『彼贼者凶顽一卒，无经远之谋，可令绐以尚书已赴阙庭，三军将吏皆廷颈以待留后，贼必信之，懈然无备，可伏甲而虏之。』韩公大然其策。于是贼心不复疑贰，翌日，引兵而来。遂于城北三十余里三面兵，贼众果陷于我围。信旗一麾，步骑云合，贼众惊扰，不知所为，悉皆降伏。遂令投戈释甲，驱入青州，矫令遇家，待以不死。遂条其数目，明立簿书，三千、二千，各屯一处。霜刀齐发，蚁众汤消，二万余人，同命一日。贼帅马士端溃围奔走，寻于邹平渡口追获，磔于城北。于是具列其状以上闻，旋除左仆射。」据实录作「马廷崟」，旧传作「马狼儿」，河南记作「马士端」，今名从实录，事从旧传。明年二月，平加仆射，旧传云：「封魏国公」。河南记作「韩公」，恐误。〕
25横海节度使杜叔良将诸道兵与镇人战，遇敌辄北；镇人知其无勇，常先犯之。十二月，庚午，监军谢良通奏叔良大败于博野，〔博野，汉涿郡蠡吾县之地，后汉分置博陵县，后魏改为博野，唐属深州，宋为永宁军治所。宋白曰：雍熙四年，于博野县置宁边军。〕失亡七千余人。叔良脱身还营，丧其旌节。〔丧，息浪翻。〕
26丁丑，义武节度使陈楚奏败朱克蛩兵于望都及北平，〔望都，汉县，属中山郡。张晏曰：都山县南，尧山庆都所居。尧山在县北，登尧山望见都山，故以望都为名。北齐并望都入北平，唐武德四年复望都县，属定州。九域志：县在州东北六十里。北平，亦汉古县，唐属定州。九域志：在州北九里。宋白ㄖ：定州北平县，汉曲逆县地，后汉改蒲阴；后魏孝昌中，于今县东北二十里置北平郡于北平城，唐为北平县。按汉志，北平县属中山国。败，补迈翻。〕斩获万余人。
27戊寅，以凤翔节度使李光颜为忠武节度使、兼深州行营节度使，代杜敊良。
28自宪宗征伐四方，国用已虚，上即位，赏赐左右及宿卫诸军无节，及幽、镇用兵久无功，府藏空竭势不能支。〔藏，徂浪翻。支，持也，当也。〕执政乃议：「王庭凑杀田弘正而朱克融全张弘靖，罪有重轻，请赦克融，专讨庭凑。」上从之。乙酉，以朱克融为平卢节度使。〔「平卢」，当作「卢龙」。〕
二年〔（壬寅、八二二）〕
1春，正月，丁酉，幽州兵陷弓高。先是，弓高守备甚严，〔弓高县，宋朝为永静军地。先，悉荐翻。〕有中使夜至，守将不内，旦，乃得入，中使大诟怒。〔诟，许候翻，又古候翻。〕贼谍知之，〔谍，达协翻。〕他日，伪遗人为中使，投夜至城下，守将遽内之；贼众随之，遂陷弓高。〔史言唐宦者陵轹守御捍敌之臣，使之失守。〕又围下博。中书舍人白居易上言，以为：「自幽、镇逆命，朝廷征诸道兵，计十七八万，〔考异曰：白集作「七八十万」，计无比数，恐是十七八万误耳！〕四面攻围，已踰半年，王师无功，贼势犹盛。弓高既陷粮道不通，下博、深州，饥穷日急。〔深州西南皆逼于王庭凑，惟恃弓高以通横海之餫。弓高既陷，粮道遂梗。九域志：弓高，东至沧州一百二十里，西北至深州二百里。〕盖由节将太众，其心不齐，莫肯率先，递相顾望。又，朝廷赏罚，近日不行，未立功者或己拜官，已败者不闻得罪；〔，女六翻。〕既无惩劝，以至迁延，若不改张，〔改张，犹更张也。董仲舒曰：譬如琴瑟不调，必改弦而更张之，乃可鼓也。〕必无所望。请令李光颜将诸道劲兵约三四万人从东速进，开弓高粮路，〔【章：十二行本「路」下有「合下博诸军」五字；乙十一行本同；退齐校同。】〕解深、邢重围，〔「深邢」当作「深作」。重，直龙翻。〕与元翼合势。令裴度将太原全军兼招谆讨旧职，西面压境，〔压镇州之境。〕观衅而动。若乘虚得便，即令同力翦除；若战胜贼穷，亦许受降纳款。〔降，户江翻。〕如此，则夹攻以分其力，招谕以动其心，必未及诛夷，自生变故。〔谓贼之麾下将有诛逆而效顺者。〕又请诏光频选诸道兵精锐者留之，其余不可用者悉遣归本道，自守土疆。盖兵多而不精，逗唯虚费衣粮，兼恐挠败军陈故也。〔挠，奴巧翻。败补迈翻。陈，读日阵。〕今既祗留东、西二帅，〔谓令裴度居西，李光颜居东。〕请各置都监一人，诸道监军，一时停罢。如此，则众齐令一，必有成功。又朝廷本用田布，令报父雠，〔令报王庭凑杀弘正之雠。〕今领全师出界，供给度支，〔言仰供给于度支。〕数月已来，都不进讨，非田布固欲如此，抑有其由。闻魏博一军，屡经优赏，〔自田弘正举魏博一军归朝，其后代〔伐〕恒，平蔡，平郓，朝廷犒赏优厚。〕兵骄将富，莫肯为用。况其军一月之费，计实钱二十八万缗，若更迁廷，将何供给﹖此尤宜早令退军者也。若两道止共留兵六遇，所费无多，〔两道，谓河东、横海。〕既易支持，〔易，以豉翻。〕自然丰足。今事宜日急，其间变故远不可知。苟兵数不抽，军费不减，食既不足，众何以安！不安之中，何事不有！况有司迫于供军，百端敛率，不许即用度交阙，尽许则人心无憀。〔指言将有建中之祸而微其辞。憀，落萧翻，无憀赖也。〕自古安危皆系于此，伏乞圣虑察而念之。」疏奏，不省。〔白居易之论事，李绛之流亚欤！顾宪、穆有用不用耳。省，悉景翻。〕
己亥，度支馈沧州粮车六百乘，至下博，尽为成德军所掠。时诸军匮乏，供军院所运衣粮，往往不得至院，〔此时供军院置于行营者，谓之北供军院；度支自南供军院运以给之。乘，绳证翻。〕在涂为诸军邀夺，其悬军深入者，皆冻馁无所得。
初，田布从其父弘正在魏，善视牙将史宪诚，屡称荐，至右职；及为节度使，遂寄以腹心，以为先锋兵马使，军中精锐，悉以委之。宪诚之先，奚人也，世为魏将；魏与幽、镇本相表里，及幽、镇叛，魏人固摇心。布以魏兵讨镇，军于南宫，上屡遗中使督战，而将士骄惰，无鬬志，又属大雪，〔属，之欲翻。〕度支馈运不继。布发六州租赋以供军，〔魏、博、贝、卫、澶、相六州也。〕将士不悦，曰：「故事，军出境，皆给朝廷。〔言仰给于朝廷也。今尚书刮六州肌肉以奉军，虽尚书刮己肥国，六州之人何罪乎！」宪诚阴蓄异志，因众心不悦，离间鼓扇之。〔以众情谕火，火本有炽烈之性，鼓疒以吹之，摇扇以扇之，则愈炽烈矣。间，古苋翻。〕会有诏分魏博军与李光颜，使救深州，庚子，布军大溃，多归宪诚；布独与中军八千人还魏，任寅，至魏州。
癸卯，布复召诸将议出兵，〔复，扶又翻。〕诸将益偃蹇，曰：「尚书能行河朔旧事，则死生以之；〔谓行田承嗣、李宝臣之事也。〕若使复战，则不能也！」布无如之何，叹曰：「功不成矣！」即日，作遗表具其状，略曰：「臣观众意，终国恩；臣既无功，敢忘即。〔死即，就也。〕伏愿阶下速救光颜、元翼，不然者，忠臣义士皆为河朔屠害矣！」奉表号哭，〔号，户刀翻。〕拜授幕僚李石，乃入父灵，〔孝子之丧其亲也，设几筵，朝夕具盥洗，上饮食，事之如生，俗谓之灵筵。〕抽刀而言曰：「上以谢君，父下以示三军。」遂刺心而死。。〔刺，七亦翻。〕宪诚闻布已死，乃谕其众，遵河北故事。众悦，拥宪诚还魏，奉为留后。戊申，魏州奏布自杀。己酉，以宪诚为魏博节度使。宪诚虽喜得旄钺，外奉朝廷，然内实与幽、镇连结。
2庚戌，以德州刺史王日简为横海节度使。日简，本成德牙将也。壬子贬杜叔良为归州刺史。
王庭凑围牛元翼于深州，官军三面救之，〔裴度以河东军临其西，李光颜以横海诸军营其东，陈楚以易定军逼其北，是三面救之。〕皆以乏粮不能进，虽李光颜亦闭壁自守而已。军士自采薪刍，日给不过陈米一勺。〔陈，旧也。经年之米为陈米。勺，职略翻，又时灼翻。周礼：垶人为饮器，勺一升。按一升之勺，乃饮器也，非以量米。凡量，十勺为合，十合为升，十升为斗。以量言之，则一人日给一勺之陈米，有馁死而已。作史者盖极言其匮乏，犹武成血流漂杵之语。〕深州围益急，朝廷不得已，二月甲子，以庭凑为成德节度使，军中将士官爵皆复其旧；以兵部侍郎韩愈为宣慰使。
上之初即位也，两河略定，萧俛、段文昌以为「天下已太平，渐宜消兵，请密诏天下，军镇有兵处，每岁百人之中限八人逃、死。」〔或以逃，或以死，除其籍。俛，音免。〕上方荒宴，不以国事为意，遂可其奏。军士落籍者众，皆聚山泽为盗；及朱克融、王庭凑作乱，一呼而亡卒皆集。〔呼，火故翻。〕诏征诸道兵讨之，诸道兵既少，〔少，诗沼翻。〕皆临时召募，乌合之众；又诸节度既有监军，其领偏军者亦置中使监陈，〔监，古衔翻。陈，读日阵。〕主将不得专号令，战小胜则飞驿奏捷，自以为功，不胜则迫胁主将，以罪归之；悉择军中骁勇以自卫，遗赢懦者就战，故每战多败。又凡用兵，举动皆自禁中授以方格，朝令夕改，不知所从；不度可否，〔度，徒洛翻。〕惟督令速战。中使道路如织，驿马不足，掠行人马以继之，人不敢由驿路行。〔取间道而行，由驿路则马为所掠故也。〕故虽以诸道十五万之众，裴度元臣宿望，乌重胤、李光颜皆当时名将，讨幽、镇万余之众，屯守踰年，竟无成功，财竭力尽。
崔植、杜元颖为〔【章：十二行本为「为」上有「王播」二字；乙十一行本同。】〕相，皆庸才，无远略。史宪诚既逼杀田布，朝廷不能讨，遂并朱克融、王庭凑以节授之。由是再失河朔，迄于唐亡，不能复取。〔史极言唐再失河朔之由。若以三叛得节之时言之，须有先后。复，扶又翻。〕
朱克融既得旌节，乃出张弘靖及卢士玫。〔去年七月朱克融囚张弘靖，八月，囚卢士玫。〕
丙寅，以牛元翼为山南东道节度使，以左神策行营乐寿镇兵马使清河博良弼为沂州刺史，〔乐寿镇即置于深州乐寿县。乐，音洛。〕以瀛州博野镇遏使李寰为忻州刺史。良弼、寰所戍在幽、镇之间，朱克融、王庭凑互加诱胁，良弼、寰不从，各以其众坚壁，贼竟不能取，故赏之。〔诱，音酉。〕
3丙子，赐横海节度使王日简姓名为李全略。
4辛已，中书侍郎、同平章事崔植罢为刑部尚书，以工部侍郎元稹同平章事。〔考异曰：实录：「以御史中丞牛僧孺为户部侍郎，翰林学士李德裕为御史中丞。」旧李德裕傅：「元和初，同兵伐叛，始于杜黄裳诛蜀；吉甫经画，欲定两河，方欲定两河，方欲出师而卒；继之元衡、裴度，而韦贯之、李逄吉沮议，以深用兵为非，而韦、李相次罢相。故逄吉常怒吉甫、裴度。而德裕于元和时久之不调，逄吉、僧孺、宗闵以私怨恒排摈之。时德裕与李绅、元稹俱在翰林，以学识才名相类，情颇款密。逄吉之党深恶之，其月，自学士出为御史中丞。」按德裕元和中扬历清要，非为不调。此际元稹入相，逄吉在淮南，岂能排槟德裕！盖出于德裕党人之语耳。今不取。
5癸未，加李光颜棋海节度、沧景观察使，其忠武、深州行营节度如故。以横海节度使李全略为德棣节度使。时朝廷以光频悬军深入，馈运难通，故割沧景以隶之。
王庭凑虽受旌节，不解深州之围。丙戍，以佑制话东阳冯宿为山南东道节度副使，权佑留后，〔垂拱二年，鈖乌伤县置东阳县，取旧郡名以名县也，属婺州。九域志：在州东一百五十五里。〕仍遣中使入深州督牛元翼赴镇。裴度亦与幽、镇书，责以大义；朱克融即解围去，王庭凑虽引兵少退，犹守之不去。
</div>
    <div class="pagination">
<a href="资治通鉴注_page266.html">上一页</a><span>...</span><a href="资治通鉴注_page262.html">262</a><a href="资治通鉴注_page263.html">263</a><a href="资治通鉴注_page264.html">264</a><a href="资治通鉴注_page265.html">265</a><a href="资治通鉴注_page266.html">266</a><span class="current-page">267</span><a href="资治通鉴注_page268.html">268</a><a href="资治通鉴注_page269.html">269</a><a href="资治通鉴注_page270.html">270</a><a href="资治通鉴注_page271.html">271</a><a href="资治通鉴注_page272.html">272</a><span>...</span><a href="资治通鉴注_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
