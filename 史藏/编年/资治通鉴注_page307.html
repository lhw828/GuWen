<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 307 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 307 页/共 334 页
  </h1>
  <div class="content">
   荆南节度使高季昌闻帝灭梁，避唐庙讳，更名季兴，〔以献祖讳国昌也。更，工衡翻。〕欲自入朝，梁震曰：「唐有吞天下之志，严兵守险，犹恐不自保，况数千里入朝乎！且公朱氏旧将，〔高季昌为梁将事始见二百六十三卷唐昭宗天复二年。〕安知彼不以仇敌相遇乎！」季兴不从。
22帝遣使以灭梁告吴、蜀，二国皆惧。徐温尤严可求曰：「公前沮吾计，〔谓自郓州遣使会兵，徐温欲以舟师浮海北进时也，事见五月。〕令将柰何﹖」可求笑曰：「闻唐主始得中原，志气骄汉，御下无法，不出数年，将有内变，吾卑〔【章：十二行本「卑」上有「但当」二字；乙十一行本同；孔本同；张校同。】〕辞厚礼保境安民以待之耳。」〔善哉觇也。〕唐使称诏，吴人不受：帝易其书，用敌国之礼，曰：「大唐皇致书于吴国王」，吴人复书称「大吴国主上大唐皇帝」，辞礼如笺表。
23吴人有告寿州团练使锺泰章侵市官马者，徐知诰以吴王之命，遣滁州刺史王稔巡霍丘，因代为寿州团练使，〔霍丘，吴之边邑。徐知诰命王稔以巡边为名，因代泰章。〕以泰章为饶州刺史。徐温召至金陵使陈彦谦诘之者三，〔诘，去吉翻。〕皆王对。或问泰章：「何以不自辨﹖」泰章曰：「吾在扬州，十万军中号称壮士；寿州去淮数里，步骑不下五千，苟有他志，岂王稔单骑能代之乎！我义不负国，虽黜为县令亦行，况刺史乎！何为自辨以彰朝廷之失！」徐知诰欲以法绳诸将，请收泰章治罪。〔治，直之翻。〕徐温曰：「吾非泰章，已死于张颢之手，〔事见二百六十六卷梁太祖开平二年。〕今日富贵，安可负之！」命知诰为子景通娶其女以解之。〔为，于伪翻。〕
24彗星见舆鬼，长丈余，〔舆鬼五星，秦、雍州分。彗，祥岁翻，又徐醉翻。见，贤遍翻。长，直亮翻。〕蜀司天监言国有大灾。蜀主诏于玉局化设道场，〔玉局化在成都。彭乘记曰：后汉永寿元年，李老君与张道陵至此有局脚玉床自地而出，老君升坐，为道陵说南北上经，既去而坐隐，地中因成洞穴，故以「玉局」名之。道经以二十四化上应二十四气，玉局其一也，流俗相传而信奉之。〕右补阙张云上疏，以为：「百姓怨气上彻于天，〔彻，刺列翻。〕故彗星见。此乃亡国之征，非祈禳可弭。」蜀主怒，流云黎州，卒于，道。
25郭崇韬上言：「河南节度使、刺史上表者但称生名，未除新官，恐负忧疑。」十一月，始降制以利官命之。
帝幼善音律，故伶人多有宠，常侍左右；帝或时自傅粉墨，与优人共戏于庭，以悦刘夫人，优名谓之「李天下」。尝因为优，自呼曰「李天下，李天下」，优人敬新磨遽前批其颊。〔批，蒲结翻，又匹迷翻，反手击也。〕帝失色，群优亦骇愕，新磨徐曰：「理天下者只有一人，尚谁呼邪！」帝悦，厚赐之。帝尝畋于中牟，践民稼，〔九域志：中牟县在大梁西七十里。践慈演翻。〕中牟令当马前谏曰：「陛下为民父母，柰何毁其所食，使转死沟壑乎！帝怒，叱去，将杀之。敬新磨追擒至马前，责之曰：「汝为县令，独不知吾天子好猎邪﹖〔好，呼到翻；下好采同。〕柰何纵民耕种，以妨吾天下子驰骋乎！汝罪当死！」因请行刑，帝笑而释之。
诸伶出入宫掖，侮弄缙绅，群臣愤嫉，莫敢出气；〔书云：狎侮君子，罔以尽其心。况使伶人侮弄之哉。〕亦反有相附托以希恩泽者，四方藩镇争以货赂结之。〔无材而干利禄者何可胜数哉！〕其尤蠹政害人者，景进为之首。进好乎闾阎鄙细事闻于上，上亦欲知外间事，遂委进以耳目。进每奏事，常屏左右问之，〔屏，必郢翻，又卑正翻。〕由是进得施其谗慝，干预政事。自将相大臣皆惮之，孔岩常以兄事之。〔「孔岩」当作「孔谦」。〕
28癸卯河中节度使朱友谦入朝，帝与之宴，宠锡无算。
29张全义请帝迁都洛阳；从之。〔考异曰：实录：「甲辰，议修洛阳太庙。」按梁以汴以为东京，洛京为西。庄宗以魏州为东京，太原为西京，真定为北都。及灭梁，废东京为汴州，以永平军为西京，而不云以洛阳为何京。若以为东京，则与魏州无以异。诸书但谓之洛京，亦未尝有诏改梁西京为洛京也。至同光三年始诏依旧以洛京为东都。或者以永平为西京时即改梁西京为洛京而史脱其文也﹖今无可质正，故但谓之洛阳。
30乙巳，赐朱谦姓名曰李继麟，命继岌兄事之。
31以康延孝为郑州防御使，赐姓名曰李绍琛。
32废北都，复为成德军。〔是年四月，于镇州建北都。〕
匡国节度使温韬入朝，赐姓名曰李绍冲。绍冲多赍金帛赂刘夫人及权贵伶宦，旬日，复遣还镇。郭崇韬曰：「国家为唐雪耻，〔为，于伪翻。〕温韬发唐山陵殆徧，〔事见二百六十七卷梁太祖开平二年。〕其罪与朱温相埒耳，〔埒，龙辍翻，等也。〕何得复居方镇，天下义士其谓我何！」上曰：「入汴之初，已赦其罪。」竟遣之。
33赐宣武节度使袁象先姓名曰李绍安。
34戊申，中书奏以：「国用未充，请量留三省、寺、监官，余并停，俟见任者满二十五月，以次代之；〔见任，谓见在官者。见，贤遍翻。〕其西班上将军以下，令枢密院淮此。」〔朝会之序，武官班于西，故曰西班。〕从之。人颇咨怨。
35初，梁均王将祀南郊于洛阳，闻杨剃陷而止，〔事见二百七十卷贞明三年。〕其仪物具在。张全义请上亟幸洛阳，谒庙毕〔唐东京亦有太庙，末世东迁尝严奉，故张全义请上修谒。〕即祀南郊；从之。
36丙辰，复以梁东京开封府为宣武军汴州。梁以宋州为宣，武军，诏更名归德军。〔梁都汴，徙宣武军额于宋州。更，工衡翻。〕
37诏文武官先诣洛阳。
38议者以郭崇韬勋臣为宰相，不能知朝廷典故，当用前朝名家以佐之。〔朝，直遥翻；下同。〕或荐礼部尚书薛廷珪，太子少保李琪，尝为太祖册礼使，皆耆宿有文，宜为相。崇韬奏廷珪浮华无相业，琪倾险无士风；尚书左丞赵光胤廉洁方正，自梁未亡，北人皆称其有宰相器。〔三人者皆仕梁。廷珪、琪为太祖册礼使，必唐之时尝奉朝命册晋王者心也。豆卢革荐礼部侍郎韦说谙练朝章。〔谙，乌含翻。〕丁巳，以光胤为中书侍郎，与说并同平章事。光胤，光逢之弟；〔赵光逢见二百六十六卷梁太祖开平元年。〕说，岫之子；廷珪，逢之子也。〔薛逢，唐会昌间有文声。〕光胤性轻率。喜自矜；〔喜，许记翻。〕说谨重守常而已。
赵光逢自梁朝罢相，〔梁均王贞明元年，赵光逢罢相。〕杜门不交宾客，光胤时往见之，语及政事；他日，光逢署其户曰：「请不言中书事。」
39租庸副使孔谦畏张宪公正，欲专使务，〔言欲博租庸使一司事务也。使，疏吏翻。〕言于郭崇韬曰：「东京重地，须大臣镇之，非张公不可。」崇韬即奏以宪为东京副留守，知留守事。〔出张宪守魏州。〕戊午，以豆卢革判租庸，兼诸道盐铁转运使。谦弥失望。
40己未，加张全义守尚书令，高季兴守中书令。时季兴入朝，上待之甚厚，从容问曰：〔从，千容翻。〕「朕欲用兵于吴、蜀，二国何先﹖」季兴以蜀道险难取，乃对曰：「吴地薄民贫，克之无益，不如先伐蜀。蜀土富饶，又主荒民怨，伐之必克。克蜀之后，顺，流而下，取吴如反掌耳。」上曰：「善！」
41辛酉，复以永平军大安府为西京京兆府。〔梁改长安为永平军，见二百六十七卷太祖开平三年；改京兆府为大宴府，见二百六十六卷开平元年。〕
42甲子，帝废大梁；十二月，庚午，至洛阳。
43吴越王镠以行军司马杜建徽为左丞相。
44壬申，诏以汴州宫苑为行宫。
45以耀州为顺义军，延州为彰武军，邓州为威胜军，晋州为建雄军，安州为安远军；〔帝既灭梁，特改梁所置军名耳，凡诸藩帅未之易也。梁改耀州曰崇州，改义胜军为静胜军，乃岐所置。延州，唐保塞军，岐为忠义军。邓州，梁为宣化军。晋州，梁始为定昌军，后改建宁军。安州，梁为宣威军。〕自余藩镇，皆复唐旧名。
46庚辰，御史台奏：「朱温篡逆，删改本朝律令格式，〔梁改定律令格式事见二百六十七卷开平四年。本朝，谓前唐也。〕悉收旧本焚之，今台司及刑部、大理寺所用皆伪廷之法。闻定州敕库独有本朝律令格式具在，乞下本道录进。」〔下，户嫁翻。〕从之。
47李继韬闻上灭梁，忧惧，不知所为，欲北走契丹，〔赴，音奏。〕会有诏征诣阙；继韬将行，其弟继远曰：「兄以反为名，何地自容！往与不往等耳，不若深沟高垒，坐食积粟，犹烈延岁月；入朝，立死矣。」或谓继韬曰：「先令公有大功于国，〔先令公，谓继韬父嗣昭，嗣昭官中书令，故称之。〕主上于公，季父也，〔李嗣昭以晋王义儿，于上为兄，上于继韬为季父。〕往必无虞。」继韬母杨氏，善蓄财，家赀百万，乃与杨氏９偕行，赍银四十万两，他赀称是，大布赂遗。伶人宦官争为之言曰：〔称，尺证翻。遗，唯季翻。为，于伪翻；下亦为同。〕「继韬初无，邪谋，为奸人所惑耳。嗣昭亲贤，不可无后。」杨氏复入宫见帝，泣请其死，〔复，扶又翻；下复赂，子复同。〕以其先人为言；又求哀于刘夫人，刘夫人亦为之言。及继韬入见待罪，上释之，〔见，贤遍翻。〕留月余，屡从游畋，宠待如故。皇弟义成节度使、同平章事存渥深诋诃之，〔继韬兄弟欲杀存渥事见上卷梁均王龙德二人。梁改滑州义成军为宣义军，帝复唐旧。〕继韬心不自安，复赂左右求还镇，上不许。继韬潜遣人遗继远书，教军土纵火，冀天子复遣己抚安之，事泄，辛巳，贬登州长史，寻斩于天津桥南，并其二子。遣使斩李继远于上党，以李继远充军城巡检。
召权知军州事李俦诣阙，继俦据有继韬之室，料简妓妾，〔料，音聊。妓，渠绮翻。〕搜校货财，不时即路。〔即，就也。〕继远怒曰：「吾家兄弟父子同时诛死者四人，〔继韬及其二子；并继远为四人。〕大兄曾无骨肉之情，〔继韬兄弟七人，继俦居长，故呼为大兄。〕贪淫如此；吾诚羞之，无面视人，生不如死！」〔甲申，继远衰服，帅麾下百骑坐戟门呼曰：〔史照曰：列棨戟于门。帅，读曰率。衰，仓回翻。呼，火故翻。〕「谁与吾反者﹖」因攻牙宅，〔牙宅，即使宅也。〕斩继俦。节度副使李继珂闻乱，募市人，得千余，攻子城。继远知事不济，开东门，归私第，〔东门，潞州牙城东门也。〕尽杀其妻子，将奔契丹，出城数里，从骑皆散乃自刭。〔从，才用翻。刭，古顶翻。〕
48甲申，吴王复遣司农卿洛阳卢苹来奉使，严可求豫料帝所问，教苹应对，既至，皆如可求所料。苹还，言唐主荒于游畋，啬财拒谏，内外皆怨。
49高季兴在洛阳，帝左右伶官〔【章：十二行本「官」作「宦」；乙十一行本同；熊校同。】〕求货无厌，〔伶官〔宦〕，谓伶人及宦官也。厌，于盐翻。〕季兴忿之。帝欲留季兴，郭崇韬谏曰：「陛下新得天下，诸侯不过遣子弟将佐入贡，惟高季兴身自入朝，当褒赏以劝来者；乃羁留不遣弃信亏义，沮四海之心，〔沮，在吕翻。〕非计也。」乃遣之。季兴倍道而去，至许州，〔九域志：洛阳东至许州三百一十里。〕谓左右曰：「此行有二失：来朝一失，纵我去一失。」〔言彼此俱失也。〕过襄州，节度使孔勍留宴中夜，斩关而去。〔勍，渠京翻。考异曰：五代史补：「季兴行已浃旬，庄宗且悔，遽以急诏命襄州节度使刘训伺使图之，无何，季兴至襄州，就馆而心动，谓亲吏曰：『梁先辈之言中矣。与其住而生，不若去而死。』遂弃辎重，与部曲数百人南走，至凤林关，已昏黑，于是斩关而出。是夜三更，向之急诏果至，刘训度其去远二可及而止。」王举天下大定录亦云：「庄宗遣使追之不及。」按季兴自疑，故斩关夜遁耳，未必庄宗追之也。今从薛史。〕丁酉，至江陵，握梁震手曰：「不用君言，几不免虎口。」〔梁震所言见上。几，居依翻。〕又谓将佐曰：「新朝百戢方得河南，〔以庄宗新得天下，故曰新朝。朝，直遥翻。〕及对功臣举手云，『吾于十指上得天下，』矜伐如此，则他人皆无功矣，其谁不解体！又荒于禽色，何能久长！吾无忧矣。」乃缮城积粟，招纳梁旧兵，为战守之备。〔史言帝荒淫骄矜，为邻敌及奸雄所窥。〕
后唐纪二〔起阏逢涒滩（甲申），尽旃蒙作噩（乙酉）十月，凡一年有奇。〕
庄宗光圣神闵孝皇帝中
同光二年〔（甲申、九二四）〕
1春，正月，甲辰，幽州奏契丹入寇，至瓦桥。〔李存审奏也。〕以天平军节度使李嗣源为北面行营都招讨使，陕州留后霍彦威副之，宣徽使李绝宏为监军，将兵救幽州。〔陕，失冉翻。监，古衔翻。将，即亮翻。〕
2孔谦复言于郭崇韬曰：「首座相公万机事繁，居第且远，〔复，扶又翻。豆卢革时为首相，故称之为首座相公。〕租庸簿书多留滞，宜更图之。」〔请改用人为租庸使，孔谦意欲自得之也。更，工衡翻。〕豆卢革尝以手书便省库钱数十万，〔今俗谓借钱为便钱，言借贷以便用也。时租庸钱皆入省库。〕谦以手书示崇韬，崇韬微以讽革。革惧，奏请崇韬专判租庸，崇韬固辞。上曰：「然则谁可者﹖」崇韬曰：「孔谦虽久典金谷，〔自帝得魏博，孔谦即为支度务使。〕若遽委大任，恐不謟物望，请复用张宪。」帝即命召之。谦弥失望。〔谦自去年四月帝即位之初即望为租庸使，事见上卷。〕
3岐王闻帝入洛，内不自安，〔闻帝自大梁入洛，惧移兵西伐也。〕遣其子行军司马彰义节度使兼侍中继曮入贡，〔李继曮以凤翔行军司马领冱州节。〕始上表称臣。帝以其前朝耆旧，与太祖比肩，〔前朝，谓唐僖、昭之朝。帝即位，追尊考晋王克用曰武皇帝，庙号太祖。上，时掌翻。朝，直遥翻；下同。〕特加优礼，每赐诏但称岐王而不名。庚戌，加继曮中〔【章：十二行本「中」上有「兼」字；乙十一行本同。】〕书令，遣还。〔曮，鱼险翻。还，从宣翻，又如字。〕
4敕：「内官不应居外，应前朝内官及诸道监军并私家先所畜者，不以贵贱，并遣诣阙。」〔唐末诛宦官，其有逃逸者，散投外镇及为私家所养。畜，旴玉翻。〕时在上左右者已五百人，至是殆及千人，皆给赡优厚，委之事任，以为腹心。内诸司使，自天佑以来以士人代之，〔唐昭宗天复三年诛宦官，以士人为内诸司使，时所存者九使而已。至梁有客省使，改小马坊使为天骥使，飞龙使，庄宅使，仪鸾使，文思使，五坊使，如京使，尚食使，改御食使为司膳使，洛苑使，教坊使，东上合门使，西上合门使，内园栽接使，弓箭库使，大内皇墙使，武备库使，引进使，左荿库使，闲厩使，宫苑使，翰林使，大和库使，丰德库使，干文院使。后唐虽不用梁制，而复唐之旧，内诸司使其官亦多。〕至是复用宦者，浸干政事。既而复置诸道监军，节度使出征或留阙下，军府之政皆监军决之，陵忽主帅，怙势争权，由是藩镇皆愤怒。〔为后诸藩镇乘变杀监军张本。〕
5契丹出塞。召李嗣源旋师，命泰宁节度使李绍钦、泽州刺史董璋戍瓦桥。
6李继曮见唐甲兵之盛，归，语岐王，〔语，牛倨翻。〕岐王益惧，癸丑，表请正藩臣之礼；优诏不许。
7孔谦恶张宪之来，〔时自魏召张害复为租庸使，宪方正，故谦恶其来。恶，乌路翻。〕言于豆卢革曰：「钱谷细事，一健吏可办耳。魏都根本之地，顾不重乎！兴唐尹王正言操守有余，智力不足，必不得已，使之居朝廷，众人辅之，犹愈于专委方面也。」革为之言于崇韬，〔为，于伪翻。〕崇韬乃奏留张宪于东京。甲寅，以正言为租庸使。正言昏懦，谦利其易制故也。〔易，以鼓翻。〕
9戊午，敕盐铁、度支、户部三司并隶租庸使。〔租庸使之权愈重矣。〕
10上遣皇弟存渥、皇子继岌迎太后、太妃于阳，太妃曰：「陵庙在此，若相与俱行，岁时何人奉祀！」遂留不来。〔帝即位，尊曾祖执宜庙号懿祖，陵曰永兴；国昌庙号献祖，陵曰长宁；克用庙号太祖，陵曰建极。三陵皆在代州鴈门县，亲庙在晋阳。太妃之不来，夫岂专陵庙之为，其心固有所见也，且其辞义甚正。为太后、太妃俱以忧邑成疾张本。〕太后至，庚申，上出迎于河阳；辛酉，从太后入洛阳。
11二月，己巳朔，上祀南郊，大赦。孔谦欲聚敛以求媚，〔敛，力赡翻。〕凡赦文所蠲者，谦复征之。〔蠲，圭渊翻，除也。复，扶又翻。〕自是每有诏令，人皆不信，百姓愁怨。
郭崇韬初至汴、洛，颇受藩镇馈遗，〔遗，唯季翻。〕所亲或谏之，崇韬曰：「吾位兼将相，〔郭崇韬为枢密使，加侍中，领成德节。枢密使，天下事无所不关。侍中三省长官，又领节镇，故言位兼将相。〕禄赐巨万，岂藉外材！〔【章：十二行本「材」作「财」；乙十一行本同；孔本同；态校同。】〕但以伪梁之季，贿赂成风，今河南藩镇皆梁之旧臣，主上之仇雠也，若拒，其意能无惧乎！吾特为国家荿之私室耳。」〔为，于伪翻。郭崇韬受馈遗，未足以安藩镇疑惧之心．乃所以成其主好货之恶。〕及将祀南郊，崇韬首献劳军钱十万缗。先是，宦官劝帝分天下财赋为内外府，〔劳，力到翻。先，悉荐翻。〕州县上供者入外府，充经费，〔供，居用翻。〕方镇贡献者入内府，充宴游及给赐左右。于是外府常虚竭无余而内府山积。及有司办郊祀，乏劳军钱，崇韬言于上曰：「已倾家所有以助大礼，愿陛下亦出内府之财以助有司。」上默然久之，曰：「吾阳自有储积，〔积，子赐翻，又如字。〕可令租庸辇取以相助。」于是取李继韬私第金帛数十万以益之，〔李继韬父嗣昭从晋王克用起于晋阳，故私第在焉。继韬以反诛，其家赀没官。〕军士皆不满望，始怨恨，有离心矣。〔为后诸军离叛张本。〕
12河中节度使李继麟请榷安邑、解县盐，每季输省课。〔每三月一输盐课于省也。榷，古岳翻。解，户买翻。〕己卯，以继麟充制置两池榷盐使。
13辛巳，进岐王爵为秦王，〔考异曰：茂贞改封秦王，薛史无的确年月。实录，同光元年十一月壬寅，己称「秦王茂贞遣使贺收复」，自后皆称秦王。至二年辛巳制，「秦王李茂贞可封秦王」，岂有秦王封秦王之理！必是至是时始自岐王封秦王也。通鉴考异正本在二年正月岐王上表称臣之下，今移置于此。〕仍不名、不拜。
14郭崇韬知李绍宏怏怏，乃置内句使，掌句三司财赋，以绍宏为之，冀弭其意，而始宏终不悦，〔李绝宏恨郭崇韬，见上卷元年。句，音钩。〕徒使州县增移报之烦。〔按薛史云：同光元年十一月，以李绍宏兼内句，凡天下钱谷簿书悉委裁遣，自是州县供帐烦费，议者非之。与此有岁月之差。〕
崇韬位兼将相，复领节旄，以天下为己任，权侔人主，旦夕车马填门。性刚急，遇事辄发，嬖幸侥求，多所摧抑，〔嬖，卑义翻，又必计翻。侥，坚尧翻。〕宦官疾之，朝夕短之于上；崇韬扼腕，欲制之不能。〔腕，乌贯翻。〕豆卢革、韦说尝问之曰：「汾阳王本太原人徙华阴，〔说，读曰悦。华，户化翻。〕公世家鴈门，岂其枝派邪﹖」崇韬因曰：「遭乱亡，失谱谍，尝闻先人言，上距汾阳四世耳。」〔谱，博古翻，籍录也。谍，徒协翻。汉郊祀歌：披图按谍。苏林注曰：谍，谱第也。汾阳王，谓郭子仪也。〕革曰：「然则固从祖也。」〔从，才用翻。〕崇韬由是以膏梁自处，多甄别流品，〔处，昌吕翻。别，彼列翻。〕引拔浮华，鄙弃勋旧。有求官者，崇韬曰：「深知公功能，然门地寒素，不敢相用，恐为名流所嗤。」〔嗤，丑之翻，笑也。〕由是嬖幸疾之于内，勋旧怨之于外。崇韬屡请以枢密使让李绝宏，上不许；又请分枢密院事归内诸司以轻其权，而宦官谤之不已。崇韬郁郁不得志，与所亲谋赴本镇以避之，其人曰：「不可。蛟龙失水，蝼蚁足以制之。」
先是，上欲以刘夫人为皇后，〔先，悉荐翻。〕而有正妃韩夫人在，〔欧史曰：庄宗正室曰卫国夫人韩氏，其次曰燕国夫人伊氏，次魏国夫人刘氏。〕太后素恶刘夫人，〔按欧史，刘氏为袁建丰所得，内之太后宫，教以吹笙歌舞，庄宗悦之，太后以赐庄宗。然而恶之者，以其所出微而勡悍也。〕崇韬亦屡谏，上以是不果，于是所亲说崇韬曰：〔说，式芮翻。〕「公若请立刘夫人为皇后，上必喜。内有皇后之助，则伶宦辈不能为患矣。」崇韬从之，与宰相帅百官共奏刘夫人宜正位中宫。癸，未立魏国夫人刘氏为皇后。〔郭崇韬以是求自全，乃所以自祸也。为杀郭从韬张本。帅，读曰率；下同。〕皇后生于寒微，既贵，专务蓄财，其在魏州，薪苏果茹皆贩鬻之。〔采木为薪，采草为苏。果，核也。茹，菜也。〕及为后，四方贡献皆分为二，一上天子，一上中宫。〔上，时掌翻。〕以是宝贷山积，惟用写佛，经施尼师而已。〔施，式鼓翻。〕
是时皇太后诰，皇后教，与制敕交行于藩镇，奉之如一。〔妇言与王言并行，自古乱政未有如同光之甚者也。〕
15诏蔡州刺史朱勍浚索水，通漕运。〔水经注：车关水出于嵩渚之山，发于层阜之上，一源两枝，分流泻注，世谓之石泉水，东流为索水，西注为车关水。索水在成皋北。勍，渠京翻。索，山客翻。〕
16三月，己亥朔，蜀主宴近臣于怡神亭，酒酣，君臣及宫人皆脱冠露髻，喧哗自恣。知制诰京兆李龟祯谏曰：「君臣沈湎，不忧国政，〔沈，持林翻。〕臣恐启北敌之谋。」〔北敌，谓唐也。〕不听。
17乙巳，镇州言契丹将犯塞，〔此据谍报而上言也。〕诏横海节度使李绍斌、北京左厢马军指挥使李从珂帅骑兵分道备之；天平节度仗李嗣源屯邢州。绍斌本姓赵，名行实，幽州人也。〔斌，悲巾翻。〕
18丙午，加高季兴兼尚书令，进封南平王。
19李存审自以身为诸将之首，〔李存审时为蕃汉马步军都总管。〕不得预克汴之功，感愤，疾益甚，〔李存审自沧徙幽，时已寝疾。〕屡表求入觐，郭崇韬抑而不许。存审疾亟，表乞生龙颜，乃许之。初，帝尝与右武卫上将军李存贤手搏，存贤不尽其技，〔存贤本许州王贤，少为军卒，善角抵。晋王克用得之，赐以姓名，养为子。技，渠绮翻。〕帝曰：「汝能胜我，当授藩镇。」存贤乃奉诏，仅仆帝而止。及许存审入觐，帝以存贤为卢龙行军司马，旬日除节度使，曰：「手搏之约，吾不食言矣。」〔以手搏而得大藩，是节镇可以戏取矣。〕
20庚戌，幽州奏契丹寇新城。〔新城县属涿州，唐大和六年以故督亢地置。匈奴须知：新城县北至涿州六十里。〕
21勋臣畏伶官〔【宦】〕之谗，皆不自安。蕃汉内外马步副总管李嗣源求解兵柄；帝不许。
22自唐末丧乱，〔丧，息浪翻。〕搢绅之家或以告赤鬻于族姻，〔「赤」，当作「敕」。鬻于族姻则既非矣，安知后世有鬻于非其族类者乎！〕遂乱昭穆，〔昭，上招翻。〕至有舅、叔拜甥、侄者，〔言舅拜其甥，叔拜其侄也。〕选人伪滥者众。郭崇韬欲革其弊，请令铨司精加考核。〔铨司，吏部也。选，须绢翻。核，下革翻。〕时南郊行事官千二百人，〔凡郊祀，预执事者皆谓之行事官。〕注官者纔数十人，涂毁告身者十之九。选人或号哭道路，〔号，户刀翻。〕或馁死逆旅。
23唐室诸陵先为温韬所发，〔帝不能正温韬之罪，见上卷上年。〕庚申，以工部郎中李途为长安按视诸陵使。
24皇子继岌代张全义判六军诸卫事。
25夏，四月，己巳朔，群臣上尊号曰昭文睿武至德光孝皇帝。〔唐诸帝尊号皆有「孝」字，盖因汉制，今此又因唐制也。〕
26帝遣客省使李严使于蜀，严盛称帝威德，有混一天下之志。且言朱氏篡窃，诸侯曾无勤王之举。王宗俦以其语侵蜀，请斩之，蜀主不从。宣徽北院使宋光葆上言：「晋王有凭陵我国家之志宜选将练兵，屯戍边鄙，积糗粮，治战舰以待之。」〔上，时掌翻。糗，去久翻。治，直之翻。舰，户黯翻。言治战舰，欲以防峡江。〕蜀主乃以光葆为梓州观察使，充武德节度留后。〔蜀置武德军于梓州。〕
27乙亥，加楚王殷兼尚书令。
28庚辰，赐前保义留后霍彦威姓名李绍真。〔唐既灭梁，改陕州镇国军为保义军。〕
29秦忠敬王李茂贞卒，遗奏以其子继曮权知凤翔军府事。
30初，安义牙将杨立有宠于李继韬，〔李继韬之求世袭也，改昭义军为安义军。〕继韬诛，〔见上卷上年。〕当邑邑思乱。会发安义兵三千戍涿州，立谓其众曰：「前此潞兵未尝戍边，〔晋与梁兵争，滒兵未尝北戍，盖以备梁耳。〕今朝廷驱我辈投之绝塞，盖不欲置之潞州耳。与其暴骨沙场，不若据城自守，〔涿州在幽州之南，未为绝塞也。唐人谓沙漠之地为沙场，岂涿州之地乎！杨立以此言激怒潞兵耳。〕事成富贵，不成为群盗耳。」因聚噪攻子城东门，焚掠市肆；节度副使李继珂、监军张弘祚弃城走，立自称留后，遣将士表求旌节。诏以天平节度使李嗣源为招讨使，武宁节度使李绍荣为部署，〔部署之官始见于通鉴，本在招讨使之下；其后有都部署，遂为栽任主帅之任。〕前都指挥使张廷蕴为马步都指挥使以讨之。
31孔谦贷民钱，使以贱估偿丝，〔估，呰古，价也。以钱贷民，而以贱价征丝，偿所贷钱。〕屡檄州县督之。翰林学士承旨、权知汴州卢质上言：「梁赵岩为租庸使，举贷诛敛，结怨于人。〔敛，力赡翻。〕陛下革故鼎新，为人除害，〔易杂卦曰：革，去故也。鼎，取新也。为，于伪翻。〕而有司未改其所为，是赵岩复生也。〔复，扶又翻。〕今春霜害稼，〔【章：十二行本「稼」作「桑」；乙十一行本同；张校同，云无注本亦误「稼」。】〕茧丝甚薄，但输正税，犹惧流移，况益以称贷，〔称，举也。贷，借也。〕人何以堪！臣惟事天子，不事租庸，敕旨未颁，省牒频下，〔省牒，谓租庸使所下文书。下，户嫁翻。〕愿早降明命！」帝不报。
32汉主引兵侵闽，屯于汀、漳境上；〔闽之汀、漳二州，皆与汉之潮州接境。〕闽人击之，汉主败走。
33初，胡柳之役，〔见二百七十卷梁均王贞明四年。〕伶人周匝为梁所得，帝每思之；〔帝思周匝而不思周德威，此其所以亡也。〕入汴之日，匝谒见于马前，〔入汴见上卷上年。见，贤遍翻。〕帝甚喜。匝涕泣言曰：「臣之所以得生全者，皆梁教坊使陈俊、内园栽接使储德源之力也，〔梁内园栽接使，犹唐之内园使也。宋白曰：栽接使，贞元中已有之。职官分纪：五代有内园栽接使，国朝止名内园使。〕愿就陛下乞二州以报之。」帝许之。郭崇韬谏曰：「陛下所与共取天下者，皆英豪忠勇之士。今大功始就，封赏未及一人，而先以伶人为刺史，恐失天下心。」以是不行。踰年，伶人屡以为言，帝谓崇韬曰：「吾已许周匝矣，使吾惭见此三人。〔三人，谓周匝、陈俊、储德源也。周匝、李存贤之事，帝自以为践言矣，可以为政乎！〕公言虽正，当〔【章：十二行本「当」上有「然」字；乙十一行本同。】〕为我屈意行之。」〔为，于伪翻。〕五月，壬寅，以俊为景州刺史，德源为宪州刺史。〔宪州本楼烦监牧，唐昭宗龙纪元年晋王克用表置宪州。〕时亲军有从帝百战未得刺史者，莫不愤叹。〔宜其离叛也。〕
34乙巳，右谏议大夫薛昭文上疏，以为：「诸道僭窃者尚多，〔当是时，诸道奉贡者有所不论，如蜀、如吴、如汉，皆唐之诸道也。〕征伐之谋，未可遽息。又，士卒久从征伐，赏给未丰，贫乏者多，〔此正时病也。〕宜以四方贡献及南郊羡余，〔羡，弋战翻。〕更加颁赉。又，河南诸军皆梁之精锐，恐僭窃之国潜以厚利诱之，宜痂收抚。又，户口流亡者，宜宽傜薄赋以安集之。又，土木不急之役，宜加裁省。又请择隙地牧马，勿使践京畿民田。」皆不从。
35戊申，蜀主遣李严还。〔李严四月入蜀，至是而还。还，从宣翻，又如字。考异曰：实录：「七月，戊午，蜀遣欧阳彬朝贡。十月，癸巳，遣客省使李严充蜀川回信使。三年，八月，戊辰，严自西川回。」蜀书：「四月，己巳朔，唐使李严来聘。五月，戊申，遣严归本国。十一月，己未朔，遣彬为唐国通好使。」按锦里耆旧传：「是岁遣欧阳彬通聘洛京，庄宗遣李严来修好。」笏记云：「岂谓大蜀皇帝，特遣苏、张之士，来追唐蜀之欢！吾皇回感于蜀皇，复礼远酬于厚礼。」然则严为回信使也。或者欧阳彬之前，蜀已有入洛之使乎﹖若如实录年月，则李严以二年十月奉使，至三年八月方归，何留之久乎！十国纪年蜀史又云：「九月，己亥，唐帝遣李彦稠来使。十一月，辛丑，遣彦稠东还。」又，八月以后遣王宗锷等戍洋、利以备东师，似用宋光葆之言；十一月以后以唐国通好，召诸军还，似因彦稠来而罢之。今并从蜀书年月。〕初，帝因严入蜀，令以马市宫中珍玩，而蜀法禁锦绮珍奇不得入中国，其粗恶者乃听入中国，谓之「入草物」。〔粗，读曰麑。自盛唐以来，蜀贡赋岁至京师。此法乃王衍之法也。〕严还，以闻，帝怒曰：「王衍宁免为入草之人乎！」严因言于帝曰：「衍童騃荒纵，不亲政务，斥远故老，昵比小人。〔騃，语骇翻。远，丁愿翻。昵，尼质翻。比，毗至翻。〕其用事之臣王宗弼、宋光嗣等，谄谀专恣，黩货无厌，贤愚易位，刑赏紊乱，〔厌，于盐翻。紊，音问。〕君臣上下专以奢淫相尚。以臣观之，大兵一临，瓦解土崩，可翘足而待也。」帝深以为然。〔伐蜀张本。〕
36帝以潞州叛故，庚戌，诏天下州镇无得修城浚隍，悉毁防城之具。〔毁防城之具，虑天下将卒有凭城而拒命者耳。然赵在礼攻魏而魏不能守，赵在礼据魏而攻不能拔，而帝由是亦死于乱兵，防患之道固不在此也。〕
37壬子，新宣武节度使兼中书令、蕃汉马步总管李存审卒于幽州。〔李存审受宣武之命而未离幽州也。〕存审出于寒微，常戒诸子曰：「尔父少提一剑去乡里，〔少，诗照翻。存审，陈州宛丘人，从李罕之归晋王。〕四十年间，位极将相，〔言以节度使同平章事也。〕其间出万死获一生者非一，破骨出镞者凡百余。」因授以所出镞，命荿之，曰：「尔曹生于膏梁，当知尔父起家如此也。」
38幽州言契丹将入寇，甲寅，以横海节度使李绍斌充东北面行营招讨使，将大军渡河而北。契丹屯幽州东南城门之外，虏骑充斥，馈运多为所掠。
39壬戌，以李继曮为凤翔节度使。〔嗣李茂贞帅岐。〕
40乙丑，以权知归义留后曹义金为节度使。时瓜、沙与吐蕃杂居，义金遣使间道入贡，故命之。〔唐懿宗咸通八年，张义潮入朝，以族子惟深守归义。十三年，惟深卒，以义金权知留后。自咸通十三年至是五十四年，盖曹义金亦已老矣。间，古苋翻。〕
41李嗣源大军前锋至潞州，日已暝；〔暝，莫定翻，夕也。〕泊军方定，张廷蕴帅麾下壮士百余辈踰堑坎城而上，〔帅，读曰率。上，时掌翻。〕守者不能御，即斩关延诸军入。比明，〔比，必利翻，及也；下比起同。〕嗣源及李绝荣至，城已下矣，嗣源等不悦。〔以张廷蕴不待其至而先取城也。〕丙寅，嗣源奏潞州平。六月，丙子，磔杨立及其党于镇国桥。〔磔，陟格翻。〕潞州城池高深，帝命夷之。〔夷，平也。〕
42丙戌，以武宁节度使李绍荣为归德节度使、同平章事，〔梁都汴，移宣武军于宋州；唐灭梁，复以汴州为宣武军，以宋州为归德军。〕留宿卫，宠遇甚厚。帝或时与太后、皇后同至其家。帝有幸姬，色美，尝生子矣，刘后勡之。会绍荣丧妻，〔丧，息浪翻。〕一日，侍禁中，帝问绍荣：「汝复聚乎﹖〔复，扶又翻。〕为汝求婚。」〔为，于伪翻；下为之同。〕后因指幸姬曰：「大家怜绍荣，何不以此赐之！」帝难言不可，微许之。后趣绍荣拜谢，〔趣，读曰促。〕比起，顾幸姬，已肩舆出宫矣。帝为之托疾不食者累日。〔史言帝惮刘后之勡悍。〕
43壬辰，以天平节度使李嗣源为宣武节度使，代李存审为蕃汉内外马步总管。〔自副总管升都总管。〕
44秋，七月，壬寅，蜀以礼部尚书许寂为中书侍郎、同平章事。
45孔谦复短王正言于郭崇韬，〔复，扶又翻。〕又厚赂伶官，〔【章：十二行本「官」作「宦」；乙十一行本同。】〕求租庸使，终不获，意怏怏，癸卯，表求解职；帝怒，以为避事，将置于法，景进救之，得免。
46梁所决河连年为曹、濮患，〔梁决河见二百七十卷均王贞明四年。濮，博木翻。〕甲辰，命右监门上将军娄继英督汴、滑兵塞之。未几，复坏。〔塞，悉则翻。几，居岂翻。〕
47庚申，置威塞军于新州。
48契丹恃其强监，遣使就帝求幽州以处卢文进。〔处，昌吕翻。〕时东北诸夷皆役属契丹，惟勃海未服；契丹主谋入寇，恐勃海掎其后，〔勃海时为海东盛国，置五京、十五府、六十二州，尽有高丽、肃慎之地。掎，居蚁翻。〕乃先举兵击勃海之辽东，遣其将秃馁及卢文进据营、平等州以扰燕地。〔燕，于贤翻。〕
49八月，戊辰，蜀主以右定远军使王宗锷为招讨马步使，帅二十一军屯洋州；〔帅，读曰率。〕乙亥，以长直马军使林思锷为昭武节度使，戍利州以备唐。
50租庸使王正言病风，恍惚不能治事，〔恍，许昉翻。惚，音忽。治，直之翻。〕景进屡以为言。癸酉，以副使、卫尉卿孔谦为租庸使，右威卫大将军孔循为副使。循即赵殷衡也，梁亡，复其姓名。〔欧史曰：孔循不知其家世何人也，少孤，流落于汴州，富人李让阑得之，养以为子。梁太祖以李让为养子，循乃冒姓朱氏，给事太祖帐中。太祖诸儿乳母有爱之者，养循为子；乳母８之夫姓赵，又冒姓赵，名殷衡。梁亡，事唐，始改孔名循。按唐天佑二年赵殷衡已权判宣徽院事，见二百六十五卷。〕谦自是得行其志，重敛急征以充帝欲，民不聊生。癸未，赐谦号丰财赡国功臣。〔记曰：与其有聚敛之臣，宁有盗臣。而以是为功臣之号以宠孔谦，唐之君臣不知非也。民困军怨，其能久乎！为明宗诛谦张本。〕
51帝复遣使者李彦稠入蜀，九月，己亥，至成都。〔复，扶又翻；下复蹂同。〕
52癸卯，帝猎于近郊。时帝屡出游猎，从骑伤民禾稼，洛阳令何泽伏于丛薄，〔草聚生曰丛；草木交错曰薄。〕俟帝至，遮马谏曰：「陛下赋敛既急，今稼穑将成，复蹂践之，〔蹂，人九翻，又如又翻。践，慈演翻。〕使吏何以为理，民何以为生！臣愿先赐死。」帝慰而遣之。〔谏猎一也，中牟令几不免于死，洛阳令乃蒙劳遣者，意必有伶官为之容也。夷考何泽终身之行，实非亮直之士。〕泽，广州人也。〔薛史：何泽，广州人，梁贞明中清海节度使刘陟荐其才，以进士擢第。〕
53契丹攻渤海，无功而还。〔还，从宣翻，又如字。〕
54蜀前山南节度使兼中书令王宗俦以主失德，与王宗弼谋废立，宗弼犹豫未决。庚戌，宗俦忧愤而卒。宗弼谓枢密使宋光嗣、景润澄等曰：「宗俦教我杀尔曹，今日无患矣。」光嗣辈俯伏泣谢。宗弼子承班闻之，谓人曰：「吾家难乎免矣。」
55乙卯，蜀主以前镇江军节度使张武为峡路应援招讨使。〔蜀置镇江军于夔州。〕
56丁巳，幽州言契丹入寇。
57冬，十月，辛未，天平节度使李存霸、平卢节度使符习言：「属州多称直奉租庸使帖指挥公事，使司殊不知，有紊规程。」〔使司，谓节度使司也。紊，音问。〕租庸使奏，近例皆直下。〔时租庸使帖下诸州调发，不关节度观察使，谓之直下。下，户嫁翻。〕敕：「朝廷故事，制敕不下支郡，〔节镇为会府，巡属诸州为支郡。〕牧守不专奏陈。今两道所奏，乃本朝旧规；租庸所陈，是伪廷近事。〔时以梁为伪廷，黜之也。〕自今支郡自非进奉，皆须本道腾奏，租庸征催亦须牒观察使。」〔唐制：节度使掌兵事，观察使掌民事，故敕租庸征催止牒观察使司。〕虽有此敕，竟不行。〔史言征敛严急，但期趣办，竟不奉敕而行。〕
58易定言契丹入寇。
59蜀宣徽北院使王承休请择诸军骁勇者万二千人，置驾下左、右龙武步骑四十军，兵械给赐皆优异于他军，以承休为龙武军马步都指挥使，以裨将安重霸副之，旧将无不愤耻。重霸，云州人，以狡佞贿事承休，故承休悦之。〔为安重霸背王承休而降唐张本。〕
60吴越王镠复修本朝职贡，〔钱镠本唐臣，唐亡事梁，梁亡复事唐，故云复修本朝职贡。〕壬午，帝因梁官爵而命之。镠厚贡献，并赂权要，求金印、玉册、赐诏不名、称国王。有司言：「故事惟天子用玉册，王公皆用竹册；〔竹册，编竹为之，以存古意。〕又非四夷，无封国王者。」帝皆曲从镠意。
61吴王如白沙观楼船，更命白沙曰迎銮镇。〔路振九国志曰：杨漙巡白沙，太学博士王谷上书请改白沙为迎銮，其略曰：「日月所经，星辰尽为黄道；銮舆所止，井邑皆为赤县。」〕徐温自金陵来朝。〔白沙，杨子县地。五季之末改杨子为永贞县，宋朝干德二年以扬州永贞县迎銮镇为建安军，大中祥符六年升为真州，而永贞县先是复改为杨子。其地东至扬州六十里，南临大江，渡江而南至金陵亦六十里。更，工衡翻。〕先是，温以亲吏翟虔为合门、宫城、武备等使，使察王起居，〔先，悉荐翻。〕虔防制王甚急。〔使锺泰章杀张颢、闭牙城门讨朱墐，皆翟虔也，故徐温亲任之。翟，直格翻。〕至是，王对温名雨为水，温请其故。王曰：「翟虔父名，吾讳之熟矣。」因谓温曰：「公之忠诚，我所知也，然翟虔无礼，宫中及宗至所须多不获。」〔须者，意所欲也，求也。〕温顿首谢罪，请斩之，王曰：「斩则太过，远徙可也。」乃徙抚州。
62十一月，蜀主遣其翰林学士欧阳彬来聘。〔考异曰：实录：「七月，戊午，蜀主遣户部侍郎欧阳彬来使，致书用敌国礼。」蜀书后主纪：「十一月，乙未，命翰林学士、兵部侍郎欧阳彬为唐国通好使。」今从之。〕彬，衡山人也。又遣李彦稠东还。〔李彦稠至蜀见上九月。还，从宣翻，又如字。〕
  </div>
  <div class="pagination">
   <a href="资治通鉴注_page306.html">
    上一页
   </a>
   <span>
    ...
   </span>
   <a href="资治通鉴注_page302.html">
    302
   </a>
   <a href="资治通鉴注_page303.html">
    303
   </a>
   <a href="资治通鉴注_page304.html">
    304
   </a>
   <a href="资治通鉴注_page305.html">
    305
   </a>
   <a href="资治通鉴注_page306.html">
    306
   </a>
   <span class="current-page">
    307
   </span>
   <a href="资治通鉴注_page308.html">
    308
   </a>
   <a href="资治通鉴注_page309.html">
    309
   </a>
   <a href="资治通鉴注_page310.html">
    310
   </a>
   <a href="资治通鉴注_page311.html">
    311
   </a>
   <a href="资治通鉴注_page312.html">
    312
   </a>
   <span>
    ...
   </span>
   <a href="资治通鉴注_page308.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
