<!DOCTYPE html>
<html>
<head>
    <meta charset="UTF-8">
    <title>小腆纪年 - 第 63 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 63 页/共 72 页</h1>
    <div class="content">　　是岁，孙可望杀明宗室之在贵州者。

　　癸巳、我大清顺治十年（一六五三）春正月（明永历七年。是岁三月，鲁王去监国号）戊辰朔，明桂王在安龙府。

　　二月，我大清兵复取永州，李定国走龙虎关。

　　我敬谨亲王尼堪之殁也，章皇帝以贝勒屯齐代领其军，败李定国兵四万于永州。

　　孙可望谋袭明李定国，定国走广西。

　　定国自破桂林后，不复受可望约束，可望恶之。西宁王之封也，诏使已出黔境，复追还之；曰：『孤今出师入楚，当面会安西大庆宴，奉皇上敕书以光宠之』。召定国赴沅州议事。说者曰：『此伪游云梦计耳』！龚彝亦致书定国曰：『来必不免』！定国因止不行，率所部走广西；涕泣谓其下曰：『不幸少陷军中，备尝险难；思立尺寸功，匡扶王室，垂名不朽。今甫得斩名王、奏大捷，而猜忌四起。且我与抚南弟同起云南，一旦絓误，辄遭废弃；忌我当必尤甚。我妻子俱在云南，我岂得已而奔哉』！诸营闻之，有引军从者。

　　我大清兵复取廉州，明守道王道光死之。

　　道光，江西庚午（一六三○）举人；由云南太和知县历擢是职。被执，不屈死。

　　三月，明鲁王自去监国号。

　　有构鲁王于朱成功者，成功礼仪渐疏。王乃自削其号，瓢泊岛屿；赖旧臣王忠孝、郭贞一、卢若腾、沈佺期、徐孚远、纪石青、林复斋之徒调护之。

　　明杨国栋、莫宗文合兵攻常德，不克。

　　孙可望自将追明李定国，与大清兵遇于宝庆，大败。

　　可望不意定国之奔也，怅然久之。欲止军东下，然业已督师在道；又信驾前军言，谓敌殊易杀，欲亲立大功，以服众心。谍知王师屯宝庆之岔路口；冯双礼将左、白文选将右，可望自将中军，轻骑来袭。时阴雨连绵，行三日始至。王师出不意，惊欲溃；明兵易之，甫斩数人，便掠马。我贝勒还军搏战，望见可望中军建龙旗、列鼓吹，麾兵急攻之；可望大败，走保峒口，惟冯双礼军不动。王师亦鉴于衡州之失，引还；于是以武、庆之间为界。是役也，可望以定国去，虑诸军有图己者，既不敢严督诸军前战；诸军亦以驾前军奋欲立功，不愿与并力，以致于败。既而，李定国亦败于肇庆、白文选亦败于辰州；凡所得州县，皆为王师所复取。于是楚事大变矣（考曰：「行朝录」以此为四月事；兹从「阳秋」）。

　　臣鼒曰：闻之黄宗羲曰：『越、闽之事，方国安以累败之余、郑芝龙以鼋鼍鱼鳖之众，而欲使新造之唐、鲁力征经营天下，此必不得之数也。惟粤当李成栋、金声桓反正之际，向非阨于赣州，则江左偏安之业成矣。逮夫李定国桂林、衡州之败，两蹶名王，天下震动，此万历戊午（一六一八）以来全盛之天下所不能有；功垂成而物败之，可望之肉其足食乎』！鼒谓宗羲明之遗臣，惓惓故主，黍油麦秀，箕子亡国之悲；铁马金戈，放翁中原之梦：情多愤懑，语涉张皇。成栋、声桓反复小人，胡言匡复？惟定国仗子房报韩之剑、焚世杰存赵之香，比诸唐之李克用、元之王保保，盖无惭焉！然谓挥戈可以返日、衔石可以填海，呵壁之言，讵有当辨亡之论也！

　　明鲁定西侯张名振以朱成功之师入长江。

　　往岁名振收拾余烬，往见朱成功。成功大言曰：『汝为定西侯数年，所作何事』？名振曰：『中兴』。成功曰：『安在』？名振曰：『济则征之实绩，不济则在方寸间耳』！成功曰：『何据』？袒而示之背，「赤心报国」四字长径寸，深入肌肤。成功愕然，谢曰：『久仰老将军大名，奈多憎之口何』！出历来谤书厚尺许，名振遽火之。成功待以上宾，行交拜礼，指腹联姻；赠以万金、哆啰呢五十匹、日本刀一口，为名振聘王氏女，拜为总制，犯漳、泉。是年春，名振请兵北上，与之兵二万、粮三艘；获叛将金允彦于金塘山，磔之。平原将军姚志倬、诚意伯刘孔昭偕其子永锡以众来依，号召旧旅，破京口、截长江，驻营崇明（考曰：「航海遗闻」以登金山望祭孝陵为此时事。按「南略」引诸书，则为甲午正月，登山题诗之日历历可据）。寻被谗，撤回厦门。长阳王术桂（考曰：即宁靖王也；说见后）为力辨于成功；及相见，语至夜分。更益以兵，而令陈辉、王秀奇、洪旭、周全斌偕行。至羊山，飓风折兵十之一，惟名振全军无恙。九月复驻平阳，粮绝，名振与士卒同饿，有『太师枵腹，我辈忘饥』之谣。用是军得不散焉。

　　徐鼒曰：不曰朱成功遣张名振，而曰名振以朱成功之师何？明名振之忠于明室，而非成功之私人也。两贤相得，偕作同仇，有秦、晋同盟之好、无孙、刘寄寓之嫌，盖加人一等哉！

　　夏四月，降将郝尚久以潮州叛我大清，复归于明。

　　尚久自恃杀车任重有功，虐于潮。我惠潮道沈时、知府薛信辰每事与抗，尚久愤甚。会朝命以刘伯禄代之；乃执时、信辰，翦辫反；挟明故南京礼部尚书黄锦（考曰：「题名碑」载锦为壬戌进士，「台湾外纪」误作壬辰）、襄阳知府邹鎏（考曰：「台湾外记」误作邹鋈，兹据「题名碑」改正）、参议梁应龙（考曰：「台湾外纪」误作梁犹龙，兹据「题名碑」正）奉永历正朔，称新泰伯，踞潮属各县。尚久虑城中有变，于金城山顶筑一寨，高耸坚固。凿两井深百尺，源通韩溪，可饮万人不竭；又修仓库积粮饷，为久远计。我平南王尚可喜、靖南王耿继茂、饶平总兵吴六奇、碣石总兵苏利、南洋总兵许龙合兵围之。

　　五月，明封杨时清征定侯。

　　我大清兵攻海澄，明朱成功御却之。

　　我固山金砺以全军驻祖山头；成功令王秀奇、郝文兴、陈尧策守镇远寨，甘辉、黄廷守关帝庙木寨为犄角势，亲登天姬宫将台督战。我师大炮击之，后冲镇叶章战死、后劲镇陈魁伤于矢，城坏十余丈。成功坐将台，指挥自若，曰：『炮避吾，吾岂避炮』？甘辉翼之下，甫离台，而座已碎矣。王师以不拔镇远寨则城终不可下，乃移兵击之，短墙皆陷如平地，士卒无可容身；秀奇掘地为窝藏之，不可克。忽一夕，砺营空炮递发，成功咋谓诸将曰：『是将临城矣』！勒兵持斧以待；令曰：『敌至方砍』！王师渡濠入其郛，大呼登城；有厮养卒举巨斧砍，众从之，万斧齐下，随砍随堕，濠为之平。东方将白，王师始退；而地道火药发，烧死无算，砺走回漳州。自是城守益坚，厮养卒拜都督焉。

　　六月，明桂王复密敕趣西宁王李定国以兵入卫。

　　王以林青阳久未还，将择使往促。吴贞毓举翰林孔目周官以对。都督郑允元曰：『吉翔晨夕在侧；假事出之外，庶有济也』。王命吉翔往梧州谒祭兴陵，而密遣周官赍敕诣定国；官涕泣受命而行。

　　明封朱成功为漳国公。

　　闰六月，明李定国攻肇庆，败绩；退驻柳州。

　　明总兵周金汤复取遂溪。

　　秋七月，明李定国复取化州、吴川、信宜、石城。

　　以施尚义守化州。逾月，化州、石城复陷。

　　明李定国复取贺县、乐平。

　　明李定国攻桂林，不克。

　　初，我广西守将线国安、马雄乘定国与湖南大兵相持，尽复平乐、桂林；败胡一青、王应龙、陈经猷之众于象州、宾州，广西复为我大清所有。定国之再攻桂林也，围七昼夜；闻我师自武冈州至，遂解围去。

　　明赵文贵执道臣孙允干以叛，降于我大清。

　　孙可望遣兵袭明李定国，不克。

　　可望闻定国败驻柳州，命冯双礼袭之。定国烧粮走，双礼谓其怯也，追之；遇伏被擒，定国礼而释之。由是，双礼倾心于定国焉。

　　九月，我大清兵克潮州，郝尚久伏诛；明朱成功遣兵救之不及。

　　尚久惑信巫术，巫者每降神语：『自当佑庇』。会大雨暴涨，尚久虞王师灌城，巫降神言：『当用铁锁数百觔，锁蛟龙则安』。诸巫让之曰：『何事不可言，而为此险语』！铁索成，尚久鸣金鼓与诸巫送前巫者沉之江，顷之竟不死。尚久惑之愈深，遂疏提防。领旗王安邦忖其必败，遣人约降；于是月十一日夜二鼓，我师从西南角云梯登城。城中大乱，尚久急抽兵入金城山寨；而大队突至，门弗及闭，遂与子尧投井死。初，尚久求救于朱成功；成功恶其前拒会师援李成栋之请也，不欲援之。周全斌曰：『倡义原当纳降；尚久悔罪来归，拒之则失天下勤王之心』。令陈六御统兵自揭阳港入，甫至南澳而潮已破；引还。

　　冬十月，我大清兵复取明吴川。

　　陈彝典、陈其策俱被杀。

　　十二月〔癸亥〕朔，明鲁定西侯张名振与我大清兵战于崇明之平阳沙。

　　是日寅刻，我崇明驻防兵万余、马三百匹，乘冻涉江入平阳沙；名振鼓众迎之。浴日将军王善良挺矛当先，姚志倬、任麟、王有才以三百人冲其左，张煌言、王浚以三百人突其右；崇明兵大败，无一返者。

　　我大清兵复取柳州，明巡抚朱俊臣死之。

　　明桂王亲行考选。

　　马吉翔奉命祭陵，闻有密敕至李定国营，遣人侦之；主事刘议新意其必预谋也，告以两使赍赴状。吉翔大惧，属其弟雄飞出家赀赂提塘王爱秀求援。时吉翔党与布列，王孤立自危，乃以台省员缺饬部考选。于月之二十四日，临轩亲试，授蒋干昌、李元开简讨，张镌给事中，李颀、胡士瑞御史，杨锺、徐极等亦以资深加秩，群小益惧。蒲缨曰：『周官之行，皆此辈密谋；马公以报秦王，则此辈死无日矣』！吉翔、爱秀先后白可望。可望疑吉翔亦与谋，遣郑国往南宁侦之。吉翔证青阳、周官事甚亟，于是徐极、杨锺、赵赓禹、蔡演、张镌、李颀、胡士瑞交章劾吉翔欺君卖国，天寿表里为奸。王敕廷臣议罪；天寿惧，与雄飞连骑逃至贵阳，而十八人之狱成矣。

　　甲午、我大清顺治十一年（一六五四）春正月（明永历八年）壬辰朔，明桂王在安龙府；改云南府为云兴府、辰州为沅兴府、沅州为黔兴府。

　　明以刘文秀为大招讨，都督诸军东伐。

　　时有言招李定国者，南宁镇朱养恩言之尤切；可望终忌之，乃谋起刘文秀。文秀见可望，言己下劣，恐不胜；可望强起之，疏请为大招讨。可望寻单骑按沅、靖诸营，观险隘，劳军吏；十日而毕。

　　明鲁定西侯张名振复以朱成功之师入长江，望祭孝陵。

　　名振以上游有蜡书为内应，率海船数百溯流而上，再入京口；掠仪真，至观音门。十三日，泊金山，偕诚意伯刘孔昭登山，从者五百人。寺僧持簿募化，名振笑曰：『大兵到此，秋毫不扰，尚募化乎』！助米、盐各十石。次日，纱帽青袍角带，向东南遥祭孝陵；设醮三日，挥泪题诗（考曰：诗云：『十年横澥一孤臣，佳气钟山望里真。鹑首义旗方出楚，燕云羽檄已通闽；王师桴鼓心肝噎，父老壶浆涕泪亲。南望孝陵兵缟素，会看大纛禡龙津』！前云：『予以接济秦藩，师泊金山，遥拜孝陵有感』；后云：『甲午年孟春月，定西侯张名振同诚意伯题』。时刘孔昭同来也）。越二日，掠辎重东下。四月，复以海艘上镇江，焚小闸；至仪真，索盐商助饷金不得，焚六百艘而去。寻以沙船六十入山东登、莱诸处，直抵高丽，乃还。

　　明朱成功遣兵攻崇明，败绩；仁武伯平原将军姚志倬、定南伯徐仁爵死之。

</div>
    <div class="pagination">
<a href="小腆纪年_page62.html">上一页</a><span>...</span><a href="小腆纪年_page58.html">58</a><a href="小腆纪年_page59.html">59</a><a href="小腆纪年_page60.html">60</a><a href="小腆纪年_page61.html">61</a><a href="小腆纪年_page62.html">62</a><span class="current-page">63</span><a href="小腆纪年_page64.html">64</a><a href="小腆纪年_page65.html">65</a><a href="小腆纪年_page66.html">66</a><a href="小腆纪年_page67.html">67</a><a href="小腆纪年_page68.html">68</a><span>...</span><a href="小腆纪年_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
