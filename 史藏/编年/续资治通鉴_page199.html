<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 199 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 199 页/共 372 页</h1>
    <div class="content">　　初，东昏王之世，皇太后岁遗裴磨申后礼物臣万，及代立，遂削此礼。诚之比入境，预为逊词谕之，金人竟不敢言。及还，帝嘉之。
　　九月，丙戌，诏：“金国人使，自今于淮阴县取接，令本路转运判官沈调如法修盖馆舍。”以金人言，人使合于近便处山东邳州路取接往来故也。
　　自建炎初，剧盗范汝为窃发于建之瓯宁县，朝廷命大军讨平之。然其民悍而习为暴，小遇岁饥，即群起剽掠。去岁因旱凶，民杜八子者，乘时啸聚，遂破建阳。是夏，民张大一、李大二，复于回源洞中作乱，安抚使仍岁调兵击之。
　　庚午，参知政事余尧弼，签书枢密院事巫亻及，请自今参退，依典故权赴太师秦桧府第聚议，从之。时桧以疾在告故也。
　　甲午，金立惠妃图克坦氏为皇后。金主喜饰诈，初为宰相，妾媵不过数人，及篡位，图克坦氏以岐国妃进位皇后，妾大氏、萧氏、耶律氏以次进封。其后逞欲无厌，淫肆蛊惑，不能自制矣。
　　十月，癸卯，金太师、领三省事勖致仕。勖见宗本以无罪见诛，髭须顿白，因上表请老。金主初不许，赐以玉带，优诏谕之，有大事，令宰相就第商议，入朝不拜。勖遂称病笃，表情益切，金主不怿，从之。后与宗室俱迁中都。
　　辛未，金杀太皇太妃萧氏，太祖妃也。
　　金主之母大氏既尊为太后，每有宴集，太妃坐上坐，大氏执妇礼，金主积不能平，乃诬太妃以隐恶，杀之，并及其所生子任王。
　　金主欲杀辽王舍音子孙及平章政事宗义等，元帅令史约索希金主旨，诬左副元帅杲父子谋反。约索先学杲手署及印文，诈为契丹小字家书，与其子宗安；从左都监浑都上变，封题作已经开拆者，书纸隐隐有白字，作曾经水浸致字画分明者，称御史大夫宗安于宫门外遗下，约索拾得之，其书多怨望谋逆语。有司鞫问，宗安不服，曰：“使真有此书，我剖肌血藏之犹恐泄漏，安得于朝门下遗之！”掠笞楚毒，宗安神色不变。宗义不胜搒掠，自诬服。宗安曰：“今虽无以自明，九泉之下，当有冤对。吾终不能引屈。”竟不服而死。金主使人杀杲于汴，宗义等论死，皆灭其族。以魏王之孙呼尔察好修饰，亦族之。杲既死，金之宿将尽矣。
　　十一月，癸未，国子监李琳言本监经史未备，请下诸州有本处起发，从之。
　　金尚书左丞相刘筈罢，以会宁牧图克坦恭为平章政事。尚书左丞刘麟、右丞完颜思恭罢，以参知政事张浩为尚书右丞。乙酉，以行台尚书左丞张通古为尚书左丞。
　　戊子，金主戒约官吏。
　　己丑，金主命庶官许置次室二人，百姓亦许置妾。
　　十二月，癸卯朔，金诏去群臣所上尊号。
　　丙午，金初定袭封衍圣公俸格。命外官去所属百里外者，不许参谒；百里内者，往还不得过三日。
　　癸丑，金立太祖射碑于吉迪勒部，金主及皇后致奠于碑下。
　　乙卯，金有司奏庆云见，金主曰：“自今瑞应毋得上闻。”
　　己未，金罢行台尚书省事，改都元帅府为枢密院。以左副元帅大托卜嘉为尚书右丞相兼中书令，参知行台省事张中孚为参知政事，都元帅兗为枢密使、太尉、领三省如故，元帅左监军昂为枢密副使，刑部尚书赵资福为御史大夫。
　　己巳，金贺正旦使正奉大夫、秘书监兼左谏议大夫萧颐等，入见于紫宸殿。
　　　　 ○高宗受命中兴全功至德圣神武文昭仁宪孝皇帝绍兴二十一年（金天德三年）
　　春，正月，乙亥，金参知政事萧玉丁忧，起复如故。
　　丁亥，金初造灯山于宫中。
　　甲午，左宣义郎曹筠知衢州。
　　筠自御史斥去，会衢州阙守，帝谕秦桧曰：“台谏无大过恶，当优假之以来言者。”
　　金初置国子监。
　　金主谓御史大夫赵资福曰：“汝等多徇私情，未闻有所弹劾，朕甚不取。自今举劾无惮权贵。”
　　乙未，帝曰：“布衣步孝友上书，言丹阳练湖堙塞，艰于漕运，可谕漕臣修治。”
　　金主出猎，宰相以下辞于近郊，金主驻马戒之曰：“朕不惜高爵厚禄以任汝等，比闻事多留滞，岂汝等苟图自安，不以民事为念耶！自今朕将察其勤惰以为赏罚，其各勉之。”
　　丁酉，白虹贯日。
　　丁未，直秘阁、知静江府方滋，升直敷文阁、知广州；左朝散郎、广南西路转运判官陈璹知静江府。
　　初，朝廷命广西帅臣即横山寨市马于大理诸蛮，岁捐黄金五十镒，白金三百斤，绵絁四千，廉州盐二百万斤，而得马千有五百匹。良马高五尺，率直中金五镒，它以是为差。每五十匹为纲，选使臣部送至行在及建康、镇江府、太平、池州诸军。先是廉州之盐，分令钦、横、宾、贵、浔、梧、藤、象、柳、容等州转至横山仓，然诸州科民则苦富民，差吏则杂私贩，往往陷没留滞；至璹，始令官支脚钱，选使臣运盐，若及十万斤，即与部良马一纲至行在。
　　丁巳，金主还京。
　　己未，诏诸州各置惠民局。
　　初，军器监丞齐旦，请令州县合药散民，上恐不能遍及，故命户部举旧法行之，仍命毋多取利。
　　大理少卿李如冈权尚书吏部侍郎。
　　壬戌，诏端明殿学士、签书枢密院事巫亻及充大金祈请使，保信军节度使、领閤门事郑藻副之，请归宗族等。
　　是月，集英殿修撰、提举江州太平兴国宫魏矼卒于衢州。
　　自秦桧用事，士大夫少失其意，祸辄不测。当始议和时，矼与桧异论。桧尝欲除近郡，矼逊辞不就，奉祠十馀年，寓居常山僧舍，一室萧然，卒免于祸焉。
　　初，赵鼎既谪居，尝谓其客左奉议郎方畴曰：“自鼎在相，除正府外，所引从官如常同、胡寅、张致远、张九成、潘良贵、吕本中、魏矼，皆有士望，异日决可保其无它。”畴曰：“愿公徐观之。”其后诸人各久流落，虽死不变，畴乃信服。
　　三月，丁亥，帝曰：“州县多催理积欠，民间重困，朕顷在京东亲睹其害，可令户部照年分蠲放。”既而户部请自绍兴十一年至十七年，诸色拖欠钱物，除形势及公吏、卿司与上上有力之家未纳数外，并与放免，从之。
　　壬辰，金广燕京城，建宫室。
　　夏，四月，甲辰，起居舍人、权直学士院王严权尚书礼部侍郎，以使还迁也。
　　丙午，金主诏迁都燕京。
　　辛酉，金有司图上燕城宫室制度，营建阴阳，五姓所宜。金主曰：“国家吉凶，在德不在地。使桀、纣居之，虽卜善地何益！使尧、舜居之，何用卜为！”金主与侍臣燕语，辄引古贤君以自况云。
　　丙寅，金罢岁贡鹰隼。
　　闰月，辛未朔，金命尚书右丞张浩、右丞蔡松年调诸路夫匠筑燕京宫室。
　　丙子，金主命大臣常膳唯进鱼肉，旧贡鹅鸭等悉罢之。金主欲示人以俭，故有是命。然游猎顿次，不时需索，一鹅一鹑，民间或用数万售之，有以一牛易一鹑者。
　　帝亲试南省举人，擢赵逵等四百四人及第、出身，特奏名进士昌永等五百三十一人，武举进士汤鸴等六人，授官有差。帝亲书《大学篇》赐新及第进士。
　　金主既杀诸宗室，释其妇女，皆欲纳之宫史，使图克坦贞讽萧裕曰：“朕嗣续未广，此党人妇女，有朕中外亲，纳之宫中，何如？”裕曰：“近杀宗室，中外异议纷纭，奈何复为此耶？”金主曰：“吾固知裕不肯从。”乃使贞自以己意讽裕，必欲裕等请其事。贞谓裕曰：“上意已有所属，公固止之，将成疾矣。”裕曰：“必不肯已，唯上择焉。”贞曰：“必欲公等白之。”裕不得已乃具奏。五月，纳宗本、宗固之子妇、秉德之弟妻，俱入宫中。
　　戊午，金主使翰林学士、崇政大夫、知制诰兼太子少詹事刘长言，昭毅大将军、殿前右卫充龙翔军都指挥使耶律夔，来贺天申节。
　　检校少师、奉国军节度使、御前诸军都统制、知兴州吴璘，检校少保、武当军节度使、御前诸军都统制、知兴元府杨政，定江军节度使、殿前都虞候、鄂州驻答刂御前诸军都统制、提领营田田师中，并为太尉。璘等建节皆十年，以其守边安静，故有是命。
　　乙丑，秦桧请令国子监复刻《五经》、《三史》，帝曰：“其它阙书，亦令次第雕板，虽重有所费，亦不惜也。”
　　六月，辛巳，诏：“大理寺、三衙及州县，岁支官钱合药以疗病囚。”
　　秋，七月，丁未，奏桧请勿税商贩柴米，帝曰：“甚善。临安自减定物价之后，盗贼消矣。”
　　己未，安德军节度使、开府仪同三司、权主奉濮安懿王祠事士棣薨，追封通化郡王，谥孝敏。
　　庚申，修天章阁神御殿成。
　　八月，壬申，扬武翊运功臣、太傅、镇南武安宁国军节度使、充醴泉观使、咸安郡王韩世忠为太师，致仕。是日，世忠薨于赐第，年六十三。
　　始，世忠得疾，帝饬太医驰视，问访之使，相属于道。将吏问疾卧内，世忠曰：“吾以布衣百战致位公王，赖天之灵，得全首领，卧家而没，诸君尚哀其死邪！”
　　世忠少时，慓悍绝人，不用鞭辔，能骑生马驹。其制兵器，凡今跳涧以习骑，洞贯以习射，狻猊之鍪，连锁之甲，斧之有掠陈，弓之有克敌，皆世忠遗法。尝中毒矢洞骨，则以强弩拔之，十指仅全，四不能动，身被金疮如刻画。晚奉朝请，绝口不言功名。自罢政居都城，高卧十年，若未尝有权位者。而偏裨部曲，往往致身通显，节钺相望，岁时造门，类皆谢遣。独好浮图法，自号清凉居士。于时举朝惮秦桧权力，皆附丽为自全计，世忠于班列一揖之外，不复与亲。逮薨，有诏选日临奠，桧遣中书吏韩咸以危语胁其家，辞而止。追封通义郡王。其子直敷文阁彦直、直秘阁彦朴、彦质、彦古，皆进职二等，又命睿思殿祗候徐伸护葬事。
　　乙亥，宝文阁学士、提举江州太平兴国宫梁扬祖卒，赠特进、龙图阁学士，赐其家银帛三百匹两。
　　甲申，中书门下省校正诸房公事陈夔、武功大夫、惠州刺史、权知閤门事苏华，充贺金国正旦使副；枢密院检详诸房文字陈相、武节大夫、吉州刺史、权知閤门事孟思恭，充贺生辰使副。
　　辛卯，诏昭信军节度使、知大宗正事士权主奉濮安懿王祠事。
　　时有言赡学公田多为权势之家所占，九月，戊戌朔，帝谓宰执曰：“缘不度僧，常住多绝产，令户部拨以赡学。”
　　庚戌，金赐燕京役夫帛一匹。
　　丁巳，增筑景灵宫，用韩世忠赐第为之。前殿五楹，中殿七楹，后殿十有七楹，斋殿、进食殿皆备焉，期年而毕。
　　庚申，右正言章厦试右谏议大夫。
　　是月，签书枢密院事巫亻及自金使还。
　　甲戌，帝幸太傅、醴泉观使、清河郡王张俊第。壬午，制拜俊太师，以其侄龙神卫四厢都指挥使、清海军承宣使、添差两浙西路马步军副都总管子盖为德安军节度使，馀子弟迁官进职者十有三人。干办府武功大夫尚准，制转行右武大夫，管辖亲兵濠州团练使顾晖，除防御使，皆异数也。
　　是月，加封吴将甘宁为昭毅武惠遗爱灵显王。
　　十一月，庚戌，参知政事余尧弼罢。右谏议大夫章厦，殿中侍御史林大鼐，共劾尧弼倾邪贪鄙，交通三衙，结诸州将，朝廷有大议论则闵默无言，请贬之以清政府。诏尧弼充资政殿学士、提举江州太平兴国宫；寻落职。
　　斩有廕人惠俊，以指斥乘舆，法寺鞫实故也。
　　十二月，己丑，亲卫大夫、利州观察使马广卒。
　　癸巳，金主使骠骑上将军、殿前右副都点检鲁定方，大中大夫、右谏议大夫、秘书少监萧永禖，来贺来年正旦。
　　　　 ○高宗受命中兴全功至德圣神武文昭仁宪孝皇帝绍兴二十二年（金天德四年）
　　春正月，丁酉朔，金群臣请立皇太子，从之。戊戌，初定东宫官属。立捕盗赏格。
　　丁未，少师、昭庆军节度使、万寿观使、平乐郡王韦渊为太保。
　　癸卯，太白经天。
　　癸亥，金主朝谒世祖、太祖、太宗、德宗陵；甲子，还宫。
　　二月，丁卯，金立皇子光英为皇太子；庚午，诏中外。
　　甲戌，金主如燕京。
　　昭义军节度使萧仲宣家奴告其主怨谤，金主曰：“仲宣之侄拱，近以谤诛，故妄诉。”命杀告者。
　　庚辰，军器监丞黄然论：“沿江一带税务，比来非理邀取，商旅患之，于是号蕲之蕲阳、江之湖口、池之雁汊为大小法场，咸谓利归公家无几而为吏窃取大半。宜令所隶州县选官检察收放，漕臣考察。”从之。
　　壬午，诏建祚德庙于临安府，用殿中侍御史林大鼐请也。
　　先是毁其庙以为大理寺，而大鼐言：“三人者有大功德于圣朝，今神灵不妥，土庶悲嗟，宜进爵加奖。”寻进封程婴为强济公，公孙杵臼为英略公，韩厥为启佑公，升为中祀。
　　戊子，金主次泰州。
　　三月，庚戌，徽猷阁直学士致仕向子諲卒于临江军。
　　子諲既告老，归玉笥之旧隐，号曰芗林，凡十五年而卒。
　　丁巳，诏新除司农寺丞钟世明往福建路措置寺观常住绝产。
　　时鬻度僧道牒已久停，其徒浸少，而福建官自运盐直颇贵，于是民多私贩。议者以为客贩可行，遂命世明往本路措置。凡僧道之见存者，计口给食，馀则为宽剩之数，籍归于官。其后世明言，自租赋及常住岁用外，岁得羡钱二十四万缗，诏付左藏库。
　　戊午，资政殿学士、提举江州太平兴国宫何铸薨，后谥忠敏。
　　己未，秘书省校书郎董德元论：“高禖名为大祀，而禖神乃位于坛下，酌用一献，恐非所宜，请与青帝分为二坛。”诏礼部看详。
　　癸酉，右谏议大夫章厦试御史中丞，殿中侍御史林大鼐试右谏议大夫。
　　夏，四月，丙寅朔，金有司请今岁河南、北选人并赴中京铨注，从之。
　　丙子，端明殿学士、签书枢密院事巫亻及罢。
　　亻及与秦桧居同乡，一日，桧在都堂，偶问亻及云：“里中有何新事？”亻及不敢对，徐云：“近有一术士自乡里来，颇能论命。”其意恐辄及时事，或触桧怒，故泛举不切之事以塞责。桧遽变色谓亻及曰：“是人言公何日拜相？”亻及惶恐而罢。章厦闻之，即劾亻及阴怀异意以摇国是，林大鼐亦奏亻及黩货营私，于是并迁二人，而汲以本职提举江州太平兴国宫；章再上，遂落职。
　　辛巳，章厦拜端明殿学士、签书枢密院事。
　　丙戌，孟飨景灵宫，令宰执分诣。时新宫未成，祖宗神御皆寓于西斋殿故也。
　　壬辰，秦桧奏利州观察使王俊，往在岳飞军中弹压有劳，以为浙东马步军副都总管。
　　庚戌，封婕妤刘氏为婉容，新兴郡失人吴氏，宜春郡夫人刘氏，并为才人。宫中号婉容为大刘娘子，才人为小刘娘子。
　　癸丑，金主使宣奉大夫、刑部尚书、行大理卿田秀颖，安远大将军、充客省使兼四方馆副使大允，来贺天申节。
</div>
    <div class="pagination">
<a href="续资治通鉴_page198.html">上一页</a><span>...</span><a href="续资治通鉴_page194.html">194</a><a href="续资治通鉴_page195.html">195</a><a href="续资治通鉴_page196.html">196</a><a href="续资治通鉴_page197.html">197</a><a href="续资治通鉴_page198.html">198</a><span class="current-page">199</span><a href="续资治通鉴_page200.html">200</a><a href="续资治通鉴_page201.html">201</a><a href="续资治通鉴_page202.html">202</a><a href="续资治通鉴_page203.html">203</a><a href="续资治通鉴_page204.html">204</a><span>...</span><a href="续资治通鉴_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
