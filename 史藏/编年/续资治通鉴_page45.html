<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 45 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 45 页/共 372 页</h1>
    <div class="content">　　秋，七月，戊午，枢密副使王嗣宗罢为大同节度使。先是嗣宗与寇准不协，累表求罢。准既去位，嗣宗复固请补外，因授以旄钺，寻命知许州。
　　庚午，徙知升州、工部侍郎薛映知扬州；以给事中马亮为工部侍郎，知升州；以吏部员外郎李迪为右谏议大夫，知永兴军。帝谓辅臣曰：“大籓长吏，尤难其人。要在洞达物情，遵守条诏，爱民抑暴而已。其或廉而肆虐，或察而滋章，或急掊敛以为公，或旷职务以为怒，如此则何由致治！”
　　乙亥，以郭崇仁为宫苑使、昭州团练使。崇仁，守文子，章穆皇后弟也，虽外戚，朝廷未尝过推恩泽，自是凡十年不迁。
　　八月，癸未，陈州言知州、枢密直学士、礼部尚书张讠永卒。赠左仆射，谥忠定。讠永尚气节，重然诺，勇于为义。为令守多异政，威惠及民，民皆不敢为恶，而亦不苦其严。成都人立庙祀之。帝尝称讠永才任将帅，以疾不尽其用。讠永临终奏疏言：“不当造宫观，竭天下之才，伤生民之命。此皆贼臣丁谓诳惑陛下，乞斩谓头置国门以谢天下，然后斩咏头置于氏之门以谢谓。”帝亦不以为忤。讠永尝言：“事君者廉不言贫，勤不言苦，忠不言己效，公不言己能，可以事君矣。”又尝语人曰：“吾榜中得人最多：谨重有雅望，无如李文靖；深沉有德，镇服天下，无如王公；面折廷争，素有风采，无如寇公；至于当方面，则讠永不敢辞。”
　　乙未，以三司使林特为户部侍郎、同玉清昭应宫副使，太常少卿马元方为右谏议大夫，权三司使事。帝以特久任三司，高年勤瘁，特置此职，班在翰林学士之上，优其月给以宠之。帝数访以朝廷大事，特因有所中伤，人以此惮焉。
　　九月，己酉，注辇国遣使来贡。注辇前古不通中国，其使者舟行涉千一百五十日乃达广州，约其道路，盖四十一万一千四百里。帝待其使者加厚。
　　庚戌，以工部郎中、知邓州陈尧咨守本官，知制诰。尧咨性刚戾，数被挫辱，忽忽无聊。帝闻之，以问其兄尧叟，尧叟曰：“尧咨不知上恩保佑，自谓遭谗以至此。望取元犯事尤重者切责之，使知悔惧。”遂诏尧咨曰：“卿知永兴日，所为乖当，非独用刑惨酷也。如擅置武库，建视草堂，开三门，筑甬道，出入列禁兵自卫，此岂人臣所宜？众论甚喧，不但乐黄目奏也。朕念尧叟朝夕近侍，未欲穷究，姑示薄责，旋加甄叙。卿不内省，但曰为人所倾。自今宜体国恩，改过迁善；不然，当以前后事状尽付有司。”尧咨乃惶恐称谢。
　　嘉勒斯赉始立文法，聚众数十万，表请伐夏州以自效。帝以戎人多诈，或生它变，命周文质监泾原军、曹玮知秦州以备之。
　　甲寅，辽师攻高丽之通州，高丽将郑神勇引兵绕辽师阵后，击杀七百馀人，神勇战死。辽师进攻宁州，不克而退。高丽将高积馀追之，败死；辽师遂取定远、兴化二镇，城之。
　　丁卯，辽主与伊勒希巴兵部尚书萧荣宁定为交契，以重君臣之好。丙子，以旗鼓苏拉详衮题哩古为六部奚王。
　　冬，十月，丙戌，以右谏议大夫慎从吉为给事中，权知开封府。帝召戒从吉曰：“京府浩穰，凡事太速则误，缓则滞，惟须酌中。有请属，一切拒之。”又曰：“府吏多与豪右协谋造弊，所宜深察。”及从吉领府事，谤者甚多，帝以问辅臣，丁谓曰：“从吉好言人过，故积众怨。”帝曰：“当官宜守常道，或强为善以取名，则毁讟必随至矣。”
　　辛卯，以翰林学士晁迥权吏部流内铨，知制诰盛度知通进、银台司兼门下封驳事。迥以父名佺为辞，遂命与度两换其任。度，杭州人也。
　　时翰林学士王曾亦领银台司，宰相议令迥代曾。帝曰：“联闻外议，谓曾尝封驳诏敕，自是中书衔之，多沮曾所奏。今若罢去，是符外议。”旦曰：“臣等本无忌曾之意，今兹宣谕，为宰相避谤，请迥与度相易，曾如旧。”帝可之。旦因言：“降敕或差误有害，勘会失实，臣等省视不至，颁下四方，诚为不当。封驳司官苟能详览改正，乃助臣等不逮，必无责之之理。”帝然之。
　　乙巳，王饮若上《圣祖事迹》十二卷，帝制序，赐名《先天记》。饮若又续成三十二卷，上之。
　　辽主自八月射鹿至于九月，复自癸丑至于辛酉连猎于诸山。辽主善射多力，尝遇二虎方逸，策马驰之，发矢连殪二虎。又尝一矢贯三鹿，时南京方试举人，以《一箭贯三鹿》为赋题。驸马刘三嘏献《射二虎颂》，辽主嘉其赡丽。三嘏，慎行子也。
　　十一月，庚申，辽主命汰东京僧，又命上京、中京及诸宫选精兵五万五千人以备东征。
　　工部侍郎种放卒。帝亲制文，遣内侍致祭，护丧归葬终南，赠工部尚书。先是有讥放循默者，帝闻之，谓辅臣曰：“放为朕言事甚众，但外延不知耳。”因出所上时议十三篇。放将卒，忽取前后章疏稿悉焚之，服道士衣，召诸生会饮于次，酒数行而卒。
　　癸酉，高丽与东女真来贡。
　　十二月，戊寅，皇子行加冠礼。
　　辛卯，以皇子庆国公受益为忠正军节度使兼侍中，封寿春郡王。
　　甲辰，命枢密使、同平章事王钦若都大提举抄写校勘馆阁书籍，翰林学士陈彭年副焉，铸印给之。初，荣王宫火，燔崇文院、祕阁、所存无几；既别建外院，重写书籍，故有是命。
　　是月，辽主自海徼如显州。
　　　　 ○真宗膺符稽古神功让德文明武定章圣元孝皇帝大中祥符九年（辽开泰五年。丙辰，一零一六年）
　　春，正月，丁未，辽主北还。
　　庚戌，辽耶律世良、萧库哩与高丽战于郭州西，破之，斩首万馀级，尽获其辎重。乙卯，师次南海军，世良卒于军。
　　丙辰，置会灵观使，以参知政事丁谓为之。
　　以马军副都指挥使张旻为宣徽南院使兼枢密副使。先是旻被旨选兵，下令太峻，兵惧，谋欲为变。有密以闻者，帝召二府议之，王旦曰：“若罪旻，则自今帅臣何以御众？急捕谋者，则震惊都邑，此尤不可。”帝曰：“然则奈何？”旦曰：“陛下数欲任旻以枢密，臣未敢奉诏；今若擢用，使解兵柄，反侧者自安矣。”帝从其言，军果亡它。
　　辛酉，同玉清昭应宫副使林特上《会计录》，诏府祕阁。
　　癸亥，发内藏钱五十万贯给三司。
　　兴州团练使德文，少好学，凡经史百家，手自抄撮，工为辞章。帝以其刻励如诸生，尝因进见，戏呼之曰“五秀才”。德文数言愿得名士为师友，己巳，特命翰林学士杨亿与之游。
　　壬申，以张士逊为户部郎中，崔遵度为户部员外郎，并充寿春郡王友。
　　时王将受经，命中书择方正有学术者为府官。以士逊平雅和谨，澹于荣利，遵度同修起居注逾十年，每立墀上，常退匿楹间，虑帝见之，搢绅推其长者，因召两人并命焉。
　　初，宰相将用士逊等为翊善、记室，帝曰：“翊善、记室，府属也，王皆受拜。”故以王友命之，令王每见答拜。士逊尝谒王旦，称王学书有法，旦曰：“王不应举、选学士，不在学书。”士逊愧谢。
　　癸酉，辽主驻雪林。
　　二月，准布部长朝于辽。
　　辛巳，辽主如萨堤泺。
　　丁亥，监修国史王旦等上《两朝国史》一百二十卷，优诏答之。
　　庚寅，辽以前东京统军使耶律罕谟为右伊勒希巴。
　　壬辰，命修景灵宫副使林特诣兗州景灵宫太极观设醮，以营建毕故也。宫观总一千三百二十二区。
　　甲午，诏筑堂于元符观南，为皇子就学之所，赐名曰资善。帝作记，刻石堂中。命入内押班周怀政为都监，入内供奉官场怀玉为寿春郡王伴读，仍面戒不得于堂中戏笑及陈玩弄之具。
　　丙申，以后宫崇阳县君李氏为才人。
　　戊戌，辽皇子宗真生，宫人萧纳木锦所生也。纳木锦少而黝面，很视，其母尝梦金柱擎天，诸子欲上而不能，纳木锦从后至，与仆从皆升，母心异之。久之，得入宫，侍承天太后。尝拂太后榻，获金鸡，吞之，肤色光泽异常，太后惊异，曰：“是必生贵子。”命侍辽主。至是举子，辽主之长子也。皇后无子，取为己子。纳木锦渐进为元妃。皇后爱养宗真如己出，元妃顾妒皇后之宠，心常怏怏。
　　三月，辛酉，辽以诸道狱空，守臣并进阶赐物。
　　癸亥，宗正卿赵安仁言：“唐朝玉牒首载混元皇帝，今请以御制《圣祖降监记》冠列圣玉牒，及别修皇朝新谱，仍别制美名。又请以知制诰刘筠、夏辣并为宗正寺修玉牒官。”从之，名新谱曰《仙源积庆图》。
　　庚午，亳州言明道宫成，总四百八十区。诏遣内侍设醮。
　　夏，四月，辽赈招州民。
　　王继忠既见执于辽，荐擢汉人行宫都部署，封琅邪郡王。时伊勒希巴萧哈绰，方以明习典故，善占对，被宠于辽主。继忠侍辽主宴，辽主语及哈绰，欲用为枢密使，继忠曰：“哈绰虽有刀笔才，暗于大体；萧迪里才行兼备，可任也。”辽主以为党于迪里，弗听。戊寅，以哈绰为北院枢密使。
　　庚辰，司天监言周伯星再见。
　　丁亥，陕西转运副使张象中言：“安邑、解县两池，除见贮盐三亿八千八百八十二万馀斤外，恐尚有遗利，望行条约。”帝曰：“厚地阜财，此亦至矣。若过求增羡，必有时而阙。不可许也。”
　　丙申，赐天下酺。
　　辛丑，令入内内侍省定群官与诸宫院婚嫁财物之数。先是连姻戚里者，冗费过甚，每纳采成礼之日，多领傔从，其家供给饮食，动逾千万，或有破产者。帝曰：“国家宗支渐广，此不可不限其制度。”于是多所差减，且赐金帛给其费焉。
　　五月，甲辰朔，诏以来年正月一日诣玉清昭实宫，上宝册。又以十一月有事于南郊，行恭谢之礼。诸军赏赐，并以内藏物充。三司勿催促诸路钱帛，诸州军监无得以修贡、助祭为名，辄有率敛。
　　乙巳，邠宁环庆部署王守斌言夏州蕃骑千五百来寇庆州，内属蕃部击走之。
　　丁未，殿中侍御史张廓言：“群官有丁父母忧者，多免持服，非古道也。伏望自今并依礼令解官行服。”诏从之，其官秩当起复及武臣内职，悉如旧制。
　　丙辰，以景灵宫、会灵观及兗州景灵宫、太极观成，释死罪囚流以下。
　　丁巳，以向敏中为宫观庆成使。
　　己未，河北转运使李士衡献助南郊绢布六十万匹，钱二十万贯，且言：“六十万皆合上供者，馀二十万即本路羡馀，请遣使臣起发。”先是每有大礼，士衡必以所部供军物为贡，言者以为不实，故是奏条析之。有诏嘉奖，因谓辅臣曰：“士衡应卒有材，然事多忽略，故人往往以虚诞目之。然朝廷所须，随大小即办，亦其所长也。”
　　乙丑，以王旦为恭上宝册南郊恭谢大礼使。
　　庚午，太白昼见。
　　辛未，司天奏：“岁星太阴失度，太白高，主兵在秦外。”帝谓辅臣曰：“秦地控接三蜀，疆境甚远，军中不逞辈虑忽聚盗，宜谨备之。嘉勒斯赉与秦、渭熟户结为衅隙，曹玮请益屯兵，可如所请。川、陕长吏、监押、巡检有旷弛者，代之。”
　　六月，辛巳，比部员外郎、知齐州范航坐受财枉法，免死，仗脊黥面，配沙门岛。其子昭时任江南不路提点刑狱，及受代还，至南京，上言愿为边卒，赎父移善地。宰臣言父子罪虽不相及，然亦当降其职任，遂令厘务；从之。
　　癸巳，京畿蝗，命辅臣诣玉清昭应宫、景灵宫、会灵观建道场以祷之。
　　丙申，以虞部员外郎张怀宝、秘书丞韩庶、户部判官梁固分判三司盐铁、度支、户部句院。先是起居郎乐黄目判三司句院，三司使马元方言其不称职，罢之。帝谓王旦等曰：“人言三司官不欲数易，盖使人幸其更移，不能尽究曹事之弊耳。又，句院乃关防之局，官卑权轻，难举其职。”旦曰：“三部句院为一司，实为繁剧，纵使重官为之，徒益事势，于句稽则愈疏矣。若复分三部设官，选才力俊敏者主之，庶乎分减簿领，稍得精意。”故命怀宝等分领焉。
　　辽以政事舍人吴克昌按察霸州刑狱。
续资治通鉴--●卷第三十三
●卷第三十三
　　　　【宋纪三十三】　起柔兆执徐七月，尽强圉大荒落十二月，凡一年有奇。
　　　　 ○真宗膺符稽古神功让德文明武定章圣元孝皇帝大中祥符九年（辽开泰五年）
　　秋，七月，甲辰，辽主猎于赤山，以敦睦宫太保陈昭衮兼掌围场事。辽主射虎，以马驰太骤，矢不及发，虎怒奋，势将犯跸；左右辟易，昭衮舍马，捉虎两耳骑之，马骇且逸。辽主命卫士追杀，昭衮大呼止之。虎虽轶山，昭衮终不堕地，伺便拔佩刀杀之，辇至辽主前。慰劳良久，即日设燕，悉以席上金银器赐之，加节钺，迁围场都太师，赐国姓，命张俭、吕德懋赋以美之。
　　辛亥，飞蝗过京城，帝诣玉清昭应宫、开宝寺、灵感塔焚香祈祷，禁宫城音乐五日。先是帝出死蝗以示大臣曰：“朕遣人遍于郊野视蝗，多自死者。”翼日，执政有袖死蝗以讲者曰：“蝗实死矣，请示于朝。”率百官贺。王旦曰：“蝗出为灾，灾弭，幸也，又何贺焉？”众力请，旦固称不可，乃止。于是二府方奏事，飞蝗蔽天，有堕于殿廷间者。帝顾谓旦曰：“使百官方贺而蝗若此，岂不为天下笑邪！”
　　甲寅，诏：“前降德音赐酺，宜俟来春。”
　　乙卯，分命内臣与转运使、诸州通判、职官案视蝗伤苗稼，仍许即时改种，悉除其租。申禁宫城音乐十日。
　　癸亥，上封者言蝗旱由大臣子弟恣横所致。诏曰：“近以蝗蝝伤于苗稼，考前书之所记，由部吏之侵渔。属者郡县之官，冒法不检，子弟之辈，怙势肆求，民实怨嗟，气用堙郁，俛从轻典，恐长弊风。自今士大夫各务敦修，更思教勖，姑念保家之美，勿贻败类之羞，苟掇显尤，难从末减。仍令所在官司谨察视之！”
　　甲子，诏：“禁京城音乐尽此月。”
　　丙寅，诏：“自今群官职田并须遵守元制，无得侵扰客户，遇灾沴即蠲省之。”先是殿中侍御史王奇，请籍纳职田以助赈贷，帝曰：“朕以此田均济官吏，本欲人各足用，责其清谨耳，奇未晓给田之理。然朕每览法寺奏款，在外官属所占职田，多逾往制，不能自备牛种，或水旱之际，又不蠲省，致民无告。”遂罢奇奏，降诏申敕焉。
　　八月，丙子，令江淮发运使岁留上供米五十万，以备饥年赈济。
　　辽主如怀州，有事于诸陵。戊寅，还上京。
　　己卯，中使张文昱等言分路检视，蝗伤民田约十之一二，帝命所定蠲税分数，更加优厚。
　　丙戌，帝亲制玉皇圣号册文，召辅臣同观，自禁中具仪仗迎导赴大安殿，摹写刻玉。
　　枢密使、同平章事陈尧叟罢为右仆射。尧叟以久疾求领外任，从之，寻命判河阳，月给实俸，岁赐公使钱百万。尧叟入辞，别赉钱二百万，又作诗饯其行。尧叟奏对明辨，久典机密，军马之籍，悉能周记云。
　　丁亥，以向敏中使回，宴近臣于长春殿；不举乐，闵雨也。
　　壬辰，群臣请受尊号册宝，表五上，从之。
　　九月，癸卯，辽主弟秦晋国王隆庆朝辽主于上京，辽主亲出迎劳，至实德山，因同猎于松山。未几，封隆庆长子札拉为中山郡王，次子遂格为乐安郡王。
　　甲辰，兵部尚书、参知政事丁谓罢为平江节度使。谓上章请外任，即授本镇旄钺以宠其行。寻命谓知升州，谓请归拜墓，许之。
　　丙午，以翰林学士陈彭年为刑部侍郎，王曾为左谏议大夫，权御史中丞张知白为给事中，并参知政事。枢密直学士任中正为工部侍郎、枢密副使。
　　曾、知白、彭年等与王旦同在中书，尝乘间谓旦曰：“曾等拔擢至此，公力也，愿有所裨补。”旦曰：“愿闻之。”曾曰：“每见奏事，其间有不经上览者，公批旨行下，恐人言之以为不可。”旦逊谢而已。一日，曾等以前说闻于帝，帝曰：“所行公否？”皆曰：“公。”帝曰：“王旦事朕，多历年所，朕察之无毫发私。自东封后，朕谕以小事专行，卿等当谨奉之。”曾等退，谢于旦曰：“上之委遇，非曾等所知也。”旦曰：“向蒙谕及，不可自言先得上旨，今后更赖诸公规益。”略不介意。
　　右谏议大夫凌策，自成都代还，帝将擢任之，谓王旦曰：“策有才用，治蜀，敏而能断。”旦曰：“策性质淳和，临莅强济。”帝曰：“然。”于是命为给事中、权御史中丞。
　　丁未，曹玮言：“嘉勒斯赉、宗哥等率蕃部兵三万馀人寇至伏羌寨三都谷，即领军击败之，逐北二十馀里，斩首千馀级，生擒七人，官军被伤者百六十人，陈殁者六七十人。”诏赐玮及驻泊钤辖高继忠、都监王怀信锦袍、金带、器币，将校立功者第迁一资，仍赐金帛，阵殁者恤其家。
　　先是翰林学士李迪，召对龙图阁，命草诏书，徐谓迪曰：“曹玮在秦州屡请益兵，未及遣，遽辞州事，谁可代玮者？”对曰：“玮知嘉勒斯赉欲入寇，且窥关中，故请益兵为备，非怯也。且玮有谋略，诸将皆非其比，何可代？陛下重发兵，岂非将上玉皇圣号，恶兵出宜秋门邪？今关右兵多，可分以赴玮。”帝因问：“关右几何？”对曰：“臣向在陕西，以方寸小册书兵粮数备调发，今犹置佩囊中。”帝令自探取，目内侍取纸笔，具疏某处当留兵若干，馀悉赴塞下。帝顾曰：“真所谓颇、牧在禁中。”未几，嘉勒斯赉果犯边，秦州方出兵，复召问曰：“玮战克乎？”对曰：“必克。”及玮捷书至，帝谓迪曰：“卿何料之审也？”迪曰：“嘉勒斯赉大举入寇，使谍者声言以某日下秦州会食，以激怒玮，玮勒兵不动，坐待其至，是则以逸待劳，臣用此知其决胜也。”
　　庚戌，以不雨，罢重阳宴。
　　甲寅，令诸路转运使督民捕蝗。帝以久旱，忧形于色，减膳撤乐，遍走群望。及是霑沛，帝作《甘雨应祈诗》，近臣毕和。
　　丁巳，诏：“诸州蝗旱，今始得雨，方在劝农，罢诸营造。”
　　己未，诏：“诸州县七月以后诉灾伤者，准格例不许；今岁蝗旱，特听受其牒诉。”
　　戊辰，青州言飞蝗投海死。
　　己巳，诏闻益州频雨谷贵，令发官廪粜济之；所修玉局观、上清宫悉罢。
　　诏：“灾伤州军，有以私廪赈贫民者，二千石与摄助教，三千石与大郡助教，五千石至八千石第授本州文学、司马、长史、别驾。”
　　庚午，内出《北面榆柳图》示辅臣，数逾三百万。帝曰：“此可代鹿角也。雄州李允则颇用心于此，朕尝询其累任劳课书历否，对曰：‘设官本要莅事，但当竭力，何得更谋课最！”此言亦可嘉也。”
　　先是京畿、京东、西、河北路蝗生，弥覆郊野；七月，过京师，延至江、淮，及霜寒始尽。飞蝗之过京城也，帝方坐便殿，左右以告，帝起，临轩仰视，则蝗势连云障日，莫见其际。帝默然还坐，意甚不怿，乃命撤膳；自是体遂不豫。
　　冬，十月，壬申朔，诏以来年正月二日诣景灵宫奉上圣祖徽号。礼仪院言：“正月天书降，用上元日朝拜玉清昭应宫。十月圣祖降，请以下元日朝拜景灵宫。著为定式。”
　　己卯，王钦若表上《翊圣保德真君传》三卷，帝制序。
</div>
    <div class="pagination">
<a href="续资治通鉴_page44.html">上一页</a><span>...</span><a href="续资治通鉴_page40.html">40</a><a href="续资治通鉴_page41.html">41</a><a href="续资治通鉴_page42.html">42</a><a href="续资治通鉴_page43.html">43</a><a href="续资治通鉴_page44.html">44</a><span class="current-page">45</span><a href="续资治通鉴_page46.html">46</a><a href="续资治通鉴_page47.html">47</a><a href="续资治通鉴_page48.html">48</a><a href="续资治通鉴_page49.html">49</a><a href="续资治通鉴_page50.html">50</a><span>...</span><a href="续资治通鉴_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
