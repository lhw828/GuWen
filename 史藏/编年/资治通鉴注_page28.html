<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 28 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 28 页/共 334 页
  </h1>
  <div class="content">
   五年〔（壬午、前三九）〕
①春，正月，上行幸甘泉，郊泰畤。〔畤，音止。〕三月，幸河东，祠后土。
②秋，颍川水流杀人民。
③冬，上幸长杨射熊馆，〔师古曰：长杨，宫名也，在盩厔县；其中有射熊馆。〕大猎。
④十二月，乙酉，毁太上皇、孝惠皇帝寝庙园，用韦玄成等之议也。〔玄成等奏曰：「祖宗之庙，世世不毁；继祖以下，五庙而迭毁。今高皇帝为太祖，孝文皇帝为太宗，孝景皇帝为昭，孝武皇帝为穆，孝昭皇帝与孝宣皇帝俱为昭。皇考庙，亲未尽。太上皇、孝惠庙皆亲尽，宜毁。」〕
⑤上好儒术、文辞，颇改宣帝之政；言事者多进见，〔好，呼到翻。见，贤遍翻。〕人人以〔【章：乙十一行本「以」上有「自」字；孔本同。】〕为得上意。又傅昭仪及子济阳王康爱幸，〔外戚传曰：元帝加昭仪之号，位视丞相，爵比诸侯王。师古曰：昭显其仪，示隆重也。济，子礼翻。〕逾于皇后、太子。〔昭仪位次皇后，今宠逾之。〕太子少傅匡衡上疏曰：〔疏，所据翻，条陈也。〕「臣闻治乱安危之机，在乎审所用心。盖受命之王，〔【章：乙十一行本「王」作「主」，傅校同。】〕务在创业垂统，传之无穷；继体之君，必存于承宣先王之德而褒大其功。昔者成王之嗣位，思述文、武之道以养其心，休烈盛美〔【章：乙十一行本「美」下有「皆」字；孔本同；张校同。】〕归之二后，而不敢专其名，〔师古曰：休，亦美也。烈，业也。后，君也。二君，文王、武王也。〕是以上天歆享，鬼神佑焉。陛下圣德天覆，子爱海内，〔覆，敷又翻。〕然而阴阳未和、奸邪未禁者，殆议者未丕扬先帝之盛功，〔师古曰：丕，大也。〕争言制度不可用也，务变更之，所更或不可行而复复之，〔更，工衡翻；下同。上复，扶又翻，又也。下复，扶目翻，反也。〕是以群下更相是非，吏民无所信。臣窃恨国家释乐成之业而虚为此纷纷也！〔师古曰：释，废也。乐成，谓已成之业，人情所乐也。乐，音洛。〕愿陛下详览统业之事，留神于遵制扬功，〔遵先帝之法制，扬先帝之功烈也。〕以定群下之心。诗大雅曰：『无念尔祖，聿修厥德，』〔师古曰：大雅文王之诗也。无念，念也。聿，述也。〕盖至德之本也。传曰：『审好恶，理情性，而王道毕矣。』〔衡守诗学，此必诗传之言。传，直恋翻。好，呼到翻。恶，乌路翻。〕治性之道，必审己之所有余而强其所有不足，〔治，直之翻。师古曰：强，勉也，音其两翻。〕盖聪明疏通者戒于太察，寡闻少见者戒于雍蔽，〔少，诗沼翻。〕勇猛刚强者戒于太暴，仁爱温良者戒于无断，〔断，丁乱翻。〕湛静安舒者戒于后时，广心浩大者戒于遗忘。〔师古曰：湛，读曰沈。忘，巫放翻。〕必审己之所当戒而齐之以义，然后中和之化应，而巧伪之徒不敢比周而望进。〔此，毗至翻。〕唯陛下戒之，所以崇圣德也！
臣又闻室家之道修，则天下之理得，故诗始国风，礼本冠、婚。始乎国风，原情性以明人伦也；本乎冠、婚，正基兆以防未然也；〔师古曰：关雎美后妃之德，而为国风之首。礼记冠仪曰：冠者，礼之始也。婚义曰：婚者，礼之本也。冠，古玩翻；下同。〕故圣王必慎妃后之际，别适长之位，〔师古曰：适，读曰嫡；下同。长，知两翻。〕礼之于内也。卑不踰尊，新不先故，〔先，悉荐翻。〕所以统人情而理阴气也；其尊适而卑庶也，适子冠乎阼，礼之用醴，〔师古曰：阼，主阶也。醴，甘酒也，贵于众酒。适，读曰嫡。〕众子不得与列，所以贵正体而明嫌疑也。非虚加其礼文而已，乃中心与之殊异，故礼探其情而见之外也。〔探，吐南翻。〕圣人动静游燕所亲，物得其序，〔师古曰：言凡物大小，高卑皆有次序。〕则海内自修，百姓从化。如当亲者疏，〔疏，读曰捤。〕当尊者卑，〔师古曰：如，若也。〕则佞巧之奸因时而动，以乱国家。故圣人慎防其端，禁于未然，不以私恩害公义。传曰：『正家而天下定矣！』」〔师古曰：易家人卦之彖辞。〕
⑥初，武帝既塞宣房，〔事见二十一卷武帝元封二年。塞，悉则翻；下同。〕后河复北决于馆陶，分为屯氏河，〔馆陶县，属魏郡，河水自此别出为屯氏河，东北至勃海章武县入海；过魏郡、清河、信都、勃海四郡，行千五百里。师古曰：屯，音大门翻。而隋氏分析州县，误以为毛氏河，乃置毛州，失之甚矣。复，扶又翻。〕东北入海，广深与大河等，故因其自然，不堤塞也。是岁，河决于清河灵鸣犊口，而屯氏河绝。〔据沟洫志：灵鸣犊口在清河东界。师古曰：清河之灵县鸣犊河口也。按唐博州高唐县，汉灵县地，鸣犊河在县西。宋白曰：魏州夏津县本汉灵县地，汉初为鄃县，故城在今德州西南五十里；天宝元年改为夏津县。〕
①春，正月，戊辰，陨石于梁。〔据五行志，陨石于梁国。〕
②三月，上行幸雍，祠五畤。〔雍，于用翻。畤，音止。〕
③冬，河间王元坐贼杀不辜废，迁房陵。〔元，河间献王德之来孙也。〕
④罢孝文太后寝祠园。〔孝文太后，薄氏，葬霸陵之南。〕
⑤上幸虎圈兽，〔圈，求阮翻；下同。〕后宫皆坐；熊逸出圈，攀槛欲上殿，〔上，时掌翻。〕左右、贵人、傅倢呓等皆惊走；〔傅倢呓，即傅昭仪，盖后进号也。倢呓，音接予。〕冯倢呓直前，当熊而立。左右格杀熊。上问：「人情惊惧，何故前当熊﹖」倢呓对曰：「猛兽得人而止；妾恐熊至御坐，〔坐，徂卧翻。〕故以身当之。」帝嗟叹，倍敬重焉。傅倢呓惭，由是与冯倢呓有隙。〔为后傅太后诬杀中山冯太后张本。〕冯倢呓，左将军奉世之女也。
二年〔（甲申、前三七）〕
①春，正月，上行幸甘泉，郊泰畤。三月，行幸河东，祠后土。
②夏，四月，赦天下。
③六月，立皇子兴为信都王。〔考异曰：荀纪，「兴」作「誉」。今从汉书。〕
④东郡京房学易于梁人焦延寿。〔风俗通云：郑武公子段封于京，其后氏焉。姓谱云：周武王封神农之后于焦，后以国为氏。又左传云：虞、虢、焦、滑，皆姬姓也。董正工曰：京房，本姓李，吹律，自定为京氏。洪氏隶释云：汉中黄门谯敏碑云：其先故国师谯赣，传道与京君房。此碑以焦赣为谯。左传，楚师伐陈，取焦夷，注谓焦，今谯县。若是，则「焦」、「谯」可以通用。〕延寿常曰：「得我道以亡身者，京生也。」其说长于灾变，分六十卦，更直日用事，以风雨寒温为候，〔梁，国名。孟康曰：分卦直日之法，一爻各主一日，六十卦为三百六十日。余四卦，震、离、兑、坎为方伯、监司之官。所以用震、离、兑、坎者，是二至、二分用事之日，又是四时各专王之气，各卦主时。其占法，各以其日观其善恶也。更，工衡翻。〕各有占验。房用之尤精，以孝廉为郎，上疏屡言灾异，有验。天子说之，数召见问。〔说，读曰悦。数，所角翻。〕房对曰：「古帝王以功举贤，则万化成，瑞应着；〔师古曰：万化，万机之事，施教化者也。一曰：万物之类也。末世以毁誉取人，〔誉，音余。〕故功业废而致灾异。宜令百官各试其功，灾异可息。」诏使房作其事，房奏考功课吏法。〔晋灼曰：令、丞、尉治一县，崇教化，亡犯法者，辄迁。有盗贼，满三日不觉者，则尉事也；令觉之，自除，丞、尉负其罪。率相准，如此法。〕上令公卿朝臣与房会议温室，皆以房言烦碎，令上下相司，不可许；上意乡之。〔师古曰：乡，读曰向。〕时部刺史奏事京师，上召见诸刺史，令房晓以课事；刺史复以为不可行。〔武帝置十三州刺史，各部一州，故曰部刺史。复，扶又翻。〕唯御史大夫郑弘、光禄大夫周堪初言不可，后善之。
是时，中书令石显颛权，显友人五鹿充宗为尚书令，二人用事。房尝宴见，〔师古曰：以闲宴时而入见天子。见，贤遍翻。〕问上曰：「幽、厉之君何以危﹖所任者何人也﹖」上曰：「君不明而所任者巧佞。」房曰：「知其巧佞而用之邪，将以为贤也﹖」上曰：「贤之。」房曰：「然则今何以知其不贤也﹖」上曰：「以其时乱而君危知之。」房曰：「若是，任贤必治，任不屑必乱，必然之道也。〔治，直吏翻；下同。〕幽、厉何不觉悟而更求贤，曷为卒任不肖以至于是﹖」〔师古曰：卒，终也，音子恤翻。〕上曰：「临乱之君，各贤其臣；令皆觉寤，天下安得危亡之君！」房曰：「齐桓公、秦二世亦尝闻此君而非笑之；然则任竖刁、赵高，政治日乱，盗贼满山，〔竖刁注见十八卷武帝元光五年。赵高事见秦纪。〕何不以幽、厉卜之而觉寤乎﹖」〔以龟卜，所以验吉凶。以幽、厉卜，所以验治乱。〕上曰：「唯有道者能以往知来耳。」房因免冠顿首曰：「春秋纪二百四十二年灾异，以示万世之君。今陛下即位以来，日月失明，星辰逆行，山崩，泉涌，地震，石陨，夏霜，冬骔，春凋，秋荣，陨霜不杀，水、旱、螟虫，民人饥、疫，盗贼不禁，刑人满市，春秋所记灾异尽备。〔师古曰：言今皆备有之。骔，古雷字。春秋所记：隐十一年、桓十八年、庄公三十二年、闵公二年、僖公三十三年、文公十八年、宣公十八年、成公十八年、襄公三十一年、昭公三十二年、定公十五年、哀公十四年，凡二百四十二年。〕陛下视今为治邪，乱邪﹖」上曰：「亦极乱耳，尚何道！」房曰：「今所任用者谁与﹖」〔道，言也。师古曰：与，读曰欤。考异曰：故资政殿学士邵亢得两浙钱王写本汉书，无「乱邪」二字，有「上曰：『亦极乱耳，尚何道！』房曰：『今』十二字；今取之。〕上曰：「然，幸其愈于彼，又以为不在此人也。」〔师古曰：愈，犹胜也。言今之灾异及政道，犹幸胜于往日，又不由所任之人。〕房曰：「夫前世之君，亦皆然矣。臣恐后之视今，犹今之视前也！」上良久，乃曰：「今为乱者谁哉﹖」房曰：「明主宜自知之。」上曰：「不知也；如知，何故用之！」房曰：「上最所信任，与图事帷幄之中，〔师古曰：图，谋也。〕进退天下之士者是矣。」房指谓石显，上亦知之，谓房曰：「已谕。」〔师古曰：言已晓此意。〕房罢出，后上亦不能退显也。
臣光曰：人君之德不明，则臣下虽欲竭忠，何自而入乎！观京房所以晓孝元，可谓明白切至矣，而终不能寤，悲夫！诗曰：「匪面命之，言提其耳。匪手携之，言示之事。」又曰：「诲尔谆谆，听我藐藐。」〔皆大雅抑诗之辞也。郑氏笺曰：「言我非但以手携掣之，亲示以其事之是非；我非但对面告语之，亲提撕其耳。此言以教导之熟，不可启觉也。藐藐然，不入也。我教告王，口语谆谆然，王听耹之藐藐然。谆，之纯翻，又之闰翻。藐，美角翻；尔雅云：闷也。〕孝元之谓矣！
⑤上令房上弟子晓知考功、课吏事者，欲试用之。房上「中郎任良、姚平，愿以为刺史，试考功法；臣得通籍殿中，为奏事，以防壅塞。」石显、五鹿充宗皆疾房，欲远之，〔上，时掌翻。为，于伪翻。塞，悉则翻。远，于愿翻。师古曰：欲出之，令远去。〕建言，宜试房为郡守。〔师古曰：立议云然也。〕帝于是以房为魏太守，得以考功法治郡。〔治，直之翻。〕
房自请：「岁竟，乘传奏事，」〔岁竟，岁终也。传，知恋翻；下同。〕天子许焉。房自知数以论议为大臣所非，〔数，所角翻。〕与石显等有隙，不欲远离左右，〔离，力智翻。〕乃上封事曰：「臣出之后，恐为用事所蔽，身死而功不成，故愿岁尽乘传奏事，蒙哀见许。〔言蒙帝哀怜而许之。〕乃辛巳，蒙气复乘卦，太阳侵色，〔张晏曰：晋卦、解卦也。太阳侵色，谓大壮也。原父曰：蒙气起而太阳侵色，则太阳指日也。大壮、解卦可云太阳，而非所侵色也。京房易传曰：蒙如尘云。臣私禄及亲，兹谓罔辟，厥异蒙。大臣厌小臣，兹谓蔽蒙，微，日不明，若解不解。晋书天文志曰：凡连阴十日，昼不见日，夜不见月，乱风四起，欲雨而无雨，名曰「蒙」。复，扶又翻；下同。〕此上大夫覆阳而上意疑也。〔据孟康注：房以消息卦为辟。辟，君也。息卦曰太阴，消卦曰太阳。其余卦曰少阴、少阳，谓臣下也。上大夫覆阳，盖以是候之。师古曰：覆，掩蔽也，音敷救翻。〕己卯、庚辰之间，必有欲隔绝臣，令不得乘传奏事者。」〔以辛巳蒙气，占己卯、庚辰二日也。〕
房未发，上令阳平侯王凤承制诏房止无乘传奏事。〔凤，阳平侯王禁之子。〕房意愈恐。秋，房去至新丰，因邮上封事〔师古曰：邮，行书者也，若今传送文书矣。邮，音尤。〕曰：「臣前以六月中言遯卦不效，法曰：『道人始去，寒涌水为灾。』〔法者，房占候之法，着之于书者也。师古曰：道人，有道术之人也。天气寒，又有水涌出也。〕至其七月，涌水出。臣弟子姚平谓臣曰：『房可谓知道，未可谓信道也。房言灾异，未尝不中。〔中，竹仲翻。〕涌水已出，道水当逐死，尚复何言！』臣曰：『陛下至仁，于臣尤厚，虽言而死，臣犹言也。』〔师古曰：自云不避死也。〕平又曰：『房可谓小忠，未可谓大忠也。〔小忠，谓以谏杀身而无益于国。大忠，谓谏行言听而身与国同休也。〕昔秦时赵高用事，有正先者，非刺高而死，〔孟康曰：姓正，名先，秦博士也。姓谱曰：正姓，宋上卿正考父之后。〕高威自此成，故秦之乱，正先趣之。』〔师古曰：趣，读曰促。〕今臣得出守郡，自诡效功，恐未效而死，惟陛下毋使臣塞涌水之异，〔师古曰：塞，当也。〕当正先之死，为姚平所笑。」
房至陕，〔陕县，属弘农郡，周、召二伯东西分治，以陕为界，即此地也。陕，音式冉翻。〕复上封事曰：「臣前白愿出任良试考功，臣得居内。议者知如此于身不利，臣不可蔽，故云『使弟子不若试师。』臣为刺史，又当奏事，故复云『为刺史，恐太守不与同心，不若以为太守。』此其所以隔绝臣也。陛下不违其言而遂听之，此乃蒙气所以不解、太阳无色者也。臣去稍远，太阳侵色益甚，愿陛下毋难还臣而易逆天意！〔师古曰：易，轻也，音弋豉翻。〕邪说虽安于人，天气必变，〔言人君虽安其邪说而不之觉，天气必为之变而失其常。〕故人可欺，天不可欺也，愿陛下察焉！」
房去月余，竟征下狱。初，淮阳宪王舅张博，倾巧无行，〔淮阳宪王钦，宣帝张倢呓之子，帝弟也。下，遐稼翻。行，下孟翻。〕多从王求金钱，欲为王求入朝。博从京房学，以女妻房。房每朝见，退辄为博道其语。〔师古曰：所与天子言者，皆具说之。为，于伪翻。妻，七细翻。〕博因记房所说密语，令房为王作求朝奏草，〔师古曰：草，谓为文之笹草也。论语，孔子曰：「为命，裨谌草创之。」〕皆持柬与王，以为信验。〔淮阳国，在关东。〕石显知之，告「房与张博通谋，非谤政治，归恶天子，注误诸侯王。」〔治，直吏翻。注，古卖翻。〕皆下狱，弃市，〔考异曰：元纪及荀纪，京房死皆在此年末。按房传，二月末上封事；去月余，征下狱。百官表：「八月，癸亥，匡衡为御史大夫。」房死必不在岁末也。纪不知月日，故系之岁末耳。〕妻子徙边。郑弘坐与房善，免为庶人。〔免御史大夫也。〕
⑥御史大丞陈咸数毁石显，〔数，所角翻；下同。〕久之，坐与槐里令朱云善，漏泄省中语，〔时丞相韦玄成言云虐无状，陈咸在前闻之，以语云；云上书自讼。显以此奏咸漏泄省中语。高帝三年，改废丘为槐里，属右扶风。〕石显微伺知之，与云皆下狱，髡为城旦。
石显威权日盛，公卿以下畏显，重足一。〔师古曰：言极恐惧，不敢自宽纵也。重，直龙翻。重足，累足也。累足而立，故一。〕显与中书仆射牢梁、少府五鹿充宗结为党友，〔姓谱：牢姓，孔子弟子琴牢之后。〕诸附倚者皆得宠位。民歌之曰：「牢邪，石邪！五鹿客邪！印何累累，绶若若邪！」〔师古曰：累累，重积也。若若，长貌。累，音力追翻。〕
显内自知擅权，事柄在掌握，恐天子一旦纳用左右耳目以间己，〔间，音工苋翻。〕乃时归诚，取一信以为验。显尝使至诸官，有所征发，〔使，疏吏翻。将命曰使。诸官，诸官府也。〕显先自白：「恐后漏尽宫门闭，请使诏吏开门，」上许之。显故投夜还，称诏开门入。后果有上书告「显颛命，矫诏开宫门」，天子闻之，笑以其书示显。显因泣曰：「陛下过私小臣，属任以事，〔师古曰：过，犹误也。属，委也。属，音之欲翻。〕群下无不嫉妒，欲陷害臣者，事类如此非一，唯独明主知之。愚臣微贱，诚不能以一躯称快万众，〔称，音尺孕翻。〕任天下之怨；〔师古曰：任，犹当也。任，音壬。〕臣愿归枢机职，受后宫扫除之役，死无所恨。唯陛下哀怜财幸，〔师古曰：财，与裁同。〕以此全活小臣！」天子以为然而怜之，数劳勉显，加厚赏赐，〔数，所角翻。劳，力到翻。〕赏赐及赂遣訾一万万。〔遗，于季翻。师古曰：赂遗，谓百官群下所遗也。訾，读与赀同。〕初，显闻众人匈匈，言已杀前将军萧望之，〔事见上卷初元二年。〕恐天下学士讪己，〔师古曰：讪，谤也，音所谏翻。〕以谏大夫贡禹明经着节，乃使人致意，深自结纳，因荐禹天子，历位九卿，礼事之甚备。议者于是或称显，以为不勡谮望之矣。〔荐贡禹事掌在显谮杀京房、陷陈咸之前，故以初字发语。〕显之设变诈以自解免，取信人主者，皆此类也。
荀悦曰：夫佞臣之惑君主也甚矣，故孔子曰：「远佞人。」〔论语孔告颜渊之言。远，于愿翻；下同。〕非但不用而已，乃远而绝之，隔塞其源，〔塞，悉则翻。〕戒之极也。孔子曰：「政者，正也。」〔论语，孔子答季康子之言。〕夫要道之本，正己而已矣。平直真实者，正之主也。故德必核其真，然后授其位；能必核其真，然后授其事；功必核其真，然后授其赏；罪必核其真，然后授其刑；行必核其真，然后贵之；言必核其真，然后信之；物必核其真，然后用之；事必核其真，然后修之。〔核，与核同；谓精确得其实也。行，下孟翻。〕故众正积于上，万事实于下，先王之道，如斯而已矣！
⑦八月，癸亥，以光禄勋匡衡为御史大夫。〔郑弘坐京房免，以衡代之。〕
⑨冬，十一月，齐、楚地震，〔此指齐、楚古国之大界。〕大雨雪，树折，屋坏。〔雨，于具翻。折，而设翻。〕
三年〔（乙酉、前三六）〕
①夏，六月，甲辰，扶阳共侯韦玄成薨。〔共，音恭。〕
②秋，七月，匡衡为丞相。戊辰，卫尉李延寿为御史大夫。
②秋，七月，匡衡为丞相。戊辰，卫尉李延寿为御史大夫。
③冬，使西域都护、骑都尉北地甘延寿、副校尉山阳陈汤〔师古曰：言延寿及汤本充西域之使，故先言使而后序其官职及姓名。使，疏吏翻。〕共诛斩〔【章：乙十一行本「斩」下有「匈奴」二字；孔本同。】〕郅支单于于康居。
始，郅支单于自以大国，威名尊重，又乘胜骄，〔郅支尝破杀闰振，攻破呼韩邪，又杀伊利目，屡破乌孙兵，故乘胜气而骄也。〕不为康居王礼，怒杀康居王女〔康居王以女妻郅支，事见上卷初元五年。〕及贵人、人民数百，或支解投都赖水中；〔师古曰：支解，谓截其四支。都赖，郅支水名。余谓都赖水在康居国郅支城旁。〕发民作城，日作五百人，二岁乃已。又遣使责阖苏、大宛诸国岁遗，〔师古曰：胡广云：康居北可一千里有国名奄蔡，一名阖苏。然则阖苏即奄蔡也。岁遗者，年常所献之物。遗，弋季翻。〕不敢不予。〔予，读曰与。〕汉遣使三辈至康居，求谷吉等死，〔杀谷吉见上卷初元五年。师古曰：死，尸也。〕郅支困辱使者，不肯奉诏；而因都护上书，言「居困繍，愿归计强汉，遣子入侍。」〔师古曰：故为此言以调戏也。归计，谓归附而受计策也。〕其骄嫚如此。
汤为人沈勇，有大虑，〔沈，持林翻。〕多策略，喜奇功，〔师古曰：喜，音许吏翻。〕与延寿谋曰：「夷狄畏服大种，其天性也。〔种，章勇翻。〕西域本属匈奴，〔武帝虽通西域，匈奴犹役属之；至宣帝时，朝呼韩邪，降日逐，西域乃咸属汉。〕今郅支单于威名远闻，〔闻，音问。〕侵陵乌孙、大宛，〔宛，于元翻。〕常为康居画计，欲降服之；〔为，于伪翻。降，户江翻。〕如得此二国，数年之间，城郭诸国危矣。且其人剽悍，〔师古曰：剽，轻也。悍，勇也。剽，平妙翻，又匹妙翻。悍，胡干翻，又下罕翻。〕好战伐，数取胜；久畜之，必为西域患。〔好，呼到翻。数，所角翻。畜，许六翻。〕虽所在绝远，蛮夷无公城、强弩之守。如发屯田吏士，〔即屯田车师者。〕驱从乌孙众兵，〔师古曰：驱率之令随从也。驱，与驱同；下同。〕直指其城下，彼亡则无所之，守则不足自保，〔师古曰：之，往也。保，安也。〕千载之功可一朝而成也！」〔载，子亥翻。〕延寿以为然；欲奏请之。汤曰：「国家与公卿议，〔此时已称天子为国家，非至东都始然也。〕大策非凡所见，事必不从。」〔师古曰：言凡庸之人不能远见，将坏其事也。〕延寿犹与不听。〔与，读曰豫；即犹豫也。〕会其久病；汤独矫制发城郭诸国兵、车师戊己校尉屯田吏士。〔戊己校屯田车师。〕延寿闻之，惊起，欲止焉。汤怒，按剑叱延寿曰：「大众已集会，竖子欲沮众邪！」〔师古曰：沮，止也，坏也，音材汝翻。〕延寿遂从之。部勒行陈，〔行，户刚翻。陈，读曰阵。〕汉兵、胡兵合四万余人。延寿、汤上疏自劾奏矫制，〔劾，户概翻。自劾，自奏其矫制之罪也。〕陈言兵状，即日引军分行，别为六校：〔别，彼列翻，分也。按汤传，益置阳威、合骑、白虎之校，并副校尉、戊校尉、己校尉为六校。校，户教翻。〕其三校从南道踰葱领，径大宛；其三校都护自将，发温宿国，从北道入赤谷，过乌孙，〔温宿国，东至都护治所二千三百八十里，北至乌孙赤谷六百一十里。〕涉康居界，至阗池西。而康居副王抱阗将数千骑寇赤谷城东，〔文颖曰：阗，音填。〕杀略大昆弥千余人，驱畜产甚多，从后与汉军相及，颇寇盗后重。〔师古曰：重，谓辎重也，音直用翻。〕汤纵胡兵击之，杀四百六十人，得其所略民四百七十人，还付大昆弥，其马、牛、羊以给军食。又捕得抱阗贵人伊奴毒。入康居东界，令军不得为寇。〔师古曰：勿抄掠也。〕间呼其贵人屠墨见之，〔师古曰：间，谓密呼也。间，古苋翻。〕谕以威信，与饮、盟，遣去。〔既与之饮，又与之盟也。〕径引行，未至单于城可六十里，止营。复捕得康居贵人具〔【章：乙十一行本「具」作「贝」；下同；退斋校同。】〕色子男开牟以为导。〔复，扶又翻。〕具色子，即屠墨母之弟，〔师古曰：母之弟，即谓舅者。〕皆怨单于，由是具知郅支情。明日，引行，未至城三十里，止营。
单于遣使问：「汉兵何以来﹖」应曰：「单于上书言：『居困繍，愿归计强汉，身入朝见，』〔朝，直遥翻。见，贤遍翻。〕天子哀闵单于，弃大国，屈意康居，故使都护将军来迎单于妻子。〔当此时，甘延寿止为西域都护；以将兵故称将军。至光武时，遂以贾复为都护将军。复之都护，盖护诸将也。〕恐左右惊动，故未敢至城下。」使数往来相答报，〔数，所角翻；下同。〕延寿、汤因让之；〔师古曰：让，责也。〕「我为单于远来，〔为，于伪翻。〕而至今无名王、大人见将军受事者，〔师古曰：名王，诸王之贵者。受事，受教命而供事也。〕何单于忽大计，失客主之礼也！〔师古曰：忽，忘也，又轻也。〕兵来道远，人畜罢极，食度且尽，〔师古曰：罢，读曰疲。度，音大各翻。〕恐无以自还，愿单于与大臣审计策！」
明日，前至郅支城都赖水上，离城三里，〔离，力智翻。〕止营傅陈。〔师古曰：傅，读曰敷，布也。陈，读曰阵；下同。〕望见单于城上立五采幡帜，〔帜，昌志翻。〕数百人被甲乘城；〔师古曰：乘，谓登之备守也。被，皮义翻；下同。〕又出百余骑往来驰城下，步兵百余人夹门鱼鳞陈，〔师古曰：言其相接次，形若鱼鳞。〕讲习用兵。城上人更招汉军曰：「来！」〔师古曰：更，互也，音工衡翻。〕百余骑驰赴营，营皆张弩持满指之，骑引却。颇遣吏士射城门骑、步兵，〔射，而亦翻；下同。〕骑、步兵皆入。延寿、汤令军：「闻鼓音，皆薄城下，〔薄，伯各翻。〕四面围城，各有所守，穿芈，塞门户，〔芈，即堑字，音尺艳翻。塞，悉则翻。〕卤楯为前，戟弩为后，〔楯，食尹翻。〕仰射城楼上人。」楼上人下走；土城外有重木城，〔重，直龙翻。〕从木城中射，颇杀伤外人。外人发薪烧木城，〔孔颖达曰：薪，樵也。大樵曰薪。诗云：析薪如之何﹖匪斧不克。是大，故用斧也。〕夜，数百骑欲出外，迎射，杀之。
初，单于闻汉兵至，欲去，疑康居怨己，为汉内应，又闻乌孙诸国兵皆发，自以无所之。〔言郅支自计无所往而可也。〕郅支已出，复还，〔复，扶又翻。〕曰：「不如坚守。汉兵远来，不能久攻。」单于乃被甲在楼上，〔被，皮义翻。〕诸阏氏、夫人数十皆以弓射外人。外人射中单于鼻，〔中，竹仲翻。〕诸夫人颇死；单于乃下。夜过半，木城穿；中人却入土城，乘城呼。〔中人，本城中人也。师古曰：呼，音火故翻；下同。〕时康居兵万余骑，分为十余处，四面环城，亦与相应和。〔师古曰：环，绕也，音宦。和，胡卧翻。〕夜，数奔营，不利，辄却。平明，四面火起，吏士喜，大呼乘之，〔师古曰：乘，逐也。余谓乘，驾也；乘火起之势而驾之也。〕钲、鼓声动地。〔钲，音征，铙也，其状似铃。杜佑曰：镯，钲也。形如小锺，军行鸣之，以为鼓节。周礼：以金镯节鼓。近代有大铜迭，悬而击之，以节鼓，曰钲。〕康居兵引却；汉兵四面推卤楯，〔推，吐雷翻。〕并入土城中。单于男女百余人走入大内。〔师古曰：大内，单于之内室也。〕汉兵纵火，吏士争入，单于被创死。〔被，皮义翻。创，初良翻。〕军候假丞杜勋斩单于首。〔汉制，军行有各部校尉；部下有曲，曲有军候一人。又都护有副校尉，秩比二千石；丞一人，司马、候、千人各二人。杜勋本为军候而假丞也。〕得汉使节二及谷吉等所赍帛书；诸卤获，以畀得者。〔师古曰：畀，与也，各以与所得人；音必寐翻。〕凡斩阏氏、太子、名王以下千百一十八级；〔阏，于焉翻。氏，立支。〕生虏百四十五人，降虏千余人，赋予城郭诸国所发十五王。〔降，户江翻。师古曰：赋，谓班与之也。所发十五王，谓所发诸国之王，领兵共围郅支单于者也。予，读曰与。〕
四年〔（丙戌、前三五）〕
①春，正月，郅支首至京师。延寿、汤上疏曰：「臣闻天下之大义当混为一，〔师古曰：混，同也，音胡本翻。余谓混为一者，合四海之内，同禀命于一人，天下之治出于一也。〕昔有唐、虞，今有强汉。匈奴呼韩邪单于已称北藩，唯郅支单于叛逆，未伏其辜，大夏之西，以为强汉不能臣也。〔大夏，西域国名，在大宛西南。师古曰：谓汉为不能使郅支臣服也。〕郅支单于惨毒行于民，大恶通于天；臣延寿，臣汤，将义兵，行天诛，赖陛下神灵，阴阳并应，天气精明，陷陈克敌，〔陈，读曰阵。〔斩郅支首及名王以下，宜县头街蛮夷邸间，〔晋灼曰：街，黄图在长安城门内。师古曰：街，街名，蛮夷邸在此街也。邸，若今客馆也。又曰：蛮夷邸，若今鸿胪馆。崔浩以为「」当作「橐」；橐街，即铜驼街也。此说失之。铜驼街在雒阳，西京无也。县，读曰悬；下同。〕以示万里，明犯强汉者，虽远必诛！」丞相匡衡等以为：「方春掩骼、埋胔之时，〔礼记月令：孟春，掩骼、埋胔。注云：谓死气逆生气也。应劭曰：禽兽之骨曰骼，骼，大也；鸟鼠之骨曰胔，胔，可恶也。臣瓒曰：枯骨曰骼；有肉曰胔。师古曰：瓒说是也。骼，音工客翻。胔，音才赐翻。〕宜勿县。」诏县十日，乃埋之；仍告祠郊庙，赦天下。群臣上寿，置酒。
②六月，甲申，中山哀王竟薨，哀王者，帝之少弟，与太子游学相长大。〔游，谓宴游。学，谓讲学。师古曰：同处长养，以至于壮大。少，诗照翻。长，知两翻。〕及薨，太子前吊。上望见太子，感念哀王，悲不能自止。太子既至前，不哀，上大恨曰：「安有人不慈仁，而可以奉宗庙，为民父母者乎！」是时驸马都尉、侍中史丹护太子家，〔护，监护也。〕上以责谓丹，〔师古曰：谓者，告语也。〕丹免冠谢曰：「臣诚见陛下哀痛中山王，至以感损。〔谓哀感而神气为之耗损。〕向者太子当进见，〔见，贤遍翻；下同。〕臣窃戒属，毋涕泣，感伤陛下；〔师古曰：属，音之欲翻。〕罪乃在臣，当死！」上以为然，意乃解。
③壬申晦，日有食之。
④秋，七月，庚子，复太上皇寝庙园、原庙、昭灵后、武哀王、昭哀后、卫思后园。时上寝疾，久不平，以为祖宗谴怒，故尽复之；唯郡国庙遂废云。〔永光四年，罢园庙。〕
⑤是岁，徙济阳王康为山阳王。〔济，子礼翻。〕
⑥匈奴呼韩邪单于闻郅支既诛，且喜且惧；〔喜者，以郅支既诛而己无后患也。惧者，以汉威强，惧复得罪而灭亡如郅支也。〕上书，愿入朝见。〔朝，直遥翻。〕
竟宁元年〔（戊子、前三三）应劭曰：呼韩邪单于愿保塞，边竟得以安宁，故以冠元也。
师古曰：据如应说，竟读为境。古之用字，境、竟实同。但诏云「长无兵革之事」，竟者，终极之言，言永永安宁也。既无兵革，中外安宁，岂止境上。若依本字而读，义更弘通也。〕
①春，正月，匈奴呼韩邪单于来朝，自言愿伲汉氏以自亲。〔师古曰：言欲取汉女而身为汉家伲。〕帝以后宫良家子王嫱字昭君赐单于。〔嫱，音墙。〕单于驩喜，上书「愿保塞上谷以西至敦煌，〔师古曰：保，守也。自请保守之，令无寇盗。敦，徒门翻。〕传之无穷。请罢边备塞吏卒，以休天子人民。」天子下有司议，〔下，遐稼翻。〕议者皆以为便。郎中侯应习边事，以为不可许。上问状，应曰：「周、秦以来，匈奴暴桀，寇侵边境；汉兴，尤被其害。〔被，皮义翻；下同。〕臣闻北边塞至辽东，外有阴山，东西千余里，草木茂盛，多禽兽，本冒顿单于依阻其中，治作弓矢，来出为寇，是其苑囿也。〔冒，如字，又莫北翻。治，直之翻。〕至孝武世，出师征伐，斥夺此地，攘之于幕北，〔师古曰：斥，开也。攘，却也，音人羊翻。〕建塞徼，起亭隧，〔徼，吉吊翻，境也，小路也。循，察也。师古曰：隧，谓深开小道而行，避敌抄寇也，音遂。〕筑外城，设屯戍以守之，然后边境用得少安。幕北地平，少草木，多大沙，〔所谓大碛也。少，诗沼翻；下同。〕匈奴来寇，少所蔽隐；从塞以南，径深山谷，往来差难。边长老言：『匈奴失阴山之后过之未尝不哭也！』〔长，知两翻。〕如罢备塞吏卒，示夷狄之大利，不可一也。今圣德广被，天覆匈奴，〔师古曰：如天之覆也。被，皮义翻。覆，敷又翻。〕匈奴得蒙全活之恩，稽首来臣。夫夷狄之情，困则卑顺，强则骄逆，天性然也。前已罢外城，〔事见二十四卷宣帝地节二年。〕省亭隧，〔【章：乙十一行本「隧」下有「令」字；孔本同；张校同。】〕纔足以候望，通烽火而已。古者安不忘危，不可复罢，二也。〔复，扶又翻。〕中国有礼义之教，刑罚之诛，愚民犹尚犯禁；又况单于，能必其众不犯约哉！三也。〔师古曰：必，极也；极保之也。毛晃曰：必，定辞也。〕自中国尚建关梁以制诸侯，〔关、梁，设于水、陆要会之处。因山莅而设塞以讥陆行者为关，或立石，或架木，或维舟绝水以护舟行者为梁。〕所以绝臣下之觊欲也。〔师古曰：觊，音冀。〕设塞徼，置屯戍，非独为匈奴而已，亦为诸属国降民，本故匈奴之人，恐其思旧逃亡，四也。〔为，于伪翻。〕近西羌保塞，与汉人交通，吏民贪利，侵盗其畜产、妻子，以此怨恨，起而背畔。〔背，蒲妹翻。〕今罢乘塞，则生嫚易分争之渐，五也。〔师古曰：乘塞，登之而守也。嫚易，犹欺侮也。易，音弋豉翻。〕往者从军多没不还者，子孙贫困，一旦亡出，从其亲戚，六也。又边人奴婢愁苦，欲亡者多，曰：〔【张：「曰」作「日」。】〕『闻匈奴中乐，〔乐，音洛。〕无柰候望急何！』然时有亡出塞者，七也。盗贼桀黠，群辈犯法，如其窘急，亡走北出，则不可制，八也。〔黠，下八翻。〕起塞以来百有余年，〔自武帝起塞时，至此时百有余年。〕非皆以土垣也，或因山岩、石、木、溪谷、水门，稍稍平之，卒徒筑治，功费久远，不可胜计。〔治，直之翻；下同。胜，音升。〕臣恐议者不深虑其终始，欲以壹切省繇戍，〔师古曰：壹切者，权时之事，非经常也。犹如以刀切物，苟取整齐，不顾长短纵横，故言一切。繇，古傜字通。〕十年之外，百岁之内，卒有他变，障塞破坏，亭隧灭绝，当更发屯缮治，累岁〔【章：乙十一行本「岁」作「世」；孔本同。】〕之功不可卒复，九也。〔师古曰：卒，皆读曰猝。〕如罢戍卒，省候望，单于自以保塞守御，必深德汉，〔师古曰：于汉自称恩德也。〕请求无已；小失其意，则不可测。开夷狄之隙，亏中国之固，十也。非所以永持至安，威制百蛮之长策也！」对奏，天子有诏：「勿议罢边塞事。」使车骑将军嘉口谕单于〔师古曰：将军许嘉也。谕，谓晓告。〕曰：「单于上书愿罢北塞吏士屯戍，子孙世世保塞。单于乡慕礼义，〔乡，读曰向。〕所以为民计者甚厚，此长久之策也。朕甚嘉之！中国四方皆有关梁障塞，非独以备塞外也，亦以防中国奸邪放纵，出为寇害，故明法度以专众心也。〔专，壹也。〕敬谕单于之意，〔师古曰：言已晓知其意也。〕朕无疑焉。为单于怪其不罢，〔为，于伪翻；下同。〕故使嘉晓单于。」〔毛晃曰：晓，开谕也。〕单于谢曰：「愚不知大计，天子幸使大臣告语，甚厚！」〔语，牛倨翻。〕
初，左伊秩訾为呼韩邪画计归汉，〔事见二十七卷宣帝甘露元年。〕竟以安定。其后或谗伊秩訾自伐其功，〔师古曰：伐，谓矜其功力。余谓此言其矜画计定匈奴之功耳，非力也。〕常鞅鞅，呼韩邪疑之；伊秩訾惧诛，将其众千余人降汉，汉以为关内侯，食邑三百户，令佩其王印绶。〔师古曰：虽于汉为关内侯，而依匈奴王号与印绶。〕及呼韩邪来朝，与伊秩訾相见，谢曰：「王为我计甚厚，令匈奴至今安宁，王之力也，德岂可忘！我失王意，使王去，不复顾留，〔师古曰：言不复顾念而留住匈奴中。〕皆我过也。今欲白天子，请王归庭。」〔归单于庭也。〕伊秩訾曰：「单于赖天命，自归于汉，得以安宁，单于神灵，又子之佑也，我安得力！既已降汉，又复归匈奴，是两心也。愿为单于侍使于汉，不敢听命！」〔师古曰：言为单于充使留侍于汉，不能还匈奴。使，疏吏翻。〕单于固请，不能得而归。
单于号王昭君为宁胡阏氏；〔师古曰：言胡得之，国以安宁也。〕生一男伊屠智牙师，为右日逐王。
②皇太子冠。〔冠，古玩翻。〕
③二月，御史大夫李延寿卒。
④初，石显见冯奉世父子为公卿著名，女又为昭仪在内；〔冯昭仪，即冯倢呓，进号昭仪。〕显心欲附之，荐言：「昭仪兄谒者逡修敕，宜侍幄帷。」〔师古曰：逡，音千旬翻。敕，整也。〕天子召见，欲以为侍中。〔见，贤遍翻。〕逡请间言事。上闻逡言显专权，大怒，罢逡归郎官。及御史大夫缺，在位多举逡兄大鸿胪野王；〔胪，陵如翻。〕上使尚书选第中二千石，〔选第者，选其有行能者，而第其高下之次也。〕而野王行能第一。〔行，下孟翻。〕上以问显，显曰：「九卿无出野王者；然野王，亲昭仪兄，臣恐后世必以陛下度越众贤，〔师古曰：度，过也。〕私后宫亲以为三公。」上曰：「善，吾不见是！」〔师古曰：言不见此理。〕因谓群臣曰：「吾用野王为三公，后世必谓我私后宫亲属，以野王为比。」〔师古曰：比，例也，音必寐翻，当音毗寐翻。〕三月，丙寅，诏曰：「刚强坚固，确然亡欲，大鸿胪野王是也。〔亡，古无字通。〕心辨善辞，〔言心辨于是非而善于辞令。辨，别也。〕可使四方，少府五鹿充宗是也。〔使，疏吏翻。〕廉洁节俭，太子少傅张谭是也。其以少傅为御史大夫。」〔以诏褒之次第，不用五鹿充宗而用张谭，何也﹖帝亦知充宗为石显之党也。〕
⑤河南太守九江召信臣为少府。信先为南阳太守，后迁河南，治行常第一。视民如子，好为民兴利，躬劝耕稼，开通沟渎，户口增倍。吏民亲爱，号曰「召父」。〔师古曰：召，读曰邵。治，直吏翻。行，下孟翻。好，呼到翻。〕
⑥癸卯，〔【章：乙十一行本「卯」作「未」；孔本同；张校同；退斋校同；传校同。】〕复孝惠皇帝寝庙园、孝文太后、孝昭太后寝园。〔永光五年，毁惠园。建昭元年，罢孝文太后、孝昭太后寝园。孝昭太后，孝武帝钩弋赵倢呓也，葬云阳甘泉宫南。〕
⑦初，中书令石显尝欲以姊妻甘延寿，〔妻，七细翻。〕延寿不取。及破郅支还，〔还，从宣翻，又如字。〕丞相、御史亦恶其矫制，〔恶，乌路翻。〕皆不与延寿等。〔师古曰：与，犹许也。〕陈汤素贪，所卤获财物入塞，多不法。〔师古曰：不法者，私自取之，不依军法。余谓不法者，以外国财物阑入边关也。〕司隶校尉移书道上，〔移书所过道上郡县也。〕系吏士，按验之。汤上疏言：「臣与吏士共诛郅支单于，幸得禽灭，万里振旅，〔师古曰：师入曰振旅。〕宜有使者迎劳道路。〔劳，来到翻。〕今司隶反逆收系按验，〔当劳来而收系，是于事理为反也。逆，迎也。〕是为郅支报雠也！」〔为，于伪翻。〕上立出吏士，令县、道出〔【章：乙十一行本「出」作「具」；传校同。】〕酒食以过军。〔汉制，县有蛮夷曰道。〕既至，论功，石显、匡衡以为：「延寿、汤擅兴师矫制，幸得不诛；如复加爵土，〔复，扶又翻。〕则后奉使者争欲乘危徼幸，生事于蛮夷，为国招难。」〔徼，古尧翻，又一遥翻。难，乃旦翻。〕帝内嘉延寿、汤功而重违衡、显之议，〔师古曰：重，难也。〕久之不决。
故宗正刘向疏曰：〔帝初即位，刘向为宗正；免官久矣，故曰故宗正。向本名更生，至是改名。〕「郅支单于囚杀吏者、吏士以百数，事暴扬外国，伤威毁重，群臣皆闵焉。〔师古曰：闵，病也。〕陛下赫然欲诛之，意未尝有忘。西域都护延寿，副校尉汤，承圣指，倚神灵，总百蛮之君，揽城郭之兵，〔意之所向为指。师古曰：揽，总持之也。〕出百死，入绝域，遂蹈康居，屠三重城，〔郅支城本城再重，井土城为三重。重，直龙翻。〕搴歙侯之旗，〔师古曰：搴，拔也，音骞。歙，许及翻。〕斩郅支之首，县旌万里之外，〔县，读曰悬。〕扬威昆山之西，〔昆山，指言昆仑山也。〕埽谷吉之耻，〔谷吉为郅支所杀，见上卷初元五年。〕立昭明之功，〔昭明，谓显功也。〕万夷慑伏，〔师古曰：慑，恐也，音之涉翻。〕莫不惧震。呼韩邪单于见郅支已诛，且喜且惧，乡风驰义，〔乡，读曰向。师古曰：驰义，慕义驱驰而来也。〕稽首来宾，愿守北藩，累世称臣。立千载之功，〔载，子亥翻。〕建万世之安，群臣之勋莫大焉。昔周大夫方叔、吉甫为宣王诛猃狁而百蛮从，〔为，于伪翻。〕其诗曰：『啴啴焞焞，如霆如雷。显允方叔，征伐猃狁，蛮荆来威。』〔师古曰：小雅采芑之诗也。啴啴，众也。焞焞，盛也。言车徒既众且盛，故能克定猃狁而令荆土之蛮亦畏威而来也。显，明也。允，信也。猃，音虚检翻。狁，音庾准翻。啴，音他丹翻。焞，音土回翻。〕易曰：『有嘉折首，获匪其丑。』〔师古曰：离上九爻辞也。嘉，善也。丑，类也。言王者出征，克胜斩首，多获非类，故以为善。〕言美诛首恶之人，而诸不顺者皆来从也。今延寿、汤所诛震，虽易之折首，诗之雷霆，不能及也。论大功者不录小过，举大美者不疵细瑕。司马法曰：『军赏不踰月，』欲民速得为善之利也。盖急武功，重用人也。吉甫之归，周厚赐之，其诗曰：『吉甫燕喜，既多受祉。来归自镐，我行永久。』〔师古曰：小雅六月之诗也。镐，地名，非丰、镐之镐。此镐及方，皆在周之北。时猃狁侵镐及方，至于泾阳，吉甫薄伐，自镐而还；王以宴礼乐之，多受福赐，以其行役有功，日月长久故也。吉甫，尹吉甫也。〕千里之镐犹以为远，况万里之外，其勤至矣。延寿、汤既末获受祉之报，反屈捐命之功，久挫于刀笔之前，〔师古曰：捐其躯命，言无所顾也。挫，屈折也。刀笔，吏也。〕非所以厉有功，劝戎士也。昔齐桓前有尊周之功，后有灭项之罪，君子以功覆过而为之讳。〔师古曰：尊周，谓代楚责苞茅及会王世子于首止。项，国名也。春秋僖十七年，夏，灭项。公羊传曰：齐灭之也。不言齐，为桓公讳也。桓尝有继绝存亡之功，故君子为之讳。覆，敷救翻。为，于伪翻。〕贰师将军李广利，损五万之师，靡亿万之费，经四年之劳，而仅获骏马三十匹，虽斩宛王母寡之首，犹不足以复费，其私罪恶甚多；孝武以为万里征伐，不录其过，遂封拜两侯、三卿、二千石百有余人。〔事见二十一卷武帝太初三年、四年。师古曰：靡，散也，音靡。仅，少也。复，偿也，音扶目翻。〕今康居之国，强于大宛，郅支之号，重于宛王，杀使者罪，甚于留马，而延寿、汤不烦汉士，不费斗粮；比于贰师，功德百之。〔师古曰：百倍胜之。〕且常惠随欲击之乌鲧，〔事见二十四卷宣帝本始三年。〕郑吉迎自来之日逐，〔事见二十六卷宣帝神爵二年。〕犹皆裂土受爵。故言威武勤劳，则大于方叔、吉甫；列功覆过，则优于齐桓、贰师；〔覆，敷又翻。〕近事之功，则高于安远、长罗：〔师古曰：安远侯，郑吉；长罗侯，常惠也。〕而大功未着，小恶数布，〔数，所角翻。〕臣窃痛之！宜以时解县，通籍，〔孟康曰：县，罪未竟也；如言县罚也。通籍者，不禁止，令得出入也。县，读曰悬。〕除过勿治，尊宠爵位，以劝有功。」于是天子下诏赦延寿、汤罪勿治，令公卿议封焉。议者以为宜如军法捕斩单于令。匡衡、石显以为「郅支本亡逃失国，窃号绝域，非真单于。」帝取安远侯郑吉故事，封千户；衡、显复争。〔复，扶又翻；下同。〕夏，四月，戊辰，封延寿为义成侯，〔地理志：沛郡有义成侯国。〕赐汤爵关内侯，食邑各三百户，加赐黄金百斤。拜延寿为长水校尉，汤为射声校尉。
于是杜钦上疏追讼冯奉世前破莎车功。〔事见二十五卷宣帝元康元年。〕上以先帝时事，不复录。钦，故御史大夫延年子也。
荀悦论曰：诚其功义足封，追录前事可也。春秋之义，毁泉台则恶之，舍中军则善之，〔春秋公羊传：文公十六年，毁泉台。何以书﹖讥。何讥尔﹖先祖为之，己毁之，不如勿居而已矣。昭五年，舍中军。舍中军者何﹖复古也。谷梁之义略同。恶，乌路翻。〕各由其宜也。夫矫制之事，先王之所慎也，不得已而行之。若矫大而功小者，罪之可也；矫小而功大者，赏之可也；功过相敌，如斯而已可也。权其轻重而为之制宜焉。〔为，于伪翻。〕
⑧初，太子少好经书，〔少，诗照翻。好，呼到翻；下同。〕宽博谨慎；其后幸酒，乐燕乐，〔晋灼曰：幸酒，好酒也。师古曰：乐燕乐，若论语称孔子云：损者三乐：乐骄乐，乐逸游，乐燕乐，损矣。燕乐，燕私之乐也。上乐，读如本字，又音五孝翻。下乐，音来各翻。〕上不以为能。而山阳王康有才艺，母傅昭仪又爱幸，上以故常有意欲以山阳王为嗣。上晚年多疾，不亲政事，留好音乐；〔孟康曰：留意于音乐。〕或置鼙鼓殿下，天子自临轩槛上，隤铜丸以擿鼓，〔师古曰：鼙，本骑上之鼓，音步迷翻。槛，轩阑版也。隤，下也。擿，投也。隤，音颓。擿，音持益翻。一曰：擿，靝也，音丁力翻。靝，音丁回翻。〕声中严鼓之节。〔李奇曰：庄严之鼓节也。晋灼曰：疾击之鼓也。师古曰：晋说是。中，竹仲翻。〕后宫及左右习知音者莫能为，而山阳王亦能之，上数称其材。〔数，所角翻；下同。〕史丹进曰：「凡所谓材者，敏而好学，温故知新，〔师古曰：敏，速疾也。温，厚也。温故，厚蓄故事也。何晏曰：温，寻也；寻绎故者，又知新者。余谓何说是。〕皇太子是也。若乃器人于丝竹鼙鼓之间，则是陈惠、李微高于匡衡，可相国也！」〔如淳曰：器人，取人器能也。陈惠、李微二人，好音者也。服虔曰：二人皆黄门鼓吹也。〕于是上嘿然而笑。〔闻丹言而嘿然，已而矣。〕
及上寝疾，傅昭仪、山阳王康常在左右，而皇后、太子希得进见。〔见，贤遍翻。〕上疾稍侵，意忽忽不平，〔师古曰：稍侵，言渐笃也。平，和也。〕数问尚书以景帝时立胶东王故事。〔事见十六卷景帝前六年。〕是时太子长舅阳平侯王凤为卫尉、侍中，〔长，知两翻；下同。〕与皇后、太子皆忧，不知所出。〔师古曰：不知计所出。〕史丹以亲密臣得侍视疾，候上间独寝时，丹直入卧内，顿首伏青蒲上，〔服虔曰：青缘蒲席也。应劭曰：以青规地曰青龙；自非皇后不得至此。孟康曰：蒲青为席，用蔽地也。师古曰：应说是也。〕涕泣而言曰：「皇太子以适长立，积十余年，〔师古曰：适，读曰嫡。〕名号系于百姓，天下莫不归心臣子。〔师古曰：自托为臣子。仲冯曰：臣子，当属下句，不当断之。余以下文大意观之，颜说为是。〕见山阳王雅素爱幸，今者道路流言，为国生意，〔为，于伪翻。〕以为太子有动摇之议。审若此，公卿以下必以死争，不奉诏。臣愿先赐死以示群臣！」天子素仁，不忍见丹涕泣，言又切至，意大感寤，喟然太息曰：「吾日困劣，〔劣，弱也。〕太〔【章：乙十一行本「太」上有「而」字；孔本同。】〕子、两王幼少，〔两王山阳王康、信都王兴。〕意中恋恋，亦何不念乎！然无有此议。且皇后谨慎，先帝又爱太子，〔事见二十七卷宣帝甘露三年。〕吾岂可违指！驸马都尉安所受此语﹖」〔师古曰：安，焉也。余谓安，何也。〕丹即却，顿首曰：「愚臣妄闻，罪当死！」〔师古曰：却，退也，离青蒲上。〕上因纳，谓丹曰：「吾病寖加，恐不能自还，〔纳者，纳其言也。师古曰：寖，渐也。不自还者，言当遂至崩亡也。还，读曰旋。〕善辅道太子，毋违我意！」丹嘘唏而起，〔师古曰：道，读曰导。嘘，音虚。唏，音许既翻。〕太子由是遂定为嗣。而右将军、光禄大夫王商、中书令石显亦拥佑太子，颇有力焉。夏，五月，壬辰，帝崩于未央宫。〔臣瓒曰：帝年二十七即位，即位十六年，寿四十三。〕
班彪赞曰：臣外祖兄弟为元帝侍中，〔应劭曰：外祖金敞也。〕语臣曰：「元帝多材艺，善史书，〔应劭曰：周宣王太史史籀所作大篆。语，牛倨翻。〕鼓琴瑟，吹洞箫，〔如淳曰：箫之无底者也。杜佑曰：前代有洞箫，今无其器。〕自度曲，被歌声，〔应劭曰：自隐度作新曲，因持新曲以为歌诗声也。荀悦曰：被声，能播乐也。臣瓒曰：度曲，谓歌终更授其次，谓之度曲。西京赋曰：度曲未终，云起雪飞。张衡舞赋亦曰：度终复位，次受三八。师古曰：应﹑荀二说皆是也。度，音大洛翻。被，音皮义翻。〕分刌节度，穷极幼眇。〔苏林曰：刌，度也；知曲之终始节度也。韦昭曰：刌，切也；谓能分切句绝为之节制也。师古曰：韦说是也。刌，音千本翻。幼眇，读曰要妙。〕少而好儒；〔少，诗照翻。好，呼到翻。〕及即位，征用儒生，委之以政，贡﹑薛﹑韦﹑匡迭为宰相。〔师古曰：贡禹﹑薛广德﹑韦玄成﹑匡衡迭互而为丞相也。〕而上牵制文义，优游不断，孝宣之业衰焉。〔师古曰：为文义所牵制，故不断决。断，丁乱翻。〕然宽弘尽下，出于恭俭，号令温雅，有古之风烈。」
⑨匡衡奏言：「前以上体不平，故复诸所罢祠；卒不蒙福。〔师古曰：卒，终也。卒，子恤翻。〕案卫思后﹑戾太子﹑戾后园，亲未尽。〔师古曰：言不当毁也。〕孝惠﹑孝景庙，亲尽，宜毁。及太上皇﹑孝文﹑孝昭太后﹑昭灵后﹑昭哀后﹑武哀王祠，请悉罢勿奉。」奏可。
⑩六月，己未，太子即皇帝位，谒高庙。尊皇太后曰太皇太后，〔宣帝卬成王皇后也。〕皇后曰皇太后。以元舅侍中﹑卫尉﹑阳平侯王凤为大司马﹑大将军﹑领尚书事。〔王氏得权自此始。〕
噍丞相衡上疏曰：「陛下秉至孝，哀伤思慕，不绝于心，未有游虞弋射之宴，〔师古曰：虞，与娱同。〕诚隆于慎终追远，无穷已也。〔师古曰：慎终，慎孝道之终也。追远，不忘本也。论语称孔子曰：「慎终追远，民德归厚矣。」故衡引之。〕窃愿陛下虽圣性得之，犹复加圣心焉！〔师古曰：言天性已自然矣，又当加意也。复，扶又翻。〕诗云：『鸸鸸在疚，』〔师古曰：周颂闵予小子之诗。鸸鸸，忧貌也。疚，病也。鸸，与茕同；渠营翻。〕言成王丧毕思慕，意气未能平也。盖所以就文﹑武之业，崇大化之本也。臣又闻之师曰：『妃匹之际，生民之始，万福之原。婚姻之礼正，然后品物遂而天命全。』〔师古曰：遂，成也。〕孔子论诗以关睢为始，此纲纪之首，王教之端也。自上世以来，三代兴废，未有不由此者也。愿陛下详览得失盛衰之效，以定大基，采有德，戒声色，近严敬，远技能！〔师古曰：无德之人，虽有技能，则斥远之。近，其靳翻。远，于愿翻。技，渠绮翻。〕臣闻六经者，圣人所以统天地之心，着善恶之归，明吉凶之分，〔师古曰：分，音扶问翻。〕通人道之正，使不悖于其本性者也。〔师古曰：悖，乖也，音布内翻。〕及论语﹑孝经，圣人言行之要，宜究其意。〔行，下孟翻。〕臣又闻圣王之自为，动静周旋，奉天承亲，临朝享臣，物有节文，以章人伦。〔师古曰：物，事也；事事皆有节文。〕盖钦翼祗栗，事天之容也；温恭敬逊，承亲之礼也；正躬严恪，临众之仪也；〔师古曰：严，读曰俨。〕嘉惠和说，飨下之颜也。〔师古曰：飨，宴飨也。说，读曰悦。〕举错动作，物遵其仪，故形为仁义，动为法则。今正月初，幸路寝，〔路寝，大寝也。〕临朝贺，置酒以飨万方。传曰：『君子慎始。』愿陛下留神动静之节，使群下得望盛德休光，以立基桢，天下幸甚！」上敬纳其言。
●卷第三十
【汉纪二十二】起屠维赤奋若，尽着雍阉茂，凡十年。
孝成皇帝上之上〔荀悦曰：讳骜，字太孙；「骜」之字曰「俊」。应劭曰：谥法，安民立政曰成。
建始元年〔（己丑、前三二）〕
①春，正月，乙丑，悼考庙灾。〔宣帝尊史皇孙曰悼考。〕
②石显迁长信中太仆，〔百官表：长信中太仆，掌皇太后舆马，不常置。〕秩中二千石。显既失倚，离权，〔显嬖于元帝，帝崩为失倚。自中书令枢机之官迁太后宫官为离权。离，力智翻。〕于是丞相、御史条奏显旧恶；及其党牢梁、陈顺皆免官，显与妻子徙归故郡，忧懑不食，道死。〔显，故济南人。师古曰：懑，音闷。〕诸所交结以显为官者，皆废罢；少府五鹿充宗左迁玄菟太守，〔菟，音涂。守，式又翻。〕御史中丞伊嘉为鴈门都尉。〔姓谱：伊姓出于伊尹。〕
司隶校尉涿郡王尊劾奏：「丞相衡，御史大夫谭，〔劾，户概翻，又户得翻。〕知显等颛权擅劫大作威福，为海内患害，不以时白奏行罚；而阿谀曲从，附下罔上，怀邪迷国，无大臣辅政之义，皆不道！在赦令前。〔去年七月大赦。〕赦后，衡、谭举奏显，不自陈不忠之罪，而反扬着先帝任用倾之徒，妄言『百官畏之，甚于主上』；卑君尊臣，非所宜称，失大臣体！」于是衡凓惧，免冠谢罪，上丞相、侯印绶。〔衡封乐安侯。〕天子以新即位，重伤大臣，乃左迁尊为高陵令。然群下多是尊者。衡嘿嘿不自安，每有水旱，连乞骸骨让位；上辄以诏书慰抚，不许。
③立故河间王元弟上郡库令良为河间王。〔元废事见上卷元帝建昭元年。如淳曰：汉北边郡库，官兵器之所藏，故置令。〕
④有星孛于营室。〔晋书天文志：营室二星，天子之宫也，一曰玄宫，一曰清庙；又为军粮之府及土功事。孛，蒲内翻。〕
⑤赦天下。
⑥壬子，封舅诸吏、光禄大夫、关内侯王崇为安成侯；〔恩泽侯表，安成侯食邑于汝南。赐舅谭、商、立、根、逢时爵关内侯。夏，四月，黄雾四塞，〔元命包曰：阴阳乱为雾。尔雅曰：地气发，天不应，曰雾。释名曰：雾，冒也；气蒙冒地之物也。师古曰：塞，满也；言四方皆满。塞，悉则翻。〕诏博问公卿大夫，无有所讳。谏大夫杨兴、博士驷胜等〔【章：十四行本「等」下有「对」字；乙十一行本同；孔本同；张校同。】〕皆以为「阴盛侵阳之气也。高祖之约，非功臣不侯；今太后诸弟皆以无功为侯，外戚未曾有也，故天为见异。」〔师古曰：见，显示也。为，于伪翻。见，贤遍翻。〕于是大将军凤惧，上书乞骸骨，辞职；上优诏不许。
⑦御史中丞东海薛宣上疏曰：「陛下至德仁厚，而嘉气尚凝，〔师古曰：凝，谓不通也。〕阴阳不和，殆吏多苛政。部刺史或不循守条职，〔师古曰：刺史所察本有六条，今则踰越故事，信意举劾，妄为苛劾也。汉官典职仪云：刺史班宣，周行郡国，省察治状，黜陟能否，断治冤狱，以六条问事；非条所问，即不省。一条，强宗，豪右田宅踰制，以强陵弱，以众暴寡。二条，二千石不奉诏书、遵承典制，倍公向私，旁诏牟利，侵渔百姓，聚敛为奸。三条，二千石不恤疑狱，风厉杀人，怒则任刑，喜则淫赏，烦扰刻暴，剥截黎元，为百姓所疾，山崩石裂，訞祥讹言。四条，二千石选署不平，苟阿所爱，蔽贤宠顽。五条，二千石子弟恃怙荣势，请托所监。六条，二千石违公下比，阿附豪强，通行货赂，割损正令。〕举错各以其意，多与郡县事，〔师古曰：错，置也，音千故翻。与，读曰豫。豫，干也。〕至开私门，听谗佞，以求吏民过，谴呵及细微，责义不量力；〔师古曰：言求备于人。量，音良。〕郡县相迫促，亦内相刻，流及众庶。是故乡党阙于嘉宾之欢，九族忘其亲亲之恩，饮食周急之厚弥衰，送往劳来之礼不行。〔师古曰：劳，郎到翻。来，郎代翻。余谓来，读如字亦通。〕夫人道不通〔【章：十四行本「通」作「兴」；乙十一行本同；孔本同。】〕则阴阳否隔，〔否，皮鄙翻〕。和气不通，未必不由此也！诗云：『民之失德，干糇以愆。』〔小雅伐木之诗也。毛氏曰：糇，食也。郑氏曰：失德，谓见谤讪也。民尚以干糇之食获愆过于人，况上之人乎！干，音干。糇，音侯。〕鄙语曰：『苛政不亲，烦苦伤恩。』方刺史奏事时，宜明申敕，〔师古曰：申，束也；谓约束也。〕使昭然知本朝之要务。」上嘉纳之。
⑧八月，有两月相承，晨见东方。〔服虔曰：相承，在上下也。应劭曰：案京房易传云：君弱如妇，为阴所乘，则两月出。见，贤遍翻。〕
⑨冬，十二月，作长安南、北郊，罢甘泉、汾阴祠，〔匡衡奏：祭天于南郊，就阳之义也。瘗地于北郊，即阴之象也。甘泉郊见皇天，反北之太阴；汾阴祠后土，反东之少阳。甘泉、河东之祠宜徙就正阳、太阴之处，于长安定南、北郊。上从之。〕及紫坛伪饰、女乐、鸾路、骍驹、龙马、石坛之属。〔衡又言：甘泉泰畤紫坛有文章、采镂、黼黻之饰，及玉女乐、石坛仙人祠，瘗鸾路，骍驹、寓龙，非古。于悉罢之。师古曰：汉旧仪云：祭天用六彩，绮席六重，用玉几、玉饰器凡七十。女乐，即礼乐志所云使童男、童女俱歌也。〕
二年〔（庚寅、前三一）〕
①春，正月，罢雍五畤及陈宝祠，〔秦作畤于雍，以祠上帝，有白、青、黄、赤帝之祠。至汉帝帝立北畤，祠黑帝，而五畤具。有司进祠，上不亲往。至文帝时，始幸雍，郊见五畤。陈宝者，秦文公获若石于陈仓北阪上，祠之。其神来，常以夜，光辉若流星；从东方来，集于祠城，若雄雉，其声殷殷云，野鸡皆鸣以应之。祠以一牢，名曰陈宝。衡以为不应礼，皆奏罢之。雍，于用翻。畤，音止。〕皆从匡衡之请也。辛巳，上始郊祀长安南郊。赦奉郊县〔应劭曰：天郊在长安城南，地郊在长安城北长陵界。二县有奉郊之勤，故并赦之。余按帝纪，二县，长安及长陵也。〕及中都官耐罪徒；〔师古曰：中都官，京师诸官府。应劭曰：轻罪不至于髡，完其耏鬓，故曰耏。古耏字从「橹」，发肤之意也。杜林以为法度之字皆从「寸」，后改如是。耐，音若能。如淳曰：耐，犹任也，仕其事也。师古曰：依应氏之说，耏当音而；如氏之说，则音乃代翻。其义亦两通。耏，谓颊旁毛也。橹，毛发貌也，音所廉翻，又先廉翻。而功臣表，宣曲侯通耏为鬼薪。则应氏之说斯为长矣。〕减天下赋钱，算四十。〔孟康曰：本算百二十，今减四十为八十。〕
②闰月，以渭城延陵亭部为初陵。
③三月，立丑，上始祠后土于北郊。
④丙午，立皇后许氏。后，车骑将军嘉之女也。元帝伤母恭哀后居位日浅而遭霍氏之辜，〔事见二十四卷宣帝本始三年。〕故选嘉女以配太子。
⑤上自为太子时，以好色闻；〔好，呼到翻。闻，音问。〕及即位，皇太后诏采良家女以备后宫。大将军武库令杜钦〔此大将军之军中武库令也。钦传，军下更有「军」字。〕说王凤曰：「礼，一娶九女，所以广嗣重祖也；〔张晏曰：阳数一、三、五、七、九。九，数之极也。臣瓒曰：天子一娶九女，夏、殷之制也。钦故举古之约以刺今之奢也。说，输芮翻。〕娣侄虽缺不复补，所以养寿塞争也。〔师古曰：媵女之内，兄弟之女则谓之侄，己之女弟则谓之娣。塞，绝也。复，扶又翻。塞，悉则翻。〕故后妃有贞淑之行，〔行，下孟翻；下同。〕则胤嗣有贤圣之君；制度有威仪之节，则人君有寿考之福。废而不由，则女德不厌；〔师古曰：由，用也，从也。女德不厌，言好色之甚也。〕女德不厌，则寿命不究于高年。〔师古曰：究，竟也。〕男子五十，好色未衰；妇人四十，容貌改前；以改前之容侍于未衰之年，而不以礼为制，则其原不可救而后徕异态；后徕异态，则正后自疑而支庶有间适之心；〔师古曰：间，代也，音居苋翻。适，读曰嫡；下亦同。〕是以晋献被纳谗之谤，申生蒙无罪之辜。〔晋献公嬖骊姬，骊姬欲立其子，谗世子申生；献公信之，申生雉经而死。被，皮义翻。〕今圣主富于春秋，未有适嗣，方乡术入学，〔乡，读曰向。〕未亲后妃之议。将军辅政，宜因始初之隆，建九女之制，详择有行义之家，〔行，下孟翻。〕求淑女之质，毋必有声色技能，为万世大法。〔师古曰：惟求淑质，无论美色及音声技能，如此则可为万世法也。技，渠绮翻。〕夫少戒之在色，〔师古曰：论语，孔子曰：君子有三戒，少之时，血气未定，戒之在色。言好色无节则致损败，故戒之也。少，诗照翻。〕小卞之作，可为寒心。〔诗小雅也。张晏曰：小卞，刺幽王废申后而立褒姒，黜太子宜咎而立伯服也。臣瓒曰：小卞之诗，太子之傅作也；哀太子之放逐，愍周室之大坏也。卞，音盘。〕唯将军常以为忧！」凤白之太后，太后以为故事无有；凤不能自立法度，循故事而已。凤素重钦，故置之莫府，国家政谋常与钦虑之，〔师古曰：虑，计也。〕数称达名士，裨正阙失；〔数，所角翻。〕当世善政多出于钦者。
⑥夏，大旱。
⑦匈奴呼韩邪单于嬖左伊秩訾兄女二人；长女颛渠阏氏〔长，知两翻；下同。阏，于干翻；氏，音支；下同。。〕生二子，长曰且莫车，〔师古曰：且，子余翻；下且麋胥同。车，昌遮翻。〕次曰囊知牙斯；少女为大阏氏，〔少，诗照翻；下同。〕生四子，长曰雕陶莫皋，次曰且麋胥，皆长于且莫车，少子咸、乐二人，皆小于囊知牙斯。又他阏氏子十余人。颛渠阏氏贵，且莫车爱，呼韩邪病且死，欲立且莫车。颛渠阏氏曰：「匈奴乱十余年，不绝如发，赖蒙汉力，故得复安。〔复，扶又翻；下同。〕今平定未久，人民创艾战。〔师古曰：创，音初亮翻。艾，读曰乂。〕且莫车年少，〔少，诗照翻；下同。〕百姓未附，恐复危国。我与大阏氏一家共子，〔师古曰：一家，言亲姊妹也。共子，两人所生，恩慈无别也。〕不如立雕陶莫皋。」大阏氏曰：「且莫车虽少，大臣共持国事。今舍贵立贵立贱，〔师古曰：舍，谓弃置也。舍，读曰舍。〕后世必乱。」单于卒从颛渠阏氏计，立雕陶莫皋，〔卒，子恤翻。〕约令传国与弟。呼韩邪死，雕陶莫皋立，为复株累若鞮单于。〔师古曰：复，音服。累，力追翻。贤曰：匈奴谓孝为若鞮。自呼韩邪降后，与汉亲密，见汉帝谥常为孝，慕之：至其子复株累单于以，皆称若鞮。复株累若鞮单于以且麋胥为左贤王，且莫车为左谷蠡王，〔谷，音鹿。蠡，卢奚翻。〕囊知牙斯为右贤王。复株累单于复妻王昭君，生二女，长女云为须卜居次，小女为当于居次。〔文颖曰：须卜氏，匈奴贵族也。当于，亦匈奴大族也。师古曰：须卜、当于，皆其夫家氏族。〕
三年〔（辛卯、前三○）〕
①春，三月，赦天下徒。
②秋，关内大雨四十余日。京师民相惊，言大水至；百姓奔走相蹂躏，〔师古曰：蹂，践也。躏，轹也。蹂，音人九翻。躏，音蔺。〕老弱号呼，〔号，户高翻。呼，火故翻。〕长安中大乱。天子亲御前殿，召公卿议。大将军凤以为：「太后与上及后宫可御船，令吏民上长安城以避水。」〔上，时掌翻，下同。〕群臣皆从凤议。左将军王商独曰：「自古无道之国，水犹不冒城郭；〔师古曰：冒，蒙覆也。〕今政治和平，世无兵革，上下相安，何因当有大水一日暴至，此必讹言也！〔师古曰：讹，伪也。治，直吏翻。〕不宜令上城，重惊百姓。」〔师古曰：重，音直用翻。〕上乃止。有顷，长安中稍定；问之，果讹言。上于是美壮商之固守，数称其议；〔数，所角翻。〕而凤大凓，自恨失言。〔为王凤排斥王商张本。〕
③上欲专委任王凤，八月，策免车骑将军许嘉，以特进侯就朝位。〔汉制，列侯奉朝请在长安者，位次三公；赐位特进者，在凡列侯之上，位亦次三公。朝，直遥翻。〕
④张谭坐选举不实，免。冬，十月，光禄大夫尹忠心为御史大夫。
⑤十二月，戊申朔，日有食之。其夜，地震未央宫殿中。诏举贤良方正能直言极谏之士。杜钦及太常丞谷永上对，〔续汉志：太常丞，比千石，掌凡行及祭祀小事，总署曹事。汉旧仪曰：丞，举庙中非法者。〕皆以为后宫女宠太盛，嫉勡专上，将害继嗣之咎。〔此盖指许后及班倢呓也。〕
⑥越巂山崩。
⑦丁丑，匡衡坐多取封邑四百顷，监临盗所主守直十金以上，免为庶人。〔衡本封临淮郡僮县之乐安乡，乡本田提封三千一百顷，南以闽陌为界。后误封平陵陌为界，多四百顷。师古曰：十金以上，当时律定罪之次；若今律条一尺以上、一匹以上。〕
四年〔（壬辰、前二九）〕
①春，正月，癸卯，陨石于亳四，陨于肥累二。〔汉书五行志：亳作「」。孟康曰：、肥累，皆县名，故属真定。师古曰：，音工老翻。累，音力追翻。〕
  </div>
  <div class="pagination">
   <a href="资治通鉴注_page27.html">
    上一页
   </a>
   <span>
    ...
   </span>
   <a href="资治通鉴注_page23.html">
    23
   </a>
   <a href="资治通鉴注_page24.html">
    24
   </a>
   <a href="资治通鉴注_page25.html">
    25
   </a>
   <a href="资治通鉴注_page26.html">
    26
   </a>
   <a href="资治通鉴注_page27.html">
    27
   </a>
   <span class="current-page">
    28
   </span>
   <a href="资治通鉴注_page29.html">
    29
   </a>
   <a href="资治通鉴注_page30.html">
    30
   </a>
   <a href="资治通鉴注_page31.html">
    31
   </a>
   <a href="资治通鉴注_page32.html">
    32
   </a>
   <a href="资治通鉴注_page33.html">
    33
   </a>
   <span>
    ...
   </span>
   <a href="资治通鉴注_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
