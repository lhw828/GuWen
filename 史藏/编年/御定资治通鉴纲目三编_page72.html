<!DOCTYPE html>
<html>
 <head>
  <meta charset="utf-8"/>
  <title>
   御定资治通鉴纲目三编 - 第 72 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定资治通鉴纲目三编 - 第 72 页/共 73 页
  </h1>
  <div class="content">
   【马士英独握国柄一聴阮大铖计朝政错乱贿赂公行时徐石麒既去士英欲用张国维掌吏部而大铖结内奄取中防特授张捷士英眙良久杨维垣力谋起官礼部尚书钱谦益因上疏荐维垣及蔡奕琛且颂士英功而尽雪逆案贾继春等维垣遂得授通政使未防进左副都御史而奕琛亦授吏部侍郎】
　　我
　　大清兵西讨李自成分兵下江南
　　【先是我睿亲王多尔衮令南来副将韩拱藢叅将陈万春等赍书致史可法书曰予向在沈阳即知燕京物望咸推司马后入関破贼得与都人士相接识介弟于清班曽托其手泐平安拳致衷绪未审以何时得达比闻道路纷纷多谓金陵有自立者夫君父之讐不共戴天春秋之义有贼不讨则故君不得书葬新君不得书即位所以防乱臣贼子法至严也闯贼李自成称兵犯阙手毒君亲中国臣民不闻加遗一矢平西王呉三桂介在东陲独效包胥之哭朝廷感其忠义念累世之宿好弃近日之小嫌爰整貔貅驱除狗鼠入京之日首崇怀宗帝后諡号卜葬山陵悉如典礼亲郡王将军以下一仍故封不加改削勲戚文武诸臣咸在朝列恩礼有加耕市不惊秋毫无优方拟秋髙气爽遣将西征传檄江南聨兵河朔陈师鞠旅戮力同心报乃君国之讐彰我朝廷之徳岂意南州诸君子苟安旦夕弗审事机聊慕虚名顿忘实害予甚惑之国家之抚定燕都乃得之于闯贼非取之于明朝也贼毁明朝之庙主辱及先人我国家不惮征缮之劳悉索敝赋代为雪耻孝子仁人当如何感恩图报兹乃乗逆寇稽诛王师暂息遂欲雄据江南坐享渔人之利揆诸情理岂可谓平将以为天堑不能飞渡投鞭不足防流耶夫闯贼但为明朝崇耳未尝得罪于我】
　　【国家也徒以薄海同讐特申大义今若拥号称尊便是天有二日俨为勍敌予将简西行之鋭转斾东征且拟释彼重诛命为前导夫以中华全力受制潢池而欲以江左一隅兼支大国胜负之数无待蓍矣予闻君子之爱人也以徳细人则以姑息诸君子果识时知命笃念故主厚爱贤王冝劝令削号归藩永绥福禄朝廷当待以虞宾统承礼物带砺山河位在诸王侯上庻不负朝廷伸义讨贼兴灭继絶之初心至南州羣彦翩然来仪则尔公尔侯列爵分土有平西之典例在惟执事实图利之挽近士大夫好髙树名义而不顾国家之急每有大事辄同筑舍昔宋人议论未定兵已渡河可为殷鉴先生领袖名流主持至计必能深维终始寕忍随俗浮沉取舍从违应早审定兵行在即可西可东南国安危在此一举愿诸君子同以讨贼为心毋贪一身瞬息之荣而重故国无穷之祸为乱臣贼子所笑予实有厚望焉记有之惟善人能受尽言敬布腹心伫闻明敎江天在望延跂为劳书不尽意可法旋遣人荅书书曰南中向接好音法随遣使问讯呉大将军未敢遽通左右非委隆诣于草莽也诚以大夫无私交春秋之义今倥偬之际忽捧琬琰之章真不啻从天而降也循读再三殷殷致意若以逆贼尚稽天讨烦】
　　【贵国忧法且感且愧惧左右不察谓南中臣民偷安江左竟君父之怨敬为贵国一详陈之我大行皇帝敬天法祖勤政爱臣真尧舜之主也以庸臣误国致有三月十九日之事法待罪南枢救援无及师次淮上凶问遂来地坼天崩山枯海泣嗟乎人孰无君虽肆法于市朝以为泄泄者之戒亦奚足谢先皇帝于地下哉尔时南中臣民哀恸如丧考妣无不抚膺切齿欲悉东南之甲立剪凶讐而二三老臣谓国破君亡宗社为重相与迎立今上以系中外之心今上非他神宗之孙光宗犹子而大行皇帝之兄也名正言顺天与人归五月朔日驾临南都万姓夹道欢呼声闻数里羣臣劝进今上悲不自胜譲再譲三仅允监国迨臣民伏阙屡请始以十五日正位南都从前凤集河清瑞应非一即告庙之日紫云如葢祝文升霄万目共瞻欣传盛事大江涌出柟梓数十万章助修宫殿岂非天意也哉越数日遂命法视师江北刻日西征怱传我大将军呉三桂借兵】
　　【贵国破走逆成为我先皇帝后发丧成礼扫清宫阙抚辑羣黎且罢薙髪之令示不忘本朝此等举动振古铄今凡为大明臣子无不长跽北向顶礼加额岂但如明谕所云感恩图报已乎谨于八月薄治筐篚遣使犒师兼欲请命鸿裁连兵西讨是以王师既发复次江淮乃辱明诲引春秋大义来相诘责善哉乎推言之然此文为列国君薨世子应立有贼未讨不忍死其君者立説耳若夫天下共主身殉社稷青宫皇子惨变非常而犹枸牵不即位之文坐昧大一统之义中原鼎沸仓猝出师将何以维系人心号召忠义紫阳纲目踵事春秋其间特书如莽移汉鼎先武中兴丕废山阳昭烈践祚怀愍亡国晋元嗣基徽钦防尘宋髙缵统是皆于国讐未剪之日亟正位号纲目未尝斥为自立卒以正统与之甚至如元宗幸蜀太子即位灵武议者疵之亦未尝不许以行权幸其光复旧物也本朝传世十六正统相承自治冠带之族继絶存亾仁恩遐被贵国昔在先朝夙膺封号载在盟府寕不闻乎今痛心本朝之难驱除乱逆可谓大义复着于春秋矣昔契丹和宋止嵗输以金缯回纥助唐原不利其土地况】
　　【贵国笃念世好兵以义动万代瞻仰在此一举若乃乗我防难弃好崇讐规此幅为德不卒是以义始而以利终为贼人所窃笑也贵国岂其然往先帝轸念潢池不忍尽戮抚互用贻误至今今上天纵英明刻刻以复讐为念庙堂之上和衷体国介胄之士饮泣枕戈忠义民兵愿为国死窃以为天亡逆闯当不越于斯时矣语曰树徳务滋除恶务尽今逆成未服天诛谍知卷土西秦方图报复此不独本朝不共戴天之恨抑亦贵国除恶未尽之忧伏乞坚同讐之谊全始终之徳合师进讨问罪秦中共枭逆贼之头以泄敷天之愤则贵国义问炤耀千秋本朝图报惟力是视从此两国世通盟好传之无穷不亦休乎至于牛耳之盟则本朝使臣久已在道不日抵燕奉盘盂从事矣法北望陵庙无涕可挥身蹈大戮罪应万死所以不即从先帝者实为社稷之故传曰竭股肱之力继之以忠贞法处今日鞠躬致命克尽臣节所以报也惟殿下实昭鉴之至是山西山东郡县已次第抚定我】
　　【大清乃命英亲王阿济格为靖逺大将军帅师西讨李自成豫亲王多铎为定国大将军帅师下江南我】
　　【世祖章皇帝特赐勅王朕以福王及南方文武诸臣当明国崇祯帝遭流寇之难陵阙炖宗社覆不遣一兵不发一矢如鼠蔵穴其罪一也及我兵进勦流贼西奔南方诸臣不行请命擅立福王其罪二也不思灭贼复讐而诸将各自拥兵扰害良民自生反侧以起兵端其罪三也惟此三罪天人共愤因命王充定国大】
　　【将军统师声罪讨江南王今承命一切机宜当与诸将同心协谋而行毋谓自智不听人言毋恃兵强轻视敌众仍严侦探勿致疎虞如有抗拒不服者戮之倾心归顺者附之严禁兵将凡系归顺地方不许肆行抢掠务使人知朕以仁义定天下之意其行间将领功罪察实纪明彚奏如系小过即当处分至于防军以下无论大小罪过俱兴诸将商酌径行处分王受兹重任当益殚忠猷用张挞伐立奏荡平】
　　明定诸镇兵额
　　【江北都抚四镇额兵三万楚抚额兵一万京营额兵一万五千时九江总督袁继咸为马士英等所恶因汰其军饷六万军中有怨言继咸争之不聴又以江上兵寡议造战舰檄九江佥事叶士彦于江流截买材木士彦家芜湖与诸商昵封还其檄继咸以令不行疏劾士彦士彦同年御史黄耳鼎亦劾继咸言继咸有心腹将校劝左良玉立他宗而良玉不从良玉闻之疑惧因疏明与继咸无隙耳鼎受指使而言由是南京籍籍益谓继咸与良玉倡和胁制朝廷矣】质实【叶士彦巢县人】
　　十一月明凤阳陵灾
　　【先是庙门告灾至是陵灾松栢皆烬】
　　张献忠僭号于成都
　　【时王应熊督川湖军事兵力弱不能讨贼献忠既陷全蜀遂僭号大西国王伪称大顺元年修蜀王府居之名成都曰西京设丞相尚书五军都督府等官用汪兆麟严锡命为左右丞相王国麟汪鼎镇龚完敬为尚书养子孙可望艾能竒刘文秀李定国等皆为将军赐姓张氏鼎镇完敬寻以小过刲剔死胁川中士大夫受伪职前布政使尹伸给事中呉宇英皆不屈死遣诸伪将分屠各府州县名草杀诡开科取士集于青羊宫尽杀之笔墨成邱冢坑成都民于中园杀各衞集军九十八万伪官朝防呼獒数十下殿獒齅看引出斩之名天杀又创生剥人法皮未去而先絶者刑者抵死将卒以杀人多少叙功共杀男女六万万有竒贼将有不忍至缢死者伪都督张君用王明等数十人皆坐杀人少剥皮死并屠其家又用法移锦江涸而辟之深数大埋金宝亿万计然后决隄放流名水蔵曰无为后人有也当是时诸郡义兵并起献忠愤怒诛杀益毒川中人迹殆絶列城内至杂树成拱云后二年献忠尽焚成都宫室铲其城率众出川北又欲尽杀川兵伪将刘进忠率川兵一军尽逃防我】
　　【大清肃亲王豪格统军追献忠兵至汉中进忠降乞为鄊导至塩亭界大雾献忠晓行猝遇大兵中矢坠马匍伏积薪下擒出斩之】质实【塩亭魏县今属四川潼川府尹伸宣州人呉宇英广元人
　　本朝乾隆四十一年俱追諡忠节】
　　明史可法帅师进次清江浦
　　【可法闻李自成败还陜西决策北行高杰既赴徐州可法遂帅师进次清江浦遣官屯田开封为经畧中原计时诸将各分汛地择使利者自王家营而北至宿迁最冲要诸镇不敢任可法自任之令幕下文武筑垒縁河南岸可法以自成未灭上疏请颁讨贼诏书大畧言偏安者恢复之退步未有志在偏安而遽能自立者也大变之初黔黎洒泣绅士悲哀犹有朝气今则兵骄饷绌文恬武嬉顿成暮气矣河上之防百未经理人心不肃威令不行复讐之师不闻及関陜讨贼之诏不闻达燕齐君父之讐置之膜外忆臣等迎驾时陛下言及先帝则泣下沾襟恭谒孝陵则泪防满袖皇天后土实式鉴临曽防何时顿忘斯志先皇帝死于贼恭皇帝亦死于贼此千古未有之痛国家变出非常在北诸臣死节者无多在南诸臣讨贼者复少此千古未有之耻夫庻民之家父兄被杀尚思穴胸防胫得而甘心况在朝廷顾可漠置臣恐恢复无期即偏安亦未可保也今宜速发讨贼之诏责臣与诸镇悉简精鋭直指秦関庻海内忠臣义士闻而感愤且陛下嗣登大宝原与先朝不同诸臣但有罪当诛曽无功足录臣于登极诏稿特将加恩一欵删除不意后来仍复开载致贻笑天下今恩外加恩纷纷未已武臣腰玉名器滥觞自后尤宜慎重专待有功庻猛将武夫有所激厉至行兵讨贼最苦无粮搜括不可行劝输亦难继请将不急之工程可已之繁费一切报罢朝夕之燕冲左右之进献一切谢絶即事関典礼万不容已者亦槩从节省葢贼一日未灭即有深宫曲房岂能安处锦衣玉食岂能安享必刻意在雪耻报讐振举朝精神萃万方物力尽并于选将练兵一事庻人心可鼓天意可回疏奏不省时诸镇位秩已崇咸逡巡无进师意可法悔之语其客欲斩已及马士英髙宏图姜曰广四人头为任事不忠之戒因上疏请责成诸镇进战可法毎缮疏循环讽讼声涙俱下闻者莫不感泣士英第取优防报之而已】质实【王家营在清河县东北黄河北岸】发明【当时偷安江左士英所恃者徒以冇四镇耳乃诸镇位秩既崇逡巡江上而可法以一人枕戈泣血号召同讐即其慷慨激烈之心诸镇或冀其声援得助彼士英者当请饷不给当告警不省飞章以优防报闻徒令将士束手夫以当日之埶即中外同心戮力尚难救已倾之社而乃意外掣肘别有肺肠其罪何可擢髪数可法縦孤忠独抱而一木岂能支危厦哉】
　　我
　　大清兵入宿迁
　　【我大清兵取海州遂取宿迁史可法舟次鹤镇闻报遣总兵刘肇基往援复其城越数日大清兵围邳州军城北肇基援之军城南相持半月而】
　　【解复分兵拔赣榆丰沛等县皆降可法飞章报闻马士英大笑不止坐客杨士聪问故士英曰君以为诚有是事耶此史公妙用也嵗将暮防河将吏应叙功耗费军资应稽筭此特为叙功稽筭地耳时髙杰亦抵徐州与刘泽清书曰近日河南抚镇接踵告警一夕数至开封上下北岸俱是兵众问渡甚急惟恐一越渡则天堑失恃长江迤北尽为战场时事到此令人应接不暇惟有殚心竭力直前无二于万难之中求其可济以报国恩而已泽清以闻时王铎乃请视师江北不许】质实【杨士聪济寕人】
　　明榷酒税
　　【士英请酒助饷下部议从之又奏开助工等例暴敛益甚民间因有扫尽江南金填塞马家口之謡】
　　明逮治前昌平巡抚何谦等
　　【御史沈宸荃初疏陈时事皆切利病已论羣臣丑正党邪请王卧薪尝瞻为雪耻报讐之计至是又言经畧山东河南者王永吉张缙彦也永吉失机先帝拔为总督拥兵近甸不救国危缙彦官部曹先帝骤擢典中枢乃率先从贼即加二人极刑不为过陛下屈法用之而永吉观望逗遛缙彦狼狈南窜死何以对先帝生何以对陛下昌平巡抚何谦失陷诸陵罪亦当案都城既陷守土臣宜皆厉兵秣马以报国讐乃贼尘未扬辄先去以为民望如河道总督黄希宪山东巡抚邱祖徳尚可容偃卧家园乎疏入永吉缙彦释勿问逮谦祖徳等付法司治之　时朝政大乱宸荃独持正要人多疾之明年以年例出为苏松兵备佥事未赴南都破宸荃举兵邑中鲁王监国擢右佥都御史已而事败宸荃弃家从王海外王次长垣连擢至大学士从王于舟山又从泛海抵厦门金门后舣舟南日山遭风没于海】质实【沈宸荃慈谿人本朝乾隆四十一年追諡忠节何谦昆山人邱祖徳字念修成都人】
　　明桂王常瀛卒于梧州
　　【常瀛初封衡州张献忠陷湖南常瀛走广西遂居梧州至是以忧悸成疾卒常瀛世子先卒次子安仁王由未防亦卒次由榔初封永明王至顺治三年八月大兵下汀州执唐王聿键于是两广总督丁魁楚广西巡抚瞿式耜等迎由榔以十月十日监国十一月自立于肇庆以肇庆府署为行宫遂号永厯以瞿式耜为东阁大学士兼吏兵两部尚书吕大器亦至并命吕大器丁魁楚为大学士魁楚兼戎政大器兼中枢及我大兵克广州式耜请驻军峡口太监王坤不从奉由榔西走梧州至顺治四年正月我大兵破肇庆攻梧州魁楚大器等俱弃去止式耜同吴炳呉贞毓等由榔乃复走桂林我大兵又薄桂林式耜急令将焦琏拒战初由榔就执琏率众攀城破械出之负王以行王徳之用为参将至是战守琏功最多式耜身立矢石中与士卒同甘苦援兵索饷式耜括库不足妻邵氏捐簪珥佐之后城防破防陈邦彦等攻广州】
　　【大兵引而东桂林获全由榔封式耜临林伯琏新兴伯后武冈破王由靖州走栁州继仍还桂林是年由榔以严起恒为礼部尚书兼东阁大学士时朝政坏于五虎起恒不能匡救徒植党相抵牾顺治五年南昌搃兵金声桓等叛降于由榔由榔时驻肇庆永州衡州并复式耜以机会可乘请王再还桂林图出处之计不纳顺治六年大兵下湘潭总督何腾蛟守湘潭城遣将徐勇引军入勇故腾蛟部将率众罗拜劝腾蛟降腾蛟大叱勇遂拥之去不食七日乃杀之顺治七年由榔又奔梧州九月全州破开国公赵印选居桂林衞国公胡一青守榕江与寕逺伯王永祚皆惧不出十月一青永祚入桂林分饷榕江无戍兵大兵益深入十一月式耜檄印选出不肻行再趣之则尽室逃一青等亦逃去永祚迎降城中无一兵式耜端坐府中家人亦散部将请式耜上马速去式耜叱退之俄总督张同敞至誓偕死是夕两人秉烛危坐黎明数骑拥去谕之降不聴幽于民舍日赋诗倡和后就刑与敞同死式耜死由榔大惧自梧州奔南寕时孙可望已据滇黔受封为秦王顺治八年可望遣兵至南寕袭杀其大学士严起恒等顺治九年可望迁由榔于安隆所改曰安龙府日益穷促闻李定国与可望有隙遣使密召定国以兵来迎可望侦知之遣人至安隆杀其大学士呉贞毓等数人顺治十三年定国至乃奉由榔走云南由榔封定国晋王顺治十四年孙可望自置内阁六部等官以文安之为东阁大学士初安之念川中诸镇兵尚强欲结之勤王乃自请督师加诸镇封爵由榔许其请可望闻而恶之遣兵邀安之至是以为大学士安之不为用走川东可望举兵与定国战大败挈其妻子降于我】
　　【大清顺治十六年我大清遣安逺大将军信郡王多尼征南将军卓布泰同呉三桂议三路分兵进取云南多尼自贵阳入三桂自遵义入卓布泰自都匀入俱防师云南省城多尼兵至盘江由榔遣将焚铁锁桥遁去我大军作浮桥以济进击大败之三桂兵至七星関有兵屯守险乃从水西问道渡関遂直趋乌撒卓布泰至盘江渡口由榔遣屯兵扼险沉船乃从下流十里取所沉船乗夜潜师乃济屯兵仓惶逃溃大败之时定国令师据双河口山顶卓布泰遣兵登山夺其形胜定国以象阵来争山大兵又大败之于是三路兵俱入云南省城定国乃与白文选拥由榔走永昌既而大兵遣前锋进文选先拔营遁追及复迎战随击败之我大兵克永昌由榔及定国等又走腾越于是渡潞江追之分八队冲击定国败克腾越由榔走南甸遂入缅缅以四舟迎由榔随行者六百余人缅人于赭陉置茅屋居由榔遣兵防之顺治十七年定国等与缅战索其主连败缅兵缅终不肻出由榔时平西大将军呉三桂以由榔尚在请进兵缅甸以靖根株为一劳永逸之计我】
　　【大清命定西将军爱星阿率师防之三桂遂传檄缅甸谕以擒献由榔顺治十八年正月三桂遣二土官至缅示师期三月师至猛夘防瘴发撤兵而缅酋莽猛白屡得三桂檄欲生致由榔乃蜜使人防守诱其从官沐天波等渡河盟尽杀之惟存由榔与其属二十五人九月三桂及爱星阿帅师自南甸陇川猛夘进别遣兵取道姚関镇康孟定十一月防于木邦时定国与文选不睦定国先奔文选尚凭江倚险欲分兵拒我大兵自木邦昼夜行三百余里临江造筏将渡文选乃奔茶山我定西将军爱星阿别令偏师追之自领大军直趋缅十二月次旧挽坡去缅城六十里缅使人请兵百人进兰鸠江滨为扞衞遂执由榔及其亲属送军前偏师追及文选于猛养文选亦降明年四月由榔死于云南时先后同尽节者吏部尚书李若星总督揭重熙贵州布政使张燿巡按云南御史罗国瓛经畧兵部尚书李干徳大学士杨畏知兵部尚书傅作霖佥都御史范文光詹天顔大学士郭之彦兵部尚书杨鼎和总兵曹大镐兵部侍郎余应桂监军御史周震巡抚张孝起马干龙之虬耿庭箓总督洪淯鳌吏部侍郎王锡衮监军御史麦而炫户部郎中朱宝莲太仆少卿霍子衡兵部主事韩如璜指挥白常灿湘南道副使陈象明镇西将军朱旻如守备孟秦吏部主事侯伟如虎贲将军王兴沅江土知府那嵩云南参将徐日舜总兵萧旷兵科给事中刘尧珍呉霖御史张载述刑科给事中张镌兵科给事中林青阳都督郑允元大理寺丞林钟太仆少卿赵赓禹翰林检讨蒋干昌李元开吏科给事中徐极御史周允吉朱议防胡士端兵部郎中蔡演主事易士佳员外郎任斗据御史李如月晋寕知府冷阳春师宗知州徐道兴佥事胡恒户部郎中谭先哲巡按御史朱奉户部主事郑廷爵永寕知州曽异撰兴寕知县呉子麒天全碉门招讨使杨之明大理衞指挥陈祯楚雄衞指挥王承宪大理衞守备陈海澜沧衞指挥李君植思恩知府董邦昌昆山知县杨永言临安通判刘之兰其余迁徙流离终于殉难者尚有总督林佳鼎临安敎授谭三谟等而士民效死亦所在多有焉】质实【朝政坏于五虎本朝顺治四年明桂王拜严起恒礼部尚书兼东阁大学士时朝政决于李元允元允者恵国公成栋子也初为锦衣指挥使进封南阳伯握大权而都御史袁彭年少詹事刘湘客给事中丁时魁金堡防正发五人附之揽权植党人目为五虎起恒居其间不能有所救正然遇事持平与文安侯马吉翔司礼中官厐天夀共患难久无所忤而五虎积憾起恒王在梧州尚书呉贞毓等合疏攻五虎下狱将置之死起恒頋跽王舟力救贞毓等恶之乃合攻起恒起恒力求罢王留之不得竟去后手敇召还仍为首辅五虎狱不解惟彭年以反正功免议堡与时魁并谪戍湘客正发赎配追赃方狱之初起也金堡尝劾庆国公陈邦传十可斩并及马吉翔厐天夀及邦传统兵入衞修旧怨贞毓等主之遂合疏五虎误国罪下锦衣衞而堡受刑尤酷有吕尔琠者吉翔门下士入台班堡劾之曰臣何人尔琠何人昌宗之宠方新仁杰之表何在言甚不伦御史程源在王舟侧大言两语罪该万死葢为飞语以触时忌于是都督张凤鸣受密防陈刑具用厰衞故事严鞫之搒掠惨酷瞿式耜以国势危犹起党祸七疏救不聴论谪金齿后改清浪衞堡移居桂林桂林破薙髪为僧按堡初称五虎横行害政后又遁迹缁流腼顔苟活垂二十年其进退无据更不足齿于人兵孙可望封秦王可望初从张献忠为盗后归正时据滇黔乞封王起恒持不可后胡执恭矫诏封为秦王可望知其伪遣使求真封起恒又持不可可望大怒乗王播迁遣其将贺九仪张胜等帅劲卒五千迎王至南寕直上起恒舟怒目攘臂问王封是秦非秦起恒曰君逺迎主上功甚伟朝廷自有隆恩若専问此事是挟封非迎主上也九仪怒格杀之遂投尸于江此顺治八年事也衡州唐江南道宋荆湖路元衡州路明为府全州汉洮阳晋全州元全寕府明为全州府后改州属桂林府今皆因之安隆所元普安路明设守御所今为贵州南笼府贵阳宋龙番元金筑明设程番府贵州后改名贵阳遵义宋为播州安抚司明初为宣慰司后改遵义府今皆因之双河在云南曲靖府南寕县北三十里姚関在永昌府保山县东南一百七十里明万厯十一年湾甸导缅寇姚関十三年添守备驻之今省镇康明置鎭康土州在永南府南三百八十里今因之瞿式耜字起田常熟人　本朝乾隆四十一年追諡忠宣呉炳宜兴人奔靖州时令炳从王太子走为大兵所执送衡州自尽于湘山寺呉贞毓字元馨宜兴人以谋召李定国为孙可望所杀　本朝乾隆四十一年俱追諡忠节焦琏字瑞亭宣府人南寕练兵后自刎死　本朝乾隆四十一年追諡烈愍陈邦彦顺徳人复广州不克入清逺及城破不降死　本朝乾隆四十一年追諡忠烈何腾蛟　本朝乾隆四十一年追諡忠诚张同敞江陵人居正孙桂林败执之就刃颜色不变而死　本朝乾隆四十一年追諡忠烈严起恒山隂人沐天波定逺人英十二世孙从由榔入缅缅人刼之不屈受极刑死母陈氏妻焦氏先焚死至是妾夏氏亦缢死　本朝乾隆四十一年俱追諡忠节李若星息县人为御史讨贵州有功桂王时召为尚书武防破自刎死揭重熙临川人屡率兵攻抚州邵武不克为大兵袭执送建寕受戮张耀三原人孙可望攻贵州耀至定番州乗城拒守城陷不屈死并家属十三人同死罗国瓛嘉定州人孙可望攻曲靖城陷自焚死本朝乾隆四十一年俱追諡忠烈李干徳西充人经畧川湖云贵等处孙可望陷嘉定干徳驱家人及弟赴水死杨畏知宝鸡人为孙可望所执以帻击可望为所杀傅作霖武陵人监军至武冈城破不降同妾郑氏投水死郭之竒揭阳人孙可望杀严起恒集鄊勇起义不克后执至广西不屈死杨鼎和江安人以阻封议孙可望追杀之曹大镐贵池人江西破招亾卒往来广信邵武明事败不屈死余应桂都昌人以事夺职家居久之起兵败于江右遂自尽周震全州人大兵至诸将谋降不从为所杀张孝起呉江人初为广州推官举兵谋恢复不克后居龙门岛大兵破岛不食死龙之虬永新人栁州城陷不屈死妻朱氏亦死耿廷箓临安河西人孙可望陷河西赴水死洪淯鳌晋江人】
　　【大兵下荆湘不屈死　本朝乾隆四十一年俱追諡忠节王锡衮禄豊人沙定州之乱起义兵兵败不屈死麦而炫髙明人大兵克髙明执之不降死朱宝连南海人与麦而炫复髙明大兵至战死霍子衡南海人广州破赴井死韩如璜博罗人起兵攻东莞遇大兵战死白常璨清逺人迎陈邦彦守城战死陈象明东莞人徽饷至梧州遇大兵战死朱旻如临桂人坚守平乐城破自刎死孟泰全州人大兵至全州守将降泰仰药死侯伟如公安人从呉文炳遇大兵至不降死王兴漳州人】
　　【大兵平粤兴自焚死那嵩沅江人大兵至登楼自焚死徐日舜西安人为云南参将城破不屈死萧旷武昌人大兵破黎平战死刘尧珍镇雄府人呉霖歙县人张载述泾县人俱以阻封为孙可望所杀张镌寕国人林青阳新寕人郑允元歙县人林钟湖广人赵赓禹袁州人蒋干昌晋江人李元开善化人徐极江西人周允吉钱塘人朱议防南昌人胡士端进贤人蔡縯九江人易士佳庐陵人任斗墟鄞县人俱事桂王奉命图孙可望事泄见杀李如月东莞人劾孙可望被杀冷阳春石阡人孙可望遣李定国陷晋寕拒战死徐道兴滁州人孙可望遣李定国陷曲靖被胁死胡恒竟陵州人孙可望防卭州不屈死谭先哲平坝衞人孙可望陷安顺与妻刘氏同死朱奉华阳人御孙可望于雅州兵败死郑延爵内江人拒孙可望于雅州陷阵死曽异撰荣昌人孙可望寇永寕城陷自焚死呉子骐贵阳人孙可望攻贵州战败死杨之明里系无考拒孙可望于飞仙関兵败死陈祯大理卫人沙贼陷城巷战死王承宪楚雄衞人沙贼之乱中流矢死陈海大理人李君植永昌人俱死于沙贼之乱董邦昌杨永言俱昆明人刘之兰平越人俱殉节于滇本朝乾隆四十一年俱追諡烈愍林佳鼎莆田人迎桂王率兵战海口不胜死又彭燿等七十余人本朝乾隆四十一年俱追諡节愍谭三谟昆阳人殉节云南又李兆旗等四十人本朝乾隆四十一年俱入祠】
　　发明【明福王偏立江左使能勉支嵗月犹可比宋髙宗之南渡若唐王朱聿键桂王朱由榔遁迹闽滇不复成国正如宋帝昺帝昰流离瘴海残喘苟延景炎祥兴之不得书年律以春秋之例二王亦如是矣乾隆四十年特奉谕防以二王自不等于福王故辑览未经载入但二王为明室宗支其始末虽无足道而称尊擅号首尾十有余年事迹多有可考与其聴不知者私相传述又何如约举大凡俾知边隅偷息不过若是之穷蹙无成更可正传闻之讹异至如各为其主守节不屈殉难捐躯者与宋文天祥陆秀夫相仿佛则又当嘉其忠事之义】
　　【谕将二王本末撮叙梗槩并将死事诸臣亦为附载仰见我皇上大公至正虽胜国余分尚与核实不遗臣等谨依随文附见之例于二王事既以类诠次而当时殉
　　节者并得登录亦惟仰遵圣训冀以传信阐幽云尔】
　　十二月我
　　大清兵克河南府
　　【髙杰至徐州沿河筑墙専力备御且遣人通好许定国为络聨河南计张缙彦亦奏定诸将分地王之纲自永城至寕陵许定国自寕陵至兰阳刘洪起自祥符至汜水防】
　　【大清兵至孟津先遣精兵渡河沿河十五寨堡俱望风归附大兵入河南府总兵李际遇迎降缙彦等并走沈邱河南抚镇飞章告急命杰率兵进屯归徳为备已而大兵别由济寕南下至夏镇复自洛阳围邓州可法杰及刘泽清等各具疏告警马士英言北兵虽在河上然闯贼尚张不无后虑岂遂投鞭问渡乎况强弱何常赤璧三万淝水八千惟在诸将策励之而已卒不应】
　　明命马士英阅兵
　　【将大阅京军适有疾不出因命士英代之时工费无度荒酒渔色奄人田成等檀宠士英辈亦因之窃权固位政以贿成识者皆知其不堪旦夕阮大铖尝以乌丝阑写已作燕子笺杂剧进之时嵗将暮福王一日居兴寕宫怃然不乐韩賛周请其故王曰黎园殊少佳者賛周泣曰奴以陛下或思皇考乃作此想耶】
　　明重颁三朝要典追防逆案诸臣
　　【杨维垣追论三朝党局力诋王之寀杨涟等而为刘廷元霍维华等讼寃乃命将三朝要典宣付史馆寻复令删定刋行吏部尚书张捷力称维华等忠请表章三案诸臣因尽追赐防典赠廕祭葬諡全者维华等六人赠廕祭葬不予諡者徐大化等三人赠祭葬者徐杨先等三人复官不赐防者王绍徽等三人他若王徳完黄克纉王永光章光岳等虽名不丽于逆案而为清论所不予者亦赠防有差袁宏勲复请追论焚要典诸臣罪左良玉力言要典治乱所関勿聼邪言致兴大狱袁继咸疏言要典已经先帝焚毁何必复理其説未进宜寝之已进宜毁之不听】质实【徐扬先江寕人章光岳临川人】
　　发明【马士英之进三朝要典也时为用阮大铖地耳时姜曰广吕大器髙宏图等极力疏谏不啻痛哭流涕言之而福王全不知省迨马阮弄权遂借是为报复翻十七年之定案而复兴大狱其追防诸逆臣非防诸臣也欲党邪害正而逞其毒也幕巢余景尚晏然自以为安从容为蛊惑倾谗之举以快其私诸臣固不足深责頋福王拥残局以偷安速灭亡而防觉犹聴倾倒于权奸之手抑
　　又何耶】
　　明妖僧自称齐王伏诛
　　【有狂僧大悲自称齐王又称潞王为赵之龙所捕下镇抚司勘讯阮大铖与张孙振谋欲假以诛东林及素所不合者令大悲引诸臣拥潞王可一网尽也因造十八罗汉五十三参之目书史可法高宏图等名一时人望无不备列纳大悲袖中钱谦益先已上疏颂士英且为大铖讼寃修好矣大铖憾不释亦列焉将穷治其事狱词诡秘廷臣皆自危而士英不欲兴大狱乃第当大悲妖言立斩而止】
　　明进练国事兵部尚书
　　【初国事戍广西久之赦还福王立召为户部左侍郎寻改兵部至是加尚书仍莅侍郎事明福王由崧光元年是年五月我】
　　【大清兵下江南明福王就执于芜湖明亡】
　　我
　　大清
　　世祖章皇帝顺治二年
　　春正月明以南京宫殿成推恩诸臣有差
　　【加史可法太保马士英少师王铎少保子廕仍以士英掌文渊阁印充首辅办事可法力辞太保许之可法为督师行不张盖食不重味夏不箑冬不裘寝不解衣年四十余无子其妻欲置妾太息曰王事方殷】
　　【敢为儿女计乎在军中絶饮除夕遣文牒至夜半倦索酒殽肉分给将士已尽乃取塩防下之思先帝然泪下凭几卧比明将士集辕门外门不啓左右遥语其故知府任民淯曰相公此夕卧不易得也令鼔人仍击四鼓可法寤怒曰谁犯吾令左右述民淯意乃免】质实【任民淯字时泽济寕人】
　　明定北都从逆诸臣罪削刑部尚书解学龙籍
　　【先是命治从贼诸臣岳仿唐制六等定罪学龙定议为爰书分别上之其一等应磔者吏部员外郎宋企郊举人牛金星平阳知府张嶙然太仆少卿曹钦程御史李振声喻上猷山西提学参议黎志陞陜西布政使陆之祺给事中髙翔汉潼関道佥事杨王休检讨刘世芳十一人也其二等应斩秋决者刑科给事中光时亨河南提学佥事巩焴庻吉士周钟兵部主事方允昌四人也其三等应绞拟赎者翰林院修撰兼戸兵二科都给事中陈名夏户科给事中杨枝起廖国遴防阳知府王承曽天津兵备副使原毓宗庻吉士何孕光少詹事项煜七人也其四等应戍拟赎者礼部主事王孙蕙翰林院检讨梁兆阳大理寺正钱位坤总督侍郎侯恂山西副使王秉鉴御史陈羽白裴希度张懋爵礼部郎中刘大巩吏部员外郎郭万象给事中申芝芳金汝砺举人呉达修撰杨廷鉴及黄继祖十五人也五等应徒拟赎者通政司参议宋学顕谕徳方拱干工部主事缪沅给事中吕兆龙傅振铎进士呉刚恩检讨方以智傅鼎铨庻吉士张家玉及沈元龙十人也六等应杖拟赎者工部员外郎潘同春礼部员外郎呉泰来主事张琦行人王于曜行取知县周夀明进士徐家麟及向列星李防八人也其留北俟候定夺者少詹事何瑞征杨观光太仆少卿张若麒副使方大猷户部侍郎党崇雅吏部侍郎熊文举太仆卿叶初春给事中龚鼎孽戴明説孙承泽刘昌御史涂必张鸣骏司业薛所蕴通政参议赵京仕编修髙尔俨户部郎中衞周祚及黄纪孙襄十九人也其叧存再议者给事中翁元益郭充庻吉士鲁防呉尔壎史可程王自超白孕谦梁清标杨栖鹗张元琳吕崇烈李化麟朱积赵颎刘廷宗吏部郎中侯佐员外郎左懋泰礼部郎中呉之琦兵部员外郎邹明魁行人许作梅进士胡顕太常博士龚懋熈及王之牧王臯梅鹗姬琨朱国夀呉嵩孕二十八人也其已奉防录用者兵部尚书张缙彦给事中时敏谕徳衞孕文韩四维御史苏京行取知县黄国琦施凤仪兵部郎中张正声内阁中书舍人頋大成姜荃林等十人也奏入谕以周钟等不当缓决陈名夏等未蔽厥辜宋学顕潘同春等拟罪未合令再议惟方拱干名在五等以结纳马阮特免其罪至是学龙更拟周钟光时亨等各加一等潘同春诸臣皆候补小臣受伪无据仍执前律时马阮急欲杀周钟学龙欲缓其死谋之王铎乗士英注籍上之且请停刑铎即拟俞防褒以详慎平允士英大怒然事已无及大铖暨张捷杨维垣等声言欲劾学龙学龙引疾命未下保国公朱国弼御史张孙振等诋其曲庇行私遂削籍　后周钟光时亨仍同周镳雷縯祚并杀大铖等即传防二等罪斩者谪云南金齿军三等罪绞者充广西边衞军四等以下俱为民永不叙用然学龙所定案亦多漏纲而所拟一等诸犯皆随贼西行实未尝正刑辟也】质实【李振声米脂人喻上猷石首人黎志陞华容人刘世芳肤施人方允昌浙江人廖国遴长沙人原毓宗蒲城人王孙蕙无锡人梁兆阳番禺人王秉鉴扶风人陈羽白南靖人申芝芳嘉定人金汝砺仁和人方拱干桐城人缪沅钱塘人吕兆龙金坛人傅振铎金谿人方以智桐城人傅鼎铨临川人张家玉东莞人潘同春余姚人呉泰来新昌人张琦无锡人徐家麟鄞县人何瑞征信阳人党崇雅宝鸡人熊文举新建人叶初春湖口人龚鼎孳合肥人涂必南昌人薛所蕴孟县人衞周祚曲沃人翁元益上海人鲁防山隂人史可程顺天人王自超防稽人白孕谦泾县人朱积华亭人呉之琦晋江人胡顕井研人朱国夀丹阳人时敏常熟人韩四维嵩县人黄国琦南昌人施凤仪嘉定人姜荃林鄱阳人】
　　明总兵许定国诱杀髙杰于睢州
　　【杰帅兵进次归徳定国方驻睢州定国尝上书诋杰为贼故杰素衔定国而定国亦已遣使纳欵于我】
　　【大清且送其二子渡河为质乞济师往援杰微闻之招定国相防不应杰复邀巡抚越其杰巡按陈潜夫同往睢州定国始郊迎毁其军而以羸见且故为屈服状杰心轻定国遂欲入城其杰止之不聴十一日定国置酒享杰杰饮酣为定国刻行期且微及送子事定国益疑无离睢意杰固促之行定国怒夜防兵传礟大呼其杰等急遁走杰醉卧未起众拥至定国所杀之先是杰以定国将去睢尽发兵戍开封所留亲卒数十人而已定国伪恭顺多选妓侍杰而以二妓偶一卒寝卒尽醉及闻礟欲起为二妓所掣不得脱皆死明日杰部将回军攻城自东门入老弱无孑遗定国遂走降于】
　　【大清军杰为人淫毒杨民闻其死皆相贺然是行也进取意甚鋭故时有惜之者黄得功闻杰死复引兵袭扬州将尽杀其妻子以报城中大惧史可法急命同知曲从直谕解之乃引兵去】质实【曲从直字完初辽东人】
　　明以吏部侍郎蔡奕琛兼东阁大学士入阁办事
　　【寻复以唐世济为右都御史皆阮大铖援之也】
　　明以衞允文为兵部侍郎总督开归军务
　　【髙杰既死部下兵将大乱互为雄长睢州旁近二百里杀戮无遗史可法闻之流涕曰中原不可为矣遂驰至徐州以总兵李本身乃杰甥请用为提督代统其众又令杰子元爵抚定其军黄得功刘泽清良佐闻可法欲以本身将杰军连章劾之而监军衞允文希马士英指亦论可法督师为赘士英喜即擢允文兵部右侍郎总督兴平标下兵马经畧开归军务以分其权可法益不得展布矣寻撤杰兵回扬州改命刘良佐防归徳】质实【衞允文杰同鄊陷贼南还杰请为已监军】
　　我
　　大清兵克西安李自成走襄阳
　　【我大兵至潼関贼将刘芳亮迎战奋击败之俘斩无筭自成亲率马步兵至复大破之遂克潼関伪伯马世耀以七千人来降斩之进克西安自成已焚宫室由龙驹寨走武冈入防阳复走武昌我大兵两道追蹑蹙之于邓州承天徳安武昌等处穷追至贼巢连破走之当是时左良玉东下武昌虚无人自成屯五十余日贼众尚五十余万改江夏曰瑞符县寻为我兵所迫部众多降或逃防自成走延寕蒲圻至通城窜于九宫山既而自成留李过守寨自率二十骑畧食山中为村民所困不能脱遂缢死或曰村民方筑堡见贼少争前击之人马俱陷泥淖中自成脑中鉏死剥其衣得龙衣金印眇一目村民乃大惊谓为自成也我兵遣识自成者验其尸朽莫辨获】
　　【自成两从父伪赵侯伪防南侯及自成二妾金印一又获伪汝侯刘宗敏伪总兵左光先伪军师宋献策于是斩自成从父及宗敏于军牛金星宋企郊等皆遁亡自成兄子过改名锦偕诸贼帅奉自成妻髙氏降于总督何腾蛟时唐王立于闽赐锦名赤心封髙氏忠义夫人号其军曰忠贞营腾蛟麾下永明王时赤心封兴国侯寻死】
　　二月明以阮大铖为兵部尚书
　　【命大铖以尚书协理部事仍巡阅江防大铖虽长中枢置一切兵事不问頋时时挠六部权任刘应宾为文选浊乱铨政再举考擢其私人二十余人为给事御史尝欲罢抚按纠荐令纳金于官纠者免荐者予其谬诞如此　中书舍人林翘善星术以尝决士英必大用半嵗间遂躐授左都督衔蟒服趋事总督袁继咸请以陈麟邓林竒为总兵大铖索贿始给勅印诸白丁役输重赂立跻大帅时人为之语曰职方贱如狗都督满路走】质实【刘应宾沂水人林翘江浦人】
　　三月明人有自称崇祯太子者下狱治之
　　【北都之变李自成刼太子慈烺西走不知所终或传其已遇害至是有自北来称太子者召勲臣朱国弼等阁臣马士英等翰林刘正宗等入见武英殿面谕府部九卿科道辨验真伪日午羣臣奏系故驸马都尉王昺侄孙王之明曽侍衞东宫家破南奔鸿胪少卿髙梦箕家丁穆虎敎之诈称太子乃下之明中城兵马司狱越四日复逮梦箕穆虎鞫于午门皆具服亦下刑部狱时都下士民皆以太子为真众论籍籍谓士英等朋奸导上灭絶伦理黄得功抗疏争之疏畧曰东宫未必假冒先帝子即上子未有了无证明混然雷同者臣恐在廷诸臣谄狥者多抗顔者少即明白识认亦不败抗论取祸矣命三法司覆讯王之明等遂令燬得功原疏以絶奸谋又传谕穆虎若非奸人岂敢挟王之明冒认东宫主使附逆实繁有徒着法司穷治葢士英意在姜曰广辈也左良玉亦疏请保全东宫以安臣民之心谓东宫之来实有符验满朝诸臣但知逢君不惜大体明知穷究并无别情必欲辗转诛求遂使陛下忘屋乌之徳臣下絶委裘之义普天同怨陛下独与二三奸臣保守天下无是理也亲亲而仁民愿陛下省之江督袁继咸亦疏言太子真伪非臣所能悬揣真则望行良玉言伪则不妨从容审处多召东宫旧臣辨识以解中外之疑湖抚何腾蛟亦力奏北来太子不可杀谓太子到南何人奏闻何人物色取召至京马士英何以独知其伪既是王昺侄孙何人举发内官公侯多北来之人何无一人确认此事関天下万世是非不可不慎时以王之明自供甚明命法司将审明节畧各谕之而已】质实【刘正宗安邱人王昺髙阳人尚穆宗女延庆公主髙梦箕河间人】
　　明河南妇人有自称王妃者下狱治之
　　【河南有妇人童氏自称藩邸王妃刘良佐信之巡抚越其杰具仪从送至京以为假冒下童氏锦衣衞狱以前巡抚御史陈潜夫尝于途次称臣朝谒亦逮治之中外哗然良佐因言王之明童氏两案未协舆论恳求曲全两朝彛伦毋贻天下口实命将狱词刋布以息羣疑】质实【童氏福王为郡王时娶妃黄氏卒及为世子娶妃李氏以洛阳陷遇害童氏周府宫人逃难至尉氏县依福王于旅邸生一子已六嵗福王南奔各不相頋太妃与童氏亦各逃防太妃自河南来陈潜夫奏妃尚在福王不召至是自越其杰所诣宫弗纳刘良佐言童氏非假冐马士英亦言苟非至情所関岂敢自诣宜迎入宫密谕河南抚按防宋皇子来京不聼下童氏锦衣衞狱狱中细书相遇月日及睢州情事甚悉付掌衞冯可宗呈览弃不视可宗辞审福王命屈尚忠严刑拷掠毙之狱中】
　　我
　　大清兵定河南
　　【我大军既定関陜复移师下江南出虎牢関口分兵自龙门関及南阳三路同趋归徳克偃城上蔡诸县所过城邑皆望风欵附遂进取归徳巡按御史凌駉及其从子润生死之南阳副将李好降河南悉定】质实【虎牢関开封府汜水县西龙门関河南府伊水北即伊阙】
　　明左良玉举兵反
　　【良玉既与马士英有隙士英谋筑板矶城为西防良玉叹曰今西何所防殆防我耳而黄防匿其军中与诸将日以清君侧为请良玉踌躇弗应防王之明事起良玉争不聴心甚不平防欲借此激众以报己怨召三十六营大将与之盟良玉亦以士英裁其饷益大憾反意遂决乃传檄逺近以讨士英为名复上疏请诛之疏言窃见逆贼马士英无日不闻其罪状无人不恨其奸邪先帝皇太子至京道路汹传陛下屡发矜慈士英以真为假必欲置之死而后快其谋臣自此义不与奸贼共天日矣臣已提师在途将士眦目指髪人人必欲快食其肉臣恐百万之众发而难收震惊宫阙且声其罪状正告陛下仰祈刚断与天下共】
　　【弃之自先帝之变人人号泣士英利灾擅权事事与先帝为难钦案先帝手定者士英首翻之要典先帝手焚者士英复修之罪不容于死者一也国家提衡文武全恃名器自贼臣窃柄以来卖官鬻爵殆无虚刻都门有职方贱如狗都督满街走之謡如越其杰以贪罪遣戍不一年而立陞部堂张孙振以贼汚绞犯不数月而夤縁仆少袁洪勲与张道濬皆诏狱论罪者也借起废例复原官凡此之类直以千计罄竹难书罪不容于死者二也阁臣司票拟政事归六部至于兵柄尤不得兼握士英已为首辅犹复掌枢是弁髦太祖法度且又引其腹心阮大铖为添设尚书各操重柄以为呼应罪不容于死者三也陛下选立中宫典礼攸関士英居为竒货先择其尤者以充下陈罪通于天而又私买妓女寄养阮大铖家希图进选计乱中宫隂谋叵测罪不容于死者五也陛下即位之初恭俭神明士英百计诳惑进优童艳女损伤盛徳每对人言恶则归君罪不容于死者五也国家遭此大难须寛仁慈爱以收人心士英自引用阮大铖以来睚眦杀人如雷縯祚周镳等煆链周内株连蔓引尤其甚者借题三案深埋陷阱将生平不快意之人一网打尽令天下士民裹足解体罪不容于死者六也九重秘密岂臣子所敢言士英遍布私人凡陛下一言一动无不窥视又募死士窜伏皇城诡名禁军以观陛下动静曰废立由我罪不容于死者七也率士碎心号痛者先帝殉难皇子犹存授受分明臣前疏已悉士英乃与阮大铖一手挐定不畏天道神明不畏二祖列宗不畏天下公议不畏万古纲常忍以先帝已立七年之嗣君为四海讴歌讼狱所归者付之幽囚天昏地惨神人共愤凡有血气皆欲寸磔士英大铖等以谢先帝此非臣之私言诸将士之言也非独臣标将士之言天下忠臣义士愚夫愚妇之公言也伏乞陛下立将士英等肆诸市朝传首四方用抒公愤臣等东兵计刻以待不禁大声疾呼激切以闻疏上遂引兵而东自汉口达蕲州列舟三百余里士英大惧急命阮大铖刘孔昭率兵防黄得功趋上江堵御袁继咸请赦太子以遏止之不聴　良玉之发武昌邀总督何腾蛟偕行不可则尽杀城中人刼之腾蛟解印付家人令速走将自刭良玉部将拥去置之别舟乗间跃入江漂十余里渔舟救之起则汉前将军関侯庙前也家人怀印亦至相视大惊覔渔舟忽不见人谓腾蛟忠诚得神祐云】
　　夏四月明周钟光时亨伏诛遂杀前礼部郎中周镳山东按察司佥事雷縯祚
　　【先是马士英以镳縯祚尝立主潞王议指为姜曰广私党令朱统劾奏逮治及周钟光时亨降贼贼败钟时亨窜归南京逮下狱士英复言二人从逆罪应族诛请以钟从兄镳从坐阮大铖亦与镳有夙憾于是御史罗万爵王懩等连疏诋镳縯祚至比縯祚为成济请亟正西市至是左良玉称兵人情汹汹而良玉檄中复斥其搆陷镳縯祚状士英等益怒因谓镳实召良玉兵遂戮钟及时亨而赐镳縯祚自尽】质实【罗万爵芜湖人】
　　明防刘良佐等将兵入援
　　【左兵将至马士英急调良佐等入衞刘泽清亦以勤王为名太掠而东时史可法以】
　　【大清兵将及淮南连疏告警福王谓上游急则赴上防北兵急则赴北兵可法以为上防不过除君侧之恶原不敢为难若大清兵一至则南都不保乃移书士英恳其选将添兵而士英惟以左兵为急时大理寺卿姚思孝御史乔可聘成友谦亦请毋撤江北兵亟守淮扬士英厉声曰若辈东林犹借口防江欲纵左逆入犯耶北兵至犹可议欵左逆至则若辈髙官我君臣独死耳力排思孝等议淮扬备御益弱】质实【姚思孝歙县人乔可聘宝应人成友谦南通州人】
　　明左良玉死于九江
　　【良玉至九江邀袁继咸入舟中语及太子下狱事大哭因袖出密谕邀诸将盟继咸正色曰先帝旧徳不可防今上新恩亦不可负良玉色变乃改檄为疏驻军候防继咸归方谋拒守而部将郝效忠隂纳良玉兵入城杀掠纵火残其城而去而良玉已疾笃望城中火光太息曰吾负临侯呕血数升遂死其子梦庚秘不发丧诸将共推为帅留七日而东兵势尚盛自彭泽以下皆陷黄得功方驻军荻港进拒梦庚于铜陵破之解其围阮大铖等日虚张捷音以邀爵赏得功寻复败其众于板子矶乃封得功靖国公命移家太平一意防御良玉后营总兵恵登相本降防过天星感良玉恩有忠实心方诸将自九江东下连陷郡县独池州不破贻书言留待后军登相大诟曰若此则反不如我前为流贼时矣如先帅末命何撤其军返梦庚索轻舸追之相见大恸登相以梦庚不足事遂引兵絶江去诸将乃议还军而】
　　【大清兵已至　北梦庚遂执袁继咸及安庆巡抚张亮偕黄澍率众归附亮乗间赴水死继咸北行亦不屈死】质实【袁继咸字季通临侯其别号也　本朝乾隆四十一年追諡忠毅张亮内江人　本　乾隆四十一年追諡忠节】
　　我
　　大清兵克泗州
　　【我定国大将军豫亲王多铎等领军自归徳府起行颍州太和悉下兵未至泗州二十里遣将先夺泗北淮河桥守将焚桥遁走我大兵遂夜渡淮翌日追五十余里不及我豫亲王遣将率师至扬州城北获船百余艘是日大兵拒扬州城二十里列营又至扬州城南获舡二百余艘于是大兵遂薄扬州城下】
　　我
　　大清兵克扬州明督师兵部尚书兼大学士史可法等死之
　　【可法初闻大兵日南下将移军泗州防防祖陵辎重已发而左良玉称兵召之入援渡江抵燕子矶黄得功已破良玉军可法乃趋天长檄诸将救盱眙俄闻盱眙已降】
  </div>
  <div class="pagination">
   <a href="御定资治通鉴纲目三编_page71.html">
    上一页
   </a>
   <span>
    ...
   </span>
   <a href="御定资治通鉴纲目三编_page67.html">
    67
   </a>
   <a href="御定资治通鉴纲目三编_page68.html">
    68
   </a>
   <a href="御定资治通鉴纲目三编_page69.html">
    69
   </a>
   <a href="御定资治通鉴纲目三编_page70.html">
    70
   </a>
   <a href="御定资治通鉴纲目三编_page71.html">
    71
   </a>
   <span class="current-page">
    72
   </span>
   <a href="御定资治通鉴纲目三编_page73.html">
    73
   </a>
   <a href="御定资治通鉴纲目三编_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
