<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 37 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 37 页/共 59 页
  </h1>
  <div class="content">
   １、十一月（案：钱大昕《朔闰考》：是月乙丑朔。） 丁卯，勘会：“朝廷方田之法，本均税赋，使无偏轻偏重之弊，盖所以恤民，非所以厉民也。访闻天下方田官吏，多不体朝廷之意，骚扰良民，靡所不至。非特方田以增税赋，又且兼不食之山而方之，俾出刍草之直，上户或增数百缗，下户亦不下数十缗，民户因此废业失所，饥莩者有之。仰所属监司，推原均田之意，改正施行，悉如旧令。”《纪事本末》卷百三十八。

　　２、乙亥，议礼局言：“皇后受册用《开元》开宝礼，参以近仪修定。是日，有司陈黄麾细仗，设宫架。皇帝服通天冠、绛纱袍，临轩，命使群臣皆朝服，皇后服袆衣，受册於穆清殿，以内侍受册宝，内外命妇班贺，群臣於内东门上笺称贺。皇后表谢群臣，入贺如仪。乞修祗谒景灵宫仪注及制乐章。”从之。《纪事本末》卷百三十三。案：《宋史·本纪》：十一月乙丑朔，朝景灵宫。

　　３、戊寅，诏通州安置人陈瓘与自便。（《纪事本末》卷百二十九。原注云：此据《丁未》录：大观四年十一月戊寅，诏通州安置人陈瓘与自便。初，瓘自合浦放还，居四明。而其子正勷幹至馀杭，适闻蔡崇盛诧蔡京有动摇东宫之语，正勷即日自陈於杭帅蔡薿。薿时方结蔡京为死党，遂执正勷送京师，而飞书告京，俾预为计。事下开封制狱，知开封李孝称，酷吏也，乃并下明州捕瓘。士民哭送之，瓘不为动，既就狱，顾其子笑曰：“不肖子烦吾一行。”孝称胁瓘使证正勷之妄，瓘曰：“正勷闻京将不利於社稷，传於道路，遽自陈告，瓘以所不知。弃父子之恩而指其为妄，则情所不忍，挟私情以符合其说，又义所不为。况不欺不贰，平昔所以事君教子，岂於利害之际有所贪畏，自违其言乎？蔡京奸邪，必为国祸，瓘固常论於谏省，亦不待今日语言閒也。”时内侍黄经臣监勘，闻所对，失声叹息，谓瓘曰：“主上正欲知实状，右司第依此置对。”其后狱具，竟坐正勷以所言过实，流窜海岛，而瓘亦有通州安置之命。瓘之谢表曰：“脱死幽缧，置身善地，上恩曲逮，孤涕横流。伏念臣投窜之馀，年龄已暮，皆有自贻之戚，天实谴之灾，非无妄而来，人谁矜者。议律难逃于常宪，原情独赖於清衷。积感弥深，论报无所。此盖伏遇皇帝陛下，则尧之大用舜之中，宥罪每发於深慈，施刑宁失於过厚，不遗疏远，咸与并包。臣敢不上体宽仁，静思愆咎？终於屏迹，益坚爱主之诚；死而有知，尚图结草之报。”瓘留通久之，至是方许其自便。瓘谢表曰：“恩由独断，泽被孤忠。刑部之执守虽坚，天子之福威无壅。乃公朝之盛事，岂小己之私荣？恭叙感悰，仰渎高听。伏念臣昨蒙善贷，赐以生还，萍迹孤踪，久寄食於异县；荜门幹蛊，常委事於长男。所营不足以蕃身，其出每缘餬口。去庭闱者累月，闻道路之一言，耳受而辄行，亲危而不顾。缘帅司深疾其多事，故传者多指为病狂，万口嗷嗷，两路氵匈々。狐突教子，素存不贰之风；曾参杀人，宁免至三之惑。事既匿而难晓，时寝久而益疑。制所深严，就逮於重江之外；狱辞平允，阅实於片言之中。矜其无罪之可书，许以还家而自便。出闤扉而涕感，瞻魏阙而神留。寻沐宽恩，移置近地。海岛万里，不如无子之无忧；淮濡一身，弥觉有身之有患。擢朆不足以数臣之罪，沥血不足以写臣之心。羔羊之性自公，犬马之情爱主。忘身殉国，初无悔吝之私；抱疾呼天，惟恃精诚之格。忽因诏谕，特免拘维。此盖伏遇皇帝陛下，尧大并容，舜有洞照，人人皆使之得所，事事惟恐其太偏。继志用神考之心，应天以格皇之实。旧弊若冰之将释，新庆如川之方流。家国平康，内外交泰，遂使赦无留令，昔阻隔而今行；士有夙愆，始弃置而终宥。全家荷德，无路酬恩。蝼蚁之力至微，但知恭顺；蒲柳之身已老，尚可縻捐。望天虽隔於戴盆，向日敢忘於倾藿。”正勷告变已见三月十一日，更须考详，存一去一瓘、正勷事。通州安置在大观四年三月，其放自便在十月。附传乃於羁管台州后云寻放自便，归江州，误也。据政和元年十月责台州，复官自便，盖在五年后，既复官自便，乃还寓通州。六年秋始至江州。七年除太平观，寻居住南康军。移楚州，卒。瓘《南窗颂》云：自崇宁壬午流窜，丙申闰月至九江，始有《南窗》。） 

　　（《续宋编年资治通鉴》：十一月丁卯，郊。案：《宋史·本纪》：丁卯，祀昊天上帝於圜丘，赦天下，改明年元。） 

　　又张商英言编熙宁、元丰事，号《皇宋政典》。案：《编年备要》载其目曰：原庙、新省、差除、三舍、导洛、断例、回河、保甲、将兵、免役、青苗、吏禄、守具、礼乐、营造。诏就尚书省置局。商英谓：“蔡京以绍述为名，但劫制人主，禁锢士大夫尔。故作《政典》，以黜其妄。”《能改斋漫录》卷十三云：四年十一月，尚书右仆射张商英奏乞编集熙宁、元丰政事，号曰《皇宋政典》，为万世不刊之书。奉圣旨依。《玉海》卷五十一云：戊寅，置局尚书省。是月乙丑朔，戊寅为十四日。又卷四十九：大观四年，张商英撰《神宗政典》六卷三十篇。《编年备要》云：时商英稍事更变，省六路上供钱钞，罢东北盐，复行解盐，又罢内库出剩钞，盐归之有司，亦不以少废而报私怨，且裁抑侥倖。然性颇疏，凡有所欲为，必先诵言於广坐，人皆得预为计。而左仆射何执中阴患之。又郑居中虽以外戚嫌罢枢密，而植党窥伺，商英恶之。居中乃与蔡薿、刘嗣明之徒共陷商英。又内侍杨戩提举后苑营作有劳，除节度使，商英执不可，谏曰：“祖宗法，内侍皆寄资，无至团练使者，大有勋劳，则别立宣、昭等使以宠之，未闻除节钺也。”戩益衔之。商英既置典局，久之，又降旨，使通州安置人陈瓘上所著《尊尧集》。於是瓘具奏，且申《政典》典局，请於御前开拆。有谓瓘当答商英书，瓘曰：“商英为相，有所施为，不於三省分行，乃置局建官。若自私者，正恐《尊尧集》至而彼已动摇，亟远其迹，犹恐不免；况以书乎？”时中丞张克公等阿附蔡京，亦揣上旨向京，数条奏京政事，且劾商英。明年秋，诏神宗德业具在信史，其《政典》无用，可罢局。） 

　　１、十二月（案：钱大昕《朔闰考》：是月乙未朔。） 戊戌，宰相张商英言：“臣少也贱，刻苦力学，穷天地之所以，终始三光之所以，运行五行之所以，消长人神之所以，陷显潜心研思垂四十年，而后著成《三才定位图》。今绘为巨轴上进，如有可采，愿得巨石刊刻，垂之永久。”从之。（《纪事本末》卷百三十一。） 

　　２、庚戌，观文殿学士吕惠卿知大名府。（《纪事本末》卷百三十。） 

　　（钱唐王崇鼎辑注） 

　
卷三十
　
　　徽宗

　　△政和元年（辛卯，一一一一） 

　　１、正月（案：钱大昕《朔闰考》、李&lt;上直下土&gt;《十朝纲要》云：是月甲子朔。） 辛未，诏：“诸路州军学生不至八十人处，不置教授；若係熙、丰曾置教授，虽不满八十人，自合存留。”《纪事本末》卷百二十六。案：《文献通考》卷四十六：熙宁四年，诏：“置京东西、河东北、陕西五路学，以陆佃等为诸州学官，仍令中书采访逐路有经术行谊者各三五人，虽未仕，亦给簿，尉俸，使权教授。他路州军，命近日选荐京朝官有学行可为人师者，堂除逐路官，令兼所任州教授，仍置小学教授。”元丰元年，诏诸路州府学官共五十三员。元祐初，齐、卢、宿、常、虔、颍、同、怀、澶、河阳等州始相继置教授，三舍法行，而员额愈多。崇宁元年，宰相建议天下皆置学，郡少或应书人少，即合二三州共置一学，学悉置教授二员。至大观时，吉州、建州皆以养士数多，置教授三员。寻诏诸路州学生员及五百人以上，许置教授二员，不及八十人，罢置教授，及以在州有科名官兼涖学事。

　　２、丙戌，诏：“议礼局进礼书（案：《宋史?礼志》：大观初，置议礼局於尚书省，命详议、检讨官具礼《志》制本末，议定请旨，三年书成，为《吉礼》二百三十一卷、《祭服制度》十六卷，颁焉。议礼局请分秩五礼，诏依《开宝通礼》之序。政和元年，续修成四百七十七卷，且命倣是修定仪注。） 已降指挥各转官内有见係责降人，依例更不推恩，所给告令吏部勾取毁抹。”（《纪事本末》卷百三十三。） 

　　３、壬辰，诏（案：《纪事本末》不系日。毕沅《续资治通鉴》系在壬辰，诏百官励名节下，今依系此。） 明州（案：毕沅《续鉴》：瓘自合浦放还居四明。） 取陈瓘《尊尧集》送编修政典局。（案：《续宋编年资治通鉴》：张商英请编熙宁、元丰閒事，号为《皇宋政典》，就尚书省置局。从张商英建请也。《纪事本末》卷百二十九。案：岳珂《桯史》云：《日录》一书，本熙宁閒荆公奏对之辞，私所录记。绍圣以后，稍尊其说，以窜定元祐史牒。蔡卞又因其壻，方烜赫用事，书始益章。建中靖国初，曾布主绍述，垂意实录，大以据依。陈了翁瓘为右司员外郎，以书抵文肃，谓薄神考而厚安石，尊私史而压宗庙，不可。文肃大怒，罢为外郡，寻责合浦，了翁始著《合浦尊尧集》，为十论，但辨其所记载，犹未敢以荆公为非。及北归，又著《四明尊尧集》，为八门，曰圣训、曰论道、曰献替、曰理财、曰边机、曰论兵、曰处己、曰寓言，始条分而件析之，无婉辞矣。政和元年，徽宗闻有此章，下政典局宣取。） 

　　（《续宋编年资治通鉴》：春正月，毁京师淫祠。案：《宋史?本纪》壬申，毁京师淫祠一千三十八区。薛应旂《宋元通鉴》同。李《十朝纲要》：诏毁开封神祠不在祠典者凡一千三百八十区。《九朝编年备要》：毁京师淫祠凡一千三百馀区。） 

　　１、二月（案：《四史朔闰考》：是月甲午朔。） 丙辰。（《长编》卷五百十六：元符二年闰九月癸酉，三司言钱轻物重，差陆思闵等措置。原注云：政和元年二月二十二日丙辰可考。案：原文已佚。） 

　　１、三月癸亥朔，御制御书（案：毕沅《续通鉴》无“御书”字。） 《政和新修五礼序》，议礼局请刻石於太常寺，许之。（《纪事本末》卷百三十三。） 

　　２、观文殿学士、新知大名府吕惠卿为醴泉观使。（《纪事本末》卷百三十。原注七月十七日致仕，去年十二月末知大名府。吕本中《杂说》云：大观间，吕惠卿复召，陈瓘莹中以书劝惠卿平好恶，无念旧恶，无以元祐细故为意。惠卿答云：“丁亥之祸，犹无一念追忆之意，况元祐乎？”丁亥岁，张怀素事作，蔡京欲因狱事傅致惠卿之子，下狱，榜笞数千下，欲令招服一与怀素谋反。其子卒不服，得免。） 

　　３、戊辰，议礼局奏，续次编成《大观礼书宾军等四礼》四百九十七卷。（案：《宋史?礼志》作四百七十七卷。《艺文志》：《大观礼书宾军等四礼》五百五卷，《看详》十二卷。） 诏依此修定仪注进呈，镂板颁降。（《纪事本末》卷百三十三。） 

　　１、四月（案：钱大昕《四史朔闰考》：是月癸巳朔。） 癸丑，议礼局奏：“有诏就先蚕坛之侧，度地筑公桑蚕室，岁养蚕以供祭服，令具制度以闻。合置公桑蚕室，按古者，公桑蚕室近川而为之，筑宫仞有三尺，棘墙而外闭之。后齐之制，为蚕宫方十步，墙高一丈五尺，被以棘，其中起蚕室二十七。今乞倣后齐之制，度地为宫，四面为墙，高仞有三尺。其屋室间架多寡，视养蚕薄数修建。合置茧馆，按《汉旧仪》，皇后蚕於蚕室，手三盆於茧馆。合置织室，按《汉旧仪》，凡蚕丝絮，织室以作祭服，故有东、西织室。养蚕薄数，於经无见，按《汉旧仪》，养蚕千薄以上，乞并依汉制合置桑林；按晋制，桑林在东，而无多寡广狭之限，今若倣汉制养蚕，即当约千薄所用之数，度地为之。合置采桑坛，按晋制，筑桑坛於桑林之侧，至唐《开元礼》，筑於先蚕坛南，相去二十步，方三丈，高五尺，四出陛。国朝《开宝通礼》因之，合依此修建筑室建殿。按后齐制为蚕宫，其中建别殿一区，用为亲蚕之所。今籍田有思文殿，以俟御耕临幸，合依倣籍田之制，於蚕宫中置亲蚕殿。”诏从之，亲蚕殿仍以无斁为名。（《纪事本末》卷百三十三。案：《宋史?礼志》：政和礼局言：“《礼》：天子必有公桑蚕室，以兴蚕事。岁既毕，则奉茧而缫，遂朱绿之，玄黄之，以为郊庙之祭服。今既开籍田以供粢盛，而未有公桑蚕室以供祭服，尚为阙礼。请倣古制，於先蚕坛侧筑蚕室，度地为宫，四面为墙，高仞有三尺，上被棘，中起蚕室二十七，别构殿一区为亲蚕之所。倣汉制，置茧馆，立织室於宫中，养蚕千薄以上，度所用之数，为桑林。筑采桑坛於先蚕坛南，相距二十步，方三丈，高五尺，四陛。凡七事。置蚕官令、丞，以供郊庙之祭服。又《周官?内宰》，‘诏后帅内外命妇蚕於北郊。’郑氏谓：‘妇人以纯阴为尊。’则蚕为阴事可知。《开元礼》：享先蚕，币以黑，盖以阴祀之礼祀之也。请用黑币，以合至阴之义。”诏从其议，命亲蚕殿以无斁为名。又诏：亲蚕所供，不独衮服，凡施於祭祀者皆用之。） 

　　２、戊午，仓部员外郎、议礼局检讨张邦光奏：“《唐开元礼》（案：《大唐开元礼》，开元二十年撰，为礼五，为仪百五十有二。） 文多重出，如祀五方帝，其仪皆同，惟时日币玉小群，（案：杜佑《通典》引《大唐开元礼》，吉礼祀仪曰斋戒，曰陈设，曰省牲器，曰銮驾出宫，曰奠玉帛，曰进熟，曰銮驾还宫。皇帝立春祀青帝於东郊，立夏祀赤帝於南郊，季夏土王日祀黄帝於南郊，立秋祀白帝於西郊，立冬祀黑帝於北郊。陈设神位，春曰青帝灵威仰，夏曰赤帝赤熛怒，季夏曰黄帝含枢纽，秋曰白帝白招拒，冬曰黑帝叶光纪。礼神之玉，东方以青珪，南方以赤璋，中央以黄琮，西方以驺虞，北方以元璜，其币各随方色，长丈八尺。） 统制不立，伦类不通，颇失作者之体。至国朝开宝定仪。（案：《太常因革礼》、《开宝通礼》之前有《建隆通礼》，《礼阁新编》。） 始循唐旧，未暇改作。（案：《太常因革礼》：太常卿、汉中郡王瑀与博士柳耆等奏，开元定礼垂之不刊，天宝改作，起自权制，此皆方士缪妄之说，请依礼为定。诏复依《开元礼》。） 且《舜典》祀四岳，其事同者，但云如岱礼。《周官》祀神示，其礼类者，皆曰亦如之，未尝重出。乞倣《舜典》、《周官》，类而为一，其小异随事入注，庶几不致重。”从之。《纪事本末》卷百三十三。

　　１、五月（案：钱大昕《四史朔闰考》：是月壬戌朔。） 丁卯，降劄子：累据臣僚上言钱法之币，（案：《宋史?食货志》：赵挺之与蔡京议多不合，因极言当十钱不便，私铸寝广。御史沈畸亦曰：“小钱便民久矣，古者军兴，锡赏不继，或以一当百，或以一当十，此权时之宜，岂可行於太平无事之日哉？”《通考》卷九：张商英为相，上言：“当十钱自唐以来，为害甚明，於今尤见窒碍。盖小平钱出门，有限有禁，故四方客旅物货交易得钱者，必入中求盐钞、收买官告度牒，而馀钱又流布在街市，故官司内外，交相利养。自当十钱行，一夫负八十千，小车载四百千，钱既为轻？之物则告牒难售，盐钞非操虚钱而得实价则难行，轻重之势然也。”） 内一项：其当十钱官铸例重三钱，（案：《文献通考》卷九：尚书省言：崇宁监铸御书当十钱，每贯重一十四斤七两，用铜九斤七两二钱，铅四斤十二两六钱，锡一斤九两二钱，除火耗一斤五两，每钱重三钱。） 私铸率皆锲薄沙镴。（案：《通考》卷九引蔡条《国史补》：昔者鼓冶，凡物料火工之费，铸一钱，凡十得息者一二而赡官吏，运铜铁悉在外也，苟稍加工，则费一钱之用始能成一钱。而当十钱者，其重三钱，加以铸三钱之费，则制作极精妙，迺得大钱一，是十得息四矣。始亦通流，又以其精，人爱重之。然利之所在，故多盗铸，如东南盗铸，其私钱既锲薄，且制作粗恶，遂以猥多成弊。） 既作当十钱行使，即有虚钱，几及两倍，遂致物价增高，奸民冒禁，公私受弊，首尾十年；若不别行措置，显见盗铸不息，为害滋多。其官司见在当十钱宝，可自今来指挥到日？作当三，依旧地分行使，以为定制。虽公私稍有折阅，行之既久，物价自平，岂不为利？《纪事本末》卷百三十六。（案：《宋史?食货志》：政和元年，诏：“钱重则物轻，钱轻则物重，其势然也。今诸路所铸小平钱，行之久而无弊，多而不壅，为利博矣。往岁图利之臣鼓铸当十钱，苟济目前，不究悠久，公私为害，用之几十年，其法日弊而不胜。奸猾之民规利冒法，销毁当二、小平钱，所在盗铸，滥钱益多，百物增价。若不早除，积弊无已时。其官私见在当十钱，可作当三，以为定制。尚虑豪猾惮於折阅，胥动浮言，可内自京尹，外逮监司、郡县，悉心开谕。”） 

　　２、戊辰，手诏：“自我祖宗用十钱为两之制，法度一定，人心作孚百五十年，天下蒙利。比者建议之臣不深计利病，轻於变法，行之数年，钱益轻，物益重，公私受害，不可胜言。朕谘询群议，博采众言，皆愿更改，以平物价。今朝廷内外府库无虑数千万缗，议者或谓折阅数多有亏邦计。朕念为民父母，倘可以救弊，便安元元，府库之捐，又何爱焉？可自今应公私当十钱并改作当三。”（《纪事本末》卷百三十六。案：当十钱改作当三，出於张商英建议。《食货志》载：商英欲借内库并密院诸司封桩樁绢金银并盐钞，下令折十钱限以半年，所在送官，十千给银绢各一匹两，限竟毋更用。俟钱入官，择其恶者铸小平钱，存其好者折三行用，如此则钱法钞法不相低昂，可以复旧。时御府之用日广，东南钱额不敷，宣和以后尤甚。乃令饶、赣钱监铸小平钱，每缗用铁三两，而倍损其铜，稍损其铅。继又令江、池、饶钱监，尽以小平钱改铸当二钱，以纾用度，然有司犹数苦之。） 

　　１、是月，再下通州取陈瓘《尊尧集》送编修政典局。《纪事本末》卷百二十九。（案：瓘坐子正勷所告失实，安置通州在去年十一月乙亥，初取《尊尧集》在正月壬辰。岳珂《桯史》：了翁徙通州郡，郡移文索之，了翁遂以表进，乞於御前开拆。初，崇宁既建辟雍，诏以荆公封舒王，配享宣圣庙，肇建坐像，了翁愤之，併於奏牍寓意。其略曰：“代言之笔，尽目其徒为儒宗；首善之官，肇塑其形为坐像。礼官舞礼而行谄，吏书献佞而请观。光乎仲尼，乃王雱圣父之赞；比诸孔子，实卞等轻君之情。彼衰周之僻王，弃真儒之将圣，当时不得配太庙之飨，后世所以广上丁之祠。今比安石为钦王之臣，则方神考为何代之主？又况一人幸学，列辟班随，至尊拜伏於钅卢前，故臣骄倨而坐视，百官气郁，多士心寒，自有华夏以来，无此悖倒之礼。神考之再相安石，始终不过乎九年；安石之屏迹金陵，弃置不召者十载。八字威加於邓绾，万几独运於元丰，岂可於善述之时，忽崇此不逊之像。”又曰：“况临川之所学，不以《春秋》为可行，谓天子有北面之仪，谓君臣有送宾之礼，礼仪如彼，名分若何？此乃衰世侮君之非，岂是先王访道之法。赣川旧学，记刊於四纪之前；辟水新雍，像成於一壻之手。唱如声召，应若响随。”其自序则曰：“愚公老矣，益坚平险之心；精卫&lt;耳少&gt;然，未荙填波之愿。殁而后已，志不可渝。望虽隔於戴盆，梦不忘乎驰阙，丹诚上格，天语遥询。要观尊主之恭，缓议奸时之罪，渊冰在念，枭磔宁逃。”） 

　　１、六月（案：钱大昕《四史朔闰考》：是月壬辰朔。） 乙未，臣僚上言，略曰：“以一当十，其为天下之害，中外氵匈々，皆归罪於献议之人。臣常考求其原，实自许天启倡之而胡师文和之。陕西之铜未尝生发，天启妄以坑冶烹采之说取悦大臣，穿凿山谷，敛取器用，以资鼓铸，铜尚不纳，遂乞铸大钱当十行使务。盖前愆重币之害，自兹始矣。（案：《宋史《食货志》：蔡京当政，将以利惑人主，讬假绍述，肆为纷更。许天启者，京之党也，时为陕西转运副使，迎合京意，请铸当十钱。《文献通考》卷九：崇宁》二年二月庚午，初令陕西铸折十铜钱？夹锡钱，左仆射蔡京奏：“据陕西转运副使许天启申送到新铸铜钱铁钱样，已降指挥，铜钱於岁终管铸三十万贯，铁钱须铸二百万贯。自来铸钱，张官置吏，招刺军兵，所费不少，而军兵之役最为辛苦，官得至薄，率三钱得一钱之利，盖是久矣。擘画令陕西、河中府等处民间私铸最多，召募私铸人，令赴官充铸钱工匠；广为营屋，许其一家之人在营居止，不必限其出入；官给以物料，尽其一家之人力鼓铸。计其工直，率十分中支若干分数充其工价，又可收私铸人在官，盖昔人招天下亡命即山铸钱之意。欲令许天启相度，疾速准此施行，仍与旧来军工相兼鼓铸。今来所铸铜钱，除陕西、四川、河东係铁钱地分更不得行使外，诸路并准折十行用其钱。惟令陕西铁钱地分铸造，却於铜钱地分行使，贵绝私铸之患，如有私铸，并以一文计小钱十科罪。又陕西铜钱至重，每一钱当铁钱三或四，今夹锡铸造，样制精好，欲一钱当铜钱二支用。令许天启相度，依此施行。”从之。自当十钱行，抵冒者多。大观四年，凡以私钱得罪者，有司上其名数，亡虑十馀万人。） 是时师文为发运，乘时观望，冀幸进擢，请以当二钱改当十钱，设官置监，盛於东南数路，骚然不胜其困，重币之害，自兹广矣。仰赖陛下睿智有临，灼见其弊，精考物理，参以人情，皆愿更改，以平物价。於是断之无疑，十年之害，一举而革。此诚社稷之福，生灵之幸也。然而献言之人，尚此偃然，未加宪典。师文官至朝议大夫，联事妄作，谄奉权臣，驯至於此，皆古所谓民贼者也。今既罪状显著，众皆切齿，则其官职岂容叨冒！”诏胡师文落集贤殿修撰，提举崇道观》。《纪事本末》卷百三十六。（案：李《十朝纲要：师文提举明道宫，天启镌两官，与监当差遣。） 

　　１、七月（案：钱大昕《四史朔闰考》：是月壬戌朔。） 癸酉，诏：“昨更重币作当三，与小平钱一等行使，更无区别。屡降诏旨，戒饬丁宁，务在安便民庶。通行悠久，尚虑中外臣寮，不体府库折阅，邦计有亏，私相交易，买物支给当三，卖者须纳小平钱，怀奸害法，莫此为甚。日后有违，重行宪典。”《纪事本末》卷百三十六。

　　２、己卯，检会陕西、河东逐路帅臣门客亲戚不得随军出入。《长编》卷四百九十九：元符元年六月戊子，诏：“陕西、河东逐路帅臣及见任宰相执政亲戚，谓于编敕合劻避者，除见充帅臣、监司、知州军并城寨及兵将官应出入者，馀虽有职事，不许赴军前。如帅臣亲临，许带书写机宜，随行军指挥前去；其门客亲戚，亦不得随军出入。违者？以违制论，不以赦降去官原减。”原注云：政和元年七月十八日检会。案：是月壬戌朔，十八日乃己卯也。

　　３、戊子，观文殿学士、光禄大夫吕惠卿守本官致仕。《纪事本末》卷百三十。

　　１、八月（案：钱大昕《四史朔闰考》：是月辛卯朔。） 戊戌，中大夫、集贤殿修撰、陕西制置解盐使李百禄为显谟阁待制，以盐池自生红盐及种盐年外，增及一倍以上故也。《纪事本末》卷百三十七。（案：《宋史?本纪》：元年五月丁亥，解池生红盐。《食货志》：政和六年，两池漫生盐，募人倍力采取，且议加赏；继生红盐，百官皆贺，制置解盐使李百禄等第赏有差。《食货志》：解州解县、安邑两池垦地为畦，引池水浇之，谓之“种盐”，水耗则盐成。籍民户为畦夫，官廪给之。二月垦畦，四月始种，八月乃止。安邑池每岁种盐千席，解池减二十席。） 

　　２、己亥，右仆射兼中书侍郎张商英出居城西僧舍，御史台定夺，商英与给事中刘嗣明、路天忱（案：《宋史》作“张天忱”。） 降官，理曲故也。《纪事本末》卷百三十一。（案：《宋史?刘嗣明本传》：嗣明任给事中，张商英居相位，恶其不附己。时郑居中虽以嫌去枢密，然阴植党与，窥伺益固。嗣明与之合，计倾商英。门下省吏张天忱贬秩，嗣明駮弗下，商英争之。诏御史台蔽曲直，商英以是罢。陈桱《通鉴续编》：商英为政持平，谓蔡京虽明绍述，但借以劫制人主，禁锢士大夫耳。於是大革弊事，改京所铸当十大钱为当三，以平泉货；复转般仓，以罢直达；行盐钞法，以通商旅；蠲横敛，以宽民力。劝帝节华，侈息土木，抑侥倖，帝颇严惮之。常葺升平楼，戒主者遇丞相骑至，必匿匠楼下，过则如初，时称商英忠直。然意广才疏，凡所当为，先於公座诵言，故不便者得预为计。初何执中与蔡京同相，凡营立皆预议，至是恶商英出己上，与郑居中日夜酝织其短，先使言者论其门下宾客唐庚，窜之惠州。） 

　　３、辛丑，张商英押入。《纪事本末》卷百三十一。

　　４、己酉，张商英又般出城西；辛亥，又押入。《纪事本末》卷百三十一。

　　５、御笔：“水磨茶场课入不羡，犯法侵多，商贾滞留，官司壅塞，上下受弊，内外非便。其见行茶法，仰尚书省措置，以广课额。所有水磨茶法并罢，事归尚书省。”《纪事本末》卷百三十七。案：钱大昕《四史朔闰考》：是月辛卯朔。据此，是月有己酉无乙酉，原书作乙酉，误。下文“庚戌，尚书省措置茶事”，此诏应系隶己酉。

　　６、庚戌，尚书省言：“奉圣旨措置茶事，今勘当水磨茶自元丰创置，除近畿外，即不曾分下诸路。昨缘分配诸路，有置官之冗，般辇之劳，致妨客贩收息减少，乃至商贾不通，内外受弊。缘水磨茶先帝建立，不可废罢，欲只行於京城，与客贩兼行，馀路并令客人兴贩，可以走商贾者，实中都惠小民之具。下项：一、京城内以水磨茶官卖，其京畿、京西、京东、河北、河东、淮南、荆、浙、江南、福建、永兴、鄜延、泾原、环庆为客贩南茶地方。一、客贩茶许西至京城，与水磨茶兼行，除京城水磨存留外，馀路水磨并罢。一、在京见置比较饣甫并罢。”《纪事本末》卷百三十七。原注初草云条具四十一项以闻，并从之。今略具一二於此。案：《宋史?食货志茶法》：政和元年，京城所请商旅贩茶起引定入京住卖者，即许借江入汴，如元丰旧制；其借江入汴却指他路住卖者禁，已请引者并令赴京。二年，以课入不登，商贾留滞，诏以其事归尚书省。於是尚书省言：“水磨茶自元丰创立，止行於近畿，昨乃分配诸路，以故至弊，欲止行於京师，仍通行客贩，馀路水磨并罢。”从之。四年，收息四百万贯有奇，比旧三倍，遂创月进。

　　７、乙卯，张商英第三次般出。先是，御史中丞张克公言：“谨按，宰臣张商英资性憸愎，操行倾邪，积念日深，老不知悔。昨陛下起於罪废之中，付以辅弼之任，庶革心从正，协济事功，而乃阴怀忿怨，长恶不悛。近论列给事中刘嗣明缴驳事，御史台定夺，得係商英理曲，乃妄有奏陈，不以本台所定为是。台臣论奏，乞赐与决。诏张商英放罪，如此商英有罪矣。以有罪之人居宰辅之任，臣虽至愚，未知其可也。臣远考前代，近稽本朝，宰相稍不称职，往往引咎自责，必求去位，未有罪状显白，而包羞忍耻贪荣冒宠如商英者也。又历数其十罪状，伏望收还相印，明正典刑。”《纪事本末》卷百三十一卷李《十朝纲要》卷十七：先是，张商英怒门下省录事路天忱不当为给事中刘嗣明押帖子，取尚书省张希公牍奏，黜天忱一官。是日，嗣明缴驳，不行，商英奏嗣明非理沮臣，乞送所司定曲直。诏送御史台定夺奏闻。已而御史中丞张克公定嗣明为直。诏商英放罪。八月乙卯，诏罢修《政典》。克公言商英十罪。

　　８、丁巳，诏张商英罢尚书右仆射，除观文殿大学士、知河南府。（《纪事本末》卷百三十一。案：《续宋编年资治通鉴》：夏四月，张商英罢。考《宋史》、《十朝纲要》、《东都事略》皆与《纪事》同。盖商英坐路天忱事，与刘嗣明讦奏理曲，张克公言商英十大罪，始致罢相。夏四月，天忱事犹未发也。《编年通鉴》恐误。据云：夏四月，张商英罢。商英入相，不知平心用人，故侍从、台谏争设智以陷之。会上眷亦衰，言者乞逐商英，乃除观文殿大学士、知河南府。未几。落职知邓州。至冬，张克公又论与郭天信交通，漏泄省中语，下开封府，狱具。冬十月，窜商英於衡州。宣和三年，卒於南京。《编年备要》：夏四月，张商英罢。大观间，天文屡变，上意恐甚，逐蔡京于杭州，四方相贺。及商英相，不知平心用人，故侍从、台谏官争设智以陷之。会上眷亦衰，言者乞逐商英愈急，意上必有所主，不知商英既去，而蔡京复来矣。中丞张克公又言：商英尝毁訿先烈，比中宫建立，阴怀异志，又引党人陈瓘、龚夬、邹浩之徒使上书，且以己意令其台吏唐庚讽台谏，击善良，纵中书吏漏泄命令，纳结近臣，务使更革，以鼓动天下，凡数罪。而给事中蔡薿亦助克公排之，乃除商英观文殿大学士、知河南府，寻落职知邓州。） 

　　１、九月辛酉朔，（案：原本脱“朔”字，李《十朝纲要》作“九月辛酉朔。”钱大昕《四史朔闰考》同，今据补。） 臣僚上言：“伏见张商英以观文殿大学士知河南府。盖体貌大臣，未忍显斥，姑示远藩之役，未忘眷礼之隆。然迹其诞慢自恣，狠傲弗恭，亏事上之忠，失为臣之礼，则商英之罪，在所不容。出守陪京，已非其分；况复观文殿大学士之职，自两府以无罪而除，乃所当得，商英安得而有之乎？奉圣旨，张商英落观文殿大学士，改差知邓州。”《纪事本末》卷百三十一。

　　２、壬申，诏：“通奉大夫、知邓州张商英降授中大夫，差遣如故；校书郎李士观、辟雍博士尹天民并送吏部，与合入差遣。”先是，给事中刘嗣明奏商英诈作圣旨，擅便降敕，差尹天民、李士观编类御前文字。於是商英及士观、天民皆坐责。《纪事本末》卷百三十一。（案：李《十朝纲要》：壬申，张商英坐擅出敕，令校书郎李士观赴政典局编类御前文字，降两官。） 

　　３、辛巳，诏：“陈瓘自撰《尊尧集》，语言无绪，并係诋诬，合行毁弃；送与张商英，意要行用，特勒停，送台州羁管，令本州当职官常切觉察，不得放出州城，月具存在申尚书省。”（《纪事本末》卷百二十九。原注公谪台州，朝旨不下司，行移峻急，所过州县，皆令兵甲防送，不得稽留。至台久之，人莫敢以居屋借赁者，暂馆僧舍。而郡守以十日之法，每遣厢巡起遣，故十日必为之迁一寺。时未有郡守，通判朱兴宗摄郡事，朱与公有先世之契，观望特甚。人为公不平，公处之淡然，不以介意，公到台数月，朝廷起迁人石悈知州事。二十五日，悈知台州，且令赴阙之官，士论氵匈々，咸谓将有处分于公也。悈至，果扬言怖公，视事次日，即遣兵官突来约束，不得令出入，取责邻人防守状；又置逻卒数餔，前后巡察，钞录宾客书问之往还者。虽亲戚家书，殆至隔绝。未几，复令兵官突入所居，搜检行李，摄公至郡庭，垂帘如制狱状，其实祗是朝旨取索公《尊尧集》副本。悈于旨外施行，意在迫胁。继又出公于僧舍，使小吏监守，对榻坐卧，窘辱百端，人情忧怖，虑有不测。公誓以死报国，而义不为儿女态，故安之不以为挠。悈亦不敢挠犯，技术寝穷，终不能为公害。公谪台州於法合进表谢，台州不为发递，表未得达。而石悈之来，声势甚异，料其必受蔡薿风旨，意在得其所秘书，必将搜索及行李。于是为封事，缴连谢表，封缄于箧，题以臣名。悈至，果如所料，而以缄题之故，不敢辄开，遂以奏御。薿与何执中皆怒之，未几，罢悈台州，而公自此始免他虞。或问公何以审其如此？公曰：“吾与薿初无他故，薿怀遗书之愧，而其党未必知，结党相捃，实自为计。今显其迹，则胁使之术不行也。”石悈摄公至郡也，欲以刑狱怖公，公见州庭狱具罗列，知其意，遽发问曰：“今日之事，岂被旨耶！”悈非所料，失措而应曰：“有尚书省悈子。”卷帘出示公，悈子所行，盖取《尊尧集》副本，以为係诋诬之书，合申缴毁异也。公曰：“然则朝廷指挥取《尊尧集》耳，追某至此，复欲何为？”因问之曰：“君知《尊尧集》所以立名乎？盖以神考为尧，而以主上为舜也。助舜尊尧，何谓诋诬！时相学术浅短，名分之义，未甚讲求，故为人所劫使，请治《尊尧》之罪，将以结党固宠也。君所得于彼者几何，乃亦不畏公议。干犯名分乎！请具申某此语，某将显就诛戮，不必以刑狱相恐。”悈不待公言毕，屡揖公退。寻语人曰：“不敢引其说，尚自如此，良可畏也。”瓘表及封事具十二月十七日。案：《续宋编年资治通鉴》：再窜陈瓘。先是，王安石尝著《日录》八十卷，瓘初谓安石此书诋讪宗庙。及瓘贬廉州，乃著《合浦尊尧集》，以《日录》诋诬之罪归於蔡卞；后又著《四明尊尧集》，痛绝王氏，以发扬熙宁用舍宰臣本末之绪，而自明区区改过之心。书成，藏於家。至是，何执中请治《尊尧集》诋诬罪，勒停，台州羁管，寻移楚州。岳珂《桯史》卷十一了翁至天台，谢辞曰：“知诋诬之不可，志在尊尧；岂行用之敢私，心惟助舜。语言无绪，议论至迂，独归美於先猷，遂大违於国是。不行毁弃，有误咨询，虚消十载之光阴，靡恤一门之沟壑。采烦揆路，特建刑章，若非蒙庇于九重，安得延龄于再造。”其凛凛兀屈盖如此。） 

　　４、是月，台谏劾起居舍人章綡，谓其偕起居郎王孝迪访张商英，有“鹿死谁手”之语。诏下孝迪供析。孝迪奏：“臣契勘八月中，綡尝谓臣欲同去见宰执如何，臣曰：‘老兄请假往苏州，不欲独见执政，今日同往甚好。’遂同到知枢密院吴居厚客位，内管句宾客人云知院不见客。临上马时，拉臣同往见张商英，臣曰：‘正吵闹，著甚来由？’綡曰：‘去来，去来，未知鹿死谁手？’臣见其语言狂悖乖缪，不胜愤满。”岳珂《愧郯录》卷九。

　　（《续宋编年资治通鉴》：秋九月，郑允中、童贯使辽，蔡京在杭州，闻贯出使，亟附奏：“贯威名既传，宜深藏之，使莫测可也。奈何遽遣出疆？”上报京曰：“虏主欲识其面，因遽觇之，不亦可乎？”贯至虏庭，其君臣相聚指笑曰：“南朝人才如此。”归至卢沟河，有燕人马植得罪於燕，无所容，遂见贯，陈灭燕之策。因携归，改姓李名良嗣，荐于上，遂赐姓赵。复燕之议始於此。案：《东都事略》在戊寅，《十朝纲要》在辛巳。《十朝纲要云：辛巳，端明殿学士、提举醴泉观郑允中充辽国生辰使，以童贯副之。贯至虏庭，君臣相聚指笑曰：“南朝乏才如此，遣一腐夫来使，何也？”贯还，并与燕人马植来归，改姓名曰李良嗣，又妄谓虏主盛称蔡京之勋庸。盖河北实发端于此。《九朝编年备要》云：贯既得志于西边，遂谓北边亦可图。尝自请觇虏，又讬虏使萧志忠言虏主欲识其面，上信以为然，故特命允中以端明充使往贺生辰，而贯以节度使副之，皆非故事也。蔡京时在杭州，闻贯出使，亟附奏曰：“贯前日克敌，藉成算耳。贯威名既传，宜深藏之，使莫测可也，奈何遽遣出疆？”上报京曰：“虏主欲此，彼既来要我，因遂觇之，不亦可乎？”贯既至虏廷，其君臣相聚指笑曰；“南朝人才如此！”然虏主方肆纵，贪得中国玉帛玩好，而贯所赉皆为珍奇，至运二浙髤藤之具、火阁书柜、床椅等往遗之，虏主所以遗贯者亦称是。盖互相滉尚富侈而已。贯使归，至卢沟河，有燕人马植者，得罪于燕，无所容，遂见贯，亟陈有灭燕之策。贯奇之，因携归，改姓李名良嗣，荐于上，遂赐姓赵。后辽人数移檄索之，贯讳不与。复燕之议始此。徐梦莘《三朝北盟会编》：政和》元年，朝廷差童贯副郑允中奉使，辽人有马植者，潜见童贯於路。植，燕京霍阴人。涉猎书传，有口才，能文辞，长於智数。见契丹为女真侵暴，边害益深，贼盗起，知契丹心亡，阴谋归汉，说贯以边事。是时贯奉密旨觇其国。於是约其来归。植数上书奏，上喜，赐姓赵名良嗣。蔡京、童贯力主之，以图取燕。薛应旂《宋元通鉴》：童贯以辽人李良嗣来，初燕人马植本辽大族，仕至光禄卿，行污而内乱，不齿於人。童贯使辽，道卢沟，植夜见其侍史，自言有灭燕之策，因得见贯。贯与语，大奇之，载与俱归，易姓名曰李良嗣，荐诸朝。植即献策曰：“女真恨辽人切骨，而天祚荒淫失道；本朝若自登、莱涉海，结好女真，与之相约攻辽，其国可图也。”议者谓祖宗以来，虽有此道，以其地接诸蕃，禁商贾舟船不得，行百有馀年矣，一旦启之，惧非中国之利。不听。帝召问之，植对曰：“辽国必亡，陛下念旧民遭涂炭之苦，复中国往昔之疆，代天谴责，以治代乱；王师一出，必壶浆来迎；万一女真得志，不侔矣。”帝嘉纳之，赐姓赵氏，以为秘书丞。） 

　　１、十月庚寅朔，（案：原本脱“朔”字，据钱大昕《四史朔闰考》补。） 观文殿学士、光禄大夫致仕吕惠卿卒，赠开府仪同三司。《纪事本末》卷百三十。

　　２、辛亥，太中大夫、知邓州张商英责授崇信军节度副使，衡州安置；昭化军节度副使、单州安置郭天信责授昭化军节度行军司马，新州安置。以开封府狱成，商英天信尝令余负、僧德洪、彭几往来交结，臣僚再论列，故有是责。《纪事本末》卷百三十一。（案：李《十朝纲要》：辛巳，降武安军节度使郭天信为教官，安置单州。天信本使术人，曾密白上当有天下。上即位，赏之，使视随龙人恩数。深州司法余负追夺所赠官，编管郴州，坐张商英事。上既责郭天信、余负，又诏开封府鞫讯，具得商英及僧德洪往来交结天信事实。辛亥，责商英散官，安置衡州；郭天信授散官，安置新州；余负配沙门岛；德洪杖脊，配朱崖军；库部员外郎赵旸除名，编管道州；仓部员外郎范致明勒停；馀人连坐论罪有差。前同知枢密院事王襄、前礼部尚书吴执中、龙图阁直学士范镗范致虚等八人并坐商英党，落职宫观。《编年备要》：初，商英有时望，而武安军节度使郭天信于上前称道之。商英亦欲借助，遂相结纳，使将仕郎余负及僧德洪达其语言。时商英稍裁抑宦寺，閒言浸入，蔡京之党乘之上意，于商英浸衰，因论商英与天信交通，漏泄省中语，且言天信先开其端，於内侔上旨，动息以报，乃从外廷决之，莫不如意。商英既罢，郑居中等恶商英，请推究之，张克公亦亟论商英与天信交通状。事下开封，狱具，商英衡州安置，天信贬新州，负、惠洪等皆远配。） 

　　３、壬子。（《长编》卷五百十六。元符二年闰九月癸酉，三省言钱轻物重，差陆思闵等措置。原注云：政和元年十月二十三日壬子可考。案：原文已佚。） 

　　１、十一月（案：钱大昕《四史朔闰考》：是月庚申朔。） 丙子，臣寮言：“窃见迩英讲经，皆并注入点释，因袭之久，未及是正。欲乞自今只点正经，其音释意义，并以王安石等所进经义为准。”从之。《纪事本末》卷百三十。

　　２、乙酉，京畿提举学事林震，乞自今应以八行延入县学者，并依州学外舍生例给食，从之。《纪事本末》卷百二十六。

　　１、十二月（案：钱大昕《四史朔闰考》：是月己丑朔。） 乙卯，臣寮上言：“陈瓘所撰《尊尧集》十卷，大纲取《日录》之事，解释成文，有论及王安石事。臣虽不见《尊尧集》全文，但瓘建中靖国间尝以安石《日录》为不然。昨来大臣领政典局，知瓘素有异论，欲助成非谋，故下瓘家取索。欲望圣慈特降睿旨，严赐禁约，更不得传习；如有已曾传录之家，并乞立限缴纳，仍乞下瓘家取索藁本，一切焚毁。”诏依奏。其《尊尧集》仍令知台州石悈於陈瓘、衡州於张商英处取及元降付张商英御批真本，并缴速闻奏。（《纪事本末》卷百二十九。案：李《十朝纲要》作乙巳，诏知台州石悈于陈瓘处取《尊尧集》，又诏衡州于张商英处取元降御批真本。） 

　　（钱塘濮子潼辑注）
  </div>
  <div class="pagination">
   <a href="续资治通鉴长编拾补_page36.html">
    上一页
   </a>
   <span>
    ...
   </span>
   <a href="续资治通鉴长编拾补_page32.html">
    32
   </a>
   <a href="续资治通鉴长编拾补_page33.html">
    33
   </a>
   <a href="续资治通鉴长编拾补_page34.html">
    34
   </a>
   <a href="续资治通鉴长编拾补_page35.html">
    35
   </a>
   <a href="续资治通鉴长编拾补_page36.html">
    36
   </a>
   <span class="current-page">
    37
   </span>
   <a href="续资治通鉴长编拾补_page38.html">
    38
   </a>
   <a href="续资治通鉴长编拾补_page39.html">
    39
   </a>
   <a href="续资治通鉴长编拾补_page40.html">
    40
   </a>
   <a href="续资治通鉴长编拾补_page41.html">
    41
   </a>
   <a href="续资治通鉴长编拾补_page42.html">
    42
   </a>
   <span>
    ...
   </span>
   <a href="续资治通鉴长编拾补_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
