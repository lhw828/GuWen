<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 218 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 218 页/共 372 页</h1>
    <div class="content">　　李信父上书，略谓守令不得人，且举其所见闽之一方者言之，如“蚕未成丝，已催夏税，禾未登场，已催冬苗，陛下固申加禁止矣。近盖有今年而追来年之租，谓之预借者；荒郡僻邑，有先二年而使之输者。如编户差役，官吏全不究实，陛下固申警有司矣。今则受财鬻法，以合差役者隐焉；其不应役之家，则自甲至癸，以次相及，使致贿求免。如节次减免租负，何尝不巧作追呼也；如粳稻不得收税，而今之收税者自若也。如过犯不得入役，今之入役者自若也。常赋之外，泛科名色，容或循习。讼牒不问大小轻重，或罚使输金，或抑使买盐。顷岁小不登，乡曲小民，十百为群，持仗剽夺，借艰食之名以逞其私憾，倒廪颐囷，所在皆有，官不能禁也。”帝曰：“李信父书，词理甚可取。”汪澈等言守令得人，既无此弊。于是诏：“户、刑部检见行条法，申严约束，如有违戾，监司按劾闻奏。”
　　癸酉，以给事中、权吏部尚书魏杞同知枢密院事兼权参知政事。
　　丁丑，罢和籴。
　　夏，四月，甲戌朔，宰执言刘珙等措置李金事毕，宜推赏，帝曰：“近时儒者多高谈，无实用，珙能为朝廷了事，诚可赏也。”
　　金禁月朔屠宰。
　　丁丑，帝谕执政：“卿等当谨法令，无创例以害法。如胥辈兼局之类，切不可放行。”
　　戌寅，诏：“淫雨为沴，害及禾麦，可令侍从、台谏讲究所宜以闻。其临安府并诸路郡县见禁刑狱，立限结绝，委官分诣检察。”旋命减系囚罪。
　　庚辰，诏两浙漕臣王炎开平江、湖、秀围田，以壅水害民田故也。
　　甲申，太白昼见。
　　乙丑，臣僚言：“访问昨御营司招收弓手，所管三千三百人，见在殿司。以殿司而有弓手之名，色目不类。又闻王琪招一千四百人，专充养马并辎重。都头大率游手，不妨在外营趁。又闻马司逐月勘支效用军兵一万六千三百馀人，与密院兵籍房数目不同。请付密院审实，销落虚数。所有弓手并养马军兵，并行拣阅，将强壮堪披带之人收附以充战士，尪羸老弱，并行拣汰。”诏委都承、检详拣阅。于是检详晁公武取会殿前、马、步三司在外诸统帅之兵，各开具置籍闻奏。帝曰：“朕令殿帅王琪措置三军，有掌记，将各人武艺注于下，甚易见也。”
　　乙未，枢密使汪澈罢。澈在政府，好汲引人才，其自奉清约，贵贱弗渝。
　　丁酉，莫濛、程逖、司马倬等，奏知荆南府李道，所为乖谬，政出胥吏，妄用经费，专意营私，盗贼群起，不即擒捕，帝曰：“李道辄恃戚里，敢尔妄作，可与放罢。”叶容对曰：“陛下行法不问戚里，天下闻之，孰不胃服耶！”
　　己亥，臣僚言：“祖宗留意考课之法，王安石始罢之。望遵太宗故事，应监司、郡守朝辞日，别给御前印纸历子。至于兴某利，除某害，各为条目，每考令当职官吏从实批书，任满精核。”诏：“经筵官参祖宗法与见行条制，务要适中，可以久行。”
　　五月，甲辰，叶容等荐俞翊为饶州守，言其作邑有声，但资格尚浅，帝曰：“选材治剧，不须较资格也。”
　　戊申，资政殿大学士、提举万寿观并侍读、致仕张焘卒。
　　焘外和内刚，帅蜀有惠政，民祠之不忘。谥忠定。
　　金主如华严寺观故辽主诸铜像，诏主僧谨视之。
　　己酉，罢权借职田。
　　庚戌，参知政事叶容罢，以魏杞参知政事，右谏议大夫林安宅同知枢密院事兼权参知政事，中书舍人蒋芾签书枢密院事。
　　壬子，金诏云中大同县及警巡院给复一年。
　　癸丑，太白经天。罢修建康行宫。
　　丁巳，帝谕宰执曰：“近臣僚多言大臣不任事，卿等更宜勉力。如朕有不至处，或事不可行，但来执奏。”
　　庚申，命未任守臣者不得除郎官。魏杞奏：“监司人应否除授？”帝曰；“监司，察州县者也，事同一体。”
　　丙寅，诏：“今后看详四方献投书札文字，拟等第以上。”
　　丁卯，诏：“诸路监司、守臣预讲荒政。如水旱无备，必置于罚；备预有方，当议推赏。”
　　六月，甲戌，罢两浙路提举市舶司。
　　戊寅，诏：“制科权罢注疏出题；守臣、监司亦许解送。”
　　庚辰，封皇孙挺为荣国公。
　　辛巳，太白经天。
　　壬午，林安宅、蒋芾言：“臣等备员宥地，所职在于兵将。如二三大将，陛下所深知。偏裨间有才者亦多，但臣等素不相识，无以知其才否，欲自此与之相见。”帝曰：“卿等当于陛差时审察之。”
　　丙戌，废永丰圩。
　　庚子，金主措于银山。
　　知秀州孙大雅代还，言：“州有柘湖、淀山湖、陈湖，支港相贯，西北可入于江，东南可达于海。旁海农家，作坝以却咸潮，虽利及一方，而水患实害邻郡；设疏导之，则又害及旁海之田。若于诸港浦置闸启闭，不惟可以泄水，而旱亦获利。然工力稍大，欲率大姓出钱，丁户出力，于农隙修治之。”于是以两浙转运副使姜诜与守臣视之。诜寻与秀州、常州、平江府、江阴军条上利便，诏：“秀州华亭县张泾闸并淀山湖，俟今年十一月兴修；常州江阴军蔡泾港及申港，明年春兴修；利港俟休役一年兴修；平江府姑缓之。”
　　秋，七月，己酉，调泉州左翼军屯许浦镇。
　　甲寅，以镇江都统制戚方为武当节度使。
　　八月，癸酉，武锋军隶步军司。
　　庚辰，金主猎于望云之南山。
　　丙戌，林安宅罢。
　　初，安宅为御史，请两淮行铁钱，叶容力言不可，安宅忿然。既入枢府，乃劾容子受宣州富人钱百万，御史王伯庠亦论之，容乞辨明。及容罢参、枢，帝下其事于临安府尹王炎亲鞫，置对无迹。帝以安宅、伯庠风闻失实，并免官，仍贬安宅筠州安置。召容赴阙，帝劳之曰：“卿之清德，自今愈光矣。”
　　戊子，以魏杞兼同知枢密院事，蒋芾权参知政事。
　　甲午，诏：“诸军将士，与金人战御立功之人，其功效显著者，无以示别。今将显著战功十三处，立定格目。张俊明州，韩世忠大仪镇，吴玠杀金坪、和尚原，刘锜顺昌，五处依绍兴十年指挥。李宝密州胶西唐岛，刘锜扬州皁角林，王琪、张振等建康采石渡，邵宏渊真州胥浦桥，吴珙、李道光化军茨湖，张子盖解围泗州，赵撙蔡州，王宣确山，八处依绍兴三十二年指挥。”
　　乙未，诏吴璘复判兴州。
　　丙申，升宣州为宁国府。
　　九月，辛丑朔，金主还都。
　　甲辰，上元知县李允升，坐赃决配惠州。建康守臣王佐，坐纵容出境，追两官，勒停，建昌军居住。知鄂州汪澈，以滥举降两官。提刑袁孚，以失按降一官。
　　辛亥，赈温州水灾。
　　金泽州刺史刘德裕等，以盗用官钱伏诛。
　　癸丑，金右丞相宗宪薨，年五十九。金主悼惜久之，赙赐甚厚。
　　司农少卿莫济言于帝曰：“为治在于任人，任人在于责实。任人而不能久，则贤而能者无以见其长，恶而不肖者得以逃其罪，虽有责实之政，将安所施？今辅相大臣，或数月而已罢，寺、监丞、簿、郎曹、卿、监，不逾岁而辄迁，恐进退人材似乎稍骤也。”帝称善。
　　辛酉，追封皇子恪为郡王，谥悼肃。
　　己巳，魏杞等上神宗、哲宗、徽宗三朝《帝纪》、《上皇圣政》。
　　秘书少监汪大猷，请“诸帅不拘部曲，各精择三两人，必实言其或智、或勇，或知其有某材可用，或举其任某事可取，悉以名闻。分命文武禁近之臣，更迭接见，与之谈论兵家之务；然后赐对便殿，略其言语仪矩之失，取其材力谋略，审其可用，试之以事。立功则举者同赏，败事则罚亦如之。”诏从之。
　　是月，太白屡昼见。
　　冬，十月，乙亥，以陈俊卿为吏部尚书。俊卿言：“臣典选事，但当谨守三尺，检柅吏奸。至于愚暗，见或未到，亦望圣慈宣谕，时时训敕。君臣之分虽严，而上下之情不可不通。”帝曰：“卿言是也。朕或有过，卿亦宜尽言。”俊卿曰：“古惟唐太宗能导人使谏，所以致贞观之治。”帝曰：“每读太宗事，未尝不慕之。若德宗之忌克不乐人言，未尝不鄙之。”时帝未能屏鞠戏，又将游猎白石。俊卿旋上疏力谏，至引汉桓、灵、唐穆、敬及司马相如之言为诫，帝喜曰：“备见忠谠，朕决意用卿矣。”
　　甲申，金朝享太庙。诏免雄、莫等州租。
　　知温州李孝韪，言本州大水之后乞修筑塘堤事，帝因言：“朕近览《神宗实录》，是时灾异甚多，何也？”魏杞对曰：“天出灾异谴告人君，正如父训饬；为人子者，不必问自己有过无过，但常恐惧修省而已。”帝曰：“卿之言甚善，若不恐惧修省，自取灭亡之道也。”
　　己丑，臣僚言：“役法科扰，有透漏禁物之责，有捕获出限之罚，有将迎担擎之差，有催科换代之责，有应付按检之用，有承判追呼之劳。凡此之类，皆法之所深惧，若蒙朝廷约束，无复如前科扰，天下幸甚。”诏令监司觉察。
　　壬辰，太白经天。
　　丁酉，金主如安肃州冬猎。
　　十一月，丙午，金主还都。
　　太师、致仕、和义郡王杨存中卒。
　　存中祖宗闵、父震及母张，皆死难。存中既显，请于朝，宗闵谥忠介，震谥忠毅，赐庙曰显忠。祖母刘流落蜀、陇，存中日夜祷祠访问，间关数千里，卒奉以归。存中又以家祭器为请，许祭五世。御军宽而有纪，须髯如戟而善逢迎。宿卫出入四十年，最寡过。帝以为上皇旧臣，尤礼异之，常呼郡王而不名，追封和王，谥武恭。
　　癸丑，金主谓宰臣曰：“朝官当慎选其人，庶可激励其馀者。若不当，则生觊觎之心。卿等知其优劣，当举实才用之。”
　　丁巳，殿中侍御史单时言：“伏睹制旨，监司于所部保明郡守，郡守于所属保明知县，县令治状显著，令中书、门下省籍记，取旨甄擢。然人之才术，各有分量，吏之治迹，未易稽考。愿训敕监司、郡守，列其所举之人治状之目，详著于荐书。然后大明赏罚，举得其实则受上赏，举失其实则置重宪，庶几选举之法复矣。”从之。
　　庚申，太白经天。
　　甲子，幸候潮门外大教场，次幸白石教场。
　　丁卯，金参知政事石琚以母忧罢。
　　戊辰，筑郢州城。
　　是月，诏汰冗兵，从步军帅陈敏言也。
　　起居舍人洪迈言：“臣幸得以文字薄伎，待罪属车间，每侍清闲之燕，获闻玉音，凡所擿谕，莫非中的，徽言善道，可为世法。退而执笔，欲行编次，而考诸起居注，皆据诸处关报，始加修纂，虽有日历、时政记，亦莫得书，使洋洋圣谟，无所传信。伏睹今月五日给事中王严进讲《春秋》莒人伐杞，言周室中微，诸侯以强凌弱，擅相攻讨，殊失先王征伐之意，上曰：‘《春秋》无义战。’周执羔进读《三朝宝训》，论文章之弊，上又曰：“文章以理为主。”陈岩叟等奏刑部事，上曰：‘宽则容奸，急则人无所措手足。’此数端，皆承学之臣，日夜探讨，累数百语所不能尽，而陛下蔽以一言，至明至当。然记言动之臣，弗能宣究。恐非所以命侍立本意。望令讲读官，自今各以日得圣语关送修注官，仍请因今所御殿，名曰《祥曦记注》。庶几百世之下，咸仰圣学，以迹聪明文思之懿。”从之。
　　十二月，甲戌，金诏：“有司每月朔望及上七日毋奏刑名。”
　　己卯，以资政殿学士叶容知枢密院事。
　　辛巳，诏：“免进《钦宗日历》，送国史院修纂《实录》。
　　甲申，以叶容为尚书左仆射，魏杞为右仆射，并平章事；蒋芾参知政事，陈俊卿同知枢密院事兼参知政事。
　　容首荐汪应辰、王十朋、林光朝等可备执政、侍从、台谏，帝嘉纳之。又言自古明君用人，使贤，使愚，使奸，使贪，惟去太甚，帝曰：“固然。虞有禹、皋，亦有共、欢，周有旦、奭，亦有管、蔡，在用不用。”容曰：“诚如圣谕。但今日在朝虽未见共、欢，然亦有窃弄威福者，臣不敢隐。”帝问为谁，以龙大渊对。时大渊与曾觌怙恩窃柄，俊卿奉命与大渊同馆伴北使，公见外不交一语，大渊等纳谒亦不接。
　　庚寅，左司谏陈良祐言：“今言利者多要生财，乃所以病民，国用愈见不足。愿取见一岁赋入之数，其取于民者已过，则从而蠲免之，以宽民力；取见所养官吏与兵之数，其可省者从而省之；常令财用十分，以七分养兵与官吏，三分以备非常，如此则上下兼足。帝曰：“朕常有志放免和买及折帛等钱以宽民力，但于今未暇。”良祐曰：“旧来本无此钱，皆是军兴时科取，讲和之后，依旧不除。今取于民者竭矣，若制节国用，令出入有度，稍有蓄储，即可行陛下之志矣。”帝曰：“因卿之言，当定经制。”
　　辛卯，诏曰：“朕惟理国之要，裕财为重。夫百姓既足，君孰与不足！量入为出，可不念哉！自今宰相可带兼制国用使，参政可同知国用事，庶几上下同德，永底阜康。”
　　丙申，以江东兵马钤辖王忭为带御器械。
　　金以平章政事赫舍哩良弼为尚书右丞相，赫舍哩志宁为枢密使。
　　丁酉，起居舍人洪迈言：“天下万务，出命于中书，审于门下，行于尚书，所以敬重政令，期于至当而已，初无文武二柄、东西二府之别也。今三省所行，事无巨细，必先经中书画黄，宰执书押，当制舍人书行，然后过门下，而给事中书读；如给舍有所建明，则封黄具奏，以听上旨。惟枢密院既得旨，既画黄过门下，而中书不预，则封缴之职，微有所偏。况今日宰相、枢臣，两下兼领，因而厘正，不为有嫌。请诏枢密院，自今以往，凡已被旨文书，门下依三省式画黄、书读，以示钦重出命之意。”诏从之。然枢院机速事，则不由中书，直关门下省，谓之“密白”，时不能改。
续资治通鉴--●卷第一百四十
●卷第一百四十
　　　　【宋纪一百四十】　起强圉大渊献正月，尽著雍困敦十二月，凡二年。
　　　　 ○孝宗绍统同道冠德昭功哲文神武明圣成孝皇帝乾道三年（金大定七年）
　　春，正月，甲辰，诏：“廷尉大理官，毋以狱情白宰执，探刺旨意为重轻。”
　　庚戌，置三省户房国用司。初以国用匮乏，罢江州屯驻军马，至是复留之。
　　壬子，金主服衮冕，御大安殿，受尊号册宝礼，大赦。
　　癸丑，何逢原除金部郎官。帝曰：“儒者不肯留意金穀，可谕何逢原令留意职事。”
　　庚申，金以元帅左监军图克坦喀齐喀为枢密副使。
　　度支郎唐彖言：“自绍兴三十一年印造会子，止乾道二年七月，共印造二千八百馀万道；至乾道三年正月六日以前措置收换外，尚有八百馀万贯在民间未收。缘诸路纲运，依近降指挥并要十分见钱，州县不许民户输纳会子，致在外会子壅滞不行，商贾低价收买，辐凑四集，所以六务支取，拥并喧哄。今请给降度牒及诸州助教帖各五千道付榷货务，召人依见立价例，全以会子进纳，庶几少息拥并之弊，而会子在民间，亦不过数月便可收尽。”诏先次给降度牒并助教帖各五百道，候出卖将尽，接续给降。
　　癸亥，中书、门下省言：“昨来支降交子付两淮行吏，缘所降数目过多及铜钱并会子不许过江，因致民旅未便。今措置铜钱、会子，依旧任便行使，应官司见在未支交子，令差人管押赴左藏库交纳。”
　　二月，壬申，谕曰：“自后宫禁内人并百官、将校、军兵、诸司人，每月初五日，国用房开具前月支过以上五项请给，数目，并非泛支用，造册进呈。外路军马，可降式样付诸路总领，逐月开具。著为令。”
　　帝谓辅臣曰：“蒋芾理会财用，已见根源。”初，蒋芾因谢新除，留身奏云：“方今费财最甚者，无如养兵。近见陈敏拣汰二千人，戚方拣汰四千人。夫汰兵固良法，然今日之兵，多是有官人，与之外任，依旧请券钱，又添供给，虽减之于内，添之于外，亦未见其益。既减六千人，必又招六千人填格，则是添六千人耗蠹财用矣。契勘在内诸军，每月逃亡事故，常不下四百人。若权住招，一年半内，可省三百八十万贯。俟财用稍足，可逐旋招收强壮，训练而用之，不惟省费，又可兵精。”因奏绍兴以来初分五军并内外诸军分合添减之数。帝以为然，故有此谕。
　　知閤门事龙大渊，权知閤门曾觌，窃弄事权，屡致人言，帝不省。一日，起居舍人洪迈过陈俊卿曰：“闻郑闻将除右史，迈当迁西掖，信乎？”俊卿曰：“何自得之？”迈以大渊、觌告。俊卿即以语叶容、魏杞，而己独奏之，且以迈语质于帝前曰：“臣不知此等除目，两人实预闻乎？抑密揣圣意而播之于外，以窃弄威福也？”帝曰：“朕何尝谋及此辈！必窃听而得之。卿言甚忠，当为卿斥逐。”癸酉，出大渊为江东总管，觌为淮西副总管，中外快之。甲戌，大渊改浙东，觌改福建。
　　乙亥，架阁卫博，论用人宜录所长，弃所短，帝曰：“用人不当求备，知礼者不必知乐，知乐者不必知刑。若得其人，不当数易，宜久任以责成功。”
　　罢成都、潼川路转运司轮年铨试，以其事付制置司。
　　辛巳，以端明端学士虞允文知枢密院事。
　　壬午，起居舍人洪迈言：“两省每日行遣录黄文书，盈于几阁，多有常程细故，不足以烦朝廷专出命者。使中书之务不澄，无甚于此。”帝曰：“朕尝见《通鉴》载唐太宗谓宰相听受辞讼，萦于簿书，日不暇给，因敕尚书细务属左右丞。朕见欲理会。”
　　又谕叶容曰：“可进武臣荐举兵将官册，朕欲用知其人。”容曰：“宜于无事时询访，以备缓急。”陈俊卿曰：“陛下曾记王存否？其人似尚可用。”帝曰：“朕识之，粗暴之人，老矣，智力皆无所用也。”
　　乙酉，以《武经龟鉴》、《孙子》赐镇江都统戚方，建康都统刘源，仍令选择兵官，各赐一本。
</div>
    <div class="pagination">
<a href="续资治通鉴_page217.html">上一页</a><span>...</span><a href="续资治通鉴_page213.html">213</a><a href="续资治通鉴_page214.html">214</a><a href="续资治通鉴_page215.html">215</a><a href="续资治通鉴_page216.html">216</a><a href="续资治通鉴_page217.html">217</a><span class="current-page">218</span><a href="续资治通鉴_page219.html">219</a><a href="续资治通鉴_page220.html">220</a><a href="续资治通鉴_page221.html">221</a><a href="续资治通鉴_page222.html">222</a><a href="续资治通鉴_page223.html">223</a><span>...</span><a href="续资治通鉴_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
