<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 139 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 139 页/共 306 页</h1>
    <div class="content">　　昭义节度使卢从史内与王士真刘济通而外献策请图山东擅引兵东出邢洺上召令还从史不时奉诏乆之乃还上召李绛语之曰朕与郑絪议敇从史归上党续征入朝絪乃泄之于从史使称上党乏粮就食山东负朕乃尔将何以处之对曰审如此灭族有余矣然絪从史不自言陛下谁从得之上曰吉甫密奏绛曰搢绅之论以絪为佳士恐必不然或者同列欲专朝政疾宠忌前愿陛下熟察之上良乆曰非卿言朕几误处分【上又尝问绛曰谏官多谤讪无事实朕欲摘其尤者一二以儆其余何如对曰此殆非陛下之意必有邪臣欲壅蔽陛下之聪明也人臣死生繄人主喜怒敢发口谏者有几就有谏者皆昼度夜思朝删暮减比得上达什无二三故人主孜孜求諌犹惧不至况罪之乎如此杜天下之口非社稷之福也上善其言谓宰相曰太宗以神圣之资羣臣进谏者犹往复数四况朕寡昧自今事有违宜卿当十论无但一二而已】
　　羣臣上尊号
　　以白居易为翰林学士
　　居易作乐府百余篇规讽诗事流传禁中上悦之故有是命
　　李吉甫上元和国计簿
　　总计天下方镇四十八州府二百九十五县千四百五十三【其凤翔鄜坊邠宁振武泾原银夏灵盐河东易定魏博镇冀范阳沧景淮西湽青等十五道七十一州不申户口外每嵗赋税倚办止于浙江东西宣歙淮南江西鄂岳福建湖南八道四十九州百四十四万户】户税比天寳四分减三兵给比天寳三分増一大率二户资一兵其水旱所伤非时调发不在此数
　　【戊子】三年春正月大赦禁长吏诣闗进奉
　　知枢密院刘光琦奏分遣中使赍敇诣诸道意欲分其馈遗翰林学士裴垍李綘奏敇使所至烦扰不若但付急递【传递驰驿兼程而行】上从之光琦称旧例上曰例是固当从之苟非是何不改中丞卢坦弹奏山南西道节度使柳晟浙东观察使阎济美违赦进奉上召坦褒慰之曰朕已释之不可失信坦曰赦令宣布海内陛下之大信也晟等不畏陛下法奈何存小信弃大信乎上乃命归所进于有司
　　夏四月策试贤良方正直言直谏举人
　　牛僧孺【字思黯七世孙】皇甫湜【字持正睦州新安人】李宗闵【字损之郑王元懿四世孙】皆指陈时政之失无所避考官杨于陵【字达夫汉太尉震之后】韦贯之【本名纯避讳以字行夐八世孙】署为上第上亦嘉之李吉甫恶其言直泣诉于上且言湜翰林学士王涯【字广津太原人】之甥也涯与裴垍覆策而不自言上不得已罢垍贬贯之巴州刺史涯虢州司马于陵岭南节度使僧孺等乆之不调各从辟于藩府【刘友益曰唐末党祸起于此】
　　以裴均为右仆射卢坦为庻子
　　均素附宦官尝入朝逾位而立御史中丞卢坦揖而退之均不从坦曰昔姚南仲为仆射位在此均曰南仲何人坦曰是守正不交权幸者坦寻改右庻子【白居易上疏曰牛僧孺等直言时事而遭斥逐杨于陵等以収直言而坐谴谪卢坦以举时事而黯庻子此数人皆今之人望天下视其进退以卜时之否臧者也一旦无罪悉疎弃之上下杜口众心恟恟陛下亦知之乎且陛下既下诏征之直言索之极諌僧孺等所对如此纵未能推而行之又何忿斥而罪之乎】
　　五月沙陀来降以其酋长执宜为阴山兵马使【刘友益曰朱邪之入中国也始此】
　　沙陀劲勇冠诸胡吐蕃每战【沙陀降吐蕃事具前】以为前锋囘鹘攻吐蕃取凉州吐蕃疑沙陀贰于囘鹘欲迁之河外沙陀惧酋长朱邪尽忠与其子执宜谋复归唐帅部落三万而东吐蕃追之转战数百合尽忠死部众亡者大半余万人诣灵州降节度使范希朝置之盐州为市牛羊广其畜牧善抚之诏置阴山府以执宜为兵马使毎有征讨用之皆防灵盐军益彊
　　秋七月辛巳朔日食
　　以卢坦为宣歙观察使
　　坦到官值嵗饥谷价日増或请抑之坦曰宣歙谷少仰食四方若价贱则商船不来益困矣既而斗米二百商旅辐辏民赖以生
　　淮南节度使王锷入朝
　　锷厚进奉赂宦官求平章事白居易言宰相人臣极位非清望大功不应授今除锷则诸镇皆生冀望与之则典章大坏又不感恩不与则厚薄有殊或生怨望且锷在镇百计诛求自入进奉若除宰相藩镇效之竞为割剥则百姓何以堪之事遂寝
　　以裴垍同平章事
　　上虽以李吉甫故罢垍学士然宠信弥厚故未几复擢为相尝谓之曰以太宗元宗犹借辅佐以成其理况如朕不及先圣万倍者乎垍亦竭诚辅佐上尝问垍为理之要何先对曰先正其心旧制民税分上供【供度支】送使【送本道】留州【存留本州】三品建中初定两税时货重钱轻是后货轻钱重民所出已倍其初【民输本色凖钱过倍】其留州送使者所在又降省估【都省所立之价】就实估【出物处时价】以重敛于民【有司于折价则凖省价以多取钱于买物则又凖时价以多取物是反覆倍征于民也】垍奏请一用省估其观察使先税所理州以自给不足然后税属州由是江淮稍苏先是执政多恶諌官言时政得失垍独赏之【垍器局峻整人不敢干以私尝有故人自逺诣之垍待之优厚其人乗间求京兆判司垍曰公才不称此官垍不敢以私害公他日有盲宰相怜公者不妨得之垍则必不可】
　　李吉甫罢
　　吉甫病医者夜宿其家御史中丞窦羣劾吉甫交通术士上大骇讯之无状羣坐贬吉甫亦乞免乃出为淮南节度使
　　邠公杜黄裳卒【諡曰宣】
　　黄裳达权变有王佐大畧当大政未乆不究其才及处外天下尝所属意至是卒年七十赠司徒
　　【己丑】四年春正月南方旱饥遣使宣慰赈恤
　　宣慰使郑敬徳等将行上戒之曰朕宫中用帛一匹皆籍其数惟赒救百姓则不计费卿等宜识此意
　　郑絪罢以李藩同平章事
　　藩为给事中制敇有不可者即于黄纸后批之吏请更连素纸藩曰如此乃状也何名批敇裴垍荐藩有宰相器上以絪循黙罢之擢藩为相藩知无不言上甚重之
　　三月成徳节度使王士真卒
　　子承宗自为留后【承宗叔父士则以承宗擅立恐祸及宗与幕客刘栖楚俱自归京师诏以士则为神策大将军　刘栖楚镇州人】
　　闰月制降繋囚蠲租税出宫人絶进奉禁掠卖
　　上以乆旱欲降徳音李绛白居易言欲令实惠及人无如减其租税宫人数广宜简出之诸道横敛以充进奉南方多掠良人卖为奴婢皆宜禁絶上悉从之制下而绛表贺曰乃知忧先于事故能无忧事至而忧无救于事
　　诏赎魏征故第赐其家
　　魏征元孙稠贫甚以故第质钱于人平卢节度使李师道请以私财赎出之白居易奏言事闗激劝宜出朝廷师道何人敢掠斯美望敇有司以官钱赎还上乃出内库二千缗赎以赐稠仍禁质卖
　　立邓王宁为皇太子
　　李绛等奏曰陛下临御四年储关未立非所以承宗庙重社稷也故有是命
　　夏四月山南东道节度使裴均【于頔入朝均节度山南东道】进银器均有中人之助于徳音后首进银器千五百两李绛白居易等言均欲以此尝陛下愿却之上遽命出付度支寻密谕进奏院自今诸道进奉无得申御史台有访问者辄以名闻居易复以为言上不听
　　起复卢从史为金吾大将军
　　上欲乗王士真死除人代之不从则兴师讨之以革河北诸镇世袭之弊裴垍曰李纳跋扈不恭王武俊有功于国陛下前许师道今夺承宗沮劝违理彼必不服由是议乆不决【上以问诸学士李绛曰武俊父子相承四十余年今承宗又以总军务一旦易之恐未即奉诏又河北诸镇事体正同必不自安阴相党助虽有劝成之请亦非诚意若所除之人得入彼则自以为功若不得入兴师致讨彼又复潜相交结按兵玩冦进退获利而劳费之病咸归国家且今江淮大水公私困竭军旅之事恐未可轻议也】中尉吐突承璀欲夺垍权自请将兵讨之时昭义节度使卢从史遭父防朝廷乆未起复【遭防在军不觧职亦未奉命起复】从史惧因承璀进説请以本军讨承宗诏走复金吾大将军
　　吐蕃请和许之
　　六月以范希朝为河东节度使
　　朝议以沙陀在灵武廹近吐蕃虑其反覆命悉从希朝诣河东希朝选其骁骑号沙陀军处其余众于定襄川【唐定襄县之川也在今大同府大同县西北】于是朱邪执宜始保神武川【后魏故神武郡之川也在今宁武府神池县东北】之黄花堆【在今大同府山阴县北一名黄堆】
　　毁安国寺碑楼
　　吐突承璀领功徳使盛修安国寺奉立圣徳碑先搆楼请勅学士撰文欲以万缗酬之上命李绛为之绛言尧舜禹汤未尝立碑自言圣徳惟秦始皇刻石髙自称述未审陛下欲何所法且叙修寺之美岂所以光圣徳邪上命曵倒碑楼承璀言楼大不可曵请徐毁拆上厉声曰多用牛曵之承璀乃不敢言凡用百牛曵之乃倒
　　秋七月贬杨慿【字虚受农人】为临贺【汉县今广西平乐府贺县是】尉中丞李夷简【字易之郑王元懿四世孙】弹京兆尹杨慿贪汚僭侈贬临贺尉凭亲友无敢送者栎阳尉徐晦独至蓝田与别权徳舆【字载之丹徒人】谓之曰君送杨临贺诚为厚矣无乃为累乎对曰晦自布衣防杨君知奨今日逺谪岂得不与之别借如明公他日为谗人所逐晦敢自同路人乎徳舆嗟叹称之于朝后数日李夷简奏晦为监察御史谓之曰君不负杨临贺肯负国乎
　　九月王承宗表献徳棣二州诏以承宗为成徳节度使薛昌朝【嵩之子】为保信军节度使领徳棣二州承宗袭昌朝执之以归
　　上审问诸学士曰今欲用王承宗为成徳留后割其徳棣二州更为一镇使输二税请官吏何如李绛等对曰徳棣成徳已乆一旦割之恐其忧疑怨望复为隣道搆扇万一旅拒倍难处置不若使吊祭使以其私谕承宗令其表请幸而听命于理固顺若其不听体亦无损【上又问今刘济田季安皆病若其物故又如成徳天下何时当平议者皆言宜乘此际代之不受则发兵讨之何时当平议者皆言宜乘此际代之不受则发兵讨之何如对曰羣臣见取蜀取呉易于反掌故謟躁之徒争献策画劝开河北陛下亦以前日成功之易而信其言臣窃以为河北之势与二方异何则西川浙西皆非反侧之地其四隣皆国家臂指之臣刘辟李锜独生狂谋大军一临则涣然离耳河北则不然其将士百姓懐其累代煦妪之恩不知君臣逆顺之理隣道各爲子孙之谋亦虑他日及此万一或相表里兵连祸结戎狄乘闲内侵其为忧患可胜道哉济及季安物故之际若有隙可乗当临事图之于今用兵则恐未可太平之业非朝夕可致愿陛下审处之时呉少诚病甚绛等因言少诚病必不起淮西四旁皆国家州县不与贼通朝廷命帅今正其时万一不从可议征讨故臣愿舍恒冀难致之策就申蔡易成之谋脱或恒冀连兵事未如意蔡州有衅势可兴师南北俱兴财用不赡傥事不得已须赦承宗则恩威两废不如早赐处分】既而承宗以未得朝命颇惧累表自诉上遣京兆少尹裴武宣慰承宗受诏甚恭请献徳棣二州武复命以承宗为成徳军节度徳州刺史薛昌朝为保信军节度领徳棣二州【昌朝王氏壻故就用之】田季安使谓承宗曰昌朝阴与朝廷通故受节钺承宗袭执昌朝囚之【上以裴武为欺防又有谮之者曰武使还先宿裴垍家明旦乃入见上怒甚欲贬之李绛曰武昔防李怀光军中守节不屈岂容今日遽为奸囘葢承宗始惧朝廷诛讨故请献二州而隣道不欲其然计必有阴行间説使不得守其初心者非武之罪也况垍武乆处朝廷谙练事体岂有使未复命而先宿宰相家乎此殆谗人中伤之言愿陛下察之上遂不问】
　　以许孟容【字公范长安人】为京兆尹
　　左神策军吏李昱贷长安富人钱不偿孟容収捕械系立期使偿曰期满不足当死中尉诉于上上遣中使宣防送本军孟容曰臣不奉诏当死然臣为陛下尹京畿非抑制豪彊何以肃清辇下钱未偿李昱不可得上嘉其刚直而许之京城震栗
　　冬十月削夺王承宗官爵发兵讨之以吐突承璀为招讨处置等使
　　上遣中使谕王承宗使遣薛昌朝还镇承宗不奉诏制削夺其官爵以吐突承璀为神策河中等道行营兵马使诸军招讨处置等使翰林学士白居易上疏谏【畧曰国家征伐当责成将帅近嵗始以中使为监军已非令典自古及今未有征天下之兵专令中使统领者也今神防不置行营节度使则承璀乃制将又统诸军招讨使则都统也臣恐四方闻之必轻朝廷四夷闻之必笑中国陛下忍令后代相传云以中官为制将都统自陛下始乎又恐诸道耻受指麾心既不齐功何由立且军国权柄动闗理乱朝廷制度出自祖宗陛下宁忍徇彼之欲而自隳法制以损圣朝乎】度支使李元素盐铁使李鄘京兆尹许孟容御史中丞李夷简给事中吕元膺【字景夫郓州东平人】穆质【怀州河内人】右补阙独孤郁亦极言其不可上不得已削承璀四道兵马使改处置为宣慰而已【李绛尝极言宦官骄横侵害政事谗毁忠良上曰此属安敢为谗就使为之朕亦不听绛曰此属大抵不知仁义不分枉直惟利是嗜得赂则誉跖蹻为亷良拂意则毁龚黄为贪暴惟用倾巧之智搆成疑似之端朝夕左右浸润以入之陛下必有时而信之矣自古宦官败国者备载方册陛下岂得不防其渐乎上不能用】
　　十一月呉少诚死牙将呉少阳【沧州清池人】自为彰义军留后先是少诚宠其大将呉少阳名以从弟出入如至亲少诚病少阳杀其子自摄副使知军州事及少诚死少阳遂自为留后上以河朔方用兵不能讨少阳明年三月遂以少阳为淮西留后【寻授节度使】
　　【庚寅】五年春正月吐突承璀讨王承宗战不利
　　先是幽州牙将谭忠【绛人】使于魏时田季安方举其徒谋出兵以拒吐突承璀忠闻之往説季安【季安闻吐突承璀讨王承宗聚其徒曰师不跨河二十五年矣今一旦越魏伐赵赵虏魏亦虏矣为之奈何其将有超伍而言者曰愿借骑五千以除君忧季安欲从之忠知其谋入谓季安曰如某之计是引天下之兵也往年王师取蜀取呉算不一失是皆相臣之谋今王师越魏伐赵不使耆臣宿将而专付中臣不输天下之甲而多出秦甲君知谁为之谋此乃天子自为之谋欲将夸服于臣下也若师未叩赵而先碎于魏是上之谋反不如下能不耻且怒乎既耻且怒必任智士画长策仗猛将练精兵毕力再举鉴前之败必不越魏而伐赵校罪轻重必不先赵而后魏矣季安曰然则若之何忠曰王师入魏君厚犒之而悉甲压境号曰伐赵阴遗赵书使觧□障遗魏一城特以奏防则魏之霸基安矣】季安善其言遂与赵阴计得其堂阳【汉县宋省故城在今冀州武邑县】已而忠归幽州复激刘济使伐赵【济合诸将曰天子知我怨赵今必命我伐之赵亦必大备我伐与不伐孰利忠曰是必皆将无之济怒曰我与承宗反乎命繋忠狱使人视成徳之境果不为备而诏至亦止令济防北边济乃召忠问何以知之忠曰卢从史外亲燕内实忌之外絶赵内实与之此为赵画曰燕以赵为障虽怨赵必不残赵不必为备一示赵不败抗燕二使燕获疑天子此忠所以知天子之不使君伐赵而赵之不备燕也济曰今则柰何忠曰天子伐赵君坐燕之甲不济易水使潞人得以借口是燕贮忠义之心卒染私赵之谤不见徳于赵人恶声徒嘈嘈于天下耳请君熟思之济曰吾知之矣】时诸军皆未进济下令军中曰五日毕出后者醢以狥乃自将兵七万独出击赵拔饶阳束鹿【注俱见前】于是诸军皆防于定州及是承璀至行营威令不振与承宗战屡败大将军郦定进战死军中夺气【河北用兵乆无功防上以吴少阳为淮西留后白居易言河北本不当用兵今承璀未尝苦战已失大将迁延进退乆未有功师道季安元不可保察其情状似相计防各収一县遂不进军观此事势速须罢兵若复迟延所费滋多且河北诸将见吴少阳已受制命必引事例轻重请雪承宗章表继来义无不许如此则是与夺皆由隣道恩信不出朝廷此臣所为陛下痛惜者也况今天时已热兵气相蒸饥渴疲劳疾疫暴露一有奔溃诸军必摇西戎北虏承虚入冦兵连祸生何事不有万一及此实国安危此臣所为陛下深忧者也不听】
　　贬元稹为江陵士曹
　　河南尹房式有不法事东台监察御史元稹奏摄之擅令停务朝廷以为不可罚俸召还至敷水驿【在今同州府华阴县西】有内侍后至破驿门入击稹伤面上复引稹前过贬之李绛崔羣【字敦诗武城人】言稹无罪白居易言中使陵辱朝士中使不问而稹先贬恐自今中使出外益暴横人无敢言者又稹为御史多所举奏不避权势切齿者众恐自今无人肯为陛下当官执法有大奸猾陛下无从得知上不听
　　吐突承璀诱卢从史执送京师以乌重【字保君承玼之子】为河阳节度使
　　卢从史阴与王承宗通谋上甚患之防从史遣牙将王翊元入奏事裴垍引与语为言君臣之义微动其心翊元遂输诚言从史阴谋及可取之状垍令翊元还本军经营遂得其都知兵马使乌重欵要垍言于上曰从史必为乱今与承璀对营而不设备失今不取后虽兴大兵未可以嵗月平也上许之承璀乃召从史入营与博伏壮士擒缚之驰诣京师昭义士卒闻之皆甲以出重当军门叱之曰天子有诏从者赏违者斩遂皆散上嘉重功欲即以为昭义帅李绛以为不可乃以重镇河阳而徙河阳节度使孟元阳镇昭义贬从史驩州司马
　　秋七月制雪王承宗复其官爵加刘济中书令
　　王承宗遣使自陈为卢从史所离间乞输贡赋请官吏许其自新李师道等亦数上表请雪之白居易复奏罢兵于是制先雪承宗复以徳棣二州与之悉罢诸道行营加刘济中书令
　　瀛州刺史刘总弑其父济及其兄绲
　　济之讨王承宗也长子绲为副大使掌留务【河北三镇相承各置副大使以嫡长为之父没则代领军务】济军瀛州次子总为刺史济有疾总与判官张圮谋使人从长安来曰朝廷以相公逗遛无功已除副大使为节度使矣济怒追绲诣行营总因进毒杀济绲至又杀之遂领军务
　　九月罢吐突承璀为军器使
　　裴垍言于上曰承璀首唱用兵疲弊天下卒无成功陛下纵以旧恩不加显戮岂得全不贬黜以谢天下乎李绛奏曰陛下不责承璀他日复有败军之将何以处之若诛之则同罪异罚彼必不服若释之则谁不保身而玩冦乎上即罢承璀中尉中外相贺
　　以权徳舆同平章事
　　上问宰相为政寛猛何先权徳舆对曰秦以惨刻而亡汉以寛大而兴先后可见矣上善其言
　　冬十月以任廸简为义武节度使张茂昭为河中节度使初义武节度使张茂昭请除代河北诸镇互遣人説止之不从凡四上表上乃许之以任廸简为义武行军司马茂昭悉以簿书管钥授之遣其妻子先行曰吾不欲子孙染于汚俗茂昭既去都虞候杨伯玉张佐元相继作乱将士共杀之奉廸简主军务时府库罄竭闾阎亦空廸简无以犒士乃设粝饭与士卒共食之居防门下经月士卒感之共请还府然后得安上闻之命以绫绢十万赐易定将士授廸简节钺徙茂昭镇河中
　　十一月以王锷为河东节度使
　　上左右受锷厚赂多称誉之上命锷兼平章事李藩固执以为不可权徳舆曰宰相非序进之官今锷既无忠勲朝廷又非不得已何为遽以此名假之上乃止【锷有吏才工于完聚范希朝以河东全军出屯河北耗散甚众锷到镇之初兵不满三万人马不过六百匹嵗余兵至五万人马有五千匹器械精利仓库充实又进家财三十万缗上复欲加锷平章事李绛谏曰锷在太原虽颇著绩效今因献家财而命之若后世何乃止】
　　裴垍罢为兵部尚书
　　垍得风疾上甚悼惜之
　　十二月以李绛为中书舍人
　　上每有军国大事必与诸学士谋之尝逾月不见学士绛等上言臣等饱食不言其为自计则得矣如陛下何陛下询访理道开纳直言实天下之幸非臣等之幸也上遂召对【白居易因论事言陛下错上色庄而罢宻召绛谓曰居易小臣不逊须令出院绛曰陛下容纳直言故羣臣敢竭诚无隐居易言虽少思志在纳忠陛下今日罪之臣恐天下各思箝口非所以广聪明昭圣徳也上悦待居易如初】上尝欲近猎苑中至蓬莱池西谓左右曰李绛必谏不如且止绛尝面陈吐突承璀专横语极恳切上作色曰卿言太过绛泣曰陛下置臣于腹心耳目之地若臣畏避左右爱身不言是臣负陛下言之而陛下恶闻乃陛下负臣也上怒觧曰卿所言皆人所不能言真忠臣也他日尽言皆应如是遂以为中书舍人【绛尝从容谏上聚财上曰今政令不及两河河湟沦于北敌朕日夜思雪祖宗之耻而财力不赡故不得不蓄聚耳不然朕宫中用度俭薄多藏何用邪】
　　【辛卯】六年春正月以李吉甫同平章事
　　吉甫自淮南召还复以前官秉政上尊任之
　　二月李藩罢为太子詹事
　　李吉甫复相藩颇沮止防诏授吴少阳淮西节度吉甫既见上潜欲中藩即奏曰道逄中使假印节与吴少阳臣为陛下恨之上色变翼日罢藩为太子詹事【上尝与宰相语及神仙李藩对曰秦始皇汉武帝学仙之效具在前史太宗服天竺僧长年药致疾此古今之明戒也陛下春秋鼎盛励志太平宜拒絶方士之説茍道盛徳充人安国理何忧无尧舜之寿乎】
　　以李绛为戸部侍郎
　　宦官恶李绛在翰林以为户部侍郎判本司上问绛故事戸部皆进羡余卿独无进何也对曰守土之官厚敛于人以市私恩天下犹共非之况戸部所掌皆陛下府库之物给纳有籍安得羡余若自左藏输之内藏以为进奉是犹东库移之西库臣不敢踵此也上喜其直益重之
　　夏四月以卢坦判度支
　　或告泗州刺史薛謇有异马不以献事下度支使巡官徃验未返上迟之使品官【内侍省官】刘防昕按其事卢坦曰陛下既使有司验之又使品官继往岂大臣不足信于品官乎臣请先就黜免上乃召泰昕还
　　五月以李惟简【范阳人】为凤翔节度使
　　陇州地与吐蕃接旧常更入攻抄人不得息惟简以为边将当谨守备蓄财谷以待寇不当防少利起事益市耕牛铸农器以给农之不能自具者増垦田数十万畆属嵗丰稔公私有余贩者流及他方
　　六月诏有司省吏员并州县减仕涂均俸给
　　李吉甫奏中原宿兵见在八十余万商贾僧道不服田畆者什有五六是常以三分劳筯苦骨之人奉七分待衣坐食之辈也今内外官以税钱给俸者不下万员天下或以一县之地而为州一乡之民而为县者甚众旧制一品月俸三十缗职田禄米不过千斛艰难以来増置使额厚给俸钱大厯中权臣月至九千缗州无大小刺史皆千缗常衮始立限约李泌稍复増加然有名存职废或额去俸存闲剧之间厚薄顿异请敇有司请定省吏员并州县减入仕之涂定俸给之数于是诏段平仲【字秉庸武威人】韦贯之许孟容李绛同详定省并八百八员诸色流外千七百余人
　　秋九月梁悦报讐杀人杖而流之
　　富平【此唐所置富平县也今属西安府汉故县在今寜夏府灵州】人梁悦报父讐杀秦杲自诣县请罪敇复讐据礼经则义不同天征法令则杀人者死宜令都省集议闻奏职方员外郎韩愈议曰律无复讐之条非阙文也葢不许则伤孝子之心而乖先王之训许之则人将依法专杀而无以禁止其端故圣人丁宁其义于经而深没其文于律其意将使法吏一防于法而经术之士得引经而议也宜定其制曰凡复父讐者事发具事申尚书省集议奏闻酌其宜而处之则经律无失其指矣于是杖悦一百流循州【隋置今广东惠州府是】
　　冬十一月弓箭库使刘希光伏诛以吐突承璀为淮南监军
　　希光受羽林大将军孙璹钱二万缗为求方镇事觉赐死事连知内侍省事吐突承璀出为淮南监军上问李绛朕出承璀何如对曰外人不意陛下遽能如是上曰此家奴耳向以其驱使之人故假以私恩若有违犯朕去之轻如一毛耳【试太子通事舍人李渉知上于承璀恩顾未衰乃投匦上疏称承璀有功希光无罪知匦使孔戣见其副章诘责不受上疏极言淡奸险欺天请加显戮诏贬渉峡州司仓　李渉渤之兄弟戣字君严巢父从子峡州注见前】
　　十二月以李绛同平章事
　　李吉甫复相多修旧怨上颇知之故擢绛为相吉甫善迎逢上意而绛鲠直数争论于上前上多直绛而从其言由是二人有隙【上御延英吉甫言天下已太平陛下宜为乐绛曰汉文帝时兵木无刃家给人足贾谊犹以为厝火积薪之下不可谓安今法令所不能制者河南北五十余州强邻侵犯近接泾陇烽火屡惊加之水旱时作仓库空虚此正陛下宵衣旰食之时岂得谓之太平遽为乐哉上欣然曰卿言正合朕意退谓左右曰吉甫专为悦媚如李绛真宰相也上尝问贞元中政事不理何乃至此吉甫对曰徳宗自任圣智不信宰相使奸臣得乗间弄威福故也上曰然此亦未必皆徳宗之过朕幼在徳宗左右见事有得失当时宰相亦未有再三执奏者今日岂得专归咎于徳宗邪卿軰宜用此为戒事有非是当力陈不已勿畏朕谴责而遽止也吉甫尝言人臣不当彊谏使君悦臣安不亦美乎李绛曰人臣当犯顔苦口指陈得失若防君于恶岂得为忠上曰绛言是也吉甫至中书卧不视事长吁而已李绛或乆不谏上輙谓之曰岂朕不能容受邪将无事可谏也吉甫又尝言于上曰赏罚人主之二柄不可偏废今惠凙已深而威刑未振中外觧惰愿加严以振之上顾李绛曰何如对曰王者之政尚徳不尚刑岂可舍成康文景而效秦始皇父子者乎上曰然后旬余于頔入对亦劝上峻刑上谓宰相曰于頔大是奸臣劝朕峻刑卿知其意乎皆对曰不知也上曰此欲使朕失人心耳吉甫失色退而抑首不言笑竟日】
　　太子宁卒
　　大稔
　　是嵗天下大稔米斗有值二钱者
　　【壬辰】七年春正月以元义方为鄜坊观察使
　　义方媚事吐突承璀李吉甫欲自托于承璀擢义方为京兆尹李绛恶而出之义方入谢因言绛私其同年许季同以为京兆少尹故出臣鄜坊专作威福明日上以诘绛曰人于同年固有情乎对曰同年乃四海九州之人偶同科第情于何有且陛下不以臣愚备位宰相宰相职在量才授任若其人果才虽在兄弟子侄之中犹将用之况同年乎避嫌而弃才是乃便身非徇公也上曰善遂趣义方之官
　　夏四月以崔羣为中书舍人
　　上嘉翰林学士崔羣谠直命学士自今奏事必取羣连署然后进之羣曰翰林举动皆为故事必如是后来万一有阿媚之人为之长则下位直言无从而进矣遂不奉诏
　　五月诏蠲淮浙租赋
</div>
    <div class="pagination">
<a href="御批历代通鉴辑览_page138.html">上一页</a><span>...</span><a href="御批历代通鉴辑览_page134.html">134</a><a href="御批历代通鉴辑览_page135.html">135</a><a href="御批历代通鉴辑览_page136.html">136</a><a href="御批历代通鉴辑览_page137.html">137</a><a href="御批历代通鉴辑览_page138.html">138</a><span class="current-page">139</span><a href="御批历代通鉴辑览_page140.html">140</a><a href="御批历代通鉴辑览_page141.html">141</a><a href="御批历代通鉴辑览_page142.html">142</a><a href="御批历代通鉴辑览_page143.html">143</a><a href="御批历代通鉴辑览_page144.html">144</a><span>...</span><a href="御批历代通鉴辑览_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
