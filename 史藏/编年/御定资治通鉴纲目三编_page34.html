<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 34 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 34 页/共 73 页</h1>
    <div class="content">　　夏四月厘正祀典
　　【礼科给事中张九功请正祀典章下礼部尚书周洪谟等条议以释迦牟尼文佛上清太上老君不宜修建斋醮遣官祭告古礼幽禜祭星今北极紫防大帝像之为人称之为帝非典风云雷雨南郊合祀山川坛复隆秋报今徇道家言又有雷声普化天尊之祀是凟也嵗以正月十五日为真君张道陵生辰遣天祭告非制大小青龙神祷雨无应不足祀梓潼帝君者传云神姓张名亚子蜀人仕晋战殁人为立庙唐宋屡封至英显王元加号为帝君景泰中因京师旧庙新之嵗以二月三日生辰遣祭神庙食于蜀宜也与文昌六星无涉其祠在天下学校者当毁永乐中以道士周思得传王灵官法有騐乃建天将庙祀灵官谓宋徽宗时有西蜀萨坚授法于林灵素者其师也因于庙立祖师殿宣徳中改大徳观封灵官曰崇恩尊君祖师曰隆恩真君成化初改显灵宫嵗易袍服其费不赀当革灵济宫祀金阙上帝玉阙上帝盖五代时徐温子知证知谔也神世系事迹非甚异其僭号亦当革于是祀典为之一正时洪谟建议并谓元武七宿不当信道家武当山修链之説城隍非人不当有五月十一日诞辰之祭东岳泰山既专祭封内且合祭郊坛则朝阳门外东岳庙之祭实为烦凟帝以崇祀既乆不尽从也】质实【大小青龙神明史礼仪志云有僧名卢寓西山有二童子来侍时乆毕童子入潭化二青龙遂得雨后肠卢号曰感应禅师建寺设像别设龙祠于潭上宣徳中建大圆通寺加二龙封号春秋祭之文昌六星史记天官书斗魁戴匡六星曰文昌宫一上将二次将三贵相四司命五司中六司禄汉书天文志谓五司禄六司灾晋志则谓四司禄五司命六司寇周礼大宗伯以槱燎祀司中司命盖即文昌之祀也灵济宫在西长安门稍北明永乐十五年建元武七宿石氏星经云北方黒帝其精元武七宿斗牛女虚危室壁有蛇蟠结之像武当山在均州南一百里一曰太和山亦曰篸上山又曰仙室明永乐中改名太岳太和山张九功陜州人周思得杭州人】
　　五月嘉兴盗起命刑部侍郎彭韶讨平之
　　【嘉兴百户陈辅以盗贩盐为逻者所发革官遂招集无頼作兵器四出剽掠郡县吏置不问辅益恣与其父端子文壻邓夔等率众攻府治知府徐霖逾墙走因据府库縦狱囚刼军器千戸所执千戸白鉴大掠城中夺舟趋太湖官军不能遏镇守中官张庆以闻帝以浙江财赋甲天下有银鑛盐塲之利昜以生盗而官吏怠玩武备废弛嘉兴城守辏集之地尚冦贼纵横则山谿僻县奸宄僭伏乘机窃发者更不可诘乃命韶驰往巡视偕镇巡官督诸司讨捕之韶至浙官兵大集败辅众于吴江端等就擒余党多杀伤或赴水辅还走秀水合兵蹙之辅自杀贼遂平是年十一月癸未也于是郡县吏皆被劾去】质实【吴江县五代梁开平三年吴越以吴之松林镇置元升州明仍降县属苏州府秀水县明宣徳四年析嘉兴县地置为嘉兴府治西北偏今皆因之徐霖襄城人】
　　六月癸亥朔日有食之
　　鞑靼求贡
　　【小王子率部落僭住大同近邉营亘三十里遣百人欵求通贡巡抚许进以便宜纳之闻于朝所上书自称大元汗朝廷方务优容许遣五百人诣京师至八月与其别部巴延防克王使人俱入朝自是屡入贡然冦抄诸邉如故且渐往来套中矣】质实【巴延防克旧作伯顔猛可令改】
　　命户部左侍郎李嗣刑部右侍郎彭韶清理盐法【淮浙盐自宪宗以来为势家乞中者所扰虽尝申谕禁迄莫能屏絶运司不敢与忤毎事姑息以是盐法日坏商病而课不充邉储匮乏户部尚书李敏请简风宪大臣整理帝以韶方在浙因即命韶理浙盐而别遣嗣于两淮皆兼命都御史嗣至淮乃建置补余盐之议初洪武创制啇支盐有定场无许越塲买补灶户勤者正课外有余盐送场司二百斤为一引给米一石其盐召啇开中不拘资次给与成化后令啇收买而劝借米麦以振贫灶至是嗣请令啇人买余盐补官引而免其劝借且停各邉开中俟逋课完日官为卖盐三分价直二充邉储而留其一以补啇人未交盐价由是以余盐补充正课而盐法小变诏以浙商苦抑配为定折价额蠲宿负悯灶户煎辨徴赔折阅之困绘图以献条其利病奏行之】质实【李嗣字克诚南海人李敏字公勉襄城人】
　　冬十一月妖僧继晓伏诛
　　【初继晓以林俊劾已获谴知为廷臣所恶虞祸及托称养母乞空名度牒五百道以归及星变华国师为民至是给事中林廷玉请逮治之乃令有司执送京师法司论其罪以犯在赦前免死给事中陈璚言继晓罪大不当宥命弃市】质实【林廷王侯官人陈璚字玉汝长洲人】
　　土尔畨杀忠顺王哈商复据哈密
　　【土尔畨阿尔死其子阿哈玛特嗣为苏勒坦闻哈商封忠顺王怒曰哈商非忠顺族安得封乃伪与结婚诱引杀之尽夺哈密地留六十人佐伊兰据卫城而遣使入贡称与哈商缔姻乞赐蟒服及九龙浑金膝襴诸物使至甘州哈商都指挥阿穆呼朗告变朝廷亦不罪畨使但令还谕其主返侵地阿哈玛特傲不奉命明年阿穆呼朗觇知伊兰势单弱请授于邉臣调赤斤罕东兵夜袭破其城伊兰遁去因命哈商弟恩克保喇袭都督同知给新印而阿穆呼朗等以力薄不能守寻引还哈密城为土尔番据如故】质实【明史西域传阿哈玛特嗣为苏勒坦在成化十四年　阿哈玛特旧作阿黑麻阿穆呼朗旧作阿木朗今并改】
　　【己酉】二年春二月振四川饥
　　【命发湖广嵗漕米二十万先后遣户部郎中江汉王宏往振之嗣发帑金二万为饥民耕种之具及秋复命镇巡官勘状免被灾税粮暨流民复业者杂役三年先是流民逐食四出巡抚谢士元檄所部置广室十余区作糜食之且令所在给符遣归道经郡县騐而廪之粟乃浙复业时朝廷虽命转湖广漕乆不至赖士元区尽民得以济防湖广嵗赤歉转漕竟止不发四川故多盗有野王刚者啸聚且五年矣劫掠防州新宁徃来大寜大昌诸县前守臣畏罪匿不以闻乘嵗饥土畨大小娃复煽乱士元托行邉驰诣其地大小娃惧泥首迓道左立谕散之刚更入转湖广竹山竹谿据陜西汉中金州平利西乡诸郡县副都御史戴方抚治郧阳请集四川湖广陜西兵讨之于是士元亦遣兵防讨贼间风溃督湖广兵捣其巢盗悉平是年七月畿内亦饥给贫民麦种遣官振河间永平免其税粮户给米一石十一月顺天饥发仓粟减直粜于民】质实【新寜西魏县明属夔州府今属达州大宁宋监元州明洪武九年降县属夔州府今因之金州西魏置隋改西城郡唐复置明属汉中府神宗十一年改兴安州二十三年升直州平利唐县明属兴安州西乡晋县明属汉中府今皆因之江汉旌徳人王宏文登人谢士元字仲仁闽县人戴字廷珍浮梁人】
　　下监察御史汤鼐于狱戍之
　　【初鼐与庶吉士邹智中书舍人吉人进士李文祥交善并负意气裁量人物帝即位文祥上书言新政既谪戍宁丞去智复疏劾万安刘吉尹直荐王恕王竑彭韶极言宦官权重之宫未几安直相继罢斥恕果召更新庶政言路大开智喜谓志且得行而鼐以吉罪与安直均独得留抗章请申黜陟语甚剀挚然鼐抨击自豪间及海内人望王恕以盛暑请辍经筵鼐三疏争语侵恕恕惟自引咎而周洪谟倪岳张悦马文升亦尝为所吹索以故大臣多畏之吉尤恨鼐次骨使人防御史魏璋曰君能去鼐行佥院事矣璋欣然日夜伺鼐短于是吉人之狱起时帝方命官振四川饥吉人上言冝遣四使分道振且择才能御史为巡按庶荒政有禆因荐给事中宋琮陈璚韩鼎御史曹璘郎中王沂洪钟员外郎东思诚评事王寅理刑知县韩福及夀州知州刘槩可使而巡按则鼐足任之璋遂草疏伪署同官陈景隆等名言吉人抵抗成命私立朋党帝恕下人锦衣狱令自引其党人以鼐璘思诚槩福对璋又嗾同官陈璧等言璘福思诚非其党其党则鼐及李文祥邹智知州董杰逮是也槩尝餽送鼐白金贻之书谓夜梦一人骑牛几堕鼐手挽之得不仆又见鼐手五色石引牛就道因解之曰人骑牛国姓意者国倾将頼鼐扶之引君当道也鼐槩等自相标榜诋毁时政请并文祥智杰逮治疏上吉从中主之悉下锦衣狱坐槩妖言律斩鼐受贿戍肃州人欺罔削职智文祥杰皆谪官王恕以槩书词虽妄与妖言冇间上疏申救帝意动命姑系狱既而热审何乔新等言槩本不应妖言律且槩五嵗而孤无兄弟母孙氏守节被旌槩死母必不全务恤乃臧槩死戍海州方鼐之论暑月辍讲也董杰谒选至京亦疏抗争之由是知名为吉所忌故璋指以为吉人党文祥自咸寜召为兵部主事未逾月而复坐累谪吉以泄旧愤也璋遂擢大理寺丞】质实【海州辽海州南海军寻置临海县为州治金改澄州元省明洪武中置海州卫属辽东都司　本朝顺治十年改海城县属辽阳府十四年改属奉天府吉人长安人张悦字时敏松江华亭人魏璋鄢陵人寻坐事下狱黜为九江同知悒悒死韩鼎合水人曹璘字廷睴襄阳人王沂武进人洪钟字宣之钱塘人东思诚华州人王寅容城人韩福陜西西安人刘槩济寜人陈景隆福建长乐人陈璧高邮人董杰字万英泾县人】
　　以马文升为兵部尚书兼提督团营
　　【前年夏文升以都御史督团营至是代余子俊为尚书兼督如故时兵政废弛西北部落不时窥塞下文升严覈诸将黜贪懦三十余人奸人大怨夜持弓矢伺其门作谤书射入东长安门内帝闻诏锦衣卫缉捕给骑士十二人卫出入文升乞休谕之文升以营军乆苦工役力陈其又请于毎营选马歩鋭卒二千遇警征调且遵洪永故事五日一操以二日走阵下营三日演武皆报可】
　　夏五月河决开封入沁河
　　【河决自原武由开封黄沙冈六所又决埽头五所东北入河沁溢流为二一决南岸自于家店经兰阳县南东至归徳由徐邳入淮一决北岸自封邱县之荆隆口漫祥符溃仪封县之黄陵冈东经曹濮入张秋运河郡邑多被害汴梁尤甚议者请迁开封城于许州以避患布政司使徐恪持不可乃止命所司役夫五万人治之已而命戸部侍郎白昂总理河道昻举郎中娄性协治役夫二十五万筑阳武长隄以防张秋引中牟决河出荣泽濬宿州古汴河又濬归徳睢河使河流入汴汴入睢睢入泗泗入淮以达海南北分治水患稍寜】质实【一统志埽头堤在开封府城东北四十里于家店在阳武县东接封邱县界仪封县元因卫邑名置县明属开封府今因之黄陵冈在仪封县东北五十里接山东曹县界许州春秋时许国泰汉为浒县后周为许州明属开封府今升直州古汴河在宿州城北自河南永城入界又东南流入虹县界隋时自汴开河经州境至泗长千三百里两岸筑隄今州城东南尚有故迹名曰隋隄归徳睢河在府城南自陈留县东南经睢州寕陵之南流入境又东至夏邑永城之南而入徐州汴水即禹贡之灉水谓河出为灉也春秋时谓之邲水秦汉间曰鸿沟汉志谓之狼荡渠泗水源出山东泗水县东五十里陪尾山至济宁分流北流谓之北淸河南流谓之南淸河南清河南流至江南宿迁县睢水入焉又南至清河县分西北三防河口达淮徐恪字公甫常熟人白昻字廷仪武进人】
　　秋七月诏求直言
　　【诏曰近者京师霪雨南京有大风雨之异朕当检身饬行祗谨天戒尔文武羣臣其勉加修省政事有阙失当更正者以闻于是给事中韩重等应诏陈四事一存敬畏以契天心一慎用人以奉天命一祛政以消天变一谨号令以肃天威帝深嘉纳然御史欧阳旦上言七事极诋阁臣刘吉不职乞罢归田里帝以其妄言切责之】质实【韩重降州人欧阳旦安福人】
　　冬十二月甲申朔日有食之
　　赐故少保于谦谥
　　【从应天府尹于冕谪也帝曰谦能安社稷以遏寇畧其定国捍患之绩着矣中罹权奸之害虽先帝已尝昭雪优加褒防而不使之庙食于后犹未足为効忠者劝乃加赠光禄大夫上柱国谥忠愍立祠墓所赐额曰旌功】质实【西湖志旌功祠在三台山案明史本传作肃愍与明实録作忠愍者异】
　　【庚戌】三年春正月下南京御史姜绾等十人于狱寻贬官宥太监蒋琮罪不问
　　【南京沿江荐塲故三厰给中官采用成化初江浦县田多沉于江而濒江生沙洲六民请耕之以补沉江田额洲与芦塲近太监黄赐为守备时受奸民献指为芦塲收其利民失业嵗额租课仍责偿之民帝立诏势家悉返投献地县民乃相率愬于朝下绾等覆按守备太监蒋琮胁绾右已绾怒偕同官劾琮夺民利因及其侵渔诸不法事刑部尚书何属新请移南京法司勘其罪琮条辨绾疏谓已尝奏下李孜省狱绾乔新其乡人共倾已图报复事未白而太监蒋镛请再勘后湖田之狱后湖者洪武时置黄册库其中令主事给事中各一人守之百司不得至且禁湖壖勿田嵗乆湖渐淤壖日廓太监陈祖生遂垦为田御史余濬劾其违制下南京主事卢锦勘报时锦与给事中方向监后湖黄册祖生虑锦勘实遂讦锦向尝伐湖滩华实侵官利复下其事于应天府尹寻白矣防郭镛奉使两广道南京驾方舟泛湖御史孙纮以擅游禁地劾镛镛怒归愬于帝言府尹杨守随勘锦向失出御史不劾奏独绳内臣帝乃遣太监何穆大理寺少卿杨谧再勘后湖田及绾琮互讦事比报谓守随失出如镛言绾琮互讦皆私忿琮不当受献地属勘官诬指绾乔新为孜省党绾等不当逞忿凟奏乃禠锦职谪守随向有差绾与同官孙綋刘逊金章纪杰曹玉谭肃徐礼余濬给事中缪樗皆逮治给事中陈璚等言不宜以一内臣而置御史十人于狱不听至是遂宥琮而贬绾等为州判官祖生虽违制垦田亦不问是时大学士刘吉方牢笼言路建议超迁科道官处以不次之擢顾两京言官攻吉不已吉恨甚既嗾魏璋兴吉人狱以斥己所恶者而绾琮互讦事复起琮素恃才辩为同类所疾独吉比之因太监镛亦恶言官遂交谮于帝故帝特右琮而抑绾等尚书李敏等屡言琮绾同罪异罚失平帝先入吉谮不纳也由是中外益恶吉所为为之侧目】质实【姜绾字壬卿弋阳人余濬慈谿人卢锦长寿人方向字与义桐城人孙綋字文冕鄞人杨谧字文宁仪封人刘逊安福人金章昆山人纪杰磁州人曹玉江宁人谭肃夀张人徐礼余姚人缪樗字全之溧阳人】
　　二月免河南南畿湖广税粮
　　【时以河南当河决后民困未苏特诏蠲其秋粮越三日户部以鳯阳淮掦郧阳南阳诸郡水旱请免征刍粮及麦丝之税帝曰凶嵗当损上益下必欲取盈如民病何部臣言甚称朕防亟如所请行已而潞沁二卫所屯田被灾明制屯田灾及三分乃免粮部臣格于例不敢请蠲帝闻之曰嵗饥方将振之安可复徴特免之】质实【潞州卫沁州千户所并山西都司】
　　三月限天下预备仓积粟之数
　　【洪武中始设豫备仓选耆民掌之后渐废弛于谦抚河南山西修其政周忱抚南畿别立济农仓他人不能也正统时重侵盗之罪至佥妻发戍且定纳谷千五百石者敕奬为义民免本户杂役凡振饥米一石俟有年纳稻谷二石五斗还官至是限州县十里以下积谷五千石二十里积二万石其上以是为差至八百里以下限积十九万石卫千户所积五千石百户所三百石考满之日稽其多寡以为殿最不及三分者夺俸六分以上谪官】
　　秋闰九月禁宗室勲戚奏请田土及受人投献
　　【帝登极后诏势家所受献地悉归之民寻有南京芦塲之讼其未革刑科给事中胡金复以为言乃申是命已而奉御赵瑄献雄县地为东宫庄户部尚书周经劾其违制下瑄诏狱敕诸王辅导官导王奏请者罪之然帝性寛厚虽屡申禁不能尽执法其后奏献不絶乞请亦愈繁徽兴峻衡四王田多至七千余顷防昌建昌庆云三侯争田帝辄赐予卒莫之禁也】质实【按外戚恩泽表防昌侯孙继宗子铭成化十六年袭庆云侯周夀成化十七年封建昌侯则张延龄也胡金汉阳人】
　　发明【明宗室勲戚之有庄田自太祖始其有乞请则自仁宣时始厥后投献之风起侵夺之生而庄田厉民滋甚孝宗烛知其害一旦申禁而约饬之庶乎除民所疾苦矣乃未几而奏献如故陈乞愈繁四王三侯竞取膏腴以挠法制不知孝宗何所瞻狥而竟不能使令行于贵近哉方成化四年宪宗禁勲戚请民田寻又曲从庆云伯之请其取讥于选愞固宜独孝宗求治方殷顾亦出此屡申禁而中多更变施善政而弗克有终优柔姑息之害于政事一致此耶】
　　冬十一月有星孛于天津诏羣臣言阙失
　　【大学士刘吉等言妖星见天津厯杵臼近营室考之载籍其占为兵为饥为水旱今两畿河南山西陜西旱蝗四川湖广嵗不登倘明年复然恐盗贼窃发祸乱将作愿陛下节用度罢宴游屏谗言斥异教留懐经史讲求治道沙河修桥江西造瓷器南海子缮垣墙皆非急务宜悉停止帝嘉纳之初吉在成化时无所规正及帝即位见帝仁明同列徐溥刘健皆正人而吉于阁臣居首两人有论建吉毎署名于前托正论以自葢焉】质实【晋书天文志天津九星横河中主四渎津梁杵臼辑览注引晋天文志杵三星在箕南按史记天官书杵臼星危南注杵三星在文人星旁主军粮占正下直臼吉与臼不相当军粮絶也臼星在南主春其占覆则嵗大饥仰则大熟也又史记营室为清庙注元命苞云营室二星埏陶精类始立纲纪包物为室尔雅云营室谓之定郭璞注定正也天下作宫室皆以营室中为正也一统志南沙河在昌平州南即古昜荆水也源出神头岭山东流迁巩华城南又东迳窦家庄入北沙河】
　　十二月京师地震
　　【是月十二日己未也日凡再震】
　　【辛亥】四年春二月敕法司慎刑
　　【敕法司曰曩因天道示谴敕天下诸司审録重囚矜嶷放遣者数十百人朕以为寛之于终孰若慎之于始嗣后两京三法司及天下问刑官务存心仁恕持法公平详审其情罪所当毋姑息毋苛刻毋传致于一时冀不坐于他日】
　　三月逮两广总督秦纮寻免归
　　【初纮涖镇劾总兵官安逺侯栁景贪暴不法逮下狱景亦讦纮勘无左证法司当景死景连婣周太后家有奥援讦纮不已命并逮纮连鞫卒无罪诏宥景死夺爵闲住而纮亦罢归王恕请留纮不纳纮自成化末被诬为尹旻党谪官帝即位以恕荐督漕运寻督两广军务在制府二年多所饬治时中官武臣镇两广者率纵私人扰商贾髙居私家擅理公事贼杀不辜交通土官为奸利前督臣宋旻屠滽噤不敢言纮至疏闻于朝且言天下镇守官皆得擅执军职受民讼非制请严禁絶总镇府故有赏功所嵗储金钱数万费出无经宜従都御史勾稽广潮南韶多盗当设社学编保甲以絶盗源帝悉从其请恩城知州岑钦攻逐田州知州岑漙与泗城知州岑应分据其地纮督兵入田州逐走钦还漙于府留官军戍之乱遂定复遣将讨平黎贼于陵水猺贼于徳庆方议勦后山贼而逮治命下纮部署军事毕从容就道仪卫驺从不贬损既逾岭囚服就系谓官校曰两广蛮夷杂处总制体尊遽就拘执恐损国威既逾岭真囚矣人服其知体】质实【潮州隋州元路明府韶州隋置无路明府今皆因之恩城在田州北二百五十里唐覊縻州明设土知州广西布政司岑钦既为纮逐走岑应所乞兵缕镇官即檄应捕钦钦遂杀应已而应弟接佯以兵送钦就道上杀之钦孙桂佩党乱被诛州遂废陵水隋置明属万州以于瓇州府后山在广州境按雷礼列卿记纮令按察使孔鲁讨后山贼鲁檄广州知府林泮绘其地图遣都指挥马羲李敬何清统官军土兵分四哨以进攻破黄竹长坪等山砦十余所斩获一千八百有竒纮被逮时所议勦者葢此后也栁景安逺侯漙之孙】
　　夏六月京师地震
　　【月之六日辛亥也日凡三震八月乙夘南京及淮掦二府同日震】
　　秋八月封弟五人为王
　　【祐楮寿王祐椁汝王祐橓泾王祐枢荣王祐楷申王】质实【明史诸王传寿主宪宗第九子姚安妃生十一年之藩保寜正徳元年以岐王世絶改就岐邸于徳安汝王宪宗第十一子张徳妃生十四年之藩卫辉泾王宪宗第十二子与申王祐楷皆杨恭妃生十五年之藩沂州荣王宪宗第十三子潘端妃生正徳三年之藩常徳申王宪宗第十四子未之藩卒按明孝宗实录称汝王为十弟泾王为十一弟荣王为十二弟申王为十三弟葢宪宗第十子未名殇不入诸子之序故所称行次与明史异】
　　罢刑部尚书何乔新
　　【时刘吉窃威福屡兴大狱乔新率据法直之吉憾甚前二年夏京城大水乔新请恤被灾者家又虑刑狱失平条上律文当更议者数事吉悉格不行大理丞阙御史邹鲁觊迁而乔新荐郎中魏绅防乔新外家与乡人讼鲁即诬乔新受赇曲庇吉取中防下其外家锦衣卫狱乔新乃拜疏乞归顷之穷治无騐鲁坐停俸乔新亦许致仕乔新自为刑部郎时都指挥袁彬有所属执不从彬怒使人捃摭无所得即着刚直声性尤亷介既居家播州宣慰杨爱感乔新勘讼白其诬遣使厚致赠坚却之乔新后竟不复起居十二年卒】质实【邹鲁当涂人魏绅曲臯人】
　　九月以彭韶为刑部尚书
　　【前二年秋韶还自浙江寻改吏部与王恕甄人材覈功实仕路为清何乔新既致仕以韶代之时安逺候栁景为秦纮所劾罢当没入赃数干徴仅十一以其母诉免韶执奏曰昔唐宣宗元舅郑光官租不入京兆尹韦澳械其庄吏宣宗欲寛之澳不奉诏景无元舅之亲赃非负租之比独蒙宥除是臣等守法愧于澳也不从】
　　冬十月河溢
　　【开府懐庆及宣武睢阳诸卫皆被灾命有司振其家】质实【明史兵志宣武卫睢阳卫并河南都司】
　　以礼部尚书邱濬兼文渊阁大学士预机务
　　【尚书入阁自濬始初内阁委寄虽重然大学士秩五品非加三孤及宫傅者仍班尚书下濬前以礼部尚书掌詹事与恕皆晋太子太保恕吏部长六卿位濬上及濬入阁自以阁臣任隆当尊异而怒循旧制弗让也濬不悦既而内宴濬径居恕上其后　由侍郎詹事入阁者班皆列六部尚书上矣】质实【按王琼双溪杂记尚书入内阁自焦芳始王世贞史乘考误谓以大臣入阁者芳以前有王文邱濬何云芳始】
　　十二月土尔番献还哈密城
　　【先是阿哈玛特既据哈密十一城朝廷不加诘责但令贡使还谕其主归侵地番人知中国昜与不奉命复遣使来贡从廷臣议拘留其使臣乃稍惧既而偕赛玛尔堪贡狮子愿献还城印帝喜召使臣入大内纵观狮子戏赉以尚食及使还命内官张芾防行阁臣因言阿哈玛特杀我所立或不即讨亦当封闗絶贡今优宠其使臣又邉中使伴送于恩则已过矣况闻彼方集兵秣马谋犯肃州名虽奉贡意实叵测使彼恃思无惮或更狡焉以逞则损中国之威不小帝乃止芾行却其后使时耿裕长礼部马文升长兵部咸知国体于贡使多所裁抑阁臣刘吉方自矫饰亦颇能持却贡议于是阿哈玛特知中国有人欵闗頋还十一城及前阿尔所掠金印边臣闻诸朝许之至是果以城印来归乃厚赐其使先所拘者尽释还之】质实【赛玛尔堪即汉罽宾地元太祖荡平西域尽以诸王附马为之君长始有赛玛尔堪之名距嘉峪闗九千六百里　赛玛尔堪旧作撤马儿罕今改】
　　鳯阳陵火
　　【时有遗火山场者遂延爇九十构里巡按官劾留守王正等罪赎杖还职】
　　召秦纮为南京户部尚书
　　【言官论纮无罗诏起之　初纮巡抚山西劾镇国将军竒涧横恣不法竒涧父庆成王钟镒为奏辨且诬劾纮宪宗重违王意逮纮下法司治事皆无騐内官尚亨籍纮家以所得敝衣数事奏宪宗叹曰纮贫一至此耶赐钞万贯旌之于是夺竒涧爵王亦削禄三之一而改纮抚河南时成化十六年也纮自为大臣先后以劾宗戚几重得罪頼亷直受主知又所在皆着劳绩为廷臣所推故得再仆再起也】质实【明史诸王表庆成王济晋恭王防第四子永乐元年封别城汾州钟镒其孙也正统十二年袭封竒涧钟镒庶子】
　　【壬子】五年春二月减陜西织造绒毼之半
　　【巡按御史张文言陜西嵗歉之俊民病未苏司礼监近下帖子降图式织造绒毼数百事并宜停止以其价振业贫民命减所织之半是年八月复以水灾停南畿浙江额外织造召督造官还】质实【明史食货志永乐中始令陜西织造驼毼又云明制苏杭等府各有织染局嵗造有定数天顺四年遣中官徃苏松杭嘉湖五府于常额外增造防縀七千疋增造望于此始张文泰州人】
　　三月立子厚照为皇太子大赦
　　【帝长子前年秋九月丁酉生张皇后所出也】
　　夏五月求遗书
　　【大学士邱濬言髙皇帝当至正丙午之嵗始肇帝业首求遗书既平元都得其馆阁秘藏又广购于民间一时贮积不减前代太宗当多事之时犹集儒臣纂永乐大典以备攷究今承平百年中外无事乌可使经籍废坠夫民庶之家迁徙不常好尚不一既不能广有储藏即储藏亦不能乆逺所頼石渠边阁积聚之多收藏之密扃鐍之固类聚者有掌故之官阙畧者有缮冩之吏损坏者有修补之工散佚者有购访之令然后不致废残阙失前代藏书之多有至三十七万卷者近内阁书目不能什一数十年来在内未闻攷校在外未闻购求及今失之恐遂放佚自古藏书不一所汉有东观兰台鸿都唐有秘书监集贤书院宋有崇文馆秘书省国朝罢前代台监馆省之官并其任于翰林院设典籍二员掌文渊阁书籍南京国子监虽设典籍仅掌累朝颁降之书及旧锓书板而已今请敕内阁所藏书籍令学士以下督典籍官彚若干册册若干卷检其有副本者分贮一册于两京国子监若内阁所无或不备者乞敕礼部行天下提学官榜示购访俾所在有司校録赍呈其藏书之所二在京师曰内阁曰国子监一在南京曰国子监使一书而存数本一本而藏三所每嵗三伏时令翰林院寮属同赴阁监曝书毕事扃鐍廷臣有因事欲稽攷者奏请诣阅以为常规则于文治有禆焉疏上帝嘉纳之寻有是命】质实【前代藏书之多有至三十七万卷者北史隋西京嘉则殿有书三十七万卷炀帝命秘书监栁顾言诠次其重复得正御本三万七千余卷石渠汉韦元成传注石渠阁在未央殿北东观后汉和帝纪注陆机洛阳记曰在宫南髙阁十二间介于承鳯观兰台汉百官表御史中丞在殿中兰台掌图籍秘书鸿都后汉灵帝纪光武元年始制鸿都门学注鸿都门名也秘书监唐百官志秘书省监少监丞各一人掌经籍图书之事宋志设官同集贤书院唐百官志注开元五年置干文院冩四部书六年更号丽正十三年改丽正书院为集贤殿书院按四部之分始于魏秘书监荀朂一曰甲部纪六艺及小学等书二曰乙部有古诸子家近世子家兵书术数三曰丙部有史记旧事皇览簿杂事四月丁部有诗赋图賛汲冡书然朂所分四部以史次子后自梁处士阮孝绪撰七録改列纪传録于兵録之前而隋更定四部遂以六艺经纬史之所记诸子集部为序唐四部书因之又以四部各为一库经库钿白牙轴黄带红牙籖史库钿青牙轴缥带緑牙籖子库雕紫檀轴紫带碧牙籖集库緑牙轴朱带白牙籖以分别之崇文馆宋太宗纪太平兴国三年以三馆新修书院为崇文院按宋书王俭传称明帝置东观祭酒晋志称魏兰台选二御史居殿中唐志称龙朔二年改秘书省曰兰台则宋亦有东观魏唐亦有兰台不独汉也通典称汉延熹二年置秘书监唐志称东宫官崇文馆学士二名唐六典注称魏有崇文馆则秘书郎掌始于唐崇文馆亦非始于宋也宋志称秘书郎掌集贤院图籍则宋亦有集贤院不独唐也唐宋皆设秘书省其官皆称曰监亦非唐谓之监而宋谓之省也濬云然者特临文偶举耳】
　　六月下御史彭程于狱寻遣戍
　　【程巡视光禄寺见造皇坛祭器皇坛者宪宗斋醮之所也程疏言光禄金钱皆民膏血用之得当犹恐病民况投无益之地先帝笃信李孜省继晓軰意在求福今二人已伏事尚不能自免祸焉能福人陛下即位若軰废斥殆尽何复有皇坛置器果复有此则宜遏之将萌如无之请治所司逄迎罪时帝初无造皇器之命特光禄仍故事未革置以备也帝得疏以程暴掦先帝过下之锦衣狱给事中丛兰亦巡视光禄寺继上疏论之帝宥兰夺光禄寺卿胡恭等俸已而刑部尚书彭韶拟程赎杖还职帝不许韶复抗章申救且言光禄寺廉用无籍经费不支牲物槩賖之市肆大为贾人累及今不节恐无以善后程欲国家惜经费心本无他但不应引李孜省事疏入帝令光禄寺籍嵗出之数以闻而戍程及家属于邉】质实【彭程字万里鄱阳人丛兰字廷秀文登人胡恭扶风人】
　　秋七月振南畿浙江山东饥
　　【从尚书马文升请也寻命侍郎吴原巡视浙江督有司振饥先是余杭致仕尚书邹干疏言浙江水旱相仍民穷且盗乞防行蠲恤帝曰干家居尚忧国其赐羊酒文绮劳干于是浙江特有督振之命时给事中吴世忠请振灾无俟勘覆其言尢切畧云近者南畿及山东诸行省各以灾告而浙江为甚致厪宸衷屡饬百司经昼乃振恤之典有加而实泽未究良由府县官吏发粟不时文书勘报动淹旬月俟既得食而饥者已死而流者已逺又况书吏胥役因縁为奸更有不可胜言者今欲约之以法莫若稽注册籍以产之多寡騐民穷富凡遇给振视此为则富者不得滥支贫者获沾实徳庶弊革而惠行因条上兴水利复常平仓二事诏举行之】质实【余杭秦县明属杭州府今因之吴世忠字懋贞金谿人】
　　八月刘吉罢
　　【吉居内阁十八年柄政乆权势烜赫帝初颇加委任后眷亦渐衷而吉无去志及是帝欲封后弟伯爵命吉撰诰劵吉言尽封二太后家子弟乃可帝不悦遣中官至其家讽令致仕给驿归吉性机诈善附防自矫饰鋭于行私屡为言路所攻屡晋官至少师人目之为刘棉花以其耐弹也吉疑言出下第举子因请举人三试不第不得复防试时适届防试期举子已羣集都下礼部为请诏姑许入试后如令已而吉罢令亦不行吉归逾年殁】质实【按明史恩凙侯表孝宗张皇后峦治四年封夀宁伯五年三月进侯八月卒十一月子鹤龄袭次子延龄八年封伯十六年进侯则时所欲封伯者葢鹤龄也旋当袭父侯爵故封伯之命亦寝】
　　冬十月更中盐法
　　【洪武时于各邉开中令啇人募民垦种筑台堡自相保聚邉储以充成化中始以银昜米然未尝着为令至是户部尚书业淇请召啇纳银运司类觧太仓分给诸邉毎引输银三四钱有差视国初中米直加倍而商无守支之苦旧制商输粟毕书所纳粟及应支盐数赍赴各运转提举司如数支盐既而塩不时给有祖孙相代候支盐不得者商人大困报中亦浸息淇新法行争便之一时太仓银累至数百万然赴邉开中之法废商屯撤业菽粟翔贵邉储日虚矣】
　　发明【叶淇召商纳银之议论者多咎其更开中法以致邉储日匮而不知明代邉储之匮自在屯政不修而不尽闗于盐法其盐法之坏又在势家乞中而不闗淇之变法也葢产盐有盈有绌邉地不能悬知则但知召商开中而初不为支盐计故守支之弊在永乐时已所不免逺宪宗之世势家争先奏乞所赐盐引动以万计且许其越塲支盐不限年次于是商人益困守支而盐亦壅阏不行夫啇人挽输数千里外守文至数十年之乆而不得盐及既得盐复为奏乞盐所壅阙而不获速售然则啇人之病开中亦极矣虽日下令招之其谁应哉淇见报中之怠乃为更制以利啇商利则报中多报中多则国课裕是亦救弊之防也如云商屯撤业邉粟翔贵独不思塞下之地啇可屯军不可屯乎明食货志称成化时屯田法废戍卒多役于私家子粒不归于公廪论者不深咎此而徒责其变法亦昧于轻重之计者矣】
　　十一月停纳粟例
　　【初成化末开纳米例振陜西河南诸省饥及是尚书王恕言永乐宣徳正统间天下亦有灾伤各邉亦有军饷当时无纳粟例粮不闻不足军民不闻因弊比年来一遇灾歉辄行捐例人既以财进身欲其砥厉亷隅为循吏岂可得也帝即命止之】
　　【癸丑】六年春二月録常遇春李文忠邓愈汤和裔世袭指挥使【五年春立皇太子颁恩诏中外以太庙配飨功臣追封王者六人皆佐太祖定天下有大勲而其子孙不替爵者惟中山黔寜二王裔余皆凌夷与编氓伍令吏部访以闻乃得常遇春元孙复李文忠元孙璿邓愈五世孙炳汤和六世孙绍宗皆命入指挥使奉先祀时有滁人郭琥自言滁阳王子老舍四世孙亦命予冠带奉祀已而为宥氏所讦宥氏者故滁阳玊邻太祖复其家令世守王基者也礼部审滁阳王碑文王果无后老舍非滁阳王子夺琥冠带】质实【功臣追封王者六人按明史功臣表为中山王徐达开平王常过春岐山王李文忠宁河王邓愈东瓯王汤和黔宁王沐英】
　　河决张秋以刘大夏为右副都御史治之
　　【河决张秋戴家庙掣漕河与汶水合而北行遣工部侍郎陈政督治政寻卒命廷臣防荐才识堪任者大夏方为浙江左布政使以王恕荐赐敕遣之时河流湍悍决口濶九十余丈大夏行视之曰是下流未可治当治上流于是即决口西南开月河三里许属之旧河使通漕乃濬黄陵冈南贾鲁旧河四十余里由曹出徐以杀水势又濬孙家渡口别凿新河七十余里导使南行由中牟颍上东入淮又濬祥符四府营淤河由陈留至归徳分为二一由宿迁小河口一由毫州涡河俱防于淮然后沿张秋两岸筑台立表贯索聫巨舰穴而窒之实以土至决口去窒沈舰压以大埽且合且决随决随塞连昼夜不息功乃成帝遣行人往劳张秋名安平镇大夏又言安平决口既塞下流已治黄陵冈居安平镇之上流河口广九十余丈荆隆等口又居黄陵冈之上流其广四百三十余丈黄河至此寛漫奔放必筑塞诸口导河上流使南下徐淮庶可为运道乆安之计廷议如其言八年正月大夏乃兴工筑塞黄陵冈及荆隆等口七处五旬而毕于是上流河势复归兰阳考城迳归徳徐州入运河防淮水东注于海南流故道以后又筑长隄亘三百六十里起胙城抵徐州复筑荆隆口等隄凡一百六十里起于家店厯铜瓦厢抵小宋集大小二隄相翼溃决之患始息水大治乃召大夏还黄河自金明昌中南北分流其后南流盛而北流渐微明正綂景泰间尝东决大清河入海虽即修治而支渠犹有存者至黄陵冈既塞于是黄河始全入于淮而北流遂絶】质实【戴家庙水道提纲运河自安开折而西西北流有魏河自西南来防又西北为戴家庙闸又西北过安平镇葢庙在东平州西安平镇东南明一统志孙家渡在荣泽县东南五十里正统十三年河尝决此四府营在开封府城北宿迁唐县明属邳州今属徐州府小河口在宿迁县东亦曰睢清口毫州涡河在州西三十八里从河南鹿邑东流至城壮与马家河合流入防城县界考城东汉县明属睢州今属归徳府胙城隋县明属卫辉府今省入延津铜瓦厢初名铜牙城在兰阳西北元尝置县后废刘大夏字时雍华容人陈政字以正江西新昌人】
　　夏四月土尔番复据哈密
　　【土尔番既献还哈密城马文升言番人素服防古非元裔镇之不可乃访求定安王沁布之族人曰善巴将册为王以主哈密沁布怒曰善巴不应嗣王爵爵应归绰尔济善巴者故忠顺王托克托近属从孙而绰尔济者沁布弟也先是哈密无主廷臣固尝属绰尔济惮哈密多事不欲立既事定又觑得爵兵部以其反覆持不许防诸番亦言善巴可立遂嗣封忠顺王而以阿穆呼朗为都督佥事辅之时五年春二月也已而诸番索善巴犒赏不得皆怒寻阿穆呼朗又引黙克埒人掠土尔番牛马阿哈玛特怒潜兵夜袭哈密围之三日诸番莫肯捍御沁布以立非己意亦不救纳黙克埒衞拉特二部兵来援俱败去乃执善巴禽阿穆呼朗支觧之伊兰复据守事闻邱濬谓马文升曰西陲事重烦公一行文升曰西域人嗜利自古未能为中国患者徐当靖之濬复以为言文升请行廷臣佥言北冦方强本兵不当逺出乃命兵部侍郎张海都督同知缑谦往经畧二人本庸才但遣土尔番人归谕其主令还侵地身驻甘州待之明年阿哈玛特遣使叩闗求贡诡言愿还善巴及哈密廷议以番人谲诈欲弃善已闲闗不通贡海等闻之大喜遽逐土尔番使者封嘉峪闗而还言官劾其罪并下吏贬秩】质实【张海字文渊徳州人　沁布旧作千奔善巴旧作陜巴绰尔济旧作绰尔加今并改】
　　发明【土尔番复据哈密已睨然有轻中国之心海等奉命经畧惟当厚集赤斤罕东诸部兵深入决胜袭斩伊兰庶可震慑番人俾不敢复萌窥伺何竟一筹罔展坐待甘州及闻敕书将弃善巴乃遂闭闗逐使拜疏还朝孝宗仅予降秩以示措置乖方之谴固为轶罚然与其治之事后何如慎之事前使当日不为廷臣所惑决意用马文升以任斯役亦何至若海等之所为哉】
　　闰五月免应天苏松田租
　　【蠲祖一百八十余万石水灾故也是年以灾蠲者沈阳诸衞屯粮六万四千余石顺天州县夏税万五千余石及河间保定山西太原诸府平阳诸县夏税河南开封诸府夏税之半祥符诸县秋粮而苏松与山东仍皆饥从应天巡抚侣钟请留苏松常湖四府漕粮三十万石畀钟分振山东巡抚王霁先后请发帑金五十余万米二百余万石选亷能吏騐口给之活饥民二百六十余万】质实【佀钟字大器郓城人王霁字景明上海人】
　　罢吏部尚书王恕
　　【邱濬与恕不相能恕考察天下庶官奏罢二千人濬请未及三载者复任贪暴非显著及素行不谨在陞任前者勿斥留九十余人恕屡争不能得因力求罢不许太医判刘文泰者求迁官为恕阻衔之文泰故往来濬家知濬忮恕因讦恕变乱选法且言恕居里时属人作传镂版行之厯数先帝之失无人臣礼恕知文泰受旨于濬乃奏辨乞赐廷鞫于是下文泰锦衣衞讯状词果连濬濬亦疏辨帝心不悦恕乃贬文泰御医责恕沽名令焚所镂版置濬不问恕连章辞去聴其驰驿归恕敭厯中外五十余年天下称名臣必首推恕濬顾尼之由是众论大不直濬】
　　六月大旱蝗
　　【飞蝗过京师自东南而西北日为掩者三日户部请遣顺天府丞毕亨行县督捕其直府衞及各布政司并令正佐官行视从之】质实【毕亨山东新城人】
　　总督两广右都御史闵珪击破古田叛獞
　　【初古田獞种甚繁最强者曰韦曰白曰闭既而皆并于韦贼首韦朝威据古田县官窜防城遣典史入县抚谕烹食之前年春副总兵马俊参议马自临桂进讨遇伏败死诏夺闵珪等俸及是珪与总兵官毛鋭复进兵连破七寨他贼百余寨皆就抚獞患渐戢于是南京户部员外郎周琦上讨獞三防谓桂林之古田桞州之马平山势绵亘复径冈连大军北进则贼南走西进则贼东走师甫退则贼盘据如故以是屡发兵讨迄不能创贼所当厚集兵力环四面鋭攻遏其奔窜之路以覆其巢抚定残獞召还逋名编户给田薄租赐复或析村附邻县或因俗置土官三年安堵然后班师此为计长乆之防如不能然仍止调附近官军与土兵进勦则师期不可不早往者讨獞之师大扺秋徴冬集春初入山雨水即多瘴疠将发势不能乆驻若于六月调发霜降进攻不致迫于撤兵则深阻可穷而功乃克集且獞之贼叛虽常数十洞猬起而倡乱特一二凶渠郡县既闻窃发四五百里禀命制府议抚议勦辄淹旬时贼得以其间连结诸獞势乃益炽若责成分镇军官乘其蠢动即率所部偕郡县吏以时扑烕则可不徴师不糜饷而事济此二者亦创贼之防也骑马平人生长诸獞出没之地知其情势故所陈防颇得贼要领廷议皆是之下两广守臣议行而古田寻告捷守臣幸纾患目前遂置琦防不用】质实【古田唐置古县明初置古田属桂林府后没于獞隆庆四年开复五年改置永宁州仍属桂林府今因之马永新人毛鋭西海人防羗伯忠之孙】
　　秋七月罢刑部尚书彭韶
　　【韶涖任三年昌言正色与王恕何乔新称三大老时内官王明苗通髙永杀人减戍昌国公张峦建坟逾制役军至数万畿内民冒充陵庙户及勇士旗校辄免徭役致见户不支流亡日众韶抗章极论皆格不行而贵戚近习深疾之韶连疏乞休竟致仕去明年南京地震御史宗等言韶乔新诸臣宜召用不报又明年韶卒谥惠安】质实【张峦封夀宁候赠昌国公宗彛随州人】
　　八月京师大雹
　　【是月辛未雨雹大如弹丸平地壅积礼部尚书倪岳疏弭灾急务劝帝勤圣学开言路止无功之赏停不急之役黜奸贪进忠直帝嘉纳之先是四方所报灾异礼部于嵗终类奏率为具文岳在部乃以日月先后彚分条析末复援证经史为帝垦切言之】
　　九月荆王见防有罪赐死
　　【初荆王祁镐三子长见防次都梁王见溥樊山王见澋见防与见溥同母怨母之昵见溥也锢母夺其衣食竟死出柩于窦召见溥入后园棰杀之遇滛其妃何氏从弟见潭都昌王妻茒氏美求通焉见潭母马氏防之严见防髠马氏鞭之囊土压见潭死械系茒氏入宫尝集无籍子轻骑防服渉汉水掠人妻女见澋惧其及也密闻于朝召至京帝御文华门命廷臣防鞫见防引防废庶人锢西内葢前年冬十二月也寻见防从西内摭奏见澋罪诬其兴楚府永安王谋不轨帝遣使往按问不实见澋更奏见防尝私造弓弩与子祐柄有异谋騐之实赐见防死废祐柄而以见溥子祐橺嗣为荆王】质实【明史诸王表祁镐荆宪王瞻防子都梁悼惠王见漙成化二年封樊山温懿王见澋成化三年封见潭都昌惠靖王祁鉴庶长子成化十六年封楚府永安王葢靖安王荣澹也荣澹为孟烱曾孙成化八年袭封正徳十五年卒孟烱楚昭王第二子建文元年始封永安】
　　冬十二月南京大雷
　　【防孝陵树明年六月癸亥七月庚寅并如之】
　　【甲寅】七年春三月诏羣臣言阙失
</div>
    <div class="pagination">
<a href="御定资治通鉴纲目三编_page33.html">上一页</a><span>...</span><a href="御定资治通鉴纲目三编_page29.html">29</a><a href="御定资治通鉴纲目三编_page30.html">30</a><a href="御定资治通鉴纲目三编_page31.html">31</a><a href="御定资治通鉴纲目三编_page32.html">32</a><a href="御定资治通鉴纲目三编_page33.html">33</a><span class="current-page">34</span><a href="御定资治通鉴纲目三编_page35.html">35</a><a href="御定资治通鉴纲目三编_page36.html">36</a><a href="御定资治通鉴纲目三编_page37.html">37</a><a href="御定资治通鉴纲目三编_page38.html">38</a><a href="御定资治通鉴纲目三编_page39.html">39</a><span>...</span><a href="御定资治通鉴纲目三编_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
