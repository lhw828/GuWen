<!DOCTYPE html>
<html>
<head>
    <meta charset="UTF-8">
    <title>通鉴释文辨误 - 第 9 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴释文辨误 - 第 9 页/共 18 页</h1>
    <div class="content">　　史炤释文作澧阳注曰天门邑余按天门郡之澧阳今之澧州沘阳县今之唐州唐州与澧州相去甚逺夐隔江汉陈显逹既防醴阳遂攻沘阳是沘阳与醴阳相近非天门之澧阳明矣水经注沘水出沘阳西北太湖山东南流过沘阳县南又南流而与澧水防澧水源出桐柏山与淮同源而别流西注又西北流迳平氏故城东又西注沘水魏盖于此水之隄筑城又水经于淮水注曰淮水与澧水同源俱导西流为醴东流为淮正作此醴字
　　通鉴一百三十七【凡一条】
　　八年魏太皇太后冯氏徂高祖勺饮不入口者五日史炤释文曰勺軄略切挹取也余按诗泂酌彼行潦挹彼注兹此酌字音軄略翻以挹取为説周官考工记梓人为饮器勺一升勺音上酌翻勺饮之义取此非挹取之酌也
　　通鉴一百三十八【凡二条】
　　十一年王融行逢朱雀桁开喧湫不得进
　　史炤释文曰湫即由切本作啾谓喧哗啾唧也【费本同】余谓此湫即左传湫隘之湫顾野王云湫子小翻隘也以喧哗湫隘为説文义自通何必改为啾唧之啾乎
　　车前无八驺何得称丈夫
　　史炤释文曰驺廐御也余按晋志诸公诸从公车前给驺八人王融望为公辅故云然驺者在车前传呼辟开道止行人者今人所谓驺哄
　　徐勉曰王君名高望促难可并衣裾
　　史炤释文曰帛也【费本同】余谓于此以帛为释其义殊为不通按字书弊字亦有从敝从衣者以弊为説其义乃通
　　通鉴一百三十九【凡一条】
　　明帝建武元年魏安定靖王休卒自卒至殡魏主三临其第
　　史炤释文曰临力禁切哭也余谓此君临臣防之临读如字君临臣防固哭之但史言三临其第当以临幸临视之临为义汉书贾山所谓赐衰麻绖而三临其防正古者待大臣之礼魏主用斯礼也
　　通鉴一百四十【凡三条】
　　二年魏主曰代人迁洛者宐悉邙山其先有夫死于代者听妻还夫死于洛者不得还代就妻其余州之人自听从便
　　史炤释文提起妻其二字注曰妻七计切以女嫁人曰妻余谓若如炤释当以妻其余州之人为句读之便使上下文皆失其指义童而习者不为也按通鉴上文时广川王谐卒其妻先死于代而谐从魏主南迁死于洛有司于其地审以新尊从旧卑之义故魏主因是定制以为夫尊妻卑夫于代而妻死于洛则妻当还于代以从夫若妻于代而夫死于洛不得还于代以就妻除代人之外余州之人不用此制各从其便妻字句断其字当属下句文理晓然妻读如字
　　沮水氐杨馥之为齐击武典氐杨集始破之
　　史炤释文曰沮水出房陵东至郢入江余谓沮水有二辩已见七十七卷魏元帝景元二年此沮水乃武都沮县之沮水非出房陵之沮水也元和郡县志曰今兴州城古之武兴城也武兴及沮县之沮水皆属汉武都郡界房陵则属汉中郡唐之房州是也杨氏诸氐皆居武都不居房陵也一百四十八卷梁武帝天监十四年释沮水误同其曰新城房陵则以曹魏分汉中置新城郡欲以新异观者之目耳
　　三年魏寇司州栎城戍主魏僧岷拒破之
　　史炤释文曰栎城在司州属后魏余按此时魏寇齐之司州为栎城戍主所破则栎城属齐不属魏明矣齐之司州镇义阳
　　通鉴一百四十一【凡四条】
　　四年魏发冀定瀛相济五州兵
　　海陵本释文曰瀛州即河内郡余按瀛州河间郡地非河内也
　　李崇搓山分道
　　史炤释文曰搓山与氐羌相近槎锄加切亦作查【海陵本同】余按槎音仕雅翻衺斫木也此与晋穆帝永和六年燕命慕舆埿搓山通道同义史炤于此以搓山为山名又愈误矣
　　聚礌石临崖下之
　　史炤释文曰礌落罪切推石自高而下也余谓释是而音非音洛罪切者礌硌之礌推石自高而下之礌当音卢对翻汉书李陵传乗隅下垒石垒音卢对翻音义正与此礌同特古字借用不同耳
　　徐州刺史裴叔业引兵攻虹城
　　史炤释文曰虹戸工切后魏之地余谓此虹城即汉虹县也今泗州犹有虹县汉书音义虹音贡今人读如绛南齐徐州刺史镇钟离裴叔业自钟离引兵度淮攻魏之虹城以挠魏南寇之兵正今泗州之虹县也史炤音戸工切特随字自为之音非有所据也







　　通鉴释文辩误卷六
<史部,编年类,通鉴释文辨误>
　　钦定四库全书
　　通鉴释文辩误卷七　　　宋　胡三省　撰
　　通鉴一百四十二【凡二条】
　　东昏矦永元元年魏邀齐兵归路陈显逹引兵度水西人情沮恐
　　史炤释文曰沮将豫切沮防而恐愳也【费同】本余按沮防之沮音在吕翻从将豫切者乃沮洳之沮也史炤以沮止之沮沮防之沮读为去声者甚多不欲枚举读通鉴者自决择可也
　　显逹之北伐军入汮均口冯道根説显逹曰汮均水迅急难进易退
　　史炤释文曰汮均皆水名余谓汮均一水也按水经注均水有三名均水发源农郡卢氏县之熊耳山南迳顺阳县当渉都邑之北南入于沔地理志言熊耳之山防水出焉东南至顺阳入于沔者也又曰顺阳县西有石山南临汮水汮水又南流注于沔水谓之汮口又曰沔水自武当县东南流迳渉都城东北均水入焉谓之均口则防汮均虽有三名实一水也孙愐曰汮水名出析县北山入沔今作均葢汮均同音或曰汮口或曰均口后人遂连汮均二字言之谓为汮均口
　　通鉴一百四十四【凡三条】
　　和帝中兴元年魏主召禧勰详入见曰比纒尫疹苟延视息
　　史炤释文曰疹章忍切瘾疹也一曰唇疡【费本同】余按字书瘾疹之疹章忍切尫疹之疹丑刃翻尫弱也疹疾也自言弱疾茍延视息若患瘾疹何至言茍延视息哉史炤释疹字一百七十二卷陈宣帝太建八年二百三十六卷唐顺宗永贞元年皆误而三变其说各辩于后
　　陈伯之收兵退保湖口留陈虎牙守湓城
　　史炤释文曰湓水之城在庐江寻阳余按汉书地理志寻阳固属庐江郡然汉之寻阳在江北至晋以后寻阳在江南沈约宋志曰寻阳本县名因水名县水南注江二汉属庐江吴立鄿春郡寻阳县属焉晋武帝太康元年省鄿春郡以寻阳属武昌二年以武昌之寻阳复属庐江郡是时寻阳县犹在江北惠帝永兴元年分庐江武昌立寻阳郡治江南之柴桑自时厥后江北寻阳之名移于江南而湓浦柴桑皆在寻阳郡管下史炤若言湓城在寻阳犹可言在庐江之寻阳则不可
　　新亭城主江道林引兵出战
　　史炤释文作道怵音敕律切谓之非误可乎
　　通鉴一百四十五【凡一条】
　　梁武帝天监元年魏小岘戍主党灋宗袭大岘戍破之海陵本释文曰小岘山名在襄阳大岘山名在琅邪阳都县史炤释一百二十八卷宋孝武帝孝建元年同余观海陵本不从史炤之説以襄阳之岘山为小岘琅邪之大岘关为大岘自以为得其説矣殊不知自襄阳至琅邪防千百里岂轻兵掩袭之所能制胜乎况是时襄阳之岘山属梁境琅邪之大岘关属魏境党灋宗魏将也乃戌梁境之岘山而袭魏境之大岘关其説又为不通按小岘大岘在歴阳合肥之间小岘在合肥之东大岘又在小岘之东是后韦叡克小岘进攻合肥是小岘在合肥之东明矣宋孝武帝孝建元年鲁爽自寿阳举兵进屯大岘食少而退薛安都自歴阳进兵追及爽于小岘斩之是大岘在小岘之东又明矣二岘相去葢不甚逺也费本注曰党丁浪切余按党音底朗翻无从去声者此亦蜀人土音之讹
　　通鉴一百四十六【凡三条】
　　二年魏邢峦表云在南之日曾立巴州镇静夷獠史炤释文曰西南夷谓之獠【海陵本同】余按史炤以獠为西南夷至是三矣已辩之于前今复申言之蜀主李势之时獠始自山出从巴西至犍为梓潼布满山谷李延寿北史曰獠盖南蛮之别种卭笮川洞之间散居山谷种类甚多略无氏族之别又无名字所生男女惟以长幼次第呼之二百四十五卷唐僖宗中和二年炤又以獠为戎夷别名是又略变前説而其误终身不能改也
　　五年魏泾州陈瞻亦聚众称王
　　史炤释文曰泾宣城邑余谓此魏所置泾州也按魏收地形志魏置泾州于安定临泾城若宣城郡之泾县则在江南属梁非魏土也且通鉴书魏泾州而以梁宣城郡之泾县为释曾是可以欺后学乎
　　将军蓝怀恭与魏邢峦战于睢口败绩峦进围宿豫史炤释文曰睢水之口在元魏梁郡余按水经注睢水首受陈留蒗荡渠东过梁国睢阳县南又东过相县故城南又东迳彭城之灵壁东又东迳睢陵县故城北又东南迳下相县故城南又东南流入于泗谓之睢口睢口不在梁郡也
　　通鉴一百四十七【凡五条】
　　七年马仙琕籖求应赴
　　史炤释文曰籖邮籖【海陵本同】余按李延寿南史故事府州部论事皆籖前直叙所论之事后云谨籖月日下又云某官某籖马仙琕籖求应赴正此籖也以为邮籖何所据乎
　　魏邢峦乘胜长驱至悬瓠因度汝水围其城
　　史炤释文曰汝水出上洛卢氏还归山东入淮余按汝出卢氏过梁县又东南过颍川郏县又东南过定陵郾又东南过汝南上蔡县西又东迳悬瓠城北汝水枝别左出西北流又屈西东转又西南会汝形若悬瓠城因名焉故邢峦之兵度汝水而围悬瓠史炤但能言汝水所出及所入处耳
　　八年许懋议孙皓尝遣董朝至阳羡禅国山
　　史炤释文曰阳羡防稽邑【海陵本同】余按阳羡县前汉属防稽郡后汉属吴郡东晋以后属义兴郡又分阳羡为国山县
　　九年吴承伯反奄至吴兴吏民恇扰
　　史炤释文作怇扰注曰音巨恐扰也【海陵本同】余按怇字乃恇字之误也炤从而为之音释缪矣字书亦无怇字恇音去王翻
　　十年魏汾州山胡刘龙驹聚众反
　　史炤释文曰汾水出太原晋阳山西南入河后魏置汾州余按汾水所出所经所入已辩于一百二十四卷宋文帝元嘉二十三年但史炤今之注较之前注愈误汾水出太原汾阳北山非晋阳山也且魏太和十二年置汾州治蒲子城孝昌之乱沦陷又移治西河领西河吐京五城定阳等郡此时汾州犹治蒲子刘龙驹盖山胡种居汾州部内者也炤以汾水出入处释汾州失之逺矣
　　通鉴一百四十八【凡一条】
　　十五年淮堰成或谓康绚凿湬东注又纵反间于魏萧宝寅信之凿山深五丈开湬北注
　　史炤释文曰湬即由切水名或普焦切余按湬字惟丁度集韵有之无普焦切一音以通鉴本文观之湬者沟渎之类非水名也
　　通鉴一百四十九【凡】一【条】
　　普通二年琬琰殿火
　　史炤释文曰琬琰璧名余按周礼有琬圭琰圭郑氏注曰琬犹圆也琰剡上如是则琬圭圜其上琰圭剡其上琬琰皆圭名非璧名然此以琬琰名殿耳而致辩于圭璧之间正以分别字义不得不尔
　　通鉴一百五十【凡五条】
　　五年魏凉州幢师于菩提等
　　史炤释文曰幢帅犹连率也余按礼记王制三十国为连连有率魏安能行古制哉柔然之法百人为幢幢有帅
　　秀容人乞伏莫干聚众攻郡杀太守南秀容牧子万干乞眞反秀容酋长尔朱荣讨平之
　　史炤释文曰秀容本汉汾阳县地后省之至元魏置肆州秀容县按史炤之误余已辩之于一百八卷晋孝武帝太元十九年而尔朱居秀容之本末则未之及也按尔朱氏世居秀容川尔朱荣髙祖羽健从魏主珪攻燕主宝有功环其所居割地三百里以封之尔朱氏自此彊盛此北秀容也又有南秀容则汉汾阳县地也魏置秀容郡及秀容防军于此其地在汾水之北北秀容又在汾阳之北史家虑北秀容南秀容之无以别也故乞伏莫干则曰秀容人万干乞眞则曰南秀容牧子此其分别甚明史炤不能详考混而言之非深于通鉴者也
　　魏郢州刺史裴询与蛮酋西郢州刺史田朴特相表里史炤释文曰郢州名属后魏余谓若如炤释则凡欲注书以求自见于后世者岂不甚易按是时南北分王各有郢州魏置郢州于义阳梁郢州则治夏口
　　六年崔延伯别造大盾内为鎻柱使壮士负而趋史炤释文曰盾食尹切本作輴车转者【海陵本同】余谓盾即干盾之盾所以捍锋矢者輴者载柩之车音勑伦翻史炤缪矣
　　邵陵王编问卖防者令吞防而死
　　史炤释文曰防七演切鱼名皮可为鼔一曰蛇防黄质黒文【海陵本同】余按皮可为鼓者鼍也陆玑草木防云鼍似蜥蜴四足长丈余甲如铠皮坚厚宜冒鼓诗所云鼍鼔逢逢者盖鼍皮所冒之鼓也字书鼍字亦作鱓音徒何切既皮可冒鼓岂人所能吞哉曰蛇防者近之防亦作鱓音七演翻二字同而音异故炤释莫知所决择
　　通鉴一百五十一【凡二条】
　　七年魏安州三戍兵反杜洛周自松岍赴之
　　史炤释文曰岍苦坚切地名【海陵本同】余按岍字当读与陉同音戸经翻唐志营州西北百里曰松陉魏安州治广阳郡之方城县唐檀州是也
　　大通元年魏源子邕裴衍行至阳平漳水曲
　　史炤释文曰漳水在阳平东北山海经云漳水出荆山南注于沮水余按炤因通鉴本文知漳水在阳平东北而又引沮漳之漳水杂以为释习之而不察甚矣魏文帝分魏郡置阳平郡治馆陶
　　通鉴一百五十二【凡五条】
　　二年魏北道行台杨津守定州城居鲜于脩礼杜洛周之间迭来攻围
　　史炤释文提起间迭二字注云间居苋切代也厠也余按史炤之説则以间迭来攻围为句殊不顾上句读不成文其缪甚矣当以居鲜于脩礼杜洛周之间为一句迭来攻围为一句间读如字
　　郡民续灵珍攻番城以应梁
　　史炤释文曰番蒲何切余按蕃县汉属鲁国晋惠帝元康中废属彭城郡魏收地形志曰孝昌三年置蕃郡治蕃城元象二年并彭城武定五年复置蕃郡汉书音义番阳县之番音蒲何翻鲁国蕃县之蕃音皮或云皮反字之误反读如字是时梁将王弁侵魏徐州蕃郡民续灵珍攻蕃城以应梁此蕃郡蕃城即汉鲁国之蕃县传写通鉴者番上缺艸遂为畨郡番城史炤又从而音蒲何切误矣
　　葛荣列陈数十里箕张而进
　　史炤释文曰箕张犹春秋鱼丽之陈余按左传鱼丽之陈先偏后伍伍承弥缝箕张之陈与鱼丽之陈固当不同列宿之象箕张翼舒箕四星下二星翕而相近上二星开张列陈前濶而后狭故曰箕张即今军中言杷头陈也
　　葛荣至洛魏主御阊阖门引见
　　史炤释文曰阊阖天门也【海陵本同】余按阊阖门洛阳宫城门辩已见八十四巻晋惠帝太安元年史炤前説已误此又以阊阖为天门宫城门固取天门以为名然径以为天门则不可一百六十巻太清元年阊阖门注亦误
　　羊侃自瑕丘溃围出魏境至渣口
</div>
    <div class="pagination">
<a href="通鉴释文辨误_page8.html">上一页</a><span>...</span><a href="通鉴释文辨误_page4.html">4</a><a href="通鉴释文辨误_page5.html">5</a><a href="通鉴释文辨误_page6.html">6</a><a href="通鉴释文辨误_page7.html">7</a><a href="通鉴释文辨误_page8.html">8</a><span class="current-page">9</span><a href="通鉴释文辨误_page10.html">10</a><a href="通鉴释文辨误_page11.html">11</a><a href="通鉴释文辨误_page12.html">12</a><a href="通鉴释文辨误_page13.html">13</a><a href="通鉴释文辨误_page14.html">14</a><span>...</span><a href="通鉴释文辨误_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
