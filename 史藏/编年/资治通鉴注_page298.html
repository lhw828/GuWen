<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 298 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 298 页/共 334 页</h1>
    <div class="content">45柳璨、蒋玄晖等议加朱全忠九锡，朝士多窃怀愤邑，〔朝，直遥翻。〕礼部尚书苏循独提言曰：「梁王功业显，大历数有归，朝建速宜揖让。」朝士无敢违者。辛巳，以伓忠为相国，总百揆。以宣武、宣义、天平、护国、天雄、武顺、佑国、河阳、义武、昭义、保义、戎昭、武定、泰宁、平卢、忠武、匡国、镇国、武宁、忠义、荆南等二十一道为魏国，〔宣武领汴、宋、亳、单、宣义领汝、郑、滑，天平领郓、曹濮、济，护国领河中、晋、绛、慈、隰，天雄领魏、博、贝、卫、澶、相，武顺领镇、冀、深、赵，佑国领京兆、商、华，河阳领孟、怀，义武领定、祁、易，昭义军领潞、泽，保义领邢、洺、磁，戎昭领金、均房，武定领洋，泰宁领兖、沂、密，平卢领青、淄、齐、棣、登、莱，忠武领陈、许，匡国领同，镇国领陕、虢，武宁领徐、宿，忠义领襄、邓、随、郢、唐、复、安，荆南领荆、归、峡。〕进封魏王，仍加九锡。全忠怒其稽缓，让不受。十二月，戊子，命枢密使蒋玄晖赍手诏诣全忠谕指。癸巳，玄晖自大梁还，言全忠怒不解。甲午，柳璨奏称：「人望归梁王，陛下释重负，今其时也。」即日遣璨诣大梁达传禅之意，全忠拒之。
初，璨陷害朝士过多，〔谓白马之祸也。〕全忠亦恶之。〔恶，乌路翻。〕璨与蒋玄晖、张廷范朝夕宴聚，深相结，为全忠谋禅代事。〔为，于伪翻。〕何太后泣遣宫人阿虔、阿秋达意玄晖，语以他日传禅之后，求子母生全。〔阿乌葛翻语，牛倨翻。帝及德王裕皆何太后子也。昭宗已弒，裕与诸弟稍长，相继而死。事已至此，后之母子能独全乎！后素号多智，临难乃尔，盖当时以能随时上下以全生者为智也。〕王殷、赵殷衡谮玄晖，云「与柳璨、张廷范于积善堂〔【章：十二行本「堂」作「宫」；乙十一行本同；孔本同；张校同。】〕夜宴，对太后焚香为誓，期兴复唐祚。」〔何太后时居积善宫。〕全忠信之，乙未，收玄晖及丰德库使应顼、御厨使朱建武系河南狱；〔河南府狱。〕以王殷权知枢密，赵殷衡权判宣徽院事。全忠三表辞魏王、九锡之命；丁酉，诏许之，〔朱全忠懠怒，正欲杀蒋玄晖等乃复行魏、晋之事。表辞者，敬翔教之也；诏许之者，王殷等承朱全忠之风指也。〕更以为下下兵马元帅，然全忠已修大梁府舍为宫阙矣。〔史诛其心迹以示天下后也。〕是日，斩蒋玄晖，杖杀应顼、朱建武。庚子，省枢密使及宣徽南院使，独置宣徽使一员，以王殷为之，赵殷衡为副使。辛丑，敕罢宫人宣传诏命〔天复三年诛宦官，以内夫人宣传诏命。考异见前。〕及参随视朝。开元礼疏曰：晋康献褚石临朝不坐，则宫人传命百僚。周、随相因，国家承之不改。唐六典曰：宫嫔司赞掌朝会赞相之事，凡朝，引客立于殿庭。至天佑三年诏曰：「宫嫔女职，本备内任。今后遇延英坐日，只令小黄门祗候引从，宫人不得出内。」正是年诏敕也。〕追削蓐玄晖为凶逆百姓，俴河南揭尸于都门外，聚众焚之。〔河南，河南府也。揭，其谒翻，举也。〕
玄晖既死，王殷、赵殷衡又诬玄晖私侍何太后，令阿秋、阿虔通导往来。己酉，全忠密令殷、殷衡害太后于积善宫，敕追废太后为庶人，〔子而废母，是复晋峻阳之事也。〕阿秋、阿虔皆于殿前扑杀。〔扑，弼角翻。〕庚戌，以白太后丧，废朝三日。〔既废母为庶人，又废朝三日。废为庶人，天性灭矣，废朝三日，〔既非丧母之礼，又不足以塞天性之伤，唐之臣子非唐之臣子也。朝，直遥翻。
辛亥，敕以宫禁内乱，罢来年正月上辛谒郊庙礼。〔唐不复郊矣。〕
癸丑，守司空兼门下侍郎、同平章事柳璨贬登州刺史，太常卿张廷范贬莱州司户。甲寅，斩璨于上东门外，车裂廷范于都市。〔自罢谒郊庙以下，皆朱全忠之夙心。〕璨临刑呼曰：「负国贼柳璨，死其宜矣！」〔呼，火故翻。〕
46西川将王宗朗不能守金州，焚其城邑，奔成都。〔王宗朗守金州纔三月耳。〕戎昭节度使冯行袭复取金州，奏请〔【章：十二行本「请」作「称」；乙十一行本同；张校同。】〕「金州荒残，乞徙理均州，」从之。更以行袭领武安军。〔考异曰：实录云改为武宁军，新表云改为武定军。按武宁乃徐州军额，武定乃洋州军额，不应同名。续宝运录注云：「天复七年秋，汴军都头号冯青面，改姓朱，授全印绶，为洋州刺史（「授」当作「受」）。洋州自景福元年刺史杨守佐归顺凤翔，后被朱全忠除。此年秋，蜀第二指挥使王宗绾收获金州，都押衙全贵帅众降，赐姓王，名宗朗，拜金州刺史。」又编遗录，天佑三年二月云：「行袭已于均州建节，因署韩恭知金州事，请朝廷落下防御使，井不建戎昭军。」以此诸书参验，似是今者以行袭兼领洋州节制，非改戎昭为武定军，实录、新表皆误，续宝运录天复七年亦误也。按考异，则「武安军」当作「武定军」，参考新、旧书亦然。〕
47陈询不能守睦州，奔于广陵，〔为两浙兵所逼也。僖宗中和四年，陈晟据睦州，至询而败。〕淮南招讨使陶雅入据其城。
48杨渥之去宣州也，欲取其幄幕及亲兵以行，观察使王茂章不与，渥怒。既袭位，遣马步都指挥使李简等将兵袭之。〔杨渥袭位会几何时，而修怨于一州将，其褊量如此，固不足以君国子民。〕
49湖南兵寇淮南，淮南雅内指挥使杨彪击却之。
三年（丙寅，九〇六）
1春，正月，壬戌，灵武节度使韩逊奏吐蕃七千余骑营于宗高谷，将击嗢末及取凉州。〔赵珣聚米图经臼：灵武自贺兰山路过，西至凉州九百里。〕
2李简兵奄至宣州，王茂章度不能守，〔度，徒洛翻。〕帅众奔两浙。〔帅，读曰率。〕亲兵上蔡刁彦能辞以母老，不从行，登城谕众曰：「王府命我招谕汝曹，〔杨渥父子皆以王爵镇广陵，故称淮南军府为王府。〕大兵行至矣。」众由是定。陶雅畏茂章断其归路，〔断，音倚。〕引兵还歙州，钱镠复取睦州。〔睦州自此属钱氏，杨氏不能争。歙，书涉翻。〕镠以茂章为镇东节度副使，更名景仁。〔更，工衡翻。〕
3乙丑，加静海节度使曲承裕同平章事。〔曲承裕乘乱据有安南。〕
4初，田承嗣镇魏博，选募六州骁勇之士五千人为牙军，〔事见二百二十二卷代宗广德元年。〕厚其给赐以自卫，为腹心；自是父子相继亲党胶固，岁久益骄横；〔横，户孟翻。〕小不如意，辄族旧帅而易之，〔帅，所类翻。〕自史宪诚以来皆立于其手。〔穆宗长庆二年立史宪诚，文宗大和三年立何进滔，懿宗咸通十一年立韩允中，僖宗中和三年立乐彦祯，文德元年立赵文縅，寻立罗弘信。〕天雄节度使罗绍威心恶之，力不能制。〔恶，乌路翻。〕朱全忠之围凤翔也，〔围凤翔见昭宗天复元年、二年、三年。〕绍威遣军将杨利言密以情告全忠，欲借其兵以诛之。全忠以事方急，未暇如其请，阴许之。及李公佺作乱，〔去年七月李公佺乱，见上。〕绍威益惧，复遣牙将臧延范趣全忠。〔趣，读曰促。〕全忠乃发河南诸镇兵十万，遣其将李思安将之，会魏、镇兵屯深州乐城；〔魏、镇，魏博、镇冀两镇。「乐城」恐当作「乐寿」。〕声言击沧州，讨其纳李公佺也。会全忠女适绍威子廷规者卒，〔卒，子恤翻。〕全忠遣客将马嗣勋实甲兵于橐中，〔有底曰襄，无底曰橐。橐，挞各翻。〕选长直兵千人为担夫，〔长直兵，盖选骁勇之士，长使之直卫，不以翻代者也。担，都滥翻。〕帅之入魏，〔帅，读曰率；下同。〕诈云会葬；全忠自以大军继其后，云赴行营；牙军皆不之疑。庚午，绍威潜遣人入库断弓弦、甲襻，〔断，音短。襻，普患翻。〕是夕，绍威帅其奴客数百，与嗣勋合击牙军，牙军欲战而弓甲皆不可用，遂阖营殪之，〔殪，一计翻。〕凡八千家，婴孺无遗。诘旦，全忠引兵入城。〔诘，去吉翻。〕
5辛未，以权知宁远留后庞巨昭、岭南西道留后叶广略并为节度使。〔二人皆能保据本道，因而命之。〕
6庚辰，钱镠如睦州。〔九域志，杭州西南至睦州三百一十五里。〕
7西川将王宗阮攻归州，获其将韩从实。〔归州属荆南。〕
8陈璋闻陶雅归歙，自婺州退保衢州。两浙将方永珍等取婺州，进攻衢州。〔去年九月，淮南兵取婺州。陈璋本以衢州附淮南，今自婺州退保之。〕
9杨渥遣先锋指挥使陈知新攻湖南。三月，乙丑，知新拔岳州，逐刺史许德勋，〔昭宗天复三年，湖南将许德勋取岳州，今弃之。〕渥以知新为岳州刺史。〔为陈知新等覆军张本。〕
10戊寅，以朱全忠为盐铁、度支、户部三司都制置使。三司之名始于此。全忠辞不受。
11夏，四月，癸未朔，日有食之。
12罗绍威既诛牙军，魏之诸军皆，惧绍威虽数抚谕之，〔数，所角翻。〕而猜怨益甚。朱全忠营于魏州城东数旬，将北巡行营，会天雄牙将史仁遇作乱，聚众数万据高唐，〔高唐，汉古县，唐属博州。九域志，在州东北一百一十里。〕自称留，后天雄巡内诸县多应之。全忠移军入城，遣使召行营兵还攻高唐，至历亭，〔历亭县属贝州。九域志，在州东九十里。宋白曰：历亭县之地，自后魏至高齐，其地属鄃县，隋开皇十六年于永济渠南置历亭县，遥取汉历城县为名。按汉地理志，历城属信都郡，在蓨县界，王莽改曰历亭。唐万岁登封元年移就盘河置，在古历城西七十里。〕魏兵在行营者作乱，与仁遇相应。元帅府左司马李周彝、右司马苻道昭击之，所杀殆半，进攻高唐，克之，城中兵民无少长皆死。〔少，诗照翻。长，知两翻。〕擒史仁遇，锯杀之。
先是，仁遇求救于河东及沧州，〔先，悉荐翻。〕李克用遣其将李嗣昭将三千骑攻邢州以救之。时邢州兵纔二百，团练使牛存节守之，嗣昭攻七日不克。全忠遣右长直都将张筠将数千骑助存节守城，筠伏兵于马岭，击嗣昭，败之，〔败，补迈翻。〕嗣昭遁去。
义昌节度使刘守文遣兵万人攻贝州，又攻冀州，拔蓨县，进攻箪城。〔蓨、箪城，并汉古县，唐属冀州。九域志，蓨县在州东北一百五十里；箪城在州东一百六十里。蓨，音条。〕时镇州大将王钊攻魏州叛将李重霸于宗城。〔宗城县属魏州。九域志，在州西北一百七十里。〕全忠遣归救冀州，沧州兵去。〔沧州兵即刘守文所遣。〕丙午，重霸弃城走，汴将胡规追斩之。
13镇南节度使锺传以养子延规为江州刺史。传薨，军中立其子匡时为留后。延规恨不得立，遣使降淮南。〔考异曰：实录：初，锺传养上蓝院僧为子，曰延圭，补江州刺史。传卒，遂召淮师陷其城。」今从十国纪年、吴史。〕
14五月，丁巳，朱全忠如洺州，遂巡北边，视戎备，还，入于魏。
15丙子，废戎昭军，井均、房隶忠义军；〔并属山南东道。〕以武定节度使冯行袭为匡国节度使。〔冯行袭自均州徙同州。〕
16杨渥以升州刺史秦裴为西南行营都招讨使，将兵击锺匡时于江西。〔锺延规启之也。〕
17六月，甲申，复以忠义军为山南东道。〔僖宗文德元年以山南东道为忠义军。〕
18朱全忠以长安邻于邠、岐，数有战争，〔九域志，长安西北至邠州二百七十五里，西至凤翔三百九里。数，所角翻。〕奏徙佑国节度使韩建于淄青，〔韩建本与李茂贞连结者也，朱全忠恐其复然，故徙之。〕以淄青节度使长社王重师为佑国节度使。
19秋，七月，朱全忠克相州。时魏之乱兵散据贝、博、澶、相、卫州，〔【章：十二行本「州」下有「及魏之诸县」五字；乙十一行本同；孔本同；张校同。】澶，时连翻。相，息亮翻。〕全忠分命诸将攻讨，至是悉平之，引兵南还。〔考异曰：实录在六月。今从编遗录、唐太祖纪年录。编遗录：「七月癸未，上起兵离魏都。」按长历，是月壬子朔，无癸未，编遗录误也。〕
全忠留魏半岁，〔自正月入魏，至是半岁。〕罗绍威供亿，所杀牛羊豕近七十万，资粮称是，所赂遣又近百万；此去，蓄积为之一空。〔近，其靳翻。称，尺证翻。遗，唯季翻。比，必利翻。为，于伪翻。〕绍威虽去其逼，〔去，羌吕翻。〕而魏兵自是衰弱。绍威悔之，谓人曰：「合六州四十三县铁，不能为此错也！」〔魏州领贵乡、元城、魏、馆陶、冠氏、莘、朝城、昌乐、临河、洹水、成安、内黄、宗城、永济十四县。博州领聊城、博平、武水、清平、堂邑、高唐六县。相州领安阳、邺、汤阴、林虑、尧城、临漳六县。卫州领汲、卫、共城、新乡、黎阳五县。贝州领清河、清阳、武城、经城、临清、漳南、历亭、夏津八县。澶州领顿丘、清丰、观城、临黄四县。错，鑢也，铸为之；又释错为误。罗以杀牙兵之误，取铸错为谕。〕
壬申，全忠至大梁。〔考异曰：编遗录云壬辰，亦误。〕
20秦裴至洪州，军于蓼洲。诸将请阻水立寨，裴不从；锺匡时果遣其将刘楚据之。诸将以咎裴，裴曰：匡时骁将独楚一人耳，若帅众守城，不可猝拔，〔帅，读曰率；下同。〕吾故以要害诱致之耳。」〔诱，音酉。〕未几，裴破寨，执楚，〔几，居岂翻。〕遂围洪州，饶州刺史唐宝请降。〔降，户江翻。〕
21八月，乙酉，李茂贞遗其子侃为质于西川；〔质，音致。〕王建以侃知彭州。
22朱全忠以幽、沧相首尾为魏患，〔幽，刘仁恭；沧，刘守文；父子相为首尾。〕欲先取沧州，甲辰，引兵发大梁。
23两浙兵围衢州，〔此即方永珍之兵也。〕衢州刺史陈璋告急于淮南，杨渥遣左厢马步都误候周本将兵迎璋。本至衢州，浙人解围，陈于城下，璋帅众归于本，两浙兵取衢州。〔淮南与浙人争婺、睦、衢三州，至是复悉归于钱氏。陈，读曰阵。帅，读曰率。〕吕师造曰：「浙人近我而不动，轻我也，请击之！」〔吕师造狃于青山之捷，气陵浙人。近，其靳翻。〕本曰：「吾受命迎陈使君，今至矣，何为复战！彼必有以待牛也。」遂引兵还。本为之殿，浙人蹑之，〔复，夫又翻。殿，丁练翻。蹑，尼辄翻。〕本中道设伏，大破之。
24九月，辛亥朔，朱全忠自白马渡河，丁卯，至沧州，军于长芦；〔杜佑曰：沧州长芦县，汉参芦〔户〕县地，宋废县为长芦镇，属清池县。〕沧人不出。罗绍威馈运，自魏至长芦五百里，不绝于路；又建元帅府舍于魏，所过驿亭供酒馔、幄幕、什器，〔馔，雏皖翻，又，雏恋翻。〕上下数十万人，无一不备。〔罗绍威厚奉朱全忠，不惟以报德，亦惧因伐虢之便而取虞也。〕
25秦裴拔洪州，虏锺匡时等五千人以归。〔僖宗中和二年，锺传据洪州，至匡时而亡。〕杨渥自兼镇南节度使，以裴为洪州制置使。〔淮南杨氏遂兼有江西之地。〕
26静难节度使杨崇本以凤翔、保塞、彰义、保义之兵攻夏州，〔「保义」当作「保大」，盖保义军领邢、洺、磁，在山东；而保大军领鄜、坊，与邠、岐等镇皆在关西也。难，乃旦翻。夏，户雅翻。〕匡国节度使刘知俊邀击坊州之兵，斩首三千余级，擒坊州刺史刘彦晖。〔坊州，保大军巡属也。以此证上交「保义」，其误明矣。〕
27刘仁恭救沧州，战屡败。乃下令境内：「男子十五以上，七十以下，悉自备兵粮诣行营，军发之后，有一人在闾里，刑无赦！」或谏曰：「今老弱悉行，妇人不能转饷，此令必行，滥刑者众矣。」乃命胜执兵者尽行，〔胜，音升。〕文其面曰「定霸都」，士人则文其腕或臂〔腕，乌贯翻。〕曰「一心事主」，于是境内士民，牦孺之外无不文者。〔牦，直利翻。〕得兵十万，军于瓦桥。
时汴军筑垒围沧州，鸟鼠不能通。仁恭畏其强，不敢战。城中食尽，丸土而食，或互相掠啖。〔啖，徒滥翻。〕朱全忠使人说刘守文日：〔说，式芮翻。〕「援兵劫不相及，何不早降！」守文登城应之曰：「仆于幽州，父子也。梁王方以义服天下，若子叛父而来，将安用之！」全忠愧其辞直，为之缓攻。〔为，于伪翻。〕
28冬，十月，丙戌，王建始立行台于蜀，〔考异曰：续宝运录曰，天复六年十月六日行下此牓帖。则是此年十月也。〕建东向舞蹈，号恸，〔号，户刀翻。〕称：「自大驾东迁，〔谓昭宗迁洛也。〕制命不通，请权立行台，用李晟、郑畋故事，承制封拜。」〔按李晟讨朱泚，屯东渭桥，但请假裨佐赵光铣、唐良臣、张或为洋、利、剑三州刺史，以通蜀、汉喉衿，上不暇从也。其后假张或京兆少尹以调畿内刍米，表李怀光降将孟涉、段威勇以要官，未尝承制封拜也。郑畋便宜从事见二百五十四卷僖宗广明元年。〕仍以牓帖告谕所部藩镇州县。
29刘仁恭求于河东，前后百余辈；李克用恨仁恭返覆，〔刘仁恭以幽州叛李克用，又约朱全忠共攻之，此克用之所深恨也。〕竟未之许，其子存勖谏曰：「今天下之势，归朱温者什七八，虽强大如魏博、镇、定莫不附之。自河以北，能为温患者独我与幽、沧耳，今幽、沧为温所困，我不与之并力拒之，非我之利也。夫为天下者不顾小怨，且彼尝困我而我救其急，以德怀之，乃一举而名实附也。此乃吾复振之时，不可失也。」〔史言李存勖智识能辅其父所不逮。〕克月以为然，与将佐谋召幽州兵与攻潞州，曰：「于彼可以解围，于我可以拓境。」乃许仁恭知，召其兵。仁恭遣都〔【章：十二行本「都」下有「指」字；乙十一行本同；孔本同；熊校同。】〕挥使李溥将兵二万诣晋阳，克用遣其将周德威、李嗣昭将兵与之共攻潞州。
30夏州告急于朱全忠；戊戌，全忠遣刘佑俊及其将康怀英救之。杨崇本将六镇之兵五万，军于美原。〔据上文，则杨崇本所将者不镇之兵耳，盖并将秦、陇之兵为六镇。〕佑俊等击之，崇本大败，归于邠州。
31武贞节度使雷彦威〔【章：十二行本「威」作「恭」；乙十一行本同；孔本同。】〕屡寇荆南，留后贺緕闭城自守；〔去年九月，汴将贺緕守荆南。〕朱全忠以为怯，以颍州防御使高季昌代之，〔高季昌自此遂据有荆南。〕朱全忠以为怯，以颍州防御使高季昌代之，〔高季昌自此遂有荆南。〕又遣驾前指挥使倪可福将兵五千戍荆南以备吴、蜀。〔倪可福自此遂委质于高季昌。〕朗兵引去。〔朗兵，雷彦威之兵也。〕
32十一月，刘佑俊、康怀贞〔以此观之，上文误作「怀英」。〕乘胜攻鄜、延等五州，下之；加知俊同平章事，以怀贞为保义节度使。〔死即命康怀贞以鄜畤，「保义」当作「保大」；以通鉴明年书保平节度使康怀贞证之，又恐自是保义。〕西军自是不振。〔西军，谓邠、岐军也。〕
33湖州刺史高彦卒，子澧代之。〔澧，音礼。〕
34十二月，乙西，钱镠表荐行军司马王景仁；诏以景仁领宁国节度使。〔王景仁即王茂章，是年正月弃宣州归钱镠。考异曰：薛居正五代史：「镠辟为两府行军司马，具以状闻。太祖复命遥领宣州节度使、同平章事。」欧阳修五代史曰：「镠表景仁领宣州节度使。」今从之。〕
35朱全忠分步骑数万，遣行军司马李周彝将之，自河阳救潞州。
36闰月，乙丑，废镇国军兴德府复为华州，隶匡国节度，割金、商州隶佑国军。〔并同、华为一镇，割金、商以隶佑国，皆欲厚其资力以扞邠、岐。〕
37初，昭宗凶讣至潞州，〔讣，音赴，告丧曰讣。〕诏义节度使丁会帅将士缟素流涕久之。〔帅，读曰率。〕及李嗣昭攻潞州，会举军降于河东。〔考异曰：唐太祖纪年录：「丁酉，丁会开开迎降，闺十二月，太祖以李嗣昭为潞帅。薛居正五代史梁纪在闺月，后唐纪在十二月。今从新、旧唐纪、薛史梁纪及编遗录。〕李克用嗣昭为昭义留后。会见克用，泣曰：「会非力不能守也。梁王陵虐唐室，会虽受其举拔之恩，诚不忍其所为，故来归命耳。」〔无是非之心非人也，丁会其有是非之心者乎！〕克用厚待之，位于诸将之上。
己巳，朱全忠命诸军治攻具，将攻沧州。〔治，直之翻。〕壬申，闻潞州不守；甲戌，引兵还。
先是，调河南北刍粮，水陆输军前，〔先，悉荐翻。调，徒吊翻。输，春遇翻。〕诸营山积，全忠将还，悉命焚之，烟炎数里，在舟中者凿而沈之。〔炎，读曰焰。沈，持林翻。朱全忠举两河之兵力以攻刘守文，沧州孤城，破在旦夕，遽以潞州内叛烧营而退者，岂不知功壤于垂成哉﹖盖潞州天下之脊，而河东之兵，全忠之所素惮者也。自潞州而南下太行，直抵懹、孟之郊，可以进据洛都，一正唐室，全忠之篡事不成矣。此其所以狼狈而返。〕刘守文使遣全忠书曰：「王以百姓之姑，赦仆之罪，解围而去，王之惠也。城中数万口，不食数月矣，与其焚之为烟，沈之为泥，愿乞其余以救之。」全忠为之留数囷以遗之，〔刘守文之辞卑而情可矜，故全忠庂凶暴亦为之感动。遗惟季翻。乞，音气。为，干伪翻。〕沧人赖以济。
河东兵进攻泽州，不克而退。
38吉州刺史彭玕遣使请降于湖南。〔锺氏既亡，故彭玕请降于马氏。玕，音干。路振九国志作「玗」。〕玕本赤石洞蛮酋，锺传用为吉州刺史。〔酋，慈由翻。〕
后梁纪一起强圉单阏（丁卯），尽着雍执徐（戊辰）七月，凡一年有奇。
〔朱氏本砀山人。砀山，战国时属地。太祖以宣武节度使创业，宣武军治汴州，古大梁也；寖益强盛，进封梁王，国遂号曰梁。通鉴以前纪已有萧梁，故称曰后梁。〕
《太祖神武元圣孝皇帝上》〔姓朱氏，名温，宋州砀山午沟里人。背黄巢归唐，赐名全忠。即位，改名晃。〕
开平元年〔（丁卯、九〇七）是年四月即位，始改元。〕
1春，正月，辛巳，梁王休兵于贝州。〔自沧州，还休兵贝州，且因魏博粮饷也。〕
2淮南节度使兼侍中、东面诸道行营都统弘农邵王杨渥既得江西，〔谓并锺匡时也。事见上卷天佑三年。〕骄侈益甚，谓节度判官周隐曰：「君卖人国家，何面复相见！」遂杀之。〔以隐言其不克负荷，欲属国于刘威也。事见上卷天佑二年。复，扶又翻。〕由是将佐皆不自安。既逐王茂章，又杀周隐，宜余人之不自安也。〕
黑云都指挥使吕师周与副指挥使綦章将兵屯上高，〔上高在洪州高安县界，宋置上高县，属筠州，在州西南九十五里。宋白曰：上高县本高安县之上镇，以地形高上，故曰上高。南唐升元中立上高场，保大十年升为县。〕师周与湖南战，屡有功，渥忌之。师周惧，谋于綦章曰：「马公宽厚，〔谓马殷也。〕吾欲逃死焉，可乎﹖」章曰：「兹事君自图之，吾舌可断，不敢泄！」〔断，都管翻。〕师周遂奔湖南，章纵其孥使逸去。〔路振九国志：吕师周父珂以勇敢事杨行密，累有功，拜黑云都指挥使。珂卒，师周代之，自言「三代将家不可保富贵」，每恣为杯的，醉必起舞，或击节狂歌，慷慨泣下。行密闻而疑之，密使人侦其动静。师周不自安，乃谋于綦章而奔湖南。据此则为渥所疑，非行密也。孥，音奴，子也。〕师周，扬州人也。
渥居丧，〔居其父行密之丧也。〕昼夜酣饮〔酣，户甘翻，乐饮也，湛嗜也，应劭曰：洽也，张晏曰：中酒也。〕作乐〔句断。〕然十围之烛以击球，一烛费钱数万。或单骑出游，从者奔走道路，不知所之。〔从，才用翻。之，往也。〕左、右牙指挥使张颢、徐温泣谏，〔蜀注曰：牙者，旗名，执牙者因以名之。分左、右队，故称左、右牙。余谓牙兵以卫府牙。〕浔怒曰：「汝谓我不才，何杀我自为之！」二人惧。渥选壮士，号「东院马军」，广署亲信为将吏；所署者恃势骄横，〔横，户孟翻。〕陵蔑勋旧。颢、温潜谋作乱。渥父行密之世，有亲军数千营于牙城之内，〔蜀注曰：古者军行有牙，尊者所在。后人因以所治为衙，曰牙城，即衙城也。〕渥迁出于外，以其地为射场，颢、温由是无所惮。〔史言杨渥自去其爪牙。〕
渥之镇宣州也，〔天佑元年，杨渥镇宜州，二年召为嗣。〕命指挥使朱思勍、范思从陈璠将亲兵三千；〔勍，渠京翻。璠，音番。〕及嗣位，召归广陵。颢、温使三将从秦裴击江西，因戍洪州，诬以谋叛，命别将陈佑往诛之。〔史言张颢、徐温又翦去渥之爪牙。〕佑间道兼行，〔间，古苋翻。〕六日至洪州，微服怀短兵径入秦裴帐中．裴大惊，佑告之故，〔告之以所以径入之故。〕乃召思勍等饮酒，佑数思勍等罪，〔数，所具翻；下因子同；俗从所主翻。〕执而斩之。渥闻三将死，益忌颢、温，欲诛之。丙戍，渥晨视事，颢、温帅牙兵二百，露刃直入庭中，〔帅，读曰率。〕渥曰：「尔困欲杀我邪﹖」对曰：「非敢然也，欲诛王左右乱政者耳！」因子渥亲信十余人之罪，曳下，以铁檛击杀之〔檛，侧瓜翻。考异曰：欧阳史：「四年正月，渥视事，陈璠等侍侧。温、颢攡牙兵入，拽璠等下，斩之。渥不能止，由是失政。」按璠等已死于宣州。今从十国纪年。按通鉴本文，「宣州」当作「洪州」。〕谓之「兵谏」。〔左传：鬻拳强谏楚子，不从；临之以兵，惧而从之，遂自刖也。张颢、徐温以兵谏自文，鬻拳之罪人也。〕诸将不与之同者，颢、温稍以法诛之，于是军政悉归二人，渥不能制。〔为颢、温弒渥张本。〕
3初，梁王以河北诸镇皆服，唯幽、沧未下，故大举伐之，欲以坚诸镇之心。既而潞州内叛，王烧营而还，〔事见上卷天佑三年。还，从宣翻，又如字。〕威望大沮。〔沮，在吕翻。〕死中外因此离心，欲速受禅以镇之。丁亥，王入馆于魏，〔馆，古玩翻。〕有疾，卧府中；〔章：十二行本「中」下有「魏博节度使」五字；乙十一行本同；孔本同。〕罗绍威死王袭之，入见王曰：「今四方称兵为王患者，皆以，翼戴唐室为名，王不如早灭唐以绝人望。」王虽不许而心德之，乃亟归。〔丞，纪力翻。〕壬寅，至大梁。
甲辰，唐昭宣帝遣御史大夫薜贻矩至大梁劳王，〔劳，力到翻。〕贻矩諘以臣礼见，〔见，贤遍翻。〕王揖之升阶，贻矩曰：「殿下功德在人，三灵改卜，〔三灵，天、地、人之灵也。言天、地、人之心皆已去唐室，改卜君而命之。〔皇帝方行舜、禹之事，臣穴敢违！」乃北面拜舞于庭。王侧身避之。贻矩还，言于帝曰：「元帅有受禅之意矣！」帝乃下诏，〔帝，皆谓唐昭宣帝。元帅，谓梁王。〕以二月禅位于梁。又遣宰相以书谕王；王辞。
4河东兵犹屯长子，欲窥泽州。〔九域志：长子，西南至泽州一百四十里。〕王命保平节度使康怀贞悉发京兆、同华之兵屯晋州以备之。〔宋太宗皇帝太平兴国元年始改保义军为保平军，避藩邸旧名也。此因史臣避庙讳而书之。然观令康怀贞发京兆、同华兵屯晋州，则恐自鄜州而东发两镇兵屯晋州。盖怀贞若自邢州发京兆、同华兵，道里隔涉，邢州与潞州相近，亦当备河东兵之来，无缘使怀贞离邢州而屯晋州。窃谓「保平」亦当作「保大」。据欧史怀英传亦书「保义」，盖以美原之捷方除保义节。朱全忠急于篡唐，未暇举兵攻潞州，自备而已，故潞州益得以严备。〕
5二月，唐大臣共奏请昭宣帝逊位。壬子，诏宰相帅百官诣元帅府劝进；〔梁王建元帅府于大梁。相帅，读曰率。〕王遣使郄之。于是朝臣、藩镇乃至湖南、岭南上笺劝进者相继。〔朝，直遥翻。上，时掌翻。〕
6三月，癸未，王以亳州刺史李思安为北路行军都统，将兵击幽州。〔击刘仁恭也。〕
7庚寅，唐昭宣帝诏薜贻矩再诣大梁谕禅位之意，又诏礼部尚书苏循赍百官笺诣大梁。
8镇海、镇东节度使吴王钱镠遣其子传褄、传瓘讨卢佶于温州。〔褄，力小翻，又力吊翻。，佶吉翻。〕
9甲辰，唐昭宣帝降御札禅位于梁。〔考异曰：实录、薜居正五代史、唐余录皆云四月，唐帝御札敕宰臣张文蔚等备法驾奉迎梁朝，而无日。五代通录云四月丁未。丁未，四月一日也。旧唐书云三月甲辰。甲辰，三月二十七日也。唐年补录：三月二十七日甲子降此御札，四月戊辰朱全忠即位。尤为差误。按此年三月戊寅朔，四月丁未朔。今从旧唐书。〕以摄中书令张文蔚为册礼使，礼部尚书苏循副之；〔册礼使，奉传禅册宝，押金吾使卫、太常卤蒪等。〕摄侍中杨涉为押传国宝使，〔唐有传国八宝。武后恶玺字，改为宝，其受命传国八宝并改雕宝字。〕翰林学士张策副之；御史大夫薜贻矩为押金宝使，〔唐六典曰：天子八宝，其用以玉，其封以泥。皇后及太子之信曰宝，其用以金。〕尚书左丞赵光逄副之；帅百官备法驾诣大梁。〔唐六典：大驾备五辂，五辂皆有副车；又有指南车、记里鼓车、白鹭车、鸶旗车、辟恶车、皮轩车、耕根车、安车、四望车、羊车、黄钺车、豹尾车，属车一十有二。若法驾则减五副辂，白鹭、辟恶、安车、四望车，四分属车之一。帅，读曰率。〕
杨涉子宜史馆凝式〔贞观三年，置史馆于门下省，以他官兼领，或卑位有才者亦以直馆称，以宰相麘修撰。天宝后，怹官兼史职者曰史馆修撰，初入为直馆。元和元年，宰臣裴垍建议，登朝领史职者为修撰，以官高人判馆事，未登朝者为直馆。〕言于涉曰：「大人为唐宰相，而国家至此，不可谓之无过。况手持天子玺绶与人，虽保富贵，柰千载何！盍辞之！」〔玺，斯氏翻。缓，音受。载，子亥翻。考异曰：陶岳五代史补曰：「凝式恐事泄，即日佯狂，时谓之『风子』。」按周世宗实录凝式本传，仕梁未尝有疾；唐同光初知制诰，始以心疾罢。明宗时及清泰帝末，俱以心恙罢官。天福初致仕在洛，有「风子」之号。非梁初佯狂也。今不取。〕涉大骇曰：「汝灭吾族！」神色为之不宁者数日。〔杨涉之相也，知必为凝式之累；今乃骇凝式之言，何邪﹖为，于伪翻。〕
策，敦煌人。〔敦，徒门翻。〕光逄，隐之子也。〔赵隐见二百五十二卷懿宗咸通之十三年。〕
10卢龙节度使刘仁恭，骄侈贪暴，常虑幽州城不固，筑馆于大安山，〔薜史：幽州西有名山曰大安山。〕曰：「此山四面悬绝，可以少制众。」其楝宇壮丽，拟于帝者。选美女实其中。与方士炼丹药，求不死。悉敛境内钱，瘗于山颠；令民间用菫泥为钱。〔瘗，于计翻。菫，几隐翻。菫泥，黏土也。〕又禁江南茶商无得入境，自采山中草木为茶，鬻之。
仁恭有爱妾罗氏，其子守光通焉。仁恭杖守光而斥之，不以为子数。〔不齿之于诸子之列。〕李思安引兵入其境，所过焚荡无余。夏，四月，己酉，直抵幽州城下。仁恭犹在大安山，城中无备，几至不守。〔几，居依翻。〕守光自外引兵入，登城拒守；又出兵与思安战，思安败退。守光遂自称节度使，令部将李小喜、元行钦将兵攻大安山。仁恭遣兵拒战，为小喜所败。〔败，补迈翻。〕虏仁恭以归，囚于别室。仁恭将佐及左右，凡守光素所恶者皆杀之。〔恶，乌路翻。〕
银胡踺都指挥使王思同帅部兵三千，〔踺，卢谷翻。胡踺，箭室也。帅，读曰率。〕山后八军巡检使李承约帅部兵二千〔卢龙以妫、檀、新、武四州为山后。〕奔河东；〔奔李克用。〕守光弟守奇奔契丹，未几，亦奔河东。〔几，居岂翻。为刘守奇引河东兵伐燕张本。〕河东节度使晋王克用以承约为匡霸指挥使，思同为飞腾指挥使。思同母，仁恭之女也。〔匡霸、飞腾，皆晋王所置军都之号。〕
11梁〔章：十二行本「梁」上有「庚戍」二字；乙十一行本同；退斋校同。〕王始御金祥殿，〔王溥五代会要：梁受禅都大梁，改正衙殿为崇元殿，东殿为玄德殿，内殿为金祥殿，万岁堂为万岁殿，门如殿名。薜史曰：梁自谓以金德王，又以福建上献鹦鹉，诸州相继上白乌、白兔洎白莲之合蒂者，以为金行应运之兆，故名殿曰金祥。〕受百官称臣，〔此梁所自置百官也。〕下书称教令，自称曰寡人。辛亥，令诸笺、表、簿、籍皆去唐年号，但称月、日。〔去，羌吕翻。〕丙辰，张文蔚等至大梁。
12卢售闻钱传褄等将至，将水军拒之于青澳。〔青澳在温州东北海中，俗谓之青澳门。由青澳门而进舟则入温州，其外则大洋也。澳，乌到翻。海之隈箧曰澳。〕钱传瓘曰：「售之精兵尽在于此，不可与战。」乃自安固舍舟，间道袭温州。〔安固，后汉之章安也。间，古苋翻。〕戊午，温州溃，擒售斩之。〔天佑二年，卢售陷温州，至是败亡。〕吴王镠以都监使吴璋为温州制置使，〔监，古衔翻。〕命传褄等移兵讨卢约于处州。
13壬戍，梁王更名晃。〔更，工衡翻。薜史曰：时将受禅，下教以本名二字异帝王之称，故改名。〕王兄全昱闻王将即帝位，谓王曰：「朱三，尔可作天子乎！」
甲子，张文蔚、杨涉乘辂自上源驿从册宝，诸司各备仪卫卤簿前导，百官从其后，〔此唐之百官。从，才用翻。〕至金祥殿前陈之。王被衮冕，〔被，皮义翻。〕即皇帝位。张文蔚、苏循奉册升殿进读，杨涉、张策、薜贻矩、赵光逄以次奉宝升殿，读已，〔已者，毕也。〕降，帅百官舞蹈称贺。〔帅，读曰率。〕帝遂舆文蔚等宴于玄德殿。帝举酒曰：「朕辅政未久，此皆诸公推戴之力。」文蔚等惭惧，府伏不能对，独苏循、薜贻矩及刑部尚书张祎〔祎，许韦翻。〕盛称帝功德宜应天顺人。
帝复与宗戚饮博于宫中，〔宗，同姓也；戚，异姓之亲也。复，扶又翻。〕酒酣，朱全昱忽以投琼击盆中迸散，〔鲍太博经曰：楚辞琨蔽象碁有六博。琨蔽，玉着也，各投六着，行六镧，故云六博。用十二镧，六镧白，六镧黑，所掷头谓之琼。琼有五采，刻为一画者谓之塞，刻为两画者谓之白，刻为三画者谓之黑。不刻者，五塞之间，谓之五塞。据欧史，此所谓投琼，即骰子也。迸，北孟翻。考异曰：王仁裕玉堂闲话曰：「骰子数匝，广王全昱忽驻不掷，顾而白梁祖，再呼『朱三』，梁祖动容。广王曰：『你爱他尔许大官职，久远家族得安否﹖』于是大怒，掷戏具于阶下，抵其盆而碎之，暗鸣鈪睚，数日不止。」今从王禹偁五代史阙文。〕睨帝曰：「朱三，汝本砀山一民也，从黄巢为盗，天子用汝为四镇节度使，〔梁王始兼四镇，见二百六十二卷唐昭宗天复元年。〕富贵极矣，柰何一旦灭唐家三百年社稷，〔唐武德元年受禅，岁在着雍摄提格，禅位于梁，岁在强圉单阙，享国二百九十年。〕自称帝王！行当族灭，奚以博为！」帝不怿而罢。
乙丑，命有司告天地、宗庙、社稷。丁卯，遣使宣谕州、镇。〔皆言受禅于唐也。〕戊辰，大赦，〔考异曰：梁实录、编遣录、薜史、唐余录皆不云大赦；今从欧阳史。〕改元，〔改元开平。〕国号大梁。奉唐昭宣帝为济阴王，〔曹州济阴郡。济，子礼翻。〕皆如前代故事；唐中外旧臣官爵并如故。以汴州为开封府，命曰东都；以故东都为西都；癈故西京，以京兆府为大安府，置佑国军于大安府。〔唐以长安为西京，洛阳为东京。今梁都大梁，在洛阳之东，故以洛阳为西都，大梁为东都，而以长安为大安府。〕更名魏博曰天雄军。〔通鉴二百六十四卷昭宗天佑元年四月，已书「更命魏博曰天雄军」，盖亦出朱全忠之意，此复出也，但未知更军额的在何年。更，工衡翻。〕迁济阴王于曹州，栫之以棘，〔用左传语。栫，在甸翻，围也。〕使甲士守之。
14辛未，以武安节度使马殷为楚于。〔马殷不由郡王，径封国王，即位之初特恩也。〕
15以宣武掌书记、太府卿敬翔知崇政院事，〔梁崇政院即唐枢密院之职，后遂癈区密院入崇政院。〕似备顾问，参谋议，于禁中承上旨，宣于宰相而行之。宰相非进对时有所奏请及已受旨应复请者，皆具记事因崇政院以闻，得旨则复宣于宰相。翔为人沈深〔沈，持林翻。〕有智略，在幕府三十余年，〔僖宗光启间，敬翔入汴幕，至此时二十年，史误以「二十」为「三十」耳。〕军谋、民政，帝一以委以之。翔尽心勤劳，昼夜不寐，自言惟马上乃得休息。帝性暴戾难近，〔近，其靳翻。〕人莫能测，惟翔能识其意趣。或有所不可，翔未尝显言，但微示持疑；帝意已悟，多为之改易。〔为，于伪翻。〕禅代之际，翔谋居多。
16追尊皇高祖考、妣以来皆为帝、后；〔五代会要：梁以舜臣朱虎为始祖，四十二代至黯，追尊肃祖宣元皇帝，妃范氏谥宣僖皇后；黯子茂琳谥敬祖光献皇帝，妃杨氏谥孝皇后；茂琳子信谥宪祖昭武皇帝，妃刘氏谥昭懿皇后，信子诚。〕皇考诚为烈祖文穆皇帝，妣王氏为文惠皇后。
17初，帝为四镇节度使，凡仓库之籍，置建昌院以领之；至是，以养子宣武节度副使友文为开封尹、判院事，掌凡国之金榖。友文本康氏子也。
18乙亥，下制削夺李克用官爵。〔李克用称唐官，用唐年号，岂梁得而削夺之哉！史姑书梁之初政耳。〕是时惟河东、凤翔、淮南称「天佑」，西川称「天复」年号；〔天复四年，梁王劫唐昭宗迁洛，改元曰天佑。河东、西川黯劫天子迁都者梁也，天佑非唐号，不可称，乃称天复五年。是岁梁灭唐，河东称天佑四年，西；川仍称天复。〕余皆禀梁正朔，称臣奉贡。
蜀王与弘农王移檄诸道，〔淮南杨渥爵弘农王。〕云欲与岐王、晋王会兵兴复唐室，卒无应者。〔卒，子恤翻。〕蜀王乃谋称帝，下教谕统内吏民；又遗晋王书云：〔还，唯季翻。〕「请各帝一方，俟朱温既平，乃访唐宗室立之，退归藩服。晋王复书不许，曰：「誓于此生靡敢失节。」〔史言李克用虽出于夷狄而终身为唐臣，亦天性之忠纯也。〕
唐末之诛宦官也，讱书至河东，晋王匿监军张承业于斛律寺，斩罪人以应讱。〔见二百六十四卷唐昭宗天复三年。斛律寺，盖高齐建霸府于晋阳，斛律氏贵监时所立。〕至是，复以为监军，待之加厚，承业亦为之竭力。〔为，于伪翻。〕
岐王治军甚宽，待士卒简易。〔治，直之翻。易，以鼓翻。〕有告部将符昭反者，岐王直诣其家，悉去左右，熟寝经宿而还；〔还，从宣翻。〕由是众心悦服；然御军无纪律。及闻唐亡，以兵羸地蹙，〔羸，伦为翻。〕不敢称帝，但开岐王府，置百官，名其所居为宫殿，妻称皇后，〔李茂贞自为岐王，而妻称皇后，妻之贵踰于其夫矣。卒伍之雄，乘时窃号，私立名字以相署置，岂可与之言礼乎哉！〕将吏上书称笺表，鞭、扇、号俴多拟帝者。〔鞭，鸣鞭；扇，雉尾扇也。唐制：天子视朝，从禁中出则鸣鞭传警；既出西序门索扇，扇合，天子升御座；扇开，百官毕朝。〕
镇海节度判官罗隐说吴王镠举兵讨梁，〔说，式芮翻。〕曰：「纵无成功，犹可退保杭、越，自为东帝；柰何交臂事贼，为终古之羞乎！」镠始以隐为不遇于唐，必有怨心，及闻其言，虽不能用，心甚义之。
19五月，丁丑朔，以御史大夫薜贻矩为中书侍郎、同平章事。
20加武顺节度使赵王王镕守太师，天雄节度使邺王罗绍威守太傅，义武节度使王处直兼侍中。
21契丹遣其臣袍笏梅老来通好，〔好，呼到翻。〕帝遣太府少卿高颀报之。〔颀，渠希翻。〕
初，契丹有八部，〔欧阳修曰：契丹君长曰大贺氏，后分为八部：一曰但利皆部，二曰乙室活部，三曰实活部，四日纳尾部，五曰频没部，六曰内会鸡部，七曰集解部，八曰奚嗢部。部之长号大人。路振九国志：契丹，古匈奴之种也。代居辽泽之中，潢水南岸，南距愉关一千一百里，榆关南距幽州七百里。考异曰：苏逢吉汉高祖实录曰：「契丹本姓大贺氏，后分八族：一曰利皆邸，二曰乙失活邸，三曰实活邸，四曰纳尾邸，五曰频没邸，六曰内会鸡邸，七曰集解邸，八曰奚嗢邸。管县四十一，县有令。八族之长，皆号大人，称刺史，常推一人为王，建旗鼓以尊之。每三年，第其名以相代。」庄宗列传曰：「咸通末，其王曰习尔，疆士稍大，累来朝贡，光启中，其王曰钦德，乘中原多故，北边无备，遂蚕食诸部，达靼、奚、室韦之属，咸被驱役。」汉高祖实录、唐余录皆曰：「僖、昭之际，其王邪律阿保机怙强恃勇，距诸族不受代，自号天皇王。后诸族邀之，请用旧制。保机不得已，传旗鼓，且曰：『我为长九年，所得汉人颇众，欲以古汉城领本族，率汉人守之，自为一部。』诸族诺之。俄设策复并诸族，僭称皇帝，土地日广。大顺中，后唐武皇遣使与之连和，大会于云州东城，延之帐中，约为昆弟。」庄宗列传又曰：「及钦德政衰，阿保机族盛，自称国王。天佑二年，大寇我云中。太祖遣使连和，因与之面会于云州东城，延入帐中，约为兄弟，谓曰：『唐室为贼臣所篡，吾以今冬大举，弟助我精骑二万，同收汴、洛。』保机许诺。保机既还，钦德以国事传之。」贾纬备史云：「武皇会保机故云州城，结以兄弟之好。时列兵相去五里，使人马上持杯往来，以展酬酢之礼。保机喜，谓武皇曰：『我蕃中酋长，旧法三年则罢，若他日见公，复相礼否﹖』武皇曰：『我受朝命镇太原，亦有迁移之制，但不受代则可，何忧罢乎！』保机由此用其教，不受诸族之代。」赵志忠虏庭杂纪云：「太祖讳亿，番名阿保谨，又讳斡里。太祖生而智，八部落主爱其雄勇，遂退其旧主阿辇氏归本部，立太祖为王。」又云：「凡立王，则众部酋长皆集会议，其有德行功业者立之。或灾害不生，群牧孳盛，人民安堵，则王更不替代；苟不然，其诸酋会众部别选一名为王；故王以番法，亦甘心退焉，不为众所害。」又曰：「有韩知古、韩颖、康枚、王奏事、王郁，皆中国人，井劝太祖不受代。」新唐书载契丹八部名与汉高祖实录所载八部名多不同，盖年祀相远，虏语不常耳，其实一也。阿保机云「我为长九年」，则其在国不受代久矣，非因武皇之教也。今从汉高祖实录。又唐余录前云「干宁中，刘仁恭镇幽州，保机入寇，仁恭擒其妻兄述律阿揼，由此十余年不能犯塞」，下乃云「大顺中与武皇会于云中」，按大顺在干宁前，干宁二年仁恭方为幽州节度，天顺中未也。又武皇谓曰：「唐室为贼臣所篡，吾以今冬大举。」此非大顺中事，唐余录误也。又编遗录：「开平二年五月，契目王阿保机及前国王钦德贡方物。」然则于时七部犹在也。〕部各有大人，相与约，推一人为，建旗鼓以号令诸部，每三年则以次相代。咸通末，有习尔者为王，土宇始大。其后钦德为王，乘中原多故，时入盗边。及阿保机为王，尤雄勇，五姓奚〔五姓奚，一阿会部，二处和部，三奥失部，四度稽部，五元俟折部，各有辱纥主为之酋领。欧阳修曰：奚当唐末居阴凉川，在营府之西，幽州之西北，皆数百里，分居阴凉川，东去营府五百里，西南去幽州九百里，东南接海，山川三千里。后徙居琵琶川。〕及七姓室韦、〔室韦本有二十余部，其近契丹者七姓。〕达靼咸役属之。阿保机姓邪律氏，〔欧史四夷附录曰：阿保机以其所居棋帐地名为姓，曰世里。世里，译者谓之邪律。〕恃其强，不肯受代。久之，阿保机击黄头室韦还，七部劫之于境上，求如约。〔如三年一代之约。〕阿保机不得已，传旗鼓，且曰：「我为王九年，得汉人多，请帅种落〔帅，读曰率。种，章勇翻。〕居古汉城，与汉人守之，别自为一部。」七部许之。汉城，故后魏滑盐县也。〔汉志，滑盐县属渔阳郡。后汉明帝改曰盐田。水经注：大榆河自密云城南东南流，径后魏安州旧渔阳邵之滑盐县南。滑盐，世谓之斛盐城，西北去御夷镇二百里。欧阳修曰：汉城城在炭山东南栾河上。宋白曰：契丹居辽泽之中，潢水南岸。辽泽去汽关一千一百三十里，汽关去幽州一百七十四里。其地东南接海，东际辽河，西包冷陉，北界松陉山。东西三千里，地多松柳，泽多蒲苇。阿保机居汉城，在檀州西北五百五十里。城北有龙门山，山北有炭山，炭山西是契丹、室韦二界相连之地。其地泺河上源，西有盐泊之利，则后魏滑盐县也。〕地宜五縠，有盐池之利。其后阿保机稍以兵击灭七部，复并为一国。又北侵室韦、女真，〔女真，肃慎氏之遗种，黑水靺鞨即其地也。入辽东着籍者号熟女真，界外野处者号生女真，极边远者号黄头女真。〕西取突厥故地，击奚，灭之，复立奚王而使契丹监其兵。〔监，古衔翻。〕东北诸夷皆畏服之。
是岁，阿保机帅众三十万寇云州，晋王与之连和，面会东城，约为兄弟，延之帐中，纵酒，渥手尽欢，约以今冬共击梁。〔考异曰：唐太祖纪年录：「太祖以阿保机族党稍盛，召之。天佑二年五月，阿保机领其部族三十万至云州东城，帐中言事，握手甚欢，约为兄弟，旨日而去。留男骨都舍利、首领沮禀梅为质，约冬初大举渡河反正，会昭宗遇盗而止。」欧阳史曰：「梁将篡唐，晋王李克用使人聘于契丹，阿保机以兵三十万会克用于云州东城，握手约为兄弟，期共举兵击梁。」如此则应在天佑元年昭宗崩已前，不应在二年也。且昭宗遇盗则尤宜兴兵讨之，何故止也。按武皇云「唐室为贼臣所篡」，此乃四年语也；其冬武皇寝疾，盖以此不果出兵耳。今从之。〕或劝晋王：「因其来，可擒也，」王曰：「雠敌未灭而失信夷狄，自亡之道也。」阿保机留旨日乃去，晋王赠以金缯数万。阿保机留马三千匹，杂畜万计以酬之。阿保机归而背盟，更附于梁，〔缯，慈陵翻。畜，许救翻。背，蒲妹翻。更，工衔翻。遣使通好，是附梁也。〕晋王由是恨之。〔通鉴于唐纪书「李克用」，君臣之分也；于梁纪书「晋王」，敌国之体也。吴、蜀义例同。〕
22己卯，以河南尹兼河阳节度仗张全义为魏王；镇海、镇东节度使吴王钱镠为吴越王；加清海节度使刘隐、威武节度王审知兼侍中，〔「威武节度」之下当有「使」字。〕仍以隐为大彭王。〔自宋武帝以彭城之裔兴于江南，后多以彭城之刘为名族。刘隐封大彭王，意盖取此。〕
癸未，以权知荆南留后高季昌为节度使。荆南旧统八州，〔荆、归、硖、夔、忠、万、沣、朗，共八州。〕干符以来，寇乱相继，诸州皆为邻道所据，独余江陵。季昌到官，城邑残毁，户口雕耗。季昌安集流散，民皆复业。
</div>
    <div class="pagination">
<a href="资治通鉴注_page297.html">上一页</a><span>...</span><a href="资治通鉴注_page293.html">293</a><a href="资治通鉴注_page294.html">294</a><a href="资治通鉴注_page295.html">295</a><a href="资治通鉴注_page296.html">296</a><a href="资治通鉴注_page297.html">297</a><span class="current-page">298</span><a href="资治通鉴注_page299.html">299</a><a href="资治通鉴注_page300.html">300</a><a href="资治通鉴注_page301.html">301</a><a href="资治通鉴注_page302.html">302</a><a href="资治通鉴注_page303.html">303</a><span>...</span><a href="资治通鉴注_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
