<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 318 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 318 页/共 334 页
  </h1>
  <div class="content">
   1春，正月，己酉，日有食之。
2唐德胜节度使兼中书令西平恭烈王周本以不能存吴，愧恨而卒。〔周本虽不能存吴，然其过李德诚远矣。〕
3丙寅，唐以侍中吉王景遂参判尚书都省。
4蜀主以武信节度使、同平章事张业为左仆射兼中书侍郎、同平章事、枢密使，武泰节度使王处回兼武信节度使、同平章事。〔黔，边于诸蛮；遂，蜀之内地也。以此为进律。〕
5二月，庚辰，左散骑常侍张允上驳赦论，〔驳，北角翻。〕以为：「帝王遇天灾多肆赦，谓之修德。昔有二人坐狱遇赦，则曲者幸免，直者衔冤，冤气升闻，〔闻，音问。〕乃所以致灾，非所以弭灾也。」诏褒之。帝乐闻谠言，〔乐，音洛。谠，音党。〕诏百官各上封事，命吏部尚书梁文矩等十人置议定院以考之，无取者留中，可者行之。数月，应诏者无十人，乙未，复降御札趣之。〔复，扶又翻。趣，读曰促。〕
6三月，丁丑，敕禁民作铜器。初，唐世天下铸钱有三十六冶，〔此谓后唐之世也。若盛唐之世，天下铜冶九十有余所。〕丧乱以来，〔丧，息浪翻。〕皆废绝，钱日益耗，民多销钱为铜器，故禁之。
7中书舍人李详上疏，以为「十年以来，赦令屡降，诸道职掌皆许推恩，而藩方荐论动踰数百，乃至藏典、书吏、优伶、奴仆，〔藏典，主帑藏之吏。藏，徂浪翻。〕初命则至银青阶，被服皆紫袍象笏，〔被，皮义翻。〕名器僭滥，贵贼不分。请自今诸道主兵将校之外，节度州听奏朱记大将以上十人，〔节度州者，节度使所治之州。朱记大将者，不给铜印，给木朱记以为印信。〕他州止听奏都押牙、都虞候、孔目官，自余但委本道量迁职名而已。」〔量，音良。〕从之。
8夏，四月，甲申，唐宋齐丘自陈丞相不应不豫政事，唐主答以省署未备。
9吴让皇固辞旧宫，〔以既让位于唐，不敢居江都宫。〕屡请徙居；李德诚等亦亟以为言。〔亟，去吏翻。〕五月，戊午，唐主改润州牙城为丹杨宫，以李建勋为迎奉让皇使。
10杨光远自恃拥重兵，〔时范延光未平，晋之重兵皆在杨光远之手。〕颇干预朝政，屡有抗奏，帝常屈意从之。〔为杨光远请易置执政张本。〕庚申，以其子承祚为左威卫将军，尚帝女长安公主，次子承信亦拜美官，宠冠当时。〔冠，古玩翻。为杨光远叛乱张本。〕
11壬戌，唐主以左宣威副统军王舆为镇海留后，客省使公孙圭为监军使，亲吏马思让为丹杨宫使，徙让皇居丹杨宫。〔选用王舆等以防卫故吴主。〕
宋齐丘复自陈为左右所间，〔复，扶又翻。间，古苋翻。〕唐音大怒；齐丘归第，白衣待罪。或曰：「齐丘旧臣，不宜以小过弃之。」唐主曰：「齐丘有才，不识大体。」乃命吴王璟持手诏召之。
六月，壬午，或献毒酒方于唐主，唐主曰：「犯吾法者自有常刑，安用此为！」〔史言唐主斯言得君人之体。〕群臣争请改府寺州县名有吴及阳者，〔以吴者杨氏国号，而阳字与杨字同音也。〕留守判官杨嗣请更姓羊，〔留守判官，东都留守判官也。〕徐玠曰：「陛下自应天顺人，事非逆取，〔逆取，本之汉陆贾逆取顺守之言。〕而谄邪之人专事改更，咸非急务，不可从也。」唐主然也。
12河南留守高行周奏修洛阳宫。丙戌，左谏议大夫薛融谏曰：「今宫室虽经焚毁，犹侈于帝尧之茅茨；〔唐尧土阶三尺，茅茨不翦。〕所费虽寡，犹多于汉文之露台。〔露台事见汉文帝纪。〕况魏城未下，〔谓范延光尚据魏州，杨光远攻之未下也。〕公私困窘，〔窘，渠陨翻。〕诚非陛下修宫馆之日；俟海内平宁，营之未晚。」上纳其言，仍赐诏褒之。
13乙丑，金部郎中张铸奏：「窃见乡村浮户，〔浮户，谓未有土著定籍者；言其蓬转萍流，不常厥居，若浮泛于水上然。〕非不勤稼穑，非不乐安居，〔乐，音洛。〕但以种木未盈十年，垦田未及三顷，似成生业，已为县司收供傜役，责之重赋，威以严刑，故不免捐功舍业，更思他适。牧自今民垦田及五顷以上，三年外乃听县司傜役。」从之。
14秋，七月，中书奏：「朝代虽殊，〔朝，直遥翻。〕条制无异。请委官取明宗及清泰时敕，详定可久行者编次之。」己酉，诏左谏议大夫薛融等详定。
15辛酉，敕作受合宝，以「受天明命，惟德允昌」为文。〔以受命宝为潞王所焚故也。时中书门下奏：「准敕制皇帝受命宝，今按贞观十六年太宗文皇帝刻之玄玺，白玉为螭首，其文曰：『皇帝受命，有德者昌。』」敕以「受天明命，惟德允昌」为文。按唐六典：受命宝，天子修封禅，礼神只则用之。〕
16帝〔〔章：十二行本「帝」上有「八月」二字；乙十一行本同；孔本同。】〕上尊号于契丹主及太后，戊寅，以冯道为太后册礼使，〔考异曰：周世宗实录冯道传云：「虏遣使加徽号于晋祖，晋亦献徽号于虏。始命兵部尚书王权衔其命，权辞以老病。晋祖谓道曰：『此行非卿不可。』道无难色。」按晋高祖实录：「天福三年八月戊寅，道为契丹太后册礼使。十月戊寅，北朝命使上帝徽号。戊子，王权以不受北使，停任。」周世宗实录误也。〕左仆射刘煦为契丹主册礼使，〔「煦」，本作「昫」。〕备卤簿、仪仗、车辂，诣契丹行礼；契丹主大悦。帝事契丹甚谨，奉表称臣，谓契丹主为「父皇帝」；每契丹使至，帝于别殿拜受诏敕。岁输金帛三十万之外，〔三十万乃讲和元约岁输之数。〕吉凶庆吊，岁时赠遗，玩好珍异，相继于道。〔遗，唯季翻。好，呼至翻。〕乃至应天太后、元帅太子、伟王、南、北二王、韩延徽、韩延寿等诸大臣皆有赂；〔〔章：十二行本「赂」下有「遗」字；乙十一行本同；孔本同；张校同。】〕小不如意，辄来责让，帝常卑辞谢之。〔应天太后即契丹主母述律氏，应天之号盖帝所上也。〕晋使者至契丹，契丹骄倨，多不逊语。使者还，以闻，〔还，从宣翻。〕朝野咸以为耻，而帝事之曾无倦意，以是终帝之世与契丹无隙。然所输金帛不过数县租赋，往往托以民困，不能满数。其后契丹主屡止帝上表称臣，但令为书称「儿皇帝」，如家人礼。
初，契丹既得幽州，命曰南京，〔天福元年契丹始得幽州。〕以唐降将赵思温为留守。思温子延照在晋，帝以为祁州刺史。〔唐昭宗景福三年，义武节度使王处存奏以定州无极、深泽二县置祁州。〕思温密令延照言虏情终变，请以幽州内附；帝不许。〔赵延照后遂入契丹，为契丹用。〕
17契丹遣使诣唐，宋齐丘劝唐主厚贿之，俟至淮北，潜遣人杀之，欲以间晋。〔间，古苋翻。宋齐兵之意，以谓杀契丹使于晋境，则契丹主必谓晋人杀之而诮让晋，此所以间之也。〕
18壬午，杨光远奏前澶州刺史冯晖自广晋城中出战，因来降，〔冯晖白澶州入广晋与范延光同反，见上年六月。〕言范延光艮尽穷困；己丑，以晖为义成节度使。〔厚赏冯晖，欲以携范延光之党。〕
杨光远攻广晋，岁余不下，〔杨光远自去年六月攻范延光，七月破冯晖等，始进兵攻广晋；今岁余矣，而犹不下。唐庄宗即位，改魏州为兴唐府；帝革命，改为广晋。〕帝以师老民疲，遣内职朱宪入城谕范延光，〔内职，盖宦者也。〕许移大藩，曰：「若降而杀汝，白日在上，吾无以享国。」延光谓节度副使李式曰：「主上重信，云不死则不死矣。」乃撤守备，然犹迁延未决。宣徽南院使刘处让复入谕之，〔处，昌吕翻；下同。复，扶又翻。〕延光意乃决。九月，乙巳朔，杨光远送延光二子守图、守英诣大梁。己酉，延光遣牙将扶表待罪。壬子，诏书至广晋，延光帅其众素服于牙门，使者宣诏释之。〔帅，读曰率。〕朱宪，汴州人也。
19契丹遣使如洛阳取赵延寿妻唐燕国长公主以归。〔赵延寿妻，唐明宗女也。延寿入契丹，其妻留洛，今延寿在北用事，故来取之。长，知两翻。〕
20壬戌，唐太府卿赵可封请唐主复姓李，立唐宗庙。
21庚午，〔【严：「庚午」改「己巳」。】〕杨光远表乞入朝；命刘处让权知天雄军府事。〔杨光远之讨范延光也，制令兼知天雄军行府事，延光既降而光远请入朝。时刘处让奉诏入魏谕降延光，因使之权知军府。〕己巳，〔【严：「己巳」改「庚午」。】〕制以范延光为天平节度使，仍赐铁券，〔赐铁券者，恕者死而明之以信誓。〕应广晋城中将吏军民今日以前罪皆翻不问；〔今曰谓制书到魏州之日也。〕其张从宾、符彦饶余党及自官军逃叛入城，亦翻之。延光腹心将佐李式、孙汉威、薛霸皆除防御、团练使、刺史，牙兵皆升为待卫亲军。
初，河阳行军司马李彦珣，邢州人也，父母在乡里，未尝供馈。后与张从宾同反，从宾败，奔广晋，〔去年六月张从宾反，踰月而败。〕范延光以为步军都监，使登城拒守。杨光远访获其母，置城下以招之，彦珣引弓射杀其母。〔射，而亦翻。〕延光既降，帝以彦珣为坊州刺史。近臣言彦珣杀母，杀母恶逆不可赦；〔律有十恶，杀父母者恶逆，恩赦之所不原。〕帝曰：「赦令已行，不可改也。」乃遣之官。
臣光曰：治国家者固不可无信。〔治，直之翻。〕然彦珣之恶，三灵所不容，〔三灵，谓天神、地只、人鬼。〕晋高祖赦其叛君之愆，治其杀母之罪，何损于信哉！
22辛未，以杨光远为天雄节度使。
23冬，十月，戊寅，契丹遣使奉宝册，加帝尊号曰英武明义皇帝。
24帝以大梁舟车所会，使于漕运，丙辰，建东京于汴州，〔自此历汉、周至宋，皆都于汴。梁建东都于汴州，以汴州为开封府。开平三年，割滑州之酸枣、长垣，郑州之中牟、阳武，宋州之襄邑，曹州之戴邑，许州之扶汉、__陵，陈州之太康九县，并隶开封府。唐同光二年诏以阳武、匡城、扶汉、考城四县属汴州，余还故属。匡城即长垣。天成元年扶沟复隶许州。至是，诏汴州宜升东京，仍升开封，浚仪两县为赤县，其余为畿县。应旧置开封府所管属县并依旧割属收管，亦升为畿县。〕复以汴州为开封府，以东都为西京，以西都为晋昌军节度。〔唐以长安为西都，以洛阳为东都。梁始都汴，以汴州为东京，洛阳为西京，而以长安为节镇。后唐灭梁，复唐两都之旧，而以汴州为节镇。晋今复于汴州建东京开封府，以洛阳之东都为西京，以长安之西都为晋昌军〕
25帝遣兵部尚书王权使契丹谢号，权自以累世将相，耻之，〔王权，唐左仆射起之曾孙，父荛官至右司郎中。起之先世播，相唐文宗。薛史：王起官至左仆射、山南西道节度使，册赠太尉。〕谓人曰：「吾老矣，安能向穷庐屈膝！」乃辞以老疾。帝怒，戊子，权坐停官。
26初，郭崇韬既死，〔郭崇韬死见二百七十四卷唐明宗天成元年。〕宰相罕有兼枢密使者。帝即位，桑维翰、李崧兼之，宣徽使刘处让及宦官皆不悦。杨光远围广晋，处让数以军事衔命往来，光远奏请多踰分，〔数，所角翻。分，扶问翻。〕帝尚依违，维翰独以法裁折之。〔依违者，谓若依若违，无可否一定之说。折，之舌翻。〕光远对处让有不平语，虎让曰：「是皆执政之意。」光远由是怨执政。范延光降，光远密表论执政过失；〔光远既平范延光，挟功邀上，以斥执政。〕帝知其故而不得已，加维翰兵部尚书，崧工部尚书，皆罢其枢密使；〔考异曰：窦贞固晋少帝实录及薛史刘处让传云：「杨光远入朝，遂于祸祖前面言执政之失；乃罢维翰等枢密使，以处让为之。」杨光远传云：「范延光降，光远面奏维翰擅权；高祖以光远方有功于国，乃出维翰令安阳，光阳为西京留守。」今按晋高祖实录，天福三年十月壬辰，维翰、崧罢枢密使。庚子，光远始入朝，对于便殿；十一月戊申，光远为西京留守。天福四年闰七月壬申，维翰出为相州节度使。盖处让、光远传之误。晋少帝实录及薛史桑维翰传叙光远镇洛阳后疏维翰出相州，是也。〕以处让为枢密使。
27太常奏：“今建东京，而宗庙、社稷皆在西京，请迁置大梁。”敕旨：“且仍旧。”
28戊戌，大赦。
29杨延艺故将吴权自爱州举兵攻皎公羡于交州，〔「延艺」当作「廷艺」。皎公羡杀杨廷艺见本卷上年。刘昫：爱州东至小黄江口四百六十里入交州界。〕羡遣使以赂求救于汉；〔以下文考之，「羡」上当有「公」字。【章：乙十一行本正有「公」字。】〕汉主欲乘其乱而取之，以其子万王弘操为静海节度使，徙封交王，〔言将以交州为弘操封略。〕将兵救公羡，汉主自将屯于海门，为之声援。汉主问策于崇文使萧益，益曰：「今霖雨积旬，海道险远，吴权桀黠，未可轻也。大军当持重，多用乡导，然后可进。」〔黠，下八翻。乡，读曰向。〕不听，命弘操帅战舰自白藤江趣交州。〔白藤江当在峰州界，自此进至花步，抵峰州。帅，读曰率。趣，七喻翻。〕权已杀公羡，据交州，引兵逆战，先于海口多植大杙，锐其首，冒之以铁，〔杙，兴职翻，轌也。〕遣轻舟乘潮挑战而伪遁，〔【章：十二行本「遁」下有「弘操逐之」四字；乙十一行本同；孔本同。】挑，徒了翻。〕须臾潮落，汉舰皆碍铁杙不得返，〔舰，户黯翻。〕汉兵大败，士卒覆溺者太半；弘操死，汉主恸哭，收余众而还。〔还，从宣翻，又如字。〕先是，著作佐郎侯融劝汉主弭兵息民，至是以兵不振，追咎融，剖棺暴其尸。益，仿之孙也。〔先，翻荐翻。萧仿相唐懿宗。〕
30楚顺贤夫人彭氏卒。彭夫人貌陋而治家有法，〔治，直之翻。〕楚王希范惮之；既卒，希范始纵声色，为长夜之饮，内外无别。〔别，彼列翻。〕有商人妻美，希范杀其夫而夺之，妻誓不辱，自经死。〔史以妇人能守节，书其事而失其姓氏，而马希范之淫暴不可揜矣。〕
31河决郓州。〔郓，音运。〕
32十一月，范延光自郓州入朝。〔范延光降，自魏徙郓，今自郓州入朝。〕
33丙午，以闽主昶为闽国王，〔书闽主者，表其已窃大号；书以为国王者，晋命也。〕以左散骑常侍卢损为册礼使，赐昶赭袍。〔赭袍，天子所服，赐之是许之窃号也。〕戊申，以威武节度使王继恭为临海郡王。闽主闻之，遣进奏官林恩白执政，以既袭帝号，辞册命及使者。闽谏议大夫黄讽以闽主淫暴，与妻子辞记入谏，闽主欲杖之，讽曰：「臣若迷国不忠，死亦无怨；直谏被杖，臣不受也。」闽主怒，黜为民。
34帝患天雄节度使杨光远跋扈难制，桑维翰请分天雄之众，加光远太尉、西京留守兼河阳节度使。光远由是怨望，密以赂自诉于契丹，养部曲千余人，常蓄异志。〔杨光远虽蓄异志，而帝与契丹无间，则无从而发也。至出帝与契丹横隙，则引契丹为援而速祸矣。〕
辛亥，建邺都于广晋府；〔唐庄宗之初即位也，建东京于魏州，以魏州为兴唐府，后改为邺都，明宗天成四年废。晋受命，以魏州广晋府，今复建邺都。〕置彰德军于相州，以澶、卫隶之；〔彰德军，梁贞明间尝置之矣，张彦之变寻废，今复置之。〕置永清军于贝州，以博、冀隶之。〔分天雄之贝、博，成德之冀州为永清军。〕澶州旧治顿丘，帝虑契丹为后世之患，遣前淄州刺史汲人刘继勋徙澶州跨德胜津，并顿丘徙焉。〔澶州本治顿丘县，今并州县皆徙治德胜。按九域志之澶州距魏州一百三十里；德胜之澶州，晋人议者以为距魏州一百五十里，有二十里之差。盖自澶州北城抵魏州止一百三十里，若自南城渡河并浮梁，计程则一百五十里也。〕以河南尹高行周为广晋尹、邺都留守，贝州防御使王廷胤为彰德节度使，古神武统军王周为永清节度使。〔如升贝州为永清军。〕廷胤，处存之孙；〔唐末王处存镇易定。〔周，邺都人也。〕
35范延光屡请致仕，甲寅，诏以太子太师致仕，居于大梁，每预宴会，与群臣无异。
延光之反也，相州刺史掖人王景拒境不从，〔范延光帅天雄，相州其巡属也。掖，汉县，唐带莱州。相，息亮翻。〕戊午，以景为耀州团练使。
36癸亥，敕听公私自铸铜钱，无得杂以铅铁，每十钱重一两，以「天福元宝」为文，仍令盐铁颁下模范。〔盐铁者，盐铁使司也。下，户嫁翻。〕惟禁私作铜器。〔五代会要：时令三京、邺都诸道州府，无问公私，应有铜者并令铸钱，仍以「天福元宝」为文，左环读之，委盐铁铸样颁下诸道。每一钱重二铢四絫，十钱重一两。或虑诸色人接便将铅铁铸造，杂乱铜钱，仍令所属依旧禁断。尚虑逐处铜数不多，宜令诸道应有久废铜冶，许百姓取便开炼，永远为主，官司不取课利。其有生熟铜，仍许所在中卖入官，或任自铸钱行用，不得接便别铸铜器。〕
37立左金吾卫上将军重贵为郑王，充开封尹。〔通鉴封子侄为王多书封，亦或书立，盖因当时史官成文书之，无义例也。〕
38癸亥，〔【章：十二行本作「庚辰」；乙十一行本同；孔本作「庚戌」；张校同孔本。】〕敕先许公私铸钱，虑铜难得，听轻重从便，但勿令缺漏。〔许民私铸，已非可久之法，况又听其轻重从便，则民必铸轻，安有铸重者乎，惟患铸之不轻薄耳。轻薄之甚，必至缺漏，此钱安可久行邪！〕
39辛丑，〔【张：「丑」作「未」。】〕吴让皇卒。〔年三十八。考异曰：薛史、唐余录皆云溥禅位踰年以幽卒，欧阳史但云卒。九国志云：「溥能委运授终，不罹篡杀之祸，深于机者也。」十国纪年曰：「辛丑，唐人弒让皇。」事不可明，今但云卒。〕唐主废朝二十七日，〔唐主于旧君之卒，依傍汉朝臣为君服以日易月之制为废朝日数。自古以来，易姓之君惟唐主于旧君若加厚者，原心定罪，是犹紾兄之臂而夺之食，既夺其食矣，乃引其臂而按摩之，曰：「吾爱吾兄也！」朝，直遥翻。〕追谥曰睿皇帝。是岁，唐主徙吴王璟为齐王。
40凤翔节度使李从曮，厚文士而薄武人，爱农民而严士卒，由是将士怨之。会发兵戌西边，既出郊，作乱，突门入城，剽掠于市。〔突城门而入剽掠也。剽，匹妙翻。〕从曮发帐下兵击之，乱兵败，东走，欲自诉于朝廷，至华州，镇国节度使〔【章：十二行本「使」下有「太原」二字；乙十一行本同；孔本同。】〕张彦泽邀击，尽诛之。
后晋纪三〔起屠维大渊献（己亥），尽重光赤奋若（辛丑），丑凡三年〕。
高祖圣章武明德孝皇帝中
天諨四年〔（己亥、九三九）〕
1春，正月，辛亥，以澶州防御使太原张从恩为枢密副使。〔澶，时连翻〕。
2朔方节度使张希崇卒，羌胡寇钞，无复畏惮。〔钞，楚交翻。复，扶又翻〕。甲寅，以义成节度使冯晖为朔方节度使。党项酋长拓跋彦超最为强大，〔酋，慈秋翻。长，知两翻〕。晖至，彦超入贺，〔自其部落入灵州城以贺〕。晖厚遇之，因为于城中治第，〔为，于伪翻；下主为同。治，直之翻〕。丰其服玩，留之不遣，封内遂安。〔质彦超于城中，则党项诸部不敢钞暴于外，故安〕。
3唐群臣江王知证等累表请唐主复姓李，立唐宗庙，乙丑，唐主许之。群臣又请上尊号，〔上，时掌翻〕。唐主曰：「尊号虚美，且非古。」遂不受。其后子孙皆踵其法，不受尊号，又不以外戚辅政，宦者不得预事，皆他国所不及也。
二月，乙亥，改太祖庙号曰义祖。〔唐主初受禅，尊徐温为太祖；今复姓李，以温为义父，故改庙号为义祖〕。己卯，唐主为李氏考妣发哀，与皇后斩衰居庐，如初丧礼，朝夕临凡五十四日。〔衰，仓回翻。临，力鸩翻。初丧之礼，自宕无五十四日之制，唐主亦是依傍汉、晋以日易月之制，居父丧、母丧各二十七日，故为五十四日〕。江王知证、饶王知谔请亦服斩衰；不许。〔知证、知谔皆徐温子〕。李建勋之妻广德长公主假衰绖入哭尽礼，【〔章；十二行本「礼」作「哀」；乙十一行本同；孔本同；张校同〕。】如父母之丧。〔李建勋妻，徐温女也；势利所在，非血气之亲而亲。长，知两翻〕。
辛巳，诏国事委齐王璟详决，惟军旅以闻。庚寅，唐主更名异〔更，工衡翻。异，皮变翻〕。
诏百官议二祚合享礼。〔二祚，徐、李二姓之先也〕。辛卯，未齐丘等议以义祖居七室之东。唐主命居高祖于西室，太宗次之，义祖又次之，皆为不祧之主。群臣言：「义祖诸侯，不宜与高祖、太宗同享，请于太庙正殿后别建庙祀之。」帝曰：〔通鉴既帝晋，此帝与晋帝浑殽，此亦因江南旧史，失于更定〕。「吾自幼托身义祖，〔事见二百六十卷唐昭宗之干宁二年。向非义祖有功于吴，朕安能启此中兴之业﹖」群臣乃不敢言。
唐主欲祖吴王恪，或曰：「恪诛死，〔吴王恪死于唐高宗朝，为房遗爱所诬引，非其罪也〕。不若祖郑王元懿。」唐主命有司考二王曲裔，以吴王孙祎有功，祎子岘为宰相，〔玄宗朝信安王祎有边功，岘相肃宗。岘，户典翻〕。遂祖吴王，云自岘五世至荣。其名率皆有司所撰。〔考异曰：周世宗实录及薛史称擶唐玄宗第六子永王璘曲裔，江南录云宪宗第八子建王恪之玄孙。李昊蜀后主实录云：「唐嗣薛王佑柔为岭南节度使，卒于官，其子知诰流落江淮，遂为徐温养子。」吴越备史云：「擶本潘氏，湖州安吉人，父为安吉砦将。吴将李神福攻衣锦军，过湖州，虏擶归，为仆隶。徐温尝过神福，爱其谨厚，求为养子。以谶云『东海鲤鱼飞上天』，擶始事神福，后归温，故冒李氏以应谶。」刘恕以为擶复姓附会祖宗，固非李氏，而吴越与唐人仇敌，亦非实录。擶少孤遭乱，莫知其祖系；擶曾祖超，祖志，乃与义祖之曾祖、祖同名，知其皆附会也〕。唐主又以历十九帝、三百年，疑十世太少。有司曰：「三十年为世，陛下生于文德，已五十年矣。」〔文德，唐僖宗未年之号。言唐主之生至是年为五十年〕。遂从之。
4卢损至福州，〔卢损去年十一月奉册使闽，今乃至福州〕。闽主称疾不见，命弟继恭主之。遣其礼部员外郎郑元弼奉继花表随损入贡。闽主不礼于损，有士人林省邹私谓损曰：「吾主不事其君，不爱其亲，不恤其民，不敬其神，不睦其邻，不礼其，宾，〔宾谓卢损也〕。其能久乎！余将僧服而北逃，会相见于上国耳。」〔时假号偏隅者以中原为上国。余观之，林省邹亦非善士，有樊若水之志而一遂其志耳〕。
5三月，庚戌，唐主追尊吴王恪为定宗孝静皇帝，自曾祖以下皆追尊庙号及谥。
6己未，诏归德节度使刘知远、忠武节度使杜重威并加同平章事。知远自以有佐命功，重威起于外戚，无大功，耻与之同制，〔制，麻制也。黄忠有功，关羽犹耻与之同列；杜重威何如人，刘知远其肯与之同制乎！英雄倔强之气，大抵然也〕。制下数日，杜门四表辞不受。帝怒，谓赵茔曰：「重威朕之妹夫，知远虽有功，何得坚制命！可落军权，〔刘知远时总宿卫诸军〕。令归私第。」茔拜请曰：「陛下昔在晋阳，兵不过五千，为唐兵十余万所攻，〔事见上卷上年〕。危于朝露，非知远心如铁石，岂能成大业！柰何以小过弃之！窃恐此语外闻，〔闻，音问〕。非所以彰人君之大度也。」帝意乃解，命端明殿学士和凝诣知凝诣知远第谕旨，知远惶恐，起受命。〔君之大度也。」帝意乃解，命端明殿学士和凝诣知远第谕旨，佑远惶恐，起受命。〔君降心以抚其臣，则臣亦自悔。驯服勋旧强悍之气，不容不尔〕。
7灵州戍将王彦忠据怀远城叛，〔怀远县属灵州。赵珣聚米图经曰：唐怀远镇在灵州北约一百余里。宋时西夏强盛，即其地置兴州，其四九十余里即贺兰山〕。上遗供奉官齐延祚往招谕之；彦忠降，延祚杀之。〔降，户江翻〕。上怒曰：「朕践阼以来，未尝失信于人，彦忠己输使出迎，延祚何得擅杀之！」除延祚名，重杖配流。议者犹以为延祚不应免死。〔以其杀降失信，继此将无以怀远人也〕。
8辛酉，册回鹘可汗仁美为奉化可汗。〔时回鹘比年遣使朝贡，故册命之。按五代会要：回鹘自唐会昌间为黠戛斯所破，西奔居于甘州，梁干化元年遣使入贡。至唐同光二年四月，其本国权知可汗仁美遣仗入贡，命郑、何延嗣时节册仁美为英义可汗。其年十一月，仁美卒，其弟狄银嗣立，遣都督安千等来朝贡。狄银卒，阿咄欲立，亦遣使来贡。天成三年，其权知可汗仁裕遣使入贡。其年三月，命使册仁裕为顺化可汗。晋天福三年，遗使朝贡；四年三月，又遣使来朝，兼贡方物。其月，命卫尉卿邢德昭持节訧册为奉化可汗。若据会要，则「仁美」当作「仁裕」〕。
9夏，四月，唐江王徐知证等请亦姓李；〔欲改其本姓国姓以自亲〕。不许。
10辛巳，唐主祀南郊；癸未，大赦。
11梁太祖以来，军国大政，天子多与崇政、枢密使议，〔梁与崇政使议，唐与枢密使议。崇政使即枢密使之职也〕。宰相受成命，行制敕，讲典故，治文事而已。〔治，直之翻〕。帝惩唐明宗之世安重诲专横，〔专横事见唐明宗纪。横，户孟翻〕。故即位之初，但命桑维翰兼枢密使。及刘处让为枢密使，奏对多不称旨，〔刘处让攘桑维翰枢密使见上卷上年。称，尺证翻〕。会处让遭母丧，甲申，废枢密院，以印付中书，院事皆委宰相分判。以副使张从恩为宣徽使，直学士。仓部郎中司徒诩、工部郎中颜衎并罢守本官。〔郑樵氏族略曰：帝王世纪，舜为尧司徒，支孙氏焉。直学士，枢密直学士也。二人本官，仓部、工部也。衎，苦旱翻〕。然勋臣近习不知大体，习于故事，每欲复之。〔史言帝王命相，当悉委以政事，不当置枢密使以分其权〕。
12帝以唐之大臣除名在两京者皆贫悴，〔李专美等除名见上卷元年。悴秦醉翻〕。复以李专美为赞善大夫，丙戌，以韩昭胤为兵部尚书，马胤孙太子宾客，房暠为右骁卫大将军，并致仕。
13闽主忌其叔父前建州刺史延武、户部尚书延望才名，巫者林兴与延武有怨，托鬼神语云：「延武、延望将为变。」闽主不复诘，〔诘，去吉翻〕。使兴帅壮士就第杀之，〔帅，读曰率〕。并其五子。
闽主用陈守元言，作三清殿于柰中，〔道家以上清、玉清、太清为三清〕。以黄金数千斤铸宝皇大帝、天尊、老君像，昼夜作乐，焚香祷祀，求神丹。政无大小，皆林兴传宝皇命决之。
14戊申，加楚王希范天策上将军，赐印，听开府置官属。〔梁开平四年已尝加楚王殷天策上将军，今晋复以命其子希范〕。
15辛亥，唐徙吉王景遂为寿王，立寿阳公景达为宣城王。
17唐人迁让皇之族于泰州，号永宁宫，防卫甚严。〔泰州本扬州海陵县，吴干贞中立制置院，南唐升元元年升为泰州。考异曰：十国纪年：「唐人迁让皇之放于泰州，号永宁宫，守卫甚严，不敢与国人通婚姻，久而男女自为匹偶。」江表志：「让皇子及五岁，遣中使拜官，赐朝服，即日而卒。」按唐烈祖受禅，使让皇居故宫，称臣上表，慕仁厚之名若恶杨氏则灭之而已。何必如此之迂也！他书皆未之见，不知纪年据何书，今不敢〕。康化节度使兼中书令杨珙称疾，罢归永宁宫。〔康化军亦吴于统内所置节镇，或南唐置之，其圴今无可考〕。乙丑，以平卢节度使兼中书令杨琏为康化节度使；琏固辞，请终丧，〔终让皇之丧也〕从之。
18唐主将立齐王璟为太子，固辞；乃以为诸道兵马大元帅、判六军诸卫、守太尉、录尚书事、升扬二州牧。〔南唐以升州为西都，扬州为东都，故二州置牧〕。
19闽判六军诸卫建王继严得士心，闽主忌之，六月，罢其兵柄，更名继裕；〔更，工衡翻〕。以弟继镕〔【章：十二行本「镕」作「镛」；乙十一行本同；孔本同。】〕判六军，去诸卫字。〔去，羌吕翻〕。
林兴诈觉，流泉州。望气者言宫中有灾，乙未，闽主徒居长春宫。
20秋，七月，庚子朔，日有食之。
21成德节度使安重荣出于行伍，〔行，户刚翻〕。性粗率，〔粗，与麤同〕。恃勇骄暴，每谓人曰：「今世天子，兵强马壮则为之耳。」〔安重荣粗暴一夫耳，使其强梁亦何所至！然其所以强梁者，亦习见当时之事，遂起非望之心耳〕。府廨有幡竿高数十尺，尝挟弓矢谓左右曰：「我能中竿上龙〔【章：十二行本「龙」下有「首」字；乙十一行本同；孔本同；张校同；退斋校同。】〕者，必有天命。」一发中之，〔廨，古隘翻。高，居号翻。中，竹仲翻〕。以是益自负。
帝之遣重荣代秘琼也，〔见上卷二年〕。戒之曰：「琼不受代，当别除汝一镇，勿以力取，恐为患滋深。」重荣由是以帝为怯，谓人曰：「秘琼匹夫耳，天子尚畏之，况我以将相之重，士马之众乎！」每所奏请多踰分，〔分，扶问翻〕。为执政所可否，〔可者则从之，否者不从也〕。意愤愤不快，乃聚亡命，市战马，有飞扬之志。帝知之，义武节度使皇甫遇与重荣姻家，甲辰，徒遇为昭义节度使。〔镇、定接境，恐其合而为变，徒令稍远以离析之〕。
22乙巳，闽北宫火，焚宫殿殆尽。
23戊申，薛融等上所定编敕，行之。〔三年，令薛融等详定编敕，今始上而行之。上，时掌翻〕。
24丙辰，敕：「先令天下公私铸钱，〔见上卷上年〕。今私钱多用铅锡，小弱缺薄，宜皆禁之，专令官司自铸。」
25西京留守杨光远疏中书侍郎、同平章事桑维翰迁除不公及营邸肆于两都，与民争利；帝不得已，闰月，壬申，出维翰为彰德节度使兼侍中。
26初，义武节度使王处直子威，避王都之难，亡在契丹，〔王都之难，谓囚处直也，见二百七十一卷梁均王龙德元年。难，乃旦翻〕。至是，义武缺帅，〔皇甫遇徒潞，故义武缺帅。帅，所类翻〕。契丹主遣使来言，「请使威袭父土地，如我朝之法。」〔我朝，契丹自谓也。朝，宜遥翻〕。帝辞以「中国之法必自刺史、团练、防御序迁乃至节度使，请遣威至此，渐加进用。」契丹主怒，复遣使来言曰：〔复，扶又翻〕。「尔自节度使为天子，亦有阶级邪！」帝恐其滋蔓不已，厚赂契丹，且请以处直兄孙彰德节度使廷胤为义武节度使以厌其意。〔厌，于涉翻，又如字〕。契丹怒稍解。
27初，闽惠宗以太祖元从为拱宸控鹤都，〔闽王审知庙号太祖。从，才用翻；下同〕。及康宗立，更募壮士二千为腹心，号宸卫都，禄赐皆厚于二都；或言二都怨望，将作乱，闽主欲分隶漳、泉二州，二都益怒。闽主好为长夜之饮，强群臣酒，〔好，呼到翻。强，其两翻〕。醉则令左右伺其过失；〔伺，相吏翻〕。从弟继隆醉失礼斩之。屡以猜怒诛宗室，叔父左仆射、同平章事延羲阳为狂愚以避祸，闽主赐以道士服，置武夷山中；〔武夷山在建州崇安县南三十里。朱元晦武夷图序曰：武夷君之名，着自汉世，祀以干鱼，不知果何神也。今崇安有山名武夷，相传即神仙所宅。峰恋严壑，秀拔奇伟，清溪九曲，流出其间。两崖绝壁，人迹所不到处，往往有枯查插石罅间，以庋舟船棺柩之属。柩中遗骸，外列陶器，尚且未坏。颇疑前世道阻未通，川壅未决时，夷俗所居，而汉祀者即其君长，盖亦避世之士，生为众所臣服，没而传以为仙也。武夷山中有道士观，闽主盖置延羲于观中〕。寻复召还，幽于私第。〔复，扶又翻〕。
闽主数侮拱宸、控鹤军使永泰朱文进、光山连重遇，〔数，所角翻。永泰县属福州。晋分弋阳置西阳县，宋孝武大明初置光城县，梁于县置光州，后废州置光城郡，隋废郡置光山县，仍置光州，以县属焉。九域志：县在州西六十里。连重遇之先盖与王潮兄弟同入闽。连，姓也；左传齐有连称〕。二人怨之。会北宫火，求贼不获；闽主命重遇将内外营兵扫除余烬，日役万人，士卒甚苦之。又疑重遇知纵火之谋，欲诛之；内学士陈郯私告重遇。辛巳夜，重遇入直，帅二都兵焚长春宫〔帅，读曰率〕。以攻闽主，使人迎延羲于瓦砾中，呼万岁；〔砾，郎击翻〕。复召外营兵共攻闽主；〔复，扶又翻；下同〕。独宸卫都拒战，闽主乃与李后如宸卫都。〔李后，李春燕也。如，往也〕。此明，〔比，必利翻〕。乱兵焚宸卫都，宸卫都战败，余众千余人奉闽主及李后出北关，至梧桐岭，众稍逃散。延羲使兄子前汀州刺史继业将兵追之，及于村舍，闽主素善射，引弓杀数人。俄而追兵云集，闽主知不免，投弓谓继业曰：「卿臣节安在！」继业曰：「君无君德，臣安有臣节！新君，叔父也，旧君，昆弟也，孰亲孰疏﹖」闽主不复言。继业与之俱还，至陀庄，饮以酒，醉而缢之，〔还，从宣翻，又如字。饮，张禁翻〕。井李后及诸子王继恭皆死。宸卫余众奔吴越。
延羲自称威武节度使、闽国王，更名曦，〔更，工衡翻。曦，王审知少子也〕。改元永隆，〔考异曰：十国纪年，通文四年，延羲自称威武节度使，改元永隆，即晋天福四年也。周世宗实录、薛史、唐余录、南唐烈祖实录、吴越备史及运历图、纪年通谱皆同。惟闽中启运图：「通文四年己亥，闰七月，延羲立，明年庚子，改元永隆，五年甲辰，被弒。」林仁志闽国人，载延羲改年宜不差失。然五代士人撰录国书多不凭旧文，出于记忆及传闻，虽本国近事亦有抵牾者。高远叙事颇有本末，余公绰虽在仁志之后，然亦闽人，故不敢独从仁志所记。又王曦既立，若但称节度使，则不应改元及以其臣为三公、平章事。按晋高祖实录，天福五年十一月甲申，授闽国王延羲威武军节度使、闽国王。是曦先已自称闽国王，纪年脱漏耳〕。赦系囚，颁傁中外。以宸卫弒闽主赴于邻国；谥闽主曰圣神英睿文明广武应道大弘孝皇帝，庙号康宗。遣商人间道奉表称藩于晋；〔间，古苋翻〕。然其在国，置百官皆如天子之制。以太子太传致仕李真为司空兼中书侍郎、同平章事。
连重遇之攻康宗也，陈守元在宫中，易服将逃，兵人杀之。〔陈守元蛊惑闽主者二世，其死晚矣！〕重遇执蔡守蒙，数以卖官之罪而斩之。〔数，所具翻。蔡守蒙卖官见上卷上年〕。闽王曦既立，遣使诛林兴于泉。〔林兴流泉州见上六月。蜀本「诛」作「追」。
28河汏薄州。〔「薄州」，当作「博州」〕。
29八月，辛丑，以冯道守司徒兼侍中。壬寅，诏中书知印止委上相，〔旧制：凡宰臣更日知印〕。由是事无巨细，悉委于道。帝尝访以军谋，对曰：「征伐大事，在圣心独断。〔断，丁乱翻〕。臣书年，惟知谨守历代成规而已。」帝以为然。道尝称疾求退，帝使郑王重贵诣第省之，〔省，悉景翻〕。曰：「来日不出，朕当亲往。」道乃出视事。当时宠遇，群臣无与为比。
30己酉，以吴越王元瓘为天下兵马元帅。
31黔南巡内溪州刺史彭士愁引蒋，锦州蛮万余寇辰、沣州，〔唐之盛时，溪州属黔中观察。唐未升黔中观察为黔南节度，后号武泰军，时属蜀境。巡内，言在巡属之内也。「蒋」，当作「奖」。唐长安四年以沅州之沅州之夜郎、渭溪二县置舞州，开元十三年以「舞」、「武」声相近，更名鹤州，二十年又更名业州，大历五年又更名奖州。辰、沣时属楚。黔，渠今翻，又其廉翻〕。焚掠镇戍，遣使乞师于蜀；蜀主以道远，不敨。九月，辛未，楚王希范命左静江指挥使刘勍、决胜指挥使廖匡齐帅衡山兵五千讨之。〔勍，渠京翻。廖，力救翻，今读从力吊翻。帅，读曰率〕。
32癸未，以唐许王从益为郇国公；奉唐祀。从益尚幼，李后养从益于宫中，奉王淑妃如事母。〔李后，唐明宗曹皇后之女。王淑妃，明宗次妃也，故后事之如母〕。
33冬，十月，庚戌，闽康宗所遣使者郑元弼至大梁。〔是年十二月，闽遣郑元弼随卢损入贡，至是达大，梁，而康宗已于闰七月为闽人所弒矣〕。康宗遗执政书曰：〔遗，于季翻〕。「闽国一从兴运，久历年华，见北辰之帝座频移，〔言中国屡易主也〕。致东海之风帆多阻。」〔言由此不修职贡〕。又求用敌国礼致书往来帝怒其不逊，壬子，诏却其贡物及福、建诸州纲运，令元弼及进奉官林恩部送速归。兵部员外郎李知损上言：「王昶僭慢，宜执留使者，籍没其货。」乃下元弼、恩狱。〔下，户嫁翻〕。
34吴越恭穆夫人马氏卒。夫人，雄武节度使绰之女也。〔路振九国志：马绰，余杭人，少与钱镠俱事董昌，以女弟妻镠，镠复为元瓘娶绰女。按薛史，梁贞明四年，秦州节度使、检校太傅、同平章事马绰加检校太尉。秦州，雄武军也。镠传又曰：镠恃崇，分两浙为数镇，其节制署而后奏。则其国内节帅皆禀朝命也〕。初，武肃王镠禁中畜声伎，文穆王元瓘年三十余无子，夫人为之请于镠，〔为，于伪翻〕。镠善曰：「吾家祭祀，钕实主之。」〔礼：家妇主先世之祭祀。今马夫人不勡忌而广嗣续，故镠喜其有托〕。乃听元瓘纳妾鹿氏，生弘僔、弘倧；许氏，生弘佐；吴氏，生弘俶；众妾生弘偡、弘亿、【〔章：十二行「亿」下有「弘仪」二字；乙十一行本同；孔本同；张校同〕。】弘偓、弘仰、弘信；〔僔，子损翻。倧，徂冬翻。俶，昌六翻。偡，丈减翻〕。夫人抚视慈爱如一。常置银鹿帐前，坐诸儿于上而弄之。
35十一月，戊子，契丹遣其臣遥折来使，遂如吴越。〔如，往也。使，疏吏翻〕。
36楚王希范始开天策府，〔是年夏加天策上将军，至是始开府〕。置护军中【〔章：十二行「中」作「都」；乙一一行本同；孔本同〕。】尉，领军司马等官，以诸弟及将校为之。又以幕僚拓跋恒、李弘皋、廖匡图、徐仲雅等十人为学士。〔仿唐太宗天策府文学馆立学士员。路振九载李铎、潘起、曹梲、李庄、徐牧、彭继英、裴颃、何仲举、孟玄、刘昭禹、邓懿犬、李弘节、萧洙、彭继勋并拓跋恒等四人凡十八人。恒，户登翻〕。
刘勍等进攻溪州，彭士愁兵败，弃州走保山寨；石崖四绝，勍为梯栈上围之。〔栈，士限翻。上，时掌翻〕。廖匡齐战死，楚王希范遣吊其母，其母不哭，谓使者曰：「廖氏三百口王温饱之赐，举族效死，未足以报，况一子乎！愿王无以为念。」王以其母为贤，厚恤其家。
37十二月，丙戌，禁刱造佛寺。〔刱与创同，音初亮翻。前所无而今创为之者禁之〕。
38闽王作新宫，徙居之。〔闽北宫毁于火，曦改作新宫而徙居之〕。
39是岁，汉门下侍郎、同平章事赵光裔言于汉主曰：「自马后崩，〔汉主娶于楚，唐清泰元年马后殂〕。未尝通使于楚，亲邻旧好，不可忘也。」〔刘、马通姻，故曰亲；潭、广接境，故曰邻。好，呼到翻〕。因荐谏议大夫李纾可以将命，〔纾，音舒〕。汉主从之；楚亦遣使报聘。光裔相汉二十余年，府库充实，边境无虞。及卒，汉主复以其子翰林学士承旨、尚书左丞损为门下侍郎、同平章事。〔复，扶又翻〕。
  </div>
  <div class="pagination">
   <a href="资治通鉴注_page317.html">
    上一页
   </a>
   <span>
    ...
   </span>
   <a href="资治通鉴注_page313.html">
    313
   </a>
   <a href="资治通鉴注_page314.html">
    314
   </a>
   <a href="资治通鉴注_page315.html">
    315
   </a>
   <a href="资治通鉴注_page316.html">
    316
   </a>
   <a href="资治通鉴注_page317.html">
    317
   </a>
   <span class="current-page">
    318
   </span>
   <a href="资治通鉴注_page319.html">
    319
   </a>
   <a href="资治通鉴注_page320.html">
    320
   </a>
   <a href="资治通鉴注_page321.html">
    321
   </a>
   <a href="资治通鉴注_page322.html">
    322
   </a>
   <a href="资治通鉴注_page323.html">
    323
   </a>
   <span>
    ...
   </span>
   <a href="资治通鉴注_page319.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
