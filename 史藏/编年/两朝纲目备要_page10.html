<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 10 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 10 页/共 27 页</h1>
    <div class="content">　　盖以省将迎之费也时黄人杰自隆守除防路提刑已觧官久矣得此防遂檄隆州再索送还人而防之迓吏已至遂两用之其失本防如此人杰盱江人有能诗声自号鲁斋居士
　　冬十月壬申以通判主管总所财赋
　　诏诸州起发总领所财赋以通判为主管官
　　是月追复朱熹职名【案宋元通鉴在九月误】
　　以焕章阁待制致仕【案庆元党禁除华文阁待制与一子防泽与此稍异】
　　十一月庚戌陈自强知枢密院事许及之参知政事丁卯皇帝日歴成
　　谢深甫等上奉安于秘阁
　　庚午命赃吏毋便予祠
　　言者论臣僚赃累钜万具载章防投闲数月便得祠禄请自今皆须二年虽有是言然台谏所论或得于风闻朝廷察其诬未尝不抆拭也若究实惩治则贿者无以幸免而枉者可以复直矣旧以绢计赃者千三百为一疋后増至二千绍兴三年髙宗以绢直髙特下诏増一千乾道六年复诏权以四千为一疋迄今遂为定制
　　十二月甲戌日中有黒子
　　甲申立贵妃杨氏为皇后
　　后遂安人也少入慈福宫性婉淑宪圣慈烈皇后甚爱之初封郡夫人庆元三年进婕妤又进贵妃至是立为皇后学士傅伯夀草制有曰洪惟文母念我神孙羙其冠于后庭俾之见于内殿盖纪其实也后知书史通古今兄次山本右学生庆元间为带御器械累迁太尉岳阳军节度使韩侂胄死【按此因类纪杨次山事故有言及侂胄死后者盖亦承用旧文未加刋正耳】拜开府仪同三司嘉定三年夏拜少保封永阳郡王次山能避逺权势而不与人事论者以为得外戚之体子谷石皆为承宣使
　　韩侂胄为太师【案本传为太师在三年与此异】
　　庚辰大阅【案本纪大阅在庚寅讲官之诏在丁未】
　　闰十二月乙未诏讲官开陈经义
　　有当开释者许依读官例随事开陈
　　乙卯宗室曮加恩
　　曮即与愿也庆元四年育于宫中六年除福州观察使至是拜威武军节度使封卫国公聼读资善堂以右内率府副率与诜充伴读寻进开府仪同三司封荣王
　　是月复周必大官职
　　少傅观文殿大学士
　　是冬皇子坰生
　　未逾月薨追封华王諡曰冲穆
　　是歳诏修孝宗光宗实録
　　诏寳文阁学士傅伯夀直华文阁陆防同修盖専以委之先是和州布衣龚敦頥者元祐党人原之曽孙也尝着符祐本末党籍列传等书数百卷淳熈末洪迈领史院奏之后避光宗名改頥正朝廷以其有史学赐出身除实録院检讨官盖付以史事未几而頥正卒乃外召傅陆还朝孝録比它书尤踈驳　傅陆既以京祠专领史事已而傅除签书枢密院事老病不能拜力辞乃以为资政殿学士出守陆年且八十复引年遂以次对领秘书监俄复致仕朝廷命二公举可代者陆荐京西转运判官李大异傅荐新除防州路提防刑狱李壁遂召大异为秘书监迁中书舍人右谏议大夫而壁为秘书少监迁宗正少卿直舍人院以至执政不复领史事矣　明年五月癸未命有司搜访旧闻修三朝正史以书来上者赏之
　　韩侂胄扼塞言路
　　自绍兴末年以来防谏每月必一请对察官毎月必一言事从官两月必一求见否则谓之失职自侂胄扼塞言路从官既不言事而台谏亦多牵掣顾望凡所论列若位望稍髙之人盖皆有所受此外则毎月将终必举按小吏一二人谓之月课始者犹及厘务官与郡守之属已而浸及属官椽最后则簿尉监当皆在月课之列矣又有泛论君徳时事之类皆取其陈熟缓慢畧无撄拂者言之以至百官转对监司帅守奏事亦然或问之则愧谢曰聊以借手台諌官则曰聊以塞责有监察御史当应课乃言都城货炒栗者皆以黄纸包之非便乞禁止闻者哂之
　　赈诸州水旱
　　建寜府福汀南劔泸州水邵州旱命赈之











　　钦定四库全书
　　两朝纲目备要卷八
　　宁宗
　　嘉泰三年【癸亥】春正月庚辰谢深甫罢
　　壬午置湖南谿洞总首
　　戊子龙州蕃部冦边
　　掠大崖铺二月庚申夜防浊水寨执知寨范浩屠其家盖浩首罪土豪絶其博易故也兴州帅吴曦命王钺李好义讨之七月钺命好义等以选士二百人深入己卯晩渡大鱼河庚辰旦蕃人望见官军即走入箐官军追之斩八级蕃人走险官军不能进乃还焚其部帐蕃人怒复纠合以追官军凡三十余里日晩好义等仅得济河翌日辛巳还至浊水寨壬辰蕃人约降制置司不敢决八月丙辰以其事申枢宻院大畧谓不即受降恐失事机诱而之又伤大信未报制置司恐蕃人再入九月戊辰以便宜檄都统司纳降仍再申宻院大畧谓若更迟延恐蕃部生疑兵连祸结亦未得防
　　甲午张巗罢
　　丙申陈自强兼参知政事
　　丁酉雷
　　戊戌幸太学武学
　　谒大成殿御化原堂命国子祭酒李寅仲讲尚书周官篇遂幸武学谒武成殿监学官进秩一等诸生推恩赐帛有差
　　袁说友参知政事
　　参知政事自干徳己未止除二员或一员而已是春谢深甫初免相许及之为参知政事既命陈自强以枢长兼权俄又除说友盖三员也时朝廷未置相故自强以员外兼此亦国朝所未有嘉定初又命雷孝友娄机楼钥亦三员遂为故事
　　傅伯夀签书枢宻院事
　　伯夀以老病不能拜辞不拜请外除集英殿修撰知防州
　　二月乙巳册皇后杨氏
　　费士寅签书枢宻院事
　　乙丑再窜王徳谦于新州
　　是岁八月死于贬所
　　三月丙子诏相度铁钱利害
　　无为军李运言两淮铁钱交子利害诏户部相度以闻寻以有司言宜置官讲求防子铁钱利害诏户部并行相度　四月丙午出封椿库两淮交子一百万命转运司収民间铁钱
　　乆雨
　　丁丑诏大理三衙临安府决系囚
　　乙酉幸聚景园
　　夏四月己亥朔日有食之
　　壬寅福州言瑞麦生
　　乙卯徽宗孝宗玉牒光宗实录成【按本纪当为徽宗玉牒孝宗光宗实录此文有悮】
　　陈自强等上进
　　五月戊寅陈自强为右丞相
　　自强既拜首除蘓师旦定江军承宣使时又有周筠者本韩侂胄家苍头亦冐以恭淑皇后姨夫补官为浙西兵马都监权任在师旦之亚又有李士谨者初为侂胄直省官亦用事侂胄败师旦处斩筠士谨俱流岭南　李心传曰在京职事官俸甚薄宰相不满四百千下至寺监官才五十余干都城物贵不足于用嵗时节序浙路诸州皆馈酒率鬻之以资费独宰执台谏不敢以壶酒馈由是为台谏者极贫淳熙中王牧为监察御史月俸六十缗其兄将遣女议月以十缗助之迄不能也外方牧伯一或隂致馈闻于当路则公议腾沸斥罚随之矣如防帅银黒白铤淮东总领金注椀之类是也自侂胄用事贿赂盛行四方馈遗公至宰执台谏之门人亦不以为讶其所用如陈自强之徒尤贪鄙书题无并字者輙不开是时馈酒于宰执台谏之门率以千计乆以恶其郑重则又折以钱故一为台谏者皆致富有某路某司吏余旧使令也一日枉道来拜自言南士持节者俾之入都问之曰某官令押信匣大小五百七十枚求茶马耳余甚骇之且不信居数月果报牧之命某年某月也
　　许及之知枢宻院事兼参知政事
　　不雨
　　庚辰诏大理三衙临安府释杖以下囚六月己酉降大理三衙临安府囚罪一等释杖以下
　　秋七月辛未造战舰
　　出封桩库钱十万缗命殿前司造
　　壬午罢三监铸钱
　　同安汉阳蕲春
　　白虹贯日
　　癸未禁抑纳逃赋
　　降防江浙州县
　　乙未上光宗皇帝徽号
　　循道宪仁明功茂徳温文顺武圣哲慈孝皇帝　十一月壬申上册寳于太庙
　　八月戊申置四川提举茶马
　　二员分治茶马事吴总者武顺之第四子初补京秩乾道中自都官郎易御器械年三十余为池州都统制每妄杀人孝宗知之复命易文淳熙中以敷文阁待制提举茶马坐黎州变故降为集英殿修撰奉祠乆之复命出守稍迁寳文阁待制知泸州庆元嘉泰之间总食祠禄居汉中而从子曦为殿副二人不相能总每丐任使曦数隂沮之总无以为防时胡大成为茶马尽核诸场额外之茶且损蕃商中马之直旧例买马必四尺四寸以上及大成损马直而马至益希所市四尺一寸而已其至军中毙者复众朝廷苦之总一日与殿司取马统制官彭辂谋纳赂于蘓师旦且説之曰马政积弊如此非西人谙其利病者不能更张莫若复委吴次对师旦然之命下后省驳之乃诏总与郡朝论方难其选一日辂与师旦语因及之辂自言世西人今西蕃多善马特茗司损其直故以驽骀入市诚以善价招之当可得师旦喜曰无逾公者矣翌日召辂至韩府侂胄见之立语少顷又翌日遂有分司之命大畧以为茶马司所发纲马全不及格积极深宜有更革自今差文武官各一员令二省枢宻院条具来上嘉泰二年八月丁未也后四日遂命直秘阁知泸州王大过与辂分领之大过置司成都辂置司兴元府方总之受堂帖也即日以秦司属官印视事于其宅又以迓吏稍缓私遣御前军二人至成都府捕胥长以来自绍熙末茶使视事皆申知制司总以身为从官用故事不复闗白制使谢源明怒防得邸吏罢报即追还迓人械所遣二卒还军中总大沮然犹得知潼川府云时义烈庙初成总身至武兴以谒庙为名与曦乐饮结驩而去辂至司所市马终不及格则以深蕃道梗难猝致为词焉辂果子后为殿巗　十二月丙辰命四川提举茶马通治茶马事
　　甲子诏比较瘐死囚
　　诏刑部嵗终比较其数而殿最之
　　九月庚午袁说友罢
　　壬申立庄文太子后
　　孝宗之长子邓王愭也立为皇太子而薨无嗣至是立宗子希璂为之后【按本纪作希】更名搢授右千牛卫大将军　明年二月丁酉置小学教授
　　癸酉禁毁钱改铸
　　命坑冶铁冶司毋得毁私钱为铜
　　冬十月庚子吕祖泰任便居住
　　癸卯费士寅参知政事张孝伯同知枢宻院事
　　丙午命阅民兵
　　命两淮诸州以仲冬教阅民兵万弩手
　　丁未大风
　　戊申龙州蕃部降
　　李大者率其徒二百至浊水源谷子陇下守臣杨熹委江油令马崇谦与王徃受其降蕃人献六牛为礼庚戌制置司被防以大元系汉人窜入蕃界结诱侵犯罪在不赦即与文州蕃部不同甲寅制置司复奏蕃人服罪投降傥于此时沮郤恐兽穷必噬反生后患明年正月壬申得防许之制置司先奏蕃人开展封堠约三百里及献水银朱砂窟一处既遂言此皆蕃人养生之具恐难遽受又虑别生希觊引惹边衅猝未宁息乞赐给还蕃部亦许之于是犒蕃人钱引七百银椀三将士皆受赏而归留大军二百五十人屯浊水寨通旧为四百五十又乞籍定寨夫官给军器五日一阅及于干坡渔溪浊水三寨之侧筑小堡三十徙并边民户口二百四十徃居之干坡寨在平地中无险阨王又请于其前筑水确山寨以为戌守之所朝廷皆行之自是蕃部稍帖息矣
　　十一月甲戌日南至祀天地于圜丘【按本纪祀天地在乙亥】是嵗诏南郊加祀感生帝太子庶星宋星
　　赦天下
</div>
    <div class="pagination">
<a href="两朝纲目备要_page9.html">上一页</a><span>...</span><a href="两朝纲目备要_page5.html">5</a><a href="两朝纲目备要_page6.html">6</a><a href="两朝纲目备要_page7.html">7</a><a href="两朝纲目备要_page8.html">8</a><a href="两朝纲目备要_page9.html">9</a><span class="current-page">10</span><a href="两朝纲目备要_page11.html">11</a><a href="两朝纲目备要_page12.html">12</a><a href="两朝纲目备要_page13.html">13</a><a href="两朝纲目备要_page14.html">14</a><a href="两朝纲目备要_page15.html">15</a><span>...</span><a href="两朝纲目备要_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
