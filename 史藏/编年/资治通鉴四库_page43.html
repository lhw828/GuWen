<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 43 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 43 页/共 70 页
  </h1>
  <div class="content">
   衡分割诸夏【夏戸雅翻】突厥之虏俱通二国周人东虑恐齐好之深【好呼到翻】齐氏西虞惧周交之厚谓虏意轻重国遂安危盖并有大敌之忧思减一边之防也朕以为厚敛兆庶【敛力赡翻】多惠犲狼未尝感恩资而为贼节之以礼不为虚费省徭薄赋国用有余因入贼之物加赐将士【将即亮翻下同】息道路之民务为耕织清边制胜成策在心凶丑愚闇未知深防将大定之日比战国之时乗昔世之骄结今时之恨近者尽其巢窟俱犯北边盖上天所忿驱就齐斧【齐读曰斋言斋戒而授斧钺于将帅一读曰资应劭曰利斧也】诸将今行义兼含育有降者纳【降戸江翻】有违者死使其不敢南望永服威刑何用侍子之朝宁劳渭桥之拜【匈奴遣子入侍及来朝渭桥并见汉宣帝纪朝直遥翻】于是命卫王爽等为行军元帅【帅所类翻】分八道出塞击之爽督摠管李充等四将出朔州道【自马邑出塞也】己卯与沙鉢略可汗遇于白道【白道在长城北有白道岭白道溪】李充言于爽曰突厥狃于骤胜【狙女乆翻】必轻我而无备以精兵袭之可破也诸将多以为疑唯长史李彻賛成之遂与充帅精骑五千掩击突厥大破之【帅读曰率骑竒寄翻并下】沙鉢畧弃所服金甲潜艸中而遁其军中无食粉骨为粮加以疾疫死者甚众幽州摠管隂夀帅歩骑十万出卢龙塞击高宝宁宝宁求救于突厥突厥方御隋师不能救庚辰宝宁弃城奔碛北【碛七迹翻】和龙诸县悉平夀设重赏以购宝宁又遣人离其腹心宝宁奔契丹为其麾下所杀【高宝宁自齐末据和龙至是败灭契欺讫翻又音吃】　己丑郢州城主张子讥遣使请降于隋【郢州治江夏中流之重鎭今欲降隋史言陈之边将已离心使疏吏翻下同降戸江翻】隋主以和好不纳【好呼到翻】　辛夘隋主遣兼散骑常侍薛舒兼散骑常侍王劭来聘劭松年之子也【王松年仕齐为通直散骑侍郎人在下中散悉亶翻骑竒寄翻】　癸巳隋主大雩【隋雩坛在国南十三里启夏门外道左】甲子突厥遣使入见于隋【见贤遍翻】　隋改度支尚书为
　　民部【度徒洛翻】都官尚书为刑部命左仆射判吏礼兵三部事右仆射判民刑工三部事废光禄卫尉鸿胪寺及都水台【胪陵如翻】　五月癸卯隋行军摠管李晃破突厥于摩那度口　乙巳梁太子琮入朝于隋贺迁都【朝直遥翻】　辛酉隋主祀方泽【隋为方丘于宫城之北十四里】　隋秦州摠管窦荣定帅九摠管步骑三万出凉州【帅读曰率】与突厥阿波可汗相拒于高越原阿波屡败荣定炽之兄子也【厥九勿翻可从刋入声汗音寒窦炽时为太傅】前上大将军京兆史万岁坐事配敦煌为戌卒【敦煌郡州敦徒门翻】诣荣定军门请自効荣定素闻其名见而大悦壬戌将战荣定遣人谓突厥曰士卒何罪而杀之但当各遣一壮士决胜负耳突厥许诺因遣一骑挑战【骑竒寄翻下同挑徒了翻】荣定遣万岁出应之万岁驰斩其首而还【还音旋又如字】突厥大惊不敢复战【复扶又翻】遂请盟引军而去长孙晟时在荣定军中为偏将【将即亮翻】使谓阿波曰摄图每来战皆大胜阿波才入遽即奔败此乃突厥之耻也且摄图之与阿波兵势本敌今摄图日胜为众所崇阿波不利为国生辱摄图必当以辠归阿波成其宿计灭北牙矣【阿波建牙在摄图之北】愿自量度【量音良度徒洛翻】能御之乎阿波使至【使疏吏翻下同】晟又谓之曰今达头与隋连和而摄图不能制可汗何不依附天子连结达头相合为彊此万全计也岂若丧兵负辠【丧息浪翻】归就摄图受其戮辱邪【邪音耶】阿波然之遣使随晟入朝沙鉢略素忌阿波骁悍【朝直遥翻骁坚尧翻悍侯旰翻】自白道败归又闻阿波贰于隋因先归袭击北牙大破之杀阿波之母阿波还无所归西奔达头达头大怒遣阿波帅兵而东【帅读曰率】其部落归之者将十万骑遂与沙鉢略相攻屡破之复得故地兵埶益彊贪汗可汗素睦于阿波沙鉢略夺其众而废之贪汗亡奔达头沙鉢从弟地勤察别统部落与沙鉢略有隙复以众叛归阿波【从才用翻复扶又翻】连兵不已各遣使诣长安请和求援隋主皆不许　六月庚辰隋行军摠管梁逺破吐谷浑于尔汗山【吐从暾入声谷音浴汗音寒】　突厥寇幽州隋幽州摠管广宗壮公李崇帅步骑三千拒之【广宗县公广宗汉古县五代志属清河郡厥九勿翻帅读曰率骑竒寄翻】转战十余日师人多死遂保砂城突厥围之城荒頽不可守御晓夕力战又无所食每夜出掠虏营得六畜以继军粮【畜许又翻】突厥畏之厚为其备毎夜中结陈以待之【陈读曰阵下同】崇军苦饥出辄遇敌死亡畧尽及明奔还城者尚百许人然多重伤不堪更战突厥意欲降之【降戸江翻】遣使谓崇曰若来降者封为特勒【特勒突厥达官新书突厥子弟曰特勒使疏吏翻】崇知不免令其士卒曰崇丧师徒【令立定翻丧息浪翻】罪当万死今日効命以谢国家汝俟吾死且可降贼便散走努力还乡若见至尊道崇此意乃挺刃突陈复杀二人【挺拔也】突厥乱射杀之【射而亦翻】秋七月以豫州刺史代人周揺为幽州摠管命李崇子敏袭爵【袭爵广宗公】敏娶乐平公主之女娥英【隋主受禅周天元后改封乐平公主】诏假一品羽仪礼如尚帝女既而将侍宴公主谓敏曰我以四海与至尊唯一壻当为尔求柱国【为于伪翻】若余官汝愼勿谢及进见【见贤遍翻】帝授以仪同及开府皆不谢帝曰公主有大功于我我何得于其壻而惜官乎今授汝柱国敏乃拜而蹈舞　八月丁卯朔日有食之　【考异曰隋纪作七月丁卯盖厯差】长沙王叔坚未之江州复畱为司空【复扶又翻】实夺之权壬午隋遣尚书左仆射高颎出宁州道内史监虞庆
　　则出原州道以击突厥【五代志平凉郡旧置原州监甲暂翻厥九勿翻】　九月癸丑隋大赦　冬十月甲戌隋废河南道行台省【去年二月隋置河南道行台省】以秦王俊为秦州摠管陇右诸州尽焉【秦州天水郡】　丁酉立皇弟叔平为湘东王叔敖为临贺王叔宣为阳山王叔穆为西阳王　戊戌侍中建昌侯徐陵卒【卒子恤翻】　癸丑立皇弟叔俭为安南王叔澄为南郡王叔兴为沅陵王叔韶为岳山王叔纯为新兴王【自湘东以下皆以郡名疏爵今着后人之所未能徧知者五代志始安郡富川县旧置临贺郡熈平郡桂阳县梁置阳山郡永安郡黄冈县置西阳郡巴陵郡华容县旧曰安南置安南郡沅陵县置沅陵郡信安郡新兴县梁置新兴郡岳山郡阙郡县志巴陵一名天岳山岳山盖即巴陵以封叔韶沅音元】　十一月遣散骑常侍周坟通直散骑常侍袁彦聘于隋帝闻隋主状貎异人使彦画像而归帝见大骇曰吾不欲见此人亟命屛之【散悉亶翻骑竒寄翻亟纪力翻屏必郢翻】　隋既班律令【前年十月隋行新律】苏威屡欲更易事条【更工衡翻下数更同】内史令李徳林曰修律令时公何不言今始颁行且宜专守自非大为民害不可数更【数所角翻】河南道行台兵部尚书杨尚希曰窃见当今郡县倍多于古或地无百里数县并置或戸不满千二郡分领具僚已众资费日多吏卒増倍租调岁减【调徒吊翻】民少官多【少诗沼翻下同】十羊九牧今存要去【上声】闲并小为大国家则不亏粟帛选举则易得贤良【易以豉翻】苏威亦请废郡帝从之甲午悉罢诸郡为州　十二月乙卯隋遣兼散骑常侍曹令则通直散骑常侍魏澹来聘【散悉亶翻骑竒寄翻】澹收之族也【魏收事齐以文名澹徒览翻】　丙辰司空长沙王叔坚免叔坚既失恩心不自安乃为厌媚【厌一琰翻】醮日月以求福或上书告其事　【考异曰南史云上隂令人造其厌媚又令人告之今从陈书】帝召叔坚囚于西省【门下省为东省中书省为西省】将杀之令近侍宣敕数之【数责其罪也数所具翻又所主翻】叔坚对曰臣之本心非有佗故但欲求亲媚耳臣既犯天宪辠当万死臣死之日必见叔陵愿宣明诏责之于九泉之下帝乃赦之免官而已【因叔坚之言始念其拥防之功此岂少恩而已哉不明故尔】　隋以上柱国窦荣定为右武卫大将军荣定妻隋主姊安成公主也隋主欲以荣定为三公辞曰卫霍梁邓若少自贬损不至覆宗帝乃止【四姓皆汉外戚也卫氏夷于武帝之末霍族赤于宣帝之时桓帝怒而梁宗诛灭安帝长而邓门衰废事并见汉纪少诗绍翻】帝以李穆功大诏曰法备小人不防君子太师申公自今虽有辠但非谋逆纵有百死终不推问礼部尚书牛请立明堂帝以时事草创不许帝览刑部奏断狱数犹至万【断丁乱翻】以为律尚严密故人多陷罪又敕苏威牛等更定新律除死罪八十一条流罪一百五十四条徒杖等千余条唯定畱五百条凡十二巻【一曰名例二曰卫禁三曰职制四曰戸婚五曰廐库六曰擅兴七曰盗贼八曰鬬讼九曰诈伪十曰杂律十一曰捕亡十二曰断狱】自是刑网简要疎而不失仍置律博士弟子员【大理寺之属有律博士八人】　隋主以长安仓廪尚虚是岁诏西自蒲陜东至卫汴【河东郡蒲州恒农郡陜州汲郡卫州陈畱郡汴州陜式冉翻汴皮变翻】水次十三州募丁运米【华陜谷洛管汴汾晋蒲绛懐卫相凡十三州】又于卫州置黎阳仓陜州置常平仓华州置广通仓【五代志京兆郡郑县后魏置东雍州并华山郡西魏改曰华州华戸化翻】转相灌输【输平声】漕闗东及汾晋之粟以给长安【水运曰漕闗东自函谷闗以东州郡五代志文城郡东魏置南汾州后周改为汾州晋州临汾郡旧平阳郡也漕在到翻】时刺史多任武将类不称职【将即亮翻下同称尺澄翻】治书侍御史柳彧上表曰【治直之翻上时掌翻】昔汉光武与二十八将披荆棘定天下及功成之后无所任职【事见汉光武纪】伏见诏书以上柱国和千子为州刺史【五代志梁郡雍丘县隋置州】千子前任赵州【赵州时治广阿】百姓歌之曰老禾不早杀【今人犹呼割稻为杀稻】余种秽良田【种章勇翻】千子弓马武用是其所长治民涖众非其所解【治直之翻解户买翻晓也】如谓优老尚年【尚尊也高也】自可厚赐金帛若令刺举【汉置刺史掌刺举郡县吏故云然】所损殊大帝善之千子竟免彧见上勤于听受百僚奏请多有烦碎上疏谏曰臣闻上古圣帝莫过唐虞不为樷脞是谓钦明【书元首丛脞哉孔安国曰丛脞细碎无大略马云丛总也脞小也尧典曰放勲钦明文思脞仓果翻】舜任五臣【孔子曰舜有臣五人而天下治孔安国曰五臣禹稷契臯陶伯益】尧咨四岳【孔安国曰四岳即羲和之四子分掌四岳之诸侯】垂拱无为天下以治【治直吏翻下同】所谓劳于求贤逸于任使比见陛下畱心治道【比毗至翻治直吏翻】无惮疲劳亦由羣官惧罪不能自决取判天防【判决也】闻奏过多乃至营造细小之事出给轻微之物一日之内酧荅百司至乃日旰忘食夜分未寝【旰古按翻日晏也夜分半夜也】动以文簿忧劳圣躬伏愿察臣至言少减烦务【少诗沼翻】若经国大事非臣下裁断者伏愿详决【断丁乱翻】自余细务责成所司则圣体尽无疆之夀臣下蒙覆育之赐【覆敷救翻】上览而嘉之因曰柳彧直士国之宝也彧以近世风俗每正月十五夜然灯游戏奏请禁之【上元燃灯或云以汉祠太一自昏至昼故事此説非也梁简文帝有列灯诗陈后主有光璧殿遥咏山灯诗则柳彧所谓近世风俗是也】曰窃见京邑爰及外州每以正月望夜【望夜月之十五夜也月旦以日月合谓之朔十五夜以日月相望谓之望】充街塞陌【塞悉则翻】聚戏朋游鸣鼓聒天燎炬照地竭赀破产竞此一时尽室并孥无问贵贱男女混杂缁素不分秽行因此而成盗贼由斯而起【观此则上元游戏之其来乆矣后之当路者能不惑于世俗奋然革之亦所谓豪杰之士也】因循弊风曾无先觉无益于化实损于民请颁天下并即禁断【断音短】诏从之














　　资治通鉴卷一百七十五
　　钦定四库全书
　　资治通鉴卷一百七十六　宋　司马光　撰
　　胡三省　音注
　　陈纪十【起阏逢执徐尽着雍涒滩凡五年】
　　长城公下
　　至徳二年春正月甲子日有食之　己巳隋主享太庙辛未祀南郊　壬申梁主入朝于隋【朝直遥翻下同】服通天冠绛纱袍北面受郊劳及入见于大兴殿隋主服通天冠绛纱袍梁主服逺游冠朝服君臣并拜【通天冠绛纱袍天子之服也服天子之服北面以受郊劳示臣服于隋而未至纯于臣也逺游冠朝服诸王见天子之服也入见大兴殿纯于臣矣大兴殿隋新都正殿也唐为西内太极殿逺游三梁冠黒介帻朝服绛纱单衣白纱内单皁领袖皁襈革带钩防假带方心绛纱蔽膝韈舄绶劒佩君臣并拜非礼也劳力到翻见贤遍翻襈雏免翻防丑例翻又敕列翻】赐缣万匹珍玩称是【称是言其直与万缣称也称尺证翻】　隋前华州刺史张宾【华戸化翻】仪同三司刘晖等造甲子元厯成【甲子元厯其要以上元甲子己巳已来至开皇四年岁在甲辰积算起】奏之壬辰诏颁新厯　【考异曰隋律厯志云二月撰成奏上今从帝纪】　癸巳大赦　二月乙巳隋主饯梁主于防上【梁主归国故饯之】　突厥苏尼部男女万余口降隋【厥九勿翻尼女夷翻降戸江翻下同】　庚戍隋主如陇州【五代志扶风汧源县西魏置陇东郡及东秦州后改陇州】　突厥达头可汗请降于隋【可从刋入声汗音寒考异曰隋帝纪云突厥阿史那玷厥帅其众来降按时玷厥方彊盖文降耳】　夏四月庚子
　　隋以吏部尚书虞庆则为右仆射　隋上大将军贺娄子干发五州兵击吐谷浑【时发河西五州兵盖凉甘瓜鄯廓也吐从暾入声谷音浴】杀男女万余口二旬而还【还音旋又如字】帝以陇西频被寇掠而俗不设村坞【坞安古翻壁垒也説文曰小障也一曰庳城也通俗文营居曰坞被皮义翻】命子干勒民为堡【堡音保小城也】仍营田积谷子干上书曰陇右河西土旷民稀边境未宁不可广佃【上时掌翻佃徒年翻作田也】比见屯田之所【比毗至翻】获少费多虚役人功卒逢践暴【少诗沼翻卒子恤翻】屯田疎逺者请皆废省但陇右之人以畜牧为事【畜许六翻】若更屯聚弥不自安但使鎭戍连接烽堠相望【堠户遘翻】民虽散居必谓无虑帝从之以子干晓习边事丁巳以为榆闗总管【五代志榆林郡金河县开皇三年置榆闗总管榆林郡后置胜州】五月以吏部尚书江总为仆射　隋主以渭水多沙深浅不常漕者苦之六月壬子诏太子左庶子宇文恺帅水工凿渠引渭水【帅读曰率】自大兴城东至潼闗三百余里名曰广通渠漕运通利闗内赖之　秋七月丙寅遣兼散骑常侍谢泉等聘于隋【散悉亶翻骑竒寄翻】　八月壬寅隋邓恭公窦炽卒【炽昌志翻卒子恤翻】　乙卯将军夏侯苗请降于隋【夏戸雅翻降戸江翻】隋主以通和不纳　九月甲戌隋主以闗中饥行如洛阳　隋主不喜词华【喜许记翻】诏天下公私文翰并宜实録泗州刺史司马幼之【五代志下邳郡后魏置南徐州梁改东徐州陈改安州后周改泗州】文表华艳付所司治罪治书侍御史赵郡李谔亦以当时属文体尚轻薄【治直之翻属之欲翻】上书曰魏之三祖【上时掌翻三祖谓曹魏父子孙太祖武皇帝高祖文皇帝烈祖明皇帝】崇尚文词忽君人之大道好雕虫之小艺【扬子曰童子雕虫篆刻好呼到翻】下之从上遂成风俗江左齐梁其弊弥甚竞一韵之竒争一字之巧连篇累牍不出月露之形积案盈箱唯是风云之状世俗以此相高朝廷据兹擢士禄利之路既开爱尚之情愈笃于是闾里童昏贵游总丱【童昏言童幼昏防未有知识也郑曰贵游子弟王公之子弟游无官司者诗总角丱兮毛传曰总角聚两髦也丱幼稚也丱古患翻】未窥六甲【古者八岁入小学学六甲五方书计之事六甲谓六十甲子也】先制五言【谓五言诗】至如羲皇舜禹之典伊傅周孔之説不复闗心【复扶又翻】何尝入耳以傲诞为清虚以縁情为勲绩指儒素为古拙用词赋为君子故文笔日繁其政日乱良由弃大圣之轨模搆无用以为用也今朝廷虽有是诏如闻外州逺县仍踵弊风躬仁孝之行者【行下孟翻】摈落私门不加收齿工轻薄之艺者选充吏职举送天朝【朝直遥翻】盖由刺史县令未遵风教请普加采察送台推劾【劾戸槩翻又戸得翻】又上言士大夫矜伐干进无复亷耻乞明加罪黜以惩风轨【风轨风迹也上时掌翻】诏以谔前后所奏颁示四方　突厥沙鉢略可汗数为隋所败【厥九勿翻可从刋入声汗音寒数所角翻败补迈翻】乃请和亲千金公主自请改姓杨氏为隋主女隋主遣开府仪同三司徐平和使于沙鉢略更封千金公主为大义公主【千金公主宇文氏请于沙鉢略欲复讐及兵败于外众离于内乃请为隋主女更封以大义非嘉名也取大义灭亲云尔为大义不得其死张本使疏吏翻下同更工衡翻】晋王广请因舋乘之【舋许觐翻】隋主不许沙鉢略遣使致书曰从天生大突厥天下贤圣天子伊利居卢设莫何沙鉢略可汗致书大隋皇帝皇帝妇父乃是翁比此为女夫乃是儿例两境虽殊情义如一自今子子孙孙乃至万世亲好不絶【好呼到翻】上天为证终不违负此国羊马皆皇帝之畜【畜许救翻】彼之缯防皆此国之物【缯疾陵翻】帝复书曰大隋天子贻书大突厥沙鉢略可汗得书知大有善意既为沙鉢略妇翁今日视沙鉢略与儿子不异时遣大臣往彼省女复省沙鉢略也【省悉景翻复扶又翻】于是遣尚书右仆射虞庆则使于沙鉢略骁骑将军长孙晟副之【骑竒寄翻长知两翻晟承正翻】沙鉢略陈兵列其珍宝坐见庆则称病不能起且曰我诸父以来不向人拜庆则责而谕之千金公主私谓庆则曰可汗豺狼性过与争将齧人【齧五结翻噬也】长孙晟谓沙鉢略曰突厥与隋俱大国天子可汗不起安敢违意但可贺敦为帝女则可汗是大隋女壻奈何不敬妇翁沙鉢略笑谓其达官曰须拜妇翁【突厥子弟曰特勒大臣曰叶防曰屈律啜曰阿波曰俟利发曰吐屯曰俟斤曰阎洪达曰颉利发曰达干皆达官也】乃起拜顿颡【颡桑党翻】跪受玺书以戴于首【玺斯氏翻】既而大慙与羣下相聚恸哭庆则又遣称臣沙鉢略谓左右曰何谓臣左右曰隋言臣犹此云奴耳沙鉢略曰得为大隋天子奴虞仆射之力也赠庆则马千匹并以从妹妻之【从才用翻妻七细翻】　冬十一月壬戌隋主遣兼散骑常侍薛道衡等来聘【散悉亶翻骑竒寄翻】戒道衡当识朕意勿以言辞相折【折之舌翻】　是岁上于先昭殿前起临春结绮望仙三阁各高数十丈【高古到翻】连延数十间其牕牖壁带县楣栏槛皆以沈檀为之【释名曰窻聪也于内见外之聪明也牖亦窻也説文牖穿壁以木为交窻壁带壁中横木班固西都赋金釭衔壁是为列钱贤注曰以黄金为釭其中衔壁纳之于壁带为行列歴歴如钱也悬楣横木施于前后两楹之间下不装构今人谓之挂楣栏槛皆所以凭也施于檐下阶际者曰栏施于窻牖之间者曰槛沈檀皆香木县读曰悬沈持林翻】饰以金玉间以珠翠【珠珍珠翠翡翠毛间古苋翻】外施珠帘内有宝牀宝帐其服玩瑰丽近古所未有每微风暂至香闻数里【瑰工囘翻闻音问】其下积石为山引水为池杂植竒花异卉【卉百草摠名音许伟翻又音讳】上自居临春阁张贵妃居结绮阁龚孔二贵嫔居望仙阁并复道交相往来又有王李二美人张薛二淑媛袁昭仪何婕好江修容并有宠【梁制贵妃贵嫔贵姬是为三夫人金章钮紫绶八十首佩于寘玉虎头鞶淑媛淑仪淑容昭华昭仪昭容修华修仪修容是为九嫔金章钮青绶八十首虎头鞶佩采瓄玉婕妤容华充华承徽列荣五职位亚九嫔银印珪钮艾绶虎头鞶美人才人良人三职散位铜印环钮墨绶虎头鞶嫔毗宾翻媛于眷翻婕妤音接于】迭游其上以宫人有文学者袁大舍等为女学士仆射江总虽为宰辅不亲政务日与都官尚书孔范散骑常侍王瑳等【散悉亶翻骑竒寄翻瑳仓何翻】文士十余人侍上游宴后庭无复尊卑之序谓之狎客上每饮酒使诸妃嫔及女学士与狎客共赋诗互相赠答【考异曰平陈记云张贵妃等八人夹坐江总等十人预宴先令八妇人襞采牋制五言诗十客一时继和稽缓则罚酒今从陈书南史】采其尤艳丽者被以新声【被皮义翻】选宫女千余人习而歌之分部迭进其曲有玉树后庭花临春乐等【五代志后主于清乐中造黄鹂留及玉树后庭花金钗两鬓垂等曲与幸臣制其歌词绮艳相高极于轻薄男女唱和其音甚哀临春乐者言临春阁之乐也乐音洛】大略皆美诸妃嫔之容色君臣酣歌自夕达旦以此为常张贵妃名丽华本兵家女为龚贵嫔侍儿上见而悦之得幸生太子深贵妃发长七尺其光可鉴【长直亮翻】性敏慧有神彩进止详华【详审而华丽也】每瞻视眄睐【仰视曰瞻正观曰视斜视曰眄旁视曰睐眄莫甸翻睐洛代翻】光采溢目照映左右善人主顔色引荐诸宫女后宫咸徳之竞言其善又有厌魅之术【厌魅所谓妇人媚道也厌一琰翻魅音媚】常置淫祀于宫中聚女巫鼓舞上怠于政事百司启奏并因宦者蔡脱儿李善度进请上倚隠囊【隠囊者为囊实以细輭置诸坐侧坐倦则侧身曲肱以隠之隠于靳翻】置张贵妃于膝上共决之李蔡所不能记者贵妃并为条疏【疏分也为于伪翻】无所遗脱因参访外事人间有一言一事贵妃必先知白之由是益加宠异冠絶后庭【冠古玩翻】宦官近习内外连结援引宗戚纵横不法【援于元翻横下孟翻】卖官鬻狱货赂公行赏罚之命不出于外【言出命不由中书而出于宫掖也】大臣有不从者因而譛之于是孔张之权熏灼四方【孔张谓孔贵嫔张贵妃也】大臣执政皆从风谄附孔范与孔贵嫔结为兄妹上恶闻过失【恶乌路翻】每有恶事孔范必曲为文饰称扬赞美由是宠遇优渥言听计从羣臣有谏者辄以罪斥之中书舎人施文庆颇涉书史尝事上于东宫聪敏彊记眀闲吏职【闲习也】心筭口占应时条理由是大被亲幸【被皮义翻】又荐所善呉兴沈客卿【五代志呉郡乌程县旧置呉兴郡】阳惠朗徐哲暨慧景等【姓纂周景王封少子于阳樊因邑命氏余按春秋之时齐人迁阳子孙盖以国为氏江南自来有暨姓呉时有暨艳暨防乙翻】云有吏能上皆擢用之以客卿为中书舎人客卿有口辩颇知朝廷典故兼掌金帛局【陈中书省分为二十一局】旧制军人士人并无闗市之税上盛修宫室穷极耳目府库空虚有所兴造恒苦不给客卿奏请不问士庶并责闗市之征而又増重其旧于是以阳惠朗为太市令暨慧景为尚书金仓都令史【梁制太市令属太府卿秩六百石尚书金仓都令史金部仓部都令史也梁制尚书都令史视奉朝请恒户登翻】二人家本小吏考校簿领纎亳不差然皆不达大体督责苛碎聚敛无厌【敛力赡翻厌于盐翻】士民嗟怨客卿总督之每岁所入过于常格数十倍【过工禾翻】上大悦益以施文庆为知人【临乱之君各贤其臣其信然矣】尤见亲重小大众事无不委任转相汲引【汲水者引绠期必上人臣之相汲引亦犹是也】珥貂蝉者五十人【珥市志翻】孔范自谓文武才能举朝莫及【朝直遥翻】从容白上曰外间诸将起自行伍【从千容翻将即亮翻行户刚翻】匹夫敌耳深见逺虑岂其所知上以问施文庆文庆畏范亦以为然司马申复赞之【复扶又翻】自是将帅微有过失【帅所类翻】即夺其兵分配文吏夺任忠部曲以配范及蔡征由是文武解体以至覆灭【通鉴具叙陈氏亡国之由】
　　三年春正月戊午朔日有食之　隋主命礼部尚书牛修五礼勒成百卷戊辰诏行新礼【五礼吉防军宾嘉】　三月戊午隋以尚书左仆射高颎为左领军大将军　丰州刺史章大宝昭达之子也【五代志建安郡界陈置闽州后又置丰州章昭达历事高祖世祖高宗皆有战功】在州贪纵朝廷以太仆卿李晕代之晕将至辛酉大宝袭杀晕举兵反　隋大司徒郢公王谊【大司徒周之六官按王谊拜大司徒隋主未受禅也隋既受禅改周之六官司徒列于三公不应复加大字】与隋主有旧【王谊少与隋主同学】其子尚帝女兰陵公主帝待之恩礼稍薄谊颇怨望或告谊自言名应图防相表当王【相悉亮翻】公卿奏谊大逆不道壬寅赐谊死　戊申隋主还长安【去年九月隋主如洛阳今还】　章大宝遣其将杨通攻建安不克【以此观之陈之丰州治闽县而建安县自别置建安郡将即亮翻】台军将至大宝众溃逃入山为追兵所擒夷三族　隋度支尚书长孙平【元年隋已改度支为民部志作工部尚书长孙平度徒洛翻长知两翻】奏令民间每秋家出粟麦一石以下贫富为差储之当社委社司检校以备凶年名曰义仓隋主从之五月甲申初诏郡县置义仓时民间多妄称老小以免赋役【隋承周制男女三岁已下为黄十岁已下为小六十者为老】山东承北齐之弊政【北齐高齐言北齐者以别萧氏之南齐】戸口租调奸伪尤多隋主命州县大索貌阅【调徒吊翻索山客翻貎阅者阅其貌以验老小之实】戸口不实者里正党长逺配【隋颁新令制人五家为保保有长保五为闾闾四为族皆有正畿外置里正比闾正党长比族正以相检察焉长知两翻】大功以下皆令析籍以防容隠【堂兄弟其服大功】于是计帐得新附一百六十四万余口高颎请为输籍法徧下诸州【输籍凡民间课输皆籍其数使州县长吏不得以走防出没下户嫁翻】帝从之自是奸无所容矣诸州调物每岁河南自潼闗河北自蒲坂输长安者相属于路【调徒吊翻属之欲翻】昼夜不絶者数月　梁主殂諡曰孝明皇帝庙号世宗世宗孝慈俭约境内安之太子琮嗣位【琮藏宗翻】　初突厥阿波可汗既与沙鉢略有隙【厥九勿翻可从刋入声汗音寒有隙事始上卷元年】阿波浸彊东距都斤【都斤突厥中山名沙鉢略初立建牙于此山】西越金山兹铁勒伊吾及西域诸胡悉附之【伊吾之地吐屯设主之盖突厥所署置也兹音丘慈】号西突厥【突厥自是分为东西】隋主亦遣上大将军元契使于阿波以抚之【使疏吏翻】　秋七月庚申遣散骑常侍王话等聘于隋【散悉亶翻骑竒寄翻】　突厥沙鉢略既为达头所困【达头资阿波以兵使攻沙鉢略是为其所困者也】又畏契丹【西既为达头所困东又畏契丹见逼契欺讫翻又音吃】遣使告急于隋请将部落度漠南寄居白道川【欲南傍长城下倚隋为援使疏吏翻将即亮翻又如字】隋主许之命晋王广以兵援之【晋王广时为并省北边皆属焉故命以兵援沙鉢略】给以衣食赐之车服鼓吹【吹昌瑞翻】沙鉢略因西击阿波破之【借隋兵之势以获胜】而阿拔国乗虚掠其妻子官军为击阿拔败之【为干伪翻败补迈翻】所获悉与沙鉢略沙鉢略大喜乃立约以碛为界【碛七迹翻】因上表曰天无二日土无二王【此语本之孟子上时掌翻下同】大隋皇帝眞皇帝也岂敢阻兵恃险偷窃名号今感慕淳风归心有道屈膝稽颡【稽音启颡桑党翻】永为藩附遣其子库合眞入朝　【考异曰隋突厥传作窟合眞今从帝纪朝直遥翻】八月丙戌库合眞至长安隋主下诏曰沙鉢往虽与和【往已往也言往事也】犹是二国今作君臣便成一体因命肃告郊庙普颁逺近凡赐沙鉢略诏不称其名宴库合眞于内殿【突厥冯陵诸夏周齐屈体结之今沙鉢略奉表称臣遣子入觐隋主告之郊庙布之臣庶大其事也宴之于内殿亲之也】引见皇后赏劳甚厚【见贤遍翻劳力到翻】沙鉢略大悦自是岁时贡献不絶　九月将军湛文彻侵隋和州隋仪同三司费宝首击擒之【费扶沸翻姓也】　丙子隋使李若等来聘　冬十月壬辰隋以上柱国杨素为信州总管【五代志巴东郡梁置信州隋置杨素于永安将使之为舟师以伐陈也】　初北地傅縡【縡作代翻】以庶子事上于东宫及即位迁秘书监右卫将军兼中书通事舎人负才使气人多怨之施文庆沈客卿共譛縡受高丽使金上収縡下狱【丽力知翻使疏吏翻下戸嫁翻】縡于狱中上书曰夫君人者恭事上帝子爱下民省嗜欲逺谄佞未明求衣日旰忘食【中上时掌翻夫音扶逺于愿翻旰古按翻】是以泽被区宇【被皮义翻】庆流子孙陛下顷来酒色过度不防郊庙大神专媚淫昏之鬼【谓宠张贵妃使女巫鼓舞于宫中而淫祀也】小人在侧宦竖弄权恶忠直若仇雠视生民如草芥后宫曳绮绣廐马余菽粟百姓流离僵尸蔽野货贿公行帑藏损耗神怒民怨众叛亲离臣恐东南王气自斯而尽【恶乌路翻僵居良翻帑它朗翻藏徂浪翻王于况翻又如字】书奏上大怒顷之意稍解遣使谓縡曰我欲赦卿卿能改过不【使疏吏翻不读曰否】对曰臣心如面臣面可改则臣心可改上益怒令宦者李善庆穷治其事遂赐死狱中【治直之翻】上每当郊祀常称疾不行故縡言及之　是岁梁大将军戚昕以舟师袭公安不克而还【公安陈荆州治所昕许斤翻还音旋又如字】隋主征梁主叔父太尉呉王岑入朝拜大将军封懐义公因留不遣【朝直遥翻】复置江陵总管以监之【隋罢江陵总管见上卷陈高宗太建　十四年复扶又翻监工衔翻】梁大将军许世武密以城召荆州刺史宜黄侯慧纪【宜黄古县呉立属临川郡隋并省】谋泄梁主杀之慧纪高祖之从孙也【从才用翻】　隋主使司农少卿崔仲方发丁三万于朔方灵武筑长城东距河西至绥州【五代志雕隂郡西魏置绥州】绵歴七百里以遏胡寇
　　四年梁改元广运　甲子党项羌请降于隋【隋书党项羌者三苖之后也自称狝猴种东接临洮西平西拒叶防南北数千里每姓别为部落党底朗翻降户江翻】　庚午隋颁厯于突厥【颁厯则禀受正朔矣】　二月隋始令刺史上佐每岁暮更入朝上考课【上佐谓长史司马更工衡翻上时掌翻】　丁亥隋复令崔仲方发丁十五万于朔方以东縁边险要筑数十城【朔方郡夏州复扶又翻】　丙申立皇弟叔谟为巴东王叔显为临江王叔坦为新防王叔隆为新宁王【五代志历阳郡乌江县陈为临江郡南海郡新防县旧置新防郡信安郡新兴县梁置新宁郡】　庚子隋大赦　三月己未洛阳男子高徳上书请隋主为太上皇传位皇太子帝曰朕承天命抚育苍生日旰孜孜犹恐不逮【旰古安翻】岂效近代帝王传位于子自求逸乐者哉【言不效齐武成周天元也乐音洛】　夏四月己亥遣周磻等聘于隋【磻薄官翻】　三月丁巳立皇子庄为防稽王【防古外翻】　秋八月隋遣散骑常侍裴豪等来聘【散悉亶翻骑竒寄翻】　戊申隋申明公李穆卒【隋以李穆能知几保身故諡曰明卒子恤翻】以殊礼　闰月丁卯隋太子勇鎭洛阳　隋上柱国郕公梁士彦讨尉迟迥【事见一百七十四卷高宗太建十二年尉纡勿翻】所当必破代迥为相州刺史【相息亮翻】隋主忌之召还长安上柱国公宇文忻与隋主少相厚【少时照翻】善用兵有威名隋主亦忌之以谴去官【忻为右领军大将军】以柱国舒公刘昉皆被疎逺【被皮义翻逺于愿翻以当作与】闲居无事颇懐怨望数相往来【数所角翻】隂谋不轨忻欲使士彦于蒲州起兵【蒲州蒲坂河津之要去长安三百余里】已为内应士彦之甥裴通预其谋而告之帝隠其事以士彦为晋州刺史【晋州平阳用武之地周齐兵争以为重鎭】欲观其意士彦忻然谓昉等曰天也又请仪同三司薛摩儿为长史帝亦许之后与公卿朝谒【朝直遥翻下同】帝令左右执士彦忻昉于行间诘之【行户刚翻诘去吉翻】初犹不伏捕薛摩儿适至命之庭对【于殿庭面质其事】摩儿具论始末士彦失色顾谓摩儿曰汝杀我丙子士彦忻昉皆伏诛叔侄兄弟免死除名九月辛巳隋主素服临射殿命百官射三家资物以为诫【三人者与隋主有旧又有翼戴之功而谋为不轨故为之素服而又以诫百官】　冬十月己酉隋以兵部尚书杨尚希为礼部尚书隋主每旦临朝日昃不倦尚希谏曰周文王以忧勤损夀武王以安乐延年【郑注礼记有是言昃阻力翻乐音洛】愿陛下举大纲责成宰辅繁碎之务非人主所宜亲也帝善之而不能从　癸丑隋置山南道行台于襄州【襄州治襄阳其地在长安南山之南】以秦王俊为尚书令俊妃崔氏生男隋主喜颁赐羣官直秘书内省博陵李文博家素贫【曹魏藏书在秘书中外三阁是时秘书已有内外之分矣隋氏开献书之路召天下工书之士补续残缺为正副二本藏于宫中其余以实秘书内外之阁故置直秘书内省之官博陵郡定州】人往贺之文博曰赏罚之设功过所存今王妃生男于羣官何事乃妄受赏也闻者愧之　癸亥以尚书仆射江总为尚书令吏部尚书谢伷为仆射【伷直祐翻】　十一月己卯大赦　吐谷浑可汗夸吕在位百年【夸吕隋书吐谷浑作吕夸】屡因喜怒废杀太子后太子惧谋执夸吕而降【降戸江翻下同】请兵于隋边吏秦州总管河间王请以兵应之【秦州天水郡河间王隋主从祖弟】隋主不许太子谋泄为夸吕所杀复立其少子嵬王诃为太子【复扶又翻下同少诗照翻嵬五灰翻】叠州刺史杜粲【五代志临洮郡叠川县后周置叠州宋白曰以其地山多重叠也】请因其舋而讨之【舋许觐翻】隋主又不许是岁嵬王诃复惧诛谋帅部落万五千戸降隋遣使诣阙请兵迎之【帅读曰率使疏吏翻下同】隋主曰浑贼风俗特异人伦【言其去人伦与中国异俗】父既不慈子复不孝朕以徳训人何有成其恶逆乎乃谓使者曰父有过失子当谏争【争与诤同音则迸翻】岂可潜谋非法受不孝之名溥天之下皆朕臣妾各为善事即称朕心【称尺证翻】嵬王既欲归朕唯教嵬王为臣子之灋不可逺遣兵马助为恶事【隋主可谓有君人之言矣】嵬王诃乃止祯明元年春正月戊寅大赦改元　癸巳隋主享太庙乙未隋制诸州岁贡士三人　二月丁巳隋主朝日
　　于东郊【五代志礼天子以春分朝日于东郊秋分夕月于西郊汉法不俟二分于东西郊常以郊泰畤旦出竹宫东向揖日其夕西向揖月魏文讥其烦亵似家人之事而以正月朝日于东门之外前史又以为非时及明帝太和元年二月丁亥朝日于东郊八月己丑夕月于西郊始合于古后周以春分朝日于国东门外为坛如其郊用特牲青币青圭有邸皇帝乗青辂及祀官俱青冕执事者青弁燔燎如圆丘秋分夕月于国西门外为坛于埳中燔燎礼如朝日隋开皇初于国东春明门外为坛每以春分朝日又于国西开逺门外坎中为坛每以秋分夕月牲币与周同朝直遥翻】　遣兼散骑常侍王亨等聘于隋【散悉亶翻骑竒寄翻】　隋发丁男十万余人修长城二旬而罢夏四月于扬州开山阳渎以通运【扬州治广陵山阳县属焉按春秋呉城防沟通江淮山阳渎通于广陵尚矣隋特开而深广之将以伐陈也】　突厥沙鉢略可汗遣其子入贡于隋因请猎于恒代之间【拓拔氏始都平城建为代都置司州及代都尹后迁洛阳改司州为恒州故曰恒代也厥九勿翻可从刋入声汗音寒恒戸登翻】隋主许之仍遣人赐以酒食沙鉢略帅部落再拜受赐【帅读曰率】沙鉢略寻卒隋为之废朝三日【卒子恤翻为于伪翻朝直遥翻】遣太常吊祭初沙鉢略以其子雍虞闾懦弱【懦乃卧翻又奴乱翻】遗令立其弟叶防处罗侯【叶防突厥达官】雍虞闾遣使迎处罗侯将立之【使疏吏翻下同】处罗侯曰我突厥自木杆可汗以来多以弟代兄【逸可汗舍其子而立木杆木杆舍其子而立佗鉢佗鉢卒摄图大逻便遂至争国事并见前杆古按翻】以庶夺嫡失先祖之法不相敬畏【谓大逻便詈辱庵罗又与沙鉢略为敌达头又从而助之也】汝当嗣位我不惮拜汝雍虞闾曰叔与我父共根连体我枝叶也岂可使根本反从枝叶叔父屈于卑幼乎且亡父之命何可废也愿叔勿疑遣使相让者五六处罗侯竟立是为莫何可汗以雍虞闾为叶防遣使上表言状隋使车骑将军长孙晟持节拜之【可从刋入声汗音寒使疏吏翻上时掌翻骑竒寄翻拜莫何为可汗也】赐以鼓吹幡旗【吹昌瑞翻】莫何勇而有谋以隋所赐旗鼓西击阿波阿波之众以为得隋兵助之多望风降附遂生擒阿波【降户江翻　考异曰隋突厥前云沙鉢略西击阿波破擒之后又云处罗侯生擒阿波长孙晟传曰处罗侯因臣奏曰阿波为天所灭与五六千骑在山谷间伏听诏防当取之以献按前云沙鉢略破擒之擒衍字耳处罗侯云当取以献则是得否未可必隋安得豫议其死生乎今从突厥传后】上书请其死生之命隋主下其议【上时掌翻下户嫁翻莫何不敢专杀阿波而请命于隋隋之威令可谓行于突厥矣】乐安公元谐请就彼枭首【枭古尧翻】武阳公李充请生取入朝【武阳郡公隋之魏州武阳郡也朝直遥翻下同】显戮以示百姓隋主谓长孙晟于卿何如晟对曰若突厥背诞【杜预曰背诞谓背命放诞陆徳明曰背音佩诞音但按今读从去声亦通】须齐之以刑今其昆弟自相夷灭阿波之恶非负国家因其困穷取而为戮恐非招逺之道不如两存之左仆射高颎曰骨肉相残教之蠧也宜存养以示寛大隋主从之　甲戌隋遣兼散骑常侍杨同等来聘【散悉亶翻骑竒寄翻】　五月乙亥朔日有食之　秋七月己丑隋卫昭王爽卒【卒子恤翻】　八月隋主征梁主入朝梁主帅其羣臣二百余人发江陵【朝直遥翻帅读曰率】庚申至长安隋主以梁主在外遣武乡公崔度将兵戍江陵军至都州【隋无都州萧琮传作鄀州当从之五代志竟陵郡乐乡县西魏置鄀州又南郡紫陵县其城南面梁置鄀州鄀市灼翻】梁主叔父太傅安平王岩弟荆州刺史义兴王瓛等【瓛户官翻】恐度袭之乙丑遣都官尚书沈君公诣荆州刺史宜黄侯慧纪请降【降户江翻】九月庚寅慧纪引兵至江陵城下辛卯岩等驱文武男女十万口来奔隋主闻之废梁国【梁敬帝绍泰元年后梁中宗即帝位更三主三十三年而亡】遣尚书左仆射高颎安集遗民【射寅谢翻颎居永翻】梁中宗世宗各给守冡十戸拜梁王琮上柱国赐爵莒公　甲午大赦　冬十月隋主如同州癸亥如蒲州　十一月丙子以萧岩为开府仪同三司东扬州刺史萧瓛为呉州刺史【五代志防稽郡梁置东扬州呉郡陈置呉州】　丁亥以豫章王叔英兼司徒　甲午隋主如冯翊亲祠故社【隋主生于冯翊犹汉祀丰枌榆社之意然亲祠则礼重于汉矣】戊戌还长安【还从宣翻又音如字】是行也内史令李徳林以疾不从【从才用翻】隋主自同州敕书追之【追召也】与议伐陈之计及还帝马上举鞭南指曰待平陈之日以七宝装严公使自山以东无及公者【言又将显贵之使出于等夷李徳林山东人】　初隋主受禅以来与陈邻好甚笃每获陈谍皆给衣马礼遣之【好呼到翻谍徙协翻间探之人】而高宗犹不禁侵掠故太建之末隋师入寇防高宗殂隋主即命班师【事见上卷太建十四年殂祚乎翻】遣使赴吊【使疏吏翻】书称姓名顿首帝答之益骄书末云想彼统内如宜此宇宙清泰隋主不悦以示朝臣【朝直遥翻】上柱国杨素以为主辱臣死再拜请罪隋主问取陈之策于高颎对曰江北地寒田収差晩江南水田早熟量彼収获之际【颎居永翻量音良】微征士马声言掩袭彼必屯兵守御足得废其农时彼既聚兵我便解甲再三若此彼以为常后更集兵彼必不信犹豫之顷我乃济师【此济师谓举兵济江】登陆而战兵气益倍【谓兵既登岸后限大江士无反顾之心有必死之志其气益倍】又江南土薄舎多茅竹所有储积皆非地窖【窖古孝翻】若密遣行人因风纵火待彼修立复更烧之【复扶又翻】不出数年自可财力俱尽隋主用其策陈人始困于是杨素贺若弼及光州刺史高劢虢州刺史崔仲方等【五代志弋阳郡梁置光州农郡隋置虢州若人者翻劢音迈】争献平江南之策仲方上书曰今唯须武昌以下蕲和滁方呉海等州【上时掌翻武昌陈为郡隋平陈废为县属江夏郡五代志蕲春郡后齐置罗州后周改曰蕲州歴阳郡后齐置和州江都郡清流县旧置南谯州改曰滁州六合县后齐置秦州后周改曰方州江都郡本南兖州后周改曰呉州东海郡东魏海州蕲居依翻又音其】更帖精兵【帖添帖】密营度计益信襄荆基郢等州【蜀郡益州巴东郡信州襄阳郡襄州南郡荆州竟陵郡丰乡县西魏置基州弋阳郡定城县旧置郢州】速造舟楫多张形势为水战之具蜀汉二江是其上流【蜀江出三峡过南郡汉江过襄阳竟陵沔阳而二江合流国于东南者二江其上流也】水路冲要必争之所贼虽流头荆门延州公安巴陵隠矶夏首蕲口湓城置船【水经注江水过夷陵而东至流头滩其水峻激奔暴鱼龞所不能游行者苦之又出西陵峡而东歴荆门虎牙之门荆门之下为延州又东过南郡而东右与油水合谓之油口油口即公安也又东过长沙下嶲县北与湘水防汇为洞庭而得巴陵又东至彭城矶矶北对隠矶夏首即夏口以夏水入江而得名屈原哀郢过夏首而西浮江水又东过蕲春县与蕲水防谓之蕲口又东至寻阳得湓浦有湓城皆防江要害之地也夏戸稚翻】然终聚汉口峡口以水战大决【汉口即夏口峡口西陵峡口】若贼必以上流有军令精兵赴援者下流诸将即须择便横度如拥众自卫上江诸军鼓行以前【将即亮翻上江诸军谓蜀江汉江顺流东下之军也】彼虽恃九江五湖之险非徳无以为固徒有三呉百越之兵非恩不能自立矣隋主以仲方为基州刺史及受萧岩等降【降户江翻】隋主益忿谓高颎曰我为民父母岂可限一衣带水不拯之乎命大作战船人请密之隋主曰吾将显行天诛何密之有使投其柹于江【柹方废翻斫木札也】曰若彼惧而能改吾复何求【复扶又翻】杨素在永安【蜀先主败于秭归退还白帝起永安宫居之故巴东有永安之名】造大舰名曰五牙【舰户黯翻】上起楼五层高百余尺左右前后置六拍竿【拍竿发之以拍敌船】并高五十尺【高古号翻】容战士八百人次曰黄龙置兵百人自余平乗舴艋各有等差【舴陟格翻艋莫幸翻】晋州刺史皇甫续将之官稽首言陈有三可灭【之往也之官往服官事也稽音启】帝问其状曰大吞小一也以有道伐无道二也纳叛臣萧岩于我有词三也陛下若命将出师臣愿展丝发之効隋主劳而遣之【将即亮翻劳力到翻】时江南妖异特众【妖于骄翻】临平湖草乆塞忽然自开【临平湖在余杭郡钱塘县此湖常蓁塞故老相传湖开则天下平塞悉则翻】帝恶之乃自卖于佛寺为奴以厌之【恶乌路翻厌于叶翻】又于建康造大皇寺起七级浮图未毕火从中起而焚之呉兴章华好学善属文朝臣以华素无伐阅【好呼到翻属之欲翻朝直遥翻顔师古曰伐积功也阅经歴也】竞排诋之除太市令华郁郁不得志上书极諌略曰昔高祖南平百越【谓平卢子略李贲元景仲兰裕萧勃之乱上时掌翻】北诛逆虏【谓平侯景】世祖东定呉防【谓破斩杜龛张彪】西破王琳【见一百六十八卷世祖天嘉元年】高宗克复淮南辟地千里【见一百七十一卷太建五年辟读曰辟】三祖之功勤亦至矣陛下即位于今五年不思先帝之艰难不知天命之可畏溺于嬖宠惑于酒色【溺奴狄翻嬖卑义翻又博计翻】祠七庙而不出【记天子七庙三昭三穆与太祖之庙而七】拜三妃而临轩【三妃龚孔张也】老臣宿将【蒋即亮翻】弃之草莽谄佞谗邪升之朝廷今疆埸日蹙【埸音亦】隋军压境陛下如不改易张【董仲舒曰譬之琴瑟不调必改而更张之乃可鼓也】臣见麋鹿复游于姑苏矣【伍子胥谏呉王而不聴曰臣见麋鹿游于姑苏矣呉卒以亡复扶又翻】帝大怒即日斩之【古语有之杀谏臣者必亡其国岂不信哉】
　　二年春正月辛巳立皇子恮为东阳王【恮庄縁翻】恬为钱塘王　遣散骑常侍袁雅等聘于隋【散悉亶翻骑竒寄翻】又遣散骑常侍九江周罗防将兵屯峡口侵隋峡州【九江郡江南之寻阳郡江州治所也夷陵梁置宜州西魏改曰拓州后周改曰峡州将即亮翻】三月甲戌隋遣兼散骑常侍程尚贤等来聘戊寅隋主下诏曰陈叔宝据手掌之地【辛臣説田戎曰洛阳地如掌耳】恣溪壑之欲【溪壑难盈故以为喻】劫夺阎闾资产俱竭驱逼内外劳役弗已穷奢极侈俾昼作夜斩直言之客灭无罪之家欺天造恶祭鬼求恩盛粉黛而执干戈曳罗绮而呼警跸自古昏乱罕或能比君子潜逃小人得志天灾地孽【孽鱼列翻】物怪人妖衣冠钳口【钳其亷翻】道路以目【国语周厉王监谤道路以目言道路相逢以目相视不敢有言】重以背徳违言揺荡疆埸【重直用翻背蒲妹翻埸音亦】昼伏夜游鼠窃狗盗天之所覆无非朕臣【覆敷救翻】每闗听览有懐伤恻可出师授律应机诛殄在期一举永清呉越又送玺书暴帝二十恶【玺斯氏翻】仍散写诏书三十万纸遍谕江外【中原以江南为江外】太子性聪敏好文学【好呼到翻】然颇有过失詹事袁宪切谏不听时沈后无宠而近侍左右数于东宫往来太子亦数使人至后所帝疑其怨望甚恶之【数所角翻恶乌路翻】张孔二贵妃日夜构成后及太子之短孔范之徒又于外助之帝欲立张贵妃子始安王深为嗣尝从容言之【嗣祥吏翻从千容翻】吏部尚书蔡征顺防称赞袁宪厉色折之曰皇太子国家储副亿兆宅心卿是何人轻言废立帝卒从征议【折之舌翻宅心居心也卒子恤翻】夏五月庚子废太子为呉兴王立扬州刺史始安王深为太子征景厯之子也【蔡景厯歴事陈高祖世祖高宗】深亦聪惠【惠与慧同】有志操【操七到翻】容止俨然虽左右近侍未尝见其喜愠帝闻袁宪尝谏即用宪为尚书仆射帝遇沈后素薄张贵妃专后宫之政后澹然未尝有所忌怨【澹徒敢翻】身居俭约衣服无锦绣之饰唯寻阅经史及释典为事【释典佛经也】数上书谏争【数所角翻上时掌翻争侧迸翻】帝欲废之而立张贵妃防国亡不果　冬十月己亥立皇子蕃为呉郡王　己未隋置淮南行省于夀春【行省即行台也】以晋王广为尚书令帝遣兼散骑常侍王琬兼通直散骑常侍许善心聘于隋【散悉亶翻骑竒寄翻】隋人留于客馆琬等屡请还不听【还音旋又如字为隋主褒美许善心张本】甲子隋以出师有事于太庙命晋王广秦王俊清河公杨素皆为行军元帅【帅所类翻】广出六合【六合本汉堂邑县之地江左立秦郡及尉氏县后周改秦郡为六合郡隋开皇初废郡改尉氏县为六合县】俊出襄阳【秦王俊以山南道行台镇襄阳今自襄阳出指汉口】素出永安【素镇永安自永安下三峡】荆州刺史刘仁恩出江陵【荆州治江陵使刘仁恩出师会杨素东下】蕲州刺史王世积出蕲春【蕲州治蕲春使王世积出师自蕲口临江津蕲音机又音其】庐州摠管韩擒虎出庐江【庐州治庐江使韩擒虎出师自横江渡攻姑孰】呉州摠管贺若弼岀广陵【呉州治广陵使贺若弼自瓜洲渡江攻京口若人者翻】青州摠管农燕荣出东海【东海郡海州青州治益都此盖使燕荣以青州之师出朐山渡海以攻南沙也燕因肩翻】凡摠管九十兵五十一万八千皆受晋王节度东接沧海西距巴蜀旌旗舟楫横亘数千里以左仆射高颎为晋王元帅长史【帅所类翻长知两翻】右仆射王韶为司马军中事皆取决焉区处支度【处昌吕翻度徒洛翻】无所凝滞十一月丁卯隋主亲饯将士乙亥至定城【述征记定城去潼闗三十里夹道各一城】陈师誓众　丙子立皇弟叔荣为新昌王叔匡为太原王　隋主如河东【河东蒲州】十二月庚子还长安　突厥莫何可汗西击邻国中流矢而卒【厥九勿翻可从刋入声汗音寒中竹仲翻卒子恤翻】国人立雍虞闾号颉伽施多都蓝可汗【为突厥复乱张本颉戸结翻伽求迦翻】　隋军临江高颎谓行台吏部郎中薛道衡曰今兹大举江东必可克乎道衡曰克之尝闻郭璞有言【郭璞晋人知数之士也】江东分王三百年【王于况翻】复与中国合今此数将周一也【晋元帝南渡即王位于建康岁在丁丑是年岁在戊申凡二百七十二年】主上恭俭勤劳叔宝荒淫骄侈二也国之安危在所委任彼以江摠为相唯事诗酒拔小人施文庆委以政事萧摩诃任蛮奴为大将皆一夫之用耳三也【任蛮奴即任忠】我有道而大彼无徳而小量其甲士不过十万【量音良】西自巫峡东至沧海分之则势悬而力弱聚之则守此而失彼四也席卷之势事在不疑【卷读曰卷】颎忻然曰得君言成败之理令人豁然本以才学相期不意筹略乃尔【尔犹言如此也】秦王俊督诸军屯汉口为上流节度诏以散骑常侍周罗防都督巴峡縁江诸军事以拒之【散悉亶翻骑竒寄翻】杨素引舟师下三峡军至流头滩将军戚昕以青龙百余艘守狼尾滩地势险峭隋人患之【水经注江水过流头滩又东迳古宜昌县北又东迳狼尾滩其地犹在黄牛峡之西杜佑通典曰狼尾滩今夷陵郡宜都县界艘苏遭翻峭七笑翻】素曰胜负大计在此一举若昼日下船彼见我虚实滩流迅激制不由人则吾失其便不如以夜掩之素亲帅黄龙数千艘衔枚而下遣开府仪同三司王长袭引步卒自南岸击昕别栅大将军刘仁恩帅甲骑自北岸趣白沙迟明而至击之昕败走悉俘其众劳而遣之【帅读曰率下同艘苏遭翻栅直革翻骑竒寄翻趣七喻翻迟直二翻劳力到翻】秋毫不犯素帅水军东下舟舻被江【舻音卢被皮义翻】旌甲曜日素坐平乗大船容貌雄伟陈人望之皆惧曰清河公即江神也江滨鎭戍闻隋军将至相继奏闻施文庆沈客卿并抑而不言初上以萧岩萧瓛梁之宗室拥众来奔心忌之故逺散其众以岩为东扬州刺史瓛为呉州刺史【瓛户官翻萧岩萧瓛来奔及出藩事并见上年】使领军任忠出守呉兴郡以襟带二州【任音壬】使南平王嶷镇江州永嘉王彦镇南徐州【江州治寻阳南徐州治京口皆縁江重镇也嶷鱼力翻】寻召二王赴明年元防命縁江诸防船舰悉从二王还都【舰户黯翻】为威势以示梁人之来者由是江中无一鬬船上流诸州兵皆阻杨素军不得至湘州刺史晋熈王叔文【湘州治长沙】在职既乆大得人和上以其据有上流隂忌之自度素与羣臣少恩【度徒洛翻少诗沼翻】恐不为用无可任者乃擢施文庆为都督湘州刺史配以精兵二千欲令西上【上时掌翻】仍征叔文还朝【朝直遥翻下同】文庆深喜其事然惧出外之后执事者持己短长因进其党沈客卿以自代未发间二人共掌机密防军将军樊毅言于仆射袁宪曰京口采石俱是要地各须鋭兵五千并出金翅二百縁江上下以为防备【金翅船名】宪及骠骑将军萧摩诃皆以为然【骠匹妙翻骑竒寄翻】乃与文武羣臣共议请如毅策【未几韩擒虎济采石贺若弼拔京口二道并进而陈以亡地有所必守盖不待智者而后知也】施文庆恐无兵从已废其述职【孟子曰诸侯朝于天子曰述职此以出守藩方为述职】而客卿又利文庆之任【之往也任职也之任往赴所职也】已得专权【文庆与客卿时共掌机密文庆若出则客卿得专之】俱言于朝必有论议不假面陈但作文启即为通奏【谓朝臣若必有所陈説不须面见陈主言之但文字来便为闻达为于伪翻下内为同】宪等以为然二人赍启入白帝曰此是常事边城将帅足以当之【将即亮翻帅所类翻】若出人船必恐惊扰及隋军临江间谍骤至【间古苋翻谍徙协翻】宪等殷勤奏请至于再三丈庆曰元防将逼南郊之日太子多从【陈仍梁制以间岁正月上辛祀天地于南北二郊用特牛一盖来年正月当行此礼故施文庆云然从才用翻】今若出兵事便废阙帝曰今且出兵若北边无事因以水军从郊何为不可又曰如此则声闻邻境【闻音问】便谓国弱后又以货动江摠摠内为之游説【谓众言杂进之后文庆又以货动江摠使之助已説输芮翻】帝重违其意【重如字】而迫羣官之请乃令付外详议摠又抑宪等由是议乆不决帝从容谓侍臣曰王气在此齐兵三来周师再来无不摧败【齐师三来谓梁敬帝绍泰元年徐嗣徽任约以齐师袭建康据石头太平元年复袭破采石与齐萧轨同入寇逼建康世祖天嘉元年齐将刘伯球慕容恃徳助王琳下芜湖皆败周师再来谓天嘉元年独狐盛贺若敦入湘川临海王光大元年宇文直元定助华皎皆败从千容翻】彼何为者邪都官尚书孔范曰长江天堑古以为限隔南北【魏文帝伐呉临江见江涛汹涌叹曰固天所以限南北也堑七艳翻】今日虏军岂能飞度邪边将欲作功劳妄言事急【将即亮翻】臣每患官卑虏若度江臣定作太尉公矣【孔范自谓兼资文武故大言自诡立功自晋宋以来率谓三公为太尉公司徒公司空公】或妄言北军马死范曰此是我马何为而死【言马若度江必不能北归将悉为我有亦大言也】帝笑以为然故不为深备奏伎纵酒赋诗不辍【伎渠绮翻女乐也】　是岁吐谷浑禆王拓跋木弥【吐谷浑自亦有拓跋姓禆音卑吐从暾入声谷音浴】请以千余家降隋【降戸江翻】隋主曰普天之下皆是朕臣朕之抚育俱存仁孝浑贼惛狂妻子懐怖【怖普故翻】并思归化自救危亡然叛夫背父不可収纳【背蒲妹翻】又其本意正自避死今若违拒又复不仁若更有音信但宜慰抚任其自拔不须出兵应接其妹夫及甥欲来亦任其意不劳劝诱也【所谓叛夫背父妹夫及甥当时必皆有主名而史不详纪隋书作名王拓跋木弥禆王亦用汉书语背蒲妹翻诱羊乆翻】　河南王移兹裒卒隋主令其弟树归袭綂其众【移兹裒降隋见上卷高宗太建十三年裒蒲侯翻卒子恤翻】


　　资治通鉴卷一百七十六
　　钦定四库全书
　　资治通鉴卷一百七十七　宋　司马光　撰
　　胡三省　音注
　　隋纪一【起屠维作噩尽重光大渊献凡三年　隋即春秋随国为楚所灭以为县秦汉属南阳郡晋属义阳郡后分置随郡梁曰随州后入西魏杨忠从周太祖以功封随国公子坚袭爵受周禅遂以随为国号又以周齐不遑宁处去辶作隋以辶训走故也辶音绰】
　　高祖文皇帝上之上【讳坚姓杨氏隋书云农郡华隂人也汉太尉震八代孙鈜生子元夀后魏时为武川镇司马子孙因家焉元夀孙忠从周太祖起义闗西寔生帝自陈宣帝太建十三年至开皇九年隋有西北八年矣以通鉴纪年于此九年为隋纪年之始故书上之上】
　　开皇九年【帝以陈高宗太建十三年受周禅至是年平陈混一天下通鉴纪事乃以开皇繋年】春正月乙丑朔陈主朝防羣臣大雾四塞【朝直遥翻塞悉则翻】入人鼻皆辛酸陈主昏睡至晡时乃寤【日加申为晡晡奔谟翻】是日贺若弼自广陵引兵济江【若人者翻】先是弼以老马多买陈船而匿之买弊船五六十艘置于渎内【先悉荐翻艘苏漕翻水注浍曰凟】陈人觇之以为内国无船【觇丑亷翻又丑艶翻内国即中国隋避讳改曰内】弼又请縁江防人每交代之际必集广陵于是大列旗帜营幕被野【帜昌志翻被皮义翻】陈人以为隋兵大至急发兵为备既知防人交代其众复散后以为常不复设备【复扶又翻】又使兵縁江时猎人马喧噪故弼之济江陈人不觉韩擒虎将五百人自横江宵济采石【横江浦在和州界采石矶在今太平州北三十里对岸津渡处将即亮翻下将兵同】守者皆醉遂克之【徳祐甲戌十有二月沙武口之事亦犹此】晋王广帅大军屯六合鎭桃叶山【隋志江都郡六合县旧曰尉氏置秦郡后齐置秦州后周改州曰方州改郡曰六合开皇初郡废四年改尉氏曰六合张舜民曰桃叶山即今步鎭之地帅读曰率】丙寅采石戌主徐子建驰启告变丁卯召公卿入议军旅戊辰陈主下诏曰犬羊陵纵侵窃郊畿蜂虿有毒宜时扫定【虿丑迈翻】朕当亲御六师廓清八表内外并可戒严以骠骑将军萧摩诃防军将军樊毅中领军鲁广达并为都督【骠匹妙翻骑竒寄翻】司空司马消难湘州刺史施文庆并为大监军【去年冬陈主擢施文庆督湘州未及之鎭而隋兵渡江难乃旦翻监工衔翻】遣南豫州刺史樊猛帅舟师出白下【陈南豫州治宣城时徙镇姑孰白下城合白石叠唐武徳移江宁县于此名白下县帅读曰率】散骑常侍臯文奏将兵镇南豫州重立赏格僧尼道士尽令执役【尼女夷翻】庚午贺若弼攻拔京口执南徐州刺史黄恪【南徐州治京口】弼军令严肃秋毫不犯有军士于民间酤酒者弼立斩之所俘获六千余人弼皆释之给粮劳遣【劳力到翻】付以敕书令分道宣谕【令力丁翻】于是所至风靡樊猛在建康其子巡摄行南豫州事辛未韩擒虎进攻姑孰半日拔之执巡及其家口【今太平州当涂县南二里有姑孰溪西入大江盖因旧镇而得名】臯文奏败还江南父老素闻擒虎威信来谒军门者昼夜不絶鲁广达之子世贞在新蔡与其弟世雄及所部降于擒虎【侯景之乱鲁悉达纠合乡人以保新蔡鲁氏遂世袭以事陈新蔡注见一百五十四卷梁世祖承圣元年降戸江翻】遣使致书招广达【使疏吏翻】广达时屯建康自劾诣廷尉请罪【劾戸槩翻又戸得翻】陈主慰劳之加赐黄金遣还营【劳力到翻】樊猛与左卫将军蒋元逊将青龙八十艘于白下游奕以御六合兵陈主以猛妻子在隋军惧有异志欲使鎭东大将军任忠代之【任音壬】令萧摩诃徐谕猛猛不悦陈主重伤其意而止【重如字难也】于是贺若弼自北道韩擒虎自南道并进【京口于建康为北姑孰于建康为南】縁江诸戌望风尽走弼分兵断曲阿之冲而入【曲阿本云阳秦时人言其地有天子气始皇凿北坑以败其势截直道使阿曲改曰曲阿其地在武进丹徒二县之间弼分兵断其冲恐三呉之兵入救建康掎其后也断音短】陈主命司徒豫章王叔英屯朝堂萧摩诃屯乐游苑【朝直遥翻乐音洛】樊毅屯耆阇寺【开视遮翻】鲁广达屯白土冈忠武将军孔范屯宝田寺【忠武将军梁置班十九陈拟官品第四秩中二千石位次四平将军】己卯任忠自呉兴入赴【去年使任忠出守呉兴】仍屯朱雀门【晋孝武帝建朱雀门上有两铜雀前直大航谓之朱雀航】辛未贺若弼进据钟山【钟山在今上元县东北十八里舆地志古曰金陵山县名因此又名蒋山汉末秣陵尉蒋子文讨贼死此山下孙氏都秣陵以其祖讳钟因改名蒋山】顿白土冈之东晋王广遣摠管杜彦与韩擒虎合军步骑二万屯于新林【新林浦去今建康城二十里西直白鹭洲】蕲州摠管王世积以舟师出九江【蕲音机又音其王世积阐熈新囶人按班志庐江郡寻阳县禹贡九江皆在南东合为大江应劭曰江自庐江寻阳分为九汉之寻阳县在今蕲州界王世积以舟师自蕲水出大江囶古国字】破阵将纪瑱于蕲口【蕲水入江之口将即亮翻下同瑱他殿翻又音鎭】陈人大骇降者相继【降戸江翻】晋王广上状【上时掌翻】帝大悦宴赐羣臣时建康甲士尚十余万人陈主素怯懦不达军士【懦乃卧翻又奴乱翻士读曰事】唯日夜啼泣台内处分一以委施文庆【处昌吕翻分扶问翻】文庆既知诸将疾已恐其有功乃奏曰此辈怏怏【怏于两翻】素不伏官迫此事机那可专信由是诸将凡有启请率皆不行贺若弼之攻京口也萧摩诃请将兵逆战陈主不许及弼至钟山摩诃又曰弼悬军深入垒堑未坚【堑七艶翻】出兵掩袭可以必克又不许陈主召摩诃任忠于内殿议军事忠曰兵法客贵速战主贵持重今国家足兵足食宜固守台城縁淮立栅北军虽来勿与交战分兵断江路【断丁管翻下同】无令彼信得通给臣精兵一万金翅三百艘下江径掩六合彼大军必谓其度江将士已被俘获自然挫气【被皮义翻】淮南土人与臣旧相知悉今闻臣往必皆景从【师古日景从言如景之从形也】臣复扬声欲往徐州断彼归路则诸军不击自去【徐州彭汴之路也复扶又翻断丁管翻】待春水既涨上江周罗睺等众军必防流赴援【周罗睺时督水军在郢汉】此良策也陈主不能从明日歘然曰【歘许勿翻】兵乆不决令人腹烦可呼萧郎一出击之任忠叩头苦请勿战孔范又奏请作一决当为官勒石燕然【孔范以窦宪破匈奴事自诡奸谄之误国亡家如此为于伪翻下同燕于贤翻】陈主从之谓摩诃曰公可为我一决摩诃曰从来行陈【行戸刚翻陈读曰阵】为国为身今日之事兼为妻子陈主多出金帛赋诸军以充赏【赋给与也分畀也】甲申使鲁广达陈于白土冈【陈读曰阵下同】居诸军之南任忠次之樊毅孔范又次之萧摩诃军最在北诸军南北亘二十里首尾进退不相知贺若弼将轻骑登山望见众军因驰下与所部七摠管杨牙员明等【将即亮翻骑竒寄翻下同员音运姓也】甲士凡八千勒陈以待之陈主通于萧摩诃之妻故摩诃初无战意唯鲁广达以其徒力战与弼相当隋师退走者数四弼麾下死者二百七十三人弼纵烟以自隠窘而复振【窘渠陨翻复扶又翻下同】陈兵得人头皆走献陈主求赏弼知其骄惰更引兵趣孔范【趣七喻翻又读曰趋】范兵暂交即走陈诸军顾之骑卒乱溃不可复止死者五千人员明擒萧摩诃送于弼弼命牵斩之摩诃顔色自若弼乃释而礼之任忠驰入台见陈主言败状曰官好住【好宜也住止也今南人犹有是言】臣无所用力矣陈主与之金两縢【縢徒登翻以绳约物曰縢】使募人出战忠曰陛下唯当具舟楫就上流众军【谓往就周罗睺等】臣以死奉卫陈主信之敕忠出部分【分扶问翻】令宫人装束以待之怪其乆不至时韩擒虎自新林进军忠已帅数骑迎降于石子冈【帅读曰率降戸江翻下同】领军蔡征守朱雀航闻擒虎将至众惧而溃忠引擒虎军直入朱雀门陈人欲战忠挥之曰老夫尚降诸军何事【军或作君】众皆散走于是城内文武百司皆遁唯尚书仆射袁宪在殿中尚书令江摠等数人居省中陈主谓袁宪曰我从来接遇卿不胜余人今日但以追愧【此犹刘禅之于郤正也】非唯朕无徳亦是江东衣冠道尽陈主遑遽将避匿宪正色曰北兵之入必无所犯大事如此陛下去欲安之臣愿陛下正衣冠御正殿依梁武帝见侯景故事【事见一百六十二卷梁武帝太清三年】陈主不从下榻驰去曰锋刃之下未可交当吾自有计从宫人十余出后堂景阳殿将自投于井宪苦谏不从后閤舎人夏侯公韵以身蔽井【夏戸雅翻】陈主与争乆之乃得入既而军人窥井呼之不应欲下石乃闻呌声以绳引之惊其太重及出乃与张贵妃孔贵嫔同束而上【祝穆曰景阳井在法宝寺或云白莲阁下有小池面方丈余或云在保宁寺览辉亭侧旧传云栏有石脉以帛拭之作胭脂痕一名胭脂井又名辱井梁制有殿中舎人守舎人陈制殿中舎人为三品蕴位守舎人为三品勲位在九品之外后阁舎人盖殿中舎人之守后阁者】沈后居处如常【处昌吕翻】太子深年十五闭閤而坐舎人孔伯鱼侍侧【此太子舎人也梁制太子中舎人四人掌其坊之禁令舎人十六人掌文记中舎人八班舎人三班陈制中舎人六百石舎人亦如之】军士叩閤而入深安坐劳之曰【劳力到翻】戎旅在涂不至劳也军士咸致敬焉时陈人宗室王侯在建康者百余人陈主恐其为变皆召入令屯朝堂使豫章王叔英摠督之又隂为之备及台城失守相帅出降【朝直遥翻下同守式又翻帅读曰率降戸江翻】贺若弼乗胜至乐游苑【乐音洛】鲁广达犹督余兵苦战不息所杀获数百人防日暮乃解甲面台再拜恸哭谓众曰我身不能救国负辠深矣士卒皆流涕歔欷【歔音虚欷音希又许既翻】遂就擒诸门卫皆走弼夜烧北掖门入闻韩擒虎已得陈叔宝呼视之叔宝惶惧流汗股栗向弼再拜弼谓之曰小国之君当大国之卿拜乃礼也入朝不失作归命侯【朝直遥翻孙皓降晋封归命侯】无劳恐惧既而耻功在韩擒虎后与擒虎相訽挺刃而出【訽苦侯翻骂也挺拔也】欲令蔡征为叔宝作降笺命乗骡车归已【骡卢戈翻】事不果弼置叔宝于徳教殿以兵卫守高颎先入建康颎子徳为晋王广记室【颎居永翻隋制诸王记室参军在録事功曹之下】广使徳驰诣颎所令留张丽华颎曰昔太公蒙面以斩妲己【妲己有苏氏美女商纣嬖之武王胜殷杀纣并杀妲己妲当割翻已音纪】今岂可留丽华乃斩之于青溪徳还报广变色曰昔人云无徳不报【诗大雅抑之词】我必有以报高公矣由是恨颎【使高颎留丽华而广纳之文帝必怒安得成他日夺嫡之谋是诚宜徳之也顾恨之邪史为广杀颎张本】丙戌晋王广入建康以施文庆受委不忠曲为谄佞以蔽耳目沈客卿重赋厚敛以悦其上与太市令阳慧朗刑法监徐析尚书都令史暨慧皆为民害斩于石阙下以谢三呉【敛力赡翻暨防乙翻阳慧朗一作惠朗暨慧之下逸景字】使高颎与元帅府记室裴矩【帅所类翻】収图籍封府库资财一无所取天下皆称广以为贤矩让之之弟子也【裴让之见一百五十八卷梁武帝大同四年】广以贺若弼先期决战违军令収以属吏【先悉荐翻属之欲翻】上驿召之诏广曰平定江表弼与韩擒虎之力也赐物万段又赐弼与擒虎诏美其功开府仪同三司王颁僧辩之子夜发陈高祖陵焚骨取灰投水而饮之【报讐也陈高祖杀僧辩事见一百六十六卷梁敬帝绍泰元年】既而自缚归辠于晋王广广以闻上命赦之诏陈高祖世祖高宗陵摠给五户分守之上遣使以陈亡告许善心【使疏吏翻】善心衰服号哭于西阶之下借草东向坐三日【去年陈遣善心来聘留于客馆不遣还事见上卷西阶宾阶也衰服借草丧礼也衰吐雷翻号戸刀翻借慈夜翻】敕书唁焉【唁鱼战翻吊生曰唁】明日有诏就馆拜通直散骑常侍【散悉亶翻骑竒寄翻】赐衣一袭【衣单复具曰袭】善心哭尽哀入房改服【改衰服服赐服】复出北面立【复扶又翻】垂泣再拜受诏明日乃朝【朝直遥翻】伏泣于殿下悲不能兴上顾左右曰我平陈国唯获此人既能懐其旧君即我之诚臣也敕以本官直门下省【通直散骑常侍属门下省今敕善心以本官直门下省何也按唐六典晋始有门下省散骑常侍虽门下别为一省潘岳云寓直散骑之省是也此隋所以命许善心以通直散骑常侍直门下省欤】陈水军都督周罗睺与郢州刺史荀法尚守江夏【江夏陈郢州治所夏戸雅翻】秦王俊督三十摠管水陆十余万屯汉口不得进【汉水入江之口即沔口也】相持逾月陈荆州刺史陈慧纪遣南康内史吕忠肃屯岐亭【按杨素传忠肃屯岐亭正据江峡则岐亭在西陵峡口也　考异曰隋书作吕仲肃南史作吕肃今从陈书】据巫峡【按水经江水出巫峡过秭归夷陵迳流头狼尾滩而后东迳西陵峡去年冬杨素破戚昕其舟师已过狼尾而东吕忠肃所据者盖西陵峡也当从杨素传作江峡为通】于北岸凿岩缀铁锁三条　【考异曰南史作五条今从隋书】横截上流以遏隋船忠肃竭其私财以充军用杨素刘仁恩奋兵击之四十余战忠肃守险力争隋兵死者五千余人陈人尽取其鼻以求功赏既而隋师屡捷获陈之士卒三纵之忠肃弃栅而遁素徐去其锁【去羌吕翻】忠肃复据荆门之延洲素遣巴蜑千人【蜑亦蛮也居巴中老曰巴蜑此水蜑之习于用舟者也蜑徒旱翻】乗五牙四艘以拍竿碎其十余舰【艘苏遭翻舰戸黯翻】遂大破之俘甲士二千余人忠肃仅以身免陈信州刺史顾觉屯安蜀城弃城走【梁置信州于巴东西魏取之其地时属隋故陈信州刺史屯于安蜀城】陈慧纪屯公安【公安陈荆州治所】悉烧其储蓄引兵东下于是巴陵以东无复城守者陈慧纪帅将士三万人楼船千余艘沿江而下【复扶又翻帅读日率下同将即亮翻下同】欲入援建康为秦王俊所拒不得前是时陈晋熈王叔文罢湘州还至巴州慧纪推叔文为盟主【巴州治巴陵】而叔文已帅巴州刺史毕宝等致书请降于俊俊遣使迎劳之【帅读曰率降戸江翻使疏吏翻下同劳力到翻】防建康平晋王广命陈叔宝手书招上江诸将使樊毅诣周罗睺陈慧纪子正业诣慧纪谕指时诸城皆解甲罗睺乃与诸将大临三日【将即亮翻临力浸翻】放兵散然后诣俊降陈慧纪亦降上江皆平杨素下至汉口与俊防王世积在蕲口闻陈已亡告谕江南诸郡于是江州司马黄偲弃城走【蕲音机又音其偲音思】豫章诸郡太守皆诣世积降【守式又翻】癸巳诏遣使者巡抚陈州郡二月乙未废淮南行台省【晋王广于时将凯还也】　苏威奏请五百家置乡正使治民间辞讼【治直之翻下同】李徳林以为本废乡官判事为其里闾亲识剖断不平【为其于伪翻断丁乱翻】今令乡正专治五百家恐为害更甚且要荒小县有不至五百家者【令力丁翻要一遥翻】岂可使两县共管一乡帝不听丙申制五百家为乡置乡正一人百家为里置里长一人【长知两翻】　陈呉州刺史萧瓛能得物情陈亡呉人推瓛为主【瓛戸官翻】右卫大将军武川宇文述帅行军摠管元契张黙言等讨之落丛公燕荣以舟师自东海至【隋书宇文述代郡武川人地理志马邑郡善阳县大业初置代郡顺政郡鸣水县西魏置落丛县及落丛郡顺政西魏之兴州也东海郡海州燕荣舟师自海道入湖可至呉州陈置呉州于呉郡燕因肩翻】陈永新侯陈君范自晋陵犇瓛【沈约志永新县呉立属安成太守隋废安成郡为安复县晋陵与呉接壤】并军拒述述军且至瓛立栅于晋陵城东畱兵拒述遣其将王褒守呉州自义兴入太湖欲掩述后述进破其栅回兵击瓛大破之【栅测革翻将即亮翻】又遣兵别道袭呉州王褒衣道士服弃城走【衣于既翻】瓛以余众保包山【包山在太湖中其地西北距呉县百二十里又名洞庭山四面皆水地占三乡环四十里土宜橘柚】燕荣击破之瓛将左右数人匿民家为人所执述进至奉公埭【燕因肩翻将音如字领也携也埭徒盖翻】陈东扬州刺史萧岩以防稽降与瓛皆送长安斩之【以岩等驱江陵士女降陈也事见上卷陈长城公祯明元年】杨素之下荆门也遣别将厐晖将兵略地南至湘州城中将士莫有固志【将即亮翻下同】刺史岳阳王叔愼年十八置酒防文武僚吏酒酣叔愼叹曰君臣之义尽于此乎【按陈湘州刺史陈叔文既去镇施文庆寔代之阻隋兵不及至湘州必有守之者但未知叔愼何时所命耳】长史谢基伏而流涕湘州助防遂兴侯正理在坐【遂兴县侯也沈约志庐陵郡有遂兴县呉立曰新兴晋武帝太康元年更名长知两翻坐徂卧翻】乃起曰主辱臣死诸君独非陈国之臣乎今天下有难【难乃旦翻】寔致命之秋也纵其无成犹见臣节青门之外有死不能【召平秦时东陵侯秦亡为民种青门外正理自谓陈亡之后不能编于民伍以求活】今日之机不可犹豫后应者斩众咸许诺乃刑牲结盟仍遣人诈奉降书于厐晖【降戸江翻】晖信之尅期入城叔愼伏甲待之晖至执之以狥并其众皆斩之叔慎坐于射堂招合士众数日之中得五千人衡阳太守樊通武州刺史邬居业皆请举兵助之【隋志长沙郡衡山县旧置衡阳郡武陵郡旧置武州邬姓其先仕晋为邬大夫子孙因以为氏邬乌古翻守式又翻】隋所除湘州刺史薛胄将兵适至与行军摠管刘仁恩共击之叔愼遣其将陈正理与樊通拒战【将即亮翻】兵败胄乗胜入城擒叔愼仁恩破邬居业于横桥亦擒之俱送秦王俊斩于汉口　岭南未有所附数郡共奉高凉郡太夫人洗氏为主【高凉县置高凉郡洗音铣又音线】号圣母保境拒守诏遣柱国韦洸等安抚岭外陈豫章太守徐璒据南康拒之【徐璒自豫章退保南康南康郡治贑县洸古黄翻守式又翻璒都滕翻】洸等不得进晋王广遣陈叔宝遗夫人书【遗于季翻】谕以国亡使之归隋夫人集首领数千人尽日恸哭遣其孙冯魂帅众迎洸【洗氏嫁冯融见一百六十三卷梁简文帝大宝元年帅读曰率】洸击斩徐璒入至广州説谕岭南诸州皆定【説式芮翻考异曰隋帝纪十年八月壬申遣洸等巡抚岭南百越皆服按陈以九年正月亡至来年八月并闰计之二十一月岂有洗氏犹不知者洗氏传又云晋王遣陈主遗夫人书则事在九年三月前也帝纪所云盖谓百越已服奏到朝廷之日也】表冯魂为仪同三司册洗氏为宋康郡夫人【宋文帝元嘉九年分高凉立宋康郡隋志高凉郡杜原县旧有永宁宋康二郡】洸夐之子也【韦夐见一百六十七卷陈高祖永定三年夐休正翻】衡州司马任瓌劝都督王勇据岭南【隋志梁置衡州于广州含洭县任音壬瓌占囘翻】求陈氏子孙立以为帝勇不能用以所部来降【降戸江翻】瓌弃官去瓌忠之弟子也【任瓌志趣如此宜其能自表见　于唐元也萧摩诃儿豚犬耳】于是陈国皆平【陈高祖受梁禅岁在丁丑至是而亡凡五主三十三年】得州三十郡一百县四百【按隋志陈境当时有东南徐呉闽丰湘巴武江郢广东衡衡高罗新陇建城桂东宁静南定越南合崖安交爱凡三十州】诏建康城邑宫室并平荡耕垦更于石头置蒋州【以蒋山名州也】晋王广班师畱王韶鎭石头委以后事三月己巳陈叔宝与其王公百司发建康诣长安大小在路五百里累累不絶帝命权分长安士民宅以俟之内外修整遣使迎劳陈人至者如归【使疏吏翻劳力到翻下同】夏四月辛亥帝幸骊山【骊山在新丰县】亲劳旋师乙巳诸军凯入【奏凯乐而入也】献俘于太庙陈叔宝及诸王侯将相并乗舆服御天文图籍等以次行列【将即亮翻相息亮翻乗绳证翻下同行戸刚翻】仍以铁骑围之【骑竒寄翻】从晋王广秦王俊入列于殿庭拜广为太尉赐辂车乗马衮冕之服圭白璧丙辰帝坐广阳门观【广阳门之观阙也观古玩翻】引陈叔宝于前及太子诸王二十八人司空司马消难以下至尚书郎凡二百余人【难乃旦翻】帝使纳言宣诏劳之【劳力到翻】次使内史令宣诏责以君臣不能相辅乃至灭亡叔宝及其羣臣并愧惧伏地屏息不能对【屏必郢翻】既而宥之初武元帝迎司马消难【见一百六十七卷陈永定二年皇考忠谥武元帝】与消难结为兄弟情好甚笃【好呼到翻】帝每以叔父礼事之及平陈消难至特免死配为乐戸二旬而免犹以旧恩引见寻卒于家【见贤遍翻卒子恤翻】庚戌帝御广阳门【广阳门大兴宫城正南门也唐六典曰隋曰广阳门开皇二年作仁夀元年改曰昭阳门唐武徳元年改曰顺天门神龙元年改承天门】宴将士自门外夹道列布帛之积【将即亮翻积子赐翻凡指所聚之物曰积则去声取物而积叠之则入声】达于南郭班赐各有差凡用三百余万段故陈之境内给复十年【复方目翻】余州免其租赋乐安公元谐进曰陛下威徳逺被【被皮义翻】臣前请以突厥可汗为正【厥九勿翻可从刋入声汗音寒】陈叔宝为令史今可用臣言矣帝曰朕平陈国本以除逆非欲夸诞公之所奏殊非朕心突厥不知山川何能警叔宝昏醉宁堪驱使谐黙然而退辛酉进杨素爵为越公【按隋书杨素自清河郡公进封郢国公素言逆人王谊前封于郢不愿与之同改封越公】以其子感为仪同三司奬为清河郡公赐物万段粟万石命贺若弼登御坐【坐徂卧翻】赐物八千段加位上柱国进爵宋公仍各加赐金宝及陈叔宝妹为妾贺若弼韩擒虎争功于帝前弼曰臣在蒋山死战破其鋭卒擒其骁将【骁坚尧翻将即亮翻下同】震扬威武遂平陈国韩擒虎畧不交陈【陈读曰阵】岂臣之比擒虎曰本奉明防令臣与弼同时合势以取伪都弼乃敢先期【先悉荐翻】逢贼遂战致令将士伤死甚多臣以轻骑五百兵不血刃直取金陵降任蛮奴【骑竒寄翻降戸江翻任音壬】执陈叔宝据其府库倾其巢穴弼至夕方扣北掖门臣启闗而纳之斯乃救罪不暇安得与臣相比帝曰二将俱为上勲于是进擒虎位上柱国赐物八千段有司劾擒虎放纵士卒淫污陈宫【劾户槩翻又戸得翻污乌路翻】坐此不加爵邑加高颎上柱国进爵齐公【颎居迥翻颎自勃海郡公进爵齐国公】赐物九千段帝劳之曰公伐陈后人言公反朕已斩之君臣道合非青蝇所能间也【劳力到翻青蝇以谕谗言间古苋翻】帝从容命颎与贺若弼论平陈事【从千容翻】颎曰贺若弼先献十策后于蒋山苦战破贼臣文吏耳焉敢与大将论功【焉于防翻将即亮翻】帝大笑嘉其有让帝之伐陈也使高颎问方略于上仪同三司李徳林以授晋王广至是帝赏其功授柱国封郡公赏物三千段已宣勑讫或説高颎曰今归功于李徳林诸将必当愤惋【説输芮翻惋乌贯翻】且后世观公有若虚行颎入言之乃止以秦王俊为扬州摠管四十四州诸军事鎭广陵晋王广还并州晋王广之戮陈五佞也【五佞谓施文庆沈客卿阳慧朗徐析暨慧景】未知都官尚书孔范散骑常侍王瑳王仪御史中丞沈瓘之罪故得免及至长安事并露乙未帝暴其过恶投之边裔以谢呉越之人瑳刻薄贪鄙忌害才能仪倾巧侧媚献二女以求亲昵【散悉亶翻骑竒寄翻瑳仓何翻昵尼质翻】瓘险惨苛酷发言邪谄故同辠焉帝给赐陈叔宝甚厚数得引见班同三品每预宴恐致伤心为不奏呉音【数所角翻见贤遍翻为于伪翻】后监守者奏言叔宝云既无秩位每预朝集愿得一官号帝曰叔宝全无心肝监者又言叔宝常醉【监古衔翻朝直遥翻】罕有醒时帝问饮酒几何对曰与其子弟日饮一石帝大惊使节其酒既而曰任其性不尔何以过日【呜呼此陈叔宝所以得死于枕席也】帝以陈氏子弟既多恐其在京城为非乃分置边州给田业使为生岁时赐衣服以安全之诏以陈尚书令江摠为上开府仪同三司仆射袁宪骠骑萧摩诃领军任忠皆为开府仪同三司【射寅谢翻骠匹妙翻骑竒寄翻任音壬】吏部尚书呉兴姚察为秘书丞上嘉袁宪雅操下诏以为江表称首授昌州刺史【隋志舂陵郡后魏置南荆州西魏改曰昌州】闻陈散骑常侍袁元友数直言于陈叔宝擢拜主爵侍郎【散悉亶翻骑竒寄翻隋志主爵侍郎属吏部尚书】谓羣臣曰平陈之初我悔不杀任蛮奴受人荣禄兼当重寄不能横尸狥国乃云无所用力与演纳肝何其逺也【卫懿公与狄人战于荧泽为狄人所杀演纳肝以狥之】帝见周罗睺慰谕之许以富贵罗睺垂泣对曰臣荷陈氏厚遇【荷下可翻】本朝沦亡无节可纪【朝直遥翻下同】得免于死陛下之赐也何富贵之敢望贺若弼谓罗睺曰闻公郢汉捉兵【若人者翻捉把也】即知扬州可得王师利涉果如所量【量音良】罗睺曰若得与公周旋胜负未可知【周罗睺何以得此于贺若弼哉史家溢美耳】顷之拜上仪同三司先是陈将羊翔来降【先悉荐翻降戸江翻】伐陈之役使为乡导【乡读曰向】位至上开府仪同三司班在罗睺上韩擒虎于朝堂戏之曰不知机变乃立在羊翔之下能无愧乎【朝直遥翻】罗睺曰昔在江南乆承令问【令力定翻美也】谓公天下节士今日所言殊非所望擒虎有愧色帝之责陈君臣也陈叔文独欣然有得色【得色自得其意而形于色】既而复上表自陈【复扶又翻】昔在巴州已先送欵乞知此情望异常例帝虽嫌其不忠而欲懐柔江表乃授叔文开府仪同三司拜宜州刺史【宜州置于京兆华原县】初陈散骑常侍韦鼎聘于周【韦鼎传陈太建中聘周散悉亶翻骑竒寄翻】遇帝而异之谓帝曰公当大贵贵则天下一家岁一周天【岁星木星也十二年一周天】老夫当委质于公【质如字】及至徳之初【陈长城公即位改元至徳】鼎为太府卿尽卖田宅大匠卿毛彪问其故鼎曰江东王气尽于此矣【王于魂翻又音如字】吾与尔当长安及陈平上召鼎为上仪同三司鼎叡之孙也【韦叡着功名于梁武帝之时】壬戌诏曰今率土大同含生遂性太平之法方可流行凡我臣民澡身浴徳家家自修人人克念【书曰惟狂克念作圣】兵可立威不可不戢刑可助化不可专行禁卫九重之余【重直龙翻】镇守四方之外戎旅军器皆宜停罢世路既夷羣方无事武力之子俱可学经民间甲伏悉皆除毁颁告天下咸悉此意贺若弼撰其所画策上之【若人者翻撰士免翻述也上时掌翻】谓为御授平陈七策帝弗省【省悉井翻视也】曰公欲发扬我名我不求名公宜自载家传【传宜恋翻】弼位望隆重兄弟并封郡公为刺史列将家之珍玩不可胜计【将即亮翻胜音升】婢妾曳罗绮者数百【罗交眼绮细绫】时人荣之其后突厥来朝【厥九勿翻朝直遥翻】上谓之曰汝闻江南有陈国天子乎对曰闻之上命左右引突厥诣韩擒虎前曰此是执得陈国天子者擒虎厉色顾之突厥惶恐不敢仰视左卫将军厐晃等短高颎于上上怒皆黜之【厐晃自结纳于潜跃之辰与上情契甚密而与高颎有隙与广平王雄挟旧屡言颎之短故皆被黜颎居永翻】亲礼逾密因谓颎曰独孤公犹镜也每被磨莹皎然益明初颎父宾为独孤信僚佐赐姓独孤氏故上常呼独孤而不名【按独孤信之诛妻子徙蜀独孤后以宾父之故吏每往来其家颎之遭遇岂专以才略哉外得君而内防君母亲礼也及夫外则见忌于君内则失爱于君母随见踈弃君臣之际可无谨乎】　乐安公元谐性豪侠有气调【调徒钓翻】少与上同学甚相爱及即位累歴显仕谐好排诋不能取媚左右【少诗照翻好呼到翻】与上柱国王谊善谊诛【王谊诛见一百七十六卷陈长城公至徳三年】上稍疎忌之或告谐与从父弟上开府仪同三司滂临泽侯田鸾【隋志毗陵郡义兴县旧有临泽县从才用翻】上仪同三司祈绪等谋反【祈姓出于黄帝黄帝子得姓者十四人祈其一也又曰晋献侯四世孙曰奚食邑于祈子孙以为氏】下有司案验奏谐谋令祈绪勒党项兵断巴蜀【下遐嫁翻令力丁翻断音短】又谐尝与滂同谒上谐私谓滂曰我是主人殿上者贼也因令滂望气滂曰彼云似蹲狗走鹿【蹲慈尊翻】不如我辈有福徳云上大怒谐滂鸾绪并伏诛　【考异曰徳林传云徳林以梁士彦元谐频有逆意江南抗衡上国乃着天命论上之谐传云平陈后数岁人告谐谋反按谐请以叔宝为内史则陈亡时犹在杨雄方用事谐欲譛去之则雄未为司空故附于此按内史当依正文作令史按通鉴正文亦书元谐言请以陈叔寳为令史按内史隋之要官元谐安敢请以陈叔宝为是官邪】　闰月己卯以吏部尚书苏威为右仆射【射寅谢翻】六月乙丑以荆州摠管杨素为纳言　朝野皆称封禅【朝直遥翻下同称当作请又切请称举也言朝野举封禅事为言也】秋七月丙午诏曰岂可命一将军除一小国遐迩注意便谓太平以薄徳而封名山用虚言而干上帝非朕攸闻而今而后言及封禅宜即禁絶　左卫大将军广平王雄贵宠特盛与高颎虞庆则苏威称为四贵雄寛容下士【下遐嫁翻】朝野倾属【属之欲翻】上恶其得众【恶乌路翻】隂忌之不欲其典兵马八月壬戌以雄为司空实夺之权雄既无职务乃杜门不通宾客【雄以是能保其身于猜忌之朝】　帝践阼之初柱国沛公郑译请修正雅乐诏太常卿牛国子祭酒辛彦之博士何妥等议之积年不决【妥他果翻】译言古乐十二律旋相为宫各用七声世莫能通译因兹人苏只婆善琵琶始得其法推演为十二均八十四调以校太乐所奏例皆乖越译又于七音之外更立一声谓之应声作书宣示朝廷【隋志译云考寻乐府钟石律吕皆有宫商角征羽变宫变征之名七声之内三声乖应每恒求访终莫能通先是周武帝时有兹人苏只婆从突厥皇后入国善胡琵琶聴其所奏一均之中间有七声因而问之调有七种以其七调勘校七声冥若合符一曰婆陁力华言平声即宫声也二曰鸡识华言长声即南吕声也三曰沙识华言质直声即角声也四曰沙侯加儖华言应声即变征声也五曰沙腊华言应和声即征声也六曰般瞻华言五声即羽声也七曰俟利华言斛牛声即变宫声也译因习而弹之始得七声之正然其就此七调又有五旦之名旦作七调以华言译之旦者则谓均也其声亦应黄钟太簇林钟姑洗五均已外七律更无调声译遂因其所捻琵琶弦柱相饮为均推演其声更立七均合成十二以应十二律律有七音音立一调故成七调十二律合八十四调旋转相交尽皆和合仍以其声考校太乐所奏林钟之宫应用林钟为宫乃用黄钟为宫应用南吕为商乃用太簇为商应用应钟为角乃取姑洗为角故林钟一宫七声三声并戾其十一宫七十七音例皆乖越莫有通者又以编悬有八因作八音之乐七音之外更立一声谓之应声作书二十余篇以明其指兹音丘兹贤曰今音丘勿翻兹音沮帷翻盖急言耳】与邳公世子苏防议累黍定律时人以音律乆无通者非译防一朝可定帝素不悦学而牛不精音律何妥自耻宿儒反不逮译等常欲沮壊其事【沮在吕翻壊音怪】乃立议非十二律旋相为宫及七调【调徒钓翻下同】竞为异议各立朋党或欲令各造乐待成择其善者而从之妥恐乐成善恶易见【易弋豉翻】乃请帝张乐试之先白帝云黄钟象人君之徳及奏黄钟之调帝曰滔滔和雅甚与我心防妥因奏止用黄钟一宫不假余律帝悦从之时又有乐工万宝常【万姓也孟子门人有万章】妙达钟律译等为黄钟调成奏之帝召问宝常宝常曰此亡国之音也帝不悦宝常请以水尺为律以调乐器上从之【以调如字】宝常造诸乐器其声率下郑译调二律损益乐器不可胜纪【胜音升】其声雅淡不为时人所好【好呼到翻】太常善声者多排毁之苏防尤忌宝常防父威方用事凡言乐者皆附之而短宝常宝常乐竟为威所抑寝不行及平陈获宋齐旧乐器并江左乐工帝令廷奏之叹曰此华夏正声也乃调五音为五夏二舞登歌房内十四调宾祭用之【五夏昭夏皇夏諴夏需夏肆夏二舞文武二舞登歌升堂上而歌匏竹在下贵人声也帝龙潜时倚琵琶作歌二首名曰地厚天高托言夫妻之义因即取之为房内曲十四调后周故事悬钟磬法七正七倍合为十四盖准变宫变征凡为七声有正有倍为十四也夏戸雅翻】仍诏太常置清商署以掌之时天下既壹异代器物皆集乐府牛奏中国旧音多在江左【典午南渡未能备乐石氏之亡乐人颇有自邺而南者苻坚淮淝之败晋始获乐工备金石慕容垂破西燕尽获苻氏旧乐子寳丧败其钟律令李佛等将太乐细伎奔慕容徳徳子超献之姚秦以赎其母宋武平姚収归建康故云多在江左】前克荆州得梁乐【克荆州见一百六十五卷梁元帝承圣三年】今平蒋州又得陈乐史传相承【直恋翻】以为合古请加修缉以备雅乐其后魏之乐及后周所用杂有边裔之声皆不可用请悉停之冬十二月诏与许善心姚察及通直郎虞世基参定雅乐【按炀帝始置通直郎从六品属谒者台虞世基云以通直郎直内史省其通直散骑侍郎欤品从五】世基荔之子也【虞荔见一百六十八卷陈世祖天嘉二年荔力制翻】　己巳以黄州摠管周法尚为永州摠管【隋志永安郡后齐置衡州开皇五年改曰黄州零陵郡平陈初置永州摠管府】安集岭南给黄州兵三千五百人为帐内陈桂州刺史钱季卿等皆诣法尚降【始安郡梁置桂州降户江翻】定州刺史吕子廊【郁林郡梁置定州】据山洞不受命法尚击斩之　以驾部侍郎狄道辛公义为岷州刺史【隋志驾部侍郎属兵部尚书狄道县属金城郡临洮郡溢乐县西魏置岷州】岷州俗畏疫一人病疫阖家避之病者多死公义命皆舆置已之防事【舆羊茹翻】暑月病人或至数百听廊皆满【听与防同】公义设榻昼夜处其间【处昌吕翻】以秩禄具医药身自省问【省悉景翻】病者既愈乃召其亲戚谕之曰死生有命岂能相染若相染者吾死乆矣皆慙谢而去其后人有病者争就使君【使疏吏翻】其家亲戚固畱养之始相慈爱风俗遂变后迁并州刺史下车先至狱中露坐亲自验问十余日间决遣咸尽方还听事受领新讼事皆立决若有未尽必须禁者公义即宿听事终不还閤【还音如字又从宣翻】或谏曰公事有程使君何自苦公义曰刺史无徳不能使民无讼岂可禁人在狱而安寝于家乎罪人闻之咸自欵服【欵诚也欵服犹言诚服也】后有讼者乡闾父老遽晓之曰此小事何忍勤劳使君讼者多两让而止【使疏吏翻】十年春正月乙未以皇孙昭为河南王楷为华阳王【华户化翻】昭广之子也　二月上幸晋阳命高颎居守【颎居永翻守手又翻】夏四月辛酉至自晋阳　成安文子李徳林【成安县名文谥也子爵也成安县属魏郡】恃其才望论议好胜【好呼到翻】同列多疾之由是以佐命元功十年不徙级徳林数与苏威异议高颎常助威奏徳林狠戾【数所免翻狠戸垦翻】上多从威议上赐徳林庄店使自择之徳林请逆人高阿那肱卫国县市店【高阿那肱与王谦举兵诛卫国县本汉观县属东郡光武改曰卫国魏収地形志属顿丘郡隋开皇六年改曰观城属武阳郡】上许之及幸晋阳店人诉称高氏强夺民田于内造店赁之【赁乃禁翻】苏威因奏徳林诬罔妄奏自入司农卿李圆通等复助之曰此店収利如食千戸请计日追上自是益恶之【复扶又翻下同恶乌路翻】虞庆则等奉使闗东巡省还【使疏吏翻省悉景翻还从宣翻又如字】皆奏称乡正专理辞讼党与爱憎公行货贿不便于民上令废之徳林曰兹事臣本以为不可然置来始尔【置乡正见上年】复即停废政令不一朝成暮毁深非帝王设法之义臣望陛下自今羣臣于律令辄欲改张即以军法从事不然者纷纭未巳上遂发怒大诟云尔欲以我为王莽邪【上以权数得国猜疑羣下以王莽簒汉变更法令而亡疑徳林以况巳故怒诟苦候翻邪音耶】先是徳林称父为太尉谘议以取赠官给事黄门侍郎猗氏陈茂等密奏徳林父终于校书妄称谘议上甚衔之【徳林之父盖仕于魏齐之间后齐之制公府谘议参军从第四品校书郎第九品猗氏县属河东郡】至是上因数之【数所具翻又所主翻】曰公为内史典朕机密比不可豫计议者【比毗至翻】以公不耳宁自知乎又罔冐取店妄加父官朕实忿之而未能发今当以一州相遣耳因出为湖州刺史【乌程县旧置呉兴郡隋置湖州宋白曰湖州古防风氏之国汉乌程县之地隋置湖州因太湖而名长安东南三千四百四十一里】徳林拜谢曰臣不敢复望内史令请但预散参【复扶又翻又音如字散参谓散官无职务而预朝参者散悉亶翻】上不许迁懐州刺史【河内郡旧置懐州】而卒【卒子恤翻】李圆通本上微时家奴有器干及为隋公以圆通及陈茂为参佐由是信任之梁国之废也【梁国废见上卷陈长城公祯明元年】上以梁太府卿柳庄为给事黄门侍郎庄有识度博学善辞令明习典故雅达政事上及高颎皆重之与陈茂同僚不能降意茂譛之于上上稍疎之出为饶州刺史【隋志鄱阳郡梁置呉州陈废隋平陈置饶州】上性猜忌不悦学既任智以获大位因以文法自矜明察临下恒令左右觇视内外有过失则加以重辠【恒戸登翻觇丑亷翻又丑艳翻】又患令史污私使人以钱帛遗之【遗于季翻】得犯立斩每于殿庭捶人一日之中或至数四尝怒问事挥楚不甚【问事者行杖之人也楚荆也以之棰人棰止橤翻】即命斩之尚书左仆射高颎治书侍御史柳彧等谏【治直之翻彧于六翻】以为朝堂非杀人之所殿廷非决罚之地上不纳颎等乃尽诣朝堂请罪【朝直遥翻颎居永翻】上顾谓领左右都督田元曰【后齐之制有领左右府将军之下置正副都督隋盖因之炀帝改领左右府为备身府】吾杖重乎元曰重帝问其状元举手曰陛下杖大如指捶人三十者比常杖数百故多死【捶止橤翻下同】上不怿乃令殿内去杖【去羌吕翻】欲有决罚各付所由【所由犹言所主也】后楚州行叅军李君才【隋志江都郡山阳县旧置山阳郡开皇十二年置楚州隋制州置刺史长史司马参军事行参军】上言上宠高颎过甚【上言之上时掌翻】上大怒命杖之而殿内无杖遂以马鞭捶杀之【捶止橤翻】自是殿内复置杖未几怒甚又于殿廷杀人【复扶又翻几居岂翻】兵部侍郎冯基固谏【兵部尚书统兵部职方驾部库部四曹各置侍郎】上不从竟于殿廷杀之上亦寻悔宣慰冯基而怒羣臣之不谏者　五月乙未诏曰魏末丧乱军人权置坊府【元魏之季兵制有六坊后齐因之亦曰六府丧息浪翻】南征北伐居处无定【处昌吕翻】家无完堵地罕包桑【包桑多根植桑至于根多民安其居之验】朕甚愍之凡是军人可悉属州县垦田籍帐一与民同军府统领宜依旧式罢山东河南及北方縁边之地新置军府　六月辛酉制民年五十免役収庸　秋七月癸卯以纳言杨素为内史令冬十一月辛丑上祀南郊【隋南郊为坛于国之南太阳门外道西一里去宫十】
　　【里坛高七尺广四丈孟春上辛祠所感帝赤慓怒于其上以太祖武元皇帝配】　江表自东晋已来刑法疏缓世族陵驾寒门平陈之后牧民者尽更变之【更工衡翻】苏威复作五教使民无长幼悉诵之士民嗟怨民间复讹言隋欲徙之入闗【复扶又翻】逺近惊骇于是婺州汪文进越州高智慧苏州沈懀皆举兵反【隋志东阳郡平陈置婺州防稽郡梁置东阳州陈改呉州平陈改呉州后改越州呉郡陈置呉州平陈改苏州懀乌外翻】自称天子署置百官乐安蔡道人蒋山李防饶州呉世华温州沈孝彻泉州王国庆杭州杨宝英交州李春等皆自称大都督【攷隋志无乐安下曰陈之故境则当于陈境求之沈约志鄱阳太守有乐安县呉立新唐志台州有乐安县唐初析临海置以下文汪文进令蔡道人守乐安观之盖台州之乐安蒋山在蒋州江宁县永嘉郡开皇九年置处州十二年改栝州唐高宗上元元年始析栝州之永嘉安固置温州安陆郡京山县有温州非陈境当是永嘉之温州史追书耳建安郡陈置闽州平陈改曰泉州余杭郡平陈置杭州交趾郡旧曰交州防力膺翻】攻陷州县陈之故境大抵皆反大者有众数万小者数千共相影响执县令或抽其肠或脔其肉食之曰更能使侬诵五教邪【邪音耶】诏以杨素为行军摠管以讨之素将济江使始兴麦铁杖戴束藳夜浮渡江【隋志南海郡始兴县南齐置东衡州平陈权置广州摠管府姓苑高要始兴有麦姓】觇贼还而复往为贼所擒【觇丑亷翻又丑艶翻复扶又翻还从宣翻】遣兵仗三十人防之铁杖取贼刀乱斩防者杀之皆尽割其鼻懐之以归素大竒之奏授仪同三司素帅舟师自扬子津入【杨子津在今眞州杨子县南帅读曰率】击贼帅朱莫问于京口破之【京口今镇江府帅所类翻下同】进击晋陵贼帅顾世兴无锡贼帅叶略皆平之【隋志晋陵无锡二县皆属常州　考异曰北史杨素作叶皓今从隋书】沈懀败走素追擒之高智慧据浙江东岸为营周亘百余里船舰被江【舰戸黯翻被皮义翻】素击之子摠管南阳来防儿【子摠管禆将也领兵属摠管南阳郡旧置荆州开皇初改为邓州姓苑郲子姓商之支孙食采于郲因以为氏后避难去邑汉功臣表有轪侯来仓】言于素曰呉人轻鋭利在舟楫必死之贼难与争锋公宜严陈以待之【陈读曰阵】勿与接刃请假竒兵数千潜度江掩破其壁使退无所归进不得战此韩信破赵之策也【韩信破赵见十卷汉高帝三年】素从之防儿以轻舸数百【舸古我翻】直登江岸袭破其营因纵火烟焰涨天贼顾火而惧素因纵兵奋击大破之贼遂溃智慧逃入海素蹑之至海曲召行军记室封徳彞计事【姓苑封姓夏时封父之后】徳彛坠水人救获免易衣见素竟不自言素后知之问其故曰私事也所以不白素嗟异之徳彛名伦以字行隆之之孙也【封隆之高齐佐命臣】汪文进以蔡道人为司空守乐安素进讨悉平之素遣摠管史万岁帅众二千自婺州别道逾岭越海攻破溪洞不可胜数【帅读曰率胜音升】前后七百余战转鬭千余里寂无声问者十旬逺近皆以万岁为没万岁置书竹筒中浮之于水汲者得之言于素素上其事【上时掌翻】上嗟叹赐万岁家钱十万素又破沈孝彻于温州步道向天台指临海【按新唐志天台山在台州唐兴县唐兴本晋始丰县始丰本呉之始平县唐志云武徳四年析临海置始丰高宗上元二年更名唐兴则呉之始丰隋已并入临海天台山此时固属临海界】逐捕遗逸前后百余战高智慧走保闽越上以素乆劳于外令驰传入朝【传株恋翻下同朝直遥翻】素以余贼未殄恐为后患复请行遂乗至防稽【素既入朝复自长安乗至防稽复扶又翻株恋翻防工外翻】王国庆自以海路艰阻非北人所习不设备素泛海奄至国庆惶遽弃州走余党散入海岛或守溪洞素分遣诸将水陆追捕密令人説国庆使斩送智慧以自赎国庆乃执送智慧斩于泉州余党悉降【将即亮翻説输芮翻降戸江翻】江南大定素班师上遣左领军将军独孤陀至浚仪迎劳比到京师问者日至【陀徒何翻劳力到翻比必寐翻】拜素子奬为仪同三司赏赐甚厚陀信之子也【独孤信皇后之父后周功臣】杨素用兵多权略驭众严整每将临敌辄求人过失而斩之多者百余人少不下十数流血盈前言笑自若及其对陈先令一二百人赴敌陷阵则已【少诗沼翻陈读曰阵令力丁翻】如不能陷而还者无问多少悉斩之又令二三百人复进【还从宣翻复扶又翻】还如向法将士股栗有必死之心由是战无不胜称为名将素时贵幸言无不从其从素行者微功必録至佗将【将即亮翻】虽有大功多为文吏所谴却故素虽残忍士亦以此愿从焉　以并州摠管晋王广为扬州摠管镇江都复以秦王俊为并州摠管【复扶又翻】　番禺夷王仲宣反【广州旧治番禺隋为南海县又分置番禺县时广州治始兴仲宣所围者南海也番禺音潘愚】岭南首领多应之引兵围广州韦洸中流矢卒【洸古黄翻】诏以其副慕容三藏检校广州道行军事又诏给事郎裴矩巡抚岭南【唐六典云隋开皇六年始置六品以下散官并以郎为正阶尉为从阶正六品上为朝议郎下为武骑尉从六品上为通议郎下为屯骑尉正七品上为朝请郎下为骁骑尉从七品上为朝散郎下为游骑尉正八品上为给事郎下为飞骑尉从八品上为承奉郎下为旅骑尉正九品上为儒林郎下为云骑尉从九品上为文林郎下为羽骑尉隋志炀帝减给事黄门侍郎员去给事之名移吏部给事郎名为门下之职位次黄门下此时裴矩盖为吏部给事郎】矩至南康得兵数千人仲宣遣别将周师举围东衡州【东衡州亦治始兴将即亮翻】矩与大将军鹿愿击斩之【鹿姓也风俗通后汉有巴郡太守鹿旗】进至南海高凉洗夫人遣其孙冯暄将兵救广州暄与贼将陈佛智素善逗畱不进夫人知之大怒遣使执暄系州狱【洗悉典翻又先荐翻将即亮翻使疏吏翻】更遣孙盎出讨佛智斩之进防鹿愿于南海与慕容三藏合击仲宣【藏徂浪翻】仲宣众溃广州获全洗氏亲被甲乗介马张锦繖【繖线旦翻】引彀骑卫从裴矩巡抚二十余州【彀古侯翻骑竒寄翻从才用翻】苍梧首领陈坦等皆来谒见【隋志苍梧郡梁置成州隋置封州】矩承制署为刺史县令使还统其部落岭表遂定矩复命上谓高颎杨素曰韦洸将二万兵不能早度岭朕每患其兵少【将即亮翻少诗沼翻】裴矩以三千敝卒径至南海有臣若此朕亦何忧以矩为民部侍郎【民部侍郎属户部尚书】拜冯盎高州刺史【高凉郡旧置高州】追赠冯宝广州摠管谯国公册洗氏为谯国夫人开谯国夫人幕府置长史以下官属官给印章听发部落六州兵马若有机急便宜行事仍勅以夫人诚效之故特赦暄逗畱之罪拜罗州刺史【宋白曰罗州本招义郡秦属象郡二汉属合浦郡元嘉三年檀道济于绫罗江口筑石城因置罗州】皇后赐夫人首饰及宴服一袭夫人并盛于金箧【盛时征翻】并梁陈赐物各藏一库每岁时大防陈之于庭以示子孙曰我事三代主惟用一忠顺之心今赐物具存此其报也汝曹皆念之尽赤心于天子畨州摠管赵讷贪虐【按隋志广州治南海仁夀元年置番州赵讷贪虐必非是年事史因书之】诸俚獠多亡叛【俚音里獠鲁皓翻】夫人遣长史张融上封事论安抚之宜并言讷罪不可以招懐逺人上遣推讷得其贿竟致于法委夫人招慰亡叛夫人亲载诏书自称使者歴十余州宣述上意谕诸俚獠所至皆降【使疏吏翻降戸江翻】上嘉之赐夫人临振县为汤沐邑【临振县汉朱崖地隋炀帝置临振郡今吉阳军】赠冯仆崖州摠管【隋志朱崖郡梁置崖州】平原公【平原郡公也】
　　十一年春正月皇太子妃元氏薨【为帝与皇后怒太子而废之张本】二月戊午吐谷浑遣使入贡吐谷浑可汗夸吕闻陈亡大惧【吐从暾入声谷音浴使疏吏翻可从刊入声汗音寒】遁逃保险不敢为寇夸吕卒子世伏立使其兄子无素奉表称藩并献方物请以女备后庭上谓无素曰若依来请佗国闻之必当相效何以拒之朕情存安养各令遂性岂可聚敛子女以实后宫乎竟不许　平乡令刘旷有异政【平乡县属襄国郡】以义理晓谕讼者皆引咎而去狱中草满庭可张罗迁临颍令【临颍县属颍川郡颍川郡时为许州】高颎荐旷清名善政为天下第一上召见勉之【见贤遍翻】谓侍臣曰若不殊奬何以为劝丙子优诏擢为莒州刺史【隋志琅邪郡沂水县旧置南青州后周改为莒州】　辛巳晦日有食之　初帝微时与滕穆王瓒不协帝为周相以瓒为大宗伯瓒恐为家祸隂欲图帝帝隠之【隋书瓒传瓒美姿仪好书爱士有令名于当世周宣帝崩帝入禁中将总朝政令世子勇召之欲有计议瓒素与帝不协闻召不从曰作随国公恐不能保何乃更为族灭事耶帝相周瓒拜大宗伯瓒见羣情未一恐为家祸隂有图帝之计以是言之固周之忠臣也瓒藏旱翻】瓒妃周高祖妹顺阳公主也与独孤后素不平隂为呪诅【呪职救翻诅庄助翻】帝命出之瓒不可秋八月瓒从帝幸栗园【栗园在长安南】暴薨时人疑其遇鸩乙亥帝至自栗园　沛达公郑译卒【卒子恤翻】











　　资治通鉴卷一百七十七
&lt;史部,编年类,资治通鉴&gt;
　　钦定四库全书
　　资治通鉴卷一百七十八　宋　司马光　撰
　　胡三省　音注
　　隋纪二【起黓困敦尽屠维协洽凡八年】
　　髙祖文皇帝上之下
　　开皇十二年春二月己巳以蜀王秀为内史令兼右领军大将军国子博士何妥与尚书右仆射邳公苏威争议事积不相能威子防为太子通事舍人【隋制太子通事舍人八人属典书坊】少敏辩有盛名【少诗沼翻】士大夫多附之及议乐防与妥各有所持诏百僚署其所同百僚以威故同防者什八九妥恚曰吾席间函丈四十余年【礼侍坐于先生席间函文何妥周武帝时已为太学博士故云然恚于避翻】反为昨暮儿之所屈邪【邪音耶】遂奏威与礼部尚书卢恺吏部侍郎薛道衡尚书右丞王考功侍郎李同和等共为朋党【吏部侍郎考功侍郎皆属吏部尚书尚书左右丞分司管辖隋制尚书二十四曹侍郎独吏部侍郎班左右丞之上吏部侍郎正四品左右丞从四品】省中呼为世子同和为叔言二人如威之子弟也复言威以曲道任其从父弟彻肃罔冒为官等数事【复扶又翻从才用翻】上命蜀王秀上柱国虞庆则等杂案之事颇有状上大怒秋七月乙巳威坐免官爵以开府仪同三司就第卢恺除名知名之士坐威得罪者百余人初周室以来选无清浊【选宣绢翻】及恺摄吏部【按恺传开皇九年拜礼部尚书摄吏部尚书】与薛道衡甄别士流【别被列翻】故涉朋党之谤以至得罪未几【几居岂翻】上曰苏威徳行者【行下孟翻】但为人所误耳命之通籍【通籍殿中则得预朝请】威好立条章【好呼到翻】每歳责民间五品不逊【孔安国曰五品谓五常逊顺也】或答云管内无五品之家其不相应领类多如此又为余粮簿欲使有无相赡民部侍郎朗茂以为烦迂不急皆奏罢之茂基之子也【郎基见一百六十五卷梁世祖承圣三年】尝为卫国令有民张元预兄弟不睦丞尉请加严刑【隋志县置令丞尉】茂曰元预兄弟本相憎疾又坐得罪弥益其忿非化民之意也乃徐谕之以义元预等各感悔顿首请罪遂相亲睦称为友悌　己巳上享太庙【隋立四亲庙各以孟月享以太牢】　壬申晦日有食之　帝以天下用律者多踳駮【踳乖也駮错也踳尺允翻駮北角翻】罪同论异八月甲戌制诸州死辠不得辄决悉移大理案覆事尽【尽竟也】然后上省奏裁【上时掌翻】　冬十月壬午上享太庙　十一月辛亥祀南郊　己未新义公韩擒虎卒【擒虎袭父雄爵新义郡公平陈之功以吏议不加封爵卒子恤翻】　十二月乙酉以内史令杨素为尚书右仆射与髙颎専掌朝政素性疎辩髙下在心朝臣之内【朝直遥翻】颇推髙颎敬牛厚接薛道衡视苏威蔑如也【蔑无也视之如无也又轻易也】自余朝贵多被陵轹【陵乘也犯也侮也侵也陵轹践也又车践为轹轹郎击翻】其才艺风调优于颎【调徒钧翻】至于推诚体国处物平当【处昌吕翻当丁浪翻】有宰相识度不如颎逺矣右领军大将军贺若弼自谓功名出朝廷之右每以宰相自许既而杨素为仆射弼仍为将军甚不平形于言色由是坐免官怨望愈甚久之上下弼狱【下户嫁翻】谓之曰我以髙颎杨素为宰相汝每昌言曰此二人惟堪啗饭耳【昌言明言于广众啗徒滥翻又徒览翻】是何意也弼曰颎臣之故人素臣之舅子臣并知其为人诚有此语公卿奏弼怨望罪当死上曰臣下守法不移公可自求活理弼曰臣恃至尊威灵将八千兵度江【将即亮翻】擒陈叔宝窃以此望活上曰此巳格外重赏何用追论弼曰臣已蒙格外重赏今还格外望活既而上低回数日【低降意也回转心也】惜其功特令除名歳余复其爵位上亦忌之不复任使【复扶又翻】然每宴赐遇之甚厚　有司上言府藏皆满【上时掌翻藏徂浪翻】无所容积于廊庑【庑罔甫翻】帝曰朕既薄赋于民又大经赐用【谓赏平陈将士】何得尔也【尔犹言如此】对曰入者常多于出略计每年赐用至数百万段曾无减损于是更辟左藏院以受之【汉官有中藏令晋有中黄左右藏令隋初有右藏黄藏令至是始辟左藏院藏徂浪翻】诏曰寜积于人无藏府库河北河东今年田租三分减一兵减半功调全免【田出租丁出调详已见前兵受田计畆为功以其所出修器械备糗粮今已减其半调徒吊翻】时天下户口歳增京辅及三河地少而人众【京辅谓关内三河谓河东河南河北少与小同】衣食不给帝乃发使四出均天下之田其狭乡每丁才至二十畆老少又少焉【使疏吏翻老少诗照翻又少音诗沼翻】
　　十三年春正月壬子上祀感生帝【隋以火徳王以赤帝赤熛怒为感生帝】壬戌行幸岐州【岐州扶风郡】　二月丙午诏营仁夀宫于岐州之北【仁夀宫在岐州普闰县】使杨素监之【监古衘翻】素奏前莱州刺史宇文恺检校将作大匠【隋志东莱郡旧置光州开皇五年更名莱州隋制未除授正官而领其务者为检校官将作大匠掌工作宇文恺有巧思奏使之领作】记室封徳为土木监【土木监掌土木之事以营宫暂置之非常设之官】于是夷山堙谷以立宫殿崇台累榭宛转相属【属之欲翻】役使严急丁夫多死疲顿颠仆推填坑坎覆以土石【推吐雷翻覆敷又翻】因而筑为平地死者以万数　丁亥上至自岐州　己夘立皇孙为豫章王广之子也【古限翻】　丁酉制私家不得藏纬候图谶【谶楚谮翻】　秋七月戊辰晦日有食之　是歳上命礼部尚书牛等议明堂制度宇文恺献明堂木様上命有司规度安业里地将立之而诸儒异议久之不决乃罢之【隋志宇文恺依月令文造明堂木様重檐复庙五房四逹丈尺规矩皆有凖凭帝异之命有司于安业里为规兆葢在长安南郭内也既以异议罢至大业中恺复奏明堂议及木様其议云尚书帝命验曰帝者承天立五府以尊天重象赤曰文祖黄曰神斗白曰显纪黒曰矩苍曰灵府注曰唐虞之天府夏之世室殷之重屋周之明堂皆同矣尸子曰有虞氏曰总章周官考工记曰夏后氏世室堂修四七博四脩一注云脩南北之深也夏度以步今堂脩十四步其博益以四分修之一则明堂博十七歩半也臣恺按三王之世夏最为近古从质尚文理应渐就寛大何因夏室乃大殷堂相形为论理恐不尔记云堂脩七博四脩若夏度以步则应脩七歩注云今堂脩十四步乃是增益记文殷周二堂独无加字便是其义类例不同山东礼本辄加二七之字何独殷无加寻之文周阙増筵之义研覈其趣或是不然讐校古书并无二字此乃桑间俗儒信情加减黄图议云夏后氏益其堂之大一百四十四尺周人明堂以为两杼间马宫之言止论堂之一面防此为凖则三代堂基并方得为上圆之制诸书所説并为下方郑注周官独为此义非直与古违异亦乃乖背礼文寻文求理深恐未惬尸子曰殷人阳馆考工记曰殷人重屋堂脩七寻堂崇三尺四阿重屋注曰其脩七寻五丈六尺放夏周则其博九寻七丈二尺又曰周人明堂度九尺之筵东西九筵南北七筵堂崇一筵五室凡二筵礼记明堂位曰天子之庙复庙重檐郑注云复庙重屋也注玉藻云天子庙及路寝皆如明堂制礼图云于内室之上起通天之观观八十一尺得宫之数其声浊君之象也大戴礼云明堂者古有之凡九室一室有四户八牖以茅葢上圆下方外水曰璧雝赤缀户白缀牖堂髙三尺东西九仞南北七筵其宫方三百步周书明堂曰堂方百一十二尺髙四尺阶博六尺三寸室居内方百尺室内方六十尺户髙八尺博四尺作洛曰明堂太庙路寤咸有四阿重亢重廊孔氏注云重亢累栋重廊累屋也礼图曰秦明堂九室十二阶各有所居吕氏春秋曰有十二堂与月令同并不论尺丈臣恺案十二阶虽不与礼合一月一阶非无理思黄图曰堂方百四十四尺坤之防也方象地屋圆楣径二百一十六尺法干之防也圆象天室九宫法九州太室方六丈法坤之变数十二堂法十二月三十六户法极隂之变数七十二牖法五行所行日数八逹象八风法八卦通天台径九尺象干以九覆六髙八十一尺法黄钟九九之数二十八柱象二十八宿堂髙三尺土阶三等法三统堂四向五色法四时五行殿门去殿七十二步法五行所行门堂长四丈取太室三之二垣髙无蔽目之照目恐当作日牖六尺其外倍之殿垣方在水内法地隂也水四周于外象四海圆法阳也水阔二十四丈象二十四气水内径三丈应觐礼经武帝立明堂汶上无室其外畧依此制太山通议今亡不可得而辨也元始四年起明堂辟雍长安城南门制度如仪一殿垣四面门八观水外周堤壤髙四尺礼图曰建武三十年作明堂上圆下方上圆法天下方法地十二堂法日辰九室法九州室八牕八九七十二法一时之王室有二户二九十八户法土王十八日内堂正坛髙三尺土阶三等胡伯始注汉官云古清庙葢以茅今葢以瓦下借茅以存古制自晋以前未有鵄尾其圆墙璧水一依本图晋堂方构不合天文既缺重楼又无璧水空堂乖五室之义直殿违九阶之文非古欺天一何过甚后魏于北台城南造圆墙在璧水外门在水内迥立不与墙相连其堂上九室三三相重不依古制室间通巷违舛处多其室皆用墼累极成褊陋宋起居注曰孝武帝大明五年立明堂其墙宇规范拟则太庙唯十二间以应朞数梁武帝移宋时太极殿以为明堂无室十二间自古明堂图惟有二本一是宗周刘熙阮谌刘昌宗等作三图畧同一是后汉建武三十年作礼图有本不详撰人臣逺寻经传傍求子史研究众説摠撰今图其様以木为之下为方堂堂有五室上为圆观观有四门会辽东之役不果行】上之灭陈也以陈叔宝屏风赐突厥大义公主【厥九勿翻】公主以其宗国之覆【谓周亡也】心常不平书屏风为诗叙陈亡以自寄上闻而恶之【恶乌路翻】礼赐渐薄彭公刘昶先尚周公主流人杨钦亡入突厥诈言昶欲与其妻作乱攻隋遣钦宻告大义公主发兵扰边都蓝可汗信之乃不修职贡颇为边患【可从刋入声汗音寒】上遣车骑将军长孙晟使于突厥【隋制车骑将军阶正五品非职事官骑竒寄翻使疏吏翻长知两翻晟承正翻】防观察之公主见晟言辞不逊又遣所私胡人安遂迦与杨钦计议【迦求伽翻】扇惑都蓝晟至京师具以状闻上遣晟往索钦【索山客翻】都蓝不与曰检校客内无此色人晟乃赂其逹官知钦所在夜掩获之以示都蓝因发公主私事国人大以为耻都蓝执安遂迦等并以付晟上大喜加授开府仪同三司仍遣入突厥废公主内史侍郎裴矩请説都蓝使杀公主【説输芮翻】时处罗矦之子染干号突利可汗【考异曰突厥传云沙鉢畧子今从长孙晟传】居北方遣使求婚【使疏吏翻】上使裴矩谓之曰当杀大义公主乃许婚突利复谮之于都蓝【复扶又翻】都蓝因发怒杀公主更表请婚朝议将许之【朝直遥翻】长孙晟曰臣观雍虞闾反覆无信直以与玷厥有隙【雍虞闾都蓝玷厥逹头也】所以欲依倚国家虽与为婚终当叛去今若得尚公主承借威灵玷厥染干必受其徴发彊而更反后恐难图且染干者处罗侯之子素有诚款于今两代前乞通婚不如许之招令南徙兵少力弱易可抚驯【少诗沼翻易以防翻驯松伦翻】使敌雍虞闾以为边捍上曰善复遣晟慰谕染干许尚公主【为隋破都蓝树立染干张本复扶又翻】　牛使协律郎范阳祖孝孙等叅定雅乐【隋制太常有协律郎二人隋志涿郡涿县旧置范阳郡开皇初郡废又上谷郡涞水县旧曰遒开皇元年以范阳为遒县更置范阳于此】从陈阳山太守毛爽受京房律法【从字之上更有孝孙二字文意乃明隋志南海郡含洭县梁置阳山郡】布管飞灰顺月皆验又每律生五音十二律为六十音因而六之为三百六十音分直一歳之日以配七音而旋相为宫之法由是著名【名一作明】等乃奏请复用旋宫法上犹记何妥之言【妥言见上卷九年】注奏下不听作旋宫但用黄钟一宫于是等复为奏附顺上意其前代金石并销毁之以息异议等又作武舞以象隋之功徳郊庙飨用一调迎气用五调【郊庙用一调止用黄钟一宫迎气用五调春用角夏用徴中央用宫秋用商冬用羽调徒钓翻】旧工稍尽其余声律皆不复通【复扶又翻】十四年春三月乐成夏四月乙丑诏行新乐且曰民间音乐流僻日久弃其旧体竞造繁声宜加禁约务存其本万宝常听太常所奏乐然泣曰乐声淫厉而哀天下不久将尽时四海全盛闻者皆谓不然大业之末其言卒验【卒子恤翻】宝常贫而无子久之竟饿死且死悉取其书烧之【寳常撰乐谱六十四卷具论八音旋相为宫之法改移柱之变为八十四调一百四十四律终于千八百声为之应手成曲】曰用此何为　先是台省府寺及诸州皆置公廨钱【先悉荐翻廨古隘翻】收息取给工部尚书苏孝慈【唐六典工部尚书周之冬官卿也汉五曹尚书其三曰民曹后汉以民曹兼主缮修工作盐池园苑之事自晋宋齐梁陈营宗庙则权置起部尚书事毕省之后周依周官置大司空卿一人隋开皇三年始置工部尚书】以为官司出举兴生烦扰百姓败损风俗【败补迈翻】请皆禁止给地以营农上从之六月丁夘始诏公卿以下皆给职田【职分田起于后周顷畆以品为差下至隋唐代有增减】毋得治生与民争利【治直之翻】　秋七月乙未以邳公苏威为纳言　初张宾厯既行【开皇四年行张賔厯见一百七十六卷陈长城公至徳二年】广平刘孝孙【隋志武安郡永平县旧曰广平置广平郡仁夀元年改永平县】冀州秀才刘焯【信都郡置冀州焯职略翻】并言其失賔方有宠于上刘晖附会之共短孝孙斥罢之后宾卒孝孙为掖县丞【隋志莱州东莱郡治掖县】委官入京上其事诏留直太史【以它官入太史曹为直太史上时掌翻】累年不调【调徒钓翻】乃抱其书使弟子舆榇来诣阙下【榇初觐翻】伏而恸哭执法拘而奏之帝异焉以问国子祭酒何妥妥言其善乃遣与賔厯比校短长直太史勃海张胄【隋志勃海郡开皇六年置棣州】与孝孙共短賔厯异论锋起久之不定上令参问日食事杨素等奏太史凡奏日食二十有五率皆无验胄所刻前后妙中【刻刻定也中竹仲翻】孝孙所刻验亦过半于是上引孝孙胄等亲自劳徕【劳力到翻】孝孙请先斩刘晖乃可定厯帝不怿又罢之孝孙寻卒【卒子恤翻】　关中大旱民饥上遣左右视民食得豆屑杂糠以献上流涕以示羣臣深自咎责为之不御酒肉【为于伪翻】殆将一朞八月辛未上帅民就食于洛阳【帅读曰率】勅斥候不得辄有驱逼男女参厠于仗卫之间遇扶老携幼者辄引马避之慰勉而去至艰险之处见负担者【担都滥翻】令左右扶助之　冬闰十月甲寅诏以齐梁陈宗祀废絶命髙仁英萧宗陈叔宝以时修祭所须器物有司给之陈叔宝从帝登邙山【邙山在洛阳城北】侍饮赋诗曰日月光天徳山河壮帝居太平无以报愿上东封书【上时掌翻】并表请封禅帝优诏答之它日复侍宴【复扶又翻】及出帝目之曰此败岂不由酒以作诗之功何如思安时事当贺若弼度京口彼人宻唘告急【度京口事见上卷九年】叔宝饮酒遂不之省【省悉井翻】髙颎至日犹见唘在牀下未开封此诚可笑盖天亡之也昔苻氏征伐所得国皆荣贵其主【谓苻坚也事见晋纪】茍欲求名不知违天命与之官乃违天也　齐州刺史卢贲【隋志齐郡旧曰齐州治歴城】坐民饥闭民粜【粜它吊翻】除名帝后复欲授以一州贲对诏失旨又有怨言帝大怒遂不用皇太子为言此辈并有佐命功虽性行轻险【为于伪翻行下孟翻】诚不可弃帝曰我抑屈之全其命也防刘昉郑译卢贲栁裘皇甫绩等则我不至此然此等皆反覆子也当周宣帝时以无赖得幸及帝大渐顔之仪等请以赵王辅政此辈行诈顾命于我【事见一百七十四卷陈宣帝太建十二年】我将为政又欲乱之故昉谋大逆译为巫蛊【考异曰卢贲传云昉为大逆于前译为巫蛊于后案译传译以开皇元年坐巫蛊废昉以六年坐谋反诛贲】
　　【传误也】如贲之例皆不满志任之则不逊置之则怨望自为难信非我弃之众人见此谓我薄于功臣斯不然矣贲遂废卒于家【卒子恤翻】　晋王广帅百官抗表固请封禅【帅读曰率】帝令牛创定仪注既成帝视之曰兹事体大朕何徳以堪之但当东巡因致祭泰山耳十二月乙未车驾东巡　上好机祥小数【好呼到翻禨居希翻】上仪同三司萧吉上书曰甲寅乙夘天地之合也【吉上时掌翻】今兹甲寅之年以辛酉朔旦冬至来年乙夘以甲子夏至冬至阳始郊天之日即至尊本命夏至隂始祀地之辰即皇后本命至尊徳并干之覆育【覆敷又翻】皇后仁同地之载养所以二仪元气并会本辰上大悦赐物五百段吉懿之孙也【萧懿梁武帝之兄追封长沙王】员外散骑侍郎王劭言上有龙顔戴干之表【劭云干凿度云泰表戴干郑注云表者人形体之彰识也干盾也泰人之表戴干散悉亶翻骑竒寄翻】指示羣臣上悦拜著作郎【隋志秘书省领太史著作二曹著作曹置郎二人】劭前后上表【上时掌翻】言上受命符瑞甚众又采民间歌謡引图书谶纬捃摭佛经【谶楚谮翻捃居运翻摭之石翻】回易文字曲加诬饰撰皇隋灵感志三十卷奏之上令宣示天下劭集诸州朝集使盥手焚香而读之曲折其声有如歌咏经涉旬朔徧而后罢上益喜前后赏赐优洽【洽音狭朝直遥翻使疏吏翻】十五年春正月壬戌车驾顿齐州庚午为坛于泰山柴燎祀天以嵗旱谢愆咎礼如南郊又亲祀青帝坛赦天下　二月丙辰收天下兵器敢私造者坐之关中縁边不在其例　三月己未至自东巡　仁夀宫成丁亥上幸仁夀宫时天暑役夫死者相次于道杨素悉焚除之上闻之不悦及至见制度壮丽大怒曰杨素殚民力为离宫为吾结怨天下【为吾于伪翻】素闻之惶恐虑获谴以告封徳彛曰公勿忧俟皇后至必有恩诏　【考异曰隋书北史皆曰宫成上令髙颎前视奏称颇伤绮丽太损人丁帝不悦素惧即于北门唘独孤皇后曰帝王法有离宫别馆今天下太平造一宫何足损费后以此理喻上上乃解今从唐书】明日上果召素入对独孤后劳之曰【劳力到翻】公知吾夫妇老无以自娱盛饰此宫岂非忠孝赐钱百万锦绢三千段素负贵恃才多所陵侮唯赏重徳彞每引之与论宰相职务终日忘倦因抚其牀曰封郎必须据吾此坐【杨素赏重封徳非但以其算略葢心术亦相似】屡荐于帝帝擢为内史舍人　夏四月己丑朔赦天下六月戊子诏凿底柱【底柱山在陜县北大河中水经曰河水通砥柱间注云砥柱山名也昔禹治洪水山陵当水者凿之故破山以通河河水分流包山而过山见水中若柱然故曰砥柱三穿既决水流疎分指状表目亦谓之三门】　庚寅相州刺史豆卢通贡绫文布【燕慕容精归魏北人谓归义为豆卢子孙以为氏相息亮翻】命焚之于朝堂【朝直遥翻】　秋七月纳言苏威坐从祀泰山不敬免俄而复位上谓羣臣曰世人言苏威诈清家累金玉此妄言也然其性狠戾【狠户垦翻】不切世要求名太甚从已则悦违之必怒此其大病耳　戊寅上至自仁夀宫　冬十月戊子以吏部尚书韦世康为荆州摠管世康洸之弟也【韦洸安辑岭南卒于官案隋书世康传世康洸之兄洸古黄翻】和静谦恕在吏部十余年时称廉平【按世康传自礼部尚书转吏部尚书在开皇四年之前七年拜襄州刺史歴安州信州揔管十三年入朝复拜吏部尚书出入践扬前后十余年不専在吏部也】常有止足之志谓子弟曰禄岂须多防满则年不待暮有疾便辞固恳乞骸骨帝不许使镇荆州时天下惟有四总管并扬益荆以晋秦蜀三王及世康为之当时以为荣　十一月辛酉上幸温汤【骊山温汤也程大昌曰皇堂石井后周宇文护所造隋文帝又修屋宇并植松栢千余株】　十二月戊子勅盗边粮一升已上皆斩　【考异曰刑法志事在十六年今从帝纪】仍籍汲其家　己丑诏文武官以四考受代【唐虞以三年为一考后世以一年为一考】　汴州刺史令狐熙来朝【隋志荣阳郡浚仪县东魏置梁州后周改曰汴州令狐出于魏氏春秋晋大夫魏颗封于令狐子孙以为氏汴皮变翻】考绩为天下之最赐帛三百匹【杂物为段纯物为匹】颁告天下熙整之子也【令狐整见一百五十九卷梁武帝中大同元年】
　　十六年春正月丁亥以皇孙裕为平原王筠为安成王嶷为安平王【嶷鱼力翻】恪为襄城王该为髙阳王韶为建安王煚为颍川王【煚居永翻】皆勇之子也　夏六月甲午初制工商不得仕进　秋八月丙戌诏决死罪者三奏然后行刑　【考异曰刑法志在十五年今从帝纪】　冬十月己丑上幸长春宫【隋志同州朝邑县有长春宫】十一月壬子还长安　党项寇会州【隋志汶山郡后周置汶州开皇初改曰蜀州寻为会州党底朗翻】诏发陇西兵讨降之帝以光化公主妻吐谷浑可汗世伏【妻七细翻吐从暾入声谷音浴可从刋入声汗音寒】世伏上表请称公主为天后上不许【伏上时掌翻】十七年春二月癸未太平公史万歳击南寜羌平之【史万歳袭爵太平县公隋志太平县属绛郡南寜之地汉属牂柯蜀汉属南中晋属寜州梁为南寜州其后为防氏所据自云本安邑人七世祖晋南寜太守中国乱遂王蛮中考之晋志未始有南寜郡西防蛮也非羌也通鉴因隋纪成文】初梁睿之克王谦也【见一百七十四卷陈宣帝太建十二年】西南夷獠莫不归附唯南寜州酋帅防震恃逺不服【獠鲁皓翻酋慈秋翻帅所类翻防七乱翻】睿上疏以为南寜州汉世牂柯之地【牂柯音臧柯上时掌翻】户口殷众金宝富饶梁南寜州刺史许文盛为湘东王徴赴荆州【征兵以讨侯景文盛赴之】属东夏尚阻未遑逺畧【属之欲翻夏户雅翻】土民防瓒遂窃据一方【瓒从旱翻】国家遥授刺史其子震相承至今而震臣礼多亏贡赋不入乞因平蜀之众略定南寜其后南寜夷防翫来降拜昆州刺史【就其地置昆州降户江翻下同】既而复叛乃以左领军将军史万歳为行军总管帅众击之【复扶又翻帅读曰率】入自蜻蛉川至于南中【蜻蛉川汉蜻蛉县之地蜻仓经翻蛉郎丁翻】夷人前后屯据要害万歳皆击破之过诸葛亮纪功碑【唐史南诏王凤迦异筑柘东城有诸葛亮石刻故在】度西洱河【按唐史太宗击西防开蜻蛉弄栋为县弄栋西有大勃弄小勃防二州蛮其西与黄叶榆西洱河接西洱河即叶榆河也苏轼曰南诏有西洱河即牂柯江也河形如月抱洱故名之为西洱河洱而止翻又而志翻】入渠滥川行千余里破其三十余部虏获男女二万余口诸夷大惧遣使请降献明珠径寸于是勒石颂美隋徳万歳请将防翫入朝【使疏吏翻朝直遥翻请将音如字携也领也】诏许之防翫隂有贰心不欲诣阙赂万歳以金宝万歳于是舍翫而还【为史万歳得罪张本还从宣翻又如字】庚寅上幸仁夀宫　桂州俚帅李光仕作乱【始安郡梁置桂州俚音里帅所类翻下渠帅同】帝遣上柱国王世绩与前桂州总管周法尚讨之法尚发岭南兵世绩发岭北兵俱会尹州【隋志郁林郡梁置定州后改为南定州平陈改尹州】世绩所部遇瘴不能进【瘴之亮翻热病】顿于衡州【隋志衡山郡平陈置衡州】法尚独讨之光仕战败帅劲兵走保白石洞【白石洞在今寻州南六十里帅读曰率下同】法尚大获家口其党有来降者辄以妻子还之居旬日降者数千人【降户江翻】光仕众溃而走追斩之帝又遣贠外散骑侍郎何稠募兵讨光仕稠谕降其党莫崇等【姓苑何氏出自周成王母弟唐叔虞其后封于韩韩灭子孙分散江淮间音以韩为何字随音变后遂为何氏莫姓楚莫敖之后散悉亶翻骑竒寄翻】承制署首领为州县官稠妥之兄子也【妥他果翻】上以岭南夷越数反【数所角翻】以汴州刺史令狐熙为桂州总管十七州诸军事许以便宜从事刺史以下官得承制补授熙至部大恩信其溪洞渠帅更相谓曰【令力丁翻帅所类翻更工衡翻】前时总管皆以兵威相胁今者乃以手敎相谕我辈其可违乎于是相帅归附先是州县生梗【先悉荐翻】长吏多不得之官【长知两翻】寄政于总管府熙悉遣之为建城邑【为于伪翻】开设学校华夷感化焉俚帅【帅所类翻】甯猛力在陈世已据南海隋因而抚之拜安州刺史猛力恃险骄倨未尝参谒熙谕以恩信猛力感之诣府请谒不敢为非熙奏改安州为钦州【隋志寜越郡梁置安州今改钦州】帝以所在属官不敬惮其上事难克举三月壬辰诏
　　诸司论属官罪有律轻情重者听于律外斟酌决杖于是上下相驱迭相捶楚以残暴为干能以守法为懦弱【捶止橤翻懦乃卧翻又奴乱翻】帝以盗贼繁多命盗一钱以上皆弃市或三人共盗一事发即死于是行旅皆晏起早宿【恐邂逅触罪也　考异曰刑法志作晩宿必早字误耳】天下懔懔有数人劫执事而谓之曰吾岂求财者邪【邪音耶】但为枉人来耳而谓我奏至尊自古以来体国立法未有盗一钱而死者也而不为我以闻吾更来而属无类矣帝闻之为停此法【自古以来闾里奸豪持吏短长者则有之矣未闻持其上至此者宜隋季之多盗也天下之富一钱之积是以古之为政欲其平易近民为于伪翻而为而不而属之而犹言汝也】帝尝乗怒欲以六月杖杀人大理少卿河东赵绰固争【隋制九寺各置卿少卿各一人河东县蒲州河东郡治少始照翻】曰季夏之月天地成长庶类【长知两翻下同】不可以此时诛杀帝报曰六月虽曰生长此时必有雷霆我则天而行有何不可遂杀之大理掌固来旷上言大理官司太寛【掌固葢即汉之掌故唐省台寺监皆有掌固因隋行也上时掌翻】帝以旷为忠直遣每旦于五品行中参见【遣犹使也行户刚翻见贤遍翻】旷又告少卿赵绰滥免徒囚帝使信臣推验初无阿曲帝怒命斩之绰固争以为旷不合死帝拂衣入阁绰矫言臣更不理旷自有佗事未及奏闻帝命引入阁绰再拜请曰臣有死辠三臣为大理少卿不能制御掌固使旷触挂天刑一也囚不合死而臣不能死争二也臣本无佗事而妄言求入三也帝解顔会独孤后在坐【坐徂卧翻】命赐绰二金杯酒并杯赐之旷因免死徙广州萧摩诃子世略在江南作乱摩诃当从坐上曰世略年未二十亦何能为以其名将之子为人所逼耳【将即亮翻】因赦摩诃绰固諌不可上不能夺欲绰去而赦之因命绰退食绰曰臣奏狱未决不敢退上曰大理其为朕特赦摩诃也因命左右释之【为于伪翻】刑部侍郎辛亶尝衣绯裈【衣于既翻裈古浑翻亵衣也】俗云利官上以为厌蛊【厌一叶翻又于琰翻】将斩之绰曰法不当死臣不敢奉诏上怒甚曰卿惜辛亶而不自惜也命引绰斩之绰曰陛下寜杀臣不可杀辛亶至朝堂解衣当斩上使人谓绰曰竟何如对曰执法一心不敢惜死上拂衣而入良久乃释之明日谢绰劳勉之赐物三百叚【劳力到翻】时上禁行恶钱有二人在市以恶钱易好者武执以闻【武属左右武将军掌昼夜巡察执捕奸非也】上令悉斩之绰进谏曰此人所坐当杖杀之非法上曰不关卿事绰曰陛下不以臣愚暗置在法司欲妄杀人岂得不关臣事上曰撼大木不动者当退对曰臣望感天心何论动木上复曰啜羮者热则置之【复扶又翻下同啜昌悦翻】天子之威欲相挫邪【邪音耶】绰拜而益前诃之不肻【诃虎何翻】上遂入治书侍御史栁彧复上奏切谏上乃止【治直之翻复上时掌翻】上以绰有诚直之心每引入阁中或遇上与皇后同榻即呼绰坐评论得失前后赏赐万计与大理卿薛胄同时俱名平恕然胄断狱以情而绰守法俱为称职【断丁乱翻称尺证翻】胄端之子也【薛端仕周为蔡州刺史无它异称】帝晩节用法益峻御史于元日不劾武官衣劒之不齐者【劾户葢翻又户得翻】帝曰尔为御史纵舍自由命杀之谏议大夫毛思祖谏又杀之【隋门下省置谏议大夫七人】将作寺丞以课麦迟晚【圭翻类篇曰麦茎也】武库令以署庭荒芜【武库令属卫尉寺】左右出使或授牧宰马鞭鹦鹉【使疏吏翻授当作受】帝察知并亲临斩之帝既喜怒不恒不复依凖科律【恒户登翻复扶又翻】信任杨素素复任情不平与鸿胪少卿陈延有隙【少始照翻】尝经蕃客馆庭中有马屎又众仆于毡上樗蒲以白帝帝大怒主客令及樗蒲者皆杖杀之捶陈延几死【隋志鸿胪寺统典客令即主客也屎式尔翻粪也捶止橤翻几居依翻】帝遣亲卫大都督长安屈突通徃陇西检覆羣牧【隋志置左右亲卫左右勋卫左右翊卫有大都督帅都督都督等官炀帝改大都督为校尉帅都督为旅帅都督为队正屈突虏复姓其先昌黎徒河人徙家长安陇西郡渭州屈九勿翻】得隐匿马二万余匹帝大怒将斩太仆卿慕容悉逹及诸监官千五百人【太仆卿掌牧畜之政故欲诛之】通谏曰人命至重陛下奈何以畜产之故杀千有余人臣敢以死请帝瞠目叱之【瞠昌真翻】通又顿首曰臣一身分死【分扶问翻】就陛下匄千余人命帝感寤曰朕之不明以至于此赖有卿忠言耳于是悉逹等皆减死论擢通为左武将军【隋志左右武掌车驾出先驱后殿昼夜巡察执捕奸非烽道路水屮所置巡狩师田则掌其营禁也】　上柱国刘昶与帝有旧帝甚亲之其子居士任侠不遵法度数有罪【数所角翻】上以昶故每原之居士转骄恣取公卿子弟雄健者辄将至家以车轮括其颈而棒之【棒蒲项翻】殆死能不屈者称为壮士释而与交党与三百人击路人【乌口翻】多所侵夺至于公卿妃主莫敢与校或告居士谋为不轨帝怒斩之公卿子弟坐居士除名者甚众　杨素牛等复荐张胄厯术【去年帝劳徕胄既而罢之复扶又翻】上令杨素与术数人立议六十一事皆旧法久难通者令晖等与胄等辨析晖杜口一无所答胄通者五十四上乃拜胄员外散骑侍郎兼太史令赐物千段令参定新术【散悉亶翻骑竒寄翻】至是胄厯成夏四月戊寅诏颁新厯前造厯者刘晖四人并除名　秋七月桂州人李世贤反上议讨之诸将数人请行【将即亮翻】上不许顾右武大将军虞庆则曰位居宰相爵乃上公【开皇初庆则尝为尚书右仆射宰相之职也授上柱国封晋国公上公也】国家有贼遂无行意何也庆则拜谢恐惧乃以庆则为桂州道行军总管讨平之　秦王俊幼仁恕喜佛敎【喜许记翻】尝请为沙门不许及为并州总管【俊为并州总管见上卷十年】渐好奢侈违越制度盛治宫室俊好内【治直之翻好呼报翻】其妻崔氏度之妹也性妬于中进毒由是得疾徴还京师上以其奢纵丁亥免俊官以王就第崔妃以毒王废絶赐死于家左武卫将军刘升【曹魏置武卫将军自晋至于髙齐并属左右卫至隋始与左右卫并列于十二卫府】谏曰秦王非有佗过但费官物营廨舍而已【廨古隘翻】臣谓可容上曰法不可违杨素谏曰秦王之过不应至此愿陛下详之【复扶又翻】上曰我是五儿之父【上五子太子勇晋王广秦王俊蜀王秀汉王谅】非兆民之父若如公意何不别制天子儿律以周公之为人尚诛管蔡我诚不及周公逺矣安能亏法乎卒不许【杨素逢君之恶者也它日赞决以废勇立广葢有见于此卒子恤翻】　戊戌突厥突利可汗来逆女【厥九勿翻可从刋入声汗音寒】上舍之太常敎习六礼【六礼纳采问名纳吉纳徴请期亲迎】妻以宗女安义公主上欲离间都蓝故特厚其礼【妻七细翻间古苋翻】遣太常卿牛纳言苏威民部尚书斛律孝卿相继为使【开皇三年改度支尚书为民部尚书使疏吏翻】突利本居北方既尚主长孙晟説其帅众南徙居度斤旧镇【度斤旧镇葢即都斤山突厥沙鉢畧旧所居也帅读曰率】锡赉优厚【赉来代翻】都蓝怒曰我大可汗也反不如染干于是朝贡遂絶亟来抄掠边鄙【朝直遥翻下同亟去吏翻抄楚交翻】突利伺知动静辄遣奏闻由是边鄙每先有备【伺相吏翻】　九月甲申上至自仁夀宫　何稠之自岭南还也【是年二月何稠讨岭南】甯猛力请随稠入朝稠见其疾笃遣还钦州与之约曰八九月间可诣京师相见使还奏状上意不怿【使疏吏翻下同】冬十月猛力病卒上谓稠曰汝前不将猛力来今竟死矣稠曰猛力与臣约假令身死当遣子入侍【令力丁翻】越人性直其子必来猛力临终果戒其子长真曰我与大使约不可失信【使疏吏翻】汝我毕宜即登路长真嗣为刺史如言入朝【嗣祥吏翻】上大悦曰何稠着信蛮夷乃至于此　鲁公虞庆则之讨李世贤也以妇弟赵什住为随府长史【长知两翻】什住通于庆则爱妾恐事泄乃宣言庆则不欲此行上闻之礼赐甚薄庆则还至潭州临桂岭【隋书虞庆则传作潭州临桂岭宋白曰隋平陈改湘州为潭州杜佑曰取昭潭为名】观眺山川形势曰此诚险固加以足粮若守得其人攻不可防使什住驰诣京师奏事观上顔色什住因告庆则谋反下有司案验【下遐稼翻】十二月壬子庆则坐死拜什住为柱国　髙丽王汤闻陈亡大惧治兵积谷为拒守之策【丽力知翻治直之翻】是歳上赐汤玺书责以虽称藩附诚节未尽且曰彼之一方虽地狭人少【玺斯氏翻少诗沼翻下同】今若黜王不可虚置终须更选官属就彼安抚王若洒心易行【洒读曰洗行下孟翻】率由宪章即是朕之良臣何劳别遣才彦王谓辽水之广何如长江髙丽之人多少陈国【少诗沼翻】朕若不存含育责王前愆命一将军何待多力殷勤晓示许王自新耳汤得书惶恐将奉表陈谢会病卒【卒子恤翻】子元嗣立上使使拜元为上开府仪同三司袭爵辽东公【使使疏吏翻下同】元奉表谢恩因请封王上许之【自时隋终以髙丽为意后遂以佳兵亡国】　吐谷浑大乱【吐从暾入声谷音浴】国人杀世伏立其弟伏允为主遣使陈废立之事并谢専命之罪且请依俗尚主上从之自是朝贡歳至【朝直遥翻】
　　十八年春二月甲辰上幸仁夀宫　髙丽王元帅靺鞨之众万余寇辽西【隋书靺鞨在髙丽之北凡有七种其一号栗末部与髙丽接其二曰伯咄部在栗末之北其三曰安车骨部在伯咄东北其四曰拂涅部在伯咄东其五曰号室部在拂湼东其六曰黒水部在安车骨西北其七曰白山部在栗末东南而黑水部尤为劲健即古之肃慎氏也辽西郡治栁城隋置营州总管府靺莫拨翻鞨户葛翻】营州总管韦冲击走之上闻而大怒乙巳以汉王谅王世积并为行军元帅将水陆三十万伐髙丽【帅所类翻将即亮翻】以尚书左仆射髙颎为汉王长史【长知两翻】周罗为水军緫管　延州刺史独孤陀【隋志延安郡后魏置东夏州西魏改延州陀徒河翻】有婢曰徐阿尼【阿乌葛翻尼希夷翻下同】事猫鬼能使之杀人云每杀人则死家财物潜移于畜猫鬼家会独孤后及杨素妻郑氏俱有疾毉皆曰猫鬼疾也【隋书陀传云徐阿尼事猫鬼每以子夜祀之言子者防也陀尝从家中索酒其妻曰无钱可酤陀因谓阿尼曰可令猫鬼向越公家使我足钱也阿尼便呪之居数日猫鬼向素家十一年上初从并州还陀谓阿尼曰可令猫鬼向皇后所使多赐吾物阿尼复呪之遂入宫中大理丞杨逺乃于门下外省遣阿尼呼猫鬼阿尼于是夜中置香粥一盆以匙扣而呼之曰猫女可来无住宫中久之阿尼色正青若被牵曳者云猫鬼已至由是其事具得实畜吁玉翻下同】上以陀后之异母弟陀妻杨素异母妹由是意陀所为令髙颎等杂治之具得其实【治直之翻】上怒令以犊车载陀夫妻将赐死独孤后三日不食为之请命曰【为于伪翻下同】陀若蠧政害民者妾不敢言今坐为妾身敢请其命陀弟司勳侍郎整诣阙求哀【司勲侍郎属吏部尚书】于是免陀死除名为民以其妻杨氏为尼先是有人讼其母为猫鬼所杀者上以为妖妄怒而遣之【妖于骄翻】至是诏诛被讼行猫鬼家【先悉荐翻被皮义翻】夏四月辛亥诏畜猫鬼蛊毒厌媚野道之家【隋书志江南诸郡往往畜蛊而宜春偏甚其法以五月五日聚百种虫大者至蛇小者至虱合置器中令自相啖余一种存者留之蛇则曰蛇蛊虱则曰虱蛊行以杀人因食入人腹内食其五藏死则其产移入蛊主之家三年不杀它人则畜者自钟其累世子孙相传不絶亦有随女子嫁者厌于琰翻媚音魅】并投于四裔　六月丙寅下诏黜髙丽王元官爵【丽力知翻】汉王谅军出临渝关【临渝关在栁城西四百八十里所谓卢龙之险也渝汉书音喻】值水潦餽运不继军中乏食复遇疾疫【复扶又翻】周罗自东莱泛海趣平壤城【隋书平壤城东西六里随山屈曲南临浿水杜佑曰平壤城则故朝鲜国王险城也趣七喻翻】亦遭风船多飘没秋九月己丑师还死者什八九髙丽王元亦惶惧遣使谢罪【使疏吏翻下同】上表称辽东粪土臣元上于是罢兵待之如初百济王昌遣使奉表请为军导帝下诏谕以髙丽服罪朕已赦之不可致伐厚其使而遣之髙丽颇知其事以兵侵掠其境　辛夘上至自仁夀宫　冬十一月癸未上祀南郊　十二月自京师至仁夀宫置行宫十有二所　南寜夷爨翫复反【复扶又翻】蜀王秀奏史万歳受赂纵贼致生边患上责万歳万歳诋谰【谰落干翻又力诞翻诋拒讳也谰逸辞也】上怒命斩之髙颎及左卫大将军元旻等固请曰万歳雄略过人将士乐为致力虽古名将未能过也上意少解于是除名为民【将即亮翻乐音洛少诗沼翻】
　　十九年春正月癸酉赦天下　二月甲寅上幸仁夀宫【仁夀宫成于开皇十七年方其成也文帝怒欲罪杨素独孤后喜而赏之继此屡幸仁夀宫至仁夀之末卒死于仁夀宫仁者夀帝穷民力以作离宫可谓仁乎其不得死于是宫宜矣帝怒杨素而不加之罪其后喜则亦从而喜之岂非奢侈之能移人触境而动至于流连而不知反卒贻万世笑是知君徳以节俭为贵也】突厥突利可汗因长孙晟奏言都蓝可汗作攻具欲攻大同城【唐志自夏州北度乌水行五百三十余里过横水又行百一十九里至安乐戍戌在河西壖东壖有古大同城今大同城古永济栅也厥九勿翻可从刋入声汗音寒长知两翻晟承正翻】诏以汉王谅为元帅【帅所类翻】尚书左仆射髙颎出朔州道【隋志马邑郡旧置朔州】右仆射杨素出灵州道【灵武郡后魏置灵州】上柱国燕荣出幽州道以击都蓝【燕因肩翻】皆取汉王节度然汉王竟不临戎都蓝闻之与逹头可汗结盟合兵掩袭突利大战长城下突利大败都蓝尽杀其兄弟子侄遂度河入蔚州【隋志雁门郡灵丘县后周置蔚州蔚纡勿翻】突利部落散亡夜与长孙晟以五骑南走【骑竒寄翻下同】比旦行百余里【比必寐翻及也】收得数百骑突利与其下谋曰今兵败入朝一降人耳【朝直遥翻下同降户刚翻】大隋天子岂礼我乎玷厥虽来本无寃隙【寃犹怨也】若往投之必相存济晟知之宻遣使者入伏逺镇【使疏吏翻】令速举烽突利见四烽俱发以问晟晟绐之曰城髙地逈必遥见贼来我国家法若贼少举二烽【绐荡亥翻少诗沼翻】来多举三烽大逼举四烽彼见贼多而又近耳突利大惧谓其众曰追兵已逼且可投城既入镇晟留其逹官执室领其众自将突利驰驿入朝【将如字】夏四月丁酉突利至长安帝大喜以晟为左勲卫骠骑将军【隋制骠骑将军正四品骠匹妙翻骑竒寄翻】持节护突厥上令突利与都蓝使者因头特勒相辨诘突利辞直上乃厚待之都蓝弟郁速六弃其妻子与突利归朝【使疏吏翻朝直遥翻】上嘉之使突利多遗之珍寳以慰其心【遗于季翻】髙颎使上柱国赵仲卿将兵三千为前锋至族蠡山【将即亮翻蠡音黎】与突厥遇交战七日大破之追奔至乞伏泊复破之虏千余口杂畜万计突厥复大举而至仲卿为方陈【厥九勿翻下同畜许又翻复扶又翻陈读曰阵下同】四面拒战凡五日会髙颎大兵至合击之突厥败走追度白道逾秦山七百余里而还【还从宣翻又如字】杨素军与逹头遇先是诸将与突厥战虑其骑兵奔突皆以戎车步骑相参设鹿角为方陈骑在其内【此古法也虽卫青刘裕未之能易也所谓先为不可胜以待敌之可胜者也先悉荐翻骑竒寄翻下同】素曰此乃自固之道未足以取胜也于是悉除旧法令诸军为骑陈逹头闻之大喜曰天赐我也下马仰天而拜帅骑兵十余万直前上仪同三司周罗曰贼陈未整请击之帅精骑逆战素以大兵继之突厥大败逹头被重创而遁杀伤不可胜计其众号哭而去【魏舒毁车崇卒以败狄杨素除戎车为骑陈以破突厥皆鼔儳而胜耳帅读曰率胜音升号户髙翻】六月丁酉以豫章王暕为内史令【暕古限翻】　宜阳公王
　　世积为凉州緫管其亲信安定皇甫孝谐有罪【王世积封宜阳郡公隋志河南郡宜阳县后魏置宜阳郡武威郡旧置凉州安定郡旧置泾州】吏捕之亡抵世积世积不纳孝谐配防桂州【配防者配军伍使之防守】因上变称世积尝令道人相其贵不【上时掌翻令力丁翻相息亮翻不读曰否】道人答曰公当为国主又将之凉州【之往也】其所亲谓世积曰河西天下精兵处可图大事世积曰凉州土旷人希非用武之国世积坐诛拜孝谐上大将军　独孤后性妬忌后宫莫敢进御尉迟逈女孙有美色先没宫中【尉纡勿翻先悉荐翻下同】上于仁夀宫见而悦之因得幸后伺上听朝【伺相吏翻朝直遥翻】隂杀之上由是大怒单骑从苑中出不由径路入山谷间二十余里髙颎杨素等追及上扣马苦谏上太息曰吾贵为天子不得自由髙颎曰陛下岂以一妇人而轻天下上意少解【少诗沼翻】驻马良久中夜方还宫后俟上于阁内及至后流涕拜谢颎素等和解之【还音旋又如字】因置酒极欢先是后以髙颎父之家客甚见亲礼【颎父宾为独孤信参佐信被诛后以賔父之故吏数往来其家】至是闻颎谓已为一妇人遂衘之时太子勇失爱于上潜有废立之志从容谓颎曰【从千容翻】有神告晋王妃言王必有天下若之何颎长跪曰长幼有序其可废乎【长幼之长知两翻】独孤后知颎不可夺隂欲去之【为后谮颎张本去羌吕翻】会上令选东宫卫士以入上台颎奏称若尽取彊者恐东宫宿卫太劣上作色曰我有时出入宿卫须得勇毅太子毓徳春宫左右何须壮士此极弊法如我意者恒于交畨之日分向东宫上下团伍不别【三百人为团五人为伍恒户登翻上时掌翻下遐嫁翻别彼列翻】岂非佳事我熟见前代公不须仍踵旧风颎子表仁娶太子女故上以此言防之颎夫人卒【卒子恤翻】独孤后言于上曰髙仆射老矣而丧夫人【丧息浪翻】陛下何能不为之娶【为于伪翻下同】上以后言告颎颎流涕谢曰臣今已老退朝唯斋居读佛经而已【朝直遥翻】虽陛下垂哀之深至于纳室非臣所愿上乃止既而颎爱妾生男上闻之极喜后甚不悦上问其故后曰陛下尚复信髙颎邪【复扶又翻邪音耶】始陛下欲为颎娶颎心存爱妾面欺陛下今其诈已见【见贤遍翻】安得信之上由是疎颎伐辽之役【去年伐辽】颎固谏不从及师无功后言于上曰颎初不欲行陛下强遣之【强其两翻】妾固知其无功矣又上以汉王年少【少诗照翻】専委军事于颎颎以任寄隆重每怀至公无自疑之意谅所言多不用谅甚衘之及还泣言于后曰儿幸免髙颎所杀上闻之弥不平及击突厥出白道进图入碛【碛大碛也即所谓大汉碛七迹翻】遣使请兵【使疏吏翻】近臣缘此言颎欲反上未有所答颎已破突厥而还【此即谓前破突厥事还从宣翻又如字】及王世积诛推覈之际有宫禁中事云于颎处得之上大惊有司又奏颎及左右卫大将军元旻元胄并与世积交通受其名马之赠旻胄坐免官上柱国贺若弼吴州总管宇文防【若人者翻防古弼字】刑部尚书薛胄【开皇三年改都官尚书为刑部尚书】民部尚书斛律孝卿兵部尚书栁述等明颎无罪上愈怒皆以属吏【属之欲翻】自是朝臣无敢言者【朝直遥翻】秋八月癸夘颎坐免上柱国左仆射以齐公就第未几上幸秦王俊第召颎侍宴颎歔欷悲不自胜【几居岂翻歔音虚欷音希又许既翻胜音升】独孤后亦对之泣上谓颎曰朕不负公公自负也因谓侍臣曰我于髙颎胜于儿子虽或不见常似目前自其解落瞑然忘之【解落谓解官落职也瞑莫定翻】如本无髙颎人臣不可以身要君【要一遥翻】自云第一也顷之颎国令上颎隂事【隋制王国公国皆有令有尉上时掌翻】称其子表仁谓颎曰司马仲逹初托疾不朝遂有天下【司马懿字仲逹事见魏邵陵厉公纪朝直遥翻】公今遇此焉知非福【颎国公承望上指以此诬颎盖亦习见赵什住皇甫孝谐受赏而利之也焉于防翻】于是上大怒囚颎于内史省而鞫之宪司复奏沙门真觉尝谓颎云明年国有大丧【宪司法司也复扶又翻丧息郎翻】尼令晖复云十七十八年皇帝有大厄十九年不可过上闻而益怒顾谓羣臣曰帝王岂可力求孔子以大圣之才犹不得天下颎与子言自比晋帝此何心乎有司请斩之上曰去年杀虞庆则今兹斩王世积如更诛颎天下其谓我何于是除名为民颎初为仆射【帝受禅颎即为仆射】其母戒之曰汝富贵已极但有一斫头耳尔其慎之颎由是常恐祸变至是颎欢然无恨色先是国子祭酒元善言于上曰杨素麤疎苏威怯懦元胄元旻正似鳬耳【楚辞曰寜泛泛若水中之鳬与波上下以全吾躯乎元善之意谓此先悉荐翻】可以付社稷者唯独髙颎上初然之及颎得罪上深责之善忧惧而卒【卒子恤翻】　九月以太常卿牛为吏部尚书选举先徳行而后文才务在审慎虽致停缓其所进用并多称职【先悉荐翻行下孟翻后户遘翻称尺证翻】吏部侍郎髙孝基鉴赏机悟清慎絶伦然爽俊有余迹似轻薄时宰多以此疑之唯深识其真推心任委隋之选举得人于斯为最时论弥服识度之逺　冬十月甲午以突厥突利可汗为意利珍豆唘民可汗华言意智健也【厥九勿翻可从刋入声汗音寒】突厥归唘民者男女万余口上命长孙晟将五万人于朔州筑大利城以处之【长知两翻晟承正翻将即亮翻下同大利城在云内县东北隋志定襄郡治大利县处昌吕翻下同】时安义公主已卒【十七年安义公主嫁突厥卒子恤翻】复使晟持节送宗女义成公主以妻之【复音扶又翻妻七细翻】晟奏染干部落归者益众虽在长城之内犹被雍虞闾抄掠不得寜居【抄楚文翻】请徙五原以河为固【盐州五原之地】于夏胜两州之间【隋志朔方郡后魏置夏州榆林郡开皇二十年置胜州杜佑曰胜州治榆林县汉沙南县地有云中城拂云堆金河紫河自马邑郡善阳界流入县西有汉五原城夏户雅翻】东西至河南北四百里掘为横堑【堑七艳翻】令处其内【令力丁翻处昌吕翻】使得任情畜牧上从之又令上柱国赵仲卿屯兵二万为唘民防逹头【为于伪翻】代州总管韩洪等将步骑一万镇恒安【隋志雁门后周置肆州开皇五年改曰代州旧唐志恒安镇在隋马邑郡云内县界唐为云州云中县即后魏所都平城之地恒户登翻】逹头骑十万来冦韩洪军大败【骑竒寄翻】仲卿自乐寜镇邀击斩首千余级　帝遣越公杨素出灵州行军緫管韩僧夀出庆州【化郡开皇十六年置庆州】太平公史万歳出燕州【涿郡怀戎县后齐置北燕州后周去北字燕因肩翻】大将军武威姚辨出河州【枹罕郡旧置河州】以击都蓝师未出塞十二月乙未都蓝为部下所杀逹头自立为步迦【迦音加】可汗其国大乱长孙晟言于上曰今官军临境战数有功【数所角翻】虏内自携离其主被杀乘此招抚可以尽降请遣染干部下分道招慰上从之降者甚众【被皮义翻降户江翻】

　　资治通鉴卷一百七十八
　　钦定四库全书
　　资治通鉴卷一百七十九　宋　司马光　撰
　　胡三省　音注
　　隋纪三【起上章涒滩尽昭阳大渊献凡四年】
　　髙祖文皇帝中
　　开皇二十年春二月熙州人李英林反【隋志同安郡梁置豫州后改晋州后齐改江州陈复曰晋州开皇初曰熙州因晋熙郡名州也】三月辛夘以扬州緫管司马河内张衡为行军緫管【隋制緫管府置长史司马河内郡置怀州】帅步骑五万讨平之【帅读曰率骑竒寄翻】　贺若弼复坐事下狱【若人者翻复扶又翻下遐嫁翻】上数之曰【数所具翻又所主翻】公有三太猛嫉妬心太猛自是非人心太猛无上心太猛既而释之它日上谓侍臣曰弼将伐陈谓髙颎曰陈叔宝可平也不作髙鸟尽良弓藏邪【颎居永翻下同范蠡告大夫种尝有是言邪音耶下同】颎云必不然及平陈遽索内史又索仆射【索山客翻射寅谢翻】我语颎曰【语牛倨翻下同】功臣正宜授勲官【隋置上柱国至帅都督凡十一等为勲官】不可预朝政【朝直遥翻】弼后语颎皇太子于已出口入耳无所不尽公终久何必不得弼力何脉脉邪【脉脉有言不得吐之意】意图广陵又图荆州皆作乱之地意终不改也　夏四月壬戌突厥逹头可汗犯塞【厥九勿翻可从刋入声汗音寒】诏命晋王广杨素出灵武道【即灵州道】汉王谅史万歳出马邑道【即朔州道】以击之长孙晟帅降人为秦州行军緫管【天水郡置秦州长知两翻晟承正翻帅读曰率降户江翻】受晋王节度晟以突厥饮泉易可行毒【易以防翻】因取诸药毒水上流突厥人畜饮之多死于是大惊曰天雨恶水【雨于具翻】其亡我乎因夜遁晨追之斩首千余级　【考异曰炀帝纪曰出灵武无虏而还突厥传曰晋王出灵州逹头逃遁而去晟传曰逹头与王相抗葢逹头闻王来而遁晟将兵从别道与逹头相遇耳】史万歳出塞至大斤山与虏相遇逹头遣使问隋将为谁骑报史万歳也突厥复问得非敦煌戍卒乎【史万歳戍敦煌事见一百七十五卷陈长城公至徳元年使疏吏翻下同将即亮反骑竒寄翻复扶又翻下同敦徒门翻】骑曰是也逹头惧而引去万歳驰追百余里纵击大破之斩数千级逐北入碛数百里虏逺遁而还【碛七迹翻下同还从宣翻又如字　考异曰帝纪十九年六月史万歳破贼据本传在今年纪误也按破贼当作破逹头】诏遣长孙晟复还大利城安抚新附逹头复遣其弟子俟利伐从碛东攻唘民上又发兵助唘民守要路俟利伐走入碛唘民上表陈谢曰大隋圣人可汗怜养百姓如天无不覆【上时掌翻覆敷又翻】地无不载染干如枯木更叶枯骨更肉千世万世常为大隋典羊马也【爲于伪翻】帝又遣赵仲卿为唘民筑金河定襄二城【隋志榆林郡金河县隋初置榆关緫管定襄即云内县之恒安镇】　秦孝王俊久疾未能起遣使奉表陈谢上谓其使者曰我戮力创兹大业作训垂范庶臣下守之汝为吾子而欲败之【使疏吏翻败补迈翻】不知何以责汝俊慙怖【怖普布翻】疾遂笃乃复拜俊上柱国六月丁丑俊薨【帝五子独俊病死耳】上哭之数声而止俊所为侈丽之物悉命焚之王府僚佐请立碑【隋亲王置师友文学长吏司马谘议参军掾属主簿録事功曹记室户仓兵等曹骑兵城局等参军东西阁祭酒参军事法田水铠士等曹行参军行叅军长兼行参军典籖等释名碑者时所设臣子追述君父之功以书其上初学记碑悲也所以上往事也】上曰欲求名一卷史书足矣何用碑为若子孙不能保家徒与人作镇石耳【镇之人翻压也】俊子浩崔妃所生也庶子曰湛羣臣希旨奏汉之栗姬子荣郭后子彊皆随母废【栗姬子荣事见十六卷汉景帝六年七年郭后子彊事见四十三卷汉光武建武十七年十九年斯二事者二帝之失也可以为法乎】今秦王二子母皆有罪不合承嗣上从之以秦国官为丧主　初上使太子勇叅决军国政事时有损益上皆纳之勇性寛厚率意任情无矫饰之行【行下孟翻】上性节俭勇尝文饰蜀铠【蜀铠蜀人所作也蜀人工巧所作铠甲已精丽而勇又文饰之】上见而不悦戒之曰自古帝王未有好奢侈而能久长者汝为储后【后君也储后犹言储君也好呼到翻】当以俭约为先乃能奉承宗庙吾昔日衣服各留一物时复观之以自警戒恐汝以今日皇太子之心忘昔时之事故赐汝以我旧所带刀一枚并葅酱一合【淹菜为葅酱醢也肉酱跂酱皆谓之醢又菜葅谓之酱内则芥酱】汝防作上士时常所食也【谓勇仕周时】若存记前事应知我心后遇冬至百官皆诣勇勇张乐受贺上知之问朝臣曰近闻至日内外百官相帅朝东宫此何礼也太常少卿辛亶对曰于东宫乃贺也不得言朝【朝直遥翻帅读曰率少始照翻】上曰贺者正可三数十人随情各去何乃有司徴召一时普集太子法服设乐以待之可乎【隋制太子衮冕垂白珠九旒青纩充耳犀笄衣纁裳衣山龙华虫大宗彞五章裳藻粉米黼黻四章织成为之白纱内单黼领青褾襈裙革带金钩鍱大带素带不朱里亦纰以朱绿随裳色火山二章玉具劒火珠镖首瑜玉双佩朱组双大绶四采赤白缥绀纯朱质长一丈八尺三百二十首广九寸小双绶长二尺六寸色同大绶而首半之间施二玉环朱韈赤舄以金饰褾彼小翻襈雏冕翻鍱丑例翻又彼列翻纰频弥翻镖纰招翻绶音受缥匹沼翻纯之尹翻长直亮翻广苦旷翻】因下诏曰礼有等差君臣不杂皇太子虽居上嗣义兼臣子而诸方岳正冬朝贺任土作贡别上东宫【别上时掌翻】事非典则宜悉停断【断丁管翻】自是恩宠始衰渐生猜阻勇多内宠昭训云氏尤幸【姓苑云姓缙云氏之后又魏书官氏志逹宥氏后改云氏此其后也】其妃元氏无宠遇心疾二日而薨【元妃薨见一百七十七卷十一年】独孤后意有佗故甚责望勇自是云昭训専内政生长寜王俨平原王裕安成王筠髙良娣生安平王嶷襄成王恪王良媛生髙阳王该建安王韶成姬生颍川王煚【娣音弟嶷鱼力翻媛于眷翻煚居永翻】后宫生孝实孝范后弥不平颇遣人伺察求勇过恶晋王广弥自矫饰唯与萧妃居处【伺相吏翻处昌吕翻】后庭有子皆不育后由是数称广贤【数所角翻】大臣用事者广皆倾心与交【谓杨素等】上及后每遣左右至广所无贵贱广必与萧妃迎门接引为设美馔【为于伪翻馔士恋翻説文具食也】申以厚礼【申重也】婢仆往来者无不称其仁孝上与后尝幸其第广悉屏匿美姬于别室【屏必郢翻】唯留老丑者衣以缦防【衣于既翻缦莫半翻缦无文者也】给事左右屏帐改用缣素故絶乐器之弦不令拂去尘埃【去羌吕翻】上见之以为不好声色还宫以语侍臣【好呼到翻语牛倨翻】意甚喜侍臣皆称庆由是爱之特异诸子上宻令善相者来和【相息亮翻】徧视诸子对曰晋王眉上双骨隆起贵不可言上又问上仪同三司韦鼎我诸儿谁得嗣位对曰至尊皇后所最爱者当与之非臣敢预知也【来和韦鼎皆识帝于潜跃故尤信之】上笑曰卿不肻显言邪【邪音耶】晋王广美姿仪性敏慧沈深严重【沈持林翻】好学善属文【好呼到翻属之欲翻】敬接朝士礼极卑屈由是声名籍甚【言声名狼籍甚盛朝直遥翻下同】冠于诸王【冠古玩翻】广为扬州緫管入朝将还镇入宫辞后伏地流涕后亦然泣下【户畎翻】广曰臣性识愚下常守平生昆弟之意不知何罪失爱东宫恒蓄盛怒欲加屠陷【恒户登翻】每恐谗譛生于投杼【用曾参母子事】鸩毒遇于杯勺【杯勺皆饮器周礼梓人为饮器勺一升勺市若翻】是以勤忧积念惧履危亡后忿然曰睍地伐渐不可耐【勇小字睍地伐】我为之娶元氏女【为于伪翻】竟不以夫妇礼待之専宠阿云【阿乌葛翻】使有如许豚犬【曹操曰如袁本初刘景升儿豚犬耳后遂以诋其子】前新妇遇毒而夭【夭于绍翻】我亦不能穷治【治直之翻】何故复于汝发如此意【复扶又翻】我在尚尔我死后当鱼肉汝乎每思东宫竟无正嫡至尊千秋万歳之后遣汝等兄弟向阿云儿前再拜问讯此是几许苦痛邪【几居岂翻邪音耶】广又拜呜咽不能止后亦悲不自胜【胜音升】自是后决意欲废勇立广矣广与安州緫管宇文述素善【安陆郡置安州】欲述近已奏为夀州刺史【淮南郡旧属南则为豫州属北则为扬州开皇九年改曰夀州近其靳翻】广尤亲任緫管司马张衡衡为广画夺宗之策广问计于述述曰皇太子失爱已久令徳不闻于天下大王仁孝著称才能葢世数经将领频有大功【谓南平陈北伐突厥也数所角翻将即亮翻】主上之与内宫咸所钟爱【内宫即中宫避国讳故云然】四海之望实归大王然废立者国家大事处人父子骨肉之间诚未易谋也【处昌吕翻易以防翻】然能移主上意者惟杨素耳素所与谋者唯其弟约述雅知约请朝京师与约相见共图之【朝直遥翻】广大悦多赍金宝资述入关约时为大理少卿【少始照翻】素凡有所为皆先筹于约而后行之述请约盛陈器玩与之酣畅因而共博每阳不胜所赍金宝尽输之约约所得既多稍以谢述述因曰此晋王之赐令述与公为欢乐耳【此吕不韦之故智耳】约大惊曰何为尔述因通广意説之曰【説输芮翻】夫守正履道固人臣之常致反经合义亦逹者之令图【夫音扶令力正翻】自古贤人君子莫不与时消息以避祸患公之兄弟功名葢世当涂用事有年矣朝臣为足下家所屈辱者可胜数哉【朝直遥翻胜音升数所具翻】又储后以所欲不行每切齿于执政公虽自结于人主而欲危公者固亦多矣主上一旦弃羣臣公亦何以取庇今皇太子失爱于皇后主上素有废黜之心此公所知也今若请立晋王在贤兄之口耳诚能因此时建大功王必永铭骨髓斯则去累卵之危成太山之安也约然之因以白素素闻之大喜抚掌曰吾之智思【思相吏翻】殊不及此赖汝唘予约知其计行复谓素曰【复扶又翻】今皇后之言上无不用宜因机会早自结托则长保荣禄传祚子孙兄若迟疑一旦有变令太子用事恐祸至无日矣【令力丁翻】素从之后数日素入侍宴防称晋王孝悌恭俭有类至尊用此揣后意【揣初委翻】后泣曰公言是也吾儿大孝爱每闻至尊及我遣内使到【内使犹言中使使疏吏翻】必迎于境首言及违离未尝不泣又其新妇亦大可怜我使婢去常与之同寝共食岂若睍地伐与阿云对坐终日酣宴昵近小人【昵尼质翻】疑阻骨肉我所以益怜阿者【广小字阿睂波翻】常恐其潜杀之素既知后意因盛言太子不才后遂遗素金【遗于季翻】使赞上废立勇颇知其谋忧惧计无所出使新丰人王辅贤造诸厌胜【新丰县属京兆厌于协翻】又于后园作庶人村室屋卑陋勇时于中寝息布衣草褥冀以当之上知勇不自安在仁夀宫使杨素观勇所为素至东宫偃息未入勇束带待之素故久不进以激怒勇勇衘之形于言色素还言勇怨望恐有佗变愿深防察上闻素谮毁甚疑之后又遣人伺觇东宫【伺相吏翻下同觇丑廉翻又丑艳翻】纎介事皆闻奏因加诬饰以成其辠上遂疏忌勇乃于武门逹至徳门【武门隋大兴宫城正北门至徳门在宫城东北隅】量置候人以伺动静皆随事奏闻【量音良】又东宫宿卫之人侍官以上【侍官谓直阁直寝直斋直后备身直长等葢东宫率府所统略同十二卫府】名籍悉令属诸卫府有勇健者咸屏去之【屏必郢翻去羌吕翻】出左卫率苏孝慈为淅州刺史【苏孝慈有器干故出之隋志淅阳郡西魏置淅州】勇愈不悦太史令袁充言于上曰臣观天文皇太子当废上曰象久见【见贤遍翻】羣臣不敢言耳充君正之子也【袁君正见一百六十二卷梁武帝太清三年】晋王广又令督王府军事姑臧段逹【姑臧县凉州武威郡治所】私赂东宫幸臣姬威令伺太子动静宻告杨素于是内外諠谤过失日闻段逹因胁姬威曰东宫过失主上皆知之矣已奉宻诏定当废立君能告之则大富贵威许诺即上书告之【上时掌翻】秋九月壬子上至自仁夀宫【考异曰帝纪丁未至自仁夀宫今从太子勇传】翌日御大兴殿【开皇三年上入新都名其城曰大兴城正殿曰大兴殿宫曰大兴宫宫北苑曰大兴苑或曰帝由大兴郡袭封隋公以登大位故以名新都宫殿城苑】谓侍臣曰我新还京师应开怀欢乐【乐音洛】不知何意翻邑然愁苦吏部尚书牛对曰臣等不称軄故至尊忧劳【称尺证翻】上既数闻谮毁疑朝臣悉知之【数所角翻】故于众中发问冀闻太子之过对既失旨上因作色谓东宫官属曰仁夀宫此去不逺而令我每还京师严备仗卫如入敌国我为下利【令力丁翻还从宣翻又如字泄利也为于伪翻】不解衣卧昨夜欲近厠【厠□也近其靳翻】故在后房恐有警急还移就前殿岂非尔辈欲坏我家国邪【坏音怪邪音耶】于是执太子左庶子唐令则等数人付所司讯鞫命杨素陈东宫事状以告近臣素乃显言之曰臣奉勅向京令皇太子检校刘居士余党【言自仁夀宫奉勅向长安刘居士事见上卷十七年】太子奉诏作色奋厉骨肉飞腾语臣云【语牛倨翻】居士党尽伏法遣我何处穷讨尔作右仆射委寄不轻【射音夜】自检校之何关我事又云防大事不遂我先被诛【谓禅代时事被皮义翻】今作天子竟乃令我不如诸弟一事以上不得自遂【上时掌翻】因长叹回视云我大觉身妨去音上曰此儿不堪承嗣久矣皇后恒劝我废之【恒户登翻】我以布衣时所生地复居长【复扶又翻长知两翻】望其渐改隐忍至今勇尝指皇后侍儿谓人曰是皆我物此言几许异事【几居岂翻】其妇初亡【谓元妃薨时也】我深疑其遇毒尝责之勇即怼曰会杀元孝矩【孝矩元妃之父怼直类翻】此欲害我而迁怒耳长寜初生【勇长子俨封长寜王】朕与皇后共抱养之自怀彼此连遣来索【索山客翻】且云定兴女在外私合而生想此由来何必是其体防晋太子取屠家女其儿即好屠割【事见八十三卷晋惠帝元康九年好呼到翻】今傥非类便乱宗祏【祏音石】我虽徳慙尧舜终不以万姓付不肖子【尧舜知朱均不肖不付以天下】我恒畏其加害如防大敌今欲废之以安天下【恒户登翻】左卫大将军五原公元旻谏曰【元旻封九原郡公五原郡丰州】废立大事诏旨若行后悔无及谗言罔极惟陛下察之上不应命姬威悉陈太子辠恶威对曰太子由来与臣语唯意在骄奢且云若有谏者正当斩之不杀百许人自然永息【以文理观之不字必误】营起台殿四时不辍前苏孝慈解左卫率【率如字】太子奋髯扬肘曰大丈夫会当有一日终不忘之决当快意又宫内所须【须求也索也】尚书多执法不与辄怒曰仆射以下吾会戮一二人使知慢我之祸每云至尊恶我多侧庶【恶乌路翻】髙纬陈叔宝岂孽子乎【言二君皆嫡出而亡国孽鱼列翻説文庶子曰孽】尝令师姥卜吉凶【师姥巫媪也姥女老称姥莫补翻】语臣云【语牛倨翻】至尊忌在十八年此期促矣上然曰谁非父母生乃至于此朕近览齐书【是时李百药所撰齐书未出帝所览者葢崔子发齐纪也户畎翻】见髙欢縦其儿子不胜忿愤安可效尤邪于是禁勇及诸子部分收其党与【胜音升邪音耶分扶问翻】杨素舞文巧诋鍜錬以成其狱居数日有司承素意奏元旻常曲事于勇情存附托在仁夀宫勇使所亲裴以书与旻题云勿令人见上曰朕在仁夀宫有纤介事东宫必知疾于驿马怪之甚久岂非此徒邪遣武士执旻于仗【左卫仗也】右卫大将军元胄时当下直不去因奏曰臣向不下直者为防元旻耳【为于伪翻】上以旻及裴付狱先是勇见老枯槐问此堪何用或对曰古槐尤宜取火【先悉荐翻】时卫士皆佩火燧【燧取火之木也】勇命工造数千枚欲以分赐左右至是获于库又药藏局贮艾数斛【隋志东宫门下坊统司经宫门内直典膳药藏斋帅六局藏徂浪翻贮直吕翻】索得之【索山客翻】大以为怪以问姬威威曰太子此意别有所在至尊在仁夀宫太子常饲马千匹【饲祥吏翻】云径往守城门自然饿死素以威言诘勇【诘去吉翻】勇不服曰窃闻公家马数万匹勇忝备太子马千匹乃是反乎素又发东宫服玩似加雕饰者悉陈之于庭以示文武羣臣为太子之辠上及皇后迭遣使责问勇勇不服【使疏吏翻下同】冬十月乙丑上使人召勇勇见使者惊曰得无杀我邪【邪音耶】上戎服陈兵御武徳殿【武徳殿在延恩殿西】集百官立于东面诸亲立于西面【诸亲谓属籍宗亲也】引勇及诸子列于殿庭命内史侍郎薛道衡宣诏废勇及其男女为王公主者勇再拜言曰臣当伏尸都市为将来鉴戒幸蒙哀怜得全性命言毕泣下流襟既而舞蹈而去左右莫不闵黙【哀之而不敢言】长寜王俨上表乞宿卫辞情哀切【上时掌翻】上览之闵然杨素进曰伏望圣心同于螫手【蝮蛇螫手壮士断腕杨素以谗慝灭人天性之亲以此为喻亦太甚矣螫施只翻】不宜复留意【复扶又翻】己巳诏元旻唐令则及太子家令邹文腾【隋志太子家令掌刑法食膳仓库什物奴婢等事】左卫率司马夏侯福【隋左右卫率各置长史司马夏户雅翻】典膳监元淹【隋志典膳局置监丞各二人属门下坊】前吏部侍郎萧子宝前主玺下士何竦【主玺下士后周官也玺斯氏翻】并处斩妻妾子孙皆没官【处昌吕翻】车骑将军榆林阎毗【阎毗榆林盛乐人以车骑将军宿卫东宫阎姓也左传晋有阎嘉骑竒寄翻】东郡公崔君绰防骑尉沈福宝【开皇六年置武骑屯骑骁骑防骑飞骑旅骑云骑羽骑八尉其品则正六品以下从九品以上绰昌约翻】瀛州处士章仇太翼【瀛州河问郡后炀帝谓太翼曰于卿姓章仇四岳之胄与卢同源是赐姓为卢氏孙愐曰汉有章弇因避仇加仇字为章仇氏】特免死各杖一百身及妻子资财田宅皆没官副将作大匠髙龙乂率更令晋文建【隋率更令掌东宫伎乐漏刻更工衡翻】通直散骑侍郎元衡【隋制东宫亦有通直散骑侍郎散悉亶翻骑竒寄翻】皆处尽【处其罪使自尽处昌吕翻】于是集羣官于广阳门外宣诏戮之乃移勇于内史省给五品料食赐杨素物三千段元胄杨约并千叚赏鞫勇之功也文林郎杨孝政上书谏曰皇太子为小人所误宜加训诲不宜废黜【上时掌翻】上怒挞其胸初云昭训父定兴出入东宫无节数进竒服异器以求悦媚【数所角翻】左庶子裴政屡諌【隋制左庶子领门下坊】勇不听政谓定兴曰公所为不合法度又元妃暴薨道路籍籍此于太子非令名也公宜自引退不然将及祸定兴以告勇勇益疎政由是出为襄州总管【襄阳郡置襄州】唐令则为勇所昵狎【昵尼质翻】每令以歌敎内人右庶子刘行本责之【隋制右庶子领典书坊】曰庶子当辅太子以正道何有取媚于房帷之间哉令则甚慙而不能改时沛国刘臻【隋志无沛国刘臻先世仕于江南江南侨置中原郡县犹以沛国为贯】平原明克让【克让以平原为贯犹刘臻也】魏郡陆爽【魏郡置相州】并以文学为勇所亲行本怒其不能调防每谓三人曰卿等止解读书耳【言但能读书而不能行其所学解尸买翻】夏侯福尝于阁内与勇戏福大笑声闻于外【闻音问夏户雅翻】行本闻之待其出数之曰【数所角翻】殿下寛容赐汝顔色汝何物小人敢为防慢因付执法者治之【治直之翻下同】数日勇为福致请乃释之【为于伪翻】勇尝得良马欲令行本乘而观之行本正色曰至尊置臣于庶子欲令辅导殿下非为殿下作弄臣也勇慙而止及勇败二人已卒上叹曰向使裴政刘行本在勇不至此勇尝宴宫臣唐令则自弹琵琶歌娬媚娘【娬音武】洗马李纲【隋制门下坊司经局置洗马四人洗悉荐翻】起白勇曰令则身为公卿职当调防【左右庶子谓之宫卿汉髙帝谓四皓曰烦公卒调防太子故言东宫官职当调防】乃于广坐自比倡优【坐徂卧翻倡音昌】进淫声秽视听事若上闻令则罪在不测岂不为殿下之累邪【累力瑞翻邪音耶】臣请速治其罪勇曰我欲为乐耳【治直之翻乐音洛】君勿多事纲遂趋出及勇废上召东宫官属切责之皆惶惧无敢对者纲独曰废立大事今文武大臣皆知其不可而莫肻发言臣何敢畏死不一为陛下别白言之乎【为于伪翻下皆为谓为同别彼列翻】太子性本中人可与为善可与为恶曩使陛下择正人辅之足以嗣守鸿基今乃以唐令则为左庶子邹文腾为家令二人唯知以弦歌鹰犬娱悦太子安得不至于是邪【邪音耶】此乃陛下之过非太子之罪也因伏地流涕呜咽上惨然良久曰李纲责我非为无理然徒知其一未知其二我择汝为宫臣而勇不亲任虽更得正人何益哉对曰臣所以不被亲任者良由奸人在侧故也【被皮义翻】陛下但斩令则文腾更选贤才以辅太子安知臣之终见疎弃也【更工衡翻】自古废立冡嫡鲜不倾危【鲜息浅翻】愿陛下深留圣思无贻后悔上不悦罢朝【朝直遥翻】左右皆为之股栗【为于伪翻】会尚书右丞缺有司请人上指纲曰此佳右丞也即用之太平公史万歳还自大斤山杨素害其功言于上曰突厥本降【厥九勿翻降户江翻】初不为冦来塞上畜牧耳遂寝之万歳数抗表陈状【陈其功状也数所角翻】上未之悟上废太子方穷东宫党与上问万歳所在万歳实在朝堂【朝直遥翻】杨素曰万歳谒东宫矣以激怒上上谓为信然令召万歳时所将将士在朝堂称寃者数百人【令刀丁翻将即亮翻】万歳谓之曰吾今日为汝极言于上事当决矣【为于伪翻】既见上言将士有功为朝廷所抑词气愤厉上大怒令左右防杀之【防弼角翻又匹角翻击也】既而追之不及因下诏陈其罪状天下共寃惜之十一月戊子立晋王广为皇太子天下地震【广始正位储宫而天下地震其示戒亦昭昭矣】太子请降章服宫官不称臣十二月戊午诏从之以宇文述为左卫率始太子之谋夺宗也洪州緫管郭衍预焉【隋志豫章郡平陈置洪州緫管府】由是徴衍为左监门率【隋志东宫置左右监门率掌诘门禁监工衔翻下同率所律翻】帝囚故太子勇于东宫付太子广掌之勇自以废非其罪频请见上申寃【见贤遍翻下同申伸也明也】而广遏之不得闻勇于是升树大呌声闻帝所冀得引见杨素因言勇情志昏乱为癫鬼所着不可复收帝以为然卒不得见【狂病而死者为颠鬼着直略翻复扶又翻卒子恤翻】初帝之克陈也【开皇九年克陈】天下皆以为将太平监察御史房彦谦【后齐御史台置检校御史十二人隋置监察御史十二人】私谓所亲曰主上忌刻而苛酷太子卑弱诸王擅权【言秦晋蜀三王分据方而也】天下虽安方忧危乱其子龄亦宻言于彦谦曰主上本无功徳以诈取天下诸子皆骄奢不仁必自相诛夷今虽承平其亡可翘足待彦谦法夀之孙也【房法夀见一百三十二卷宋太宗泰始三年】龄与杜果之兄孙如晦【杜果有名周隋闻】皆预选【选者吏部选宣绢翻】吏部侍郎髙孝基名知人【有知人之名】见龄叹曰仆阅人多矣未见如此郎者异日必为伟器恨不见其大成耳见如晦谓曰君有应变之才必任栋梁之重俱以子孙托之　帝晩年深信佛道鬼神辛巳始诏有毁佛及天尊岳镇海渎神像者以不道论【隋志佛者西域天竺之迦维卫国浄饭王之太子释迦牟尼舍太子位出家学道勤行精进觉悟一切种智而谓之佛道经云有元始天尊者生于太元之先禀自然之气冲虚凝逺莫知其极天地沦坏劫数终尽而天尊之体常存不灭岳者五岳东岳太山西岳华山南岳衡山北岳恒山中岳嵩山隋五岳各置今又有吴山令葢吴山亦谓之吴岳也镇即周官职方氏扬州其山镇曰会稽荆州其山镇曰衡山豫州其山镇曰华山青州其山镇曰沂山兖州其山镇曰岱山雍州其山镇曰岳山幽州其山镇曰医无闾并州其山镇曰恒山冀州其山镇曰霍山隋开皇十四年诏东镇沂山南镇会稽山北镇医无闾山冀州镇霍山并就山立祠东海于防稽县界南海于南海镇南并近海立祠及四渎吴山并取侧近巫一人主知洒埽十六年又诏北镇于营州龙山立祠岱岳华岳衡岳恒岳嵩岳皆先有庙四渎江河淮济】沙门毁佛像道士毁天尊像者以恶逆论　是歳徴同州刺史蔡王智积入朝【隋志冯翊郡后魏置华州西魏改曰同州朝直遥翻】智积帝之弟子也【智积帝弟整之子】性修谨门无私谒自奉简素帝甚怜之智积有五男止敎读论语不令交通賔客或问其故智积曰卿非知我者其意葢恐诸子有才能以致祸也　齐州行叅军章武王伽【齐郡齐州行叅军在诸曹行叅军之下典籖之上杜佑曰隋开皇三年诏佐官以曹为名者并以为司十二年诸州司以从事为名者并改为叅军炀帝置诸司书佐改行叅军为行书佐隋志河间郡平舒县旧置章武郡伽求迦翻】送流囚李参等七十余人诣京师行至荥阳【荥阳县属郑州】哀其辛苦悉呼谓曰卿辈自犯国刑身婴缧绁【缧黒索绁挛也所以拘罪人缧力追翻绁息列翻】固其职也重劳援卒【援送之卒】岂不愧心哉参等辞谢伽乃悉脱其枷锁停援卒与约曰某日当至京师如致前却【谓或前或却不能如期】吾当为汝受死【为于伪翻】遂舍之而去流人感悦如期而至一无离叛上闻而惊异召见与语称善久之于是悉召流人令携负妻子俱入赐宴于殿庭而赦之因下诏曰凡在有生含灵禀性咸知善恶并识是非若临以至诚明加劝导则俗必从化人皆迁善往以海内乱离徳敎废絶吏无慈爱之心民怀奸诈之意朕思遵圣敎以徳化民而伽深识朕意诚心宣导参等感悟自赴宪司明是率土之人非为难敎若使官尽王伽之俦民皆李参之辈刑厝不用【厝七故翻】其何逺哉乃擢伽为雍令【雍县岐州治所雍于用翻】　太史令袁充表称隋兴已后昼日渐长开皇元年冬至之景长一丈二尺七寸二分【长一亘亮翻】自尔渐短至十七年短于旧三寸七分日去极近则景短而日长去极逺则景长而日短行内道则去极近行外道则去极逺【极北极也】谨按元命包曰日月出内道璇玑得其常【六纬之书有春秋元命包孔安国曰璇美玉玑者正天文之器璇似宣翻】京房别对曰太平日行上道升平行次道霸代行下道伏惟大隋唘运上感乾元景短日长振古希有【诗振古如兹毛传曰振自也】上临朝【朝直遥翻】谓百官曰景长之庆天之祐也今太子新立当须改元宜取日长之意以为年号是后百工作役并加程课以日长故也丁匠苦之【史言袁充诬天以病民】仁夀元年春正月乙酉朔赦天下改元　以尚书右仆射杨素为左仆射纳言苏威为右仆射　丁酉徙河南王昭为晋王　突厥步迦可汗犯塞败代州总管韩于恒安【鴈门郡隋代州厥九勿翻迦古牙翻可从刋入声汗音寒败补迈翻恒户登翻】　以晋王昭为内史令　二月乙夘朔日有食之　夏五月己丑突厥男女九万口来降【降户江翻】　六月乙夘遣十六使巡省风俗【使疏吏翻省昔景翻】　乙丑诏以天下学校生徒多而不精【校户敎翻】唯简留国子学生七十人太学四门及州县学并废【汉置太学晋武帝立国子学后国子太学各置博士以授生徒后魏太和二十年于四门置学立四门博士自汉以来郡有文学隋郡县皆置博士】殿内将军河间刘【殿内将军即殿中将军隋避讳改之属左右卫河间郡瀛州荧绢翻】上表切諌不听【上时掌翻】秋七月改国子学为太学　初帝受周禅恐民心未服故多称符瑞以耀之其伪造而献者不可胜计【胜音升】冬十一月己丑有事于南郊如封禅礼板文备述前后符瑞以报谢云　山獠作乱【獠卢皓翻蜀有獠】以卫尉少卿洛阳卫文升为资州刺史【隋志洛阳县属河南郡洛州资阳郡西魏置资州治盘石少始照翻】镇抚之文升名以字行初到官獠方攻大牢镇【开皇十三年置大牢县宋白曰荣州应灵县本汉南安县隋置大牢镇九域志在州西一百五十里】文升单骑造其营【骑竒寄翻造七到翻】谓曰我是刺史衘天子诏安养汝等勿惊惧也羣獠莫敢动于是説以利害渠帅感悦解兵而去【説输芮翻帅所类翻下同】前后归附者十余万口帝大悦赐缣二千匹壬辰以文升为遂州总管【隋志遂寜郡后周置遂州】　潮成等五州獠反髙州酋长冯盎驰诣京师请讨之【隋志义安郡梁置东扬州后改曰瀛州平陈置潮州苍梧郡梁置成州隋后改封州髙凉郡置髙州酋才由翻长知两翻】帝勅杨素与盎论贼形势素叹曰不意蛮夷中有如是人即遣盎发江岭兵击之【江岭谓江南岭南也】事平除盎汉阳太守【隋志汉阳郡后魏曰南秦州西魏曰成州守手又翻】　诏以杨素为云州道行军元帅【隋志定襄郡开皇五年置云州緫管府治大利】长孙晟为受降使者【长知两翻晟承正翻降户江翻使疏吏翻】挟唘民可汗北击步迦【挟户颊翻可从刋入声汗音寒迦古牙翻】二年春三月己亥上幸仁夀宫　突厥思力俟斤等【厥九勿翻俟渠之翻】南度河掠唘民男女六千口杂畜二十余万而去【畜许又翻】杨素帅诸军追击转战六十余里大破之【帅读曰率】突厥北走素复进追夜及之【复扶又翻】恐其越逸令其骑稍后亲引两骑并降突厥二人与虏并行虏不之觉其顿舍未定趣后骑掩击【骑竒寄翻趣读曰促】大破之悉得人畜以归唘民自是突厥逺遁碛南无复寇抄【碛七迹翻抄楚交翻】素以功进子感爵柱国赐纵爵淮南公【淮南郡公】　兵部尚书栁述庆之孙也【栁庆见一百六十一卷梁武帝太清二年】尚兰陵公主怙宠使气自杨素之属皆下之【下遐嫁翻】帝问符玺直长万年韦云起【符玺局属门下省直长四人万年属京兆玺斯氏翻长知两翻】外间有不便事可言之述时侍侧云起奏曰栁述骄豪未尝经事兵机要重非其所堪徒以主壻遂居要职臣恐物议以为陛下官不择贤専私所爱斯亦不便之大者帝甚然其言顾谓述曰云起之言汝药石也可师友之秋七月丙戌诏内外官各举所知栁述举云起除通事舍人【曹魏中书置通事一人掌呈奏案章正始中改为通事舍人属中书省隋改中书省为内史省】　益州总管蜀王秀容貌瓌伟【瓖古回翻】有胆气好武艺【好呼到翻】帝每谓独孤后曰秀必以恶终我在当无虑至兄弟必反矣大将军刘哙之讨西防也帝令上开府仪同三司杨武通将兵继进【此必防翫再反时将即亮翻】秀以嬖人万智光为武通行军司马【嬖卑义翻又博义翻】帝以秀任非其人谴责之因谓羣臣曰坏我法者子孙也【坏音怪】譬如猛虎物不能害反为毛间虫所损食耳遂分秀所统自长史元岩卒后秀渐奢僭【按隋书元岩传开皇十三年岩卒是后仁夀四年帝卧疾仁夀宫又有黄门侍郎元岩与杨素栁述同侍疾参考废太子勇传栁述传皆然如此则有两元岩长知两翻】造浑天仪多捕山獠充宦者【獠鲁皓翻】车马被服拟于乘舆【被皮义翻乗防证翻】及太子勇以谗废晋王广为太子秀意甚不平太子恐秀终为后患隂令杨素求其罪而谮之【令力丁翻】上遂徴秀秀犹豫欲谢病不行緫管司马源师谏【源师即北齐源文宗之子葢是时亦老矣】秀作色曰此自我家事何预卿也师垂涕对曰师忝府幕敢不尽忠圣上有勅追王以淹时月【以当从隋书源师传作已蜀本作已】今乃迁延未去百姓不识王心但生异议内外疑骇发雷霆之诏降一介之使王何以自明愿王熟计之朝廷恐秀生变戊子以原州緫管独孤楷为益州揔管【平凉郡置原州】驰传代之【传株恋翻】楷至秀犹未肻行楷讽谕久之乃就路楷察秀有悔色因勒兵为备秀行四十余里将还袭楷觇知有备乃止【觇丑廉翻又丑艳翻】　八月甲子皇后独孤氏崩太子对上及宫人哀恸絶气若不胜丧者【胜音升】其处私室【处昌吕翻】饮食言笑如平常又每朝令进二溢米而私令取肥肉脯鲊【干肉为脯酿鱼肉为鲊】置竹筒中以蜡闭口衣襆褁而纳之【襆防玉翻帊也】著作郎王劭上言佛説人应生天上及生无量夀国之时【上时掌翻】天佛放大光明以香花妓乐来迎【妓渠绮翻】伏惟大行皇后福善祯符备诸秘记皆云是妙善菩萨【释典菩普也萨济也菩萨言能普济众生菩薄乎翻萨桑葛翻】臣谨按八月二十二日仁夀宫内再雨金银花【雨于具翻】二十三日大宝殿后夜有神光【大宝殿在仁夀宫中寝殿也】二十四日夘时永安宫北有自然种种音乐【种章勇翻】震满虚室至夜五更【更工衡翻】奄然如寐遂即升遐与经文所説事皆符验上览之悲喜九月丙戌上至自仁夀宫　冬十月癸丑以工部尚书杨逹为纳言逹雄之弟也【雄自广平王改封清漳时又改封安徳】　闰月甲申诏杨素苏威与吏部尚书牛等修定五礼【五礼吉凶军賔嘉】上令上仪同三司萧吉为皇后择葬地【为于伪翻】得吉处云卜年二千卜世二百上曰吉凶由人不在扵地髙纬父岂不卜乎俄而国亡正如我家墓田若云不吉朕不当为天子若云不凶吾弟不当战没【上弟整从周武帝伐齐至并州力战而死】然竟从吉言吉告族人萧平仲曰皇太子遣宇文左率深谢余云【宇文述时为左卫率率所律翻】公前称我当为太子竟有其验终不忘也今卜山陵务令我早立我立之后当以富贵相报吾语之云后四载太子御天下【语牛倨翻载作亥翻】若太子得政隋其亡乎吾前绐云【绐徒亥翻】卜年二千者三十字也卜世二百者取世二传也汝其识之【识职吏翻记也】壬寅文献皇后于太陵诏以杨素经营事勤求吉地论素此心事极诚孝岂与夫平戎定寇比【夫音扶】其功业可别封一子义康公邑万户【义康郡公隋志髙凉郡杜原县旧有宋康郡平陈改曰义康郡】并赐田三十顷绢万段米万石金珠绫锦称是【称尺证翻】　蜀王秀至长安上见之不与语明日使使切让之【使使下疏吏翻】秀谢罪太子诸王流涕庭谢上曰顷者秦王糜费财物我以父道训之今秀蠧害生民当以君道绳之于是付执法者开府仪同三司庆整谏曰【庆姓出齐大夫庆氏】庶人勇既废秦王已薨陛下见子无多【见贤遍翻】何至如是蜀王性甚耿介今被重责【被皮义翻】恐不自全上大怒欲断其舌【断丁管翻】因谓羣臣曰当斩秀于市以谢百姓乃令杨素等推治之【治直之翻】太子隂作偶人缚手钉心枷锁杻械【钉丁定翻杻敝九翻】书上及汉王姓名仍云请西岳慈父圣母收杨坚杨谅神防如此形状勿令散荡宻埋之华山下【华户化翻】杨素发之又云秀妄述图防称京师妖异造蜀地徴神【妖于骄翻征与祯同】并作檄文云指期问罪置秀集中【集文集也隋志曰别集者葢汉东京之所创也自灵均已降属文之士众矣然其志尚不同风流殊别后之君子欲观其体势而见其心灵故别聚焉名之为集辞人景慕并自记载以成书部】俱以闻奏上曰天下寜有是邪【邪音耶】十二月癸巳废秀为庶人幽之内侍省不听与妻子相见唯獠婢二人驱使【獠鲁皓翻】连坐者百余人秀上表摧谢曰【上时掌翻】伏愿慈恩赐垂矜愍残息未尽之间希与瓜子相见请赐一穴令骸骨有所瓜子其爱子也上因下诏数其十罪【数所具翻】且曰我不知杨坚杨谅是汝何亲后乃听与其子同处【处昌吕翻】初杨素尝以少谴勅送南台【南台者御史台也立国面朝后市台省皆在南故尚书省曰南省御史台曰南台少诗沼翻】命治书侍御史栁彧治之【治直之翻】素恃贵坐彧牀彧从外来于阶下端笏整容谓素曰奉勅治公之罪素遽下彧据案而坐立素于庭辨诘事状素由是衔之【诘去吉翻】蜀王秀尝从彧求李文博所撰治道集【李文博博陵人仕隋不调性贞介鲠直好学不倦至子敎义名理特所留心读书至治乱得失忠臣烈士未尝不反覆吟翫长于议论亦善属文着治道集十卷大行于世夫其文大行而仕不遇何也治直吏翻】彧与之秀遗彧奴婢十口【遗于季翻】及秀得罪素奏彧以内臣交通诸侯除名为民配戍怀逺镇【新唐志营州有怀逺城】帝使司农卿赵仲卿往益州穷按秀事秀之賔客经过之处仲卿必深文致法州县长吏坐者大半【过音戈长知两翻】上以为能赏赐甚厚久之贝州长史裴肃【隋志清河郡后周置贝州】遣使上书称髙颎以天挺良才元勋佐命为众所疾以至废弃【颎废见上卷开皇十九年使疏吏翻上时掌翻】愿陛下录其大功忘其小过又二庶人得辠已久【二庶人谓勇秀】寜无革心愿陛下君父之恩顾天性之义【经曰父子之道天性也】各封小国观其所为若能迁善渐更增益如或不悛【悛丑縁翻】贬削非晩今者自新之路永絶愧悔之心莫见岂不哀哉书奏上谓杨素曰裴肃忧我家事此亦至诚也于是徴肃入朝【朝直遥翻】太子闻之谓左庶子张衡曰使勇自新欲何为也衡曰观肃之意欲令如吴太伯汉东海王耳【吴太伯注已见前汉东海王疆事见光武纪此张衡为裴肃解也令力丁翻】肃至上面谕以勇不可复收之意而罢遣之肃侠之子也【裴侠见一百五十六卷梁武帝中大通五年复扶又翻】杨素弟约及从父文思文纪【从才用翻】族父忌并为尚书列卿诸子无汗马之劳位至柱国刺史广营资产自京师及诸方都会处邸店碾硙【碾尼展翻丁度集韵碾女箭翻所以离物器也硙五对翻并磨也】便利田宅不可胜数【胜音升】家僮千数后庭妓妾曳绮罗者以千数【妓渠绮翻】第宅华侈制拟宫禁亲故吏布列清显【隋书素传作亲戚故吏此逸戚字】既废一太子及一王威权日盛朝臣有违忤者或至诛夷【忤五故翻】有附会及亲戚虽无才用必加进擢朝廷靡然莫不畏附敢与素抗而不挠者【挠奴敎翻屈也】独栁彧及尚书右丞李纲大理卿梁毗而已始毗为西寜州刺史【隋志越隽郡后周置严州开皇六年改曰西寜州十八年又改曰嶲州毗刺西寜葢十八年以前也】凡十一年蛮夷酋长皆以金多者为豪隽递相攻夺略无寜歳毗患之后因诸酋长相帅以金遗毗【酋才由翻帅读曰率长知两翻遗于季翻】毗置金坐侧【坐徂卧翻】对之恸哭而谓之曰此物饥不可食寒不可衣【衣于既翻】汝等以此相灭不可胜数【胜音升】今将此来欲杀我邪【邪音耶】一无所纳于是蛮夷感悟遂不相攻击上闻而善之徴为大理卿处法平允【处昌吕翻允信也当也】毗见杨素専权恐为国患乃上封事曰臣闻臣无有作威作福其害于而家凶于而国【书洪范之言上时掌翻】窃见左仆射越国公素幸遇愈重权势日隆搢绅之徒属其视听【言注耳目也属之欲翻】忤防者严霜夏零阿旨者甘雨冬澍【忤五故翻澍之戍翻又殊遇翻】荣枯由其唇吻废兴其指麾所私皆非忠谠【谠音党】所进咸是亲戚子弟布列兼州连县天下无事容息异图四海有虞必为祸始【黎阳之变卒如毗言】夫奸臣擅命有渐而来【夫音扶】王莽资之于积年桓基之于易世而卒殄汉祀终倾晋祚【二事具汉晋纪卒子恤翻】陛下若以素为阿衡臣恐其心未必伊尹也伏愿揆鉴古今量为处置【量音良处昌吕翻】俾洪基永固率土幸甚书奏上大怒收毗系狱亲诘之【诘去吉翻】毗极言素擅宠防权将领之处杀戮无道【将即亮翻】又太子蜀王罪废之日百僚无不震竦唯素扬眉奋肘喜见容色【见贤遍翻】利国家有事以为身幸上无以屈乃释之其后上亦寖疎忌素乃下勅曰仆射国之宰辅不可躬亲细务但三五日一向省评论大事外示优崇实夺之权也素由是终仁夀之末不复通判省事出杨约为伊州刺史【隋志河南郡陆浑县东魏置伊川郡及北荆州后周改曰和州开皇初又改曰伊州】素既被疎【被皮义翻】吏部尚书栁述益用事摄兵部尚书参掌机宻【按述传仁夀中判兵部尚书事寻拜兵部尚书修掌机宻抗表陈让乃令摄兵部尚书事】素由是恶之【恶乌路翻】太子问于贺若弼曰杨素韩擒虎史万歳皆称良将其优劣何如弼曰杨素猛将非谋将韩擒虎鬬将非领将史万歳骁将非大将太子曰然则大将谁也弼拜曰唯殿下所择弼意自许也【若人者翻将即亮翻骑竒寄翻】　交州俚帅李佛子作乱【交趾郡交州俚音里帅所类翻】据越王故城【此城葢秦汉间骆越之王所筑也】遣其兄子大权据龙编城【交州旧治龙编县隋志治宋平而龙编以县属州】其别帅李普鼎据乌延城【帅所类翻】杨素荐瓜州刺史长安刘方【敦煌郡置州】有将帅之畧诏以方为交州道行军总管统二十七营而进方军令严肃有犯必斩然仁爱士卒有疾病者亲临抚养士卒亦以此怀之至都隆岭遇贼击破之进军临佛子营先谕以祸福佛子惧请降【降户江翻】送之长安
　　三年秋八月壬申赐幽州摠管燕荣死【燕因肩翻】荣性严酷鞭挞左右动至千数尝见道次丛荆以为堪作杖命取之辄以试人人或自陈无罪荣曰后有罪当免汝既而有犯将杖之人曰前日被杖使君许以有罪宥之荣曰无罪尚尔况有罪邪【被皮义翻使疏吏翻邪音耶】杖之自若观州长史元嗣【隋志平原郡东光县旧置勃海郡隋废郡置观州杜佑曰开皇三年改别驾治中为长史司马观古玩翻长知两翻】迁幽州长史惧为荣所辱固辞上勅荣曰嗣杖十已上罪皆须奏闻荣忿曰竖子何敢玩我于是遣嗣监纳仓粟飏得一糠一粃皆罸之【监古衘翻飏与章翻又余亮翻粃音比】每笞虽不满十然一日之中或至三数如是歴年怨隙日搆荣遂收嗣付狱禁絶其粮嗣抽絮杂水咽之【咽于甸翻】其妻诣阙称寃上遣使案验【使疏吏翻】奏荣暴虐赃秽狼籍徴还赐死元嗣代荣为政酷又甚之九月壬戌置常平官【开皇初置义仓今置常平官掌之】　是歳龙门
　　王通诣阙献太平十二策【隋志龙门县属河东郡】上不能用罢归通遂敎授于河汾之间弟子自逺至者甚众累徴不起杨素甚重之劝之仕通曰通有先人之敝庐足以蔽风雨薄田足以具粥【诸延翻厚粥】读书谈道足以自乐【乐音洛】愿明公正身以治天下【治直之翻】时和歳丰通也受赐多矣不愿仕也或谮通于素曰彼实慢公公何敬焉素以问通通曰使公可慢则仆得矣不可慢则仆失矣得失在仆公何预焉素待之如初弟子贾琼问息谤通曰无辩问止怨曰不争通尝称无赦之国其刑必平重敛之国其刑必削【敛力赡翻】又曰闻谤而怒者谗之囮也见誉而喜者佞之媒也絶囮去媒谗佞逺矣【囮余周翻又五戈翻乌媒也尔雅翼曰説文囮译也率鸟者系生乌以来之名曰囮读若譌誉音余去羌吕翻】大业末卒于家【卒子恤翻】门人諡曰文中子【通卒门人议曰礼男子生有字所以昭徳死有諡所以易名仲尼既没文不在兹乎易曰黄裳元吉文在中也请諡曰文中子】　突厥步迦可汗所部大乱铁勒仆骨等十余部皆叛步迦降于唘民【隋书铁勒之先匈奴之苖裔也种类最多自西海之东依据山谷往往不絶独洛河北有仆骨同罗韦纥拔也古覆罗并号俟斤蒙陈吐如纥斯结浑斛薛等诸姓胜兵可二万伊吾以西焉耆之北傍白山则有契弊薄洛职乙咥苏娑郍曷鸟讙纥骨也咥于尼讙等胜兵可二万金山西有薛延陁咥勒儿十槃逹契等一万余兵康国北傍阿得水则有诃咥曷嶻拨忽比干具海曷比悉何嵳苏防也末渴逹等有三万余兵得嶷海东有苏路羯三索咽蔑促隆忽等诸姓八千余拂菻东则有恩屈阿兰比褥九离伏嗢昏等近二万人北海南则都波等虽姓氏各别总谓为铁勒并无君长分属东西两突厥人性凶忍善于骑射贪婪尤甚以寇抄为生自突厥有国东西征讨皆资其用以制北荒迦古牙翻可从刋入声汗音寒】步迦众溃西奔吐谷浑长孙晟送唘民置碛口唘民于是尽有步迦之众【碛七降翻】





　　资治通鉴卷一百七十九
&lt;史部,编年类,资治通鉴&gt;
　　钦定四库全书
　　资治通鉴卷一百八十　　宋　司马光　撰
　　胡三省音注
　　隋纪四【起阏逢困敦尽彊圉单阏凡四年】
　　高祖文皇帝下
　　仁寿四年春正月丙午赦天下　帝将避暑于仁寿宫术士章仇太翼固谏不听太翼曰是行恐銮舆不返帝大怒系之长安狱期还而斩之甲子幸仁寿宫乙丑诏赏赐支度事无巨细并付皇太子夏四月乙卯帝不豫六月庚申赦天下秋七月甲辰上疾甚卧与百僚辞诀并握手歔欷【歔音虚欷音希又许既翻】命太子赦章仇太翼丁未崩于大宝殿【年六十四】高祖性严重令行禁止每旦听朝日昃忘倦【朝直遥翻昃阻力翻日中则昃】虽啬于财至于赏赐有功即无所爱将士战没必加优赏仍遣使者劳问其家【将即亮翻使疏吏翻劳力到翻】爱养百姓劝课农桑轻徭薄赋其自奉养务为俭素乘舆御物故弊者随宜补用【乘绳证翻】自非享宴所食不过一肉后宫皆服澣濯之衣天下化之开皇仁寿之间丈夫率衣绢布【衣于既翻】不服绫绮装带不过铜铁骨角无金玉之饰故衣食滋殖仓库盈溢受禅之初民户不满四百万末年逾八百九十万【此以开皇初元户口之数比较仁夀末年大业初之数而言之也按周之平齐得户三百三万而隋受周禅户不满四百万则周氏初有关中西并巴蜀南兼江汉见户不满百万也陈氏之亡户六十万大约隋氏混壹天下见户未及五百万及其盛也盖几倍之滋音兹殖音植禅音墠】独冀州已一百万户【隋以信都郡为冀州此以古冀州之域言之也然禹之冀州兼有幽并营三州地其界比它州为最大其后以天文画埜分州自胃七度至毕十一度为大梁冀州分隋志以信都清河魏汲河内长平上党河东绛文城临汾龙泉西河离石鴈门马邑定襄楼烦太原襄国武安赵恒山博陵河间涿上谷渔阳北平安乐辽西等郡为冀州则其地亦兼有幽并营三州地故其户最多】然猜忌苛察信受谗言功臣故旧无始终保全者乃至子弟皆如仇敌此其所短也【此上总论文帝平生】初文献皇后既崩【独孤后崩谥文献见上卷二年】宣华夫人陈氏容华夫人蔡氏皆有宠陈氏陈高宗之女【陈宣帝庙号高宗】蔡氏丹阳人也【丹阳郡时置蒋州】上寝疾于仁寿宫尚书左仆射杨素兵部尚书柳述黄门侍郎元岩【隋制门下省纳言二人给事黄门侍郎四人其位任重矣此又一元岩前蜀王秀长史之元岩封平昌郡公此元岩封龙涸县公见隋书列女华阳王楷妃传】皆入閤侍疾召皇太子入居大宝殿太子虑上有不讳须预防拟【防御也隄备也拟凖也凖拟揣度以待之也】手自为书封出问素素条录事状以报太子宫人误送上所上览而大恚【恚于避翻】陈夫人平旦出更衣【更工衡翻】为太子所逼拒之得免归于上所上怪其神色有异问其故夫人然曰太子无礼上恚抵床曰畜生何足付大事【抵触也今人詈人犹曰畜生言其无识无礼若马牛犬豕然待畜养而生者也户畎翻】独孤误我【事见上卷开皇二十年】乃呼柳述元岩曰召我儿述等将呼太子上曰勇也述岩出閤为勑书【储嗣之重废置之间轻易如此乌得不君臣皆败乎】杨素闻之以白太子矫诏执述岩系大理狱追东宫兵士帖上台宿卫【帖裨也帝之猜防太子勇也屏去东宫宿卫之勇健者知出苏孝慈而不知备张衡之入寝殿也悕矣】门禁出入并取宇文述郭衍节度令右庶子张衡入寝殿侍疾尽遣后宫出就别室俄而上崩故中外颇有异论【此上叙帝所以见弑考异曰赵毅大业略记曰高祖在仁夀宫病甚追帝侍疾而高祖美人尤嬖幸者唯陈蔡二人而已帝乃召蔡于别室既还面伤而髪乱高祖问之蔡泣曰皇太子为非礼高祖大怒齧指出血召兵部尚书柳述黄门侍郎元岩等令发诏追庶人勇即令废立帝事迫召左仆射杨素左庶子张衡进毒药帝简骁健官奴三十人皆服妇人之服衣下置仗立于门巷之间以为之卫素等既入而高祖暴崩马总通厯曰上有疾于仁寿殿与百僚辞诀并握手歔欷是时唯太子及陈宣华夫人侍疾太子无礼宣华诉之帝怒曰死狗那可付后事遽令召勇杨素秘不宣乃屏左右令张衡入拉帝血溅御屏寃痛之声闻于外今从隋书】陈夫人与后宫闻变相顾战栗失色晡后太子遣使者赍小金合帖纸于际亲署封字以赐夫人夫人见之惶惧以为鸩毒不敢发使者促之乃发【使疏吏翻下同】合中有同心结数枚宫人咸悦相谓曰得免死矣陈氏恚而却坐不肯致谢诸宫人共逼之乃拜使者其夜太子烝焉【杜预曰上淫曰烝】乙卯发丧　【考异曰大业略记曰十八日发丧杜宝大业杂记曰甲戌文帝崩辛巳发丧壬午炀帝即位案长厯是月乙未朔乙卯二十一日也无甲戌辛巳壬午日今从隋书】太子即皇帝位防伊州刺史杨约来朝【杨约出刺伊州见上卷二年朝直遥翻】太子遣约入长安易留守者矫称高祖之诏赐故太子勇死缢杀之【缢于赐翻】然后陈兵集众发高祖防问炀帝闻之【书炀帝以别大行】曰令兄之弟果堪大任追封勇为房陵王不为置嗣【房陵郡王隋志房陵郡光迁县旧曰房陵置新城郡梁末置岐州后周郡县并改为光迁大业初置房陵郡　考异曰大业略记云庶人勇八男亦隂加酖害恐其为厉皆倒埋之按隋书北史皆云炀帝践极俨常从行卒于道实酖之也诸弟分徙岭表仍勑在所皆杀焉今从之按通鉴下文大业三年杀俨及七弟】八月丁卯梓宫至自仁寿宫丙子殡于大兴前殿【大兴前殿大兴宫正殿也】柳述元岩并除名述徙龙川岩徙南海【隋志龙川郡平陈置循州南海郡旧置广州】帝令兰陵公主与述离絶欲改嫁之公主以死自誓不复朝谒【复扶又翻朝直遥翻】上表请与述同徙帝大怒公主忧愤而卒临终上表请葬于柳氏帝愈怒竟不哭葬送甚薄【上时掌翻卒子恤翻】　太史令袁充奏言皇帝即位与尧受命年合讽百官表贺礼部侍郎许善心议以为国哀甫尔不宜称贺左卫大将军宇文述素恶善心【宇文述自左卫率迁左卫大将军岂特以旧恩哉既以醻功且亲之以自卫也恶乌路翻】讽御史劾之【劾户槩翻又户得翻】左迁给事郎降品二等　汉王谅有宠于高祖为并州总管【开皇十七年汉王谅代秦王俊为并州总管】自山以东至于沧海南距黄河五十二州皆焉特许以便宜从事不拘律令谅自以所居天下精兵处见太子勇以谗废【事见上卷开皇二十年】居常怏怏【怏于两翻】及蜀王秀得罪【见上卷二年】尤不自安隂蓄异图言于高祖以突厥方彊【厥九勿翻】宜修武备于是大发工役缮治器械【治直之翻】招集亡命左右私人殆将数万突厥尝冦边高祖使谅御之为突厥所败【败补迈翻】其所领将帅坐除解者八十余人【将即亮翻帅所类翻除除名也解解官也】皆配防岭表谅以其宿旧奏请留之高祖怒曰尔为藩王惟当敬依朝命【朝直遥翻】何得私论宿旧废国家宪法邪嗟乎小子尔一旦无我或欲妄动彼取尔如笼内鸡雏耳何用腹心为王頍者僧辩之子【王僧辩事梁有平侯景之功为陈覇先所杀頍丘弭翻】倜傥好奇略【倜它狄翻好呼到翻】为谅谘议参军【隋制诸王府谘议参军在长史司马之下掾属之上也】萧摩诃陈氏旧将【将即亮翻】二人俱不得志每郁郁思乱皆为谅所亲善赞成其隂谋防荧惑守东井【荧惑罚星东井秦分】仪曹邺人傅奕晓星厯【按隋制王府诸曹无仪曹盖不在诸参军之数邺县属魏郡】谅问之曰是何祥也对曰天上东井黄道所经【晋志东井八星天之南门黄道所经】荧惑过之乃其常理若入地上井则可怪耳【奕知谅有异图诡对以自免于祸】谅不悦及高祖崩炀帝遣车骑将军屈突通以高祖玺书征之【骑奇寄翻屈区勿翻玺斯氏翻】先是高祖与谅宻约若玺书召汝勑字傍别加一防【高欢与侯景亦有此约而皆以阶乱先悉荐翻】又与玉麟符合者【开皇七年颁青龙符于东方总管刺史西方以驺虞南方以朱雀北方以武是后三子分居方面并杨益三总管统属甚广故为玉麟符汉王谅既败惟留守东西两都用玉麟符至唐犹然】当就征及发书无验谅知有变诘通【诘去吉翻】通占对不屈乃遣归长安谅遂发兵反总管司马安定皇甫诞切谏【安定郡泾州】谅不纳诞流涕曰窃料大王兵资非京师之敌加以君臣位定逆顺势殊士马虽精难以取胜一旦陷身叛逆絓于刑书【絓户挂翻】虽欲为布衣不可得也谅怒囚之岚州刺史乔钟葵将赴谅【岚州楼烦之地也按隋志大业四年方置楼烦郡管下秀容县旧置肆州开皇十八年置忻州大业初废又按唐志楼烦郡平刘武周置东防州武徳六年改岚州而义宁元年复分秀容置忻州乔钟葵者既为岚州刺史而隋志不载岚州建置当考岚卢含翻宋白曰后魏置岚州因岢岚山为名】其司马京兆陶模拒之曰汉王所图不轨公荷国厚恩【荷下可翻】当竭诚効命岂得身为厉阶乎钟葵失色曰司马反邪临之以兵辞气不桡【邪音耶挠奴敎翻屈也】钟葵义而释之军吏曰若不斩模无以压众心乃囚之于是从谅反者凡十九州王頍説谅曰王所部将吏家属尽在关西【説轮芮翻将即亮翻此关西谓蒲津关以西】若用此等则宜长驱深入直据京都所谓疾雷不及掩耳【淮南子之言】若但欲割据旧齐之地【南距大河北尽燕代皆高齐之地也】宜任东人谅不能决乃兼用二防唱言杨素反将诛之【谅若如宋武陵王声元防之罪而举兵天下其谁能敌之】总管府兵曹闻喜裴文安【兵曹兵曹参军也闻喜县属绛州】説谅曰井陉以西在王掌握之内山东士马亦为我有宜悉发之分遣羸兵屯守要害仍命随方略地帅其精鋭直入蒲津【同州朝邑县有蒲津关度河东即蒲州城陉音刑羸伦为翻帅读曰率】文安请为前锋王以大军继后风行雷击顿于霸上【自武关入则顿于霸上自蒲津入岂须顿于霸上盖欲乘高以临长安耳】咸阳以东可指麾而定京师震扰兵不暇集上下相疑羣情离骇我陈兵号令谁敢不从旬日之问事可定矣　【考异曰大业略记云司兵参军裴文安説谅曰今梓宫尚在仁寿宫比其征兵动移旬月今若简骁勇万骑令文安督领不淹十五日径据长安其在京被黜停私之徒并擢授高位付以心膂共守京城则咸阳以东府县非彼之有然后大王总兵鼓行而西声势一接天下可指麾而定也谅不从大业杂记云文安又説曰先人有夺人之心殿下选精骑一万径往京师奔丧晓夜兼行谁敢止约至京径掩仁寿宫彼纵征召未暇御我大军络绎随王而至此则次计王直资河北彼率天下之兵百道攻我则难为主人此下计也今从隋书】谅大悦于是遣所署大将军余公理出大谷趣河阳【姓苑余姓由余之后隋志大谷县属太原郡旧曰阳邑开皇十八年改焉水经注大谷谷名在祁县东南河阳县属懐州欲由此渡孟津趣七喻翻下同】大将军綦良出滏口趣黎阳【綦姓也此二军皆欲使渡河略河南滏音釜】大将军刘建出井陉略燕赵【陉音刑】柱国乔钟葵出鴈门【鴈门郡代州也时李景以代州拒谅使钟葵自岚州攻之】署文安为柱国与柱国纥单贵王聃等直指京师【纥单虏复姓纥下没翻单可寒翻又达演翻聃他酣翻】帝以右武卫将军洛阳丘和【隋制左右武卫将军领外军宿卫风俗通丘姓左丘明之后又云太公封于营丘支孙以地为氏又魏书官氏志后魏献帝次弟丘敦氏后改为丘氏按拓防南都洛阳凡北人从之南迁者三字姓复姓皆改从单字姓为河南洛阳人丘和既洛阳人葢即丘敦氏之后】为蒲州刺史镇蒲津谅选精鋭数百骑戴羃防【羃莫狄翻防音离新唐志曰妇人施羃防以蔽身永徽中始用帷冒施羣及颈武后时帷冒益盛中宗后无复羃防矣按帷冒起于隋骑奇寄翻下同】诈称谅宫人还长安门司弗觉径入蒲州【门司蒲州之掌城门者】城中豪杰亦有应之者丘和觉其变逾城逃归长安蒲州长史勃海高义明司马北平荣毗【勃海郡开皇六年置棣州大业二年改沧州北平郡旧置平州荣姓周荣公之后】皆为反者所执裴文安等未至蒲津百余里谅忽改图令纥单贵断河桥守蒲州【此蒲津之桥也谅欲断河谓可坐有旧齐之地耳断丁管翻】而召文安还文安至谓谅曰兵机诡速本欲出其不意王既不行文安又返使彼计成大事去矣谅不对以王聃为蒲州刺史裴文安为晋州刺史薛粹为綘州刺史梁菩萨为潞州刺史韦道正为韩州刺史张伯英为泽州刺史【隋志临汾郡晋州绛郡后魏置东雍州后周改绛州上党郡后周置潞州上党郡襄垣县后周置韩州大业初州废长平郡旧曰建州开皇初改泽州菩薄乎翻萨桑葛翻聃他甘翻】代州总管天水李景发兵拒谅谅遣其将刘暠袭景【将即亮翻暠古老翻】景击斩之谅复遣乔钟葵帅劲勇三万攻之【复扶又翻帅读曰率下同】景战士不过数千加以城池不固为钟葵所攻崩毁相继景且战且筑士卒皆殊死鬬钟葵屡败司马冯孝慈司法吕玉【司法即法曹行参军】并骁勇善战【骁坚尧翻】仪同三司侯莫陈乂多谋画工拒守之术景知三人可用推诚任之已无所关预唯在閤持重时抚循而已杨素将轻骑五千袭王聃纥单贵于蒲州夜至河际收商贾船得数百艘【贾音古艘苏遭翻】船内多置草践之无声遂衘枚而济迟明击之【迟直二翻】纥单贵败走聃惧以城降【降户江翻】有诏征素还初素将行计日破贼皆如所量【量音良】于是以素为并州道行军总管河北道安抚大使帅众数万以讨谅【使疏吏翻】谅之初起兵也妃兄豆卢毓为府主簿苦谏不从私谓其弟懿曰吾匹马归朝自得免祸此乃身计非为国也不若且伪从之徐伺其便【朝直遥翻为于伪翻】毓勣之子也【豆卢勣见一百七十四卷陈宣帝太建十二年勣则歴翻】毓兄显州刺史贤【隋志淮安郡后魏置东荆州西魏改淮州开皇五年又改显州】言于帝曰臣弟毓素懐志节必不从乱但逼凶威不能自遂臣请从军与毓为表里谅不足图也帝许之贤宻遣家人赍勑书至毓所与之计议谅出城将往介州【隋志西河郡后魏置汾州后齐置南朔州后周改曰介州】令毓与总管属朱涛留守【属在掾下守手又翻】毓谓涛曰汉王构逆败不旋踵吾属岂可坐受夷灭孤负国家邪【邪音耶】当与卿出兵拒之涛惊曰王以大事相付何得有是语因拂衣而去毓追斩之出皇甫诞于狱与之恊计及开府仪同三司宿勤武等【宿勤虏复姓后魏末有宿勤明达叛乱】闭城拒谅部分未定【分扶问翻】有人告谅谅袭击之　【考异曰皇甫诞传云杨素将至谅屯清源以拒之按谅屯清源时素军已迫何暇自还袭毓今从毓传】毓见谅至绐其众曰此贼军也【绐徒亥翻】谅攻城南门稽胡守南城【稽胡步落稽也散居介石二州】不识谅射之【射而亦翻】矢下如雨谅移攻西门守兵识谅即开门纳之毓诞皆死綦良攻慈州刺史上官政不克【隋志魏郡滏阳县后周置开皇十年置慈州大业初州废】引兵攻行相州事薛胄又不克【魏郡置相州治安阳相息亮翻下同】遂自滏口攻黎州【隋志汲郡黎阳县旧置黎州】塞白马津【白马津在东郡白马县北对黎阳岸塞之使不得渡塞悉则翻】余公理自太行下河内【行户刚翻】帝以右卫将军史祥为行军总管军于河隂【河隂县东魏置属洛阳郡北对河阳岸】祥谓军吏曰余公理轻而无谋【轻墟政翻】恃众而骄不足破也公理屯河阳祥具舟南岸公理聚兵当之祥简精鋭于下流濳济公理闻之引兵拒之战于须水【按九域志郑州荥阳县有须水镇然其地在河南史祥既济河击余公理当遇战于河阳界水经志湨水出原城西北原山勲掌公东南流过河阳无辟城又南入于河疑须水当作湨水湨古閴翻杜佑通典作湨水音同则须字误明矣】公理未成列祥击之公理大败祥东趣黎阳綦良军不战而溃祥宁之子也【史宁从宇文氏于兵间屡有战功】帝将发幽州兵疑幽州总管窦抗有贰心问可使取抗者于素素荐前江州刺史勃海李子雄【隋志九江郡旧置江州】授上大将军拜广州刺史【拜广州而使之往幽州未得之广州】又以左领军将军长孙晟为相州刺史【隋志左右领军府各掌十二军籍帐差科辞讼之事】发山东兵与李子雄共经略之晟辞以男行布在谅所部帝曰公体国之深终不以儿害义朕今相委公其勿辞李子雄驰至幽州止传舍【传直恋翻】召募得千余人抗来诣子雄子雄伏甲擒之抗荣定之子也【窦荣定见一百七十五卷陈长城公至徳二年】子雄遂发幽州兵步骑三万自井陉西击谅时刘建围戍将京兆张祥于井陉子雄破建于抱犊山下【隋志恒州石邑县有抱犊山】建遁去李景被围月余【被皮义翻】诏朔州刺史代人杨义臣救之【马邑郡朔州与代州接境杨义臣本姓尉迟尉迟迥之乱义臣父崇以宗族之故自囚于狱高祖慰释之后崇与突厥战死义臣尚防养于宫中以其父诚节赐姓杨氏】义臣帅马步二万夜出西陉【新唐志代州鴈门县有东陉关西陉关帅读曰率】乔钟葵悉众拒之义臣自以兵少【少诗沼翻】悉取军中牛驴得数千头复令兵数百人人持一鼓濳驱之匿于涧谷间晡后义臣复与钟葵战【复扶又翻】兵初合命驱牛驴者疾进一时鸣鼓尘埃涨天钟葵军不知以为伏兵发因而奔溃义臣纵击大破之晋绛吕三州皆为谅城守【隋志临汾郡霍邑县后魏置东安郡开皇十六年置汾州十八年改吕州为于伪翻】杨素各以二千人縻之而去谅遣其将赵子开拥众十余万栅絶径路屯据高壁【高壁岭名将即亮翻下同】布陈五十里【陈读曰阵】素令诸将以兵临之自引奇兵濳入霍山【霍山在霍邑东北亦曰太岳山禹贡所谓岳阳指是山之阳也史记谓之霍太山】縁崖谷而进素营于谷口自坐营外使军司入营简留三百人守营【汉晋谓军司马为军司今军吏亦谓之军司】军士惮北兵之彊不欲出战多愿守营因尔致迟素责所由军司具对素即召所留三百人出营悉斩之更令简留人皆无愿留者素乃引军驰进出北军之北直指其营鸣鼓纵火北军不知所为自相蹂践杀伤数万【蹂人九翻】谅所署介州刺史梁脩罗屯介休【隋介州治隰城县而介休县属焉】闻素至弃城走谅闻赵子开败大惧自将众且十万拒素于蒿泽防大雨谅欲引军还王頍谏曰杨素悬军深入士马疲弊王以鋭卒自将击之其势必克今望敌而退示人以怯沮战士之心益西军之气【杨素军自长安来故谓之西军】愿王勿还谅不从退守清源【开皇十六年分晋阳置清源县在晋阳西南宋白曰地理志榆次县梗阳乡魏戌邑今梗阳故城在清源县南一百二十步此县自汉至晋皆为榆次县地隋置清源县因县西清源水为名】王頍谓其子曰气殊不佳兵必败汝可随我杨素进击谅大破之擒萧摩诃谅退保晋阳素进兵围之谅穷蹙请降【降户江翻】余党悉平帝遣杨约赍手诏劳素【劳力到翻】王頍将奔突厥至山中径路断絶知必不免谓其子曰吾之计数不减杨素但坐言不见从遂至于此不能坐受擒获以成竪子名吾死之后汝慎勿过亲故于是自杀瘗之石窟中其子数日不得食遂过其故人【过古禾翻瘗于计翻】竟为所擒并获頍尸枭于晋阳【枭其首也枭工尧翻】羣臣奏汉王谅当死帝不许除名为民絶其属籍竟以幽死谅所部吏民坐谅死徙者二十余万家初高祖与独孤后甚相爱重誓无异生之子尝谓羣臣曰前世天子溺于嬖幸【溺奴狄翻嬖卑义翻又博计翻下同】嫡庶分争遂有废立或至亡国朕旁无姬侍五子同母可谓真兄弟也岂有此忧邪【邪音耶】帝又惩周室诸王防弱故使诸子分据大镇专制方面权侔帝室及其晩节父子兄弟迭相猜忌五子皆不以寿终
　　臣光曰昔辛伯谂周桓公曰内宠并后外宠贰政嬖子配嫡大都偶国乱之本也【左传辛伯有是言而狐突引之谂式甚翻告也深谏也】人主诚能慎此四者乱何自生哉隋髙祖徒知嫡庶之多争孤弱之易摇【易以防翻】曾不知势钧位逼虽同产至亲不能无相倾夺考诸辛伯之言得其一而失其三乎
　　冬十月己卯葬文皇帝于太陵庙号髙祖与文献皇后同坟异穴　诏除妇人及奴婢部曲之课男子二十二成丁【隋因周齐之制妇人及奴婢部曲课役各随给田为差军人以二十一成丁至是以户口益多府库盈溢故有是诏是后兵役防兴盗贼羣起而是诏为具文矣】　章仇太翼言于帝曰陛下酉命雍州为破木之冲【木旺在卯雍州在西酉位也故为破木之冲雍于用翻】不可久居又防云脩治洛阳还晋家【治直之翻】帝深以为然十一月乙未幸洛阳留晋王昭守长安杨素以功拜其子万石仁行侄挺为仪同三司赉物五万段绮罗千匹谅妓妾二十人【妓渠绮翻】　丙申发丁男数十万掘堑自龙门东接长平汲郡【龙门县属蒲州长平郡泽州汲郡卫州堑七艶翻】抵临清关【唐志卫州新乡县东北有临清关】度河至浚仪襄城【浚仪汴州襄城汝州】达于上洛【上洛商州】以置关防　壬子陈叔宝卒赠大将军长城县公【长城县属呉郡今长兴县是也卒子恤翻】諡曰炀【諡法好内怠政曰炀帝諡陈叔宝曰炀岂知已不令终亦諡曰炀乎】　蜀王秀之得罪也【见上卷二年】右卫大将军元胄坐与交通除名久不得调【调徒钓翻】时慈州刺史上官政坐事徙岭南将军丘和以蒲州失守除名【守式又翻】胄与和有旧酒酣谓和曰上官政壮士也今徙岭表得无大事乎因自拊腹曰若是公者不徒然矣和奏之胄竟坐死【元胄乘危而挤元旻于死岂知丘和在其后乎】于是征政为骁卫将军【唐六典曰汉武帝以李广为骁骑将军后省光武改屯骑为骁骑晋文王立晋台以为宿卫之官歴宋齐梁陈后魏北齐并有骁骑将军之职后周有左右骁骑率上士二人至隋炀帝改左右备身为左右骁卫寻以其所领名豹骑而又别置备身骁坚尧翻】以和为代州刺史
　　炀皇帝上之上【讳广一名英小字阿髙祖第二子也谥法好内怠政曰炀去礼逺众曰炀逆天虐民曰炀】
　　大业元年春正月壬辰朔赦天下改元　立妃萧氏为皇后　废诸州总管府【后周置诸州总管隋因之又有増置今废之】　丙辰立晋王昭为皇太子　髙祖之末羣臣有言林邑多奇宝者时天下无事刘方新平交州【刘方平交州见上卷仁寿三年】乃授方驩州道行军总管【隋志日南郡梁置徳州开皇十八年改曰驩州】经略林邑方遣钦州刺史甯长真等以步骑万余出越裳【隋志宁越郡置钦州越裳县属日南郡】方亲帅大将军张愻等以舟师出比景【比景汉县属日南郡隋置比景郡帅读曰率愻苏困翻】是月军至海口【林邑出海之口】　二月戊辰勑有司大陈金宝器物锦防车马引杨素及诸将讨汉王谅有功者立于前【将即亮翻】使奇章公牛宣诏称功伐【隋志巴州其章县梁置又符阳县旧置其章郡其一作竒牛传封竒章郡公积功曰伐左传大夫称伐汉纪非有功伐】赐赉各有差【赉来代翻】素等再拜舞蹈而出己卯以素为尚书令【唐六典秦变周法天下之事皆决丞相府置尚书于禁中有令丞掌通章奏而已汉初因之武宣之后稍以委任及光武亲总吏职天下事皆上尚书与人主参决乃下三府尚书令为端揆之官魏晋已来其任尤重】　诏天下公除惟帝服浅色黄衫铁装带　三月丁未诏杨素与纳言杨达将作大匠宇文恺营建东京【后周并齐以洛阳为东京】每月役丁二百万人徙洛州郭内居民及诸州富商大贾数万户以实之废二崤道开葼册道【左传晋御秦师于殽殽有二陵焉南陵夏后臯之墓也北陵文王所以避风雨也郦道元曰言山径委湥峯阜交隂故可以避风雨水经有盘崤石崤千崤之山盘崤之山崤水所出也石崤之山石崤水所出也所谓崤有二陵则石崤之山也千崤之山千崤之水出焉其水北流瀍洛二道汉建安中曹公西讨恶南路之崄更开北道自后行旅率多从之山侧附路有石铭云晋太康三年农太守梁柳修复故道太崤以东西崤以西明非一崤也魏书地形志恒农郡有崤县太和十一年置县有三崤山志又有西恒农郡治恒农县有桃林隋志河南郡桃林县开皇十六年置有上阳宫陜县后魏置陜州恒农郡后周又置崤郡开皇初郡废大业初州废置恒农宫又熊耳县后周置有后魏崤县大业初废有二崤及峡石山新唐志陜州峡石县本崤移治峡石坞有绣岭宫灵宝县本桃林古函谷关在县西有桃源宫洛州永宁县本熊耳西五里有崎岫宫南三十三里有兰峯宫此皆东西二京往来縁道离宫杂出于隋唐所置不载所谓葼册道不知此道起于何所入于何所山海经曰夸父之山在湖县西九里其山多椶柟其北曰桃林或者椶柟字后讹为葼册遂为葼册道欤无征不信又当博考杜佑曰隋大业七年移潼关道于南北镇城间坍兽槛谷置去旧关四里余贾音古坍音阙葼子红翻】　戊申诏曰听采舆颂谋及庶民故能审刑政之得失今将巡歴淮海观省风俗【省悉景翻】　勑宇文恺与内史舍人封徳彞等营显仁宫南接皁涧北跨洛濵【隋志河南郡寿安县有显仁宫水经注洛水径宜阳县故城南又东与黑涧水合水出陆浑西山歴黑涧西北入洛皁才早翻】发大江之南五岭以北奇材异石输之洛阳又求海内嘉木异草珍禽竒兽以实园苑辛亥命尚书右丞皇甫议发河南淮北诸郡民前后百余万开通济渠【杜佑曰陈留郡城西有通济渠炀帝开以通江淮漕运兼引汴水即莨荡渠也　考异曰杂记作皇甫公仪又云发兵夫五十余万今从略记】自西苑引谷洛水达于河【是嵗营建东京东去故都十八里南直伊阙之口北倚邙山之塞东出瀍水之东西出涧水之西其城西面连苑距上阳宫七里苑墙周回一百二十六里北拒北邙西至孝水南带洛水支渠谷洛二水防于其间故自苑引之为渠以达于河】复自板渚引河歴荥泽入汴【板渚在虎牢之东水经河水东合汜水又东过板城北有津谓之板城渚口又东过荥阳县蒗荡渠出焉是渠南出为汴水汉之荥阳石门即其地也隋志荥阳郡荥泽县开皇四年置曰广武仁寿元年改焉】又自大梁之东引汴水入泗达子淮【大梁即浚仪也引河入汴汴入泗葢皆故道】又发淮南民十余万开防沟自山阳至扬子入江【春秋呉城防沟通江淮此亦因故道也防沟贯今州城中山阳今淮安州子今真州防音寒】渠广四十步【广古旷翻】渠旁皆筑御道树以柳自长安至江都【江都郡扬州】置离宫四十余所庚申遣黄门侍郎王等往江南造龙舟及杂船数万艘【艘苏遭翻】东京官吏督役严急役丁死者什四五所司以车载死丁东至城臯【隋志郑州荥阳县旧置城臯郡】北至河阳相望于道又作天经宫于东京四时祭髙祖【经曰夫孝天之经也故以名宫】　林邑王梵志【梵扶泛翻】遣兵守险刘方击走之师度阇黎江【阇视遮翻】林邑兵乘巨象四面而至方战不利乃多掘小坑草覆其上【覆敷又翻】以兵挑之【挑徒了翻】既战伪北林邑逐之象多陷地颠踬【踬音致】转相惊骇军遂乱方以弩射象象却走蹂其陈【射而亦翻蹂人九翻陈读曰阵】因以鋭师继之林邑大败俘馘万计方引兵追之屡战皆防过马援铜柱南【新唐书林邑奔浪陀州其南大浦有五铜柱山形若倚盖西重岩东涯海汉马援所植也杜佑曰林邑南水步二千余里有西屠夷马援所树两铜柱表界处也铜柱山周十里形如倚盖西跨重岩东临大海宋白曰马援讨交趾自日南南行四百余里至林邑又南行二千余里有西屠夷国援至其国铸二铜柱于象林南界与西屠夷分境计交州至铜柱五千里宋杜之説铜柱在林邑南今此所记则林邑在铜柱南】八日至其国都夏四月梵志弃城走入海方入城获其庙主十八皆铸金为之刻石纪功而还士卒肿足死者什四五方亦得疾卒于道【卒子恤翻】初尚书右丞李纲数以异议忤杨素及苏威【数色角翻忤五故翻】素荐纲于高祖以为方行军司马方承素意屈辱之几死【几居希翻】军还久不得调【调徒钓翻】威复遣纲诣南海应接林邑久而不召纲自归奏事威劾奏纲擅离所职下吏按问【劾户槩翻又戸得翻离力智翻下遐嫁翻】防赦免官屏居于鄠【鄠县属京兆郡为李纲为何潘仁所逼致张本屛必郢翻鄠音戸】　五月筑西苑周二百里【与六典所纪小异】其内为海周十余里为蓬莱方丈瀛洲诸山【象海中三神山】髙出水百余尺台观殿阁罗络山上向背如神【观古玩翻背蒲妹翻】北有龙鳞渠萦纡注海内縁渠作十六院门皆临渠每院以四品夫人主之【内命妇之品胝百官】堂殿楼观穷极华丽宫树秋冬雕落则剪防为华叶缀于枝条色渝则易以新者常如阳春沼内亦剪防为荷芰菱芡乘舆游幸则去冰而布之【芰竒寄翻芡巨险翻乘绳证翻去羌吕翻】十六院竞以殽羞精丽相髙求市恩宠上好以月夜从宫女数千骑游西苑作清夜游曲于马上奏之【用曹植清夜游西园之诗以名曲好呼到翻骑竒计翻】　帝待诸王恩薄多所猜忌滕王纶卫王集内自忧惧呼术者问吉防及章醮求福或告其怨望呪诅【呪职救翻诅庄助翻】有司奏请诛之秋七月丙午诏除名为民徙边郡纶瓒之子集爽之子也【瓒髙祖之母弟爽异母弟瓒藏旱翻】　八月壬寅上行幸江都　【考异曰杂记作九月今从隋帝纪及略记】发显仁宫王遣龙舟奉迎乙巳上御小朱航自漕渠出洛口【洛水入河之口】御龙舟　【考异曰略记云甲子进龙舟按长厯是月戊子朔无甲子】龙舟四重髙四十五尺【重直龙翻髙工号翻　考异曰略记云髙五丈杂记言其制度尤详今从之】长二百丈【长尺亮翻】上重有正殿内殿东西朝堂中二重有百二十房皆饰以金玉下重内侍处之【朝直遥翻处直吕翻】皇后乘翔螭舟制度差小而装饰无异别有浮景九艘三重皆水殿也【螭丑知翻艘苏遭翻下同】又有漾彩朱鸟苍螭白虎武飞羽青鳬陵波五楼道场坛板黄篾等数千艘【托盍翻大船曰篾音蔑】后宫诸王公主百官僧尼道士蕃客乘之【尼女夷翻】及载内外百司供奉之物共用挽船士八万余人其挽漾彩以上者九千余人谓之殿脚皆以锦防为袍又有平乘青龙艨艟艚八櫂艇舸等数千艘【艨莫公翻艟尺庸翻艚昨遭翻字书阙擢读曰棹艇徒顶翻舸贾我翻】并十二卫兵乘之并载兵器帐幕兵士自引不给夫舳舻相接二百余里照耀川陆骑兵翊两防而行【舳舻音逐卢骑竒寄翻下同】旌旗蔽野所过州县五百里内皆令献食多者一州至百轝【轝音余】极水陆珍奇后宫厌饫将发之际多弃埋之【饫于据翻】　契丹冦营州【辽西郡置营州契欺讫翻又音吃】诏通事谒者韦云起【隋志帝即位増置谒者台改内史省通事舍人为谒者台职通事谒者员二十人从六品】防突厥兵讨之启民可汗发骑二万受其处分【厥九勿翻可从刋入声汗音寒处昌吕翻分扶问翻】云起分为二十营四道俱引营相去一里不得交杂闻鼓声而行闻角声而止自非公使勿得走马【公使谓公事使之】三令五申击鼓而发有纥干犯约斩之【纥干突厥小官纥下没翻】持首以徇于是突厥将帅入谒皆膝行股栗莫敢仰视【将即亮翻帅所类翻】契丹本事突厥情无猜忌云起既入其境使突厥诈云向柳城【此古柳城也隋志辽西郡营州并治柳城县乃龙城县龙城本和龙城自后魏以来营州治焉开皇元年改为龙山县十八年改为柳城】与髙丽交易敢漏泄事实者斩契丹不为备去其营五十里驰进袭之尽获其男女四万口杀其男子以女子及畜产之半赐突厥余皆收之以归帝大喜集百官曰云起用突厥平契丹才兼文武朕今自举之擢为治书侍御史【治直之翻】　初西突厥阿波可汗为叶防可汗所虏【见一百七十六卷陈长城公祯明元年】国人立鞅素特勒之子是为泥利可汗泥利卒子达漫立号处罗可汗其母向氏【向式亮翻】本中国人更嫁泥利之弟婆实特勒【更工衡翻】开皇末婆实与向氏入朝【朝直遥翻】遇达头之乱遂留长安舍于鸿胪寺【鸿胪寺主蕃客胪音闾】处罗多居乌孙故地抚御失道国人多叛复为铁勒所困【复扶又翻】铁勒者匈奴之遗种【种章勇翻】族类最多有仆骨同罗契苾薛延陁等部其酋长皆号俟斤【酋才由翻长知两翻俟渠之翻】族姓虽殊通谓之铁勒大抵与突厥同俗以冦抄为生无大君长分属东西两突厥是嵗处罗引兵击铁勒诸部厚税其物又猜忌薛延陁恐其为变集其酋长数百人尽杀之于是铁勒皆叛立俟利发俟斤契苾歌楞为莫何可汗【苾毗必翻楞卢登翻】又立薛延陁俟斤字也咥为小可汗【咥昌栗翻又徒结翻】与处罗战屡破之莫何勇毅絶伦甚得众心为邻国所惮伊吾髙昌焉耆皆附之
　　二年春正月辛酉东京成进将作大匠宇文恺位开府仪同三司　丁卯遣十使并省州县【使疏吏翻】　二月丙戌诏吏部尚书牛等议定舆服仪卫制度　【考异曰帝纪云尚书令牛礼部侍郎许善心按未尝为尚书令善心于帝即位之初已左迁盖纪误也】以开府仪同三司何稠为太府少卿使之营造送江都稠智思精巧【思相吏翻】博览图籍参防古今多所损益衮冕画日月星辰皮弁用漆纱为之【书日月星辰山龙华虫作防周升日月于旌旗而阙三辰今复古制五经通义弁髙五寸前后玉饰诗云会弁如星董巴曰以鹿皮为之何稠用漆纱施象牙簪导弁加簪导自稠始也】又作黄麾三万六千人仗【黄麾仗汔唐遵而用之大朝防大驾】及辂辇车舆皇后卤簿百官仪服务为华盛以称上意【称尺证翻】课州县送羽毛民求捕之网罗被水陆【被皮义翻】禽兽有堪氅毦之用者殆无遗类【氅昌两翻毦乃吏翻羽毛饰也】乌程有髙树【乌程属湖州郡国志曰古乌氏程氏居此能醖酒故以名县】逾百尺旁无附枝上有鹤巢民欲取之不可上【上时掌翻】乃伐其根鹤恐杀其子自防氅毛投于地时人或称以为瑞曰天子造羽仪鸟兽自献羽毛所役工十万余人用金银钱帛钜亿计帝每出游幸羽仪填街溢路亘二十余里三月庚午上发江都夏四月庚戌自伊阙陈法驾备千乘万骑入东京【隋志伊阙县旧曰新城开皇十八年更名属河南郡北至东京二百余里乘绳证翻骑奇寄翻】辛亥御端门【唐六典东京皇城南面三门中曰端门】大赦免天下今年租赋制五品已上文官乘车在朝弁服佩玉【隋志五品已上服紫自公已下佩水苍玉朝直遥翻】武官马加珂戴帻服袴褶【珂螺属生海中洁白如雪通俗文曰马勒饰曰珂温公类篇曰雕入海为珂尔雅翼曰珂黄黒色其骨白可以饰马此等饰非特取其容兼取其声故説文苏切贝声也董巴曰帻起于秦人施于武将初为绛袹以表贵贱珂丘何翻褶音习】文物之盛近世莫及也六月壬子以杨素为司徒进封豫章王为齐王【古】
　　【限翻】　秋七月庚申制百官不得计考增级必有徳行功能灼然显著者进擢之【行下孟翻】帝颇惜名位羣臣当进职者多令兼假而已虽有阙员留而不补时牛为吏部尚书不得专行其职别勑纳言苏威左翊卫大将军宇文述【帝改左右卫为左右翊卫】左骁卫大将军张瑾【骁坚尧翻】内史侍郎虞世基御史大夫裴蕴黄门侍郎裴矩参掌选事时人谓之选曹七贵【选宣恋翻】虽七人同在坐【坐徂卧翻】然与夺之笔虞世基独专之受纳贿赂多者超越等伦无者注色而已【注其入仕所歴之色也宋末参选者具脚色状今谓之根脚】蕴邃之从曾孙也【裴邃为梁将着功名从才用翻】　元徳太子昭自长安来朝【帝令昭留守长安朝直遥翻】数月将还欲乞少留【少诗沼翻】帝不许拜请无数体素肥因致劳疾甲戌薨　【考异曰杂记云初太子之遘疾也时与杨素同在侍宴帝既深忌于素并起二巵同至传酒者不悟是药酒错进太子既饮二日而毒发下血二斗余宫人闻素平常始知毒酒误饮太子秘不敢言太子知之叹曰岂意代杨素死乎数日而薨后素亦竟以毒毙按它书皆无此説盖时人见太子与素相继死妄有此论耳】帝哭之数声而止寻奏声伎无异平日【伎渠绮翻】　楚景武公杨素虽有大功特为帝所猜忌外示殊礼内情甚薄太史言隋分野有大丧乃徙素为楚公意言楚与隋同分欲以厌之【分扶问翻厌于叶翻】素寝疾帝每令名医诊赐以上药然宻问医者恒恐不死【诊章忍翻恒戸登翻】素亦自知名位已极不肯饵药亦不将慎谓其弟约曰我岂须更活邪乙亥素薨赠太尉公农等十郡太守葬送甚盛【邪音耶守式又翻】　八月辛卯封皇孙倓为燕王侗为越王【倓徒甘翻燕因肩翻侗他红翻】侑为代王皆昭之子也　九月乙丑立秦孝王子浩为秦王【帝弟秦王俊諡秦孝王】　帝以髙祖末年法令峻刻冬十月诏改修律令　置洛口仓于巩东南原上【巩县属河南郡洛水至巩县入河谓之洛口】筑仓城周回二十余里穿三千窖【窖工孝翻】窖容八千石以还置监官并镇兵千人【监古衘翻】十二月置回洛仓于洛阳北七里仓城周回十里穿三百窖　初齐温公之世【齐主纬周封为温公】有鱼龙山车等戏谓之散乐【散悉亶翻】周宣帝时郑译奏征之【见一百七十四卷陈高宗太建十一年散悉亶翻】高祖受禅命牛定乐非正声清商及九部四舞之色悉放遣之【正声谓郑译等所定之乐也开皇九年平陈置清商署管宋齐旧乐即清乐也杜佑曰清乐者其始即清商三调是也并汉氏以来旧典乐器形制并歌章古调与魏三祖所作者皆备于史籍属晋朝迁播夷羯窃据其音分散苻坚平张氏于凉州得之宋武平关中因而入南及隋平陈后文帝听而善其节奏曰此华夏正声也因置清商署总谓之清乐帝定清乐西凉兹天竺康国疎勒安国髙丽礼毕为九部又开皇定令牛请存鞞铎巾拂四舞与诸伎并陈因谓之四舞】帝以启民可汗将入朝欲以富乐夸之太常少卿裴蕴希防奏括天下周齐梁陈乐家子弟皆为乐户【可从刋入声汗音寒朝直遥翻富乐音洛少始照翻】其六品以下至庶人有善音乐者皆直太常帝从之于是四方散乐大集东京阅之于芳华苑积翠池侧【芳华苑盖即西苑】有舍利兽先来跳跃激水满衢鼋鼍鼈水人虫鱼偏覆于地【覆敷又翻】又有鲸鱼喷雾翳日倐忽化成黄龙长七八丈【长直亮翻】又二人戴竿上有舞者歘然腾过左右易处【歘许勿翻】又有神鼇负山幻人吐火千变万化伎人皆衣锦绣缯防【伎渠绮翻衣于既翻】舞者鸣环佩缀花毦【毦乃吏翻】课京兆河南制其衣两京锦防为之空竭【为于伪翻】帝多制艶篇令乐正白明达造新声播之音极哀怨【隋置太乐署清商署各有乐师员帝改乐师为乐正置员十人】帝甚悦谓明达曰齐氏偏隅乐工曹妙达犹封王【隋志齐后主赏胡戎乐耽爱无已于是繁手淫声争新哀怨故曹妙达安马驹之徒至有封王开府帝溺于淫声以亡国自况淫昏甚矣】我今天下大同方且贵汝宜自脩谨
　　三年春正月朔旦大陈文物时突厥啓民可汗入朝见而慕之请袭冠带帝不许明日又率其属上表固请【厥九勿翻可从刋入声汗音寒帅读曰率上时掌翻】帝大悦谓牛等曰今衣冠大备致单于解辫卿等功也【单音蝉】各赐帛甚厚　三月辛亥帝还长安　癸丑帝使羽骑尉朱寛入海【开皇六年置武骑屯骑骁骑游骑飞骑旅骑云骑羽骑八尉羽骑从九品骑竒寄翻】求访异俗至流求国而还【隋书流求国居海岛之中当建安郡东水行五日而至是后陈棱自义安击流求至高华屿又东行二日至鼊屿又一日便至流求还从宣翻音如字】　初云定兴阎毗坐媚事太子勇与妻子皆没官为奴婢【事见上卷开皇二十年】上即位多所营造闻其有巧思【思相吏翻】召之使典其事以毗为朝请郎【开皇置八郎朝请第三朝直遥翻】时宇文述用事定兴以明珠络帐赂述并以竒服新声求媚于述述大喜兄事之上将有事四夷大作兵器述荐定兴可使监造上从之【监古衘翻】述谓定兴曰兄所作器仗并合上心而不得官者为长宁兄弟犹未死耳定兴曰此无用物何不劝上杀之述因奏房陵诸子【废太子勇追封房陵王】年并成立今欲兴兵诛讨若使之从驾则守掌为难若留于一处又恐不可进退无用请早处分【处昌吕翻分扶问翻】帝然之乃鸩杀长宁王俨分徙其七弟于岭表仍遣间使于路尽杀之【间古苋翻使疏吏翻】襄城王恪之妃柳氏自杀以从恪　夏四月庚辰下诏欲安辑河北巡省赵魏【省悉景翻】　牛等造新律成凡十八篇谓之大业律甲申始颁行之民久厌严刻喜于寛政其后征役繁兴民不堪命有司临时迫胁以求济事不复用律令矣【复扶又翻又音如字】旅骑尉刘预修律令尝从容问曰【骑竒寄翻荧绢翻从千容翻】周礼士多而府史少【少诗沼翻】今令史百倍于前减则不济其故何也曰古人委任责成嵗终考其殿最【殿丁甸翻】案不重校【重直龙翻】文不繁悉府史之任掌要目而已今之文簿恒虑覆治【治直之翻】若鍜链不密则万里追证百年旧案故谚云老吏抱案死事繁政弊职此之由也曰魏齐之时令史从容而已今则不遑宁处何故【处昌吕翻】曰往者州唯置纲纪【此纲纪谓长史司马】郡置守丞县置令而已其余具僚则长官自辟【长知两翻】受诏赴任每州不过数十今则不然大小之官悉由吏部纎介之迹皆属考功【考功侍郎掌内外文武官吏之功课皆具录当年功过行能而考校之】省官不如省事官事不省而望从容其可得乎善其言而不能用　壬辰改州为郡改度量权衡并依古式改上柱国以下官为大夫【旧上柱国下至都督凡十一等今改为光禄左右光禄金紫银青光禄正议通议朝请朝散九大夫】置殿内省【殿内省掌诸供奉】与尚书门下内史秘书为五省增谒者司台【谒者台掌受诏劳问出使慰抚持节察按及受寃枉而申奏之司台掌诸巡察】与御史为三台分太府寺置少府监【太府寺止掌左右藏黄藏其尚方司织司染铠甲弓弩掌冶皆属少府监少始照翻】与长秋国子将作都水为五监【改内侍省为长秋监】又增改左右翊卫等为十六府【改左右卫为左右翊卫左右备身为左右骁卫左右武卫依旧名改领军为左右屯卫加置左右御卫改左右武候为左右候衞是为十二卫改领左右府为左右备身府左右监门依旧名凡十六府】废伯子男爵唯留王公侯三等　丙寅车驾北巡己亥顿赤岸泽五月丁巳突厥启民可汗遣其子拓特勒来朝【厥九勿翻可从刋入声汗音寒朝直遥翻】戊午发河北十余郡丁男凿太行山达于并州以通驰道【行户刚翻】丙寅启民遣其兄子毗黎伽特勒来朝【伽求加翻】辛未启民遣使请自入塞奉迎舆驾【使疏吏翻】上不许　初高祖受禅唯立四亲庙同殿异室而已【四亲庙一曰皇高祖太原府君庙二曰皇曽祖康王庙三曰皇祖献王庙四曰皇考太祖武元皇帝庙】帝即位命有司议七庙之制礼部侍郎摄太常少卿许善心等【时定制尚书省六部各侍郎一人以贰尚书之职诸曹侍郎并改为郎】奏请为太祖高祖各立一殿【为于伪翻】凖周文武二祧与始祖而三【祧土雕翻】余并分室而祭从迭毁之法至是有司请如前议于东京建宗庙帝谓秘书监柳防曰【防与辩同】今始祖及二祧已具后世子孙处朕何所【处昌吕翻】六月丁亥诏为高祖建别庙仍修月祭礼既而方事巡幸竟不果立　帝过鴈门【帝改代州为鴈门郡】鴈门太守丘和【守手又翻】献食甚精至马邑【帝改朔州为马邑郡】马邑太守杨廓独无所献帝不悦以和为博陵太守【改定州为博陵郡丘和自边郡迁内郡以示赏也】仍使廓至博陵观和为式由是所至献食竞为丰侈戊子车驾顿榆林郡【时改胜州为榆林郡】帝欲出塞耀兵径突厥中指于涿郡【厥九勿翻时改幽州为涿郡】恐启民惊惧先遣武卫将军长孙晟谕防【长知两翻晟承正翻】启民奉诏因召所部诸国奚霫室韦等酋长数十人咸集【霫居鲜卑故地保冷陉山南奥支水室韦契丹之类也其南者为契丹其北者为室韦新唐书室韦盖丁零苖裔也地据黄龙北傍□越河霫而立翻酋才由翻长知两翻】晟见牙帐中草秽欲令启民亲除之示诸部落以明威重乃指前草曰此根大香启民遽嗅之【嗅许救翻】曰殊不香也晟曰天子行幸所在诸侯躬自洒扫耕除御路以表至敬之心今牙内芜秽谓是留香草耳启民乃悟曰奴之罪也奴之骨肉皆天子所赐得効筋力岂敢有辞特以边人不知法耳頼将军教之将军之惠奴之幸也遂防所佩刀自芟庭草【芟所衘翻】其贵人及诸部争效之于是发榆林北境至其牙东达于蓟【涿郡治蓟】长三千里【长直亮翻】广百步【广古旷翻】举国就役开为御道帝闻晟策益嘉之丁酉启民及义成公主来朝行宫【朝直遥翻】己亥吐谷浑高昌并遣使入贡【吐从暾入声谷音浴使疏吏翻】甲辰上御北楼观渔于河以宴百僚定襄太守周法尚朝于行宫【改云州为定襄郡守式又翻】太守卿元寿言于帝曰汉武出关旌旗千里【事见二十卷汉武帝元封元年】今御营之外请分为二十四军日别遣一军发相去三十里旗帜相望钲鼓相闻首尾相属【帜昌志翻钲音征属之欲翻】千里不絶此亦出师之盛者也法尚曰不然兵亘千里动间山川【间古苋翻】猝有不虞四分五裂腹心有事首尾未知道路阻长难以相救虽有故事乃取败之道也帝不怿曰卿意如何法尚曰结为方陈【陈读曰阵】四面外拒六宫及百官家属并在其内若有变起所当之面即令抗拒内引竒兵出外奋击车为壁垒重设钩陈【钩陈曲陈如钩象天之钩陈星重直龙翻陈如字】此与据城理亦何异若战而防抽骑追奔【骑竒寄翻】万一不防屯营自守臣谓此万全之策也帝曰善因拜法尚左武卫将军启民可汗复上表以为先帝可汗怜臣赐臣安义公主种种无乏【可从刋入声汗音寒复扶又翻上时掌翻种章勇翻】臣兄弟嫉妬共欲杀臣臣当是时走无所适仰视唯天俯视唯地奉身委命依归先帝先帝怜臣且死养而生之以臣为大可汗还抚突厥之民【事见一百七十八卷开皇十九年厥九勿翻】至尊今御天下还如先帝养生臣及突厥之民种种无乏臣荷戴圣恩【荷下可翻】言不能尽臣今非昔日突厥可汗乃是至尊臣民愿率部落变改衣服一如华夏【帅读曰率夏戸雅翻】帝以为不可秋七月辛亥赐启民玺书谕以碛北未静犹须征战【玺斯氏翻碛七亦翻】但存心恭顺何必变服帝欲夸示突厥令宇文恺为大帐其下可坐数千人甲寅帝于城东御大帐备仪卫宴启民及其部落作散乐【散昔亶翻】诸胡骇悦争献牛羊驼马数千万头帝赐启民帛二千万段其下各有差又赐启民路车乘马鼓吹幡旗【乘绳证翻吹昌瑞翻】赞拜不名位在诸侯王上又诏发丁男百余万筑长城西拒榆林东至紫河【隋志定襄郡大利县有隂山有紫河通典紫河发源朔州善阳县金河上承紫河】尚书左仆射苏威谏上不听筑之二旬而毕帝之征散乐也太常卿高颎谏不听颎退谓太常丞李懿曰周天元以好乐而亡殷鉴不逺安可复尔【好呼到翻复扶又翻下同】颎又以帝遇启民过厚谓太府卿何稠曰此虏颇知中国虚实山川险易【易以防翻】恐为后患又谓观王雄曰【雄自安徳郡王改封观王观古玩翻】近来朝廷殊无纲纪礼部尚书宇文防私谓颎曰天元之侈以今方之不亦甚乎又言长城之役幸非急务光禄大夫贺若弼亦私议宴可汗太侈并为人所奏帝以为诽谤朝政丙子高颎宇文防贺若弼皆坐诛【防古弼字若人者翻朝直遥翻下同】颎诸子徙边弼妻子没官为奴婢事连苏威亦坐免官颎有文武大略明达世务自防寄任竭诚尽节进引贞良以天下为己任苏威杨素贺若弼韩擒虎皆颎所推荐自余立功立事者不可胜数【胜音升】当朝执政将二十年朝野推服物无异议海内富庶颎之力也及死天下莫不伤之先是萧琮以皇后故甚见亲重【先悉荐翻】为内史令改封梁公宗族缌麻以上皆随才擢用诸萧昆弟布列朝廷琮性澹雅不以职务为意身虽覊旅见北间豪贵无所降下【澹徒览翻下遐嫁翻】与贺若弼善弼既诛又有童謡曰萧萧亦复起帝由是忌之遂废于家未几而卒【几居岂翻卒子恤翻】　八月壬午车驾发榆林歴云中泝金河【隋志榆林郡有金河县杜佑曰单于都防府秦汉云中郡地也治金河县县有金河上承紫河宋白曰金河县即汉盛乐县地】时天下承平百物丰实甲士五十余万马十万匹旌旗辎重千里不絶【重直用翻】令宇文恺等造观风行殿上容侍卫者数百人离合为之下施轮轴倐忽推移又作行城周二千步以板为榦衣之以布【衣于既翻】饰以丹青楼橹悉备胡人惊以为神每望御营十里之外屈膝稽颡无敢乘马【稽音启】启民奉庐帐以俟车驾乙酉帝幸其帐启民奉觞上寿跪伏恭甚【上时掌翻下同】王侯以下袒割于帐前【袒而割肉】莫敢仰视帝大悦赋诗曰呼韩顿颡至屠耆接踵来何如汉天子空上单于台【上时掌翻单音蝉】皇后亦幸义成公主帐帝赐启民及公主金瓮各一并衣服被褥锦防特勒以下受赐各有差帝还启民从入塞己丑遣归国癸巳入楼烦关【楼烦郡治静乐县县有关官】壬寅至太原诏营晋阳宫帝谓御史大夫张衡曰朕欲过公宅可为朕作主人【过工禾翻为于伪翻】衡乃先驰至河内具牛酒【张衡河内人帝改懐州为河内郡】帝上太行开直道九十里【开直道抵张衡所居行戸刚翻】九月己未至济源【开皇十六年置济源县属河内郡济子礼翻】幸衡宅帝悦其山泉留宴三日赐赉甚厚衡复献食【赉来代翻复扶又翻】帝令颁赐公卿下至卫士无不霑洽己巳至东都　壬申以齐王为河南尹癸酉以民部尚书杨文思为纳言　冬十月勑河南诸郡送一艺户陪东都三千余家置十二坊于洛水南以处之【艺戸谓其家以技艺多者陪助也处昌吕翻】西域诸胡多至张掖交市【帝改甘州为张掖郡交市为互市也】帝使吏部侍郎裴矩掌之矩知帝好逺略商胡至者矩诱访诸国山川风俗王及庶人仪形服饰撰西域图记三卷合四十四国入朝奏之【好呼报翻诱音酉撰士免翻朝直遥翻下同】仍别造地图穷其要害从西倾以去【西倾山在陇西临洮县西南洮水之所出也】纵横所亘将二万里发自敦煌【帝改州为敦煌郡敦徒门翻】至于西海【此西海在条支西】凡为三道北道从伊吾中道从高昌南道从鄯善【伊吾唐为伊州高昌唐为西州鄯善唐为纳防波地鄯时战翻】总凑敦煌且云以国家威徳将士骁雄【将即亮翻骁坚尧翻】泛蒙汜而越昆仑易如反掌【防汜防谷之水也日所入处史记曰禹本纪言河出昆仑汜洋里翻仑卢昆翻易以防翻】但突厥吐浑分领羌胡之国为其壅遏故朝贡不通【吐从入声朝直遥翻】今并因商人宻送诚欵引领翘首愿为臣妾若服而抚之务存安辑皇华遣使弗动兵车诸蕃既从浑厥可灭混壹戎夏其在兹乎【浑厥谓吐谷浑突厥也使疏吏翻厥九勿翻夏户雅翻】帝大悦赐帛五百段日引矩至御坐亲问西域事矩盛言胡中多诸珍宝吐谷浑易可并吞【谷音浴易弋豉翻】帝于是慨然慕秦皇汉武之功甘心将通西域四夷经略咸以委之以矩为黄门侍郎复使至张掖引致诸胡啗之以利劝令入朝【复扶又翻啗徒滥翻又徒览翻】自是西域胡往来相继所经郡县疲于送迎糜费以万万计卒令中国疲弊以至于亡【卒子恤翻】皆矩之唱导也　铁勒冦边帝遣将军冯孝慈出敦煌击之不利铁勒寻遣使谢罪请降【降户刚翻】帝使裴矩慰抚之
  </div>
  <div class="pagination">
   <a href="资治通鉴四库_page42.html">
    上一页
   </a>
   <span>
    ...
   </span>
   <a href="资治通鉴四库_page38.html">
    38
   </a>
   <a href="资治通鉴四库_page39.html">
    39
   </a>
   <a href="资治通鉴四库_page40.html">
    40
   </a>
   <a href="资治通鉴四库_page41.html">
    41
   </a>
   <a href="资治通鉴四库_page42.html">
    42
   </a>
   <span class="current-page">
    43
   </span>
   <a href="资治通鉴四库_page44.html">
    44
   </a>
   <a href="资治通鉴四库_page45.html">
    45
   </a>
   <a href="资治通鉴四库_page46.html">
    46
   </a>
   <a href="资治通鉴四库_page47.html">
    47
   </a>
   <a href="资治通鉴四库_page48.html">
    48
   </a>
   <span>
    ...
   </span>
   <a href="资治通鉴四库_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
