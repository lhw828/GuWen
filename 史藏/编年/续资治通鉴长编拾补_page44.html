<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 44 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 44 页/共 59 页
  </h1>
  <div class="content">
   卷三十七

　

　　徽宗

　　△重和元年（戊戌，一一一八） （案：徐梦莘《三朝北盟会编》以十一月朔改元前为政和八年，改元后为重和元年。诸史传亦多以是年为政和八年。） 

　　１、正月甲申朔，御大庆殿受定命宝，百僚称贺。（《纪事本末》卷百二十八。案：《续宋编年资治通鉴》：初，八宝既备，上曰：“八宝者，国之神器也。今再创，乃我受命者也。”其文曰“范围天地，幽赞神明；保合太和，万寿无疆。”宋陈均《九朝编年备要》：因诏于阗国上美玉，久而得之，为玺九寸，用鱼虫篆。《文献通考》卷一百十五《王礼考》：合前八宝为九，其后诏以九宝为称，以定命宝为首。应行导排设去处，定命与受命、天子宝在左，镇国与皇帝宝在右。又诏得宝玉於？域，受定命於神霄，合乾元用九之数。《宋史·舆服志》六：其后，京城之难，诸宝俱失之，惟大宋受命之宝与定命宝独存，盖天意也。宋袁褧《枫窗小牍》卷上：王初寮草诏曰：“太极函三，运神功于八索；乾元用九，增宝惓于万年。”徽庙以银碗盛苏合香赐之。馀已详大观元年十一月丙辰注政和七年七月庚子十月辛巳诏，可参考。） 

　　２、己丑，大赦天下。（《纪事本末》卷百二十八。案：《宋史·本纪》：应元符末上书邪中等人，依无过人例。） 

　　３、辛卯，礼制局上《亲耕耤田仪》。（《纪事本末》卷百三十四。） 

　　４、甲辰，御笔：“天下州军置神霄宫处，监司候了日分诣检察以闻。”（《纪事本末》卷百二十七。案：先是，政和七年二月辛未，已有御笔，天下天宁万寿观改作神霄玉清万寿宫。又宋王偁《东都事略·蔡攸传》：徽宗留意道学，攸因倡为异闻。谓有珠星璧月，跨凤乘龙，天书云篆之符。争与方士林灵素之徒证神变事。於是神霄玉清之祠篇天下矣。） 

　　１、二月（案：李&lt;上直下土&gt;《十朝纲要》：二月癸丑朔，钱大昕《四史朔闰考》同。） 辛酉，御笔：“左右街道院差威仪道士三百人，（案：陈桱《宋元通鉴》：政和三年十月，诏祀大礼，并以道士百人执威仪前导。七年五月，命蔡攸提举秘书省并左右街道箓院。） 赴礼制局制造所迎导神霄飞云鼎，赴上清宝箓宫神霄殿奉安。”先是，七月七日诏礼制制造所造太极飞云洞劫之鼎，苍壶祀天贮醇酒之鼎，山嶽五神之鼎，精明洞渊之鼎，天地阴阳之鼎，（案：“天地阴阳”原误“天阴地阳”，今据《宋史·礼志》、《文献通考》、《容斋随笔》诸书订正。） 混沌之鼎，浮光洞天之鼎，灵光晃耀炼神之鼎，苍龟火蛇虫鱼金轮之鼎。自十月十日始铸，至是奉安。（《纪事本末》卷百二十八。案：《宋史·礼志》：政和八年，用方士言铸神霄九鼎，与魏汉津所铸凡十八鼎焉。毕沅《续通鉴》以为九月事，恐误。） 

　　２、庚午，遣武义大夫马政同高药师等使女真，讲买马旧好。（案：《宋史·本纪》、明薛应旂《宋元通鉴》俱系之二月庚子事。据是月癸丑朔不得有庚子，《东都事略·本纪》、李《十朝纲要》亦系之庚午，与此合，当据以正《宋史》、薛《通鉴》之误。徐梦莘《三朝北盟会编》云：四月二十七日己卯，遣武议大夫马政及平海军卒长呼延庆同药师过海，至女真军前议事。尤与此月日异。） 上既窜先所遣借官过海将校等，复委童贯措置，又降御笔通好女真事。监司、帅臣不许干预；如违并以违御笔论。贯更令王师中别选能吏马政。（案：《三朝北盟会编》云：政和八年正月三日丙戌，高药师回至青州还奏，谓虽已到彼蓟州界，望见岸上女真兵甲多，不敢近而回，守臣崔直躬奏其事。於是上为赫怒，专下宣抚司委童贯措置，应元募借官过海人并将校一行并编配远恶。委王师中选有智勇能吏，再与药师过海，体问事宜，通耗女真军前，讲买马旧好，降御笔通好女真事。监司、帅臣并不许干预；如违，并以违御笔论。） 政，洮州人也，责官青州，寓家牟平。师中言政可使，遂用之。（案：《三朝北盟会编》云：童贯言王师中选马政可委，呼延庆善外国语又辨博，同将校七人兵级八十人，同高药师去女真军前。） 政与平海指挥军员呼庆等随高药师、曹孝才以闰九月乙卯（原注初六日。案：《三朝北盟会编》：九日戊午。） 下海，才达北岸，为逻者所执，并其物夺之，欲杀者屡矣。已而缚，行经十馀州，至阿骨打所，居阿芝川来流河约三千馀里，（案：《三朝北盟会编》：二十七日丙子；又“来”作“涞”，后俱同。） 其用事人曰粘罕，曰阿忽，曰兀室。粘罕、兀室，阿骨打之姪，而阿忽，其长男也，皆呼为“郎君”。诘问海上遣使之由，政以实对。（案：《三朝北盟会编：政对以先是，贵朝在大宋太祖皇帝建隆二年时，尝遣使来买马，今来主上闻贵朝攻陷契丹五十馀城，欲与贵朝复通前好，兼自契丹天怒人怨，本朝欲行吊伐，以救生灵涂炭之苦，愿与贵朝共伐大辽。虽本朝未有书来，特遣政等军前共议，若许允后，必有国使来也。） 阿骨打与众议数日，遂质登州小校王美、刘亮等六人，发渤海人李善庆、熟女真散都、生女真勃达三人，斋国书并北珠、生金、貂革、人参、松子同马政等来，以十二月乙卯（原注初三日。案：《三朝北盟会编》作己卯初二日，据《四史朔闰考》十二月戊寅朔，则己卯初二日为是。） 至登州，登州遣赴阙。（《纪事本末》卷百四十二。原注马扩《茅斋自序云：父政也，政和七年，自青州学类试中选贡入国学。明年八年春，省试中。三月，殿试武士上舍出身，承节郎、京西北路武士教谕。冬归登州牟平觐亲，至，则父政被旨同北路人高药师等泛海入女真国。是年七年秋，登州收到海北蓟州避难汉儿高药师曹孝才等，备言女真兵马与大辽争战数年，侵掠境上，已过辽河之西。今海岸以北自蓟、复、兴、潘、同、咸州悉属女真矣。登州守王师中具奏上委蔡京、童贯议遣人船体迹虚实，通好女真，讲买马旧好。政和八年，王师中选父政过海，至女真所居之地曰阿芝川来流河，其主则名阿骨打，国人呼“皇帝”。姪曰粘罕、兀室，男曰阿保，并呼“郎君”。数人者皆诘遣使之由，父对曰：“朝廷缘女真昔时与大朝交通卖马，今闻女真新疆已至蓟州，与南朝登州对海，止隔一水，欲讲旧好，故来投下文字”。阿骨打乃遣李善庆等斋礼物国书同父南来。十二月，交回赴阙，仆从行。重和元年正月，入国门居十馀日，差归朝官赵有开、王环并父充使人，斋诏书礼物，与女真使人李善庆复过海为聘。已而北边奏，探报大辽已割辽东，封女真为东怀皇帝，讲好了当。於是遂罢过海之使，止差平海指挥使呼庆》等送李善庆》等泛海归国。案：《续宋编年资治通鉴》：初，通使女真，约夹攻辽。去夏有汉儿高药师者，泛海来言女真攻辽事。登州守臣王师中以闻。因命师中募人同药师等斋市马诏以往，而不能达，继遣马政同药师由海入蓟州，至其国。阿骨打及粘罕等呼“郎君”，问遣使之由，政对以贵朝在大宋太祖皇帝建隆二年时，遣使来卖马，今主上闻贵朝攻陷契丹五十馀城，复通前好，欲与贵朝共行吊伐。虽本朝未有书来，若允许后，必有国使来也。阿骨打遣渤海人李善庆、生熟女真二人，斋国书并北珠、生金、貂子等来。童贯尝与熙河钤辖赵隆议燕云事，隆极言不可，贯曰：“君与此当有异拜。”隆曰：“隆，武夫，岂敢干赏以败祖宗二百年之好！异时衅生，虽万死，不足以谢天下。”《九朝编年备要》：是春正月，辽燕王淳将讨怨军，而女真遽至，淳与之遇于徽州，未陈而溃，淳与麾下五百馀骑退保长泊鱼务。于是女真度辽西大掠，经新、成、懿、濠、卫五州，皆降之；别遣阇母王攻怨军，亦败之。天祚在中京闻报，震惧，乃令内库裒珠玉珍玩五百馀囊，又择骏马二千匹，私谓左右曰：“若女真必来，吾与南宋为兄弟，夏国为甥舅，何忧哉！”及女真归，边备稍宽，天祚益自肆矣。宋叶隆礼《契丹国志》：天庆八年春正月，燕王淳将讨怨军，而遇女真於徽州之东，未阵而溃。初，女真入攻前后多见天象，或白气经天，或白虹贯日，或天狗夜坠，或彗扫西南，赤气满空，辽兵辄败。是夕，有赤气若火光，自东起，往来纷乱，移时而散。军中以谓凶兆，皆无斗志。燕王与麾下五百骑，退保长泊、鱼务。於是女真入新州，节度使王从辅开门降，女真焚掠而去。所经成、懿、濠、卫四州皆降，犒劳而过。女真别遣阇母国王，攻怨军於显州，怨军大败。萧傒奔医巫闾山牵马岭，招收残卒，不满万人。女真以马疲，破乾、显等州，焚掠而归。天祚在中京，闻燕王兵败，女真入新州，昼夜忧惧，潜令内库三局官，打包珠玉、珍玩五百馀囊，骏马二千匹，夜入飞龙院喂养为备。尝谓左右曰：“若女真必来，吾有日行三百五十里马若干，又与宋朝为兄弟，夏国为舅甥，皆可以归，亦不失一生富贵。所忧者，军民受祸耳。”识者闻之，私相谓曰：“辽今亡矣！自古人主岂有弃军民而自为谋身计者，其能享国乎！”暨闻女真焚劫新州以归，即以谓威德可加，彼何能为？复自纵肆。陈桱《通鉴》：重和元年春正月，辽使耶律奴哥议和于金，金主复书曰：“能以兄事朕，岁贡方物，归我中京、上京、兴中府三路州县，以亲王、公主、驸马、大臣子孙为质，还我行人及元给信符并宋、夏、高丽往复书、诏、表、牒，则可以如约。”二月，诏马政浮海如金，豫请燕云之地。建隆中，女真尝自其国之蓟州泛海至登州卖马，故道犹存，至是有汉人高药师者，泛海来言女真建国，屡破辽师。登州守臣王师中以闻。诏蔡京、童贯共议，命师中募人同药师等斋市马诏以往，不能达而还，帝乃复委童贯选人使之。遂遣武义大夫马政同药师由海道如金，致书於金主，曰：“日出之分，实生圣人。窃闻征辽，屡破勍敌，若克辽之后，五代时陷入契丹汉地，愿畀下邑”。三月，辽复使耶律奴哥如金，申前议也。毕沅《通鉴》于遣马政使女真下考异云：《宋史·徽宗纪》：重和元年二月庚午，遣马政由海道使女真，约夹攻辽。《金史·太祖纪》：天辅元年十二月，亦云宋使登州防奭使马政以国书来，其略曰：“日出之分，实生圣人。窃闻征辽，屡破勍敌，若克辽之后，五代时陷入契丹汉地，愿畀下邑。”是初遣马政，即欲夹攻求故地也。李焘《长编》辨此为封氏《编年》之说，未可全信。云议夹攻实自宣和二年二月四日遣赵良嗣始，前此马政及呼庆两番所议，但买马耳。若果议夹攻，则政子扩《茅斋自序》不应不载。兼赵有开死，政止不行，独呼庆见阿骨打，何缘便议夹攻！不知封氏据何书，当立削去，今从之。《金史》所载国书，或是良嗣所斋，误系之马政。且遣政在重和元年，乃金天辅二年也。元年十二月，安得见政所致之国书！其为舛错无疑也。） 

　　３、壬申，手诏：“诸路提点刑狱廉访使者，巡按所至，躬诣神霄玉清万寿宫，瞻视貌像，考验殿室，观其废举，察其施设，各具奏闻。”（《纪事本末》卷百二十七。案：《通考》卷六十二《职官考》：走马承受诸路各一员，政和六年七月，改廉访使者。） 

　　（《续宋编年资治通鉴》：二月，夏人寇边，将官张迪死之。案：是月，夏人寇边。张迪死事，《东都事略》，《宋史·本纪》、《西夏传》，陈桱、薛应旂、毕沅《通鉴》诸书皆不载，惟《九朝编年备要》所载正与此同。李《十朝纲要》亦详其事，云二月癸丑朔，环庆路奏夏贼攻济义原堡，将官张迪战死。足资参考。） 

　　１、三月（案：钱大昕《四史朔闰考》：三月癸未朔。） 戊子，朝议大夫、知泗州叶默责授单州团练副使，彬州安置，坐改建神霄宫不如法故也。（《纪事本未》卷百二十七。案：《宋史·本纪》载：三月丁酉，知建昌陈并等改建神霄宫不虔及科决道士，诏并勒停。又《刘汲传载》：是时，知开封府鄢陵县刘汲坐奉行神霄宫不如令，徙通判隆德府。） 

　　２、戊申，召刘栋赴阙。（《纪事本末》卷百二十七。案：刘栋事已详政和七年二月壬戌。） 

　　（《续宋编年资治通鉴》：赦四川。以城石泉增筑九堡毕功，又平绵茂州夷，开拓甚广故也。案：原本在二月，考《九朝编年备要》、《十朝纲要》、《宋史·本纪》，俱系之三月，疑原本脱去“三月”字，今据以正《十朝纲要》载：正月，孙羲叟遣石泉统制种友直讨都浪村、板舍原两族，平之。已而蕃众复来攻，友直复遣将衡逊击却之，筑白沙等寨一十八处。二月，孙羲叟遣种友直等分兵三路深入讨夷贼，连破诸族，直抵时州马蹄溪，杀戮甚众。三月丙戌，羲叟言石泉军增建丙会等九堡，诏并赐名。丙申，以绵茂州夷平，曲赦四川。《宋史·本纪》亦云：三月丙申，以茂州蕃族平，曲赦四川。《地理志》：石泉军，本绵州石泉县。政和七年，建为军。重和元年，置堡九：会、同、靖安、嘉平、通津、横望、平陇、凌霄、耸翠、连云。《九朝编年备要》云：知成都府刘羲叟言，绵、茂开拓甚广，自唐以来入国，巢穴已空。寻诏许百僚称贺。马端临《文献通考》卷百七十三《刑考》亦载：是年三月，赦四川及陕西河东。） 

　　又以蔡京子鞗为宣和殿待制。鞗选尚康福帝姬。驸马都尉带文阶自鞗始。案：原本二月，薛应旂《宋元通鉴》与此同。今据《十朝纲要》云：三月戊戌，诏蔡京子鞗为朝散郎、宣和殿待制、驸马都尉，尚康福帝姬。驸马都尉带文阶自鞗始。《九朝编年备要》亦系三月，当以三月为是，今改正。又考《东都事略》、《宋史·公主传》，茂德帝姬初封延庆公主，改封康福。政和三年，改公主号为帝姬，寻再封茂德。

　　又上亲试举人，赐王昂以下七百八十人及第、出身有差。时皇子嘉王楷赴廷对，有司考为第一，上不欲令魁多士，升昂为榜首。案：原本二月，今据《十朝纲要》：三月癸巳，诏嘉王楷令赴集英殿试。戊申，御集英殿赐进士及第，诏嘉王楷考在第一，不欲令魁多士，以第二人王昂为榜首。彭伯川《治迹统类》：三月戊戌，御集英殿策试。《宋史》《本纪》、薛氏毕氏诸《通鉴》俱云三月癸巳，赴廷对；戊申，赐礼部奏名进士及第，改归三月，此云七百八十人，诸书俱作七百八十三人，此似脱去“三”字。楷，徽宗第三子，初封嘉王。《东都事略·世家》载：政和六年，出邠，拜太傅、武宁保平军节度使。八年，令赴殿试，有司考为第一，改镇荆南宁江，提举皇城司，封郓王。是谓由太傅、节度使而赴廷对也。《宋史·世家》载政和八年，廷策进士，唱名第一，母王妃方有宠，遂超拜太傅，则又以廷对，后拜太傅矣。两史不同。《通考》卷三十一《选举考》引宋《登科记总目》云：政和八年，进士七百八十三人，上舍魁何奎，状元王嘉。又云：按太宗时，李昉、吕蒙正之子御试入等，上以势家不当与孤寒争进，黜之。颜明远等四人以见任官举进士，上惜科第不与，特授近蕃掌书记。盖惟恐权贵占科目，以妨寒畯也。今亲王得以为状元。又按，端拱二年，有中书堂后官及第，上夺所授敕牒，勒归本局。诏今后吏人无得应举。盖惟恐杂流取名第，以玷选举也。今阉宦与其隶皆得以登甲科，盖至是祖宗之良法荡然矣。彼所云阉宦与隶，谓先是大观三年，宦者梁师成中甲科。宣和三年，储宏等赐第也。

　　１、四月（案：《十朝纲要》、《宋史·本纪》俱四月癸丑朔，钱大昕《四史朔闰考》同。） 乙卯，御笔：“淮南转运使张根轻躁妄言，落职，监信州酒税。”是时，承平日久，赐予无艺，营缮并兴，殆无虚日，以故国用益窘。上多命臣僚条具财计，于是中外所陈非一，根因而遂得以进其节用之说。疏奏，权倖以其不利于己也，莫不切齿，而大臣以赐第事谓根议己，力谋所以中根者，于是言章交上，而上察根之诚，不之罪也。会御前人船所拘占直达纲船，以应花石之用。根以上供期迫，奏乞还之，重忤权倖意，且因被命督促竹石，又上言：“东南花石纲二十年矣，本路一竹之费无虑五十缗，他路又不止此。（案：“此”原误“比”，据毕氏《通鉴》改正。） 今不以给苑囿，而入诸臣之家，民力之奉，将安所涯！愿示休息之期，以厚幸天下。”于是权倖益怒，故有是命。案：《续宋编年资治通鉴》云：淮南运使张根论东南诸路阙乏之由，遂及修造之侈，又言花石纲之扰，落职监信州商税。考此事，《九朝编年备要》亦系之四月，《续通鉴》脱落“四月”二字。且云信州商税，与此云信州酒税不同。《十朝纲要》云：丙寅，淮南转运使张根坐论东南诸路阙乏之由，遂及修造之侈，赐第锡带之滥，又言花石纲，大忤权倖。由是落职监信州税，寻责散官，安置彬州。此云乙卯系初三日事。《十朝纲要》云丙寅。则十四日，在壬戌、癸亥以后事，未知孰是。《宋史·张根传》：是时张根又以水灾多，匄蠲租赋，散洛口米、常平青苗米，振贷流民。诏褒谕之。徙两浙，辞不行，乃具疏付驿递奏。大略谓：“今州郡无兼月之储，太仓无终岁之积，军须匮乏，边备缺然。东南水旱盗贼间作，西北二国窥伺日久，安得不豫为之计？”因条列茶盐、常平等利病之数，遂言：“为今之计，当节其大者，而莫大于土木之功。今？臣赐一第，或费百万。臣所部二十州，一岁上供财三十万缗耳，曾不足给一第之用。以宠元勋盛德，犹虑不称，况出於闾阎干泽者哉。虽赵普、韩琦佐命定策所未有，愿日削而月损之。如金帛好赐之类，亦不可不节也。又其次如锡带，其直虽数百缗，亦必敛於数百家而后足，今乃下被仆隶，使混淆公卿间，贤不肖无辨。如以其左右趋走，不欲墨绶，当别为制度，以示等威可也。”书奏，权倖侧目，谋所以中伤之者，言交上，帝察根诚，不之罪也。寻以花石纲拘占漕舟，官买一竹至费五十缗，而多入诸臣之家。因力陈其弊，益忤权倖，乃擿根所书奏牍注切草略，为傲慢不恭，责监信州酒。《通考》卷二十四《国用考》：元丰初，作元丰库，岁发坊场百万缗输之。大观时，又有大观东、西库。徽宗崇宁后，蔡京为相。增修财利之政务，以侈靡惑人主，动以《周官》“惟王不会”为说。每及前朝爱惜财赋减省者，必以为陋。至於土木营造，率欲度前规而侈后观。元丰官制既行，赋禄视嘉祐、治平既优，京更增供给食料等钱，於是宰执皆增。京又专用丰亨豫大之说，谀说帝意，始广茶利，岁以一百万缗进御，以京城所主之。於是费用寝广。其后，又有应奉司、御前生活所、营缮所、苏杭造作局、御前人船所，其名纷如，大率皆以奇侈为功。岁运花石纲，一石之费至用三十万缗，牟取无艺，民不胜弊。时用度日繁，左藏库异时月费缗钱三十六万，至是衍为一百二十万缗。又三省、密院，吏员猥杂，有官至中大夫，一身而兼十馀俸者，故当时议者有“俸人超越从班，品秩几於执政”之言。吏禄滥冒已极，以史院言之，供检三省几千人。蔡京又动以笔贴於榷货务支赏给，有一纸至万缗者，京所侵私以千万计，朝论益喧。

　　２、壬戌，御笔：“特改温州永嘉县紫芝峰法因院为紫芝观，赐通真达灵先生林灵素，充功德观，看管坟茔。”《纪事本末》卷百二十七。案：陈桱《续通鉴》：政和七年二月，升温州为应道军。

　　３、丁丑，御笔：“礼制局铸景灵玉阳神应钟了当，应副官勺（案：“勺”疑“同”字之误。） 详议官、中大夫，兵部尚书蒋猷等推赏各有差。”（《纪事本末》卷百三十四。原注诏旨，景灵玉阳神应钟当考与刘栋所铸如何。案：政和七年二月壬戌，栋奏：“臣昨忽遇九天益算韩真人授以景灵玉阳神应钟法，仰祝圣寿。”诏旨，六年二月十九日召赴阙，四月二十八日铸钟；八年三月戊申又召赴阙。吴曾《能改斋漫录》卷十二：林灵素建议，依倣宫商角徵羽，别定五声，制神霄乐。刘栋密奏：“臣民事物，皆可有二。至于宫声，岂有二哉！”徽宗感悦，嘉其爱君，即除中散大夫，直龙图阁。栋辞不受。栋字守翁，棣州人。初以八行举遇见韩君丈人，授以景灵玉阳钟法。徽宗依其说。命铸钟十二，召九天。范金随律，月成一钟。排黄麾仗，奉安于宝箓宫。钟备成，授通直郎。灵素又建议筑郁罗萧台，高一百五十尺以祭天。栋言：“圆坛事天，古今通制。高八十一尺，数之极也。岂可别筑台以祭，数又加倍哉。徒劳人渎神，恐非天意。”遂已。《宋史·蒋猷传》：政和四年，迁兵部尚书兼礼制局详议官。七年，改工部、吏部尚书，以徽猷阁直学士知婺州。明年，请祠归。又《挥麈后录》载，强渊明《景锺颂》以为宣和元年八月丁丑诏作景锺，二十五日锺成，与此年月异。） 

　　４、辛巳，道录院上看详释经六千馀卷，内诋谤道、儒二教恶谈毁词，分为九卷，乞取索焚弃，仍存此本，永作证验。又，通真达灵先生林灵素上《释经诋诬道教议》一卷，乞颁降施行。并从之。《纪事本末》卷百二十七。案：《通考》卷二百二十六《经籍考》：《释氏》。《隋志》一千九百五十部六千一百九十八卷，《宋三朝志》五十八部六百一十六卷。又引《三朝艺文志》曰：唐开元《释藏》目凡五千四十八卷，《正元藏》目又二百七十五卷，而禅观之书不预焉。迄于皇朝，复兴翻译。太平兴国后至道二年，二百三十九卷；又至大中祥符四年，成一百七十五卷。润文官赵安仁等编纂新目，为《大中祥符法宝》。咸平初，云胜奉诏编《藏经随函索隐》六百六十卷。又令诏访唐正元以后未附藏诸经益之，并令摹刻。刘安仁又分《太宗妙觉秘诠》为名《真宗法音》、《集论》、《颂赞诗》为三卷；以《法音旨要》为名摹印颁行。讫于天禧末，又译成七十卷。凡《大乘经》三百三十四卷，《大乘律》一卷，《大乘论》二十九卷，《小乘经》八十一卷，小乘律五卷，《西方圣贤集》二十九卷。又据《通考》卷二百二十七《辩正论》八卷引晁氏曰：“唐释法琳撰。颖川陈良序云：法琳姓陈，关中人。著此书，穷释、老之教源，极品藻之名理。宣和中，以其《老子》语焚毁其第二、第四、第五、第八，凡五卷，序文亦有翦弃者。”又《破邪论》二卷，《甄正论》三卷。晁氏曰：“唐释法琳撰。已上三书皆经宣和焚毁，藏中多阙，故录之。”按：《破邪》、《甄正》二论，昭德《读书记》以为宣和焚毁，藏中多阙。然愚尝於村寺经藏中见其全文。《破邪论》专诋傅奕，而并非毁孔、孟，所谓诐淫邪遁之辞无足观者。《甄正论》讥议道家，如度人经璇玑停轮处，以为璇玑无定轮之理，使停轮至七日七夜，则宇宙颠错，而生人之类灭矣。无极昙誓天及龙变梵度天处，以为“昙”与“梵”二字，出自佛书，佛法未入中国之前，经传中并无此二字，岂有天帝名号而剽窃佛书字义乎！又如河上公《道德经章句序》，言汉文帝驾诣河上公问道，而河上公一跃腾云，帝知是神人，下辇稽首，从受《章句》二卷。以为《汉史·帝纪》车驾每出必书，何独不书驾诣河上公问道之事。且孝文好黄、老言，立渭阳五帝庙则因新垣平。平一方士，其说至卑陋，帝尊宠之，而史亦备述之。河上公之事奇伟如此，何独见遗於班、马乎！乃羽人道士辈自创此说。此论颇当，意必借笔於文学之士，沙门辈恐不能道也。

　　１、五月（案：《续资治通鉴》、《宋史·本纪》俱五月壬午朔。《四史朔闰考》同，惟《十朝纲要》作壬戌朔。） 丁亥，通真达灵先生林灵素为通真达灵元妙先生，通元先生张虚白为通元冲妙先生。（《纪事本末》卷百二十七。案：《十朝纲要》亦载此条，有云视中奉大夫。陈桱《续通鉴》云：帝惑於林灵素之言，建宫观篇天下，又造青华正昼临坛及火龙神剑夜降内宫之事，讬天神临降，因造帝诰，天书云篆，务以惑世欺众，其说妄诞，不可究质。宦者、道士有所不快，必讬为帝诰，则莫不如志。寻赐灵素视中大夫，出入呵引，至与诸王争道，都人称曰：“道家、两府，其徒美衣玉食者几二万人。”毕沅《通鉴》：虚白，南阳人，通太乙六壬术，帝召管太一宫，恩赉无虚日，官太虚大夫、金门羽客，出入禁中，终日论道，无一言及时事，曰：“朝廷事有宰相在，非予所知也。”帝每以张胡呼之而不名。） 

　　２、癸卯御笔：“太湖及长塘湖石，令朱勔取发，馀人不许争占，如违，以违御笔论。”《纪事本末》卷百二十八。（案：《九朝备要》载宣和元年十一月屏太学生邓肃事云：时朱勔以花石纲媚上，东南骚动，肃进十诗讽谏，末句云：“但愿君王安百姓，圃中何日不春风。”上即宣取。时皇太子在侧，上曰：“此忠臣也。”蔡京奏曰：“今不杀肃，恐浮言乱天下。”上不答，即诏放归田里。又考朱勔取太湖长塘湖石事，见陈桱、薛应旂《通鉴》载政和初，蔡京被召，帝戏语京子攸，谓须进土宜，遂得橄榄一小株，杂诸草木进之，当时以为珍。其后，又有使臣王永从、士人俞輖，皆隶蔡攸，每花石至，动数十舟。盛章守苏州，及归作开封尹，亦主进奉，然朱勔之纲为最。四年以后，东南郡守，二广市舶，率有应奉，多主蔡攸。至是则又有不待旨者。但进物至，计会诸阉人，阉人亦争取以献焉。天下乃大骚然矣。大率太湖、灵壁、慈谿、武康诸石，二浙花竹、杂木、海错，福建异花、荔子、龙眼、橄榄，海南椰实，湖湘木竹、文竹，江南诸果，登、莱、淄、沂海错、文石，二广、四川异花、奇果，贡大者越海渡江，毁桥梁，凿城郭而置植之，皆生成，异味珍苞，率以健步捷走，虽万里，用四三日即达，色香未变也。蔡京因奏：“陛下无声色犬马之奉，所尚者山林竹石，乃人之弃物。但有司奉行过当，可即其浮滥而惩艾之。”乃作提举人船所，命巨阉邓文诰领焉。又诏监司、郡守等不许妄进，其係应奉者，独令朱勔、蔡攸、王永从、俞輖、陆渐、应安道六人听旨。它悉罢之，由是稍戢；未几，天下复争献如故。又增提举人船所，进奉花石，纲运所过，州县莫敢谁何，殆至劫掠，遂为大患。） 

　　（《续宋编年资治通鉴》：五月壬午朔，日有食之。案：毕氏《通鉴考异》云：《辽》、《金》二史不书，《契丹国志》所载与《宋史》同。又据《通考》卷二百八十五《象纬考》，以为是年五月丙申，月食九分，主旱。） 

　　（又置经制司，讲画诸路财赋。案：是月置经制司，诸史俱不载，惟《九朝编年备要》所载与此同，而係之壬午日。《十朝纲要》云：己亥，置经制司于尚书省，则两书又不同日，未知孰是？《文献通考》卷六十二《职官考》：经制边防财用事，掌经画钱帛刍粮，以供边费，凡榷易货物、根括耕地及蕃部弓箭手等事，皆奏而行之。熙宁末，以熙河连岁用兵，仰给、度支费用不资，始置是司。元祐初罢，崇宁中复置。据云崇宁中置，固非起於是年也。而此书与《十朝纲要》俱係之五月置经制司，则《通考》所载详略殊矣。又考宣和三年二月，以陈遘为江淮经制使，命遘经制七路，治于杭州，以供餽饷。遘以财用不给，创议度公私出纳，量增其赢，号“经制钱”，遂为东南七路之害。当又别为一事矣。） 

　　１、六月（案：钱大昕《朔闰考》：六月壬子朔。） 乙卯，御笔：“应天下神霄玉清万寿宫并不隶道正司，令逐路提举官管勾。”（《纪事本末》卷百二十七。案：《宋史·本纪》：五月乙酉，诏诸路选漕臣一员，提举本路神霄宫。与此月日异。《通考》卷六十云：在外宫观嶽祠。宋朝宫观皆俟力请而后授，侍从而上任宫观者绝少若因责降改作主管，方且差焉。熙宁初，王安石相，异己者方直除宫观。大抵宫观非自陈而朝廷特差者，如降黜之例。二年，诏杭州洞霄宫、亳州明道宫、华州云台观、建州武夷观、台州崇道观、成都府玉局观、建昌军仙都观、江州太平观、洪州玉隆观五嶽庙，并依嵩山崇福宫、舒州灵仙观置管勾，或提举提点官。四年，诏宫观嶽庙留官一员，馀听如分司致任例，从便居任。六年，诏卿监职司以上提举，馀官管勾当者。又诏年六十以上者乃听差，毋过两任，兼用执政恩例者，通不得过三任。后蔡京用事，增广职任。崇宁三年，添宫观十。政和三年，添宫观三十，选人亦许乞嶽庙。宣和王黼用事，外开新边，以熙宁法革之一切，不恤士大夫，於是失禄矣。） 

　　２、壬戌，御笔：“博州修建神霄宫如法，守贰当职官并廉访使者各迁一官。”（《纪事本末》卷百二十七。） 

　　３、壬申，门下侍郎薛昂（案：《宋史·宰辅表》三：政和七年十二月丁巳，薛昂自银青光禄大夫、尚书左丞加特进、门下侍郎。） 奏：“承诏编集王安石遗文，案：《宋史·本纪》：政和三年正月，追封王安石为舒王，复封安石子雩为临川伯，从祀孔子庙庭。《通考》卷二百三十五《经籍考》载：王介甫《临川集》一百三十卷。晁氏曰：“其婿蔡卞谓：自先王泽竭，士习卑陋，不知道德性命之理。安石奋乎，百世之下，追尧舜三代；通乎昼夜阴阳所不能测，而入於神，著《杂说》数万言，其言与孟轲相上下。晚以所觉，考字画奇耦横直，深造天地、阴阳造化之理，著《字说》，包括万象，与《易》相表悰。崇宁初，卞之兄京秉政，诏配文宣王庙。近时议者谓：自绍圣以来，学术政事败坏残酷，贻祸社稷，实出於安石云。”乞更不置局，止就臣本府编集，差检阅文字官三员。”从之。（《纪事本末》卷百三十四。案：《宋史·薛昂传》谓：昂与余深、林摅始终附会蔡京，至举家为京讳。或误及之，辄加笞责。昂尝误及，即自批其口。又云：昂主王氏学，尝在安石坐，围棋赌诗，局败，昂不能作，安石代之，时人以为笑云。） 

　　４、甲戌，御笔：“天下神霄宫，知州、军带管勾字，通判带同管勾字。”（《纪事本末》卷百二十七。） 

　　（《续宋编年资治通鉴》：前知峡州王寀、资政殿学士刘昺酬唱诗歌谤讪悖逆，寀伏诛，昺流琼州。案：原本二月，《九朝编年备要》系六月，《十朝纲要》係六月己卯，今据以改归此。又《宋史》《王寀传》：寀登第，至校书郎。忽若有所睹，遂感心疾，唯好延道流谈丹砂、神仙事。得郑州书生，讬左道，自言天神可祈而下，下则声容与人接，因习行其术，叆能什七八，须两人其为乃验。外间讙传，浸淫彻禁庭。徽宗方崇道教，侍晨林灵素自度技不如，愿与之游，拒弗许。户部尚书刘昺，寀外兄也，久以争进绝还往。神降寀家，使因昺以达，寀言其故，神曰：“第往与之言，汝某年月日在蔡京后堂谈某事，有之否？”昺惊骇汗浃，不能对，盖所言皆阴中伤人者。乃言之帝，即召。寀风仪既高，又善谈论，应对合上指。帝大喜，约某日即内殿致天神。灵素求与共事，又弗许。或谓灵素，但勿令郑书生偕，寀当立败。即白帝曰：“寀父兄昔在西边，密与夏人谋反国。迟至尊候神，且图不轨。”帝疑焉。及是日，寀与书生至东华门，灵素戒阍卒独听寀入。帝斋敬洁待，越三夕无所闻，乃下寀大理，狱成，弃市，昺窜琼州。又《刘昺传》载：昺，宣和殿学士、知河南府，积官金紫光禄大夫。与王寀交通事败，开封尹盛章议以死，刑部尚书范致虚为请，乃长流琼州。又《范致虚传》云：初，致虚在讲议司，延康殿学士刘昺尝乘蔡京怒挤之。后王寀坐妖言系狱，事连昺论死，致虚争之，昺得减窜，士论贤之。《九朝编年备要》云：王寀朝奉大夫。与《宋史》校书郎不同。《挥麈后录》云：王寀辅道，枢密韶之子，少豪迈有父风，早中甲科，善议论，工词翰，曾文肃、蔡元长荐入馆为郎，后以直秘阁知汝州，考满守陕。年未三十，轻财喜士，宾客多归之。坐不觉察盗铸免官，自负其材，受辱不羞。是时羽流林灵素以善役鬼神得幸，而辅道之客冀其复用，乘时所好，昌言辅道有术，可致天神出。灵素上柅不得施。盖其客亦能请紫姑作诗词，而已非林之比。辅道固所不解，然实不知客有此语也。辅道尝对别客谓：“灵素太诞妄，安得为上言之？”其言适与前客语偶合。工部尚书刘炳子蒙者，辅道母夫人之姪孙也，及其弟焕子宣，俱长从班，歆艳一时。时开封尹盛章新用事，忌炳兄弟，进思有以害其宠，未得也。初，炳视辅道虽中表，然炳性谨厚，每以辅道择交不慎疏之。会炳姑适王氏，於辅道为嫂。一日，辅道语其嫂曰某久欲谒子蒙兄弟奉候从容，然不得其门而入，柰何？嫂曰：“俟我至其家，可往候之。”辅道於是如其教，候炳於宾舍，久之始得通。炳逡巡犹不欲见，迫於其姑，勉强接之。既就坐，谈论风生，亹亹不倦，炳大叹服，入告其姑曰：“久不与王叔言，其进乃尔，自恨不及也。”因遣持马人归，止宿其家，自是始相亲洽。殆至兴狱，未及岁也。前客语既达灵素，灵素忿怒，泣请于上，且增加以白之曰：“臣以羁旅，荷陛下宠灵，而奸人造言，累及君父。乞放还山以避之。不然，愿置对与之理。”上令逮捕辅道与所言客姚坦之、王大年，以其事下开封。使者至，辅道自谓无它，亦不以介意，语家人曰：“辩数乃置，无以为念也。”至狱中，刻木皆出纸求书，且谓辅道曰：“昔苏学士坐系乌台时，卫狱吏实某等之父祖。苏学士既出后，每恨不从其乞翰墨也。”辅道喜，作歌行以赠之，处之甚怡然。而盛章以炳之故，得以甘心矣。因上言词语有连及炳者，乞并治之。上曰：“炳从臣也，有罪未宜草草。”炳既闻上语，不疑其他。一日，上幸宝箓，驻跸斋宫，从官皆在焉。炳越班面奏帘外曰：“臣猥以无状，待罪迩列。适有中伤者，非陛下保全，已齑粉矣。”再拜而退。炳既谢已，举首始见章在侧注目瞪视，惶骇失措，深以为悔。翌日，章以急速请对，因言：“寀与炳腹心。诽谤事验明白，今对众越次，上以欺罔陛下，下以营惑群臣，祸将有不胜言者。幸陛下裁之。”上始怒，是日有旨，内侍省不得收接刘炳文字。炳犹未知之，以谓事平矣，故不复闲防。章既归，遣开封府司录孟彦弼携捕吏窦鉴等数人，即讯炳於家。炳囚服出见，分宾主而坐，词气慷慨，无服辞。彦弼既见其不屈，欲归。而宪鉴者语彦弼曰：“尚书几閒得寀一纸字，足以成案矣。”遂乱抽架上书，适有炳著撰藁草，翻之至底，见炳和辅道诗，尚未成，首云：“白水之年大道盛，扫除荆棘奉高真。”诗意谓辅道尝有嫉恶之意；时尚道，目上为高真尔。鉴得之，以为奇货，归以授章，章命其子并释以进云：“白水谓来年庚子寀举事之时。炳指寀为高真，不知以何人为荆棘？将寘陛下於何地？岂非所谓大逆不道乎？”但以此坐辅道与客，皆极刑。炳以官高，得弗诛，削籍窜海外。焕责授团练副使，黄州安置。凡王、刘亲属等，第斥谪之。并擢为秘书省正字。） 

　　１、七月（案：钱大昕《四史朔闰考》：七月係辛巳朔。） 癸未，御笔：道隐于小成，流于末俗，人不足与明，不显于世。朕作新斯人，以觉天下。神霄玉清府，实总万夫，监临下土。比诏四方，改营宫宇，以迎神贶，官吏勤惰不一，尚未就绪，更赖辅弼大臣同寅协力。宰臣可兼神霄玉清宫使，执政官充副使，判官听旨差。自改官制，不置使名，权时之宜，庶克有济，候道教兴隆，宫宇悉备即罢。太师、鲁国公蔡京，少傅、太宰郑居中，少傅、少宰余深，（案：《宋史·本纪》：七月壬午，以西师有功，加蔡京恩官其一子，郑居中为少傅，余深为少保，邓洵武为特进，进执政官一等。《宰辅表》亦云：余深自少宰加少保。此云少傅少宰余深当云少保少宰余深。而余深传以为：宣和元年，为太宰，进拜少保，封丰国公。再封卫国公，加少傅。与《纪》、《表》不合，恐误。） 检校太保、领枢密院事童贯，并兼充神霄玉清万寿宫使；（案：《宋史·宰辅表》系上年十二月庚午，童贯领枢密院事。是年七月壬午，加检校太保，八月甲寅，加太保。《九朝备要》：六月，赦陕西、河东，以童贯奏攻破夏人，建筑城寨也。宰执？进官。八月，童贯进太保，领枢密院事、三路宣抚使，以夏秋以来，进筑靖夏、制戎、制羌三城之功也。） 知枢密院事邓洵武、门下侍郎薛昂、中书侍郎白时中、尚书左丞王黼、（案：《宋史·宰辅表》上年十一月辛卯，白时中自中大夫、尚书右丞加中书侍郎。是年正月庚戌，王黼自翰林学承旨以尚书左丞起复，九月，加中书侍郎。宣和元年正月戊午，加特进、少宰。） 宣和殿大学士蔡攸并兼充神霄玉清万寿宫副使，仍给敕，判官听旨差。”（《纪事本末》卷百二十七。案：《文献通考》卷六十：宫观使，宋朝祥符中，真宗建玉清昭应宫，王魏公旦为首相，始命充使。宫观置使自此始。又有景灵宫、会灵观使，然每为宰相兼职。天圣元年，吕夷简为相，时朝廷崇奉之意稍缓。因请罢使名。熙宁中，富郑公弼领集禧观使居洛，此宫观使居外之所从始也。徽宗建玉清万寿宫，乃命宰执兼使、副，用真庙故事也。近以前宰执奉朝请者领在京宫观使，而在外旧相只除提举宫观，非祖宗优待宰相之体。） 

　　２、甲申，诏：“开封尹充神霄玉清万寿宫，判官、少尹充管勾。”（《纪事本末》卷百二十七。案：陈桱《通鉴》：政和元年九月，更定官名。蔡京率意自用，欲更置官名，以继元丰之政，乃首更开封守臣为尹、牧，由是府分六曹，县分六案。） 

　　３、甲午，御笔：“天下神霄玉清宫门可视至圣文宣王庙立戟，以称严奉。”（《纪事本末》卷百二十七。） 

　　４、癸卯，中大夫、直徽猷阁、知河阳□原缺。厚，以改建神霄玉清万寿宫毕工，进职一等；武功大夫、知西安州解潜转遥刺史，以措置改建神霄玉清万寿宫推赏也。（《纪事本末》卷百二十七。案：解潜，政和七年知岢岚军。契丹董才来降，解潜招之，并其党以闻。其表有云：“受之则全君臣之大义，不受则生胡、越之异心。”盖亦依附蔡京者也。见朱胜非《秀水闲居录》。详宣和元年正月《续通鉴》注。） 

　　《续宋编年资治通鉴》：秋七月，东南大水，遣使振之。案：《宋史·本纪》：己酉，遣廉访使者六人振济。《九朝编年备要》云：九月，又诏截上供米四十万赈济。《宋史·五行志》云：重和元年夏，江、淮、荆、浙诸路大水，民流移、溺者众，分遣使者振济。发运使任谅坐不奏泗州坏官私庐舍等勒停。《任谅传》：谅加徽猷阁待制、江淮发运使。蔡京破东南转般漕运法为直达纲，应募者率游手亡赖，盗用乾没，漫不可核，人莫敢言。谅入对，首论之，京怒。会汴、泗大水，泗州城不没者两板。谅亲部卒筑隄，徙民就高，振以米粟。水退，人获全，京诬以为漂溺千计，坐削籍归田里。执政或言：“水灾守臣职，发运使何罪”帝亦知其枉，复右文殿修撰、陕西都转运使。

　　１、八月（案：钱大昕《朔闰考》：八月辛亥朔。） 丁巳，御笔：“诸州添差八行教授自今许添大藩，不预执事。”（《纪事本末》卷百二十六。） 

　　２、戊午，朝散郎、新知兖州王纯奏：“乞令学者治《御注道德经》，閒于其中出论题。”（案：“出”字原本脱，据毕《通鉴》补。） 从之。《纪事本末》卷百二十七。案：《宋史·选举志》：徽宗崇尚老氏之学，知兖州王纯乞於《御注道德经》注出论题，范致虚亦乞用《圣济经》出题。宣和元年，帝亲取贡士卷，考定能深通内经者升之以为第一。又《本纪》及陈桱《通鉴》俱云：五月壬辰，颁御制《圣济经》，以青华帝君八月九日生辰为元成节。又诏以老子生辰为贞元节。《玉海》卷六十三引《书目》：《圣济经》十卷，政和中御制并序，体真、原化、慈幼、达道、正纪、食颐、守机、卫生、药理、审剂凡十篇，阴阳、适平、精神、内守而次，凡四十二章。一本云：政和八年五月壬辰，颁御制《圣济经》，以广黄帝之传，其篇五十，其章四十有二。又《玉海》卷二百二十二引晁氏曰：因《黄帝内经》采天人之赜，原性命之理，明营卫之清浊，究七八之盛衰，辩逆顺之盈虚，为书十篇，凡四十二章。陈氏曰：辟雍学生昭武吴禔注。

　　３、辛酉，手诏：“《史记·老子传》陛于列传之首，别为一帙。《前汉·古今人表叙》列于上圣，其旧本并行改正。昨所著《道德经》，可视倣唐制，命大臣分章句，书写刻石于神霄玉清万寿宫。”（《纪事本末》卷百二十七。案：吴曾《能改斋漫录》：政和八年八月，御笔：太上混元上德皇名耳，并字伯阳及谥聃。见今士庶多以此为名字，甚为渎侮，自今并为禁止。） 

　　４、庚午，御笔：道无乎不在，在儒以治国，在士以修身，未始有异，殊途同归，前圣后圣，若合符节。由汉以来，析而异之，黄、老之学，遂与尧、舜、周、孔之道不同，故世流於末俗，不见大全，道由是以隐千有馀岁矣。朕作新之，究其本始，使黄帝、老子、尧、舜、周、孔之教偕行于今日。可令天下学校诸生，于下项经添大、小一经，各随所愿分治。大经，《黄帝内经》、《道德经》；小经，《庄子》、《列子》。自今学道之士，应入学，并令州县勘会保明，不经刑责，不犯十恶、奸盗及违八行之人，许入州县教养；并依见行学法，所习经以《黄帝内经》、《道德经》为大经，《庄子》、《列子》为小经外，兼通儒书，俾合为一道，大经《周易》、小经《孟子》。其在学中选人，增置士名，分入官品。元士、高士、大夫、上士、良士、居士、逸士、隐士、志士，（案：毕氏《通鉴》“高士”下删去“大夫”二字，“良士”下增“方士”二字，“隐士”在“逸士”之上。据吴曾《能改斋漫录》卷十三云：政和八年，御笔：黄帝、老子、尧、舜、周、孔之教，偕行于今日。可令天下学校诸生，于下项经添大、小一经，各随所愿分治。大经，《黄帝内经》、《道德经》；小经，《庄子》、《列子》。自今学道之士，所习经以《黄帝内经》、《道德经》为大经，《庄子》、《列子》为小经外，兼通儒书，俾合为一道。大经《周易》，小经《孟子》。其在学中选入，增置士名，分入官品：元士正五品，高士从五品，大士正六品，上士从六品，方士正七品，处士从七品，居士正八品，逸士从八品，隐士正九品，志士从九品。） 每岁试经拨放。（案：“拨放”误“拨教”，今据毕《通鉴》改正。） 及有度牒合披戴者并依旧外，唯须在学一年，方许披戴。州县学道之士，初入学为道徒，试中并贡，同称贡士。陛贡到京，入辟雍，试中上舍，并依贡士法。三岁大比，许襕就殿试，（案：《宋史·舆服志》云：公服，其制曲领大袖，下施横礻阑束，以革带、幞头、乌皮鞾，自王公至一命之士通服之。） 当别降策问，庶得有道之士以称招延。元士以下资任、请给各随品，依品官法，唯人从不差兵士役人，止於宫观人内量差，其叙位在本品之下，应天下神霄玉清万寿宫、天庆观知及副知将来有阙，并以学校登科人充，其馀宫观亦依此。志士以上，令礼部置名籍差注，并如吏部法。自兴道教，异人间至，深虑山林高蹈之士尚多有之。可令监司访之县，县下耆、保各具所管地方有无高上之士，依八行法以礼延入学，并以名闻；或不愿入学，监司、郡守亲劝驾，给券马人船，差官伴送赴阙；又不愿，即具奏听旨，当赐玺书招聘。高上之士多隐于卒伍、工隶、仆厕之类，或身自犯刑责，以逃世离俗，令延纳招聘，一无所问，仰并以名闻。《纪事本末》卷百二十七。案：《宋史·选举志》云：补道职，元丰三年，始差官考试，以《道德经》、《灵宝度人经》、《南华真经》等命题，仍试斋醮科仪祝读。政和间，即州、县学别置斋授道徒。蔡攸上《诸州选试道职法》，其业以《黄帝内经》、《道德经》为大经，《庄子》、《列子》为小经。提学司访求精通道经者，不问已命、未仕，皆审验以闻。其业儒而能慕从道教者听。每路於见任官内，选有学术者二人为傒官，分诣诸州检察教习。《内经》、《道德经》置博士，《圣济经》兼讲。道徒升贡，悉如文士。初入官，补志士道职，赐褐服，艺能高出其徒者，得推恩。道徒术业精退，州守贰有考课殿最罪法。《玉海》卷六十三：政和八年四月二十四日，诏刊正《内经》。重和元年十一月十五日，诏以《内经》考其常，以《天元玉册》极其变。

　　５、辛未，资政殿大学士、知陈州邓洵武奏乞选择《道藏经》数十部，先次镂板，颁之州郡，道录院看详，取旨施行；又乞禁士庶妇女辄入僧寺，诏令吏部申明行下。（《纪事本末》卷百二十七。案：“邓洵武”毕《通鉴》作“邓洵仁”，今考诸书，无邓洵仁知陈州事。《宋史·宰辅表》云：政和三年四月癸巳，邓洵仁自尚书右丞以通议大夫、资政殿学士出知亳州，寻落职。《东都事略》云：洵武，知河南府，进资政学士，召为中太一宫使，拜观文殿学士、大名尹，入为佑神观使兼侍读。除保大军节度使。政和六年，拜知枢密事，迁特进。则此时洵武已累迁数官矣。而《长编》是年十月壬辰有资政殿学士、知陈州陈洵仁奏云云。似此邓洵武或係陈洵仁之误也。《通考》卷二百二十四《经籍考》：《神仙家》。《宋三朝国史志》曰：班《志·艺文道家》之外，复列《神仙》在《方技》中。东汉后，道教始著，而真仙经诰别出焉。唐开元中，列其书为藏目，曰《三洞琼纲》，总三千七百四十四卷。厥后乱离，或至亡缺。宋朝再遣官校定，事具《道释志》。尝求其书，得七千馀卷，命徐铉等雠校，去其重，裁得三千七百三十七卷。大中祥符中，命王钦若等照旧目刊补，凡四千三百五十九卷。《洞真部》六百二十卷，《洞元部》一千一十三卷，《洞神部》一百七十二卷，《太真部》一千四百七卷，《太平部》一百九十二卷，《太清部》五百七十六卷，《正一部》三百七十卷，合为新录，凡四千三百五十九。又撰篇目上献，赐名曰《宝文统录》。又云，《宋三朝志》九十七部六百二十五卷，《宋两朝志》四百一十三部，《宋四朝志》二十部。） 

　　６、己卯，御笔：“诸州、军神霄玉清万寿宫仰本路提举，漕臣于囗元缺。州、军并县、镇选择寄居宫观年六十以下通判以上人一员，申尚书省就差管勾本宫，专切检察本宫事务。”（《纪事本末》卷百二十七。案：《宋史·职官志》云：旧制，六十以上知州资序人，本部长官体量，精神不致昏昧堪釐务者，许差一任；兼用执政官陈乞者，加一任。） 

　　（新昌陈谟辑注） 

　

卷三十八
　
　　徽宗

　　△重和元年（戊戌，一一一八） 

　　１、九月（案：《四史朔闰考》：九月係庚辰朔。） 丙戌，太学、辟雍各差通《内经》、《庄子》、《列子》二人为博士。（《纪事本末》卷百二十七。案：《宋史?本纪》并云《道德经》，此当脱去。毕氏《续通鉴》“《内经》”下亦有“《道德经》”三字。陈氏《通鉴》：政和三年闰正月，立道学，从林灵素之言也。寻诏太学、辟雍各置《内经》、《道德经》、《庄》、《列》博士二员。） 

　　２、庚寅，颁《御注老子》，刻石神霄宫。《纪事本末》卷百二十七。案：“刻石”二字原误倒，今据《十朝纲要》改正。《十朝纲要》又云：寻以《御注道德经》等入《道藏》。《文献通考》卷二百十一《经籍考》云：老子《道德经》二卷。晁氏曰：以诸家本参校，其不同者近二百字，互有得失，乙者五字，注者五十五字，涂者三十八字，其间徽宗《御注》最异。诸本云：“天下柔弱，莫过於水；而攻坚强者，莫之能胜，以其无能易之。”而《御注》作：“天下莫柔弱於水，而攻坚强者莫之能先，以其无以易之也。”诸本云：“恬淡为上，胜而不美，而美之者是乐，杀人者不可得志於天下矣。吉事尚左，凶事尚右，偏将军处左，上将军处右，言以丧礼处之。”《御注》作：“恬淡为上，故不美也，若美必乐之，乐之者是乐杀人也。夫乐杀人也，不可得志於天下者，故吉事尚左，凶事尚右，偏将军处左，上将军处右，言居上则以丧礼处之。”其不同如此，又云：《御注老子》二卷。晁氏曰：徽宗御撰，或曰郑居中视草，未详。
  </div>
  <div class="pagination">
   <a href="续资治通鉴长编拾补_page43.html">
    上一页
   </a>
   <span>
    ...
   </span>
   <a href="续资治通鉴长编拾补_page39.html">
    39
   </a>
   <a href="续资治通鉴长编拾补_page40.html">
    40
   </a>
   <a href="续资治通鉴长编拾补_page41.html">
    41
   </a>
   <a href="续资治通鉴长编拾补_page42.html">
    42
   </a>
   <a href="续资治通鉴长编拾补_page43.html">
    43
   </a>
   <span class="current-page">
    44
   </span>
   <a href="续资治通鉴长编拾补_page45.html">
    45
   </a>
   <a href="续资治通鉴长编拾补_page46.html">
    46
   </a>
   <a href="续资治通鉴长编拾补_page47.html">
    47
   </a>
   <a href="续资治通鉴长编拾补_page48.html">
    48
   </a>
   <a href="续资治通鉴长编拾补_page49.html">
    49
   </a>
   <span>
    ...
   </span>
   <a href="续资治通鉴长编拾补_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
