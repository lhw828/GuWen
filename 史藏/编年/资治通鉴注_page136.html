<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 136 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 136 页/共 334 页
  </h1>
  <div class="content">
   2丙申，魏大赦。
3二月，丁丑，魏主如楼烦宫。〔楼烦县，汉属鴈门郡，魏、晋弃之荒外。魏收地形志：鴈门郡原平县有楼烦城。贤曰：楼烦故城，在今代州崞县东北。余按唐书，宪州，古楼烦地也。〕
4自孝建以来，民间盗铸滥钱，〔事始一百二十八卷孝武帝孝建二年。〕商货不行。庚寅，更铸二锺钱，〔更，工衡翻〕形式转细。官钱每，出民间即模效之，而更薄小，无轮郭，不磨鑢，谓之「耒子」。〔鑢，良倨翻，错也。耒，卢对翻。杜佑通典「耒子」作「来子」。
5三月，乙巳，魏主还平城。
6夏，五月，癸卯，魏高宗殂。〔年二十六，谥曰文成皇帝。〕初，魏世祖经营四方，国颇虚耗，重以内难，〔重，直用翻。难，乃旦翻。内难，谓宗爱既弒世祖，又弒南安王余。〕朝野楚楚。〔楚楚，酸痛之貌。朝，直遥翻。〕高宗嗣之，与时消息，〔消，衰减也；息，生长也。〕静以镇之，怀集中外，民心复安。〔复，扶又翻。〕甲辰，太子弘即皇帝位，〔弘，文成帝之长子也。萧子显曰：弘，字万民。〕大赦，尊皇后曰皇太后。
显祖〔魏献文帝庙号显祖。〕时年十二，侍中、车骑大将军乙浑专权，〔骑，奇寄翻。〕矫诏杀尚书杨保年、平阳公贾爱仁、南阳公张天度于禁中。侍中、司徒、平原王陆丽治疾于代郡温泉，〔魏土地记曰：代城北九十里有桑干城，城西渡桑干水，去桑干城十里，有温汤，疗疾有验。治，直之翻。〕乙浑使司卫监穆多侯召之。〔魏官有司卫监，典宿卫。〕多侯谓丽曰：「浑有无君之心。今宫车晏驾，王德望素重，〔魏高宗之立，丽有功焉，而又忠笃，故德望重于一时。〕奸臣所忌，宜少淹留以观之；朝廷安静，然后入，未晚也。」〔少，诗沼翻。〕丽曰：「安有闻君父之丧、虑患而不赴者乎！」即驰赴平城。乙浑所为多不法，丽数争之。〔数，所角翻。〕戊申，浑又杀丽及穆多侯。多侯，寿之弟也。〔穆寿事魏世祖，封宜都王。〕己酉，魏以浑为太尉、录尚书事，东安王刘尼为司徒，尚书左仆射代人和其奴为司空。殿中尚书顺阳公郁谋诛乙浑，浑杀之。〔主少国疑，奸臣擅命，屠戮忠贤；魏之不亡者幸也。〕
7壬子，魏以淮南王它为镇西大将军、仪同三司，镇凉州。
8魏〔【章：甲十一行本「魏」上有「六月」二字；乙十一行本同；孔本同；张校同；退斋校同。】〕开酒禁。〔魏设酒禁，见一百二十八卷孝武孝建三年。〕
壬午，加柳元景南豫州刺史，加颜师伯丹阳尹。
10秋，七月，癸巳，魏以太尉乙浑为丞相，位居诸王上；事无大小，皆决于浑。
11废帝幼而狷暴。〔狷，吉掾翻。〕及即位，始犹难太后、大臣及戴法兴等，未敢自恣。太后既殂，〔去年，太后殂。〕帝年渐长，〔长，知两翻。〕欲有所为，法兴辄抑制之，谓帝曰：「官所为如此，欲作营阳邪！」〔营阳王事见一百二十卷文帝元嘉元年。废帝固狂暴，戴法兴此言亦足以取死。〕帝稍不能平。所幸阉人华愿儿，赐与无算，〔华，户化翻。〕法兴常加裁减，愿儿恨之。帝使愿儿于外察听风谣，愿儿言于帝曰：「道路皆言『宫中有二天子：法兴真〔【章：甲十一行本「真」上有「为」字；乙十一行本同；孔本同。】〕天子，官为赝天子』〔赝，五晏翻。考异曰：宋书作「应天子」，宋略作「鴈天子」，按字书：赝，伪物也。韩愈诗曰：「居然见真赝，」书或作「鴈」。今从宋略。〕且官居深宫，与人物不接，法兴与太宰、颜、柳共为一体，〔义恭录尚书事，柳元景为尚书令，颜师伯为仆射，而事皆法兴专决，故云然。〕往来门客恒有数百，〔恒，户登翻。〕内外士庶莫不畏服。法兴是孝武左右，久在宫闱；今与他人作一家，深恐此坐席非复官有。」〔坐，徂卧翻。复，扶又翻，又如字。〕帝遂发诏免法兴，〔免者，免其所居官也。〕遣还田里，仍徙远郡。八月，辛酉，赐法兴法；解巢尚之舍人。〔巢尚之自孝武时为中书通事舍人。〕
员外散骑侍郎东海奚显度，〔散，悉亶翻。骑，奇寄翻、〕亦有宠于世祖。常典作役，课督苛虐，揰扑惨毒，〔揰，止橤翻。扑，普卜翻，击也。〕人皆苦之。帝常戏曰：「显度为百姓患，比当除之。」〔比，毗寐翻。〕左右因唱诺，即宣旨杀之。
尚书右仆射、领卫尉卿、丹杨尹颜师伯居权日久，〔孝武大明四年，征颜师伯于历城，自侍中迁尚书仆射，居权要。〕骄〔【章：甲十一行本「骄」上有「海内辐凑」四字；乙十一行本同；孔本同；张校同；退斋校同。】〕奢淫恣，为衣冠所疾。帝欲亲朝政，〔朝，直遥翻。〕庚午，以师伯为尚书左仆射，解卿、尹，〔解卫尉卿及丹杨尹。〕以吏部尚书王彧为右仆射，分其权任。师伯始惧。〔彧，于六翻。〕
初，世祖多猜忌，王公、大臣，重足屏息．〔重，直龙翻。屏，必郢翻。〕莫敢妄相过从。〔过，古禾翻。〕世祖殂，太宰义恭等皆相贺曰：「今日始免横死矣。」〔横，户孟翻。〕甫过山陵，义恭与柳元景、颜师伯等声乐酣饮，不舍昼夜；〔酣，户甘翻。〕帝内不能平。既杀戴法兴，诸大臣无不震慑，〔慑，之涉翻。〕各不自安；于是元景、师伯密谋废帝，立义恭，日夜聚谋，而持疑不能决。元景以其谋告沈庆之；庆之与义恭素不厚，又师伯常专断朝事，不与庆之参怀，〔断，丁乱翻。朝，直遥翻；下同。孝武遗诏，令庆之参决大事，见上卷上年。〕谓令史曰：〔尚书令史也。〕「沈公，爪牙耳，安得预政事！」庆之恨之，乃发其事。
癸酉，帝自帅羽林兵诗义恭，杀之，并其四子。断绝义恭支体，分裂肠胃，挑取眼睛，以蜜渍之，谓之「鬼目粽」。〔宋人以蜜渍物曰粽。卢循以益智粽遗武帝，即蜜渍益智也。帅，读曰率。断，丁管翻。翻；下同〕左右奔告，「兵刃非常」。〔非常，言异于常时也。〕元景知祸至，入辞其母，整朝服乘车应召。弟车骑司马叔仁戎服，帅左右壮士欲拒命，元景若禁之。既出巷，军士大至。元景下车受戮，容色恬然；并其八子、六弟及诸侄。获颜师伯于道，杀之，并其六子。又杀廷尉刘德愿。改元景和，文武进位二等。遣使诛湘州刺史江夏世子伯禽。〔义恭命其世子曰伯禽，是以周公自处矣。〕自是公卿以下，皆被捶曳如奴隶矣。〔卑贱之人，有所附属谓之隶，人之下者谓之奴。被，皮义翻。捶，止橤翻。〕
初，帝在东宫，多过失，世祖欲废之而立新安王子鸾，侍中袁顗盛称「太子好学，有日新之美」，世祖乃止；帝由是德之。既诛群公，欲引进顗，任以朝政，迁为吏部尚书，〔顗，鱼岂翻。好，呼到翻。为袁顗宠衰求出张本。〕与尚书右〔【章：甲十一行本「右」作「左」；乙十一行本同；孔本同；熊校同。】〕丞徐爰皆以诛义恭等功，赐爵县子。
徐爰便僻善事人，颇涉书传，〔便，毗连翻。传，直恋翻。〕自元嘉初，入侍左右，豫参顾问；既长于附会，又饰以典文，故为太祖所任遇；大明之世，委寄尤重。时殿省旧人多见诛逐，唯爰巧于将迎，始终无迕；废帝待之益厚，〔迕，五故翻，迎也。〕群臣莫及。帝每出，常与沈庆之及山阴公主同辇，爰亦预焉。〔徐爰得志于大明、景和之间，宜也，而启宠实在于元嘉。便僻之足以惑人，虽明君不能免也。汉宣用恭、显而遗祸于元帝，事正如此。〕
山阴公主，帝姊也，适驸马都尉何戢。戢，偃之子也。〔何偃，尚之之子。戢，疾立翻。〕公主尤淫恣，尝谓帝曰：「妾与陛下，男女虽殊，俱托体先帝。陛下六宫万数，而妾唯驸马一人，事太不均。」帝乃为公主置面首，左右三十人；〔面，取其貌美，首，取其发美。〕进爵会稽郡长公主，秩同郡王。〔为，于伪翻。长，知两翻。〕吏部郎褚渊貌美，公主就帝请以自侍；帝许之。渊侍公主十余日，备见逼迫，以死自誓，乃得免。渊，湛之之子也。〔褚湛之进用于元嘉、孝建之间。〕
帝令太庙别画祖考之像，〔画，读曰宾。〕帝入庙，指高祖像曰：「渠大英雄，生擒数天子。」〔谓擒桓玄、慕容超、姚泓也。大，读曰太。〕指太祖像曰：「渠亦不恶；但末年不免儿斫去头。」〔谓为元凶劭所弒也。〕指世祖像曰：「渠大両鼻，如何不両﹖」立召画工令両之。〔両，壮加翻，鼻上猟也。柳宗元诗曰：嗜酒鼻成両。〕
12以建安王休仁为雍州刺史，〔雍，于用翻。〕湘东王彧为南豫州刺史，皆留不遣。
13甲戌，以司徒、扬州刺史豫章王子尚领尚书令。以【章：甲十一行本「以」上有「乙亥」二字；乙十一行本同；孔本同；张校同。】〕始兴公沈庆之为侍中、太尉；庆之固辞。征青、冀二州刺史王玄谟为领军将军。
14魏葬文成皇帝于金陵，庙号高宗。
15九月，癸巳，帝如湖熟；〔湖熟，汉湖熟侯国，属丹阳郡；晋、宋为县；淳化中废为镇，属上元县。〕戊戌，还建康。
新安王子鸾有宠于世祖，〔事见上卷大明五年。〕帝疾之。辛丑，遣使赐子鸾死，又杀其母弟南海王子师及其母妹，发殷贵妃墓，〔殷贵妃，盖生子鸾、子师及一女。母弟、母妹，谓同弟、妹也。〕又欲掘景宁陵，太史以为不利于帝，乃止。
初，金紫光禄大夫谢庄为殷贵妃诔〔诔，鲁水翻。诔丈夫者，述其功德；诔妇人者，述其容德也。〕曰；「赞轨尧门。」帝以庄比贵妃于钩弋夫人，〔钩弋事见二十二卷汉武帝太始三年。〕欲杀之。或说帝曰：「死者人之所同，一往之若，不足为困。庄生长富贵，〔说，输芮翻。长，知两翻。谢庄，弘微之子，谢万之玄孙。诸谢自晋以来贵盛，故云然。〕今系之尚方，使知天下苦剧，〔剧，甚也。言庄享天下之所甚乐而未知天下之所甚苦，今系囚，则使知之。〕然后杀之，未晚也。」帝从之。
16徐州刺史义阳王昶，素为世祖所恶，〔昶，丑两翻。昶，文帝子，世祖之诸弟也。恶，鸟路翻。〕民间每讹言昶当反；是岁，讹言尤甚，废帝常谓左右曰：「我即大位以来，逐未尝戒严，使人邑邑！」〔邑邑，不得志也。〕昶使典签蘧法生奉表诣建康，求八朝〔蘧，姓也。春和时，卫有大夫蘧伯玉。蘧，其于翻。朝，直遥翻。〕帝谓法生曰：「义阳与太宰谋反，我正欲讨之。今知求还，甚善！」又屡诘诘问法生。〔诘，去吉翻。〕「义阳谋反，何故不启﹖」法生惧，逃还彭城；帝因此用兵。己酉，下诏讨昶，内外戒严。帝自将兵渡江，〔将，即亮翻。〕命沈庆之统诸军前驱。
法生至彭城，昶即聚兵反；移檄统内诸郡，〔沈约宋志，以大明八年为止，徐州统彭城、沛郡、下邳、兰陵、东海、东莞、东安、琅邪、淮阳、阳平、济阴、北济阴、锺离、马头等郡。〕皆不受命，斩昶使；将佐文武悉怀异心。昶知事不成，弃母、妻，携爱妾，夜与数十骑开北门奔魏。〔使，疏吏翻。将，即亮翻。骑，奇寄翻。〕昶颇涉学，能属文，〔属，之欲翻。〕魏人重之，使尚公主，拜侍中、征南将军、驸马都尉，赐爵丹杨王。〔为后魏挟刘昶以伐齐张本。〕
17吏部尚书袁顗，始为帝所宠任，俄而失指，待遇顿衰，使有司纠奏其罪，白衣领职。顗惧，诡辞求出。甲寅，以顗督雍．梁【章：甲十一行本「梁」下有「等四州」三字；孔本同；张校同。】诸军事、雍州刺史。〔雍，于用翻。〕顗舅蔡兴宗谓之曰：「襄阳星恶，何可往﹖」〔兴宗盖以天道言之。〕顗曰：「白刃交前，不救流矢。〔言白刃交乎前，则流矢之来不暇救。祸近而急，故图出外以求赊死，后患非所计也。〕今者之行，唯愿生出虎口耳。且天道辽远，何必皆验！」
是时，临海王子顼为都督荆．湘等八州诸军事、荆州刺史，朝廷以兴宗为子顼长史、南郡太守，行府、州事，兴宗辞不行。顗说兴宗曰：〔说，输芮翻。〕「朝廷形势，人所共见。在内大臣，朝不保夕，舅今出居陕西，为八州行事，〔萧子显曰：江左大镇莫过荆、扬。弘农郡陕县，周世二伯主诸侯：周公主陕东，召公主陕西，故称荆州为陕西。〕顗在襄、沔，地胜兵强，去江陵咫尺，水陆流通。〔襄阳至江陵，水则由汉、沔，陆则由长林、当阳。沔，弥兖翻。〕若朝廷有事，可以共立桓、文之功，岂比受制凶狂、临不测之祸乎！今得间不去，〔间，隙也。谓得可行之隙，而兴宗不肯去。间，古苋翻。〕后复求出，岂可得邘！」〔复，扶又翻。〕兴宗曰：「吾素门平进。〔蔡兴宗，蔡廓之子，蔡谟之玄孙，以方严自处。官以序迁，谓之平进可也；谓之素门，可乎﹖盖江左以王、谢为高门，其余有才望者，或以姻戚擢用，或以旧恩。兴宗此言，盖亦感切其甥，指其在世祖之世，调护昏狂，阶此以见宠任，宠衰则求出以避祸，进退皆无所据也。〕与主上甚疏，未由有患。宫省内外，人不自保，会应有变。若内难得弭，外衅未必可量。〔难，乃旦翻、衅，许觐翻。量，音良。〕汝欲在外求全，我欲居中免祸，各行其志，不亦善乎！」〔蔡兴宗可谓先见矣。〕
顗于是狼狈上路，〔狼狈者，仓皇而行，如恐不及之意。上，时掌翻。〕犹虑见追；行至寻阳，喜曰：「今始免矣。」邓琬为晋安王子勋镇军长史、寻阳内史，行江州事。〔子勋以镇军将军为江州刺史，镇寻阳、邓琬为长史，行事。〕顗与之款狎过常，每清闲，必尽日穷夜。顗与琬人地本殊，〔袁顗有清望，又名门也；邓琬性贪鄙，又寒族也；故云人地本殊。〕见者知其有异志矣。〔为顗、琬起兵奉子勋张本。〕寻复以蔡兴宗为吏部尚书。〔复，扶又翻。〕
18戊午，解严。帝因自白下济江至瓜步。〔晋、宋都建康，新亭、白下皆江津要地，新亭在西，白下在东；白下盖今之龙湾也。按白下城合白石垒，唐武德中，移江宁县于此，名白下县。〕
19沈庆之复启听民私铸钱．〔庆之始议，见一百二十八卷孝武帝孝建二年。〕由是钱货乱败。千钱长不盈三寸，大小称此，谓之「鹅眼钱」；〔称，尺证翻。〕劣于此者，谓之「綖环钱」；〔綖，与线同，私箭翻。〕贯之以缕，入水不沈，〔沈，持林翻。〕随手破碎。市井不复料收，〔料，音聊。料，量也。料数者，料其多少之数也。〕十万钱不盈一掬，〔郑玄曰：两手曰掬。〕斗米一万，商货不行。
20冬，十月，丙寅，帝还建康。
21帝舅东阳太守王藻尚世祖女临川长公主。公主勡，谮藻于帝。己卯，藻下狱死。〔王太后，晋丞相导之玄孙女。藻，后弟也。下，户稼翻。〕
会稽太守孔灵符，所至有政绩；以忤犯近臣，近臣谮之，帝遣使鞭杀灵符，并诛其二子。〔会，工外翻。忤，立故翻。使，疏吏翻。〕
宁朔将军何迈，瑀之子也，〔何瑀见一百二十八卷孝武孝建二年。〕尚帝姑新蔡长公主。〔主，文帝第十女也，名英媚。长，知两翻。〕帝纳主于后宫，谓之谢贵嫔；诈言公主薨，杀宫婢，送迈第殡葬，行丧礼，庚辰，拜贵嫔为夫人。〔嫔，毗宾翻。〕加鸾辂龙旗，出警入跸。迈素豪侠，多养死士，〔侠，户颊翻。〕谋因帝出游，废之，立晋安王子勋。事泄，十一月，壬辰，帝自将兵诛迈。
初，沈庆之既发颜、柳之谋，遂自昵于帝，数尽言规谏，〔将，即亮翻、昵，尼质翻。数，所角翻。〕帝浸不悦。庆之惧，杜门不接宾客。尝遣左右范羡至吏部尚书蔡兴宗所。兴宗使羡谓庆之曰：「公闭门绝客，以避悠悠请托者耳。如兴宗，非有求于公者也，何为见拒﹖」庆之使羡邀兴宗。
兴宗往见庆之，因说之曰：「主上比者所行，人伦道尽；〔言内乱也。说，输芮翻。比，毗至翻。〕率德改行，无可复望。〔行，下孟翻。复，下不复同。〕今所忌惮，唯在于公；百姓喁喁，〔喁，鱼容翻。喁，鱼口向上也，以喻百姓仰望如群鱼然。〕所瞻赖者，亦在公一人而已。〔瞻，仰视也。赖，倚恃也。〕公威名素着，天下所服。今举朝遑遑，〔遑遑，急也。朝，直遥翻。〕人怀危怖，〔怖，普布翻。〕指麾之日，谁不响应！如犹豫不断，〔断，丁乱翻。〕欲坐观成败，岂惟旦夕及祸，四海重责将有所归！〔言庆之自昵于废帝，今忤帝意，不惟行且及祸；若他人举事，必谓庆之从君于昏，庆之何所逃其责！〕仆蒙眷异常，故敢尽言，愿公详思其计。」庆之曰：「仆诚知今日忧危，不复自保，但尽忠奉国，始终以之，当委任天命耳。〔言委之于天，任命所至。〕加老退私门，兵力顿阙，〔顿，读曰钝，又读如字〕虽欲为之，事亦无成。」兴宗曰：「当今怀谋思奋者，非欲邀功赏富贵，正求脱朝夕之死耳。殿中将帅，唯听外间消息；〔将，即亮翻。帅，所类翻。〕若一人唱首，则俯仰可定。况公统戎累朝，〔庆之自元嘉以来统兵，历事三世。朝，直遥翻。〕旧日部曲，布在宫省，受恩者多，〔谓宗越等。〕沈攸之辈皆公家子弟耳，〔沈攸之者，庆之从父兄子也。〕何患不从！且公门徒、义附，并三吴勇士。殿中将军陆攸之，公之乡人，〔陆攸之盖亦吴兴人。〕今入东讨贼，大有铠仗，在青溪未发。公取其器仗以配衣麾下，〔铠，可亥翻。衣，于既翻。〕使陆攸之帅以前驱，〔帅，读曰率；下同。〕仆在尚书中，自当帅百僚按前代故事，更简贤明以奉社稷，天下之事立定矣。又，朝廷诸所施为，民间传言公悉豫之。公今公决，当有先公起事者，公亦不免附从之祸。〔此兴宗所谓「重责将有所归」也。先，悉荐翻。〕闻车驾屡幸贵第，〔贵第，谓时贵之宅第也。〕酣醉淹留；又闻屏左右〔屏，必郢翻。〕独入合内；此万世一时，不可决也。」庆之曰：「感君至言。然此大事，非仆所能行；事至，固当抱忠以没耳。」〔事至，犹言若事果至如兴宗所言，当忠以死也。〕
青州刺史沈文秀，庆之弟子也，将之镇，帅部曲出屯白下，亦说庆之曰：〔说，输芮翻。「主上狂暴如此，祸乱不久，而一门受其宠任，万物皆谓与之同心。〔盈天地之间者万物，人亦物也，此万物谓人。〕且若人爱憎无常，猜忍特甚，〔若人，谓废帝。不测之祸，进退难免。今因此众力，图之易于反掌。〔易，以豉翻。〕机会难值，不可失也。」再三言之，至于流涕。庆之终不从。文秀遂行。〔沈庆之从君于昏狂，杜门以待死，伊、霍之事，固非常人所能行也。〕
及帝诛何迈，量庆之必当入谏。〔量，音良，度也〕先闭青溪诸桥以绝之。庆之闻之，果往，不得进而还。〔还，从宣翻，又如字。〕帝乃使庆之从父兄子直合将军攸之赐庆之药。庆之不肯饮，攸之以被揜杀之，〔攸之随庆之讨随王诞有功，庆之抑其赏，由是恨之，故果于杀。从，才用翻。〕时年八十。庆之子侍中文叔欲亡，恐如太宰义恭被支解，〔被，皮义翻。〕谓其弟中书郎文季曰：「我能死，尔能报。」〔中书郎，即中书侍郎。左传，楚平王信费无极之谮，执伍奢。无极曰：「奢之子材，若在吴，必忧楚国，盍以免其父召之。彼仁，必来；不然，将为患。」王使召之，曰：「来，吾免而父。」棠君尚谓其弟员曰：「尔适吴，我将归死，吾智不若；我能死，尔能报。」伍尚至，楚并奢杀之。员奔吴，藉兵以报楚，入郢，鞭平王之墓。〕遂令庆之之药而死。弟秘书郎昭明亦自经死。〔杜佑通典曰：后汉马融为秘书郎，诣东观典校书，晋掌中外三合经书，校阅脱误，亦谓之郎中。武帝分秘图书籍为甲乙丙丁四部，使秘书郎中四人各掌其一；宋、齐尤为美职，皆为甲族起家之选，居职，例十日便迁。齐、梁末，多以贵游子弟为之，无其才实。〕文季挥户驰马而去，追者不敢逼，遂得免。〔为后沈文季尽诛沈攸之亲属以报仇张本。〕帝诈言庆之病薨，赠侍中、太尉，谥曰忠武公，葬礼甚厚。
领军将军王玄谟数流涕谏帝以刑杀过差，〔数，所角翻。〕帝大怒。戡谟宿将，有威名，〔王玄谟自元嘉末为将，孝建初有破臧、平义宣之功。将，即亮翻。〕道路讹言玄谟已见诛。蔡兴宗尝为东阳太守，玄谟典签包法荣家在东阳，玄谟使法荣至兴宗所。兴宗谓法荣曰：「领运殊当忧惧。」法荣曰：「领军比日殆不复，食夜亦眠，〔比日，近日也。比，毗寐翻。复，扶又翻。〕恒言收己在门，不保俄顷。」〔收，谓帝将遣吏兵收之也。恒，户登翻。〕兴宗曰：「领军忧惧，当为方略，那得坐待祸至！」因使法荣劝玄谟举事。玄谟使法谢曰：「此亦未易可行，〔易，以豉翻。〕期当不泄君言。」
右卫将军刘道隆，为帝所宠任，专典禁兵。兴宗尝与之俱从帝夜，〔从，才用翻。〕道隆过兴宗车后，兴宗曰：「刘君！比日思一闲写。」〔闲写者，谓欲清闲写其所怀也。〕道隆解其意，〔解，户买翻，晓也。〕掐兴宗手〔掐，苦洽翻，以爪掐之也。〕曰：「蔡公勿多言！」〔废昏立明，非常之谋也。蔡兴宗建非常之谋，既以告沈庆之，又以告王玄谟，又以擿发刘道隆，而人不敢泄其言，何也﹖昏暴之朝，人不自保；「时日害丧，予及汝皆亡，」盖人心之所同然也。〕
22壬寅，立皇后路氏，太皇太后弟道庆之女也。
23帝畏忌诸父，恐其在外为患，皆聚之建康，拘于殿内，殴捶陵曳，无复人理。〔亲亲悌长，人之常理；废帝悖之。殴，乌口翻。捶，止橤翻。复，扶又翻，又如字。〕湘东王彧、建安王休仁、山阳王休佑，皆肥壮，帝为竹笼，盛而称之，〔彧，于六翻。盛，时征翻；下同。称，敕陵翻，称其轻重也。〕以彧尤肥，谓之「猪王」，谓休仁为「杀王」，休佑为「贼王」。以三王年长，尤恶之，〔长，知两翻。恶，乌路翻。〕常录以自随，不离左右。〔录，收也，摄也。离，力智翻。〕东海王祎性凡劣，〔劣，弱也，鄙也。祎，吁韦翻。〕谓之「驴王」；桂阳王休范、巴陆王休若年尚少，故并得从容。〔少，诗照翻。从，千容翻。〕尝以木槽盛饭，并杂食搅之，〔搅，古巧翻。〕掘地为坑，实以泥水，裸彧内坑中，使以口就槽食之，用为欢笑。〔裸，郎果翻。〕前后欲杀三王以十数；休仁多智数，每以谈笑佞谀说之，故得推迁。〔推，移也；迁，转也；言以谈笑佞谀转移帝意也。或曰，推迁，延缓之意。说，读曰悦。〕
少府刘曚妾孕临月，〔曚，谟蓬翻。将产之月曰临月。考异曰：宋书帝纪作「少府刘胜」，始安王休仁传作「廷尉刘曚」。宋略及南史帝纪皆作「少府刘曚」，休仁传作「廷尉刘蒙」;今从其多者。〕帝迎入后宫，俟其生男，欲立为太子。彧尝忤旨，帝裸之，缚其手足，贯之以杖，使人担付太官。〔忤，五故翻。裸，郎果翻。担，都甘翻，荷也。〕曰：「今日屠猪！」休仁笑曰：「猪未应死。」帝问其故。休仁曰：「待皇子生，杀猪取其肝肺。」帝怒乃解，曰：「且付廷尉。」一宿，释之。丁未，曚妾生子，名曰皇，为之大赦，〔为，于伪翻。〕赐为父后者爵一级。
帝又以太祖、世祖在兄弟数皆第三，〔太祖，高祖第三子；世祖，太祖第三子。〕江州刺史晋安王子勋亦第三，〔子勋，世祖第三子。〕故恶之，〔恶，乌路翻。〕因何迈之谋，使左右朱景云送药赐子勋死。景云至湓口，停不进。子勋典签谢道迈、主帅潘欣之。侍书褚灵嗣闻之，〔诸王有侍读，掌授王经；有侍书，掌教王书。帅，所类翻。〕驰以告长史邓琬，泣涕请计。〔考异曰：子勋传云：「景云遣信使告琬。」宋略曰：「帝使道遇砈敕至浔阳，琬谓道遇」云云。今从琬传。〕琬曰：「身南土寒士，〔邓琬，南昌人，起于寒素。〕蒙先帝殊恩，以爱子见托，岂得惜门户百口，期当以死报效。幼主昏暴，社稷危殆，虽曰天子，事犹独夫。〔犹，若也，似也。〕今便指帅文武，直造京邑，〔帅，读曰率。造，七到翻。〕与群公卿士，废昏立明耳。」戊申，琬称子勋教，令所部戒严。子勋戎服出听事，集僚佐，使潘欣之口宣旨谕之。四座未对，录事参军陶亮首请效死前驱，众皆奉旨。乃以亮为咨议参军，领中兵，总统军事；功曹张沈为咨议参军，统作舟舰；〔沈，持林翻。舰，户黯翻。〕南阳太守沈怀宝、岷山太守薛常宝、〔岷山，即汉武帝所开汶山郡也，宣帝地节三年，并入蜀郡，刘蜀复立。沈怀宝、薛常宝先常为郡守，因各以其官称之。守，手又翻。〕彭泽令陈绍宗等并为将帅。〔将，即亮翻。帅，所类翻。〕初，帝使荆州录送前军长史、荆州行事张悦至湓口，琬称子勋命，释其桎梏，〔桎，职日翻。梏，工沃翻。〕迎以所乘车，以为司马。悦，畅之弟也。〔张畅见一百二十五卷、六卷文帝元嘉二十六年、七年。〕琬、悦二人共掌内外众事，遣将军俞伯奇帅五百人断大雷，〔帅，读曰率、断，丁管翻。〕禁绝商旅及公私使命。遣使上诸郡民丁，〔遣使诣江州部内诸郡，籍民丁上之以为兵。使，疏吏翻、上，时掌翻。〕收敛器械；旬日之内，得甲士五千人，出顿大雷，于两岸筑垒。又以巴东、建平二郡太守孙冲之为咨议参军，领中兵，与陶亮并统前军。移檄远近。
24戊午，帝召诸妃、主列于前，强左右使辱之。〔强，其两翻。〕南平王铄妃江氏不从。〔妃即江湛之妹。铄，式灼翻。〕帝怒，杀妃三子南平王敬猷、庐陵王敬先、安南侯敬渊，鞭江妃一百。
先是民间讹言湘中出天子，〔先，悉荐翻。〕帝将南巡荆、湘二州以厌之。〔厌，一涉翻。师古曰：塞，当也。〕明旦，欲先诛湘东王彧，然后发。
初，帝既杀诸公，恐群下谋己，以直合将军宗越、谭金、童太一、沈攸之等有勇力，引为爪牙，赏赐美人、金帛、充牣其家。〔江左以直合将军出入省合，总领宿卫。牣，满也。〕越等久在殿省，众所畏服，皆为帝尽力；〔为，于伪翻。〕帝恃之，益无所顾惮，恣为不道，中外骚然。左右宿卫之士皆有异志，而畏越等敢发。时三王久幽，不知所为。湘东王彧主衣会稽阮佃夫、内监始〔【章：甲十一行本「始」作「吴」；乙十一行本同；孔本同；张校同。】〕兴王道隆、〔江左之制，天子及诸王皆有内监。内监，斋监也。斋内自主帅以下，皆得监察之。会，工外翻。佃，音田。〕学官令临淮李道儿〔晋制：诸王国置学官令一人。〕与直合将军柳光世及帝左右琅邪淳于文祖等谋弒帝。帝以立后故，假诸王阉人。〔阉，于廉翻。〕彧左右钱蓝生亦在中，彧密使候帝动止。
先是帝游华林园竹林堂，〔先，悉荐翻。竹林堂，华林园后堂也。〕使宫人惭相逐；惭，郎困翻。〕一人不从，命斩之，夜，梦在竹林堂，有女子骂曰：「帝悖虐不道，〔悖，蒲妹翻。〕明年不及熟矣！」帝于宫中求得一人似所梦者斩之。又梦所杀者骂曰：「我已诉上帝矣！」〔通鉴不语怪，而独书此事者，以明人不可妄杀，而天聪明为不可欺也。〕于是巫觋言竹林堂有鬼。是日晡时，帝出华林园。建安王休仁、山阳王休佑、会稽公主并从，〔觋，刑狄翻。晡，奔谟翻。从，才用翻。〕湘东王彧独在秘书省，〔秘书省，藏图书之所，在禁中。〕不被召，益忧惧。〔被，皮义翻。〕
帝素恶主衣吴兴寿寂之，见辄切齿，〔恶，乌路翻。风俗通：吴王寿梦之后；又有大夫寿越。〕院佃夫以其谋告寂之及外监典事东阳朱幼、〔李延寿恩幸传论曰：若征兵动众，大兴人役，优剧远近，断于内监之心；谴辱诋诃，恣于典事之口；抑符缓诏，奸伪非一。书死为生，请谒成市，左臂挥金，右手刊字，纸为铜落，笔为利染。〕细铠主南彭城姜产之、〔晋氏渡江，立南彭城郡于晋陵界。铠，可亥翻。考异曰：「产」，或作「彦」，宋书、宋略、南史皆作「产」，今从之。〕细铠将晋陵王敬则、〔吴分吴郡无锡以西为毗陵郡。晋东海王越世子名毗，而东海国故食毗陵，怀帝永嘉五年改为晋陵郡。将，即亮翻。〕中书舍人戴明宝，寂之等闻之，皆响应。幼豫约勒内外，使钱蓝生密报休仁、休佑。时帝欲南巡，腹心宗越等并听出外装束，唯队主樊僧整防华林合。〔防守华林合门也。〕柳光世与僧整，乡人，因密邀之；僧整即受命。〔柳氏本河东人，侨居襄阳；樊僧整盖亦河东人也。〕凡同谋十余人。阮佃夫虑力少不济，更欲招合，〔少，诗沼翻。〕寿寂之曰：「谋广或泄，不烦多人。」其夕，帝悉屏侍卫，〔屏，必郢翻。〕与群巫及彩女数百人〔彩女，仿后汉采女之制。〕射鬼于竹林堂。〔射，而亦翻；下射之同。〕事毕，将奏乐，寿寂之抽刀前入，姜产之次之，淳于文祖等皆随其后，休仁闻行声甚疾，谓休佑曰：「事作矣！」相随奔景阳山。〔文帝元嘉二十三年，起景阳山于华林园。〕帝见寂之至，引弓射之，不中。彩女皆迸走，帝亦走，大呼「寂寂」者三，〔中，竹仲翻。迸，北孟翻。呼，火故翻。〕寂之追而弒之。〔年十七。〕宣令宿卫曰：「湘东王受太皇太后令，除狂主，今已平定。」殿省惶惑，未知所为。
休仁就秘书省见湘东王，即称臣，引升西堂，登御座，召见诸大臣。〔见，贤遍翻。〕于时事起仓猝，王失履，跣至西堂，犹着乌帽。〔着，陟略翻。〕坐定，休仁呼主衣以白帽代之。〔江南，天子宴居着白纱帽。〕令备羽仪，虽未即位，凡事悉称令书施行。宣太皇太后令，数废帝罪恶，〔数，所具翻。〕命湘东王篡承皇极。及明，宗越等始入，湘东王抚接甚厚。废帝母弟司徒、扬州刺史豫章王子，尚顽悖有兄风，〔悖，蒲内翻，又蒲没翻；下同。〕己未，湘东王以太皇太后令，赐子尚及会稽公主死。〔会，工外翻。〕建安王休仁等始得出居外舍。〔外舍，外第也。〕释谢庄之囚。〔谢庄以诔殷贵妃被囚，事见上。〕废帝犹横尸太医合口。蔡兴宗谓尚书右仆射王彧曰：「此虽凶悖，要是天下之主，宜使丧礼粗足；若直如此，四海必将乘人。」〔言乘此以奉献伐罪。王彧，湘东王妃兄也，故蔡兴宗与之言。粗，坐五翻。〕乃葬之秣陵县南。〔葬于秣陵县南郊坛西。〕
初，湘东王母沈婕妤早卒，〔婕妤，音接予。卒，子恤翻。〕路太后养之。王事太后甚谨，太后爱王亦笃。王既弒废帝，欲慰太后心．下令以太后弟子休之为黄门侍郎，茂之为中书侍郎。
论功行赏，寿寂之等十四人皆封县侯、县子。
十二月，庚申朔，以东海王祎为中书监、太尉。〔祎，吁韦翻。〕进镇军将军、江州刺史晋安王子勋为车骑将军、开府仪同三司。〔骑，奇寄翻。〕癸亥，以建安王休仁为司徒、尚书令、扬州刺史，以山阳王休佑为荆州刺史，桂阳王休范为南徐州刺史。乙丑，徙安陆王子绥为江夏王。
25丙寅，湘东王即皇帝位，大赦，改元。〔至此始改元泰始。〕其废帝时昏制谬封，并皆刊削。
庚午，以右卫将军刘道隆为中护军。道隆昵于废帝，尝无礼于建安太妃；〔此废帝使左右辱妃主时事。昵，尼质翻。〕至是，建安王休仁求解职，明帝乃赐道隆死。〔书明帝者，因前史成文。〕
宗越、谭金、童太一等虽为上所抚接，内不自安；上亦不欲使居中，从容谓之曰：〔从，千容翻。〕「卿等遭罹暴朝，〔朝，直遥翻。〕勤劳日久，应得自养之地；兵马大郡，随卿等所择。」越等素已自疑，闻之，皆相顾失色，因谋作乱；以告沈攸之，攸之以闻。上收越等，下狱死。攸之复入直合，〔沈攸之继此有平寻阳之功，遂总戎北讨，历居方面之任。下，户嫁翻。复，扶又翻。〕
26辛未，徙临贺王子产为南平王，晋熙王子舆为庐陵王。
27壬申，以尚书右仆射王景文为尚书仆射。景文，即彧也，避上名，以字行。
28乙亥，追尊沈太妃曰宣太后，〔即上母沈婕妤也。〕陵曰崇宁。
29初，豫多刺史山阳王休佑入朝．以长史、南梁郡太守〔【章：甲十一行本「守」下「有陈郡」二字；乙十一行本同；孔本同；张校同。】〕殷琰行府州事。〔晋孝武太元中，侨立南梁郡于淮南。安帝义熙中土断，始有淮南故地，属南豫州。五代志，淮南郡寿春县旧有南梁郡。朝，直遥翻。〕及休佑徙荆州，即以琰为督豫．司二州诸军事、豫州刺史。〔为殷琰举州以附寻阳张本。〕
30有司奏路太后宜即前号，移居外宫；上不许。戊寅，尊路太后为崇宪皇太后，居崇宪宫，供奉礼仪，不异旧日。立妃王氏为皇后。后，景文之妺也。
31罢二铢钱，禁鹅眼、綖环钱，〔二铢、鹅眼、綖环，并见卷首。綖，与线用。〕余皆通用。
32江州佑吏得上所下令书，皆喜，共造邓琬曰：「暴乱既除，殿下又开黄合，〔造，七到翻。时加子勋开府仪同三司，故云开黄合。〕实为公私大庆。」琬以晋安王子勋次第居三，又以寻阳起事与世祖同符，〔世祖于兄弟次第三；以寻阳起兵事见一百二十七卷文帝元嘉三十年。〕谓事必有成。取令书投地曰：「殿下当开端门，〔天子开端门。宫门正南门曰端门。〕黄合是吾徒事耳！」众皆骇愕。琬更与陶亮等缮治器甲，征兵四方。〔治，直之翻。〕
袁顗既至襄阳，即与咨议参军刘胡缮修兵械，简集士卒，诈称被太皇太后令，使其起兵，〔顗，鱼岂翻。〕即建牙驰檄，奉表劝子勋即大位。
辛巳，更以山阳王休佑为江州刺史，〔欲以代子勋。更，工衡翻。〕荆州刺史临海王子顼即留本任。〔休佑不之荆州，留子顼本任以安之。〕
先是，废帝以邵陵王子元为湘州刺史，〔先，悉荐翻。〕中兵参军沈仲玉为道路行事，〔未至州，使为道路行事，沿涂之事，一以委之。〕至鹊头，开寻阳兵起，不敢进。琬遣数百人劫迎之，令子勋建牙于桑尾，〔桑尾，即桑落洲尾。〕传檄建康，称：「孤志遵前典，黜幽陟明。」〔子勋自称曰孤。黜幽陟明，即废昏立明。〕又谓上「矫害明茂，〔明茂，谓明德茂亲，谓上矫太皇太后令赐豫章王子尚死也。〕纂〔【章：甲十一行本「纂」作「篡」；乙十一行本同；张校同。】〕窃大宝，干我昭穆，〔礼，父为昭，子为穆、昭，时招翻。〕寡我兄弟。藐孤同气，犹有十三，〔左传：晋献公曰：「以是藐诸孤。」藐，谓小也。孝武帝二十八子，时存者小勋、子绥、子房、子顼、子仁、子真、子元、子舆、子孟、子嗣、子期、子悦凡十三人。藐，妙小翻，又亡角翻。〕圣灵何辜，而当乏飨。」〔圣灵，谓世祖之灵也。乏飨，不祀也。〕
郢州刺史安陆王子绥承子勋初檄，欲攻废帝；〔言初檄者，以别今此传建康之檄。〕闻废帝已陨，即解甲下标。初起兵，立标以募兵；罢兵，故下标。〕既而闻江、雍犹治兵，〔江，谓邓琬；雍，谓袁顗。雍，于用翻、治，直之翻。〕郢府行事苟〔【严：「苟」改「荀」。】〕卞之大惧，〔郢州居江、雍之间，惧其夹攻，以问罢兵之由。〕即遣咨议、领中兵参军郑景玄帅众驰下，并送军粮。〔帅，读曰率。〕荆州行事孔道存奉刺史临海王子顼，会稽将佐奉太守寻阳王子房，皆举兵以应子勋。〔会，工外翻。将，即亮翻。〕
资治通鉴卷第一百三十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
宋纪十三〔柔兆敦牂（丙午），一年〕
太宗明皇帝上之下
泰始二年〔（丙午、四六六）〕
1春，正月，己丑朔，魏大赦，改元天安。
2癸巳，征会稽太守寻阳王子房为抚军将军，以巴陵王休若代之。〔去年，子房已举兵应寻阳，欲以休若代之。会，工外翻。〕
甲午中外戒严。以司徒建安王休仁都督征讨诸军事，车骑将军、江州刺史王玄谟副之。〔使王玄谟拒寻阳之兵，因以为江州；不复用休佑。〕休仁军于南州，以沈攸之为寻太守，将兵屯虎槛。〔虎槛，洲名，在赭圻东北江中，芜湖之西南也。守，式又翻。将，即亮翻；下同。〕时玄谟未发，前锋凡十军，络绎继至，每夜各立姓号，不相禀受。攸之谓诸将曰：「今众军姓号不同，若有耕夫、渔父夜相呵叱，〔呵，虎何翻。叱，昌栗翻。〕便致骇乱，取败之道也。请就一军取号。」众咸从之。〔史言沈攸之有将帅之略，所以能立功。〕
3邓琬称说符瑞，诈称受路太后玺书，帅将佐上尊号于晋安王子勋。〔玺，斯氏翻。帅，读曰率。上，时掌翻。勋，古勋字。〕乙未，子勋即皇帝位于寻阳，改元义嘉。以安陆王子绥为司徒、扬州刺史；寻阳王子房、临海王子顼并加开府仪同三司；以邓琬为尚书右仆射，张悦为吏部尚书，袁顗加尚书左仆射；〔顗，鱼岂翻。〕自余将佐及诸州郡，除官进爵号各有差。
4丙申，以征虏司马申令孙为徐州刺史。令孙，坦之子也。〔元嘉、孝建之间，申坦为将帅。〕置司州于义阳；〔文帝元嘉末，置司州于汝南，孝武大明中省废，今复置之，领义阳、随阳、安陆、南汝南四郡；水行至建康二千七百里，陆行一千七百里。〕以义阳内史庞孟虬为司州刺史。〔庞，皮江翻。虬，渠幽翻。〕
徐州刺史薛安都、冀州刺史清河崔道固皆举兵应寻阳。上征兵于青州刺史沈文秀，文秀遣其将〔【章：甲十一行本「将」下有「平原」二字；乙十一行本同；孔本同。】〕刘弥之等将兵赴建康。会薛安都遣使邀文秀，文秀更令弥之等应安都。济阴太守申阐据睢陵应建康，〔将，即亮翻。使，疏吏翻。济，子礼翻。睢，音虽。睢陵县，前汉属临淮郡，后汉属下邳郡，孝武大明元年，度属济阴郡。沈约曰：济阴本属兖州，其民流寓徐土，因割地为郡境。隋并睢陵入夏丘县，唐以夏丘为虹县，复汉旧县名也。虹，汉书音贡，今音绛。杜佑曰：睢陵县故城，在泗州下邳县东南。〕安都遣其从子直合将军索儿、太原太守清河傅灵越等攻之。〔文帝元嘉十年，割济南、太山立太原郡；唐齐州长清县，宋太原邵地也。从，才用翻。守，手又翻。〕阐，令孙之弟也。安都伲裴祖隆守下邳，刘弥之至下邳，更以所领应建康，袭击祖隆。祖隆兵败，与征北参军垣崇祖奔彭城。崇祖，护之之从子也。〔垣护之为将，着功名于元嘉、孝建之间。〕弥之族人北海太守怀恭、从子善明皆举兵以应弥之，薛索儿闻之，释睢陵，引兵击弥之。弥之战败，走保北海。申令孙进据淮阳，〔晋安帝义熙中，土断，立淮阳郡于下邳角城；唐泗州治宿豫县，古角城也。〕请降于索儿。〔降，户江翻。〕庞孟虬亦不受命，举兵应寻阳。
帝召寻阳王长史行会稽郡事孔觊为太子詹事，以平西司马庾业代之；又遣都水使者孔璪入东慰劳。〔汉官有都水长，属少府，晋属大司农；后遂置都水使者，掌河津、漕渠凡水利事并督治船舰。会，工外翻。觊，音冀。使，疏吏翻。璪，子皓翻。劳，力到翻。〕璪说觊以「建康虚弱，不如拥五郡以应袁、邓。」〔东扬州所统五郡。说，输芮翻。〕觊遂发兵，驰檄奉寻阳。吴郡太守顾琛、吴兴太守王昙生、〔琛，丑林翻。昙，徒含翻。〕义兴太守刘延熙、晋陵太守袁标皆据郡应之。上又以庾业代延熙为义兴，业至长塘湖，即与延熙合。
益州刺史萧惠开，闻晋安王子勋举兵，集将佐谓之曰：「湘东，太祖之昭；晋安，世祖之穆；其于当璧，并无不可。〔左传：楚共王无冢适；有宠子五人，无适立焉。乃大事于群望而祈曰：「请神择于五人，使主社稷。」乃徧以璧见于群望曰：「当璧而拜者，神所立也。」既乃密埋璧于太室之庭，使五人斋，而长入拜；康王跨之灵王肘加焉，子干，子皙皆远之；平王弱，抱而入，再拜，皆厌纽，其后卒有楚国。昭，市招翻。〕但景和虽，昏本是世祖之嗣；〔废帝改元景和。〕不任社稷，其次犹多。吾荷世祖之眷，掌推奉九江。」〔任，音壬。荷，下可翻。自宋以来，率谓江州为九州岛。晁氏志曰：太湖一湖而曰五湖。昭余祁一泽而曰九泽；九江一水而日九江。余按书禹贡曰：荆及衡阳为荆州。江、汉朝宗于海，九江孔殷。孔安国注曰：江于此州界分为九道，甚得地势之中。汉书地理志：庐江郡寻阳县，禹贡九江在南，皆东合于大江。应劭曰：江自庐江、寻阳分为九。寻阳地记曰：九江：一曰为乌江，二曰営江，三曰乌白江，四曰嘉靡江，五曰畎江，六曰源江，七曰廪江，八曰提江，九曰箘江。张须元九江图云：一曰三里江，二曰五州江，三曰嘉靡江，五曰白蚌江，六曰白乌江，七曰箘江，八曰沙提江，九曰廪江：参差随水长短，或百里，或五十里，始于鄂陵，终于江口，会于桑落洲。太康地记曰：九江，刘歆以为湖汉九水入彭蠡泽也。夏撰曰：据此数说，皆谓江水至是分为九道；独会氏谓为不然。曾氏谓下文「导江过九江，至于东陵东，迤北会于汇。」说者谓东陵，巴陵也。盖今巴陵与夷陵相为东西，夷陵一曰西陵，则巴陵为东可知。许慎曰：迤，邪行也。今江水过洞庭至巴陵而后，东北邪行，合于彭蠡，即经所谓「过九江至于东陵东，迤北会于汇」也。由是观之：九江不在浔阳明矣；所谓九江，盖今洞庭也。考之前志，沅水、渐水、潕水、辰水、叙水、酉水、醴水、湘水、资水皆合洞庭中，东入于江，所谓九江者，岂非此乎！宋白曰：江州寻阳郡，禹贡：「九江孔殷，彭蠡既潴，」彭蠡在州南东五十三里，九江在州西北二十五里是也。然则彭蠡以东为扬州之域，九江以西即荆州之域。周景式庐山记云：柴桑，彭蠡之郊，古三苗国，旧属庐江地。又按寻阳记云：春秋时为吴之西境，楚之东境，本在大江之北，今蕲州界古兰城是也。秦并天下，以此属庐江郡，汉属淮南国，后汉为豫章、庐江二郡之境。三国之时。此地虽为督护要津，而未立郡，吴但分寻阳隶武昌。晋初，寻阳犹理江北，温峤移于此，始置寻阳郡，隋为九江郡。余按秦并天下，置九江郡。项羽封黥布为九江王，都六，汉地理志所谓「九江在浔阳县南。」沈约宋志：寻阳本县名，因水名县。水南注江，二汉属庐江，吴立蕲春郡，寻阳县属焉。此时寻阳之地在江北。晋乱，立寻阳郡，后郡治于柴桑，而寻阳之名遂移于江南。晋惠帝置江州，治豫章，成帝移江州治寻阳。时人盖因汉志所谓「九江在寻阳县南」，而寻阳又为江州治所，遂谓寻阳为九江。若禹贡之九江，其地实难考见。若必以夷陵为西陵，遂以巴陵为禹贡之东陵，抚取会洞庭之水为九江；考之前志，会洞庭者不止九水，而郦道元水经注，谓庐江郡有东陵乡，江夏有西陵县，故是言东，尚书云「江水过九江，至于东陵」者也。西南流，水积为湖，湖西有青林山。又考水经注，自沔口以下有湖口水，加湖江水、武口水、乌石水、举水、巴水、希水、蕲水、利水皆南流注于江，而后至青林水口，亦可傅合九水之说，但未敢以为是。九河之迹，至汉己不可悉考；而欲强为九江之说，难矣。〕乃遗巴郡太守费欣寿将五千人东下。于是湘州行事何慧文、广州刺史袁昙远、梁州刺史柳元怙、山阳太守程天祚皆附于子勋。元怙，元景之从兄也。〔费，扶沸翻。将，即翻。昙，徒含翻。从，才用翻。〕
是岁，四方贡计皆归寻阳，〔贡，谓贡方物；计，谓上计帐。〕朝廷所保，唯丹杨、淮南等数郡，其间诸县或应子勋，东兵已至永世，〔吴分溧阳为永平县，晋武帝太康元年更名永世县，属丹杨郡，其地盖在今安吉州、建康府、广德军三郡界。下云「永世令叛，义兴兵垂至延陵」，则其地又犬牙入今常州界。东兵欲自此进取曲阿。〕宫省危惧。上集群臣以谋成败。蔡兴宗曰：」今普天同叛，〔【章：甲十一行本「叛」下有「人有异志」四字；乙十一行本同；孔本同；张校同。】宜镇之以静，至信待人。叛者亲戚布在宫省，若绳之以法，则土崩立至，宜明罪不相及之义。〔父、子、兄、弟，罪不相及，古义也。〕物情既定，人有战心，六军精勇，器甲犀，利以待不习之兵，其势相万耳。愿陛下必忧。」上善之。〔蔡兴宗岂特以方严自将，盖识时审势者也。〕
5建武司马刘顺说豫州刺史殷琰使应寻阳；〔说，输芮翻。〕琰以家在建康，未许。右卫将军柳光世自省内出奔彭城，过寿阳，言建康必不能守。琰信之，且素无部曲，为土豪前右军参军杜叔宝等所制不得已而从之。琰以叔宝为长史，内外军事，皆叔宝专之。上谓蔡兴宗曰：「诸处未平，殷琰已复同逆；〔复，扶又翻。〕顷日人情云何﹖事当济不﹖」〔不，读曰否。〕兴宗曰：「逆之与顺，臣无以辨。今商旅断绝，米甚丰贱，四方云合，而人情更安，〔湘东纂位，非其本心；寻阳起兵，名正言顺；故曰逆之与顺，臣无以辨。商旅断绝，米甚丰贱者，前朝之积也；四方云合，人情更安者，积苦于狂暴而骤乐宽政也。天下嗷嗷，新主之资，斯言岂不信哉！〕以此卜之，清荡可必。但臣之所忧，更在事后，犹羊公言：『既平之后，方当劳圣虑耳。』〔羊祜之言，见八十卷晋武帝咸宁四年。〕上曰：「诚如卿言。」上知琰附寻阳非本意，乃厚抚其家以招之。
6汝南、新蔡二郡太守周矜起兵于悬瓠以应建康。〔汝南郡时治悬瓠。宋以新蔡郡帖洽汝南，故周矜领二郡太守；自是二郡太守多矣。〕袁顗诱矜司马汝南常珍奇执矜，斩之，〔诱，音酉。〕以珍奇代为太守。
7上使赜从仆射垣荣祖还徐州说薛安都，〔诸垣自略阳归南，世在青、徐立鹈，为土人所信重，故使还说薛安都。赜，而陇翻。从，才用翻。说，输芮翻；下说孝同。〕安都曰：「今京都无百里地。〔京都，谓建康；四方皆奉寻阳，故言无百里地。〕不论攻围取胜，自可拍手笑杀；且我不欲负孝武。」荣祖曰：「孝武之行，足致余殃。〔不善之积，必有余殃。孝武贪淫，济以奢虐，人伦道尽，故荣祖云然。行，下孟翻。〕今虽天下雷同，〔雷之发声，物无不随时而应者；故以响应为雷同。〕正是速死，无能为也。」安都不从，因留荣祖使为将。〔将，即亮翻。〕荣祖，崇祖之从父兄也。〔从，才用翻。〕
8兖州刺史殷孝祖之甥司法参军〔【章：甲十一行本「军」下有「颖川」二字；乙十一本同；孔本同；张校同。】〕葛僧韶请征孝祖入朝，〔据南史，「司法参军」当作「司徒参军」。「请」下当有「征」字。【章：胡注「请下当有征字」。甲十一行本「征」作「殷」；乙十一行本同。按「征」子乃后来所改。退斋校云：从宋方与注合。】朝，直遥翻。〕上遣之。时薛索儿屯据津径。僧韶间行得至，〔间，古苋翻。〕说孝祖曰：「景和凶狂，开辟未有；朝野危极，假命漏刻。〔朝，直遥翻；下同，〕主上夷凶翦暴，更造天地，国目朝危，宜立长君。〔更，工衡翻。长，知两翻。〕而群迷相煽，构造无端，贪利幼弱，竞怀希望。使天道助逆，群凶事申，则主幼时艰，权柄不一，兵难?为_，岂有自容之地！舅少有立功之志，〔难，乃旦翻。少诗照翻。〕若能控济义勇，还奉朝廷，〔控，引也。济，谓济河，音子礼礼翻。南史作「控济河义勇」，文意尤为明畅。〕非唯匡主静乱，乃可以垂名竹帛。」孝祖具问朝廷消息，僧韶随方詶譬，并陈兵甲精强，主上欲委以前驱之任。孝祖即日委妻子于瑕丘，〔瑕丘县，故鲁瑕邑，汉属山阳郡，魏、晋省，宋为兖州治所。〕帅文武二千人，随僧韶还建康。〔帅，读曰率。〕时四方皆附寻阳，朝廷唯保丹杨一郡；而永世令孔景宣复叛，〔复，扶又翻。〕义兴兵垂至延陵，〔晋武帝太康二年，分曲阿之延陵乡立延陵县，属晋陵郡。〕内外忧危，咸欲奔散。孝祖忽至，众力不少，并伧楚壮士；〔江南谓中原人为伧，荆州人为楚。少，诗照翻。伧，助庚翻。〕人情大安。甲辰，进孝祖号抚军将军，假节、都〔【章：甲十一行本无「都」字；乙十一行本同。】〕督前锋诸军事，遣向虎槛，宠赉甚厚。〔赉，来代翻。〕
初，上遣东平毕众敬诣兖州募人，至彭城，薛安都以利害说之，〔说，输芮翻。〕矫上命以众敬行兖州事，众敬从之。殷孝祖使司马刘文石守瑕丘，众敬引兵击杀之。安都素与孝祖有隙，使众敬尽杀孝祖诸子。州境皆附之，〔为毕众敬以兖州降魏张本。〕唯东平太守申纂据无盐，不从。〔为申纂以城拒魏而死张本。无盐县，自汉、晋以来属东平，隋废省，其地当在唐郓州治界。水经注：济水径寿张县须朐城西。济水西有安民亭，亭北对安民山，东临济水，水困即无盐县界也。杜佑曰；郓州治须昌县，汉无盐故城在今县东，东平国故城亦在县东。〕纂，锺之曾孙也。〔申锺见九十五卷晋成帝咸和九年。〕
9丙午，上亲总兵，出顿中堂。辛亥，以山阳王休佑为豫州刺史，督辅国将军彭城刘勔、〔勔，弥兖翻。〕宁朔将军广陵吕安国等诸军西讨殷琰。〔考异曰：宋略：「二月庚申，以休佑都督西讨。」今从宋书。巴陵王休若督建威将军吴兴沈怀明、尚书张永、辅国将军萧道成等诸军东讨孔觊。时将士多东方人，父兄小弟皆已附觊。〔觊，音冀。〕上因送军，普加宣曰：「朕方务德简刑，使父小兄弟罪不相及，将〔【章：甲十一行本「将」作「助」；乙十一行本同；孔本同；退斋校同，熊校同。】〕顺同逆者，一以所从为断。〔断，丁乱翻。〕卿等当深达此怀，勿以亲戚为虑也。众于是大悦，凡叛者亲党在建康者，皆使居职如故。
10壬子，路太后殂。〔考异曰：宋略、南史皆曰：「义嘉之，难太后心幸之，延上饮，酒，置毒以进。侍者引上衣，上寤，起，以其卮上寿。是日，太后崩，丧事如礼。」宋书无之，今不取。〕
11孔觊遣其将孙昙瓘等军于晋陵九里，〔其地在晋陵西北九里，因以为名。将，即亮翻。昙，徒含翻。〕部陈甚盛。〔陈，读曰阵；下战陈同。〕沈怀明至奔牛，乃筑垒自固。张永至曲阿，未知怀明安否；百姓惊扰，永退还延陵，就巴陵王休若，诸将帅咸劝休若退保破冈。〔帅，所类翻。〕其日，大寒，风雪甚猛，塘埭决坏，〔埭，徒耐翻；以土遏水曰埭。〕众无固心。休若宣令：「敢有言退者斩！」众小定，乃筑垒息甲。寻得怀明书，贼定未进，军主刘亮又至，兵力转盛，人情乃安。，亮，怀慎之从孙也。〔从，才用翻。〕
殿中御史吴喜以主书事世祖，稍迁河东太守。〔晋成帝咸康三年，庾亮镇荆州，以司州侨户立河东郡，隋、唐之松滋县即其地也。〕至是，请得精兵三百，致死于东。上假喜建武将军，简羽林勇士配之。议者以「喜刀笔主者，未尝为将，不可遣。」〔将，即亮翻；下同。〕中书舍人巢尚之曰：「喜昔随沈庆之，屡经军旅，性既勇决，又习战陈；若能任之，必有成绩。诸人纷纭，皆是不别才耳。」〔别，彼列翻。〕乃遣之。喜先时数奉使东吴，〔先，悉荐翻。数，所角翻。使，疏吏翻。〕性宽厚，所至人并怀之。百姓闻吴河东来，皆望风降散，，〔降，户江翻。〕故喜所至克捷。
永世人徐崇之攻孔景宣，斩之，喜版崇之领县事。喜至国山，〔国山在阳羡县界。晋立义兴郡，分阳羡置国山县属焉。隋废国山入义兴县。〕遇东军，进击，大破之。自国山进屯吴城，〔吴城当在义兴西南，九域志所谓泰伯城是心。〕刘延熙遣其将杨玄等拒战。喜兵力甚弱，玄等众盛，喜奋击，斩之，进逼义兴。延熙栅断长桥，保郡自守，〔义兴，今常州之宜兴也。我朝太平兴国元年，避太宗御名，改为宜兴。此长桥盖在荆溪之上。今宜兴县南二十步有荆，上承百渎，兼受数郡之水。刘延熙盖栅断荆溪之桥以自保。舆地志曰：今常州宜兴县南三十步有长桥，即周处斩蛟之所。〕喜筑垒与之相持。
庾业于长塘湖口夹岸筑城，有众七千人，与延熙遥相应接。〔庾业叛建康与延熙合，见上。〕沈怀明、张永与晋陵军相持，久不决。外监朱幼举、司徒参军督謢任农夫，骁勇有胆力，〔任，音任。骁，坚尧翻。〕上以四百人配之，使助东讨，农夫自延陵出长塘，庾业筑城犹未合，农夫驰往攻之，力战，大破之，庾业弃城走义兴。〔走，音奏。〕农夫收其船仗，进向义兴助吴喜。二月，己未朔，喜渡水攻郡城，〔渡荆溪之水也。〕分兵击诸垒，登高指麾，若令四面俱进者。义兴人大惧，诸垒皆溃，延熙赴水死，遂克义兴。
12魏氶相太原王乙浑专制朝权，〔朝，直遥翻；下同。〕多所诛杀。安远将军贾秀掌吏曹事，浑屡言于秀，为其妻求称公主，秀曰：「公主岂庶姓所宜称！〔魏制：掌吏曹事，即掌选曹事，吏部尚书之职也。凡非国之同姓，皆谓之庶姓。为，于伪翻。〕秀宁取死今日，不可取笑后世！」浑怒，骂曰：「老奴官，悭！」会侍中拓跋丕告浑谋反，庚申，冯太后收浑，诛之。秀，彝之子；〔贾彝见一百八卷晋孝武太元二十年。〕丕，烈帝之玄孙也。〔拓跋翳槐追谥烈皇帝，〕太后临朝称制，引中书令高允、中书侍郎〔【章：甲十一行本「郎」下有「渔阳」二字；乙十一行本同；孔本同。】〕高闾及贾秀共参大政。
13沈怀明、张永、萧道成等军于九里西，与东军相持。东军闻义兴败，皆震恐。上遣积射将军济阳江方兴、御史王道隆至晋陵视东军形势。〔济，子礼翻。〕孔觊将孙昙瓘、程扞宗列五城，互相连带。扞宗城犹未固，王道隆与诸将谋曰：「扞宗城犹未立，可以藉手，上副圣旨，下成众气。」辛酉，道隆帅所领急攻，拔之，〔帅，读曰率。〕斩扞宗首。永等因乘胜进击昙瓘等，壬戌，昙瓘等兵败，与袁标俱弃城走，遂克晋陵。
吴喜军至义乡。〔晋惠帝永兴元年，分吴兴之长城立义乡县，属义兴郡。今湖州，古吴兴也；长兴县，古长城也，在州西北七十里。〕孔璪屯吴兴南亭，太守王昙生诣璪计事；闻台军已近，璪大惧，堕床，曰：「悬赏所购，唯我而已；今不遽走，将为人擒！」遂与昙生奔钱唐。〔孔璪将命于东，乃劝孔觊举兵，故惧而走。璪，子皓翻。〕喜入吴兴，任农夫引兵向吴郡，顾琛弃郡奔会稽。〔琛，丑林翻。会，工外翻。〕卜以四郡既平，〔四郡：晋陵、义兴、吴兴、吴郡也。〕乃留吴喜使统沈怀明等诸将东击会稽，召张永等北击彭城，江方兴等南击寻阳。
14以吏部尚书蔡兴宗为左仆射，侍中褚渊为吏部尚书。
  </div>
  <div class="pagination">
   <a href="资治通鉴注_page135.html">
    上一页
   </a>
   <span>
    ...
   </span>
   <a href="资治通鉴注_page131.html">
    131
   </a>
   <a href="资治通鉴注_page132.html">
    132
   </a>
   <a href="资治通鉴注_page133.html">
    133
   </a>
   <a href="资治通鉴注_page134.html">
    134
   </a>
   <a href="资治通鉴注_page135.html">
    135
   </a>
   <span class="current-page">
    136
   </span>
   <a href="资治通鉴注_page137.html">
    137
   </a>
   <a href="资治通鉴注_page138.html">
    138
   </a>
   <a href="资治通鉴注_page139.html">
    139
   </a>
   <a href="资治通鉴注_page140.html">
    140
   </a>
   <a href="资治通鉴注_page141.html">
    141
   </a>
   <span>
    ...
   </span>
   <a href="资治通鉴注_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
