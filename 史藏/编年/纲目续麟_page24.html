<!DOCTYPE html>
<html>
<head>
    <meta charset="UTF-8">
    <title>纲目续麟 - 第 24 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 24 页/共 60 页</h1>
    <div class="content">　　书法【纲目于萧鸾无取焉于是特书録小善也】
　　鸾再弑君【甲戌弑其君昭业而立昭文既又废昭文为海陵王弑之】杀诸王以十数【甲戌杀鄱阳王锵等七人又杀衡阳王钧等四人乙亥杀领军萧谌及西阳王子明等杀直閤将军周奉不与焉】而修异代之陵増置守卫可谓不爱吾弟而爱秦人之弟矣书讥之也书法以为録小善非是【观明年诏去乘舆金银饰书法以为讥矫则知此亦非美辞】
　　资治通鉴纲目巻二十九
　　【起丁丑齐明帝建武四年魏孝文帝太和二十一年尽甲申梁武帝天监三年魏宣武帝正始元年】
　　考异【提要分注齐明帝作齐高宗魏孝文帝作魏高祖梁武帝作梁高祖魏宣武帝作魏世宗】
　　当以纲目所书为正【后并仿此】考异不可从【自魏晋至前后五代巻首起尽及每岁年号但书某帝不録庙号宜着为例】
　　【丁齐建武四年魏丑太和二十一年】十二月齐侵魏太仓口魏豫州刺史王肃败之
　　分注【齐将军鲁康祚侵太仓口魏豫州刺史王肃使长史傅永将甲士三千击之齐魏夹淮而军相去十余里永曰南人好夜斫营必于淮中置火以记浅处乃夜分为二部伏于营外又以瓢贮火宻使人于深处置之戒曰见火起则亦燃之是夜康祚等果引兵斫永营伏兵夹击之康祚等走趣淮水火既竞起不知所从溺死及斩首数千级】
　　败当作击走○按分注康祚侵太仓口王肃使傅永击之及康祚斫营永伏兵夹击康祚走趣淮水溺死斩首数千级则击而走之也今不书击走但曰败之非惟失其事实【凡例悉从本文】且安知齐师不复举邪故当改正【凡书败未有不书击者非击亦何以败之观前后书败者可证】
　　【戊齐永泰元年魏寅太和二十二年】八月高车叛魏九月魏主引兵还讨降之
　　考异【提要主下有自齐二字讨当作击】
　　分注【魏发高车兵南伐高车惮逺役奉袁纥树者为主相率北叛魏主遣将军宇文福讨之大败而还更命将军江阳王继讨之寻闻齐高宗殂下诏称礼不伐丧引兵还北伐高车十一月至邺江阳王继上言高车顽昧避役逃遁若悉诛戮恐遂扰乱请遣使推检斩魁首一人余加慰抚若悔悟从役即令赴军从之于是叛者往往自归继先遣人慰谕树者树者亡入柔然寻自悔相帅出降魏主善之曰江阳可大任也遂班师】
　　自齐二字可省○按上书齐王殂下书自齐引兵还则几于闻丧而还矣【鲁襄公十九年晋士匄侵齐闻齐侯卒而还春秋善之】魏本以高车之叛而还非为齐丧也【诏称礼不伐丧特饰辞耳非其实也】故降之者江阳王而纲目必书魏主明其以是还也不书自齐不以还义予魏也提要不必从上书叛故下得书讨考异亦泥
　　【己齐主寳巻永元元年卯魏太和二十三年】夏四月魏主宏殂于谷塘源后冯氏伏诛太子恪立
　　当去后字○按上书魏后冯氏有罪退处后宫分注云赐后辞诀已非后矣此复书后冯氏是仍以冯氏为魏后也岂孝文之意故当直书冯氏使若斥称姓名者然所以絶之于魏也
　　【辛齐和帝寳融中兴巳元年魏景明二年】
　　考异【按齐主寳巻三月被废分注当云齐永元三年和帝寳融中兴元年】
　　不书永元三年削之也【纲目恶寳巻故削之】观下遥废寳巻为涪陵王纲目即以涪陵王书可见考异不必从
　　齐尚书令巴东公萧颖胄卒
　　考异【提要无巴东公三字】
　　书法【颖胄官爵寳融所命也予寳融故颖胄卒具官爵如恒称】
　　当从提要去巴东公三字○按本传和帝即位以颖胄为侍中尚书令萧衍受禅诏封颖胄巴东郡公是寳融【和帝讳】所命止尚书令而巴东公则梁封爵也提要不书巴东公良是书法谓予寳融故具官爵以梁爵而系之齐官误甚况颖胄杀刘山阳而封萧衍初非忠于齐者【山阳时为巴西太守废帝敕与颖胄共图萧衍衍知而备之颖胄用叅军议叛附萧衍后以无功忧愧而卒详见梁书頴达传】书官以卒已非正例况具爵乎













　　纲目续麟巻十一
<史部,编年类,纲目续麟>
　　钦定四库全书
　　纲目续麟巻十二
　　宜春张自勲撰
　　【壬齐中兴二年梁高祖武帝萧衍天监午元年魏景明三年○是岁齐亡梁代】夏四月梁王衍称皇帝废齐主为巴陵王迁太后于别宫封拜其功臣有差
　　分注【齐主至姑孰下诏禅位于梁四月宣德太后遣尚书令亮等奉玺绶诣梁宫梁王即位于南郊赠兄懿为丞相封长沙王諡曰宣武奉和帝为巴陵王宫于姑孰奉宣德太后为齐文帝妃封文武诸臣车骑将军夏侯详等十五人为公侯以王亮为尚书令王莹为中书监沈约为仆射范云为吏部尚书】
　　楚弃疾立公子比春秋书比弑其君及弃疾杀比止以两下相杀为文【见鲁昭公十三年】融废寳巻是亦公子比也而衍废融为巴陵复正其为主而书弑【下书梁王衍弑巴陵王于姑孰】何哉涪陵【寳卷废为涪陵王】不君融废之宜也衍本欲自取乃委贼于人茍不正其名而诛之则是奸贼得以计免而庸愚无知者常被其恶而不可辞特书齐主所以着衍之罪也而寳融之愚而受恶萧衍之诈而弥彰皆可以鉴矣
　　梁征谢朏何何防不至
　　分注【梁征谢朏何为光禄大夫何防为侍中点终不就】
　　书法【书不至何嘉节守也梁室革命万物维新而独能守节不屈与常书征士不至者又异矣】
　　衍亦簒贼耳何新之有防不至宜也书法谓与常书征士者异非是按常征不至者可以至而不至者也防不至不可以至而不至者也其不至虽同而所以不至则异又况未几朏已为梁司徒【明年梁以谢朏为司徒分注云朏逃窜年余一旦轻舟自出诣阙】节守安在哉
　　【癸梁天监二年未魏景明四年】春正月梁以沈约范云为左右仆射尚书令王亮废为庶人
　　书法【废辞有二废某为庶人者无罪之辞也某废为庶人者有罪之辞也亮则曷为罪之亮在前朝依违取容署牋献首则身为之倡既乃奉灵绶诣梁宫是则罪之大者也】
　　依违取容署牋奉玺此纲目罪亮之意至梁之废亮则以不赴元防设饯别省御史奏亮不敬诏削爵为庶人【详梁书本传】今据纲目之意而为废亮之案非其实矣【此条无分注故书法不得其说】凡例云凡废黜无以考其罪之实者曰某人废又曰罪疑则姓名在上亮虽托疾是亦无以考其实耳故以疑罪例书如书法所云则当加有罪字【凡例罪状著者名下加有罪字】何以略之若此哉
　　五月梁仆射范云卒
　　考异【提要无仆射二字】
　　当直书梁范云死去仆射卒三字○按梁之范云沈约犹齐之褚渊王俭也义当书死官卒何为哉○初萧衍有受禅之志沈约进曰齐祚已终明公当乗其运衍然之召云等告之云对略同约防明旦约出怀中诏书并诸选置有顷衍召云入曰我起兵三年诸将不为无功然成帝业者卿二人也夫君臣之义不可泯也既已臣之复以本朝输人不可不诛
　　冬十月魏散骑常侍赵修有罪伏诛
　　分注【修恃宠骄恣为众所嫉高肇从而构之甄琛王显等素谄附修惧连及助肇攻之魏主命尚书元绍检讯免死鞭一百徙炖煌为兵琛显监罚欲令必死宻加鞭至三百即召驿马缚置鞍中急驱之行八十里乃死魏主闻之责绍不重闻绍曰修之佞幸为国深蠧臣不因衅除之恐陛下受万世之谤魏主以其言正不罪也】
　　据分注当书赵修有罪徙炖煌未至而死纲目书官书伏诛误○按修虽有罪因而构之者高肇也【见分注】有罪宜诛何所事构既出于构则锻錬周内保无过情者乎乃令修独防恶声也且君免其死而监刑者必不令生又曰因衅除之岂可称天讨而书伏诛邪今惟书徙炖煌以正赵修之罪书未至而死又以见诸臣之挟私肆虐非君命而妄行诛杀也【观魏主责绍不重闻可见】
　　【甲梁天监三年申魏正始元年】夏五月魏司徒北海王详有罪幽死分注【详骄奢好声色贪冒无厌请托公行中外嗟怨将军茹皓以巧思有宠于魏主弄权纳贿详亦附焉高肇本出高丽时望轻之魏主专委以事肇以详位居其上欲去之乃谮之云详皓谋逆四月魏主召中尉崔亮使弹详皓诏赐皓死宥详免为庶人徙太府寺围禁之详遂卒】
　　北海王三字宜删○按凡例云官爵已见者不复书辛巳既书以北海王详为司徒则此但称司徒详足矣奚必更书爵邪即无罪犹当略之况有罪乎○春秋之义大夫虽有罪杀之不以其罪犹不以其罪罪之详贪冒骄奢不为无罪然其死也徒以高肇之谮可谓以其罪罪之者乎纲目直书有罪亦非春秋之义
　　【丙梁天监五年戌魏正始三年】魏骠骑大将军冯翊公源怀卒
　　分注【怀性寛简尝曰为贵人当举纲维何必事事详细譬如为屋外望高显楹栋平正基壁完牢足矣斧斤不平斵削不密非屋之病也卒諡曰忠】
　　怀此论待人则可自待则非古圣贤克己慎独直使无一毫不尽岂特外望高显楹栋平正而已哉温公以屋喻为治源怀以屋喻为人皆非也【按怀所云即子夏大德不逾闲小德出入可也意然先儒每谓其不能无固知未可为定论也】
　　【丁梁天监六年亥魏正始四年】秋八月魏中山王英齐王萧寳寅以罪除名
　　当直书魏元英萧寳寅以罪除名去中山王齐王五字○按下书以罪上不当书官【罢免例官已见者不复见】据后书崔仁师以罪除名不书官【唐太宗贞观二十三年】则此年书中山王齐王亦自矛盾
　　【戊梁天监七年子魏永平元年】梁右卫将军竟陵公曹景宗卒
　　分注【諡曰壮】
　　景宗不可谓贤【按本传景宗为人自恃好胜妓妾数百穷极锦绣性躁动不能沉黙嗜酒好乐腊月于宅中作野虖逐除遍往人家乞酒食部下多剽轻因弄人妇女夺人财货先是都督郢司二州多鬻货聚敛于城南起宅开街列门东西数里而部曲残横民甚厌之】纲目卒之如贤臣例【凡例宰相贤若曰某官某爵姓名卒而注其諡又曰凡贤臣特书依贤相例】非是当去竟陵公及分注諡曰壮三字
　　【庚梁天监九年寅魏永平三年】三月魏主之子诩生
　　考异【主之二字羡据提要书魏主之子恂生纲目定本削去】
　　书法【子生不书必关于国家之故而后书此其书何志胡后乱魏之姑也然则宋子劭生魏子恂生不书主此则曷为以魏主之子书诩竟弑者也胡氏之毒之也未必不曰此我子也我杀之何伤纲目则曰此魏主之子也魏之所以托承宗庙守社稷者也故于其生也书曰魏主之子所以正他日胡氏之为弑而非自杀己子之谓也其防深矣终纲目书子生五书主之子者一而已】
　　当从考异删主之二字○按肃宗在位十四年乃一国之君非独魏主之子也纲目于胡后杀诩【戊申】特书弑其子【以母杀子而书弑可见亲不敌尊渊俭云约顾可以无统恕之乎】未尝谓杀其子也是时君臣之分重父子之义轻即非魏主之子后罪亦不可逭安在变文起义然后见其罪哉【史法据事直书而褒贬寓是时肃宗始生安知其后之必弑而先于此立义邪】书法傅防纲目不可从
　　冬十月魏中山王英卒
　　当直书魏元英卒去中山王三字○按英前书以罪除名【丁亥分注有司奏英罪当诛诏免死除名为民】则众人耳复书中山王与例不合【凡例众人无官则爵无爵则姓名而已】故当删去
　　【乙梁天监十四年未魏延昌四年】二月魏司徒高肇伏诛
　　当去司徒二字○按肇前书弑后及子【正始四年书高肇弑其主之后于氏及其子昌】则国贼也此云下诏其罪恶削除职爵葬以士礼【见分注】非复司徒矣且前已书司徒高肇督军侵梁【上年十二月】此复书官尤非已见不书之例故当删去
　　魏以清河王怿为太尉广陵王怀为司徒任城王澄为司空于忠为尚书令元乂为散骑常侍乂妻胡氏为女侍中
　　书法【汉书太后封女弟嬃为临光侯矣胡氏亦太后妹也书乂妻何并命也讥其重者而已矣书女侍中始此终纲目书女侍中三】
　　列叙胡氏于诸王大臣之下明举朝皆妇人耳所谓巾帼之辱也书法仅以为并命非是
　　魏太后摄行祭事
　　分注【太后以魏主幼未能祭欲代行事礼官议以为不可太后以问侍中崔光光引汉和熹太后祭宗庙故事以对太后大悦从之】
　　崔光可谓逢君之恶矣败典礼以悦妇人罪可胜诛邪按宋哲宗欲立刘贤妃邹浩乞追停册使帝引真宗立刘德妃以为祖宗故事浩曰祖宗大德可法者多陛下不之取独效其疵耶【邹浩可谓畜君矣贤不肖相去何如】愚于崔光亦云
　　大寒淮泗皆冰
　　考异【提要大上有梁字按前书大旱大水皆冠以国当从提要】
　　分注【浮山堰士卒死者什七八】
　　书法【秦书四月大寒矣记异也此十二月尔大寒恒也则其书何于是筑堰士卒死者十有七八则其为害也大矣故特书之不书梁天下之辞也终纲目书大寒二而已】
　　当从提要补梁字○据分注是年大寒为筑堰死者书也则其为梁明矣【四月梁淮堰溃复筑之】书法以不梁为天下之辞【目载浮堰死者而纲书大寒此春秋重民恤灾之义也使果为天下记异安得专以梁事为据虽不録分注可也】岂天下皆筑堰邪天下不皆筑堰安知死者尽什七八而为天下书邪使当夏而寒犹可曰为天下记异十二月恒事耳不系之梁亦何足为异而特书之哉【书淮泗皆冰讥不恤民也若曰大寒如此尚可以事水功乎使非筑堰死者未必什七八故当书梁以别之必谓纲目非漏则庚子江淮海溢不书梁亦将曰为天下记异邪】
　　【丙梁天监十五年魏肃宗申孝明帝诩熙平元年】春二月魏攻硖石克之
　　考异【提要攻下有梁字】
　　分注肃宗二字宜删○按硖石本魏地【上年九月大书梁攻魏西硖石据之】爲梁所据距此仅数月耳魏复攻而克之是梁不得而有也故不书梁提要不可从
　　【壬梁普通三年寅魏正光三年】五月朔日食既
　　书法【食既大变也是岁正德奔魏逃归而侯景渡江之祸始此矣纲目书食既十有二未有无其应者也】
　　食既非独十二特纲目所书仅此耳按癸巳甲午连岁食既【并见秋七月】纲目但书日食而不曰既将以其无应而削之抑有应而漏既字邪书法谓未尝无应终属傅防
　　柔然王婆罗门叛魏魏讨而执之
　　考异【讨当作击】
　　婆罗门已降【正光二年】而复叛故得书讨考异不必从
　　【癸梁普通四年卯魏正光四年】三月魏司空刘腾卒
　　书法【腾乂党也尝幽太后矣书卒书官何讥失刑也】
　　当直书魏刘腾死去司空卒三字○按腾本宦者既与元乂杀清河王怿幽胡太后于北宫及爲司空公私属请惟货是视刻剥六军逺近苦之较元乂尤甚纲目于乂书讨书诛【元年庚子书中山王熙起兵讨元乂孝昌元年乙巳书诛尚书令元乂】而刘腾书官书卒非所以治臣子之叛逆也书法虽指爲讥失刑然与崔光无异【是年冬魏司徒崔光卒】光虽不可谓贤【详光卒分注】视刘腾则有间今于腾曰司空卒于光曰司徒卒使腾无书法光无分注孰知腾非光比而光犹愈于腾乎且与元乂罪同而罚异腾虽逃鈇钺当书死以罪之【书死不书诛其爲失刑明矣】安在书官以卒槩从贤臣之例乎【凡例贤者书官】若谓美恶不嫌同辞则凡例不必立元乂宜书杀何以书讨书诛略不少假邪当以鄙説爲正
　　夏四月柔然王阿那瓌执魏使者犯魏边魏发兵击之不及而还
　　书法【婆罗门书叛书讨阿那瓌执魏使则曷爲书击之病魏也纳所不宜纳以自取侮魏亦不能无责矣书击不书讨所以示敝内事外者之贬也】
　　击当作讨○按婆罗门亦非宜立者【阿那瓌伏跋之弟婆罗门则其从父兄也】安见阿那瓌不当纳邪执此以为书击之证特傅防纲目耳不然婆罗门以降而书讨蠕蠕之立【魏立阿那瓌爲蠕蠕王】独不可以叛乱治之乎
</div>
    <div class="pagination">
<a href="纲目续麟_page23.html">上一页</a><span>...</span><a href="纲目续麟_page19.html">19</a><a href="纲目续麟_page20.html">20</a><a href="纲目续麟_page21.html">21</a><a href="纲目续麟_page22.html">22</a><a href="纲目续麟_page23.html">23</a><span class="current-page">24</span><a href="纲目续麟_page25.html">25</a><a href="纲目续麟_page26.html">26</a><a href="纲目续麟_page27.html">27</a><a href="纲目续麟_page28.html">28</a><a href="纲目续麟_page29.html">29</a><span>...</span><a href="纲目续麟_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
