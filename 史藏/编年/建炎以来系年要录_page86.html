<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 86 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 86 页/共 115 页</h1>
    <div class="content">
　　丙午右武郎添差两浙西路马步军副都总管刘懋为右武大夫吉州剌史懋以解带恩乃有是命 
　　丁未右谏议大夫巫伋言近者监司帅臣与列郡守倅有因失欢遂相告论者望申严戒谕自今并先次罢黜然后付有司理辨曲直庶几崇推逊之风销刻薄之俗从之 
　　戊申左朝散大夫知普州王辅代还言仁政必自经界始尚恐蜀远未闲措画或有谬误乞诫敕有司刻意奉行上曰四川道远傥如辅所陈则税愈不均矣可令措置经界官觉察奏劾 

　　己酉进呈上曰州县官奉行如法其推恩勿限员数庶人人知劝正经界均税赋极为便民推行之初臣僚有肆异议图沮坏者暨平江均税毕纷纷之议始息秦桧曰当时献议欲使逐户自陈岂无失实上曰李椿年通晓次第中间以忧去他官领之便有失当处寻以辅知合州辅初见绍兴十二年正月时敕令所删定官郑克经界四川颇峻责州县其所谓省庄田者虽蔬菜桑柘莫不有征而卭蜀间民田有什税五者由是迄今多逃田克开封人也 

　　庚戌诸王宫大小学教授叶綝面对言自祖宗以来定公私赃三等之罪其意未尝不重于保护斯民而已向缘官吏率多不定罪而民被其害是以又标立民事一罪以戒惧之然因公则多涉于民因私则虽重有与民事不相干者故公罪虽轻而丽民事遂为终身之累反甚于得私罪之重者吏因得舞文而出入之不可不察也欲望明敕有司更加详议庶协于中诏敕令所看详申省事初在绍兴七年十二月今年八月辛亥敕令所看详不行 

　　夏四月癸丑诏四川制置司官属将吏请给令总领所岁拨钱万缗如军中非泛激犒并取旨本司旧有抵当熟药息钱仍充经抚蛮夷之用从户部裁定也 
　　乙卯权礼部侍郎陈诚之权知合门事孟思恭贺金主生辰还秦桧白上曰大金书词丁宁盟好甚切上曰此番待奉使愈周至馆舍极宏壮思恭等所得马亦皆上驷可知其永好之意也 
　　丁巳枢密院承旨司上孳生牧马监赏罚格 

　　戊午殿中侍御史曹筠言枢密院编修官何逢原顷在馆中公于奏对之间谓沮抑用兵之议太过司勋员外郎沈介为礼部长贰腹心乃相与阴谋倾朝廷此二人者若不斥逐无以济今日圣治诏并罢介为礼部长贰腹心不知谓谁当考去年七月礼部侍郎周执羔罢八月沈该知潼川府或即此事 承信郎合门祗候刘允升干办御辇院允升懋子也 
　　己未上曰治道民事为急数十年来吏习苟简民受其弊必令监司守臣遵奉诏条留意拊循使民乐其生秦桧曰保正耆户长元立法止令管烟火桥道今承文书市物顾夫以至县官之所私用种种责办民之所病莫大于此草而去之其利不减于经界上曰朕顷在河朔亲见其 

弊若县令不得人民一充役即破产能去此弊极为便民 
　　庚申诏谕御史监司守臣如前旨熊克载此诏于六月己未盖差两月 中兴圣政臣留正等曰民以役而破家其为吏者倚法之弊也欤为人上者若难于知之虽极糟糠憔悴之情曾不足以动膏梁怡愉之色非必皆忍人也其事未尝知之故难于听之也太上皇帝在河朔时亲见弊事端居九重而每以百姓为念知艰难而问疾苦中兴之业成有自矣 
　　壬戌皇侄和州防御使居广为琼州观察使居广安时子也娶皇后侄女特迁之 

　　癸亥宣州观察使两浙西路马步军副都总管王安道为武泰军承宣使以其父继先该庆寿恩回授特转行也 
　　丙寅秘阁修撰主管台州崇道观张邵言恭惟陛下当宣和靖康之间为国捍难适丁大变仗义而起独患曩时相臣未能仰副陛下委任之意或骎骎欲用兵则已无才能不度事势之可否或但持两端则自为身谋不恤宗社之阽危唯师臣桧蕴精深高世之识灼见南北两朝事体别白利害力赞陛下兼爱赤子敦讲和好用息兵靖难再造太平此非特臣能知之九州四海遐陬异类亦能知之非特史能书之党庠家塾杂记小说亦能书之顾有阴功隐德世所未及知者臣请得言之焉臣于建炎三年被旨出使敌军适逢桧于路策蹇衣褐有憔悴色盖被执而训读童蒙以给朝夕亦犹苏武食窖中之氊雪赖以偶活其命留为今日中兴之用其后 

训读童蒙以给朝夕亦犹苏武食窖中之氊雪赖以偶活其命留为今日中兴之用其后臣益北徒至金所谓中京者已而二圣稍东有随驾医官七八辈因留而居一日同过臣言闻秦中丞已间行南归矣有荥州团练使李子厚言秦公曾为徽宗皇帝撰长书抵金帅尼玛哈引大义以谯责之尼玛哈有惭色及臣南归渡江有为臣言曾有自金传写得其书藁观之者今士大夫间往往有之臣亲见子厚言其事如此则知桧昔在金固有阴功隐德及于天下社稷者多矣特耻自炫不欲言于人是以世不得知之臣常恐一旦先狗马填沟壑则我朝贤相道义忠节终莫闻于世诚日夜以为歉伏望宣付史馆以彰陛下任用之当所以能致中兴之盛签书枢密院事余尧弼曰书论秦桧忠节天下所未及知上曰 

得此书庶几不致暧昧可付史馆尧弼曰邵书篇末言桧尝为徽宗皇帝撰书抵金国元帅其所开陈与今日事无一不合者闻勋家有录本乞宣取同付史馆上曰善 
　　戊辰秦桧奏昨日蒙御前降到曹勋所藏臣向在北庭代徽宗作书藁书中开陈与今日事无一不合因请讲和本出徽宗圣意上曰自顷用兵朕知其必至于讲和而后止在元帅府时朕不知有身但知有民每惟和好是念桧曰此所以诞受天命上又曰用兵盖不得已岂可乐攻战本朝真宗与契丹通和百余年民不知兵神宗虽讲武练兵实未尝用朕自始至今惟以和好为念盖兼爱南北之民以柔道御之也桧所草 

书本具建炎二年六月末此不别出 右朝请郎孙世显知沅州代还言本州麻阳县至今尚行差役事体未便乞改作募役诏本路常平司看详申省 是日日左右生青亦黄珥太史局言系是祥应乞付史馆从之 
　　庚午尚书司封员外郎汤思退试秘书少监 度支郎中徐宗说为太府少卿宗说在度支会右曹金部皆阙官因令兼领三曹金谷之地而宗说素有心计于天下经费出入盈缩之数莫不通知老吏为之敛手 
　　癸酉敷文阁待制提举佑神观米友仁升直学士 太常丞胡宁守尚书祠部员外郎 

　　戊寅秘阁修撰主管台州崇道观张邵充敷文阁待制提举江州太平兴国宫制词略曰惟时秉节之臣亲见特书之事诵说贤宰彰明大功邵自北方还即被逐闲居凡七年乃上此奏焉 建康府言甘露降 
　　是月太白蚀月此据苗耀神麓记日历四月九日庚申是夜太阴行在太微垣内不犯星二十一日壬申是夜太阴行在羽林军内不犯星乃不见月蚀事不知何也金国太史言不利于君大臣将作乱又风雷大作有龙自寝殿而出火焚壁幙及地衣金主亶震惧遂大赦翰林学士承旨张钧为赦文曰乃者龙潜我宫亶大怒曰龙若我何遂杖钧数百截其手足而斩之 

　　五月壬午朔诏汀漳泉三州且据见令耕种田土纽计顷亩收纳二税其未耕种田叚二税权行倚阁时初行经界法于诸路而剧盗何白旗扰汀漳诸郡故有是旨二十年七月己酉再降旨住罢 
　　癸未诏诸州招填阙额禁军守臣兵官同赏罚仍月申枢密院前一日上以此事谕大臣令留意及是进呈上因言顷程师因捕贼处多用本处兵若招填数足练习武艺缓急可用也 
　　甲申始创太庙斋殿 

　　乙酉户部员外郎周庄仲面对请复蜡祭之礼其礼东西方百神视感生帝南北方视岳渎皆以腊前一日祭之 
　　庚寅秘阁修撰都大提举四川茶马公事韩球与直秘阁知夔州符行中两易 
　　癸巳庆远军节度使知襄阳府张澄知洪州 敷文阁直学士提举江州太平兴国宫魏良臣知庐州 
　　甲午建康诸军都统制王权言拣汰兵数上曰诸军阙额湏令招填不然恐伤兵数自今令具已招之数申枢密院 直龙图阁知婺州钱端礼罢端礼与右奉议郎通判州事吕忱中互诉故皆黜之 

　　丙申大理少卿许大英面对论监司守令以私已之怒囚无辜于狱中名曰寄禁乞令宪臣稽察诏申严行下 
　　丁酉龙神卫四厢都指挥使宣州观察使殿前司选锋军统制刘宝为捧日天武四厢都指挥使武泰军承宣使录平闽盗之功也其将校军兵义兵三千一百七十人各迁官及减磨勘年有差 
　　己亥秦桧奏以敷文阁直学士吴表臣知婺州桧言比年外患已宁惟郡守得人则奉行德意民被实惠上曰然在谨择之 
　　庚子金主使龙虎卫上将军殿前左副都点检唐古德温昭武大将军四方馆使高居安来贺天申节 

　　丁未左承议郎王大宝知连州代还言连英循惠新恩六州居民才数百非商贩之地月输免行钱望更审量裁减上谓大臣曰守臣上殿令以民事奏陈遂得知民间疾苦所陈五六得一可行为利不细乃命本路漕司具合减数申省大宝潮阳人也 
　　庚戌左中大夫提举台州崇道观樊宾卒 
　　六月辛亥朔户部员外郎周庄仲面对言浙西积水之患平江为甚平江秋苗三十四万石以积水蠲放者岁三之一积水之处皆昔日膏腴之地望委常平官督责令佐多方劝诱修筑成田如民户不来即官为拘收召人请佃如此人当自勉不惟官得十万而民间所得当数倍矣 

诏户部看详申省 
　　故事宗庙时祠以宗室观察使以上充初献刺史以上充亚终献其后以宗室数少乃请初献以防御使以上亚终献以遥剌以上十二年十二月戊寅至是宗室正任止三人 
　　壬子大宗正司请权以遥团以上充初献将军以上充亚献许之 
　　甲寅敷文阁直学士知广州王鈇卒诏鈇帅司宣力赐其家银帛五百匹两令江西转运司应副葬事 集英殿修撰知福州薛弼移知广 

州初以广东群盗尚多诏殿前司摧锋军统制官韩京戍梅循以弹压因命为广东马步军副总管提举漳处吉州捉杀盗贼兼知循州久而未代秦桧虑其难制谕弼使图之弼至南雄州京迎见弼即席谕之京乞罢遂遣人卫京出岭亟命武功大夫张宁驰入戍所以统其军此以熊克小历修入克止云亟命别将而无其名以日历考之代韩京为摧锋军统制者张宁盖宁自闽中从弼入岭也 
　　丁巳左迪功郎王庭圭特勒停送辰州编管庭圭安福人胡铨之贬也庭圭为衡州茶陵县丞以诗送之有曰痴儿不了公家事男子要为天下奇铨乡人欧阳安永告之以为谤讪朝政事下虔吉两郡而守臣曾慥王珉江西路提点刑狱公事李芝不切究之会芝奉祠直秘阁林大 

声代芝提点刑狱亦寝其事敷文阁待制沈昭远知洪州白发之时大声已去而昭远与降授右朝议大夫江西转运副使勾光祖以他事交章俱罢庭圭遂坐贬久之慥珉芝大声与两郡倅左中大夫吴温彦右承议郎杜师伋皆坐降一官温彦德州人也大声以十八年闰八月罢江西提刑昭远光祖以今年五月己亥罢帅及漕慥等以二十一年八月癸酉降官今联书之胡铨自＜叐＞戒谕和议诏书序此事乃云太守吴温彦运使林大声赣守曾慥皆小误也 
　　戊午太师尚书左仆射提举详定一司敕令秦桧上吏部续降七司通用法四百三十五卷 

　　辛酉右朝奉郎朱同知南雄州代还言岭南无医凡有疾病但求巫祝鬼束手待毙望取古今名方治瘴气者集为一书颁下本路从之熊克小历载此事于辛亥朔盖误 
　　壬戌徽猷阁直学士提举江州太平兴国宫沉晦徽猷阁待制提举江州太平兴国宫林保卒 
　　癸亥左朝请郎赵善瑛知封州代还论广东诸州田税不足岁用自祖宗以来不问有无田产常计丁岁纳身米以补常赋每有收免丁者 

于见纳米人均增均减其法甚备今来州县奉行不虔隐落白丁不可胜计使见纳丁米之人无从均减望令专一置籍记其丁口每岁稽考庶几课役均一诏户部措置 右宣教郎直秘阁高百之提举两浙路市舶 
　　乙丑和安大夫高州防御使诊御脉樊和彦令临安府差人管押出门于处州居住坐用药纰缪也此项未知与绍兴三十一年八月辛亥杜起莘论王继先等十罪有无相关当考 
　　己巳龙神卫四厢都指挥使定江军承宣使主管侍卫步军司公事赵密为崇信军节度使 

　　辛未刑部员外郎章焘面对论州县推鞫追逮干证之弊诏申严行下 
　　壬申殿中侍御史曹筠入对论溧阳知县冯迪德长洲知县尹机前任不法事机赵鼎客也机已见绍兴六年二月癸酉进呈上曰二人罪颇大可令取勘俟案上当重责之 
　　甲戌两浙转运判官提领营田曹泳言根括得镇江府荒田二千二百余顷望悉以为营田从之 刑部员外郎汤允恭面对乞戒有司凡 

制狱具并依成式长吏亲阅用印方得行使诏申严行下 
　　丙子上谓大臣曰闽中盗已渐弭惟海道间有作过可谕帅宪察巡尉之不可仗者代之 左朝请大夫王普添差通判邵州代范如圭也二人尝官馆学为秦桧所怒终其身以郡倅处之 
　　丁丑龙神卫四厢都指挥使建武军承宣使主管侍卫马军司公事田晟添差两浙西路马步军副都总管请给与免借减 捧日天武四厢都指挥使武泰军承宣使殿前司选锋军统制刘宝主管侍卫马军司公事 右宣教郎直敷文阁秦埙进职一等埙妹孺人秦氏特封令人 

以桧进书恩回授也 
　　建炎以来系年要录卷一百五十九 
　　建炎以来系年要录卷一百五十九金人地名考证 
　　尼玛哈原书作粘罕误改见卷一 
　　唐古原书作唐括今改正 


●建炎以来系年要录卷一百六十 
　　宋 李心传 撰 
　　绍兴十有九年秋七月辛巳左中奉大夫杨惇知舒州代还乞戒监司守臣修水利诏付户部上曰平江堤堰不修岁输米比旧亏十万斛临安西湖民间灌溉所资其利不细岁久亦填淤宜悉令修治 
　　壬午上谕大臣曰官不给卖度牒已十余年间多有輙自披剃者可令禁止稍重其罪仍许人告庶知戢畏 左朝奉郎提举江州太平兴国宫边知白卒癸未诏复敷文阁待制致仕 中卫大夫忠州团练使添差荆湖南路兵马钤辖冯赛卒于衡州 
　　辛卯秦桧以甘雨应祈乞拜表称贺上曰更五日不雨则伤稼如浙东田高得此雨拯济秋成可必桧曰陛下至诚格天尤为可喜 左承议郎主管台州崇道观许忻知邵州忻以论事忤秦桧意屏居临川闭门少所宾接举人陆九龄年尚少忻一见亟折辈行与深语至是遂与之俱九龄金溪人初入郡学时场屋无道程氏学者九龄从故编得其说独委心焉因结茅舍旁讲习兼晨夜不怠如此者十余年 
　　戊戌大理少卿李如冈面对乞守令悉心奉行民事显有成绩者令监司保明来上优加褒擢其弛慢违戾者亦从按劾重寘典宪从之 
　　己亥拱卫大夫贵州防御使建康府驻劄御前选锋军正将刘超卒 
　　庚子监察御史陈夔面对论囚多瘦死望令诸路宪臣严责治狱之吏凡无家者官给之食诏刑部措置 敷文阁直学士新知婺州吴表臣罢先是表臣自祠官中请郡故以婺处之既又抗章乞祠以全晚节殿中侍御史曹筠劾其敢为欺罔无所忌惮故有是命 
　　壬寅右谏议大夫巫伋论镇江府见于民间科借苗米追呼捶挞不胜其扰乞禁止其官吏重赐黜责 
癸卯秦桧奏事毕上曰巫伋言镇江预借事不知何故阙乏乃尔可令监司经理其守臣先罢时右朝请郎曾惇为秦桧所厚骤用知镇江至是才数月也 左朝奉大夫赵达之知汉阳军代还言湖北诸郡人希土旷间有请佃归业之人官司指为夫丁差科连并缘此无人耕佃平时沃壤鞠为荆棘望宽免税役庶有劝耕之渐诏本路帅臣监司措置 
　　甲辰监察御史章厦面对论州县财赋出入之弊乞立法禁止从之 直秘阁江南东路转运判官郑侨年令再任从帅臣俞俟请也 左武大夫忠州团练使鄂州驻劄御前破敌军统制李山添差福建路马步军副总管罢从军 
　　八月庚戌朔昭信军承宣使镇江府驻劄御前诸军都统制王胜卒谥毅武 
　　辛亥敕令所言臣僚劄子乞详议民事一罪庶协于中今年三月庚戌叶綝奏请看详民事被被罪条法谓擅行科率及应因害民之事以被罪者作自犯民事不注知州军通判知县县令差遣缘民事被罪情实为重难以与其它公罪事体一同欲乞并依见行条法施行从之自张浚当国始议州县官缘民事致罪者终身不许治民行之数年论者数以不便为言然终不能改二十年十二月辛酉汤允恭又请 
</div>
    <div class="pagination">
<a href="建炎以来系年要录_page85.html">上一页</a><span>...</span><a href="建炎以来系年要录_page81.html">81</a><a href="建炎以来系年要录_page82.html">82</a><a href="建炎以来系年要录_page83.html">83</a><a href="建炎以来系年要录_page84.html">84</a><a href="建炎以来系年要录_page85.html">85</a><span class="current-page">86</span><a href="建炎以来系年要录_page87.html">87</a><a href="建炎以来系年要录_page88.html">88</a><a href="建炎以来系年要录_page89.html">89</a><a href="建炎以来系年要录_page90.html">90</a><a href="建炎以来系年要录_page91.html">91</a><span>...</span><a href="建炎以来系年要录_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
