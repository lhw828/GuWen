<!DOCTYPE html>
<html>
<head>
    <meta charset="UTF-8">
    <title>资治通鉴前编 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴前编 - 第 4 页/共 22 页</h1>
    <div class="content">　　资治通鉴前编卷七
<史部,编年类,资治通鉴前编>
　　钦定四库全书
　　资治通鉴前编卷八
　　宋　金履祥　编
　　周成王七年二月乙未王朝步自周至于丰命太保先周公相宅【召诰篇曰惟二月既朢林氏曰汉志日周公摄政七年二月乙亥朔庚寅望越六日乙未王朝步自周则至于丰惟太保先周公相宅传曰于已朢后六日乙未成王自镐京至丰以迁都事告文王庙太保三公官名召公也　淮南子曰武王克殷欲筑宫于五行之山许氏曰今太行山也周公曰不可夫五行之山周塞险阻之地也使我德能覆之则天下纳其贡职者回也使我有暴乱之行则天下之伐我难矣　左氏曰武王克商迁九鼎于雒邑　史记曰武王徴九牧之君登豳之阜以望商邑武王至于周自夜不寐周公旦即王所曰曷为不寐王曰告女维天不飨殷自发未生于今六十年麋鹿在牧蜚鸣满野天不享殷乃今有成今我未定太保何暇寐日夜劳来定我西土我维显服及徳万明自洛汭延于伊汭居易毋固其有夏之居我南望三涂北望狱鄙顾瞻有河粤詹洛伊毋逺天室营周居于洛邑而后去按文多不解亦出逸周书　又曰成王使召公复营洛邑如武王之意周公复卜申视卒营筑曰此天下之中四方入贡道里均宅书又曰使有徳易以兴无徳易以亡　周官大司徒篇曰以土圭之法测土深正日景以求地中日至之景尺有五寸谓之地中天地之所合也四时之所交也风之所防也隂阳之所和也然则百物阜安乃建王国焉制其畿方千里而封树之】
　　【郑司农曰土圭之长尺有五寸以夏至之日立八尺之表其景适与土圭等谓之地中今颖川阳城地为然郑康成曰凡日景于地千里而差一寸地与星辰游升降于三万里之中景尺有五寸者南载日下万五千里是以半之得地之中也履祥按二郑之説本周髀之法详见周髀算经然天有岁差故古今日景亦自防差尺有五寸之景周在洛阳汉在阳城唐在浚仪宋在岳台】
　　三月戊申太保至于洛卜宅【召诰曰越若来三月惟丙干朏朱子曰朏明也月三日明生之名林氏曰汉志曰是年三月甲辰朔三月丙午与上既望同意刘谏议曰越与粤同若发语声也来三月犹明月也越三日戊申太保朝至于洛卜宅厥既得卜则经营传曰三日五日也叶氏曰周官太卜国大迁大师则贞龟传曰经营规度其城郭郊庙朝市之位处王氏曰经其南北而四营之也越三日庚戍大保乃以庶殷攻位于洛汭越五日甲寅位成传曰洛汭洛水之北防曰庚戌三月七日甲寅三月十一日也庶殷言本是殷民也叶氏曰攻位者辟荆棘平髙下以定所经营之位也】乙夘周公至于洛丁巳用牲于郊戊午社于新邑【召诰曰若翼日乙卯周公朝至于洛则逹观于新邑营传曰翼明也防曰十二日也苏氏曰徧观所营也朱子曰按后篇是日卜越三日丁巳周牲于郊牛二传曰告立郊位于天以后稷配故牛二越翼日戊午乃社于新邑牛一羊一豕一传曰告立社稷之位用太牢也社稷共牢防曰十五日也礼成庙则衅之此其衅之礼与庙有土木之功故郊社先成而衅之朱子曰此闻当有告卜语】
　　甲子周公朝用书命庶殷侯甸男邦伯
　　召诰曰越七日甲子周公乃朝用书命庶殷侯甸男邦伯【即多士之书也葢以王命为书诰命庶殷故下文召公又曰诰庶殷越自乃御事谓周公以王命告庶殷又当自治也侯甸男邦伯亦当有书其叙亦出康诰之首其书今梓材】多士篇曰惟三月周公初于新邑洛用告商王士【惟三月七年之三月也于徃也于是周公以三月乙夘至新邑越十日甲子以书命庶殷所谓初于新邑洛也而旧説以为明年之书失之矣周公营洛至成王烝于新邑命周公留后于洛矣奚为明年而曰初于又何为周公营洛与初政于洛二年之间皆以三月然则为明年之书者孔氏之失也亦书序误之也迁洛之意凡二一为土中二为化商召诰之叙以王都为重故不及化商之详止曰以书命庶殷而多士自为一书云】王若曰尔殷遗多士弗吊旻天大降丧于殷我有周佑命将天明威致王罚勅殷命终于帝肆尔多士非我小国敢弋殷命惟天不卑允罔固乱弼我我其敢求位惟帝不卑惟我下民秉为惟天明畏【王若曰者周公以王命诰也尔殷遗多士称之也弗吊不幸之辞也旻天以其仁覆闵下者言之天之丧殷闵民也弗吊大降丧于殷哀商之亡也周实亡商而奚哀之亡商非问之得已也伐商之誓曰予弗顺天厥罪惟钧圣人全体天徳者天欲亡商而周存之是悖徳也商周之际天实为之圣人固不得不为也谓不幸旻天降丧于殷我有周受眷佑之命奉将天之明威致王者之罚勅殷命而使之终于帝自天言之曰明威自人言之曰王罚所从言者异而大公至正之理则一弋者紩矢射禽之谓以小国言之非有胜殷之势非敢言之非有翦商之心也天以体言帝以心言允罔固乱者谓其无保安之治下民秉为者良心秉彛之理其所以流行发用者也天之理栽者培之倾者覆之卑其治而不卑其不治者天之心善善恶恶即民之心也民之所亡亡之天之于商也天之所亡亡之周之于商也而一毫之私意不与存焉】我闻曰上帝引逸有夏不适逸则惟帝降格向于时夏弗克庸帝大淫泆有辞惟时罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明徳恤祀亦惟天丕建保乂有殷殷王亦罔敢失常罔不配天其泽【成汤之于夏武王之于殷也其顺天应人一也而商士未释然于此然则成汤之伐夏非也顺其已知而闻之也易为力强其未喻而告之也难为言于是以尔成汤之事告之然商之亡也商民思商夏之亡也未闻夏人之思夏何也夏自太康失邦帝相遇簒则夏之衰乆矣而商贤圣之君六七作加之管蔡之啓商武庚之称乱宜民之未服也苦纣之虐而归周因武庚之乱而思商大抵商民之风声气习如此迹其攻位以营洛奔走以就迁非有悍然不服之态也而周公奚为而屡告之圣贤之化贵于表里之交孚几共有一人一念之未释然者常人以为缓而圣人以为急上帝引逸者天生民而立君以安之也故凡天之所以引长人之国者以其能安天下也而有夏不之安则惟帝降格向于时夏葢出灾异以警示之也夫天之于君也徳则降格而否徳亦降格何也周内史过之言曰国之将兴明神降之监其徳也将亡神乂降之观其恶也善恶之积皆足以感动天地治乱之际其诸天心之尤可见者与弗克庸帝大淫泆有辞辞者祝史昭告之辞也桀为淫泆而善其辞説矫举以祭宜帝之罔念闻也仲虺之诰所谓矫诬上天以布命于下帝用不臧式商受命是也是废元命降致罚乃命尔先祖成汤革夏而汤以俊民定四方自成汤至于帝乙其间圣贤分量虽有不同大抵皆明其明徳忧恤宗祀此则其一代之大畧也夫以殷之多先哲王歴年之乆亦惟天实佑之在殷王亦罔敢失天之意故施诸天下者周流公溥无不配天其泽也】在今后嗣王诞罔显于天矧曰其有听念于先王勤家诞淫厥泆罔顾于天显民祗惟时上帝不保降若兹大丧惟天不卑不明厥徳凡四方小大邦丧罔非有辞于罚【今后嗣王谓纣也天下大奸元恶未有不由人欲之长而天理之蔽者惟纣之误罔显于天况能听念于先王之勤劳有家者乎夫不念祖宗之艰难创造者未有不以位为乐也是以诞淫厥泆罔顾于天理之显与民之所当敬者夫桀之淫泆犹有辞焉以自释于天纣为淫泆虽天威之临民嵒之险弗之顾也故曰桀之弗克庸帝自弃也纣之罔顾自暴也桀纣之恶甚矣皆其自弃自暴为之至于国亡而身为戮可不惧哉商之君其明徳者天丕建保乂之其不明于徳者天不卑焉自古小邦大邦未有无罪而亡国亦未有无辞而亡人之国商罪贯盈我有周奉辞罚罪而已岂无其故而遂亡商也哉】王若曰尔殷多士今惟我周王丕灵承帝事有命曰割殷告勅于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正【前言天之丧殷于是言周之顺天以丧殷而及于今口之迁殷也今惟我周王大善顺上天之事奉割殷之命失天之命周以有事于商也岂谆谆然命之乎知化则善述其事穷神则善继其志周之灵承葢得于不言之表者矣告勅于帝武成篇所谓告于皇天后土曰有大正于商是也惟我不敢贰于天惟尔殷家亦当顺乎我予其曰犹云岂意谓尔殷民大惟无度从武庚以乱非我震动尔多士以迁也祸乱之萌自尔商邑于亦念天之就殷邦以降大戾于殷者纣死于是武庚死于是何不正如是生乎其地而为良者鲜矣是所以有洛邑之迁也】王曰猷告尔多士予惟时其迁居西尔非我一人奉徳不康寜时惟天命无违朕不敢有后无我怨惟尔知惟殷先人有册有典殷革夏命今尔其日夏廸简在王庭有服在百僚予一人惟听用徳肆予敢尔于天邑商予惟率肆矜尔非予罪时惟天命【朝歌至洛济河而西故曰迁居西尔非我一人奉行其徳而若是喜动恶静不康寜也时惟天命不可违故朕不敢以后之尔其不可惟我之怨惟尔亦知殷先人典册之所传革夏之事矣何独至于周而疑之殷之典册不多见意者革夏之初汤于夏上皆廸简在王庭而有服于百僚故殷民以是责周也夫以夏士之质直知天固所宜用而岂殷民之反覆好乱乎故律之曰予惟聴用徳□徳则用之而奚问商周然即其言则其怨周者在身之贵贱非必在商之存亡也使周而富贵之吾知殷民无遗恨矣而周家不尔也夫富贵其人求其服已是利而得商非公也以此示民得无有忘君父而求富贵者乎防于劝矣谓商天邑以昔王之都也圣人于名言之际犹若此其忠厚慈祥可想矣肆予有罪时惟天命葢命徳讨罪顾天意何如尔夫周之化商也而未尝不言天人而至于知天则安义命而乐循礼商民知此不以防称矣】王曰多士昔朕来自奄予大降尔四国民命我乃明致天罚移尔遐逖比事臣我宗多逊【昔朕来自奄此多方所谓王来自奄者其时伐淮践奄各服其罪时尔四国之民罪皆在死而王皆降减尔民之死命所以明致天罚者不过移尔于洛以离逖尔士使亲比臣事于我宗周习为多逊夫移尔遐逖罚之也比事臣我宗多逊化之也迁殷民于洛固所以化之也而小人懐土实难尔居是亦有罪比于罚者与商民固自以为不幸而岂知其为甚幸也哉】王曰告尔殷多士今予惟不尔杀予惟时命有申今朕作大邑于兹洛予惟四方罔攸宾亦惟尔多士攸服奔走臣我多逊尔乃尚有尔土尔乃尚寜干止尔克敬天惟卑矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居【今予惟不尔杀惟之为辞明示以恩意也予惟时命有申于是反覆而告之如此篇之书也今朕作大邑于兹洛予惟四方罔攸宾亦惟尔多士攸服奔走臣我多逊洛邑之营固以四方无賔礼之地亦以使尔多士奔走臣我而习为多逊也葢一举而二业在焉尔乃尚有尔土尔乃尚寜干止期之以安居乐业也今尔惟时宅尔邑继尔居期之以永建乃家也克敬则循礼而行褒赏加焉天之务乎尔也不克敬则业废家亡而身为戮是天之罚之也尔邑者井田之制四井为邑或曰受田于郊受洛也其子弟亲戚犹有在殷者使尔有干有年生理遂于兹洛则尔小子亦兴起亦从尔迁矣葢寛其懐土念旧之思然亦理势之必至也王曰又曰之间以多方例求之□有□矣然多士之末其辞婉而多方之终其辞严所以言之时异矣若其谆勤及覆之意则同　召诰篇曰厥既命殷庶庶殷丕作　命侯甸男邦伯书曰梓材惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治曰孔氏传作王曰封按伏生今文当作周公曰而无封□以厥庶民曁厥臣逹大家以厥臣逹王惟邦君汝若桓越曰我有师师司徒司马司空尹旅曰予罔厉杀人亦厥先先敬劳肆徂厥敬劳肆徃奸宄杀人歴人宥肆亦见疑作为厥君事戕败人宥王啓监厥乱为民曰无胥戕无胥虐至于敬疑作矜寡至于属妇合由以容王其效邦君越御事厥命曷以引养引恬自古王若兹监罔攸辟惟曰若稽田既勤敷菑惟其陈脩为厥疆畎若作室家既勤垣墉惟其涂墍茨若作梓材既勤朴断惟其涂丹雘今王惟曰先王既勤用明徳懐为夹庶邦享作兄弟方来亦既用明徳后式典集庶邦丕享皇天既付中国民越厥疆土于先王肆王惟徳用和怿先后迷民用怿先王受命已若兹监惟曰欲至于万年惟王子子孙孙永保民】
　　【履祥按梓材之书本出伏生今文而伏生大传以为公命伯禽之书及孔安国以所闻伏生之书考定乃以为成王命康叔之书故王介甫呉才老朱子蔡仲黙皆疑之以其辞气非王之自言其辞事非命康叔之事也然呉材老断自王其效邦君以下非康叔之诰似洛诰之文朱子是之蔡氏断自今王以下非康叔之诰乃人臣告君之语亦朱子意也愚尝考之梓材一篇首尾可疑呉氏朱子以为洛诰之文以集庻邦丕享和怿先后迷民皆宅洛之议也夫宅洛之事其缌序见于召诰曰三月惟丙午朏云云甲子周公庶邦丕享和怿先后迷民皆宅洛之议也夫宅洛之事其总序见于召诰曰三月惟丙午朏云云甲子周公乃朝用书命庶殷侯甸男邦伯厥既命殷庶庶殷丕作其命庶殷之书即多士之书叙所谓惟三月周公初于新邑洛用诰商王士者其命侯甸男邦伯亦必有书矣其书安在曰梓材之书是也其叙即康诰之叙所谓惟三月周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治者也苏氏所谓洛诰之序也朱子亦尝以为然夫苏氏既以康诰之序为洛诰之序呉氏又以梓材之文似洛诰之文而朱子皆然之则是前儒之意俱以为宅洛之书矣今以康诰之序冠梓材之首合为一书岂不昭然明白也哉然则篇首王曰封之语何也曰此非梓材之本文也何以知之以伏生之传知之也夫梓材之书为周公道王徳意以告诸侯之书故伏生误以为周公命伯禽之书大传所説乔梓之事固非梓材之本意然既以为周公命伯禽之书则篇首当有周公曰之语无王曰封之语矣总王曰之辞容或有之若封之一字决所必无矣此则安国以后误之也葢是书也本在多士之列而今文古文躐于召诰之前继于康诰酒诰之后故其叙误冠于康诰之首而其文误衍于酒诰之尾是序也苏氏知其不可冠于康诰则不得不归之洛诰但洛诰乃告卜徃复成王徃来周公留后之文非咸勤诰治之事而梓材之书其前章皆周公咸勤之意其后章则乃洪大诰治之辞其间辞意亦无不脗合焉者左氏曰成王合诸侯城成周以为东都崇文徳焉是作洛之际筑城攻位为宫室画郊里必合诸侯各率其卿士大家将其徒众以受役焉所谓四方民大和防侯甸男邦采卫百工播民和见士于周也周公咸勤则劳求抚恤之也大家如殷民六族殷氏七俗懐姓九宗之类皆将其丑类从于诸侯以听役于厥庶民暨厥臣逹大家以厥臣逹王惟邦君汝若恒也古者动大众兴大役则司徒率徒众司空画土疆司马以君法治之君行师从师师者一师之长也即三卿也卿行旅从尹旅者一旅之长即三卿之副也周公喻邦君又欲邦君告其卿大夫曰予罔暴厉杀人葢不欲其以军法从事也然亦必邦君先能敬以劳来其民则自此以徃三卿尹旅皆能敬以劳来其民故曰越曰我有师师司徒司马司空尹旅曰予罔厉杀人亦厥君先敬劳肆徂厥敬劳也古者徒役起于夫家丘甸而罪之人又服役于其下故凡徃日奸宄杀人者自有本罪而其所连歴之人古法所谓胥靡今法所谓干连知情藏匿者与为公家之事而并縁伤人者皆入于罪今既与此大役服劳王事皆与赦除同于良民故曰肆徃奸宄杀人厯人宥肆亦见厥君事戕败人宥也凡此优恤赦宥之事皆侯甸邦君之所当承流则又述王啓侯监之言在于为民不在于虐厉故曰王啓监厥乱为民曰无胥戕无胥虐也古者兴役动众孤寡之人无所与不幸而在焉必加优恤之若晋师之归老疾句践反耆老之子是也古者徒役之中亦有臣妾如女子入于舂稾之类葢供樵衅之役于此亦必优恤之故曰至于敬寡至于属妇合由以容也则又继述王教邦君之命皆为恬养之仁而不在他故曰王其效邦君越御事厥命曷以引养引恬也自此以上皆为咸勤之事而又以自古王若兹监罔攸辟结之宅洛之事上承武王定鼎之意而继志述事以文太平故即作洛之时田里居室器用之事为喻自此以下既字为多故曰惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材旣勤朴斵惟其涂丹雘者此迁洛之议而又述今王惟曰以继之夫营洛之事一为四方朝贡道里之均故曰先王既勤用明徳懐为夹庻邦享作兄弟方来亦既用明徳后式典事一为四方朝贡道里之均故曰先王既勤用明徳懐为夹庶邦享作兄弟方来亦既用明徳后式典集庶邦丕享一为殷民密迩王室之化故曰皇天既付中国民越厥疆土于先王肆王惟徳用和怿先后迷民用怿先王受命而又终之曰已若兹监惟曰欲至于万年惟王子子孙孙永保民则又述王之徳意使诸侯皆知之不惟作洛之际敬劳其民而所以为国家乆长之计者亦无出于保民者此又召诰之意凡此已上所谓洪大诰治也周家营洛之事总叙于召诰而又各自为书各自有叙其役备召公之诰者则名召诰命庶殷者则名多士侯甸男邦伯者则名梓材君臣徃复之辞成王往来之事周公留洛之册者则总曰洛诰意者周书当有两大洛前大诰尔多邦一大诰也此乃洪大诰治又一大诰也前既名大诰故此周公道王之徳意者不复名大诰而以篇内梓材之语名之尔今以后大诰之叙逸在康诰后大诰之文名为梓材者合为一篇以既前哲之意而俟后之君子庶防复见古书之旧云】
　　太保作诰
　　召诰篇曰太保乃以庶邦家君出取币乃复入锡周公曰拜手稽首旅王若公【朱子曰传以为王与公俱至洛下见王无事故诸候公卿并觐于王以下篇告卜事觐之恐不然也又云公至洛皆书其日以谨之不应详臣畧君如此陈氏以为旅陈也成王在镐而诸候在洛以币陈于王以及周公者周公摄王事故也叶氏曰礼诸侯朝于庙事毕出复束帛如璧入享谓之币既致于王复奉束帛以请觌大夫之私相见也亦谓之币君臣不同时今旅王及非常礼也吕氏曰洛邑事毕周公将归宗周召公因陈戒于王乃取诸侯防见币物以与周公且言其拜手稽首所以陈王及及诸侯召公将陈戒于王故亦因公以逹故曰旅王若公此亦事从其长不敢专逹之意也】诰告庶殷越自乃御事【蔡氏曰欲诰告殷民其根本乃自尔御事不敢指言成王谓之御事犹今称人为执事也朱子曰王时在镐岂亦如告卜既吉而后遣使奉币具此辞以告之与】呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬【朱子曰元子者天之元子陈子曰元子不可改而天改之大国未易亡而天亡之天命之无常如此今王受天命诚无疆之福然亦无疆之忧也此数句者一篇之大防也】天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬徳【朱子曰遐逺也遐终者去而不反之辞瘝病也吁呼也天既絶殷命矣此殷之初多先哲王谓汤至武丁贤圣之君六七作也虽死而其精神在天故能保佑及其后王后民使之服其命而不替其后至纣之时贤圣之人退藏病民之人在位其民困于虐政痛而呼天徃而逃亡出见拘执天哀下民故眷命于能勉敬者以代殷位而周家受之故王不可不敬徳恐无以承天眷命又将如纣也朱子发云人之死各返其根体魄隂也故降而在下魂气阳也故升而在上则无不之矣众人物欲蔽之故魄散而气不能升惟圣人清明在躬志气如神故其死也精神在天与天为一叶氏曰智蔵瘝在言至纣如愚其智则蔵而独病民之心存也吁和也言祈和于天也此与旧说不同履祥按此章监殷之休与其恤天哀民而则藏而独病民之心存也吁和也言祈和于天也此与旧説不同履祥按此章监殷之休与其恤天哀民而眷周其命方懋不可不敬以保之】相古先民有夏天廸从子保面稽天若今时既坠厥命今相有殷天廸格保面稽天若今时既坠厥命【朱子曰此一节间有不可晓处旧説有夏敬徳故天道降格以保之面向也稽考也若顺也向天所顺而考其意也皆未知是否然亦不害大意言既监于殷又当逺观有夏歴代兴废存亡之迹不过敬徳顺天则天保佑之后王不敬故坠其民也覆祥谓此章监二代之休与其恤面稽天若谓其天眷方隆之时天意若可靣质而今皆坠命天眷之难保如此】今冲子嗣则无遗耉曰其稽我古人之徳矧曰其有能稽谋自天【朱子曰已陈夏商敬徳坠命所由又戒王也王氏曰勿弃老成而考古人之徳则善矣况曰能考谋自天则又善也陈氏曰老诚人多识前言徃行故考古人之徳必资老成稽谋自天言观天命所去就则知敬徳之不可缓矣履祥谓惟老成之人能稽古已不可遗况其能稽天意乎】呜呼有王虽小元子哉其丕能諴于小民今休王不敢后用顾畏于民碞【苏氏曰王虽防国之元子也其大能以諴感民矣当及今休其徳不敢后者疾敬其徳不敢迟也用顾畏于民碞者碞险也民犹水也水能载舟亦能覆舟物无险于民者矣或曰元子谓天之元子也履祥按此二节勉王敬徳之事敬老敬民其实也】王来绍上帝自服于土中【朱子曰言王今来居洛邑继天为治服事也土中洛邑为天下中也林氏以此句王来为王亦至洛邑之騐恐未必然但王命来此定邑耳履祥谓此亦勉王来宅洛之辞】旦曰其作大邑其自时配皇天毖祀于上下其自时中又王厥有成命治民今休【朱子曰称周公言当作大邑而自此以祀上帝以及慎祀上下神祗又自此居中以为治则是王受天成命以治民矣葢召公述周公宅洛之意履祥谓召公因周公以逹王言于周公曷名之葢君前臣名将逹于王虽公亦名之此言今日之休】王先服殷御事比介于我有周御事节性惟曰其迈王敬作所不可不敬徳【林氏曰周王迁殷顽民于洛葢与洛之旧民杂居其善恶之习不同倘非有以和一之不能相安以处故必有以服殷御使之亲比介助于周之御事然后可葢周御事习于教令无事于服之故以服殷御事为先也然服殷御事在节其性而已葢人性无不善殷人恃化纣之恶是以不义之习遂与性成而忘﨤尔上之人有以节之使之日日进于善则与周人亦何异哉然欲节民之性又在王之所化故王又当敬为其所不可不敬之徳以率之非政刑所及也或曰服亦事也犹任也任殷人为御事使之佐我周之御事葢欲其共事相习以成善且使上下通情易以行化然后有以节其性而日进于善王则惟作所不可不敬徳以率之而已履祥按化商乃今日之恤不可不敬徳】我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命今王嗣受厥命我亦惟兹二国命嗣若功【王氏曰言夏殷所受天命歴年亦惟以此二国长短之命告于王而继其功葢欲王之敬徳也履祥按此谓继二代而受命当继二代所以有休美之功者不可踵其所以亡也】王乃初服呜呼若生子罔不在厥初生自贻哲命今天其命哲命吉凶命歴年【朱子曰王之初服不可不慎其习犹子之初生不可不慎其所教葢习于上则智习于下则愚矣故今天命正在初服之时敬徳则哲则吉则永年不敬则愚则凶则短祚也】知今我初服宅新邑肆惟王其疾敬徳王其徳之用祈天永命【朱子曰天无一物之不体已知我初服宅洛矣王其可不疾敬徳哉所以祈天永命者只在徳而已矣履祥按此二节应前章谓天之命其休否不可知我所知者王初服新邑惟疾敬其徳以徳保天而已】其惟王勿以小民淫用非彛亦敢殄戮用乂民若有功其惟王位在徳元小民乃惟刑用于天下越王显【苏氏曰商俗靡靡其过用非常也乆矣召公戒王勿以小民过用非常之故亦敢于法外殄戮以治葢民之有过罪实在我及其有功则王亦有徳何也王之位民徳之先倡也如此则法行于天下而王亦显矣或曰下文有欲王以小民受天永命以字如以某师之以此戒王勿用此小民淫用非彛而复以殄戮治之也言当正身率下不务刑罚其下乃与苏説同叶氏曰刑仪刑也】上下勤恤其曰我受天命丕若有夏歴年式勿替有殷歴年欲王以小民受天永命【苏氏曰君臣一心以勤恤民庶防王受命歴年如夏殷且以民心为天命也陈氏曰小民之心归则受天永命矣林氏曰王其能敬徳于上而小民仪刑于下则天永命之矣所谓用小民以受天旅王若公所以欲其上下勤恤】拜手稽首曰予小臣敢以王之雠民百君子越友民保受王威命明徳王末有成命王亦显【苏氏曰庶殷虽已丕作然召公忧其间尚有反侧自疑者故因其太和会而协同之雠民殷之顽民与三监叛者友民周民也有君子者殷周之贤士大夫也自今以徃殷人周人与百君子皆同保受王之威徳王当终受天之成命以显于后世林氏曰讐民百君子犹顽民而谓之多士也】我非敢勤惟叅奉币用供王能祈天永命【苏氏曰我非敢以此为勤劳也奉币以賛王祈天永命而已王氏曰奉币以供王毖祀上下而祈永命按此末章旅王之辞】洛诰篇曰【洛诰篇内非一时之言】周公拜手稽首曰朕复子明辟王如弗敢及天基命定命予乃保大相东土其基作民明辟【此以下周公授使者献圆卜之辞也复反命也又者有复于王者如愿有复也之复葢告也后儒遂谓周公摄王至此复辟为王莾纂汉张本可谓谬矣基命定命谓定都配天所以基天命于始而定天命于后也王如勿敢及谓王谦退而不敢预此而始予继太保相宅于东土之洛自此建立基址以为君临天下之地也】予惟乙夘朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜【卜瀍水卜涧东瀍西旧云卜王城卜下都下都者以处殷民也按召公以戊申之朝至洛卜宅则王城为已卜厥既得卜则经营则卜之为已吉后七日而周公至又已逹观于新邑营矣迁都至重质神明至肃已营而卜涧瀍定洛而卜河朔召公卜之周公又改卜之圣人不尔为也召公戊甲之所卜卜王城也周公乙夘之所卜卜下都也先卜河朔以殷民懐土边焉者便也且自黎入河入河入洛其地亦不为逺既而三者皆不吉而惟洛之食食者卜之时史先定墨而灼之正食其墨也召公卜王城于洛吉矣周公卜下都而亦惟洛之吉则是洛邑之地利于君亦利于民真王者之都与图者召公攻位之图卜者周公食洛之兆或曰作洛之事周公主之召公不敢専逹几周公所献图及卜即召公之卜而周公逹之】王拜手稽首曰公不敢不敬天之休来相宅其作周匹休公既定伻来来视予卜休恒吉我二人共贞公其以予万亿年敬天之休拜手稽首诲言【此王授使者复公之辞也拜手稽首尊周公也吕氏曰宅土中而作大邑天之休命也周公之来相宅乃敬天之休命非出于己私也曰敬天之休足矣而曰不敢不敬葢见天命之当然而不敢不然也见之明而后畏之笃周公之于天命也知之深然后言之力成王之于周公也知周公则知天矣敬天之休相宅所以为周配答上天之休也休常之吉成王期于周公共当之于周公不敢臣也故曰我二人然其以成王亨歴年敬天之休则公也以犹春秋师能左右之曰以周公亲则叔父职则大臣流言之变可以去矣而东征来归之后可以闲矣而作洛周公非固好为之畏天命也畏天命故不敢不为也】周公曰王肇称殷礼祀于新邑咸秩无文【此下乃周公率百工迎成王于周以居洛而告之也观予齐百工伻从王于周与惟以在周工往新邑之辞可见王氏曰殷盛也如五年再殷祭之殷周公既制礼作乐而成王于新邑举盛礼以祀凡典籍所无而于义当祀者咸次秩而祀之也朱子曰自此以下渐不可晓葢不知是何时所言】予齐百工伻从王于周予惟曰庶有事今王即命曰记功宗以功作元祀惟命曰汝受命笃弼丕视功载乃汝其悉自教工孺子其朋孺子其朋其往【此百工即作洛诗见王之百工也周公整齐百官使从于周公欲成王躬率百官往洛邑也周公教羣臣事君之道惟曰庶尽其所有之职事耳不当自以为有功也然在王则当即命之曰记功宗以功作元祀葢以元祀之时以其有功者告于神明所谓铭于太常藏在盟府者也惟与也又命之曰汝受君命益当加厚于辅赞之臣而视此记功之籍不可自隳前功也葢于羣臣使其以有功见知为善而又戒其恃功勉其保功此成王之所以悉自教工也朋友之也谓友羣臣也其往谓往洛邑也后汉书引此作慎其往】无若火始焰焰厥攸灼叙弗其絶厥若彛及抚事如予【焰小明也此戒其以明徳自用也火焰焰自是彰灼次第不可扑逼人君以小明自用机熟而日炽则不可救矣故王之顺若彛常及其抚治政事皆当如予不可聪明乱旧苛察生事也】惟以在周工往新邑伻向即有僚明作有功惇大成裕汝永有辞【周公欲王以所从于周之百工率之以往新邑使向往即就其僚采之事浚明奋扬以成其功而惇厚图大以裕其俗则成王其永有辞于后世矣葢建都之始治体夙俗于是闗系励精者乏寛大之体而寛大者少搌励之功二者兼之于振励奋发之中有优柔寛大之意此一代治体之所以为全美而成王之所以永有辞于世也】王若曰公明保予冲子公称丕显徳以予小子扬文武烈奉答天命和恒四方民居师惇宗将礼称秩元祀咸秩无文惟公徳明光于上下勤施于四方旁作穆穆迓衡不迷文武勤教予冲子夙夜毖祀【此成王答周公祀于新邑及教工抚事明作有功等语旧本类附于后章之下今附于此王意谓公明保于冲子举大明之徳以我对掦文武之功奉徳天下之命和久四方之民而居宅洛师加厚宗功之大礼以称秩元祀咸秩无文至于教工抚事明作有功等事则惟公徳之明光着于上下勤施于四方而旁达之人皆作兴和敬以迎治平皆晓然知文武之所勤教耳岂予冲子所能及哉于但夙夜斋戒毖谨奉祀而已自余非我所能及也】公曰已汝惟冲子惟终汝其敬识不辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇听朕教汝子棐民彛汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无逺用戾【此周公答成王冲子毖祀之説而又教成王以统御诸侯教养其民之道也旧本在汝永有辞之下今附于此葢成王于是年既长矣而以冲子退托自居故周公告之曰已者欲其勿为退托也汝为冲子亦既长矣当思终之之责夫有天下宅土中朝诸侯必知诸侯之诚伪而后后黜陟各当其知之者无宅术亦曰敬而已矣享献也凡诸侯朝贡于天子谓之享有者或有之辞也其或有不享非不供职贡之谓也诸贡享之礼视其秩固有定数但其时拜跪升降揖逊俯仰其仪为多使其于仪不及其物是谓不享葢其轻傲存于中则情容见于外惟诸侯不用心于享上故国人化之亦将曰不必享于天子矣举国不知有天子则其施之政事必有爽乱王度而侮蔑礼法者此识察诸侯之要也天下之事无穷圣人之心不已周公固有施行未及者而平日所以告成王乐辅民□之道固亦甚悉也故于此又勉成王以颁我所不暇者听我所教辅民彛者于此二者而不勉则非所以为长国计也乃正父武王也周公平曰惟笃厚继承武王之事在成王亦能如此则天下不敢废乃命矣王往洛邑其敬之哉我其退休田里惟明农事王其徃彼洛邑寛裕我民则无逺而皆至矣葢京师天下之本寛裕之政行焉则四方归之不待言者吕氏曰武王殁周公如武王天下所以不废周公之命周公去成王如周公天下所以不废成王之命也】王曰公功棐廸笃罔不若时【此答周公之辞与明农之请谓公之功已至然所以辅导予者愿益如厚罔不如今日未可去也朱子曰此下疑有缺文】
　　王至新邑十有二年烝于文武命周公其后王归宗周
　　洛诰曰王曰公予小子其退即辟于周命公后四方廸乱未定于宗礼亦未克敉公功廸将其后监我士师工诞保文武受民乱为四辅【洛诰自此以下疑皆成王在洛之言上下必有缺文廸乱谓向进于治也宗礼即为周公所制六典礼制犹未定也敉公功谓久安于公之成效而不变也廸将向导而大之二后字皆谓王归周留公于后以治洛也朱子谓与唐留后之后同义王命周公谓予小子其自洛退即居于周而命公在后以治洛葢洛邑天下中四方方向导于治而周公所制之礼尚未底定则人心亦岂能久安于公之已效而不变乎公其开导而将大之其在后监我多士与师众与百工诞保文武受民治为四方之辅朱子曰四辅犹四隣也】王曰公定予往已公功肃将祗欢公无困哉我惟无敌其康事公勿替刑四方其世享【朱子曰此王与公诀而归之言也公定居洛予徃居周葢公之功人心方肃而迎之祗而説之公无困我而求去使我不胜其任也然我亦惟无怠其所以康人之事公但勿替其所以仪刑百辟者则四方其世享公之功矣吕氏曰前汉书多引公无困我当是】周公拜手稽首曰王命予来承保乃文祖受命民越乃光烈考武王朕恭孺子来相宅其大惇典殷献民乱为四方新辟作周恭先曰其自时中又万邦咸休惟王有成绩予旦以多子越御事笃前人成烈答其师作周孚先考朕昭子刑乃单文祖徳【此周公许成王留之乱也谓王命予来此洛邑承保文祖及乃光烈考武王受命之民且益大我以恭敬其事此答上章诞保文武受命民之语也孺子来视宅洛之新防增重周官之制加厚殷献臣之贤其治为四方之新辟为国家敬徳之始王葢定都之初观望一新故谓之新辟而始迁之君亦后世之所倡始故谓之恭先曰其自是宅中出治万邦咸休则为王之成绩葢成王虽归周然洛邑为东都则朝觐会同政令皆出于此王但不常居耳故周公以自时中又望之若予以此多子众卿大夫及凡治事之臣増原前人之成烈以答天下之众望为周家诚臣之首成我明辟仪刑天下之道益殚尽文祖之徳使无未尽之事此答勿替刑等语也】伻来毖殷乃命宁予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃徳殷乃引考王伻殷乃承叙万年其永观朕予懐徳【此又述成王命留之礼而周公以告于文武也葢成王既面留周公又使人以留公之意告殷民而以秬鬯二卣锡公安定于洛邑苏氏谓黒黍为酒合以鬱鬯所以祼也宗庙之礼莫重于祼王使人来告谕庻殷且以秬鬯绥寜周公曰明禋曰休享者何也事周公如事神明也古者有大宾客以享礼礼之酒清人渴而不饮肉干人饥而不食也故享有礼荐岂非敬之至者则其礼如祭也与然周公则不敢当此礼故不敢宿宿肃也则以此二卣禋于文武而为成王祈福其辞若曰惠徼笃厚继叙之福使王无有疾厉使子孙万年厌饱乃文武之徳殷民亦长有化成之效王其使殷民承顺治叙虽万年之逺其永观化懐徳此亦祈治洛化商之福归之成王也】戊辰王在新邑烝祭岁文王骍牛一武王骍牛一王命作册逸祝册惟告周公其后王宾殽禋咸格王入大室祼王命周公作册逸诰在十有二月【戊辰十二月日也王至洛或久戊辰祭告尔烝者毎歳冬常祭也牲用骍周尚赤也此为周公留后于洛故不用太牢常礼而各以特牲逸史逸也成王时大典册皆史逸为之而祝册所告惟告王归周而周公在后治洛余无他辞宾迎也谓迎牲也禋精意以享也咸格诸侯羣臣皆助祭也大室者清庙中央之室祼鬱鬯以降神也王命周公后者命之于庙也作册逸告上册祝册也此册册命也逸诰史逸读册以告公也】惟周公诞保文武受命惟七年【旧説惟七年者即作洛之年系午于篇终也】
　　【履祥按洛诰召诰相为始终然惟洛诰之纪散无伦次有周公在洛使告图卜徃复之辞有周公归周迎王徃洛对答之辞有成王在洛留周公于后而归周之辞有周公谓王留洛而相勉叙述之辞然辞从其辞事从其事各以类附而无往来先后之序葢其日月先后已具在系年之史故此篇事辞各以类附不嫌于乱杂也然是篇当亦多有缺文错简此必伏生口授之讹而安国于错乱磨灭者又多以伏生之书为定亦或于此失之】
　　清庙之颂曰于穆清庙肃雝显相济济多士秉文之徳对越在天骏奔走在庙不显不承无射于人斯【集传曰言于穆哉此清静之庙其助祭之公侯皆敬且和而其执事之人又不执行文王之徳既对越其在天之神而乂骏奔走其在庙之主如此则是文王之徳岂不显乎岂不承乎信乎其无有厌斁于人也　朱子曰书称王在新邑丞祭岁文王骍牛一武王骍牛一实周公摄政之七年而此其升歌之辞也书大传】
　　【曰周公升歌清庙茍在庙中尝见文者愀然如复见文王焉乐纪曰清庙之瑟朱而既越壹唱而三叹有遗音者矣】
　　【履祥按不显不承説者曰岂不显乎岂不承乎于义不通不字当读丕字凡诗美辞而加不者皆丕字也如古祝词曰不显大神葢谓丕显大神古字通用或传写悮也是又当为读诗者言之】
　　【逸周书作雒解曰周公敬念于后曰予畏周室克延俾中天下宗及将致政乃作大邑成周于土中城方千七白二十丈郛七十里南系于洛水北因于刻山以为天下凑制郊甸方六百里国西土为方千里西土岐周通为圻内分以百县县有四郡郡有鄙大县立城方王城三之一小县五城方王城九之一郡鄙不过百里以便野事农居鄙得以庶士居国家得以诸公大夫居治也鄙以众土治国家以大夫得当作治凡工质市臣仆州里俾无交为不相杂交也乃説丘兆于南郊以祀上帝配后我日月星辰先王皆与食诸侯受命于周乃建大社于国中其疆东青土南赤土西白土北骊土中央黄土色将建诸侯凿取其一方面之土苞以黄土苴以白茅以为土封故曰受削土于周室苞覆苴褁土封封之为社也乃立五宫太庙宗宫考宫路寝明堂感有四阿反坫重元据注元字下合有重廓二字重常复格渫税移旅盈惷常画宫庙四下曰阿反玷外向室也重元累栋也重廓累屋也常累系也复格三襦也藻税画梁上之柱也丞屋日移旅别也惷谓藻井之餙也言皆畵列柱为之也内阶陛堤塘山□以黒石为阶塘中庭道堤谓为高之也廧谓畵山云应门库台闲门者皆有台于库门见之从可知矣又以黒石为门限】
　　八年周公分正东都
　　命蔡仲邦之蔡
　　蔡仲之命篇曰惟周公位冡宰正百工羣叔流言乃致辟管叔于商囚蔡叔于郭邻以车七乗降霍叔于庶人三年不齿蔡仲克庸祗徳周公以为卿士叔卒乃命诸王邦之蔡【蔡氏曰周公位冡宰正百工武王弱时也郭邻孔氏曰中国之外地名苏氏曰郭号也周礼六遂五家为邻管霍国名武王萌成王防周公居冢宰百官总已以聴者告今之通道也当是时三叔以主少国疑乗商人之不靖谓可惑以非义遂相与流言猖乱以摇之是岂周公一身之利害乃欲颠覆社稷涂炭生灵天讨所加非周公所得已也故致辟管叔于商致辟云者诛戮之也囚蔡叔于郭邻以车七乗囚云者制其出入而犹从以七乗之车也降霍叔于庶人三年不齿三年之后方齿録以复其国也三叔刑罚之轻重囚其罪之大小而已仲叔之子克常敬徳周公以为卿士叔卒乃命之成王而封之蔡也周公留□成王食邑于圻内圻内诸侯孟仲二卿故周公用仲为卿非鲁之卿也蔡左传在淮汝之间仲不别封而命邦之蔡者所以不絶叔于蔡也封仲以他国则絶叔于蔡矣吕氏曰象欲杀舜舜在侧防其害止于一身故舜得遂其友爱之心周公之位则系于天下国家惟欲遂友爱于三叔不可得也舜于周公易此皆然史臣先书惟周公位冡宰正百工而继以羣叔流言所以结正三叔之罪也后言蔡仲克庸祗徳周公以为卿士叔卒即命之王以为诸侯矣以见周公蹙然于三叔之刑幸仲克庸祗徳则亟擢用分封之也】
　　王若曰小子胡惟尔率徳改行克慎厥猷肆予命尔侯于东土徃即乃封敬哉【胡名仲字言仲循文祖之徳改蔡叔之行能谨其所行之道故侯尔于东土仲徃之国益当敬之吕氏曰命书之辞虽称成王实周公之意】尔尚葢前人之愆惟忠惟孝尔乃迈迹自身克勤无怠以垂宪乃后率乃祖文王之彝训无若尔考之违王命【此又因其孝徳改行而如勉之葢前愆孝也顺王命忠也常言孝则可以移忠为蔡仲言忠则可以移孝违王命葢自流言之后成王既知周公之徳必有戒谕之命而管蔡卒挟武庚以叛也】皇天无亲惟徳是辅民心无常惟惠之懐为善不同同归于治为恶不同同归于乱尔其戒哉【上文言其改行而已此又推广之言天人之向背靡常而善恶之事防亦众几不善之事皆足以为乱非但不为蔡叔之为亦非但如今日之所为而止也】慎厥初惟厥终终以不困不惟厥终终以困穷【上言治乱此言差失亦惟言过迹垂宪之意】懋乃攸绩睦乃四邻以蕃王室以和兄弟康济小民【蔡氏曰五者诸侯职之所当尽也】率自中无作聪明乱旧章详乃视听罔以侧言改厥度则予一人汝嘉【中则无过不及本聪明者众勤必中自不乱旧非聪明而强聪明明者必者妄作为知此其所以乱旧章厥度即旧章作聪明者以私意乱之以侧言者听人言戒之人言之侧非视听详审不可而详视听者亦性无作聪明者能之】王曰呜呼小子胡尔徃哉无荒弃朕命【火纪曰八年蔡仲之国过洛见周公周公曰不如吾者勿与处累我也与我齐者勿与处无益我也惟贤于已者可与处也】
　　【履祥读蔡仲之命与常棣之诗未尝不悲周公之意也嗟夫周公亦幸有蔡仲耳然命人子以改于其父之恶不言足矣而曰改行曰葢愆甚而又曰毋若尔考之违王命也夫幸之深故忧之切忧之切故言之详周公问管蔡之夫道固不容有懿亲之变也是以丁寜言之如棠棣之诗目死丧急难甚而至于阃阅之事辞愈详事愈下而感叹愈深其志切其情哀葢处兄弟之变其情辞若此观者葢当思其言外之意云】
　　九年封弟叔虞于唐【国语曰董因谓公子重耳曰岁在大梁将集天行元年始受实沈之星也实沈之虗晋人是居所以兴也今若当之无不济矣君之行也岁在大火大火阏伯之星也是谓大辰辰以成善后稷是相唐叔以封且以辰出而以参人皆晋详也而天之大纪也】
　　【履祥按旧説成王三年封唐叔大纪从之而唐厯志遂言成主三年岁在丙午星在大火唐叔始封今按诸厯各有短长年数不同武王十三年克商之岁岁在鹑火则十六年岁在大火至成王九年岁复在大火太初厯间以周公摄位之年则成王九年乃为三年岁在甲午星在大火此国语所谓岁在大火是谓大辰唐叔以封也厯志以甲午为丙午字误或厯不同尔今系之成王九年】
　　【子产曰当武王邑姜方震大叔梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐封太叔焉故参为晋星实沈参神也　史记曰唐有乱周公诛灭唐遂封叔虞　传曰成王灭唐迁之于杜　史记曰成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐故曰唐叔虞字子干按平王锡晋文候之命称先王明事厥辟云云又曰昭乃显祖则叔虞之贤可知翦桐之封非实録殆不可信　秦穆公曰吾闻唐叔之封也箕子曰其后必大　卫祝鮀曰昔武王克商成王定之谓成王灭武庚定四国之乱也选建明徳以藩屛周故周公相王室以尹天下于周为睦分鲁公以大路大旂夏后氏之璜封父之繁弱殷氏六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明徳分之士田陪孰祝宗卜史备物典防官司噐因商奄之民命以伯禽而封于少皥之虚分康叔以大路少帛□茷防旌大吕殷氏七族陶氏施氏繁氏锜氏樊氏饥氏终葵氏封畛土畧自武父以南及□田之北竟取于有图之上以共王职取于相土之东都以会王之东搜季授土陶叔授民命以康诰而讨于殷虚皆啓以商政疆以周索分唐叔以大路密须之鼓阙巩姑洗懐姓九宗职官五正命以唐诰而封于夏虚启以夏政疆以戎索三者皆叔也而有令徳故昭之以分物管蔡啓商惎间王室王于是乎杀管仲而囚蔡叔以车七乗徒七十人其子蔡仲改行帅徳周公举之以为已卿士见诸王而命之以蔡其命书云王曰胡无若尔考之违王命也武王之母第八又周公为太宰康叔为司冦季为司空五叔无官曹文之昭也晋武之穆也曹为伯甸非尚年也按祝驼言王之封建举武王成王时事不复论前后其分殷氏诸侯族则或东征以后之事不可考矣】
　　十有一年周公在丰作无逸【大纪附此年】
　　书无逸篇曰周公曰呜呼君子所其无逸先知稼穯之艰难乃逸则知小人之依【人主者小民之主而所处则安逸之地易纵于逸无逸者谓其勿纵于酒色躭乐与游观田猎之娱也君子所以无逸者必其先知稼穑之艰难故处安逸之地则知小人之依所以能体恤小民不自纵逸故能取小人之无怨亦足以介吾身之夀康人主而不先知稼穑之艰难则处安逸之地不知小人之依不知小人之依则但知纵一身之欲夫不知小人之依则必致民怨但知纵一身之欲则享年不永此一篇大意篇首举其端篇内详之】相小人厥父母勤劳稼穯厥子乃不知稼穯之艰难乃逸乃谚既诞否则侮厥父母曰昔之人无闻知【谚俗语也诞虚夸也皆谓其习为游谈夸诞也视彼小人其父母勤劳稼穑其子尚有不能知者乃逸之时其为不善无所不至况人主处尊安之地来此周公所以为后嗣王惧而首援此以为戒也】周公曰呜呼我闻曰昔在殷王中宗严恭寅畏天命自度治民祗惧不敢荒寜肆中宗之享国七十有五年【无逸本一篇之书周公曰者史臣所加中宗太戊也严庄重也寅明肃也严防敏之齐于外也寅畏敬之存于中也天命天所付子之理也自度以天理为己尺度不敢逾越也此言商中宗之无逸也中宗惟无不敬故自能知小人之依所以治民敬畏而不敢逹凡荒纵怠弛之事皆无之此所凝固持养能跻上夀享国七十有五年则其年夀葢不知矣】其在高宗【句】时旧劳于外爰暨小人作其即位乃或谅隂三年不言其惟不言言乃雍不敢荒寜嘉靖殷邦至于小大无时或怨肆髙宗之享国五十有九年【髙宗武丁也旧劳于外小乙欲武丁习知民事使之处于民间及暨小人谓于是乃与小人处不知小人之依也谅隂説见説命雍和也所谓言乃讙也嘉谓其教化风俗之矣靖谓其安寜当享之效也至于小大葢不独小民无怨凡羣臣在位者皆无怨也此言髙宗之无逸也髙宗惟旧在民闻政能知小人之依所以即位之初谨于出令言而小民皆讙在位之间不敢荒寜嘉以美化其民靖以保安其民非惟小人无怨而羣臣上下皆然此髙宗所　以无逸也于民既无怨而于身遂康寿也】其在祖甲不义惟王旧为小人作其即位爰知小人之依能保惠于庻民不敢侮鳏寡肆祖甲亦享国三十有三年【祖甲事说见祖甲絶此言祖甲之无逸惟其旧逃民间身为小民之事所以为天子之自能知小人之依而保之惠之尤不敢忽忘穷困之民此祖甲之无逸而享国亦永也祥见前絶】自时厥后立王生则逸生则逸不知稼穯之艰难不闻小人之劳惟耽乐之从自时厥后亦罔或克夀或十年或七八年或五六年或三四年【此言后王之逸也厥后谓中宗而后高宗而后与祖甲而后也生则逸谓其生长于安逸之中也惟其生则逸所以不知稼穯之艰难惟其不知稼穯之艰难所以不知小人之依惟其不知小人之依所以为躭乐之从惟其荒于躭乐所以伤生伐性罔或克夀夫不知小人之依而惟躭乐之从此乱亡之所必至亦以享年之促而仅免耳或疑年夀之脩短命也周公以是为逸之由不已□乎要之人主所处与常人异子女之奉声色之娱酒醴之甘驱骋田猎之好嗜欲玩好向求不□一有纵逸之心则必溺于此皆伐性之斧斤伤生之蟊贼也其能克寿者鲜矣然其间世主亦有纵欲而能寿者又何也是亦□寿之偶厐者尔然而祸乱随之如辛是也其患有甚于不寿者矣　吕氏曰周公既论无逸之理复举无逸之君以告成王也严恭寅畏盖中宗无逸之实严则敬重恭则降下寅则肃庄畏则兢业合而言之则敬而已矣惟敬故寿也主静则悠远博厚自强则坚实精明操存则血气循而不乱收敛则精神内守而不浮凡此皆敬之力而寿之理也高宗之嘉靖不徒与民休息之谓葢礼乐教化蔚然安居于乐业之中也高宗享国五十有九年于小大无时或怨之后葢民气太和导迎善气是亦寿考之理也祖甲保养为爱废民虽鳏寡之微亦不敢侮故享国之久亦操敬之力也厥后立王生则逸是无逸之反也躭乐之极伐性丧生无所不至故自时厥后亦罔或克夀又厯数悉陈其年谓躭乐愈甚则享年愈促也大抵守身之本自天子至于庻人惟先知自爱不失其身然后万事自此次第而举起其敬而其肆者莫大于是此则周公忠爱拳拳之意商去周未远故周公以成王耳目所接者言之其论逸王则从其后者防言之非谓三君之后其君皆逸以意逆志可也】周公曰呜呼厥亦惟我周太王王季克自抑畏文王卑服即康功田功徽柔懿恭懐保小民惠鲜鳏寡自朝至于日中昃不遑暇食用咸和万民文王不敢盘于游田以庻邦惟正之供文王受命惟中身厥享国五十年【此言我周无逸之家法而文王为详葢成王所闻见为尤近也抑畏谦畏严敬也抑畏则无逸不在言也卑服谓自卑下以服勤其事也即就也康功谓安民之事田功即教民稼穯之事如孟子所述制其田里教之树畜耕者九一闗梁无征之类是也徽柔则平易近民而非姑息之柔懿恭则即之温良而非外貎也恭懐保小民其心常在于保养小民而小民之中有鳏寡无告者文王发政施仁尤先于此惠鲜利泽之也其生意葢郁然矣自朝至于日中昃不遑安暇而食盖听政之勤所以和理万民之事也即康功田功则知稼穯之艰难不足言懐保小民则知小人之依不足言葢上文所引三宗皆守成之贤主而文王则创业之圣君所以不同也不敢盘于游田葢省耕省敛非不游也不敢盘于游恐流连以废事耳教民讲武干豆宾客非不田猎也不敢盘于田恐暴殄或扰民耳以如师能左右之曰以葢文王为西伯则西诸侯咸聴命焉文王率之以正能使庶邦以正应之所谓正已而物正观之二南之化可见矣受命谓为方伯其时已中年又享国五十年葢文王寿九十七岁也此其无逸之所致也】周公曰呜呼继自今嗣王则其无滛于观于逸于游于田以万民惟正之供无皇曰今日躭乐乃非民攸训非天攸若时人丕则有愆无若殷王受之迷乱酗于酒徳哉【此勉成王之无逸也夫观以广视逸以安身游以省农田以讲武皆人君所以能无但不可淫于此淫则为纵逸之私欲且病民矣故周公不戒之使无而但戒其淫茍不絶之使无不惟废礼且使人君苦于拘则未必不乐于肆矣以万民惟正之供葢人主正身以率之则能使万民以正应之无皇曰皇大也犹云自寛也人君之纵逸未必便沈溺也其始不过自寛曰且今日躭乐而已明日不复尔也然即此一説不足以训民亦非所以顺天葢此心有一日之逸则道理有一日之间断也况于此隙一开日复一日此必将大有过愆矣虽□之不善安保其不至是哉故终戒之曰无若殷王受之沈迷昏乱又酗于酒徳纣亡国之主也以是为成王戒葢深警之也虽然为纣非凡以一日之躭乐为无伤者纣之徙也终亦必纣而已矣】周公曰呜呼我闻曰古之人犹胥训告胥保惠胥教诲民无或胥诪张为幻此厥不听人乃训之乃变乱先王之正刑至于小大民否则厥心违怨否则厥口诅祝【此章言所以致小人之怨也保惠犹云保者保其身体以归诸道者也训告教诲义同而复出犹云师导之教训传传之徳义者与铸张以俗语夸诳之也犹上文乃谚既诞也此篇大意勉人生知小人之依而后章复戒其致小人之怨所以致怨必有其由葢古之人其为人已可以表于世而犹资贤人君子相训告之相保养之相教诲之故无敢有以俗语夸说诳惑之者茍人主于此师保之言不聼则必有导之为非者矣彼先王之正法皆体悉小人之依而为之者邪人既导人主以变乱之则小大之民皆失所依民否则怨于心又否则诅于口矣】周公曰呜呼自殷王中宗及髙宗及祖甲及我周文王兹四人廸哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身【廸哲蹈行明哲之徳也此四君者既深知小人之依必不致小人之怨设或有告之曰小人怨詈则反躬自省大自敬徳所谓无则加勉也厥愆曰朕之愆允若时所谓有则改之也不止于不敢含怒而已其责已而不尤人如此夫含怒怒之微也而犹曰不敢又曰不止于不敢而已其至厚至诚可想也人主于此四君之事不知聼人乃或诪张以诳之曰小人怨汝詈汝则信之则以为必若是不永念其为君之道则不知自责不寛裕其心则惟务责人乱罚无罪杀无辜于是小人遂同怨之怨遂丛于其身矣夫壅民之口甚于防川使其果有怨詈犹当自反况听诪张之幻不审有无而肆刑杀此怨之所必聚而祸乱之所必生也夫始以一人邪人之诪张而终以聚天下之怨甚矣防邪之为害人主不可不深戒也】周公曰呜呼嗣王其监于兹【承上文警戒以终之胡氏曰以无逸系于周公将没者考于君奭立政洛诰诸篇周公于成王皆有冲孺防小之称而无逸独无】
　　【故知其为最后也】
　　【履祥按无逸之书七发端皆曰呜呼其警戒之意葢切真周公垂殁丁寜之书也一呜呼言人主必先知稼穯之艰难故处安逸之地知小人之依而无逸然稼穯艰难小人子弟犹有不知者何况人主此所当戒也二呜呼援商守成三君皆先知小人稼穯之艰难故其治民无逸身亦期寿商后王不知小人稼穯之艰难故惟躭乐之从亦罔克夀三呜呼叙有周无逸之家法文王尤为忧勤四呜呼勉成王继无逸之徳防躭乐之源五呜呼戒所以致小人之怨六呜呼言小人之怨有则改之无则加勉自责所以弭怨责人祗以重怨七呜呼总丁寜以终之稼穯之艰难周公常备陈于七月之诗而此又首述于无逸之书是二篇者人主当相对为图左右观者也】
　　周公薨于丰塟周文公于毕【书序曰周公在丰将殁欲塟成周公薨成王塟于毕世家曰周公在丰病将殁曰必塟我成周公以明吾以不敢离王周公既卒成王亦让塟周公于毕从文王】
　　【以明不敢臣周公也　大传曰三年之后周公老于丰心不敢远成王而欲事文武之庙然后周公疾曰吾死必塟于周示天下臣于成王成王曰周公生欲事宗庙死欲聚骨于毕毕者文王之墓地故周公成王不塟于周而塟之于毕示天下不敢臣也所以明有功尊有徳故忠厚之道】
　　【成在成王周公之间故鲁郊成王所以礼周公也　蔡氏曰此言周公在丰汉孔氏谓致政归老之时下文君陈之序乃曰周公既殁命君陈分正东郊成周方末命君陈时成周葢周公治之公殁故命君陈然则公葢未尝去洛也而此又以为在丰将殁则其致政归老果在河时耶愚按周公治洛或此时偶以朝观在丰耳　古史曰周公之子封者八人伯禽在鲁其弟嗣周公食采于周世辅王室邢凡蒋胙茅祭或在畿内或在畿外礼记曰成王以周公有勲劳于天下命鲁公世世祀□公以天子之礼乐是以季夏六月以禘礼祀周公于太庙牲用白牡尊用牺象山累鬱尊用黄目灌用玉瓒大圭荐用玉豆雕篡爵周玊琖仍雕加以璧散璧角爼用梡嶡升歌清庙下管象朱干玉戚冕而舞大武皮弁素积禓而舞大夏　朱子曰赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所出之帝而周公配之然非礼矣　程子曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也其因袭之皆用之羣公之庙遂使季氏僣八佾三家僣雍彻故孔子讥之】
　　命君陈分正东郊成周
　　君陈篇曰王若曰君陈惟尔令徳孝恭惟孝友于兄弟克施有政命汝尹兹东郊敬哉【克施有政论语作施于有政君陈令徳孝恭惟其孝则在内能友爱于兄弟在外能施于有政葢本立则善推之也成王营洛邑为东都此云东郊葢主镐京而言陈氏谓主东都王城而言则下都商民所居谓之东郊尹正也】昔周公师保万民民懐其徳往慎乃司兹率厥常懋昭周公之训惟民其乂【师教之保安之周公以徳教安其民民方思之君陈治洛但率循其治勉明其训则其民自治不必别有作为也】我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫凡人未见圣若不克见若既见圣亦不克由圣尔其戒哉【至治馨香四语吕氏谓周公精防之训葢成王闻诸周公者也治道之极和气发逹感通神明谓之馨香非黍稷荐祭而谓之馨香也葢清明之徳则自然精华发逹无非和气也明徳言其本至治言其效式时猷训惟日孜孜无敢逸豫与由圣之戒皆勉君陈以明徳之事也君陈逮事周公今徳昭闻但患其间断则为人欲所昏又患其玩于见忽于行则明徳不续矣葢常人之情虽莫不有好徳景行之心而少有克已蹈道之力以周公圣人不问今古孰不愿见而不可得然当时亲见周公者亦不少而少有能学为周公者葢恃有圣人玩于习见而省察克治之功不能自加此其所当戒也】尔惟风下民惟草图厥政莫或不艰有废有兴出入自尔师虞庻言同则绎【此以下告之以至治之事也尔惟风下民惟草风行草偃不疾而速此即至治馨香之谓故心谨所以感之者是以图厥政不可不艰难谨重也故于政事废兴之际出则与国人入则与僚友其虞度之师众之言同矣则又思绎之葢在我之徳既明则不蔽于私而又有以度之此政之所以善也】尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉【葛氏曰成王始失斯言矣欲其臣善则称君善则称君人臣之细行也然君即有此心至于有过则将使谁执哉禹闻善言则拜汤改过不吝端不为此言矣呜呼此其所以为成王与　愚谓此成王因师虞之训而述君陈之素行也君陈前日必尝为亲近之臣献纳之任其为人如此故成王嘉之然人臣如此固为良徳而人主不可示此意向也下文子曰辟尔惟勿辟子曰宥尔惟勿宥其诸以此章之意勉君陈之所未及与】王曰君陈尔惟周公丕训无依势作威无倚法以削寛而有制从容以和【周公之训以训民不可执周公之法以责民葢立法特以禁民而用之则又必有寛制从容于法之外者君陈未必依倚法而成王言此盖势者我之所乗而法者我之所执一以喜怒之私如之即易为威虐故上之人常欲妄势而论法常主于与民则庶无此过寛而有制则寛意常行于法之中又非废法以为寛也从容以和则其忘势近民亦非勉强勉强则不能和矣蔡氏曰此篇言周公训者三曰懋昭曰式时至此则曰周公丕训欲其益张而大之也吕氏曰继前人之政者茍止以特循因袭为心其所成必降前人□等惟奋然开拓期以光大前业然后仅能不替葢造始之与继成其力大不同也】殷民在辟予曰辟尔惟勿辟予曰宥尔惟勿宥惟厥中【上文述君陈善则称君故此又勉君陈以执法揆理勿循其君之意也中者审其轻重随其时措之宜无过不及也】有弗若于尔政弗化于汝训辟以止辟乃辟狃于奸宄败常乱俗三细不宥【此终上文辟宥之意刑不泛加凡惩一而可以止百者则刑之闗系者大而所犯者细小惩而大诫不可宥也】尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良【承上文用刑之意而又以寛和终之君陈之治东郊不惟殷民凡殷士之在官者与凡庶正之官皆属焉无忿疾于顽指民也无求傋于一夫指官也顽者所未化求傋者所未能事必有所忍则能有所成就量必有所用则徳乃广大修谓识业修举良谓行义温纯于职业则兼简其修废使人观功于行谊则进其贤者以率化之则人励行也】惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世【斯民之生理无不具可谓厚矣但诱于习俗为物所迁耳然其心不从土之命而从上之好今欲教之以复其所本厚则不惟在于政教声色之末而实在吾攸好如何敬典者厚典庸礼深信笃好之意在德者躬何心得之真攸好如此则民心观感时乃罔不变化其气习物欲之蔽而允跻于大道之中矣章首明徳惟□之意葢如此　书序曰周公既没命君陈分正东郊成周　吕氏曰君陈之命周公则既没矣成王真徳实造之学当于是篇求之周公之没也厐臣硕辅尚多立于朝而分正东郊成王独以属之君陈是独何哉斯时也东郊治法所宜尽循周公之典使付之旧臣则诸老固非作聪明乱旧章者然平日与周公比肩同功虑其兢兢循守者或未专固防有自用之意于其间则于治体已有间矣不若畀之后进端懿之人则一意奉承不敢毫髪增损成王防指葢在此也至于成终之任开阖变化非四世元老莫能之故康王必付之毕公焉成康之于治体其观时义者精矣】
　　三十有七年四月甲子王命太保奭芮伯彤伯毕公卫侯毛公保元子钊乙丑王崩癸酉元子钊受命朝诸侯于应门之内
　　书曰惟四月哉生魄王不怿甲子王乃洮颒水相被冕服凭玉几【蔡氏曰王发大命临羣臣必斋戒沐浴令疾病危殆故但洮盥颒面扶相者被衮冕慿玉几以发命】乃同召太保奭芮伯彤伯毕公卫侯毛公师氏虎臣百尹御事【六卿百执之长各书其人太保毕公毛公皆三公周礼三公无职葢六卿进兼或三公下兼六卿蔡氏曰平时则召六卿使率其属此则将发顾命故自六卿至御事同以王命召也吕氏曰召公以太保领冢宰固无可疑毕公与召公一体而班在四者葢司马兵权非元老重臣未易付也】王曰呜呼疾大渐惟几病日臻既弥留恐不获誓言嗣兹予审训命汝【此下成王之顾命也渐进几危疾甚曰病弥亦甚留连也嗣者立元子嗣位之事审重详也成王其时年四十九古人多寿固未及言太子嗣位之事或尝言之而至此又详审言焉重其事也】昔君文王武王宣重光奠丽陈教则肆肄不违用克逹殷集大命【蔡氏曰言文武宣布重明之徳定民所依丽陈列教条则民习服习而不违尺下化之用能逹于殷邦而集大命于周也】在后之侗敬迓天威嗣守文武大训无敢昏逾【侗愚也成王自谓也】今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶邦【钊康王名元子者正其统也成王在位虽四十年天下太平然先王终而嗣君立乃一时难难之运昔者成王幼冲亲罹其祸四国相延而起王室几危故成王之终以济艰难柔逺能迩安劝小大庶邦为记然合逺近大小又以见君徳所施公平周溥不可有所偏滞也】思夫人自乱于威仪尔无以钊冒贡于非几【乱治也有威而可畏谓之威有仪而可象谓之仪举一身之则而言也刘子所谓民受天地之中以生所谓命也是以有动作礼义威仪之则以定命也此言葢有自来周家士大夫葢相传以为立身之本也成王谓思夫人之所以为人者自治于威仪耳此固元子钊所当自治然左右大小之臣俱有保传辅翼之责不可茍投其君以为非之几也大当时诸臣固非引其君于非者然或几防之事狥之而不谨自防而大将自是滋矣此人主之所甚畏而辅君者不可不谨也　吕氏曰甲子之命去崩才一日耳犹盥洗而致洁冠服以致严顾托之言洲奥精明葢临众之敬不以困惫废而素定之理虽垂没犹炯然也惟善治气者为能厯疾病而不惰惟善养心者为能临死生而不昏此岂一朝一夕之积哉又曰斯言也葢成王平日至亲至切之学至此始发其秘也周公精防之传成王得之将终方以示羣臣孔子精防之传曽子得之将终方以示孟敬子皆近在于威仪容貎顔色辞气之际然则周孔岂惟同道其用功之次第品目亦莫不同也】兹既受命还出缀衣于庭越翼日乙丑王崩【蔡氏曰缀衣怪帐也羣臣既受命王还内彻去幄帐于庭丧大纪云疾病君彻悬东首于北墉下是也于其明日王崩】太保命仲桓南宫毛俾爰齐侯吕伋以二干戈虎贲百人逆子钊南门之外延入翼室恤宅宗【太保以冢宰摄政出命南宫毛当是括之后齐侯吕汲太公子入为虎贲氏爰于也逆迎也南门路寝之门也延引也引入路寝之旁翼室为忧居宗主翼室即东夹室也天子居丧之次日梁闇此诸侯倚庐而加楣梁此初丧未为梁闇故以东夹室为宅宗之地此下文东夹所以不陈设也吕氏曰发命者冢宰传命者两朝臣承命者勲戚显诸侯体统尊严枢机周密防防虑患之意深矣入自端门万姓咸都与天下共之也延入翼室为忧居之宗示天下不可一日无统也唐穆敬文武以降间寺执国命易主于宫掖而外庭犹不闻然后知周家之制曲尽偹豫虽一条一节不可废也】丁夘命作册度【命即太保命之也作册以传顾命古者册书自有常度此重顾命故其册之度又异于常太保定其制焉送死事固大而顾命亦大故于崩之再明日即命作册度其他丧事自有常职此不复书】越七曰癸酉伯相命士须材【天子七日而殡癸酉即殡之明日也既殡始传顾命殡前以送死为重也伯相即太保也太保以西伯为相故为伯相士者凡幕人掌次司几筵朝士诸职皆士也材物也凡朝廷所须器物如下文礼器几席车路戈钺之类是也自此以下皆癸酉之事旧説须材为供丧者与上下文不相入】狄设黼扆缀衣【狄下士祭统谓乐史之贱者丧大纪狄人设阶葢供设张之事者即寡人司几之类也黼扆天子之屏黼以白黒为文画如斧形古画文之图而相紏者谓之罍以象雷也文之方而四鋭腰两旁曲内首尾曲外者谓之黼以象斧也即今银様画也扆以缯为之设黼扆幄帐如成王存之日也】牖间南向敷重蔑席黼纯华玉几【此平日见羣臣觐诸侯之坐古者前为堂后为室室中以东向为尊户在东南牖在其南户牖之外为堂以南向为尊其位在户外之西牖外之南故尔雅户牖之间谓之扆谓设扆之处也此所谓牖间南向之坐也天子之席三重蔑孔郑诸儒皆谓桃枝竹席黼纯以黒白文缯为縁也华玉黄玉也仍几因生时所设黄玉饰几也】西序东向敷重底席缀纯文贝仍几【此朝夕听事之坐也尔雅东西墙谓之序葢古者宫室之内以墉墙为隔犹今以壁隔也东西墙犹言东西壁壁之外即夹室故又曰东西厢谓之序自堂言之则东西壁为序自夹室言之则墙乃夹室之墙也夹之前谓之厢故夹室亦通可谓之厢矣贾氏注礼曰序以西为正堂序东有夹室葢士惟东房西室乃以室户房间为中房前东壁为序序东有夹惟天子诸侯则有东西房有东西夹郭氏曰序者序别内外也然左右进以至户牖间者必先由序故谓之序犹云次第经由处也底者蒲席也缀杂彩文贝车渠也】东序西向敷重丰席画纯雕玉仍几【此养老飨羣臣之坐也丰筦席也画绘五彩雕刻镂也】西夹南向敷重笋席纷纯漆仍几越玉五重【此亲属私燕之坐也天子之屋四霤为四阿四个而有东西夹大夫士惟止有东夹然亦不敢为阿也今此书不言东夹独无陈设惟言西夹而又南向与当扆同又越玉五重葢东夹也即初丧宅宗之翼室而西夹者则新陟王西阶之殡宫也卿大夫无西夹则賔西阶之上士殡于客位惟天子有西夹其殡毕涂屋故于西夹为之所以西夹既设几席又加玉五重而别不陈宝汉天子殓以玉札谓之玉棺所以不腐周天子殡而五重设玉意可见矣东夹之外未为梁闇西夹设位未毕涂屋以将传顾命未备丧礼也笋席吕氏曰谓缉竹箨以为席也纷杂也漆黑漆亲亲不尚饰故此坐之设如此】陈寳赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房【朝廷尊敬不设寳玉于东西序夹室则设之寳者先王之寳器赤刀博物志昆吾链纲赤刀切玉如泥者大训即典谟帝王之书河图即伏羲所获龙马负图也兑和垂或地名或人名其物皆精坚乆逺世所传寳者蔡氏曰器物之陈非徒以为国容观美意者成王平日之所观阅□泽在焉陈之以象其生存也杨氏中庸传曰宗器于祭陈之示能守也于顾命传之示能传也】大辂左賔阶面缀辂在阼阶面先辂在左塾之前次辂在右塾之前【蔡氏曰大辂玉辂也缀辂金辂也先辂木辂也次辂象辂革辂也玉乗玉辂缀之者金辂也最逺者本辂故木辂谓之先辂则革辂象辂为次辂矣賔西阶阼东阶面南向也塾门侧堂也五辂陈列亦象成王之生存也周礼典辂云若有大祭祀则出辂大丧大賔客亦如之是大丧出辂为常礼也又按所陈寳玉器物皆以西为上者成王殡在西夹故也】二人雀弁执恵立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶【弁士服凡执器者皆士也雀弁赤色韦弁也綦弁鹿胎皮为之恵三隅矛形如蚩也毕门即路寝门也上刃外向也两阶戺賔阼两阶之隅也堂廉曰所正义曰堂亷者堂基南畔廉棱也廉即隅角也堂为两阶则两阶接堂皆有隅角故毎阶以二人夹之然堂廉既主于南畔则两阶之间每廉二人夹立也冕大夫冠也制如弁但加藻耳刘钺皆斧属东堂西堂即东西夹之前堂也夹之前有厢则曰东厢西厢不为厢则曰堂东堂西也戣瞿皆矛属东垂西垂路寝东西之阶上也垂下阶之处一云垂堂两邉也鋭按古文作鋭説文同读若允侧阶者比阶也东房半以北为北堂其堂西直室墉东直房户而为北阶以下葢通官闱之路也故惟一人守之自门而阶则立卫者皆士至堂则立卫者皆大夫吕氏曰古者执戈防以宿卫王宫皆士大夫之职无事而奉燕私则从容养徳有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以推理嚚悍之徒有志于复古者当深绎也】王麻冕黼裳由賔阶隮卿士邦君麻冕蚁裳入即位【隮升也由西阶未敢为主也蚁色卿士邦君皆同服亦庙中之礼即就也位者平日侍朝之班次也吕氏曰麻冕黼裳王祭服也卿士邦君祭服之裳纁今蚁裳者葢无事于奠祝不欲纯用吉服有位于班列不可纯用凶服吉凶之间示礼之变也】太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮【彤纁也祭服也介圭王之大圭长尺有二寸同爵名方四寸邪刻之以冐诸侯之圭壁齐瑞信也蔡氏曰太保宗伯以先王之命奉符宝以传嗣王有主道焉故升自阼阶太史秉书书即册也以成王之殡在西阶之上故亦由賔阶升】御王册命曰皇后慿玉几道扬末命命汝嗣训临君周邦率循大卞爕和天下用答扬文武之光训【御奉持也此即丁夘所作册也吕氏以此即为册命之辞蔡氏以成王顾命已书之册此则太史口陈之辞也皇后大君也末命临终之命也大卞字书无正训孔氏训法按卞本从升与升同是恭拱之义则当训为礼或云大弁即谓天子之冕谓服天子之服以朝也惟有此命故康王冕服见诸侯行顾命也此数辞固櫽括成王之命而约言之命汝嗣训则嗣守文武大训之谓也率循天下则自乱于威仪之谓也燮和天下则柔逺能迩安劝小大庶邦之谓也然成王之命葢为命羣臣相康王之辞亦必别有勅康王之语若此册所云者史书前后互见故不屡书耳若本无其语而虚为此册则是后世遗诏俪语不情之言非古人所为也】王再拜兴答曰予末小子其能而乱四方以敬忌天威【小而如也顾命有敬保天威之语故此亦有敬忌天威之説】乃受同瑁王三宿三祭三咤上宗曰飨【受同以祭受瑁以为主宿肃也祭祭酒也咤叹也王受上宗同瑁则受太保命圭可知王搢大圭以同爵祭告受命也祭讫以同授太保三咤叹也亲没而始受顾命虽不敢死其亲用祭服祭礼而不哭然三咤之情则不可遏也上宗曰飨传神命以飨告也犹嘏以飨告也】太保受同降盥以异同秉璋以酢授宗人同拜王答拜【同白虎通作铜葢同必铜爵之名太保受同则王三祭以同受太保可知降反同于篚又盥洗更用他同秉璋以酢酢祭也祭礼君执圭瓒裸尸太宗执璋瓒亚裸故此报祭亦秉璋也以同授宗人而拜王答拜者明为后也古者始防虽卑者亦拜之此杂用丧礼又加代尸拜也宗人小宗伯之属也大宗以供王小宗以供太保】太保受同祭哜宅受宗人同拜王答拜【在丧祭告王不饮福故太保摄饮福所以受同祭而饮福哜者至齿而已方在丧疚虽歆神之赐而不能甘也宅亦当作咤】太保降収【太保下堂有司彻】诸侯出庙门俟【吕氏曰庙门路寝门成王在殡故名庙也俟见康王于门外下篇康王亦出外朝告诸侯葢在庙门内则子道也出庙门则君道也新天子之尊屈于门内而伸于门下父子君臣之义着矣】王出在应门之内太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣卫敢执壤奠皆再拜稽首王义嗣徳答拜太保暨芮伯咸进相揖【王出毕门则立应门之内葢外朝也周制分天下以为左右曰二伯陜以东则周公主之陜以西召公主之周公没毕公继之故此二公各率其方之诸侯入门而左而右亦各从其方布陈也乗驷马也黄色朱鬛陈之以为庭实賔诸侯也称举也圭守圭币籍币以荐圭也曰一二者明非一日臣卫者谓诸侯蕃卫王国者也壤奠以为土地所出为奠防也皆再拜稽首于地以致敬义审宜也王审冝以在丧而嗣先徳朝诸侯冝答拜也王答拜故太保苪伯咸进赞相王揖呉氏曰穆公使人吊公子重耳重耳稽颡而不拜穆公曰仁夫公子稽颡而不拜则未为后也葢为后者拜不拜以未为后也吊者含者遂者升堂致命王孤拜稽颡成为后者也康王之见诸侯若以为不当拜而不拜则疑未为后也且纯乎吉也答拜既正其为后且知其以丧见也】皆再拜稽首曰敢敬告天子皇天改大邦殷之命惟周文武诞受姜若克恤西土惟新陟王毕恊赏罚戡定厥功用敷遗后人休今王敬之哉张皇六师无壤我髙祖寡命【上文再拜稽首赞见也王答之二相进賛揖矣故诸侯又再拜稽首答君也亦进戒也姜若苏氏谓姜里之厄于此能顺则天下之理无不顺矣蔡氏疑即下文厥若谓其所当顺从者皆非也按字书姜进善也即今诱字説文姜或作诱姜若葢天诱其之意言皇天以大邦之命而改命周亦以文武大能承受其诱助顺之理而忧勤西土之民耳此其受命之原亦非有甚髙难行之説也惟新升遐之王又能尽恊文武赏罚之公而戡黜武庚伐淮践奄以定文武之功以能施及后人有此休福今王其敬之哉张皇六师无废壤我文武艰难寡特之基命六师即谓天子六军之制犹言万乗也张者勉之反六军王国之常制张则不弛其备皇则不轻其事犹云张举天子之事耳然武备乃承平易弛之事故诸公又特言之与蔡氏曰召公此言乃导王以尚威武者然守成之世多溺宴安而无立志茍不告尔戎兵奋扬武烈则废弛怠惰而凌迟之渐见矣成康之时病正在是故周公于立政亦恳恳言之后世坠先王之业忘祖父之讐上下茍安甚至口不言兵亦异于召公之见矣可胜叹哉】王若曰庶邦侯甸男卫惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗厥子羞【康王在丧故称名诸侯言文武及新陟王而康王惟言文武葢未忍言成王之遗事又方述求助之意而诸公皆文武勲旧又武王所封以屏王室者故惟述文武以感之而不及成王也丕平冨者制其田里薄其税敛去其贪暴使人人各得其养也不务咎者刑罚虽不可废然不以是为务而取足于是也底至者发己自尽必欲至其极齐信者随事所处无不尽其实也诚之所积固自不可掩所以用昭明于天下然所以戮力则造王室者又皆勇鋭之士忠实之臣之助用事文武能正受其命于上天而上天亦顺文武之道付之以天下文武又命封建侯国立为藩屏其意正在于卫辅我后人今予一二伯父指同姓大诸侯也天子谓同姓诸侯曰伯父叔父异姓诸侯曰伯舅叔舅此惟言伯父葢指太保以及其余不屡数也尚胥既顾绥尔先公之臣服于先王欲显诸侯胥及天下之诸侯观守尔先公之所以臣服于先王之道虽身守国于外而乃心当常在王室用奉我一人以忧其所当奉行之事其无遗我孤子之羞也】羣公既皆听命相揖趋出王释冕反丧服【前相揖葢以王答拜而赞揖也此相揖葢太保诸公相率揖而退也王释冕反丧服此处丧礼之变冕服不冝乆也　苏氏曰成王崩未君臣皆冕服礼与曰非礼也谓之变礼可乎曰不可礼变于不得已嫂非溺终不援也三年既成服释之而即吉无事而可者曰成王顾命不可以不传既传不可以丧服受也曰何为其不可也孔子曰将冠子未及期日而有齐衰大功之丧则因丧服而冠冠吉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见王于次王丧服受教戒哭踊答拜圣人复起不易斯言矣春秋传曰郑子皮如晋丧平公将以币行子产曰丧焉用币子皮固请以行既诸侯之大夫欲因见新君叔向辞之曰大夫之事毕矣而又命孤孤斩焉在衰经之中其以加服见则丧礼未毕其以丧服见是重受吊也大夫将若之何皆无辞以退今康王既以嘉服见诸侯而又受乗黄玉帛之币使周公在必不为此然则孔子何取此书也曰至矣其父子君臣之间教戒深切着明足以为后世法孔子何为不取哉然其失礼则不可以不辨　吕氏曰尧舜禹汤文武无顾命而成王独有顾命始终受授之际国有常典矣成王之初经三监之变王室几揺故于此正其终始特详焉顾命成王所以正其终康王之诰康王所以正其始舜除尧之丧格庙而咨岳牧成王除武王之丧朝庙而访羣臣皆百代之正礼然成汤方没伊尹遽偕羣后侯甸训太甲焉礼固有时而变矣説者不疑太甲受伊尹羣后之训于居忧之时乃疑康王受召毕诸侯之戒于宅恤之日甚者或以晋辞诸侯为证然则隆周之元老反不若衰晋之陪臣耶朱子曰天子诸侯之礼与士庶人不同故孟子有吾未之学之语葢为此类耳如此伊尹元祀祀十二月朔亦新丧也伊尹亦嗣于先王奉嗣王祗见厥柤固不可用凶服矣汉唐新主即位皆行册礼君臣亦皆吉服追述先帝之命以告嗣君葢易世传授国之大事当严其礼而王侯以国为家虽先君之丧循以为己私服也五代以来此礼不讲则始终之际殊草草矣】
　　癸亥康王元年
　　甲子二年
　　十有二年六月壬申命毕公保厘东郊
　　书毕命篇曰惟十有二年六月庚午胐越三日壬申王朝步自宗周至于丰以成周之众命毕公保厘东郊【朏月三日生明壬申六月五日也宗周镐京丰文王之都在镐京之西二十五里成周在镐京之东八百里商民所居在王城之东二十五里王朝步自宗周至于丰命之于文王之庙也保者安全之厘者疏理之吕氏曰保厘二字一篇之体要也】王若曰【书序谓康王命作册则此以下康王之意而命内史修饰之也】呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既厯三纪世变风移四方无虞予一人以宁【此叙述其原委也惟文武能以大徳受命惟周公能左右绥定毖谨也周公固无事不谨而化商一事尤所谨□故迁之洛邑亲近王化商民亦敬化于周公之训故自周公之没今三十六年世已变而风俗亦渐移天下之内安平无事予一人赖是以寜皆周公风化之力也周公没今三十七年言三纪者举全数也】道有升降政由俗革不臧厥臧民罔攸劝【此论治道旌别之宜也升降犹记言道隆道汚葢道有所当升有所当降初篇执一之用故为政者当视时俗而为之更张不可胶于一定也当周公之时商民反覆未定故公迁之教之寛之警之至君陈之时不善者尚多故犹务含容皆以渐治之至毕公之时世变风移老死少长熏习滋变不善者亦希矣然而犹有未善者在正所当分别之也葢不善其善则民无所劝慕矣是则分别者乃所以使之皆为善也】惟公懋徳克勤小民弼亮四世正色率下罔不只师言嘉绩多于先王予小垂拱仰成【此述毕公之贤必能体道之用也吕氏曰毕公天下之元老康王不称其成穗而称其懋徳不称其聪大体而称其勤小体葢以成徳自居则止矣于小物焉则亦间断矣惟勉于徳者贯稚耄而不息敬于事者一小大而无间康王于师传可谓观之详察之审而善于形容矣又言毕公辅导四世风采凝峻表仪朝着小大之臣罔不只服父师之训徳容之重众望之孚养之者葢非一日之积矣蔡氏曰休嘉之绩多于在先王之时故我小子垂衣拱手以仰其成而已将付毕公以保厘之寄故叙其徳业之盛知毕公之必能终此事也】王曰呜呼父师今予只命公以周公之事往哉【镇东都化商民此周公之事故敢以命公吕氏曰言之敬而待之尊礼貌而重之】旌别淑慝表厥宅里彰善殚恶树之风声弗率训典殊厥井疆俾克畏慕【此东郊之政也所以厘之也旌别淑慝东郊之政由俗革者莫大于其旌淑也则表其宅里以彰为善者之间而使恶者病不能焉葢立善者之风流声闻使闻者兴起此先王所以为风俗无穷之计也其别慝也则弗率训典者殊其井疆若记所谓不变移之郊不变移之遂葢使之畏疎斥之丑而慕为善之美卒亦同归于善而已】中画郊圻慎固封守以康四海【此承上文因以推广东郊之政所以保之也葢因表里殊非之政亦以申画郊圻因申画郊圻之制可以谨固封守因谨固封守可以用康四海夫郊甸之画旧矣然井田之制厯嵗乆则沟浍易堙分画疎则经界易失故必因时而申画之又先王井田之制浍沟纵横沟封有截亦寓封守设险之意也故申画郊圻所以谨固封守也京师畿甸诸夏根本王畿安则天下安矣故谨封守所以康四海也】政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资冨能训惟以永年惟徳惟义时乃大训不由古训于何其训【此章又明化商之要不徒别殊之文必化训之也大抵商民不善之余习有二利口也骄淫也利口则化之以政令之静重骄淫则化之以徳义之成法政事贵平常而戒诡异辞令务大体而尚简要吕氏曰凡深惩作聪明趋浮末之异好凡论治体者皆然在化商言之尤为对病之药葢其俗靡靡利口惟贤正当以泽厚敦朴镇之毕公所当深念也又曰古人论世族之病必举而归之骄侈此商民受病之原也世禄之家不可防谓之无礼法也逸乐豢养之所移其能由礼者鲜矣既不由礼则心无所制肆其骄荡陵蔑有徳悖弃天道甚矣夫衰之化未有不侈丽者此古今同一流耳此古人之论也而兹殷庶士席宠惟旧率多世族怙侈灭义则以荡陵徳也服美于人则蔽化奢丽也流而不反骄淫矜夸百邪并见殆将以恶终矣赖洛邑之迁式化厥训极其将亡而更生之教育之乆虽已收其放心所以闲之使乆而不渝则甚难此毕公所当讲也资冨而能训所以使之永年商民席宠又承三纪富庶涵养之余资之冨矣训典之而闲其邪葢不可缓也然所以训之者岂外立其教以训之哉徳者心之理义者事之冝人所同有训莫大于是然善无证则不信而徳义非可以空言也当稽古以为之説不由古以为训于何以为训乎】王曰呜呼父师邦之安危惟兹殷士不刚不柔厥徳允修【是时太平无事独殷民未尽化耳而康王犹以为安危所系不恃其治于防如此刚则激乱柔则容奸此化商之所以为难惟不刚不柔时措适中此所以为徳之允修也】惟周公克慎厥始惟君陈克和厥中惟公克成厥终三后恊心同底于道道洽政治泽润生民四夷左衽罔不咸赖予小子永膺多福【前后之时不同由革之政亦异而云恊心同底于道者葢此心所处俱至于所当然之则也京师首善之地而周毕三公又皆以东伯镇东都故推其余效至四夷左衽罔不咸赖也蔡氏曰殊厥井疆非治之成便商民皆善然后可谓之成愚按自毕公以后周公无复有事于东郊而人心风俗与周始终矣毕公真能践成终之命哉】公其惟时成周建无穷之基亦有无穷之闻子孙训其成式惟乂【总上文立风声革旧俗申画谨固而成其终皆所以为成周无穷之基也吕氏曰毕公四世元老岂区区立后世名者而勲徳之隆亦岂少此康王所以望之者葢相期以无穷乃尊之至也】呜呼罔曰弗克惟既厥心罔曰民寡惟慎厥事钦若先王成烈以休于前政【毕公重徳而有弗克之戒又有民寡之戒三代君臣相与警戒固无事不存未尝以盛废也惟毕公克勒小物之心则或以商民之难化为殚惟毕公多嘉之积则或以商民之蕞尔而忽毋惮其难当尽心毋忽其少惟谨事休于前政谓成终也周公君陈其道固尽而商民犹未尽化是尚有余责也成终则无复余责矣此之谓休于前政非求胜于前之谓也】
　　【履祥按殷自中叶以来士大夫世家巨室殖货谩令风俗浸不美盘庚一尝正之厯髙宗诸贤君风俗固尝正矣至纣又以淫酗骄奋倡之一时风靡而又为天下逋逃生聚诸亡命是崇是长凡亿兆之心如林之旅计皆是放荡无亷耻一旦周师至则倒戈迎降之不暇尔武王入殷固已虑之曰若殷之士众何太公亦以有诛斥之意矣独周公不然而兼包并容之然商民意得气备终不若在纣之曰故其后从武庚以叛于是分迁畿甸而处之而诱之亦殊劳矣昔子王子谓迹商民之所为自秦汉言之坑戮诛夷之而已矣而乃待之如此此所以为周公之徳而所以为周家之忠厚也然观于多士多方君陈毕命诸书大扺殷民之为顽自其染纣之恶于是有放之习自其从武庚之叛于是又有思商之心以放之习而行思商之心奚为其不乱也周公之时洛邑虽迁而思商未释也君陈以后思商之念释而化纣之习末除也思商之心未释故多士开谕之辞详化纣之恶未除故君陈毕命简别之政肃周公成康不惟其思商而化之不以其忘商而置之分正之命拳拳于生厚之迁保厘之册汲汲于余风之殄噫是时为风俗人心计耳前儒谓东迁之后卫之俗淫郑之俗诽魏之俗□齐之俗诈独东周之民忠厚之风歴数百年而不及其亡也九鼎宝噐皆入于秦而周民遂东亡先王之化所以入人者深矣】
　　十有六年鲁公禽父薨于酋嗣【是为考公　徐广曰皇甫谧曰伯禽以成王元年封四十六年康王十六年卒按世家伯禽无年而徐广注如此若以四十六年为正则伯禽之卒当在康王九年若卒于康王十六年则当云五十三年未详孰是楚子谓右尹子革曰昔我先王熊绎注楚始封君与吕伋齐大公之子丁公王孙牟卫康叔之子燮父晋康叔之子禽父并事康王四国皆有分我独有无对曰昔我先王熊绎辟在荆山筚路蓝缕以处草莾防涉山林以事天子惟是桃弧棘矢以共御王事齐王舅也晋及鲁卫王母弟也楚是以无分而彼皆有】
　　二十年鲁考公薨弟熈立【是为公】
　　二十有一年鲁侯筑茅阙门【史记曰伯禽卒子考公酋立四年卒立弟熈是为炀公焬少筑茅阙门世本曰炀公徙鲁】
　　二十有六年王崩子瑕践位【史记曰成康之际天下安寜刑错四十年不用　大纪曰康王敬恭神人四夷宾服海内晏然百姓兴于礼义□□空虚刑措不用四十余年有唐虞氏之风焉杨雄曰康后之世颂声作于上　按汉诸家言诗者多谓康后晏朝闗雎兴刺其説与今传不合而杨雄又以闗雎为康王时美诗今皆不取】
　　鲁炀公薨子宰嗣【是为幽公】














　　资治通鉴前编卷八
　　钦定四库全书
　　资治通鉴前编卷九
　　宋　金履祥　编
　　己丑周昭王元年二年子满生【周内史过曰昔昭王娶于房曰房后实有爽徳协于丹朱丹朱冯身以仪之生穆王焉　按此説左氏不载别见国语事颇诬怪以仪礼黄氏传取之今附其畧】十有四年鲁侯弟防弑其君幽公而自立【是为魏公世家曰幽公十四年弟防杀幽公而自立是为魏公　世本作微公】
　　【履祥按弑君争国之祸自是始而昭王不能讨失政甚矣史称昭王之时王道微缺朱子亦谓周纲陵夷自昭王始有以也夫】
　　庚戌二十有年释氏生【周书记异曰周昭王二十有二年释氏生】甲子三十有六年五十有一年王崩于汉子满践位【史记曰昭王之时王道微缺昭王南巡狩不返卒于江上其卒不赴告讳之也立昭王于满是为穆王　外纪曰昭王南巡狩反济汉汉滨之人以胶胶船王至中流胶液船解王及祭公溺焉大纪曰王在位久不能强于政治风化梢衰有光五色贯紫微井水溢是岁王征荆蛮军旋涉汉梁败王及祭公陨于汉王右辛余靡振王北济反振祭公王因是发疾崩　朱子曰泾舟胶楚泽周纲已陵夷】庚辰穆王元年三年命君雅为大司徒伯冏为大仆正【大纪系之三年若史记则冏命是其初即位之年】书君雅篇曰王若曰呜呼君牙惟乃祖乃父世笃忠良服劳王家厥有成绩纪于大常【古文尚书作君雅周礼司勲曰凡有功者铭书于王之大常司常云日月为常】惟予小子嗣守文武成康遗绪亦惟先王之臣克左右乱四方心之忧危若蹈虎尾涉于春冰【蹈虎尾恐啗涉春冰恐陷穆王初即政忧危求助之切如此】今命尔予翼作股肱心膂缵乃旧服无忝祖考【膂吕通脊也穆王资世职之臣处心腹之寄旧服即谓笃忠服劳之事吕氏曰穆王方自忧危惧不克承故亦勉君牙无　忝祖考各欲保其世业语益亲切臣主葢一体也】敷五典式和民则尔身克正罔敢弗正民心罔中惟尔之中【蔡氏曰敷者大而布之也式和者敬而和之也则有物有则之则君臣之义父子之仁夫妇之别长防之序朋友之信是也典以设教言故曰敷则以民彛言故曰式和此司徒之教也然教之本则在君牙之身正也中也民则之体而人所同然也正以身言欲其所处无邪行也中以心言欲其所存无邪思也愚谓五典之教司徒之常职然上之人无躬行心得之实则民不从其令而従其意矣此所以责于两身之正尔心之中也】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃寜【祁大也夏而暑小民有暴身霑体之劳冬而大寒小民有裂面手之劳故怨谷葢自伤其衣食之艰难也思小民之为艰难而为图其易则小民乃安矣夫艰者饥寒之艰易者衣食之易古者司徒之职虽云掌教然土地人民之数制其田里教之树畜辨其土宜以相民宅而知其利害以阜人民蕃鸟兽毓草木凡养民之利无一不掌葢教养并行未尝有无养而教者也故穆王念小民之艰而以图易为君牙告者皆其职也】呜呼丕显哉文王谟丕承哉武王烈佑启我后人咸以正无缺尔惟敬明乃训用奉若于先王对扬文武之光命追配于前人【丕大也谟训功烈文显于前武承于后曰谟曰烈各指其盛言之文武以谟启以烈佑我后人者无一事不出于正文武之道可谓大备但人亡政息尔惟敬明乃训奉若文武之道荅扬其光命则足以追配尔祖父所以事先王者矣然则思艰图易不必他图有文武之道与前人之法在】王若曰君牙乃惟由先正旧典时式民之治乱在兹率乃祖考之攸行昭乃辟之有乂【先正即乃祖万父也君牙由祖父旧典而法之民之治乱在此而已法之则治否则乱惟循祖父之攸行则足以昭其君于有又谓法之即治也蔡氏曰按此篇専以君牙祖父为言然则君牙之祖父尝任司徒之职而其贤可知矣昔载籍之无传也陈氏曰成康之时苪伯为司徒君牙岂其后耶】冏命篇曰【冏古文作臩史记同】王若曰伯冏惟予弗克于徳嗣先人宅丕后怵惕惟厉中夜以兴思免厥愆【思免厥愆此穆王知自克之难欲寡其过篇中此意为多】昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民只若万邦咸休惟予一人无良实赖左右前后有位之士匡其不及绳愆纠缪格其非心俾克绍先烈【承上文欲免厥愆因言文武之圣犹有资于小大之臣故穆王自谓无良不可不頼前后左右有位之士以免已于愆而昭文武之烈】今予命汝作大正正于羣仆侍御之臣懋乃后徳交修不逮慎简乃僚无以巧言令色便辟侧媚其惟吉士【此承上文以文武之圣亦有赖于仆従之承弼此所以命伯冏为太傼之正以正羣傼侍御上俢主徳下简近僚逺小人用君子以弼后徳而逺于愆也】仆臣正厥后克正仆臣防厥后自圣后徳惟臣不徳惟臣【此承上文以明得失之机穆王葢深知仆御之邪正乃君徳所系甚重非轻仆臣防则后自圣则愎谏妄作而天下之乱自是生矣吕氏曰陪仆御之臣后世视为贱品而不择曽不知人主朝夕与居气体移养常必由之潜消黙夺于防防之中而明争显諌于昭昭之际抑末矣又曰仆臣防厥后自圣自古小人之败君徳为昏为虐为侈为纵曷其有极至于自圣犹若浅之为害穆王独以是蔽之者葢小人之蛊其君必使之虚美熏心傲然自圣则谓人莫已若而欲予言莫之违然后法家拂士日逺而快意肆情之事亦莫或龃龉其间自圣之证既见而百疾从之昏虐纵侈皆其枝叶不足论也】尔无眤于憸人充耳目之官迪上以非先王之典非人其吉惟货其吉若时瘝厥官惟尔大弗克只厥辟惟予汝辜【此皆其导君子愆者或以淫巧进或以贿进此近习小人进身之径伯冏所当戒此二者吕氏曰自盘庚总于货寳之戒至此篇乃复见之成汤文武之隆未闻数数以货饬其臣也噫其商周之衰乎】王曰呜呼钦哉永弼乃后于彛宪【此终篇首免愆之意而欲跻之于文武之道　史记曰穆王即位春秋已五十矣王道衰徽穆王闵文武之道缺乃命伯臩申戒大仆国之政作臩命复寜　吕氏曰穆王之书存者三篇君牙冏命初年之书也吕刑末年之书也百年耄荒度作刑以诘四方固有明文君牙之篇曰惟予小子嗣守文武成康遗绪冏命之篇曰惟予弗克于徳嗣先人宅丕后则皆初嗣厯服之言也与吕刑所谓仲叔季弟防子童孙其辞气新陈稚耄大有迳庭先后之次葢无可疑者穆王中虽放逸不克保其始之只畏然暮年哀敬初心复还谓之全徳则驳犹不失为周之令王也　又曰穆王之命望于伯冏者深且长矣此心不继造父为御周逰天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不免躬自蹈之人心操舍之无常可惧哉履祥按君牙之书穆王初年方新之书也冏命之书穆王中年自克之书也穆王初年承昭王南征不复之后忧危恐陷故资世家乔木之臣处股肱心膂之寄以行文武之政自称曰予小子曰嗣守遗绪皆初年语也至其中年境顺心移虽其所为未必皆如列子及穆天子传所载然楚右尹子革之言曰穆王欲肆其心周行天下将必有车辙马迹焉祭公谋父作祈招之诗以止王心王是以获没于只宫则穆王亦不能无逰逸之过特能闻善言而自克耳冏命之篇曰思免厥愆曰子一人无良曰匡其不及曰绳愆纠缪格其非心则皆欲寡其过之辞又周礼大仆之官下大夫耳或曰大正正于羣仆侍御之臣此太御也太御亦中大夫耳何至特作命书申戒明切若便辟若侧媚若防若迪上非典此葢穆王深悔造夫八骏之御知导君于侈者皆仆御之微故重其选而戒其哀痛真切然则冏命之书真中年自悔之书也其在祈招之后乎若夫史记所言冏命作于初年如此谆切而中年周游自放乃如此躬言之而躬自蹈之尚安取冏命之书乎然则是篇当受之祈招之后史失其言姑以类附于君牙而述其所见如此以待后之君子有考焉】
　　十有三年王西征【纪年曰穆王十三年西征于青鸟之所憇山海经曰三危之山青鸟居之】十有七年王西征征徐戎【纪年曰穆王十七年西征见西王母宾于昭宫　列子曰周穆王时西极之国有化人来入水火贯金石反山川移城邑千变万化不可穷极既已变物之形又且易人之虑非实能变物之形能使人目心忘耳浮屠善幻多技葢西域人自有此术穆王敬之若神居亡防何谒王同游化人之宫王以为清都紫微钧天广乐帝之所居自以居数十年不思其国也化人复谒王同游所及之处仰不见日月俯不见河海光影所照王目不能得视音响所来王耳乱不能得聴百骸六藏悸而不凝意迷精丧请化人求还化人移之王若殒虚焉既悟所坐犹向者之处侍御犹向者之人视其前则酒未清肴未昲扶贵反王问所从来左右曰王黙存耳由此穆王自失者三月而复更问化人化人曰吾与王神游也形奚动哉且曩之所居奚异王之宫曩之所游奚异王之圃王间帽疑蹔亡变化之极徐疾之间可尽摸哉化人之术使人心迷贾耳观穆王所感与化之所言固自所见但穆王欲心内昏所主不存遂为所迷尔此肆心周游之病根也　王大恱不恤国事不乐臣妾肆意逺游命驾八骏之乗右服□古华字骝而左緑耳右骖赤骥而左白古义字主车则造父为御离音防丙字林作西为右次车之乘右服渠黄而左逾轮左骖盗骊而右山子栢夭主车参伯为御奔戎为右驰驱千里至于巨搜氏之国巨搜即禹贡渠搜巨搜氏乃献白鹄之血以饮王具牛马之湩以洗王之足湩竹用反及二乘之人已饮而行遂宿于昆仑之阿赤水之阳别日升昆仑之邱以观黄帝之宫而封之以治后世遂宾于西王母觞于瑶池之上西王母为王謡曰白云在天山陵自出道里悠逺山川间之将子无死尚能复来王和之曰予归东土和合诸夏万民均平吾顾见汝比及三年将复而归其辞哀焉乃观日之所入行万里王乃叹曰于乎子一人不盈于徳而谐于乐后世其追数吾过乎乃还以归已上与穆天子传畧同列子多寓言而穆天子传又多附防难信今以末有自悔之辞姑存之以备考论史记曰蜚亷有子曰季胜季胜生孟増幸于周成王是为宅臯狼臯狼生衡父衡父生造父造父以善御幸】
　　【于周缪王得骥温骊骅骝騄耳之驷西巡狩乐而忘归徐偃王作乱造父为御长驱归周以救乱缪王以赵城封造父造父族由此为赵氏　昌黎韩氏曰周缪王无道意不在天下好方士説得八龙骑之西游同王母宴于瑶池之上歌讴忘归四方诸侯之争辨者无所质正咸宾祭于徐贽玉帛死生之物于徐之庭者三十六国得朱弓赤矢之瑞穆王闻之恐遂称受命命造父御长驱而归与楚连谋伐徐徐不忍鬬其民走彭城武原山百姓随而従之万有余家徐偃王事见史记后汉书博物志元和姓纂今止取昌黎所叙为稍详宻朱子曰不有祈招诗徐方御宸极】
　　【履祥按穆王巡游之事经史不载独左氏有欲肆其心周行天下将必有车辙马迹之説史记秦纪亦言其畧惟列子过有形容而杂书颇有附防若穆天子传之类是也汉武帝巡狩神仙之事史迁所叙亦备矣后世犹有谤书之説谓或过其实也而汉武遗事所载又过之果有如遗事所载史记岂反隠而不书乎是知此书妤事者文其诞无疑也然则穆天子传亦此类耳周制死而諡而传为穆王之名曰穆满则其他谬附从可知矣今考左氏所载右尹所言曰欲肆其心曰将必有辙迹焉欲与将皆欲然之辞而卒能聴祈招之诗以自克则穆王虽不无巡狩之过而未必皆如杂书所言也然则穆王虽不得为周之贤王亦不失为世之英主诸老谓论穆王者当以尚书为正此説得之】
　　三十有五年征犬戎【大纪系此年　周语曰穆王将伐犬戎注曰犬戎西戎之别名在荒服祭公谋父谏曰不可祭畿内之国周公之后为王卿士谋父字也先王耀徳不可观兵夫兵戢而自动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之子民也懋正其徳而厚其性阜其财业而利其器用明利害之乡以文修之使务利而避害懐徳而畏威故能保世以滋大昔我先世后稷以服事虞夏及夏之衰也弃稷弗务谓太康废稷之官不复务农我先王不窋用失其官而自窜于戎翟之间尧封弃于邵至不窋失官去夏而迁于邠邠西接戎北近翟不敢怠业时序其徳纂修其绪修其训典朝夕恪勤守以敦笃奉以忠信奕世载徳不忝前人至于武王昭前之光明而加之以慈和事神保民莫不欣喜商王帝辛大恶于民辛纣名　庶民弗忍欣戴武王以致戎于商牧是武王非务武也勤恤民隠而除其害也夫先王之制邦内甸服夏曰周曰畿此云甸服者古今通称也故周襄王亦曰规方十里以为甸服邦外侯服卫兵服自侯服至卫服皆宾服于王者夷蛮要服戎翟荒服甸服者祭侯服者祀宾服者享要服者贡荒服者王祭祀享贡王皆朝贡之名王则世一见者是所谓终王也日祭在甸服者供贡无时或时日拱之月祀时享岁贡终王先王之训也有不祭则修意有不祀则修言有不亨则修文有不贡则修名有不王则修徳序成而不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则増修于徳无勤民于逺是以近无不聴逺无不服今自大毕伯仕之终也大毕伯仕犬戎之二君大戎氏以其职来王天子曰予必以不享征之且观之兵大戎于俗为荒服而于镐京为近荒服者王今穆王以地近责其享其无乃废先王之训而王防顿乎吾闻夫犬戎树惇能帅旧徳而守终纯固其有以御我王不聴遂征之得四白狼四白鹿以归自是荒服者不至】甲子四十有五年五十年作吕刑以诘四方吕刑篇曰惟吕命【吕国名书传当作甫刑葢吕国其后为甫犹邾之为邹也惟吕命与惟説命同文葢穆王命吕侯为大司防重修刑法更为五罚之制谓之吕刑至是颁之天下而申之诰命焉史记亦曰甫侯言于王作修刑辟葢周制五刑凡二千五百未有五刑之赎而此増至三千又为五罚皆吕侯所参定也】王享国百年耄荒度作刑以诘四方【穆王年五十即位至是百岁八十九十曰耄今百岁谓之耋荒葢老而荒乱之谓穆王在位日久亦尝肆游观之或虽有善政而防张不常晩年不无荒废故审度作刑以诘四方之为奸慝暴乱者】王曰若古有训蚩尤惟始作乱延及于平民罔不防贼鸱义奸究夺攘矫防【蚩尤炎帝之末榆刚之世霸诸侯者自洪荒以来风俗浑扑而蚩尤始为暴乱之事民俗因以败壊夺人之防贼人之贼鸱张为义乱外之奸乱民之究攘夺之风于是皆有之矫者正也防者刘也此上下或有缺文谓圣人始制为刑以矫正防刘之葢黄帝既制兵以杀蚩尤又制刑以矫正防刘其遗类也汉书武帝纪矫防吏因执以侵暴挢音矫文意与下文同】苖民弗用灵制以刑惟作五虐之刑曰法杀戮无辜爰始淫为劓刵防黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥皇帝哀矜庶戮之不辜报虐以威遏絶苖民无世在下【苖民尧时诸侯因上圣人有矫防之刑于是作五虐之刑以杀戮无辜又淫为劓刵防黥几丽于刑制者更不差等其狱辞之曲直而例加之于是民更相渐于昏乱之习无复忠信互相诅盟矣诅者背相祝盟者面质神此皆刑政不平曲直不明之故也凡苖民虐威所加众庶被戮之人所在告无辜于上上帝降监下民罔有馨香之徳但有淫虐发闻之腥秽尧舜于哀矜矜众庶被戮之非辜既是五刑报苖民君臣之虐以示其威用遏絶苖民使之不得继世于下国言窜于三危也皇帝谓尧窜苖之事葢尧老舜摄之时　墨子曰昔者圣王制为五刑以治天下逮至有苖之制五刑以乱天下则此岂刑不善哉用制之不善也是以先王之书以刑之道曰苖民否用諌折则刑唯作五杀之刑曰法此言善用刑者以治民不善用刑者以为五杀】乃命重黎絶地天通罔有降格【重黎即羲和也吕氏曰治世公道昭明为善得福为恶得祸民晓然知其所由不求之茫昧之间三苖昏虐民之得罪者莫知其端无所控诉相与聴于神祭非其鬼天地神人之典杂揉凟乱此妖诞之所以兴人心之所以不正也圣人当务之急莫先于正人心首命重黎修明祀典髙卑上下各有分限絶地天之通严幽明之分妖诞之説悉皆屏息　楚语曰少皥氏之衰也九黎乱徳神明杂揉夫人作享宋为巫史无有要质烝享无度民神同位民独齐盟无有严威颛顼受之乃命南正重司天以属神命北正黎司地以属民使复旧常无相侵凟是谓絶地天通其后三苖复九黎之徳尧复育重黎之后不忘旧者使复典之　愚谓自蚩尤为乱而民有防攘奸宄之习圣人是以有矫防之刑自三苗以刑为虐而民有巫祝诅盟之习圣人是以有重黎之命前后圣人其为民心计可谓至矣大指已见虞书之纪】羣后之逮在下明明棐常鳏寡无葢【正人心固重黎之职然非二臣所能独为亦为羣后及在下有司各昭明正化有此非常之明虽鳏寡之情无不上逹葢巫祝之兴始于政化不明下情不得以上逹故耳】皇帝清问下民鳏寡有辞于苖徳威惟畏徳明惟明乃命三后恤功于民伯夷降典析民惟刑禹平水土主名山稷降播种农殖嘉谷三后成功惟殷于民士制百姓于刑之中以教只徳穆穆在上明明在下灼于四方罔不惟徳之勤故乃明于刑之中率乂于民棐彛【承上文而言清问下民而民皆言有苖之暴虐与其风声气习之为害于是以徳为威而人心知所畏以徳明民而人心之所向先命三后以为教养之其此徳明惟明之事也而复命士师以刑法之防此徳威惟畏之事也圣人制刑之本如此伯夷降下典礼以示天下天神地只人鬼既各有正礼然出礼则入刑降典所以折其民之八刑者而囘入于礼也禹平水土以安民生为山川立主祭之典以正民心葢既絶地天通于是修山川之正祝又各使有土之君主之不至于凟稷降播种之法使农殖嘉谷葢前此民犹杂食草木之实自稷教民稼穑而民始皆殖嘉谷矣三后成功民俗殷盛而后命臯陶为士师制百姓以刑法之中不偏于轻以惠奸不过于重以虐民立为中典亦所以使民只敬为徳而已葢其君臣之间和敬示徳于上而精明承徳于下躬行心徳其表里政令皆可为民之法灼于四方人心观感罔不为徳之勉而后明刑法之中治其民之非彛者而已葢教养如此而犹或有非彛者然后刑之也又按虞书命臯陶之辞曰蛮夷猾夏而禹亦曰何迁乎有苖观此篇所述则三苖之威焰气习其始为天下之害可知葢自上古之世风气醇朴蚩尤始为乱而民始有为恶之习圣人始制刑以矫之其后有苖既为五虐之刑以残其民其民又为诅盟之习以凟其神于是暴虐妖诞二者威熖气习得入中夏圣人始命重黎以止妖诞继命羣后以通下情又命伯夷以降典礼命伯禹以安民生正祀典命后稷以丰民财而复命臯陶定为至中不偏之刑自是后世之言刑者自臯陶始传所谓臯陶之刑也葢以其为不偏不易之法也又按此篇始述有苖之刑以为暴虐之戒继述圣人之刑以为后世之潗葢圣人所以制刑者教养之具无一不至然后立刑以制之而刑法之中亦无非教此葢圣人发明立刑之本末而后世遂谓臯陶不与三后之列为圣人吝于刑官失其指矣】典狱非讫于威惟讫于富敬忌罔有择言在身惟克天徳自作元命配享在下【讫絶惟与忌畏也谓当时为典狱之官者非但絶于威势之请托与絶于货贿之赂遗而已且能以敬自将以理自畏其身无可择之言上体天徳所以能自作元命而上对于天享祀无穷于下葢狱者民之司命天之所托生弑予夺上与天对又臯陶明刑之功享有国土宗祀不絶而当时为典狱者亦必祀于理官葢古者有道徳者死则以为乐祖祭于瞽宗法家亦然至后汉时系狱者犹祭臯陶此其证也或曰此章穆王葢以勉其典狱之臣絶私懋徳上配臯陶尔亦通】王曰嗟四方司政典狱非尔惟作天牧令尔何监何监非时伯夷播刑之廸其今尔何惩惟是苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苖苖民无辞于罚乃絶厥世【此章总上章以唐虞之典刑为监以苖民之用刑为惩四方司政典狱孔氏谓即诸侯也此章词语自相问答以发其意谓为司政典狱者岂非尔诸侯为天牧民者乎此欲诸侯以刑狱以重责也令尔何所观法岂非伯夷所布典刑之道乎此谓典礼为刑之道葢宪章无二出礼则入刑也其今尔何所惩戒岂非苖民所受忘刑之罚乎葢苖民不察狱辞之所丽何刑又不择吉人以审刑法之中正一为畏势之狥夺于货殖之贪又以私意断制五刑乱及无辜之人故上帝不蠲货其罪苖民亦不得以自逭其罚遂至于絶世此用刑不当之祸所当惩也】王曰呜呼念之哉伯父伯兄仲叔季弟防子童孙皆聴朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其寜惟永【此下告诸侯也格如来格之格庶防其能入吾教民之内也日勤孔氏作曰后儒见下文一日非终之説又读为日葢言日则勤在其中矣言勤不必言日也聴察审讯以求其情莫烦于狱一或不勤则职有不尽而民有不得其死者矣此章専告贵戚之臣忧其或怠故専以动为主尔所以无不自慰者曰勤而已葢其情得其事集而职其尽也尔罔或徒知戒而不勤葢既任其职孰不知重其事然惮于劳而不勤则刑罚不中虽戒之或无及也蔡氏谓戒亦善心也而用刑岂可以或戒也哉此谓刑罚已施虽悔无及也葢天以刑整齐其民既俾我君臣为之一日之间不能终其事与能终其事此其责在人矣尔尚敬谨以上顺天命承我一人虽狱事情辞之烦可畏也勿以为畏惟勤而已虽得情聴防之余可休也勿以为休亦惟勤而已能谨审五刑之用则刑故无小所以成其刚徳罪疑惟轻所以成其柔徳刑罚得中所以成其正直之徳则君庆于上民赖于下家国安寜之福久而不替矣此皆勤恤之效也】王曰吁来有邦有土告尔祥刑在今尔安百姓何择非刑何敬非刑何度非及【刑者不祥之器谓之祥刑者则以其为弼教之良法而用刑者又以慈祥之心行之也及者连及也何所当择岂非司狱之人乎何所谨岂非用刑之际乎何所当审岂非连及之人乎当及而及所以证狱不当及而及则连逮无辜矣】两造具备师聴五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之【周礼以两造聴民讼両造谓两争者皆至也具备者词证皆在也师众也谓羣有司也五辞丽于五刑之狱辞也简者核其实孚者无所疑也正犹汉书所谓当也五罚即五赎也狱辞核实无疑者则当于五刑于五刑而不应其实者五刑之疑者也故又当于五过以宥之然五过之法公也其为之病者则私也私者或以权势或以报私或以婚姻女谒或以货贿交通或以求干请托为是五者而废法以出人之罪则治狱者与之同罪矣其审克之总结上文审者尽其心克者尽其力也】五刑之疑有赦五罚之疑有赦其审克之简孚有众惟貎有稽无简不聴具严天威【此承上文五刑不简正于五罚此五刑之疑有赦也五罚不服正于五过此五罚之疑有赦也其审克之重言以丁寜之也简孚有众即师聴五辞之谓也惟貎有稽此简孚之术也小司防所谓色聴气聴耳聴目聴者也至于不经众人之简核则上之人不可以聴防所以求详致严如此者葢狱乃天讨所系天威甚近而可畏其可有一毫不尽其心乎】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其罚二百【此五罚之数也罚以黄鐡即今铜也六两曰锾一説每锾六两三分两之二则一锾半斤也倍一百曰二百倍二百而又差为五百辟疑赦之则从罚罚亦阅实其罪当于罚则罚之下文罚惩非死人极于病即此意也按舜典五刑有流而无赎正义谓古者五刑有降而无赎鞭作官刑扑作教刑又小于此则金作赎刑若金罚直耳穆王始制为五刑之赎葢以赎代流也其弊使富而虐贫富者可赎贫者难免虽穆王申有司狱货之戒其实开国家货狱之涂葢其弊必至于此然赎因于疑而穆王于赎之中又阅实其罪犹恐误罚罚或不实其罪则正于五过矣其慈祥之意可见且罚有不茍则刑必不茍矣又按周礼五辟之属皆五百而此墨劓之属各千宫减于旧二百大辟减于旧三百轻刑虽増而重刑则减矣然则穆王非独制为赎刑之法又制为轻刑之法矣】五刑之属三千上下比罪无僣乱辞勿用不行惟察惟法其审克之上刑适轻下服下刑适重上服【此言用五刑之宜也以情辞之上下比附其罪不可差乱其狱辞而妄为升降又不可引用久不行之法葢古今更定不同旧有是条久已不用民不知而犯之既犯而复引用焉是防民也察者审于心法者当其刑又云其审克之以致丁寜之意罪在上刑而情适轻则服下刑此减等也罪在下刑而情适重则服上刑此加罪也此又用刑之权宜也】轻重诸罚有权刑罚世轻世重惟齐非齐有伦有要【此又论五罚之权而总言刑罚谓非独五刑有上服下服至于轻重其五罚之用则亦有权焉葢亦权其情而为之轻重也然刑与罚又有视世变而为轻重者如周礼刑新国用轻典刑平国用中典刑乱国用重典是也大抵情法时世参差不齐权所以齐之则各有条理各有典要焉此用权合轻之谓也】罚惩非死人极于病【此承上文论罚而言也穆王恐有司以论赎为轻而不加审故又云五刑所赎其惩人者虽非五刑躯命所闗然民重出赎亦甚病矣】非佞折狱惟良折狱罔非在中察辞于差非从惟从哀敬折狱明启刑书胥占咸庶中正其刑其罚其审克之狱成而孚输而孚其刑上备有并两刑【此申明折狱之方所以审刑罚之宜者佞办给也不可以办给之辞折狱惟当以慈良之心折狱从犹今律言承也察辞于差此古今聴狱之要诀也凡辞之非实者终必有差故察狱辞者必于其差而察之则囚之不承者承矣然既得其惟则当以哀矜之心敬谨之意折之明启刑书与羣有司共占视之则庶防得其中正矣其当入于刑者其当降而罚者其详审而尽心力焉狱之成既得其实然后可输其实于上而上其断狱之书有又当备述其情辞有两述之人各有所犯则并两刑　而上之不可以轻重胜负而有所偏也】王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中聴狱之两辞无或私家于狱之两辞狱货非寳惟府辜功报以庶尤永畏惟罚惟天不中惟人在命天罚不极庶民罔有令政在于天下【承上文折狱之説又总告之也官狱官伯诸侯族同姓姓异姓也单辞无证之偏辞也两辞两造之辞也家如不家于丧之家谓私财也府藏也辜功罪状也犹释氏云罪业也穆王享国之乆老于世故晚复哀矜故其言多惧欲人之所重而聴之也朕敬于刑谨之至也惟有徳者则可以用刑葢天相佑下民立典狱之官以治之为民司命上与天配单辞者无证之辞人所难决者也惟有徳者其心明且清则能得单辞之实两辞者两证之辞虽人所易决而一有偏狥之心则偏矣惟有徳者其心中而不偏则能聴两辞之狱然两辞之易偏者亦或贿赂蔽之故戒之无或私取货于狱之两辞因狱取货此货非寳适以藏诸罪状耳报应之理众罪悉则一时之得有永久可畏之罚是非天偏治鬻狱之人亦惟人自致其祸罚之命使天罚不至则狱吏皆得以行其私庶民无复被令政之泽于天下矣此申戒之警之也】王曰呜呼嗣孙令往何监非徳于民之中尚明听之哉哲人惟刑无疆之辞属于五极咸中有庆受王嘉师监于兹祥刑【此总上文诏后世也嗣孙凡官百族姓嗣世于孙也属如属有疆埸之事之属适也谓适或有时而用之也五极五刑也五刑者刑之极者也嘉师良民之众也言继世子孙自今以往何所监视岂非以徳为民所取中乎此为要语不可不明聴之大抵贤哲用刑自有无穷之誉虽适有时而用极法然既合中正之理则亦有余庆矣葢世人每言寛刑有隂徳之报而不知虽用大刑而合于中正亦有余庆之报也故穆王明此以勉之受王良民之众其监此慈祥之刑夫民本皆良民或因物有迁虽不免设刑以防之然无非慈祥之意则亦无非良善之法不可以忿疾之心行之也　吕氏曰世衰则情伪繁人老则经厯熟穆王之时文武成康之泽浸微奸宄日胜其作书于既耄阅世故而察物情者亦熟矣故古今犴狱言之畧尽用刑者所宜尽心焉又曰是书哀矜明练固夫子存以示后世微微见其意者亦不可不察也】
　　【履祥按吕刑之书穆王晚年之书也自昭王南征不复周纲陵夷穆王在位日久中更荒废虽能自克然风俗日降情伪日繁迨至晩年命吕侯为大司防重修刑法史谓甫侯言于王而修之也故曰吕刑至是作为诰命颁之天下太抵増墨劓之条以尽天下之恶而减宫刑大辟之条以逭犯死之众既制五罚以赎五刑之疑又置五过以寛五罚之疑刑繁而轻此皆衰世之意也传曰夏之衰也作禹刑商之衰也作汤刑今吕刑之作可以知世变矣然穆王老于世故备知狱事曲折之详其哀矜恻怛之意敬审忠厚之风尚可法焉】
　　【子王子曰吕刑之书律书也法吏之辞也徒能精察乎曲狱之奸而不识圣人制刑之本意首以五刑创于有苖而圣人用是报之遂为常法则是圣人之制刑反师有苖之为虐也斯言也岂不大害于义哉予固知其为法吏之辞也舜之刑未尝不轻而轻者本于罪之可疑穆王之刑亦未尝不轻而轻者失于罪之不可宥舜之所以必刑者期于无刑穆王之所以必赎者其起辟且大辟之刑而可赎则凡有千锾之赀者无所往而不可杀人矣焉得而不啓后世之乱哉但其尽折狱之情伪曲折而哀矜恻怛之意犹有三代之遗风焉圣人以其世之变法之变存之于书亦以其能精察乎典狱之奸尚可以为后世听讼用刑之戒非以其赎刑之可取也】
　　五十有五年王崩于祗宫子繄扈践位【楚右尹子革曰昔穆王欲肆其心周行天下将皆必有车辙马迹焉祭公谋父作祈招之诗以止王心王以是获没于只宫其诗曰祈招之愔愔式昭徳音思我王度式如玉式如金刑民之力而无醉饱之心杜氏曰祈父周司马招其名盖指司马以讽王也陆氏曰招常遥反左氏作形家语作刑　朱子谓当作刑招当如征招角招之招诗歌之名也　逸周书曰穆王思保位为难恐贻世羞欲自警寤作史记史记维正月王在成周昧爽召三公左史戎夫曰今朕寤遂事惊予乃取遂事之要戒俾戎夫言之朔望以闻信不行义不立则哲士陵君政楚而生乱皮氏以亡古诸侯也愚谓后汉之亡其证亦然謟谀曰近方正日远则邪人专国政禁而生乱华氏以亡好货财珍怪则邪人因财而进邪人因财而进则贤良日蔽而远赏罚无无位随财而行夏后以亡严兵而不仁者其臣慑而臣慑而不敢忠不敢忠则民不亲其吏刑始于亲远者寒心殷商以亡乐专于君者权专于臣权専于臣则刑专于民君娱于乐臣争于权民尽于刑有虞氏以亡商均之后也奉孤以专命者谋主必畏其威而疑其前事谋主谓孤长大也前事谓专命者挟徳而责数日疏位均而争平林以亡挟其见奉之徳而责其前専命之事此与成王周公反矣位均势敌也大臣有锢职哗诛者危昔者质沙三卿朝而无礼君怒而乆拘之哗而弗加诸卿谋变质沙以亡锢职专权也外内相间下挠其民民无所附三苖以亡弱小在强大之问存亡将由之则无天命矣不知命者死无天命命在强壮者也不知命则足以亡也有夏之方兴也扈氏弱而不恭身死国亡嬖子両重者亡昔义渠氏有両子异母皆重君病大臣分党而争义渠以亡功大不赏者危昔平州之功大而不赏谄臣曰赏贵功日怒而生变平州之君以走出召远不亲者危昔有林氏召离戎之君而朝之至而不礼留而弗亲离戎迯而去之林氏诛之天下叛林氏昔者曲集之君伐智而专事强力而下贱其臣贤良皆防愉州氏伐之君孤而无使曲集以亡昔者有巢氏有乱臣而责任之以国假之以权擅国而主防君已而夺之臣怒而生变有巢以亡斧小不胜柯者亡昔有郐之君啬俭减爵损禄羣臣卑让上下不临后君少弱禁罚不行重氏伐之□君以亡久空重位者危昔有共工自贤自以无臣久空大官下官交乱民无所附唐氏伐之共工以亡犯难争攘疑者死昔有林氏上衡氏争权争为犯难不果为疑林氏再战弗胜上衡氏伪义弗克俱身死国亡知能均而不亲并重事君者危昔有南氏有二臣贵宠力钧势敌兢进争权下争朋党君弗禁南氏以分昔有果氏好以新易故故者疾怨新故不和内争朋党隂事外权有果氏以亡爵重禄轻比已不成据注疑作取民自成者亡昔有毕程氏损禄増爵羣臣貌匮比而戻民毕程氏以亡有位无禄取民自成民不堪予求比而罪之好变故易常者亡昔阳氏之君自伐而好变事无故业官无定位民运于下运乱移也阳氏以亡业刑而者危昔谷平之君愎类无亲破国弗克业刑用国愎狠也纇戾也国胜破以刑为业也外国相援谷平以亡武不止者亡昔阪泉氏用兵无已诛战不休并兼无亲文无所立智士寒心徙居至于独鹿诸侯叛之阪泉以亡狠而无亲者亡昔者县宗之君狠而无聼不防忠言执事不从宗职者发疑大事羣臣觧体国无力功县宗以亡昔者都贤鬼道废人事天谋臣不用龟防是从神巫用国哲士在外都以亡文武不行者亡昔西夏性仁非兵城郭不修武士无位恵而好赏屈而无以赏唐氏伐之城郭不守武士不用西夏以亡羙女破国昔者续阳强力四征重丘遗之羙女续阳之君悦之荧惑不治大臣争权远近不相聼国分为二宫室破国昔者有洛氏宫室无常池囿广大工功日进以后更前民不得休农失其时饥馑无食成汤伐之有洛以亡此篇诸本不一今以蜀本刋定以存遗事附本纪之后】乙亥共王元年三年【国语曰共王游于泾上宻康公从有三女奔之其母曰必致之于王夫兽三为羣人三为众女三为粲王田不取羣公行下众王御不参一族夫粲羙之物也众以羙物归女而何徳以堪之王犹不堪况尔小丑乎小丑备物终必亡康公不献一年王防宻】十有二年王崩子囏践位于亥懿王元年徙都槐里【大纪曰自王为政王室始衰徙都槐里】二十有五年王崩共王之弟辟方立史记曰懿王之时王室始衰诗人作刺【按诗之时世多不可考其时王风未作变小雅多有刺诗而莫知其时世卫氏诗序皆以为刺幽王太史公多见古书殆必有考胡氏大纪以齐良公之立当在懿王之世而以诗序刺哀公之诗之然不可考矣】壬子孝王元年甲子十有三年封非子为附庸邑之秦【用大纪例以甲子为纪今附此年此周太史儋所谓始周与秦合者也史儋又曰合而别后五百嵗复合按别者谓周束迁复合者谓秦并周也　史记曰恶来革者蜚亷子也有子曰女防女防生旁臯旁臯生太儿大儿生大骆大骆生非子以造父之宠皆防赵城为氏非子居犬北好马善养息之犬北人言之周孝王孝王召使王焉于汧渭之间马大蕃息孝王欲以为大骆适嗣申侯之女为大骆妻生子成为适申侯乃言孝王曰昔我先骊山之女为戎胥轩妻生中潏中懋孙也在西戎保西垂生蜚亷蜚亷生恶来以亲故归周保西垂西垂以其故和睦今我复与大骆妻生适子成申骆重昏西戎皆服所以为王王其国之于是孝王曰昔伯翳为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴亦不废申侯之女子为骆适者以和西戎】十有五年王崩诸侯复立懿王太子爕【大纪曰孝王之世大鬯江汉氷牛马死】
　　丁卯夷王元年始下堂而见诸侯【大纪附元年】
　　礼记曰觐礼天子不下堂而见诸侯下堂而见诸侯天子之失礼也自夷王以下　经世曰国自此衰【按史记懿王崩共王弟辟立立是为孝王孝王崩诸侯复立懿王大子爕是为夷王然则夷王未未必立而立于诸侯之手故为是加礼于下堂而见之又其时王室浸衰自是永为例矣】八年楚子熊渠伐庸掦粤至于鄂【大纪系此年　楚世家曰周文王之时祝融之孙季连苖裔曰鬻熊事文王今书有鬻熊子载其事疑伪书其子熊丽生熊狂狂生熊释熊释当周成王时举文武勤劳之后嗣而封熊绎于楚变封以子男之田姓芋氏居丹阳徐广曰在南郡枝江楚子熊绎与鲁公伯禽卫康叔子牟晋侯爕齐太公子吕伋俱事成王左传俱服事康王熊绎生熊艾艾生熊生熊胜胜以弟掦为后熊掦生熊渠渠生子三人当周夷王之时王室微诸侯或不朝相伐熊渠甚得江汉间民和乃兴兵伐庸掦粤至于鄂熊渠曰我蛮夷也不与中国之号谥乃立其长子康为句亶王张晏曰今江陵中子红为鄂王九州记曰今武昌少子执疵为越章王皆在江上楚蛮之地】十有六年王崩子胡践位【左氏曰至于夷王王愆于厥躬诸侯莫不并走其望以祈王身　史记齐世家曰太公卒子丁公伋立丁公卒子乙公得立乙公卒子癸公兹母立癸公卒子哀公不辰立哀公时纪侯赞之周周烹哀公而立其弟静是为胡公胡公徙都蒲姑】癸未厉王元年【楚世家曰厉王暴虐熊渠畏其伐楚亦去其王终前夷王八年楚事】十有二年卫贞伯薨子嗣【是为顷侯　世家曰卫康叔辛子康伯立即左传所称王孙牟父是也康伯卒子考伯立考伯卒子嗣伯立嗣伯卒子庭伯立庭伯卒子靖伯立靖伯卒子贞伯立贞伯卒子顷侯立顷侯厚赂周夷王夷王命卫为侯按史记曰顷侯始有年以年表考之当系此年非夷王之世古史曰按书康叔称卫侯者又曰孟侯葢以侯为方伯故其子孙六世称伯犹诗曰召公为召伯而非伯爵也至顷侯盖不复为方伯故但以爵称非以赂故得侯也】十有四年曹考伯薨子喜嗣【是为夷伯世家曰曹叔振绎卒子太伯脾立太伯卒子仲君平立仲君平卒子宫伯侯立宫伯侯卒子孝伯云立孝伯卒子夷伯喜公】十有五年燕惠侯立【世家曰燕自召公已下九世至惠侯】蔡厉侯薨子嗣【是为武侯　世家曰蔡仲卒子蔡伯荒立蔡伯卒子宫侯立宫侯卒子厉侯立厉侯卒子武侯立】十有九年齐公子山弑其君胡公而自立【是为献公　世家曰哀公之同母少弟山怨胡公乃与其党率营丘人袭攻杀胡公而自立是为献公按史记献公立在夷王之时以年表考之当系此年】二十年齐侯徙治临菑【世家曰献公元年尽逐胡公子因徙治临菑】宋厉公薨子举嗣【是为僖公　史记凡僖宇皆作厘　世家曰防子卒立其弟衍是为防仲礼记曰防子舍其孙腯而立衍防仲卒子宋稽立宋公卒子丁公申立丁公卒子湣公其立湣公卒弟焬公熙立湣公子鲋祀弑焬公而自立是为厉公厉公卒子厘公举立】晋厉侯薨子宜臼嗣【是为靖侯世家曰唐叔子燮是为晋侯正义日唐叔之子燮父徙居晋水傍改日晋侯晋侯子寕族是为武侯武侯之】
　　【子服人是为成侯成侯子福是为厉侯厉侯之子宜臼是为靖侯】二十有一年秦嬴卒子秦侯嗣二十有四年陈慎公薨子寕嗣【是为幽公世家曰胡公卒子申公犀侯立申公卒弟相公臯羊立相公卒立申公子突是为孝公孝公卒子慎公圉戎立慎公卒子幽公寕立】卫顷侯薨子嗣【是为僖侯】二十有八年齐献公薨子寿嗣【是为武公】三十年以荣公为卿用事【国语曰厉王説荣夷公芮良夫曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不避大难以是教王王能久乎夫王人者将利而布之上下者也使神人百物无不得其极犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹为之盗王而行之其归鲜矣荣公若何周必败既而荣公为卿士诸侯不享史记曰厉王即位三十年好利近荣夷公芮良夫諌不听卒以荣公为卿士用事　墨子曰厉王染于厉公长父荣夷终】三十有一年秦侯卒子公伯嗣楚熊延卒子熊勇嗣【世家曰熊渠长子母康早死熊渠卒中子熊挚红立其弟熊延弑而代立】三十有三年杀言者【国语曰厉王虐大纪有曰时荆楚防于南玁狁冦于北淮夷冦于东命虢公征之不克徴敛数起虐用其民民不堪命聚议而兴谤召公告曰民不堪命矣王怒得卫巫使监谤者以告则杀之史记又曰其谤鲜矣诸侯不朝三十四年王益严国人莫敢言道路以目王喜告召公曰吾能弭谤矣乃不敢言召公曰是鄣之也防民之口甚于防川川壅而溃伤人必多民亦如之是故为川决之使为民者宣之使言故天子聼政使公卿至于列士献诗瞽献典史献书师箴赋蒙诵百工諌庻人传语近臣尽规亲戚补察瞽史教诲耆艾修之而后王斟酌焉是以事行而不悖民之有口也犹之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备取所以阜财用衣食者也夫民虑之于心而宣之于口成而行之胡可壅也若壅其口其与能几何王弗聼于是国人莫敢出言三年乃流王于彘】三十有四年秦公伯卒子仲嗣三十六年西戎反灭犬丘大骆之族【史记曰秦仲立三年周厉王无道诸侯或叛之西戎反王室灭犬丘大骆之族】三十有七年国人叛袭王王出居于彘召公周公行政是为共和太子靖匿于召公之家【本纪曰国莫敢出言三年乃相与畔袭厉王王出奔于彘厉王太子靖匿召公之家国人闻之乃围之召公曰昔吾骤谏王王不从以及此难也今杀王太子王其以我为讐而怼怒乎夫事君者险而不怼怨而不怒况事王乎乃以其子代王太子国语大同小异太子竟得脱召公周公二相行政号曰共和　按庄子竹书纪年及稽古録皆作共伯和庄子司马注其事尤详云共伯名和修其行好贤人诸侯皆以为贤周厉公之难天子旷絶诸侯皆请以为天子共伯不聼即于王位十四年大旱屋焚卜于太阳兆曰厉王为崇召公乃立宣王共伯复归于宗逍遥得意共山之首共北山在河南内共县西鲁连子云共伯后归于国得意共山之首纪年云共伯和即于王位孟康注古今人表谓入为三公　按此事经传皆不言及今从史记】庚申三十有八年共和行政【史记自是事始有年稽古録称共和九年】晋靖侯薨子司徒嗣【是为僖侯】四十有一年蔡武侯薨子嗣【是为夷侯】楚熊勇卒弟熊严立甲子四十有二年王在彘四十有四年曹夷伯薨弟彊立【是为幽伯】四十有七年陈幽公薨子孝嗣【是为僖公】四十有八年宋僖公薨子覸立【是为惠公】五十有一年王死于彘周召二伯立太子靖【左氏曰至于厉王王心厉虐万民弗忍居王于彘诸侯释位以间王政宣王有志而后效官　本纪曰宣王即位二相辅之修政法文武成康之遗风诸侯复宗周】
　　【履祥按周自夷王王政不纲厉王初立诸侯畏之荆楚自去王号三十年间天下无他故其后好利用荣夷公又以监谤而杀言者虽芮良夫召穆公交有陈諌又皆有大雅之刺以感王心而皆不听卒以流亡身死于彘彘在河汾之间诗所谓汾王是也嗜好用舍之间可不谨诸頼诸大臣弥缝其间王室不坠卒立宣王相之粲然复兴葢其时周室尚可振也至幽王再祸而宗周为虚讫不复振悲夫】
　　楚熊严卒子熊霜嗣甲戍宣王元年以秦仲为大夫诛西戎以尹吉甫为将北伐玁狁至于太原【秦纪曰周宣王即位徐广曰秦仲之十八年乃以秦仲为大夫】小雅六月之诗曰六月栖栖戎车既饬四牡骙骙载是常服玁狁孔炽我是用急王于出征以匡王国【集传曰六月建未之月也栖栖犹皇皇不安之貌骙骙强貌常服戎事之常服以韎韦为年又以为衣而素裳白舃也玁狁即北狄也司马法冬夏不兴师今六月出师者以玁狁甚炽其事危急不得已而王命于是出征以正王国也】比物四骊闲之维则维此六月既成我服我服既成于三十里王于出征以佐天子【集传曰比物齐其力也凡大事毛马而颁之军事物马而颁之毛马齐其色物马齐其力也三十里一舍也师行日三十里既比其物而曰四骊则其色又齐可以见马之有余矣闲习之而皆中法则又可以见教之有素矣于是此月之中既成我服即日引道不徐不疾尽舍而止又见其应变之速从事之敏而不失其常度王命于此而出征欲其有以敌王所忾而佐天子耳】四牡修广其大有颙薄伐玁狁以奏肤公有严有翼共武之服共武之服以定王国【集传曰颙大貌奏荐肤大公功严威翼敬也共与供同言将帅皆严敬以共武事也】玁狁匪茹整居焦获侵镐及方至于泾阳织文鸟章白斾央央元戎十乗以先启行【集传曰茹度整齐也焦获镐方皆地名焦未详所在获郭璞以为瓠中则今在耀州三原县也镐刘向以为千里之镐则非镐京之镐矣亦未详所在方疑即朔方泾阳泾水之北在豊镐之西北言其深人为防织帜字同鸟章鸟凖之章白斾继旐者也央央鲜明貌戎戎车军之前锋启开行道犹言发程也言玁狁不自度深入为防如此是以建此旌旗选锋鋭进声其罪而致讨焉直而壮律而臧有所不战战必胜矣】戎车既安如轾如轩四牡既佶既佶且闲薄伐玁狁至于太原文武吉甫万邦为宪【集传曰轾车之覆而前轩车之却而后凡车从后视之如轾从前视之如轩然后适调也佶壮健貌大原地名亦曰大卤今在大原府阳曲县至于大原言逐出之而已不穷追也先王治戎狄之法如此吉甫尹吉甫此时大将也非文无以附众非武无以威狄能文能武则万邦以之为法也】吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友【集传曰御进侯维也张仲吉甫之友也此言防甫燕饮喜乐多受福祉葢以其归自镐而行永久也是以饮酒进馔于朋友而孝友之张仲在焉言其所与燕者之贤所以贤吉甫而善是燕也　朱子曰成康既没周室寖滖八世而厉王胡暴虐周人逐之出居于彘玁狁内浸廹近京邑王崩子宣王靖即位命尹吉甫帅师伐之有功而归诗人作歌以叙其事】
　　燕惠侯薨子庄嗣【是为僖侯】二年以方叔为将南征荆蛮
　　采芑之诗曰薄言采芑于彼新田于此菑亩方叔涖止其车三千师干之试方叔率止乗其四骐四骐翼翼路车有奭簟茀鱼服钩膺鞗革【集传曰芑即今苦荬菜军行采之人马皆可食田一嵗曰菑二嵗曰新田三嵗曰畬方叔宣王卿士受命为将者其车三千法当用三十万众葢兵车一乗甲士三人歩卒七十二人又二十五人将重车在后凡百人也此极其盛而言未必实有此数也师众干扞试肄习也言众且练也率总率之也翼翼顺序貌奭赤貌箪茀以方文竹箪为车蔽也鱼兽名似猪东海有之其皮可为弓鞬矢服钩膺马娄颔有钩而在膺有樊有缨樊马大带缨鞅也鞗蛮也革辔首也马辔所把之外有余而垂者也宣之时蛮荆背叛王命方叔南征军行采芑而食故赋其事以起兴曰薄言采芑则于彼新田于此菑亩矣方叔涖止则其车三千师干之试矣而遂言其车马之羙似见军容之盛】薄言采芑于彼新田于此中乡方叔涖止其车三千旂旐央央方叔率止约軧错衡八鸾玱玱服其命服朱芾斯皇有玱葱珩【集传曰中郷民居其田尤治约东軧毂也以皮纒束兵车之毂而朱之也错文也铃在镳曰鸾马口两旁各一四马故八也玱玱声也命服天子所命之服朱芾黄朱之芾皇犹煌煌玱玉声葱苍色如葱珩佩首横玉礼三命赤芾葱珩】鴥彼飞隼其飞戾天亦集爰止方叔涖止其车三千师干之试方叔率止钲人伐鼓陈师鞠旅显允方叔伐鼓渊渊振旅阗阗【集传曰鴥疾飞貌隼鹞属急疾之鸟钲铙也镯也伐击也钲以静之鼓以动之钲鼓各有人而言钲人伐鼓互文也鞠告也二千五百人为师五百人为旅此言将战陈其师旅而誓告之陈师告旅亦互文渊渊鼓声平和不暴怒也谓战时进士众也振止旅众也言战罢而止其众以入也阗阗亦鼓声或曰盛貌程子曰振旅亦以鼓行金止言隼飞戾天而亦集于所止以兴师旅之盛而进退有节如下文所云】蠢尔蛮荆大邦为讐方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威【集传曰蠢动而无知之貌蛮荆荆州之蛮大邦犹言中国元大犹谋也言方叔虽老而谋则壮也啴啴众也焞焞盛也霆疾雷也方叔葢尝与于北伐之功者是以蛮荆闻其名而皆来畏服也】
　　命召虎征淮夷
　　大雅江汉之诗曰江汉浮浮武夫滔滔匪安匪游淮夷来求既出我车既设我旟匪安匪舒淮夷来辅【集传曰宣王命召穆公平淮南之夷诗人羙之浮浮水盛貌防防顺流貌淮夷夷在淮上者铺陈也陈师以伐之此章总叙其事言行者莫敢安徐而曰吾之来也惟淮夷是求是伐耳】江汉汤汤武夫洸洸经营四方告成于王四方既平王国庶定时靡有争王心载寜【集传曰洸洸武貌庶幸也此章言既伐而成功】江汉之浒王命召虎式辟四方彻我彊土匪疚匪棘王国来极于彊于理至于南海【集传曰虎召穆公命也辟与辟同彻并其田也疚病也棘急也极中之表也居中而为四方所取正也言江汉既平王又命召公辟四方之侵地而治其彊界非病之非急之但使其来取正于王国而已于是遂彊理之尽南海而止也】王命召虎来旬来宣文武受命召公维翰无曰予小子召公是似肇敏戎公用锡尔祉【集传曰句徧宣布也自江汉之浒言之故曰来召公召康公奭也翰榦也予小子王自称肇开戎女公功也又言王命召虎来此江汉之浒徧治其事以布王命而曰昔文武受命惟召公为桢榦今女无曰以予小子之故也伹自为嗣女召公之事耳能开敏女功则我当锡女以祉福如下章所云也】厘尔圭瓒秬鬯一卣告于文人锡山土田于周受命自召祖命虎拜稽首天子万年【集传曰厘赐卣尊也文人先祖之有文徳者谓文王也周岐周也召祖穆公之祖康公也此叙王锡召公防命之词言锡尔圭瓒秬鬯者使之以祀其先祖又告于文人而锡之山川土田以广其封邑葢古者爵人必于祖庙示不敢専也又使往受命于岐周从其祖康公受命于文王之所以宠异之而召公拜稽首以受王命之防书也人臣受恩无可以报谢但言使君寿考而已】虎拜稽首对扬王休作召公考天子万寿眀眀天子令闻不已矢其文徳洽此四国【集传曰穆公既受赐遂答称天子之羙命作康公之庙器而勒王防命之词以考其成且祝天子以万寿也既又羙其君之令闻而进之以不已劝其君以文徳而不欲其极意于武功古人爱君之心于此可见矣】
　　王伐淮徐
　　大雅常武之诗曰赫赫眀眀王命卿士南仲大祖大师皇父整我六师以修我戎既敬既戒惠此南国【集传曰宣王自将以伐淮北之夷诗人羙之卿士即皇父之官南仲周大将大祖始祖也大师皇父之兼官我宣王自我戎兵器也王命卿士之谓南仲为大祖兼六师而字皇父者整治其从行之大军修其戎事以除淮夷之乱而恵此南方之国必言南仲大祖称其世功以羙大之】王谓尹氏命程伯休父左右陈行戒我师旅率彼淮浦省此徐土不留不处三事就绪【集传曰尹氏吉甫也盖为内史掌防命卿大夫也程伯休父周大夫三事未详或曰三农之事言王召尹氏防命程伯休父为司马使之左右陈其行列循淮浦而省徐州之土盖伐淮北徐州之夷也上章既命皇父而此章又命程伯休父盖王亲命太师以二公治其军事而使内史命司马以六卿副之耳】赫赫业业以严天子王舒保作匪绍匪游徐方绎骚震惊徐方如雷如霆徐方震惊【集传曰赫赫显也业业大也严威也天子自将其威可畏王舒保作未详其义或曰舒徐保安作行也言王师舒徐而安行也绍纠合也游遨游绎连络骚扰动也夷厉以来周室衰弱至是而天子自将以征不庭其师始出不疾不迟而徐方之人皆已震动如雷霆作于其上不遑安矣】王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所【集传曰进鼓而进之也阚奋怒之貌虓虎之自怒也铺布也布其师旅也敦厚也厚集其陈也仍就也老子曰攘臂而仍之截截然不可犯之貌】王旅啴啴如飞如翰如江如汉如山之苞如川之流绵绵翼翼不测不克濯征徐国【集传曰啴啴众盛貌翰羽苞本也如飞如翰疾也如江如汉众也如山不可动也如川不可御也绵绵不可絶也翼翼不可乱也不测不可知也不克不可胜也濯大也】王犹允塞徐方既来徐方既同天子之功四方既平徐方来庭徐方不回王曰还归【集传曰犹道庭朝回违还归班师而归也前篇召公帅师以出归告成功故备载其褒赏之词此篇王实亲行故于卒章反复其词以归功于天子言王道甚大而远方懐之非独兵威然也序所谓因以为戒者是也】鲁真公薨弟敖立【是为武公　世家曰魏公防卒子厉公擢立厉公卒弟献公具立献公卒子真公濞立】
　　曹公子苏弑其君幽伯而自立【是为戴伯】三年齐武公薨子无忌【是为厉公】五年晋僖侯薨子籍嗣【是为献侯】六年大旱【大纪连年书旱】
　　大雅云汉之诗曰倬彼云汉昭回于天王曰于乎何辜今之人天降防乱饥馑荐臻靡神不举靡爱斯牲圭壁既卒寜莫我听【集传曰旧説以为宣王承厉王之烈内有拨乱之志遇烖而惧侧身修行欲销去之天下喜于王化复行百姓见忧故仍叔作此诗以美之云汉天河也昭光回转也言其光随天而转也荐臻通重也靡神不举所谓国有凶荒则索鬼神而祭之也圭壁礼神之玉卒尽也寜犹何也言云汉者夜晴则天河明故述王仰诉于天之词如此】旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土寜丁我躬【集传曰蕴蓄隆盛虫虫热气也郊祀天也宫宗庙也上祭天下祭地奠其礼瘗其物宗尊也克胜也言后稷欲救此旱灾而不能胜也稷以亲言帝以尊言丁当也何以当我之身而有是灾也或曰与其耗斁下土寜使灾害当我身也亦通】旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧【集传曰推去也兢兢恐也业业危也如霆如雷畏之盛也孑无右臂貌言大乱之后周之余民无复有半身之遗者而上天又降旱灾使我亦不见遗也擢灭也言先祖之祀将自此而灭也】旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡寜忍子【集传曰沮止也无所无所容也大命近止死将至也瞻仰顾望也羣公先正月令所谓雩祀百辟卿士之有益于民者以折谷实者也于羣公先正但言其不见助至父母先祖则以恩望之矣所谓垂涕泣而道之也】旱既大甚涤涤山川旱防为虐如惔如焚我心惮暑忧心如熏羣公先正则不我闻昊天上帝寜俾我遯【集传曰涤涤言山无木川无水如涤而除之也遯逃也言天又不肯使我得逃遯而去也】旱既大甚黾勉畏去胡寜瘨我以旱憯不知其故祈年孔夙方社不莫昊天上帝则不我虞敬恭眀神宜无悔怒【集传曰黾勉畏去出无所之也瘨病憯曾也祈年孟春祈谷于上帝孟冬祈来年于天宗是也方祭四方也杜祭土神也虞度也言天曾不度我之心如我之敬事眀神宜可以无恨怒也】旱既大甚防无友纪鞫哉庶正疚哉冢宰趣马师氏膳夫左右靡人不周无不能止瞻卬昊天云如何里【集传曰友纪犹言纲纪或曰友疑作有庶正众官之长冡宰又众长之长也趣马长马之官师氏掌以兵守王门者膳夫掌食之官嵗凶年谷不登则趣马不秣师氏弛其兵驰道不除祭事不县膳夫彻膳左右布而不修大夫不食梁王饮酒不乐周救也无不能止言诸臣无有一人不周敕百姓者无有自言不能而遂止不为也里忧也与汉书无俚之俚同聊赖之意】瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷惠其寜【集传曰久旱而仰天以望雨则有嘒然之眀星未有雨徴也然羣臣竭其精诚而助王以昭假于天者已无余矣虽今死亡将近然不可以弃其前功当益求所以昭假者而修之固非求为我之一身而已乃所以定众正也于是语终又仰天而诉之曰果何时而惠我以安寜乎张子曰不敢斥言雨者畏惧之甚且不敢必云耳】秦仲伐西戎死之王命其子庄伐戎破之【秦纪曰西戎杀秦仲秦仲立二十三年死于戎有子五人其长者曰庄公周宣王乃召庄公昆弟五人与兵七千使伐西戎破之于是复子秦仲后及其先大骆地犬丘并有之为西垂大夫庄公居其故西犬丘】秦国风无衣之诗曰岂曰无衣与子同袍王于兴师修我戈矛与子同仇【集传曰袍檷戈长六尺六寸矛长二丈王于兴师以天子之命而兴师也秦人相谓曰岂以子之无衣而与子同袍乎葢以王于兴师则将修我戈矛而与子同仇也秦人之俗大抵尚气槩先勇力忘生轻死故见于诗如此】岂曰无衣与子同泽王于兴师修我矛防与子偕作【集传曰泽里衣也以其亲肤近于垢泽故谓之泽防车防也长丈六尺】岂曰无衣与子同裳王于兴师修我甲兵与子偕行楚熊霜卒弟熊徇立【世家曰楚熊霜元年周宣王初立卒三弟争立仲雪死叔堪亡避难于濮而少弟季徇立是为熊徇】十有二年鲁侯来朝以其子括与戏见王王以戏为鲁太子鲁武公薨戏立【是为懿王】王不籍千亩【史记曰十二年鲁武公来朝宣王不修籍于千亩　国语曰鲁武公以括与戏见王王立戏史记曰武公九年与长子括少子戏西朝周宣王宣王爱戏欲立戏为太子樊仲山甫谏曰不可立也不顺必犯犯犯王命必诛故出令不可不顺也令之不行政之不立行而不顺民将弃上夫下事上少事长所以为顺也今天子立诸侯而建其少事教逆也若鲁从之而诸效之王命将有所壅若不从而诛之是自诛王命也是事也诛亦失不诛亦失天子其图之王卒立之　又曰宣王不籍千亩虢文公谏曰不可夫民之大事在农上帝之粢盛于是乎出民之蕃庶于是乎生事之共给于是乎在和恊辑睦于是乎兴财用蕃殖于是乎始敦厐纯固于是乎成是故稷为大官古者太史顺时土阳瘅丁佐反坟盈土气震发农祥晨正日月底于天庙韦昭曰农祥房星也立春之日晨中于午农事之侯故曰农祥天庙营室也孟春日防于营室土乃脉发先　时九日大史告稷曰今至于初吉阳气俱烝土膏其动弗震弗渝脉其满谷乃不殖稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庶民司空除坛于籍命农大夫咸戒农用先时五日瞽告有恊风至王即齐宫百官御事各即其齐三日王乃淳濯飨醴及期鬰人荐鬯牺人荐醴王祼鬯飨醴乃行百吏庶民毕从及籍后稷监之膳夫农正陈籍礼大史賛王王敬从之王耕一发鉢伐二音班三之庻人终于千亩其后稷省功大史监之司徒省民大师监之毕宰夫陈飨膳宰监之膳夫赞王王歆大牢班尝之庻人终食是日也瞽帅音官以省风土廪于籍东南钟而藏之而时布之于农稷则徧诫百姓纪农协功曰隂阳分布震雷出滞土不备垦辟在司冦乃命其旅曰徇农师一之农正再之后稷三之司空四之司徒五之大保六之大师七之大史八之宗伯九之王则大徇耨获亦如之民用莫不震动恰恭于农修其彊畔日服其鏄不觧于时财用不乏民用和同是时也王事惟农是务无有求利于其官以干农功三时务农而一时讲武故征则有威守则有财若是则能媚于神而和子民矣则享祀时至而布施优裕也今天子欲修先王之绪而弃其大功匮神之祀而因民之财将何以求福用民王弗聼】齐胡公子弑厉公齐人诛之而立厉公之子【是为文公】诛弑君者七十人【世家曰厉公暴虐故胡公子复入齐齐人欲立之乃与攻杀厉公胡公子亦战死齐人乃立厉公子赤为君是为文公而诛杀厉公者七十人】十有五年卫厘侯薨少子和嗣【是为武公世家曰厘侯卒太子共伯余立共伯弟和有宠于厘侯多予之赂和以其赂赂士改共伯于墓上共伯入厘侯羡自杀卫人因葬之厘侯旁諡曰共伯而立和为卫侯是为武公武公修康叔之政百姓和集　稽古録曰卫僖侯薨太子共伯早死立其弟和　诗序曰栢舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之诗曰泛彼柏舟在彼中河彼两髦实维我仪之死矢靡他毋也天只不谅人只集传曰髪垂貌両髦剪髪夹匃子事父母之饰亲死然后去之葢指共伯也我共姜自我也仪匹也言柏舟则在彼中河両髦则实我之匹虽至于死誓无他心母之于我覆肓之恩如天罔极而何其不谅我之心乎不及父者疑独母在或非父意耳泛彼柏舟在彼河侧彼両髦实维我特之死矢靡慝母也天只不谅人只　古史曰武公贤者卫人谓之睿圣武公夺适之事未可遽以诬之且诗序言共伯蚤死初无簒夺之文故史迁所载疑而不録　子王子曰武公少年夺之罪晚年进修之功功罪自不相掩然武公少时必有俊迈之姿钟爱于其父好施养士士以是置共伯于死以成武公之立则或有之为法受恶武公不能无罪其从共姜坚自誓之操武公亦有修革之学复康叔之政输定难之忠晚年所至称为睿圣是真有不可及者君子尚论固难以老少相掩也】十有六年晋献侯薨子费生嗣徙都于绛【是为穆侯　史记曰穆字或作缪】十有八年蔡夷侯薨子所事嗣【是为僖侯】二十有一年鲁懿公兄括之子伯御弑其君懿公而自立二十有二年王后姜氏諌王【外纪系此年　烈女传曰周宣姜后贤而有徳事非礼不言行非礼不动宣王尝早卧而晏起后夫人不出于房姜后既出乃脱簪珥待罪于永巷使其传母通言于王曰妾不才妾之心见矣至使君王失礼而晏朝以见君王之乐色而忘徳也夫茍乐色必好奢好奢必穷乐穷乐者乱之所兴也原乱之兴从婢子起婢子生乱当服其辜敢请婢子之罪唯君王之命王曰寡人不徳实自生过过从寡人起非夫人之罪也遂复姜后而勤于政事早朝晏退继文武之迹兴周室之业卒成中兴之名为周世宗】封弟友于郑【郑本西周畿内采邑其后东徙国于郐虢之间为郑又其遗民南保汉中者为南郑　史记世家曰郑桓公友者周厉王少子而宣王庶弟也年表云母弟宣王立二十二年友初封于郑】二十有三年晋侯伐条生太子仇二十有四年齐文公薨子説嗣【是为成公】二十有六年晋师战于千亩生子成师【左氏曰晋穆侯之夫人姜氏以条之役生太子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正民是以政成而民聼易则生乱嘉耦曰妃怒耦曰仇古之命也今君命大子曰仇弟曰成师始兆乱矣兄其替乎愚按师服初意葢防夺嫡之渐耳仇即文侯异日受平王秬鬯圭赞之命兄固未遽替也其后曲沃之封在昭侯之世师服之言防防虑渐始切事实而曲沃终至夺宗故后人服其先见并记其初命名之言云】二十有七年宋惠公薨子嗣【是为哀公】二十有八年宋哀公薨子嗣【是为戴公】楚熊徇卒子熊咢嗣三十有二年春王伐齐诛伯御立懿公之弟称【是为孝公国语曰三十二年春宣王伐齐立孝公诸侯从是而不睦　又曰宣王欲徳国子之能训诸侯者贾逵注】
　　【国子诸侯之嗣子韦昭曰国子谓同姓诸姬也谓诸侯谓为州伯樊穆仲曰鲁侯孝穆仲仲山父之谥王曰何以知之对曰肃恭明神而敬事耉老赋事行刑必问于遗训而咨于故实不千所问不犯所咨王曰然则能训治其民矣乃命鲁孝公于夷宫祖夷王庙也　世家曰宣王伐鲁杀伯御问鲁公子能训诸侯者以为鲁后樊穆仲曰鲁懿公弟称云云语同国语宣王曰然能训治其民矣乃立称于夷宫二出大同小异世家似得之】陈僖公薨子灵嗣【是为武公】曹戴伯薨子兕嗣【是为惠伯】三十有三年齐成公薨子赎嗣【是为庄公】三十有七年燕僖侯薨子嗣【是为顷侯】楚熊咢卒子熊仪嗣【是为若敖】三十有九年伐姜戎王师败绩于千亩【国语与不籍千亩同事非也不籍千亩天子之籍田也此千亩地名也】四十年料民于太原【国语曰宣王既防南国之师注谓即姜戎唐固曰南阳也乃料民于太原大原即今原州仲山甫谏曰民不可料也夫古者不料民而知其少多司民恊孤终恊考比也孤防也终死也司商恊民姓今五音姓氏是也古者置官别生分类官谓之司商者沈括曰商者人声也故以律协民姓者名焉司徒协旅协民众为司旅司寇协奸考比罪刑死之类牧协职物色之数工协革牛马羊之皮革易协入知粟数廪协出知口数是则少多死生出入往来者皆可知也于是又审之以事事即下文籍田搜狩简知其数王治农于借摉于农隙耨获亦于籍狝于既蒸狩于毕时是皆习民数者也又何料焉不为其少而大料之是示少而恶事也临政示少诸侯避之治民恶事无以赋令且无故而料民天之所恶也害于政而妨于后嗣王卒料之及幽王乃灭】四十有三年杀杜伯【周春秋曰宣王杀杜伯而不辜后三年宣王会诸侯田于囿曰中杜伯起于道左衣朱衣朱冠操朱弓朱矢射王中心折脊而死此説似怪见国语注大纪取之　注曰杜伯为宣王大夫宣王杀之其子隰叔奔晋】晋穆侯薨弟殇叔自立太子仇出奔四十有六年王崩太子湼践位【稽古録曰宣王能慎微接下用贤使能羣臣无不自尽以奉其上内修政事外攘夷狄复文武之竟土周室中兴焉】
　　【履祥按周自厉王乱政日久纪纲板荡宣王初年有志拨乱董生谓其周道粲然复兴然攷之诸书似不克终者如废鲁适不籍千亩防师南国料民太原杀杜伯而非其罪大畧可见其后幽王继之不逾十年而君弑国亡卒以东迁夫拨乱世反之正非百倍其功不足以兴废补弊况宣王末政止于如此哉谓】
　　【夷厉宣幽而贪天祸不为无谓矣】
　　庚申幽王元年晋太子仇袭杀殇叔而立【是为文侯】陈武公薨子説嗣【是为夷公】三年始嬖褒姒泾渭洛竭岐山崩【按国语以为幽王三年独史记拘于国亡不过十年之説系之二年今据国语为正　本纪曰初褒人有罪请人女子于王以赎罪是为褒姒幽王三年入后宫见而爱之生子伯服　国语曰幽王三年西周三川皆震伯阳父曰唐固曰伯阳父周柱下史老子也周将亡矣夫天地之气不失其序若过其序民乱之也阳伏而不能出阴迫而不能烝于是有地震今山川实震是阳失其所而镇阴也韦氏曰镇为隂所镇笮也阳失而在隂源必塞源塞国必亡夫水土演而民用足也土无所演民乏财用不亡何待昔伊洛竭而夏亡河竭而商亡今周徳若二代之季矣其川源又塞塞必竭夫国必依山川山崩川竭亡之徴也川竭山必崩若国亡不过十年数之纪也夫天之所弃不过其纪是嵗也三川竭岐山崩十一年幽王乃灭周乃东迁】四年陈夷公薨弟爕立【是为平公】秦庄卒子嗣【是为襄公　秦纪曰庄公之子世父曰戎杀我大父我非杀成王则不敢入邑遂将击戎让其弟襄公襄公为太子庄公卒襄公立】甲子五年废申后及太子宜臼以褒姒为后伯服为太子【史蘓曰周幽王伐有褒褒人以褒姒女焉褒姒有宠生伯服于是乎与虢石甫比逐太子宜臼而立服太子出奔申申人缯人召西伐以伐周周于是乎亡】小雅白华之诗曰白华菅兮白茅束兮之子之远俾我独兮【集传曰幽王娶申后又得褒姒而黜申后作此诗白华野菅也已沤为菅之子斥幽王俾使也我申后自我言白华为管则白茅为束二物至微犹必相须为用何之子之远而俾我独耶】英英白云露彼菅茅天歩艰难之子不犹【集传曰英英轻眀貌白云水土轻清之气当夜而上腾者露即其防而下降者也歩行也天歩犹言时运犹图也或云犹如也言云之泽物无微不被今时运艰难而之子不图不如白云之露菅茅也】滮池北流浸彼稻田啸歌伤怀念彼硕人【集传曰滮流貌北流豊镐之间水多北流硕人尊大之称亦谓幽王也言小水微流尚能浸灌王之尊大而反不能通其宠泽所以使我啸歌伤懐而念之也】樵彼桑薪卬烘于煁维彼硕人实劳我心【集传曰桑薪薪之善者也卬我烘燎也煁无釡之灶可燎而不可烹餁者也桑薪宜以烹餁而但为燎烛以比嫡后之尊而反见卑贱也】鼓钟于宫声闻于外念子懆懆视我迈迈【集传曰懆懆忧貌迈迈不顾也鼓钟于宫则声闻于外矣念子懆懆而反视我迈迈河哉】有鹙在梁有鹤在林维彼硕人实劳我心【集传曰鹙秃鹙梁鱼梁苏氏曰鹙鹤皆以鱼为食然鹤之于鹙清浊则有问矣今鹙在梁而鹤在林鹙则饱而鹤而饥矣幽王进褒姒而黜申后譬之养防而弃鹤也】鸳鸯在梁戢其左翼之子无良二三其徳【集传曰戢其左翼言不失其常也二三其徳则鸳鸯之不如矣】有扁斯石履之卑兮之子之逺俾我疷兮【集传曰扁卑貌疷病也有扁然而卑之石则履之者亦卑矣如妾之贱则宠之者亦贱矣是以之子之逺俾我疷也】小弁之诗曰弁彼誉斯归飞提提民莫不谷我独于罹何辜于夭我罪伊何心之忧矣云如之何【集传曰幽王太子宜臼被废而作此诗弁飞拊翼貌鸒雅乌小而多羣江东呼为鹎乌斯语词提提羣飞安闲貌言弁彼鸒斯则归飞提提矣民莫不善而我独于忧则鸒斯之不如也何辜于天我罪伊何者怨而慕也舜号泣于旻天曰父母之不我爱于我何哉葢如此矣心之忧矣云如之何则知其无可奈何而安之之词也】踧踧周道鞫为茂草我心忧伤惄焉如捣假寐永叹维忧用老心之忧矣疢如疾首【集传曰踧踧平易也周道大道也鞫穷惄思捣春也不脱衣冠而寐曰假寐疢犹疾也踧踧周道则将鞫为茂草矣我心忧伤则惄焉如捣矣精神愦眊至于假寐之中而不忘永叹忧之之深是以未老而老也疢如疾首则又忧之甚矣】维桑与梓必恭敬止靡瞻匪父靡依匪母不属于毛不离于里天之生我我辰安在【集传曰桑梓五亩之宅树之墙下以为子孙给蚕食具器用者也瞻者尊而仰之依者亲而倚之属连也毛肤体之余气末属也离丽也里心腹也辰犹时也言桑梓父母所植尚且必加恭敬况父母至尊至亲宜莫不瞻依也然父母之不我爱岂我不属于父母之毛乎岂我不离于父母之里乎无所归咎则推之于天曰岂我生时不善哉何不祥之是也】菀彼栁斯鸣蜩嘒嘒有漼者渊萑苇渒渒譬彼舟流不知所届心之忧矣不遑假寐【集传曰菀茂盛貌蜩蝉也漼深貌渒渒众也菀彼柳斯则鸣蜩嘒嘒矣有漼者渊则萑苇渒渒矣今我独见弃逐如舟之流于木中不知其何所至乎是以忧之之深昔犹假寐而今不暇也】鹿斯之奔维足伎伎雉之朝雊尚求其雌譬彼坏木疾用无枝心之忧矣寜莫之知【集传曰伎伎舒貌宜疾而舒留其羣也雊雉鸣壊伤病鹿斯之奔则足伎伎然雉之朝雊亦知求其匹配今我独见弃逐如伤病之木憔悴而无枝是以忧之而人莫之知也】相彼投兎尚或先之行有死人尚或墐之君子秉心维其忍之心之忧之涕既陨之【集传曰投奔行道墐埋也相彼被逐而投人之兎尚或有哀其穷而先脱之者道有死人尚或有哀其暴露而埋藏之者葢皆有不忍之心焉今王信谗弃逐其子曽视投兎死人之不如则其秉心亦忍矣是以心忧而涕陨也】君子信谗如或醻之君子不惠不舒究之伐木掎矣析薪杝矣舍彼有罪予之他矣【集传曰醻报掎倚也以物倚其巅也杝随其理也他加也言王惟谗是听如受醻爵得即饮之曽不加惠爱舒缓而究察之夫茍舒缓而究察之则谗者之情得矣伐木者尚倚其巅析薪者尚随其理皆不妄挫折之今乃舍彼有罪之讃人而加我以非其罪曾伐木折薪之不若也】莫高匪山莫浚匪泉君子无易由言耳属于垣无逝我梁无发我笱我躬不阅遑恤我后【集传曰山极高矣而或失其巅泉极深矣而或入其底故君子不可易于其言恐耳属于垣者有所观望左右而生谗譛也王于是卒以襃姒为后伯服为太子故吿之曰毋逝我梁毋发我笱我躬不阅遑恤我后也　高子曰小弁小人之诗也孟子曰何以言之曰怨曰固哉高叟之为诗也有人此越人闗弓而射之则已谈笑而道之无他疏之也其兄闗弓而射之则已垂涕泣而道之无他戚之也小弁之怨亲亲也亲亲仁也固矣夫高叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也孔子曰舜其至孝矣五十而慕】
　　六年十月辛卯朔日有食之
　　小雅十月之交篇曰十月之交朔月辛卯日有食之亦孔之丑彼月而防此日而防今此下民亦孔之哀【集传曰十月以夏正言之建亥之月也交日月交会谓晦朔之间也厯法周天三百六十五度四分度之一左旋于地一昼一夜则其行一周而又过一度日月皆右行于天一昼一夜则日行一度月行十三度十九分度之七故日一嵗而一周天月二十九日有竒而一周天又逐及于日而与之防一嵗凡十二会方会则月光都尽而为晦已会则月光复蘓而为朔朔后晦前各十五日日月相对则月光正满而为朢晦朔而日月之合东西同度南北同道则月揜日而日为之食而日月之对同度同道则月亢日而月为之食是皆有常度矣然王者修徳行政用贤去奸能使阳盛足以胜阴阴衰不能侵阳则日月之行虽或当食而月常避日故其迟速高下必有参差而不正相合不正相对者所以当食而不食也若国无政不用善使臣子背君父妾妇乘其夫小人陵君子夷狄侵中国则隂盛阳防当食必食虽曰行有常度而实为非常之变矣蘓氏曰曰食天变之大者也然正阳之月古尤忌之夏之四月为纯阳故谓之正月十月纯阴疑其无阳故谓之阳月纯阳而食阳弱之甚也纯阴而食阴壮之甚也防亏也彼月则宜有时而亏矣此日不宜亏而今亦亏是乱亡之兆也】日月告凶不用其行四国无政不用其良彼月而食则维其常此日而食于何不臧【集传曰行道也凡日月之食皆有常度矣而以为不用其行者月不避日失其道也然其所以然者则以四国无政不用善人故也如此则日月之食皆非常矣而以月食为常日食为不臧者阴亢阳而不胜犹可言也阴胜阳而揜之言也故春秋曰食必书而月食则无纪焉亦以此尔】震电不宁不令百川沸腾山冡崒崩高岸为谷深谷为陵哀今之人胡防莫惩【集传曰爗爗电光貌寕安徐也令善沸出腾乘也山顶曰冢崒崔搜也高岸崩陷故为谷深谷填塞故为陵防曽也言非但日食而已十月而雷电山崩水溢亦灾异之甚者是宜恐惧修省改纪其政而幽王曽莫之惩也董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也】皇父卿士番维司徒家伯冢宰仲允膳夫棸子内史蹶维趣马楀维师氏妻煽方处【集传曰皇父家伯仲允皆字也番棸蹶楀皆氏也卿士六卿之外更为都官以总六官之事也或曰卿士葢卿之土周礼大宰之属有上中下士公羊所谓宰士左氏所谓周公以蔡仲为已卿士是也葢以宰属而兼总六官位卑而权重也司徒掌邦教冢宰掌邦治皆卿也膳夫上士掌王之饮食膳羞者也内史中大夫掌爵禄废置杀生予夺之法者也趣马中士掌王马之政者也师氏亦中大夫掌司朝得失之事者也羙色曰妻即褒姒也煽炽也方处方居其所未变徙也言所以致变异者由小人用事于外而嬖妾蛊惑王心于内以为之主故也】抑此皇父岂曰不时胡为我作不即我谋彻我墙屋田卒污莱曰予不戕礼则然矣【集传曰抑发语词时农隙之时作动即就卒尽也污停水莱草秽戕害也言皇父不自以为不时欲动我以徙而不与我谋乃遽彻我墙屋使我田不获治卑者污而高者莱又曰非我戕汝乃下供上役之常礼耳】皇父孔圣作都于向择三有事亶侯多藏不憗遗一老俾守我王择有车马以居徂向【集传曰孔甚圣通眀都大邑也周礼畿内大都方百里小都方五十里皆天子公卿所封向地名在东都畿内今孟州河阳县是也三有事三卿也亶言侯维藏蓄也憗者心不欲而自强之词有车马者亦富民也徂往也言皇父自以为圣而作都则不求贤而但取富人以为卿又不自强留一人以卫天子但有车马者则悉与俱往不忠于上而但知贪利以自私也】黾勉从事不敢告劳无罪无辜谗口嚣嚣下民之孽匪降自天噂沓背憎职竞由人【集传曰嚣众多貌孽灾害噂聚沓重复职主竞力也言黾勉从皇父之役未尝敢告劳也犹且无罪而遭谗然下民之孽非天之所为也噂噂沓沓多言以相説而背则相憎专力为此者皆由谗口之人耳】悠悠我里亦恐之痗四方有羡我独居忧民莫不逸我独不敢作天命不彻我不敢效我友自逸【集传曰悠悠忧也里居痗病羡余逸乐彻均也当是之时天下病矣而独忧我里之甚病且以为四方皆有余而我独忧众人皆得逸豫而我独劳者以皇父病之而被祸尤甚故也然此乃天命之不均吾岂敢不安于所遇而必效我友之自逸哉　虞曰小雅十月之交日有食之在周幽王六年】八年以郑伯友为司徒【郑语曰桓公为司徒甚得周众与东土之人问于史伯曰王室多故余惧及焉其何所可以逃死史伯对曰王室将卑戎翟必昌不可偪也偪迫也当成周者南有荆蛮申吕应邓陈蔡随唐北有卫燕翟鲜虞潞洛泉徐蒲西有虞虢晋隗霍杨魏芮东有齐鲁曹宋滕薛邹莒是非王之支子母弟甥舅也则皆蛮荆戎翟之人也非亲则顽不可入也其济洛河颖之间乎是其子男之国虢郐为大虢叔恃势郐仲恃险是皆有骄侈怠慢之心而加之以贪冐君若以周难之故寄孥与贿焉不敢不许周乱而弊是骚而贪必将背君君若以成周之众奉辞伐罪无不克矣若克二邑鄢蔽补丹依防厯莘君之土也若前莘后河右洛左济莘莘国也主芣騩而食溱洧芣騩山名修典刑以守之唯是可以少固公曰南方不可乎对曰夫荆子熊严生子四人伯霜中雪叔熊季紃叔逃难于濮而蛮季紃是立防氏将起之祸又不克是天启之心也又甚聪眀和恊葢其先王臣闻之天之所启十世不替夫其子孙必光启土不可偪也且重黎之后也夫黎为高辛氏火正以淳燿惇大天明地徳光昭四海故命之曰祝融其功大矣夫成天地之大功者其子孙未尝不章虞夏商周是也虞幕能聼协风以成乐物生者也幕舜之先所谓自幕至于瞽叟无违命者也韦説非夏禹能单平水土以品处庻类者也商契能和合五敎以保于百姓者也周弃能播殖百谷疏以衣食民人者也其后皆为王公侯伯祝融亦能昭显天地之光明以生柔嘉材者也其后八姓于周未有侯伯佐制物于前代者昆吾为夏伯矣大彭豕韦为商伯矣当周末有己姓昆吾苏顾温董董姓□夷豢龙则夏防之矣彭姓彭祖豕韦诸稽则商灭之矣秃姓舟人则周灭之矣妘姓邬郐路偪阳曹姓邹莒皆为采卫或在王室或在夷翟莫之数也而又无令闻必不兴矣斟姓无后融之兴者其在芋姓乎芋如夔越不足命也蛮芋蛮矣惟荆实有昭徳若周衰其必兴矣姜嬴荆芋实与诸姬代相芋也姜伯夷之后也嬴伯翳之后也伯夷能礼于神以佐尧者也伯翳能议百物以佐舜者也其后皆不失祀而未有兴者周衰其将至矣公曰谢西之九州何如谢宣王之郑申伯之国今在南阳二千五百家为州对曰其民沓贪而忍不可因也惟谢郏之间其冡君侈骄其民怠沓其君而未及周徳若更君而周训之是易取也且可长用也公曰周其弊乎对曰殆于必弊者大誓曰民之所欲天必从之今王弃高眀昭显而好谗慝暗昧恶角犀豊盈而近顽童穷固去和而取同夫和实生物同则不继以它平它谓之和故能豊长而物生之若以同禆同尽乃弃矣故先王以土与金木水火杂以成百物是以和五味以调口刚四支以卫体和六律以聪耳正七体以役心平八索以成人建九纪以立纯徳七体七窍也八索八体应八封九纪九脏也合十数以训百体出千品具万方计亿事材兆物収经入行姟极故王者居九畡之田収经入以食兆民周训而能用之龢乐如一夫如是龢之至也于是乎先王聘后于异姓求财于有方择臣取諌工而讲以多物务和同也声一无听物一无文味一无果物一不讲讲校也王将弃是类而与剸同天夺之明无弊得乎夫虢石父谗谄巧从之人也而立以为卿士与剸同也叶聘后而立内妾好穷固也固陋也侏儒戚施实御在侧近顽童也周法不昭而妇言是行用防慝也不建立卿士而妖试幸措行暗昧也是物也不可以久且宣王之时有童謡曰檿弧箕服实亡周国于是宣王闻之有夫妇鬻是噐者王使执而戮之府之小妾生女而非王子也惧而弃之此人也収以奔褒此下有褒神化为二龙藏漦于椟三代传之厉王发之化为鼋入于王府童妾遭之遂生褒姒之説怪诞不取褒姁有狱而以为入于王王逐置之而嬖是女也使至于为后而生伯服天之生此久矣其为毒也大矣将俟淫徳而加之焉毒之酋腊者其杀也滋速申缯西戎方强王室方騒将以纵欲不亦难乎王欲杀太子以成伯服必求之申申人弗畀必伐之若伐申而缯与西戎会以伐周周不守矣缯与西戎方将徳申申吕方强其隩爱太子亦不可知也王师若在其救之亦必然矣王心怒矣虢公从矣凡周存亡不三稔矣君若欲避其难速规所矣时至而求用恐无及也公曰若周衰诸姬其孰兴对曰臣闻之武实昭文之功文之祚尽武其嗣乎武王之子应韩不在其在晋乎距险而隣于小若加之以徳可以大启公曰姜嬴其孰兴对曰夫国大而在徳者近兴秦仲齐侯姜嬴之隽也且大其将兴乎公説及东寄孥与贿虢郐受之十邑皆有竒地幽王八年而桓公为司徒九年而王室始騒十一年而毙及平王末而秦晋齐楚代兴秦景襄于是乎取周土晋文侯于是乎定天子齐庄僖于是乎小伯楚汾冒于是乎始启濮】
　　【履祥按史伯之言该矣周之士大夫大率多贤能守职自幽厉听用小心虽有贤士大夫在于其职而无救于亡甚矣君心所系大也史伯之言纪録者亦或有所附会其论和同谓幽王不能用众而外専于虢石父内専于襃姒也其劝郑伯寄孥于郐虢葢隂为取国之计而史谓鄫虢叛郑郑武公伐灭之夫寄孥贿以诱之伺隙而取之是术也而史不悟何哉于是南北之形势在郑而郑在春秋亦无世无晋楚之争矣】
　　十有一年申侯与犬戎入防戎弑王于骊山之下郑伯友死之晋卫秦皆以兵来救平戎与郑子掘突共立故太子宜臼【史记曰褒姒不好笑幽王欲其笑万方致之不笑幽王为熢燧大鼔有防至则举熢火诸侯悉至至而无防褒姒乃大笑幽王説之为数举熢火其后不信诸侯盖亦不至幽王以虢石父为卿用事国人皆怨石父为人佞巧善防好利王用之又废申后去太子也申侯怒与缯西夷犬戎攻幽王幽王举熢火兵莫至遂杀幽王骊山下肤褒姒尽取周赂而去于是诸侯乃即申侯而共立故太子宜臼是为平王以奉周祀郑氏家曰犬戎杀幽王于骊山下并杀桓公郑人共立其子掘突是为武公　卫世家曰卫武公四干二年】
　　【犬戎杀周幽王武公将兵佐周平戎甚有功平王命武公为公　秦纪曰周幽王用褒姒废太子数欺诸侯诸侯叛之西戎犬戎与申侯伐周杀幽王而秦襄公将兵救周战甚力有功】
　　【覆祥按史迁不考之于书故晋文侯仇之功不纪】
</div>
    <div class="pagination">
<a href="资治通鉴前编_page3.html">上一页</a><a href="资治通鉴前编.html">1</a><a href="资治通鉴前编_page2.html">2</a><a href="资治通鉴前编_page3.html">3</a><span class="current-page">4</span><a href="资治通鉴前编_page5.html">5</a><a href="资治通鉴前编_page6.html">6</a><a href="资治通鉴前编_page7.html">7</a><a href="资治通鉴前编_page8.html">8</a><a href="资治通鉴前编_page9.html">9</a><span>...</span><a href="资治通鉴前编_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
