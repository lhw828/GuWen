<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 168 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 168 页/共 334 页
  </h1>
  <div class="content">
   梁纪十七〔着雍执徐（戊辰），一年。〕
高祖武皇帝十七
太清二年〔（戊辰、五四八）〕
1春，正月，己亥，慕容绍宗以铁骑五千夹击侯景，〔承上卷上年绍宗与景相持事，故不书东魏。〕景诳其众曰：「汝辈家属，已为高澄所杀。」〔盖前乎此时，景以此言诳众也。诳，居况翻。〕绍宗遥呼曰：〔呼，火故翻。〕「汝辈家属并完，若归，官勋如旧。」〔归，谓复归东魏。官者，各人先所居之官。勋，勋阶也。〕被发向北斗为誓。〔质北斗为誓，以明其言之不欺。被，皮义翻。〕景士卒不乐南渡，〔乐，音洛。〕其将暴显等各帅所部降于绍宗。〔暴显去年春为侯景所执。将，即亮翻。帅，读曰率。降，户江翻。〕景众大溃，争赴涡水，〔涡，音戈。〕水为之不流。〔为，于伪翻。〕景与腹心数骑自硖石济淮，稍收散卒，得步骑八百人，〔骑，奇寄翻。〕南过小城，人登陴诟之曰：「跛奴！〔侯景右足偏短，故诟为跛奴。陴，频弥翻。诟，苦候翻。跛，普我翻。〕欲何为邪！」景怒，破城，杀诟者而去。昼诟者而去。昼夜兼行，追军不敢逼。〔考异曰：典略云：「昼息夜行，追军渐逼。」今从梁书。〕使谓绍宗曰：「景若就擒，公复何用！」绍宗乃纵之。〔人臣苟有才，必养寇以自资，东魏之世，彭乐、慕容绍宗同一辙耳。复，扶又翻。〕
2辛丑，以尚书仆射谢举为尚书令，守吏部尚书王克为仆射。
3甲辰，豫州刺史羊鸦仁以东魏军渐逼，称粮运不继，弃悬瓠，还义阳；殷州刺史羊思达亦弃项城走；〔去年，使羊鸦仁镇悬瓠，羊思达镇项城。考异曰：典略在六月，今从梁帝纪。〕东魏人皆据之。上怒，责让鸦仁；鸦仁惧，启申后期，顿军淮上。〔不敢归义阳。〕
4侯景既败，不知所适，时鄱阳王范除南豫州刺史，未至。〔去年，遣萧渊明攻彭城，以范代镇寿阳，时犹未至。〕马头戍主刘神茂，素为监州事韦黯所不容，〔监，工衔翻。〕闻景至，故往候之，〔有意见之为故。郑玄曰：古者谓候为进。孔颖达曰：古时谓迎客为进，汉时谓迎客为候。今按经、传，迎客为进，则「进使者而问故」之类是也。迎客为候，则郑注周礼候人云，「候，候迎宾客之来」是也。〕景问曰：「寿阳去此不远，城池险固，欲往投之，韦黯其纳我乎﹖」神茂曰：「黯虽据城，是监州耳。王若驰至近郊，彼必出迎，因而执之，可以集事。得城之后，徐以启闻，朝廷喜王南归，必不责也。」景执其手曰：「天教也。」神茂请帅步骑百人先为乡导。〔帅，读曰率。乡，读曰向。〕壬子，景夜至寿阳城下；韦黯以为贼也，授甲登陴。〔陴，频弥翻。〕景遣其徒告曰：「河南王战败来投此镇，愿速开门！」黯曰：「既不奉敕，不敢闻命。」景谓神茂曰：「事不谐矣。」神茂曰：「黯懦而寡智，可说下也。」〔说，式芮翻。〕乃遣寿阳徐思玉入见黯曰：〔徐思玉本寿阳人，仕于东魏，今随侯景南来。〕「河南王，朝廷所重，君所知也。今失利来投，何得不受﹖」黯曰：「吾之受命，唯知守城；河南自败，何预吾事！」思玉曰：「国家付君以阃外之略，今君不肯开城，若魏兵来至，河南为魏所杀，君岂能独存！【章：十二行本「存」下有「纵使或存」四字；乙十一行本同；孔本同；退斋校同；张校同，云「独守」无注本作「独存」，是张据校本「存」作「守」。】何颜以见朝廷﹖」黯然之。思玉出报，景大悦曰：「活我者，卿也。」癸丑，黯开门纳景，景遣其将分守四门，诘责黯，将斩之；〔将，即亮翻；下同。诘，去吉翻。〕既而抚手大笑，置酒极欢。黯，叡之子也。〔合肥之役，黯请叡下城避箭，其懦闇可知矣。然使黯能拒景，梁朝亦将敕黯纳之。〕
朝廷闻景败，未得审问；或云：「景与将士尽没。」上下咸以为忧。侍中、太子詹事何敬容诣东宫，太子曰：「淮北始更有信，侯景定得身免，不如所传。」敬容曰：「得景遂死，深为朝廷之福。」太子失色，问其故，敬容曰：「景翻覆叛臣，终当乱国。」太子于玄圃自讲老、庄，〔自萧齐以来，东宫有玄圃。昆仑之山三级，下曰樊桐，二曰玄圃，三曰层城，太帝之所居。东宫次于帝居，故立玄圃。〕敬容谓学士吴孜曰：〔梁秘书省有撰史学士。〕「昔西晋祖尚玄虚，使中原沦于胡、羯。〔事见晋纪。〕今东宫复尔，江南亦将为戎乎！」〔何敬容虽不能优游于文义，其识则过于梁朝诸臣矣。复，扶又翻；下景复、复敕、乃复、故复同。〕
甲寅，景遣仪同三司于子悦驰以败闻，并自求贬削；优诏不许。景复求资给，上以景兵新破，未忍移易。乙卯，即以景为南豫州牧，本官如故；更以鄱阳王范为合州刺史，镇合肥。〔更，工衡翻。〕光禄大夫萧介上表谏曰：「窃闻侯景以涡阳败绩，只马归命，〔涡，音戈。〕陛下不悔前祸，复敕容纳。臣闻凶人之性不移，天下之恶一也。昔吕布杀丁原以事董卓，终诛董而为贼；〔事见汉灵、献二帝纪。〕刘牢反王恭以归晋，还背晋以构妖。〔事见晋安帝纪。妖，于骄翻。〕何者﹖狼子野心，终无驯狎之性，养虎之喻，必见饥噬之祸矣。侯景以凶狡之才，荷高欢卵翼之遇，〔左传：楚令尹子西曰：「胜如卵，予翼而长之。」荷，下可翻。〕位忝台司，任居方伯，然而高欢坟土未干，〔干，音干。〕即还反噬。逆力不逮，乃复逃死关西；宇文不容，故复投身于我。陛下前者所以不逆细流，〔李斯上秦王书曰：江海不择细流，故能就其深。〕正欲比属国降胡以讨匈奴，〔汉边郡置属国以处降胡，使侦伺匈奴。降，户江翻。〕冀获一战之效耳；今既亡师失地，直是境上之匹夫，陛下爱匹夫而弃与国。【章：十二行本「国」下有「臣窃不取也」五字；乙十一行本同；孔本同；张校同；退斋校同。】与国，谓东魏。〕若国家犹待其更鸣之辰，岁暮之效，臣窃惟侯景必非岁暮之臣；〔惟，思也。〕弃乡国如脱屣，背君亲如遗芥，〔背，蒲妹翻。〕岂知远慕圣德，为江、淮之纯臣乎！事迹显然，无可致惑。臣朽老疾侵，不应干预朝政；〔朝，直遥翻。〕但楚囊将死，有城郢之忠，〔左传：楚令尹子囊将死，遗言子庚必城郢。君子谓子囊忠，将死不忘卫社稷。〕卫鱼临亡，亦有尸谏之节。〔孔子家语曰：卫大夫蘧伯玉贤，灵公不用；弥子瑕不肖，反任之。史鱼骤谏不从，将卒，命其子曰：「吾不能进蘧伯玉，退弥子瑕，是不能正君也。生不能正君，死无以成礼，我死，汝置尸牖下，于我毕矣。」其子从之。灵公吊焉，怪而问之，其子以告。公曰：「是寡人之过也。」命之殡于客位，进蘧伯玉，退弥子瑕。孔子闻之曰：「古之烈谏者，死则已矣，未有若史鱼死而尸谏，忠感其君者也。」〕臣忝为宗室遗老，敢忘刘向之心！」〔刘向事见三十卷汉成帝阳朔二年。〕上叹息其忠，然不能用。介，思话之孙也。〔宋元嘉间，萧思话历当方任。按新唐书宰相世系表，介与帝同十三世祖后汉中山相苞。〕
5己未，东魏大将军澄朝于邺。〔朝，直遥翻；下同。〕
6魏以开府仪同三司赵贵为司空。
7魏皇孙生，大赦。
8二月，东魏杀其南兖州刺史石长宣，讨侯景之党也；〔石长宣书官者，表其以南兖州附侯景也，不可以春秋书法观之。〕其余为景所胁从者，皆赦之。
9东魏既得悬瓠、项城，悉复旧境。大将军澄数遣书移，〔移，谓移檄也。数，所角翻。〕复求通好；朝廷未之许。澄谓贞阳侯渊明曰：「先王与梁主和好，十有余年。〔复，扶又翻。好，呼到翻；下旧好同。〕闻彼礼佛文云：『奉为魏主，并及先王，』〔为，于伪翻。言为魏主君臣祈福也。〕此乃梁主厚意；不谓一朝失信，致此纷扰，知非梁主本心当是侯景扇动耳，宜遣使谘论。〔使，疏吏翻；下同。〕若梁主不忘旧好，吾亦不敢违先王之意，诸人并即遣还，侯景家属亦当同遣。」渊明乃遣省事夏侯僧辩奉启于上，称「勃海王弘厚长者，若更通好，当听渊明还。」上得启，流涕，〔此所谓妇人之仁也。帝于是堕高澄数中矣。〕与朝臣议之。右卫将军朱异、御史中丞张绾等皆曰：「静寇息民，和实为便。」司农卿傅岐独曰：「高澄何事须和﹖必是设间，〔异，羊至翻。间，古苋翻。〕故命贞阳遣使，欲令侯景自疑；景意不安，必图祸乱。若许通好，正堕其计中。」〔侯景之反复，何敬容、萧介知之；澄之奸诈，傅岐知之；梁朝非果无人也，武帝不能决择而用之耳。〕异等固执宜和，上亦厌用兵，乃从异言，赐渊明书曰：「知高大将军礼汝不薄，省启，甚以慰怀。当别遣行人，重敦邻睦。」〔省，悉景翻。重，直龙翻。〕
僧辩还，过寿阳，侯景窃访知之，摄问，具服。〔摄问，收录其人而问之也。〕乃写答渊明之书，陈启于上曰：「高氏心怀鸩毒，怨盈北土，人愿天从，欢身殒越。〔谓人所祝愿，天从而杀之。〕子澄嗣恶，计灭待时，所以昧此一胜者，〔谓涡阳之胜也。〕盖天荡澄心以盈凶毒耳。〔左传：楚武王将死，告其夫人邓曼曰：「余心荡」。邓曼曰：「王禄尽乎！盈而荡，天之道也。」杜预注曰：荡，动散也。〕澄苟行合天心，〔行，下孟翻，又如字。〕腹心无疾，又何急急奉璧求和﹖岂不以秦兵扼其喉，〔秦兵，谓西魏之兵。西魏据有关西，故曰秦兵。〕胡骑迫其背，〔胡骑，谓柔然之兵。〕故甘辞厚币，取安大国。臣闻『一日纵敌，数世之患，』〔晋先轸之言。〕何惜高澄一竖，以弃亿兆之心！窃以北魏安强，莫过天监之始，锺离之役，匹马不归。〔锺离之战，见一百四十六卷天监六年。〕当其强也，陛下尚伐而取之；及其弱也，反虑而和之。舍已成之功，纵垂死之虏，使其假命强梁，以遗后世，〔舍，读曰舍。遗，于季翻。〕非直愚臣扼腕，实亦志士痛心。昔伍相奔吴，楚邦卒灭；〔左传：楚杀伍奢，其子奔吴，吴王阖闾用之，破楚入郢。腕，乌贯翻。相，息亮翻。卒，子恤翻。〕陈平去项，刘氏用兴；〔见汉高帝纪。〕臣虽才劣古人，心同往事。诚知高澄忌贾在翟，恶会居秦，〔左传：晋灵公之初，贾季奔翟，随会奔秦，秦人用其谋，晋人患之。六卿相见于诸浮，赵宣子曰：「随会在秦，贾季在翟，难日至矣。将若之何﹖」翟，与狄同。恶，乌路翻。〕求盟请和，冀除其患。若臣死有益，万殒无辞；唯恐千载，有秽良史。」〔观景此言，其气悖矣。〕景又致书于朱异，饷金三百两；异纳金而不通其启。〔史言朱异昧利而不顾患。〕
己卯，上遣使吊澄。景又启曰：「臣与高氏，衅隙已深，仰凭威灵，期雪雠耻；今陛下复与高氏连和，使臣何地自处！〔此乃侯景由衷之言。使，疏吏翻。衅，许觐翻。复，扶又翻。处，昌吕翻。〕乞申后战，宣畅皇威！」上报之曰：「朕与公大义已定，岂有成而相纳，败而相弃乎！今高氏有使求和，朕亦更思偃武。进退之宜，国有常制，公但清静自居，无劳虑也！」景又启曰：「臣今蓄粮聚众，秣马潜戈，指日计期，克清赵、魏，不容军出无名，故愿以陛下为主耳。〔观景此言，亦那可忍。〕今陛下弃臣遐外，南北复通，将恐微臣之身，不免高氏之手。」〔景言至此，辞意迫切，兽穷则搏，能无及乎！复，扶又翻；下劳复同。〕上又报曰：「朕为万乘之主，岂可失信于一物！想公深得此心，不劳复有启也。」〔既断来章，景又生心矣。乘，绳证翻。〕
景乃诈为邺中书，求以贞阳侯易景，上将许之。舍人傅岐曰：〔傅岐先兼中书通事舍人，累迁太仆、司农卿，兼舍人如故。〕「侯景以穷归义，弃之不祥；且百战之余，宁肯束手就絷！」谢举、朱异曰：「景奔败之将，一使之力耳。」〔将，即亮翻。使，疏吏翻。〕上从之，复书曰：「贞阳旦至，侯景夕返。」景谓左右曰：「我固知吴老公薄心肠！」〔帝之情态于此毕露，而帝不自佑也，鸣呼！〕王伟说景曰：「今坐听亦死，〔言坐而听梁朝所为，亦必至于死。说，式芮翻。〕举大事亦死，唯王图之！」于是始为反计：属城居民，悉召募为军士，辄停责市估及田租，〔市估，应商旅之物入市者，估其直而收税。田租，计亩所出常租。〕百姓子女，悉以配将士。〔景之反谋彰灼如此，梁之君臣若罔闻知，其亡宜矣。〕
10三月，癸巳，东魏以太尉襄城王旭为大司马，〔旭，吁玉翻。〕开府仪同三司高岳为太尉。辛亥，大将军澄南临黎阳，自虎牢济河至洛阳。魏同轨防长史裴宽与东魏将彭乐等战，为乐所擒，澄礼遇甚厚，宽得间逃归。〔将，即亮翻。间，古苋翻。〕澄由太行返晋阳。〔行，户刚翻。〕
11屈獠洞斩李贲，〔贲窜屈獠洞，见一百五十九卷中大同元年。獠，鲁皓翻。考异曰：陈高祖纪云「太清元年」，盖谓破贲之年。今从梁帝纪。按通鉴破贲书于中大同元年。〕传首建康。贲兄天宝遁入九真，收余兵二万围爱州，〔五代志：九真郡，梁置爱州。〕交州司马陈霸先帅众讨平之。〔帅，读曰率。〕诏以霸先为西江督护、高要太守、督七郡军事。
12夏，四月，甲子，东魏吏部令史张永和等伪假人官，事觉，纠检、首者六万余人。〔纠检，官所纠检而发之者也。首，自首者也。史言丧乱之际，吏因为奸，滥冒者不胜其多。首，手又翻。〕
13甲戌，东魏遣太尉高岳、行台慕容绍宗、大都督刘丰生等将步骑十万攻魏王思政于颍川。〔王思政守颍川事始上卷上年。将，即亮翻。骑，奇寄翻。〕思政命卧鼓偃旗，若无人者。岳恃其众，四面陵城。思政选骁勇开门出战，〔骁，坚尧翻。〕岳兵败走。岳更筑土山，昼夜攻之，思政随方拒守，夺其土山，置楼堞以助防守。〔堞，徒协翻。守，式又翻。〕
14五月，魏以丞相泰为太师，广陵王欣为太傅，李弼为大宗伯，赵贵为大司寇，于谨为大司空。〔宇文相魏，仿成周之制建官。〕太师泰奉太子巡抚西境，登陇，至原州，历北长城，〔此盖秦所筑长城也。〕东趣五原，至蒲州，〔自五原还至蒲州也。五代志：河东郡，后魏置秦州，后周改曰蒲州，因蒲坂为名也。趣，七喻翻。〕闻魏主不豫而还。〔还，从宣翻，又如字。〕及至，已愈，泰还华州。〔华，户化翻。〕
15上遣建康令谢挺、散骑常侍徐陵等聘于东魏，〔按梁官制，建康令秩千石，散骑常侍秩二千石。谢挺不当在徐陵之上，盖徐陵将命而使，谢挺特辅行耳。散，悉亶翻。骑，奇寄翻。〕复修前好。〔复，扶又翻。好，呼到翻。〕陵，摛之子也。〔徐摛见一百五十五卷中大通三年。摛，丑知翻。〕
16六月，东魏大将军澄巡北边。
17秋，七月，庚寅朔，日有食之。
18乙卯，东魏大将军澄朝于邺。〔朝，直遥翻。〕以道士多伪滥，始罢南郊道坛。〔魏太武帝崇信寇谦之，置南郊道坛。〕八月，庚寅，澄还晋阳，遣尚书辛术帅诸将略江、淮之北，凡获二十三州。〔侯景既乱梁，明年，东魏始尽有淮南之地，史究其终言之。帅，读曰率。将，即亮翻。〕
19侯景自至寿阳，征求无已，朝廷未尝拒绝。景请娶于王、谢，上曰：「王、谢门高非偶，可于朱、张以下访之。」〔朱、张，谓朱异、张绾之族也。〕景恚〔恚，于避翻。〕曰：「会将吴儿女配奴！」又启求锦万匹为军人作袍，中领军朱异议以青布给之。又以台所给仗多不能精，启请东冶锻工，欲更营造。【章：十二行本「造」下有「敕并给之」四字；乙十一行本同；孔本同；张校同；退斋校同。】〔锻，丁贯翻。〕景以安北将军夏侯夔之子譒为长史，〔譒，补为翻。〕徐思玉为司马，譒遂去「夏」称「侯」，托为族子。〔夏侯详为梁朝佐命功臣，其子亶、夔皆宣力边陲，并着声绩，至譒不克负荷矣。〕
上既不用景言，与东魏和亲，是后景表疏稍稍悖慢；〔悖，蒲内翻，又蒲没翻。〕又闻徐陵等使魏，反谋益甚。〔使，疏吏翻。〕元贞知景有异志，累启还朝。〔景求辅贞见上卷上年。朝，直遥翻。〕景谓曰：「河北事虽不果，江南何虑失之，何不小忍！」贞惧，逃归建康，具以事闻；上以贞为始兴内史，亦不问景。〔帝既不问景，又不为之备，盖耄期倦勤，直付之无可柰何。〕
临贺王正德，所至贪暴不法，屡得罪于上，〔正德既奔魏而逃归，上复其本封。正德志行无悛，常公行劫掠；及随豫章王北侵，又委军而走，为有司所奏。上诏曰：「汝往年在蜀，昵近小人，犹谓少年情志未定。更于吴郡杀戮无辜，劫盗财物。及还京师，专为逋逃，乃至江乘要道，湖头断路，夺人妻妾，略人子女。我每加覆掩，冀汝自新，了无悛革，怨雠逾甚，匹马奔亡，志怀反噬。汝既来归，又令仗节董戎前驱。岂谓汝狼心不改，志欲覆败国计以快汝心。今宥汝以远。」于是免官削爵，徙临海；未至徙所，追赦之；复以朱异之言封临贺王。为丹杨尹，坐所部多劫盗去职。出为南兖州，在任苛刻，人不堪命。从是黜废，转增愤恨。〕由是愤恨，阴养死士，储米积货，幸国家有变；景知之。正德在北与徐思玉相知，〔谓奔魏时也。〕景遣思玉致笺于正德曰：「今天子年尊，奸臣乱国，以景观之，计日祸败。大王属当储贰，中被废黜，〔详见一百四十九卷普通三年。被，皮义翻。〕四海业业，归心大王。景虽不敏，实思自效，愿王允副苍生，鉴斯诚款！」正德大喜曰：「侯公之意，闇与吾同，天授我也！」报之曰：「朝廷之事，如公所言。仆之有心，为日久矣。今仆为其内，公为其外，何有不济！机事在速，今其时矣。」
鄱阳王范密启景谋反。时上以边事专委朱异，动静皆关之，异以为必无此理。上报范曰：「景孤危寄命，譬如婴儿仰人乳晡，〔仰，牛向翻。〕以此事势，安能反乎！」范重陈之曰：「不早翦扑，祸及生民。」〔重，直用翻。扑，普卜翻。〕上曰：「朝廷自有处分，不须汝深忧也。」〔此亦报范之言，非面语之也。处，昌吕翻。分，扶问翻。〕范复请以合肥之众讨之，上不许。〔范非景敌也。使上许范而进兵讨景，肉投馁虎耳。复，扶又翻；下不复同。〕朱异谓范使曰：「鄱阳王遂不许朝廷有一客！」自是范启，异不复为通。〔使，疏吏翻；下同。为，于伪翻。〕
景邀羊鸦仁同反，鸦仁执其使以闻。〔羊鸦仁自悬瓠还，顿军淮上。〕异曰：「景数百叛虏，何能为！」敕以使者付建康狱，俄解遣之。景益无所惮，启上曰：「若臣事是实，应罹国宪；如蒙照察，请戮鸦仁！」〔考异曰：梁书、南史皆云「并抑不奏」。典略，「朱异拒之」云云。今从太清纪。〕景又言：「高澄狡猾，宁可全信！陛下纳其诡语，求与连和，臣亦窃所笑也。臣宁堪粉骨，投命雠门，〔雠门，谓高氏也。〕乞江西一境，受臣控督。如其不许，即帅甲骑，临江上，向闽、越，非唯朝廷自耻，亦是三公旰食。」〔帅，读曰率。骑，奇寄翻。旰，古按翻。〕上使朱异宣语答景使曰：「譬如贫家，畜十客、五客，尚能得意；〔畜，吁玉翻。〕朕唯有一客，致有忿言，亦朕之失也。」益加赏赐锦彩钱布，信使相望。〔史言帝养成侯景之祸以败国亡身。〕
戊戌，景反于寿阳，以诛中领军朱异、少府卿徐驎、太子右卫率陆验、制局监周石珍为名。〔驎，离珍翻。李延寿曰：制局小司，专典兵力，云陛天启，互设兰锜，羽林精卒，重屯广卫。至于元戎启辙，武候遮迾，清道晨行，按辔督察，往来驰骛。辇毂驱投，分部亲承几案，领护所摄，手总成规。萧子显曰：尚书外司领武官，有制局监，监内器仗兵役，亦用寒人之被恩幸者。率，所律翻。〕异等皆以奸佞骄贪，蔽主弄权，为时人所疾，故景托以兴兵。驎、验，吴郡人；石珍，丹杨人。驎、验迭为少府丞，以苛刻为务，百贾怨之，〔贾，音古。〕异尤与之昵，〔昵，尼质翻。〕世人谓之「三蠹」。
司农卿傅岐，梗直士也，尝谓异曰：「卿任参国钧，荣宠如此。比日所闻，〔比，毗至翻。〕鄙秽狼籍，若使圣主发悟，欲免得乎！」异曰：「外间谤黩，知之久矣。心苟无愧，何恤人言！」岐谓人曰：朱彦和将死矣。〔朱异，字彦和。〕恃谄以求容，肆辩以拒谏，闻难而不惧，〔难，乃旦翻。〕知恶而不改，天夺之鉴，其能久乎！」
景西攻马头，〔景自涡阳之败，南走马头，戍主刘神茂迎候之以入寿阳，当涂之马头也。今又自寿阳西攻马头，则此马头在寿阳之西，当淮津济渡之要，缚马头以登舟，又非当涂之马头也。当涂之马头郡在寿阳东。考异曰：梁书云：「执太守刘神茂」。按神茂素附于景，无烦攻执。今从太清纪、典略。〕遣其将宋子仙东攻木栅，〔木栅在荆山西。〕执戍主曹璆等。〔璆，音求，又渠幽翻。〕上闻之，笑曰：是何能为！吾折棰笞之。」〔此即朱异谓「景数百叛虏何能为」之说也。君骄昏而臣贪昧，祸至不惧，以自取败亡。折，之舌翻。〕敕购斩景者，封三千户公，除州刺史。甲辰，诏以合州刺史鄱阳王范为南道都督，北徐州刺史封山侯正表为北道都督，〔五代志，封山县属合浦郡。〕司州刺史柳仲礼为西道都督，通直散骑常侍裴之高为东道都督，以侍中开府仪同三司邵陵王纶持节董督众军以讨景。正表，宏之子；仲礼，庆远之孙；之高，邃之兄子也。〔宏，上之弟；正表、正德兄弟，皆其子也。柳庆远、裴邃，皆天监名臣。〕
20九月，东魏濮阳武公娄昭卒。〔濮，博木翻。〕
21侯景闻台军讨之，问策于王伟，伟曰：「邵陵若至，彼众我寡，必为所困。不如弃淮南，〔寿阳，古淮南郡治所。〕决志东向，帅轻骑直掩建康；〔帅，读曰率。〕临贺反其内，大王攻其外，天下不足定也。兵贵拙速，宜即进路。」景乃留外弟中军大都督王显贵守寿阳；癸未，诈称游猎，出寿阳，人不之觉。冬，十月，庚寅，景扬声趣合肥，而实袭谯州，〔此谯州非涡阳之谯州。魏收志：梁置谯州于新昌城，领高塘、临徐、南梁、新昌郡。〕其地当在唐庐、和二州之间。宋白曰：梁大同三年，割北徐州之新昌、南谯州之北谯，立为南谯州，居桑根山西，今滁州城是也。〕助防董绍先开城降之。〔考异曰：太清纪云：「十三年，陷谯城。」下又云：「十三日，以瑀王质巡江遏防。」典略上作「庚戌」，下作「庚子」。按此月戊子朔，盖三日庚寅也。〕执刺史丰城侯泰。泰、范之弟也；先为中书舍人，〔先，悉荐翻。〕倾财以事时要，超授谯州刺史。至州，徧发民丁，使担腰舆、扇、伞等物，〔腰舆者，人举之而行，其高纔至腰。伞，苏旰翻，又苏旱翻，盖也。〕不限士庶；耻为之者，重加杖责，多输财者，即纵免之，由是人皆思乱。及侯景至，人无战心，故败。
庚子，诏遣宁远将军王质帅众三千巡江防遏。景攻历阳太守庄铁，丁未，铁以城降。〔降，户江翻。〕因说景曰：「国家承平岁久，人不习战，闻大王举兵，内外震骇，宜乘此际速趋建康，〔说，式芮翻。趋，七喻翻。〕可兵不血刃而成大功。若使朝廷徐得为备，内外小安，遣羸兵千人直据采石，〔羸，伦为翻。〕大王虽有精甲百万，不得济矣。」景乃留仪同三司田英、郭骆守历阳，以铁为导，引兵临江。江上镇戍相次启闻。上问讨景之策于都官尚书羊侃，侃请「以二千人急据采石，令邵陵王袭取寿阳；使景进不得前，退失巢穴，乌合之众，自然瓦解。」朱异曰：「景必无渡江之志。」遂寝其议。侃曰：「今兹败矣！」
戊申，以临贺王正德为平北将军，都督京师诸军事，屯丹杨郡。〔卢循之寇建康也，徐赤特败于张侯桥，循兵大上，至丹杨郡。则丹杨郡治盖近江渚。〕正德遣大船十艘，诈称载荻，密以济景。〔艘，苏遭翻。荻，音狄。〕景将济，虑王质为梗，使谍视之。会临川大守陈昕启称：「采石急须重镇，王质水军轻弱，恐不能济。」〔恐其不能济国事也。谍，徒协翻。昕，许斤翻。〕上以昕为云旗将军，代质戍采石，征质知丹杨尹事。昕，庆之之子也。〔陈庆之有入洛之功。〕质去采石。而昕犹未下渚。谍告景云：「质已退。」〔未下渚者，未下秦淮渚也。谍，徒协翻。〕景使折江东树枝为验，谍如言而返，景大喜曰：「吾事办矣！」己酉，自棋江济于采石，有马数百匹，兵八千人。是夕，朝廷始命戒严。
景分兵袭姑孰，执淮南太守文成侯宁。〔晋成帝初于姑孰侨立淮南郡。五代志：丹杨郡当涂县，旧置淮南郡。〕南津校尉江子一帅舟师千余人，欲于下流邀景；〔帅，读曰率。〕其副董桃生，家在江北，与其徒筅溃走。子一收余众，步还建康。子一，子四之兄也。
太子见事急，戎服入见上，〔入见，贤遍翻。〕禀受方略，上曰：「此自汝事，何更问为！内外军事，悉以付汝。」〔考异曰：太清纪云：「太宗见事急，乃入，面启高祖曰：『请以军事并以重付，愿不劳圣心。』南史云：「帝曰『此自汝事，何更问为！』今从典略。〕太子乃停中书省，指授军事，物情惶骇，莫有应募者。朝廷犹不知临贺王正德之情，命正德屯朱雀门，宁国公大临屯新亭，大府卿韦黯屯六门，缮修宫城，为受敌之备。大临，大器之弟也。〔大临、大器，皆太子钢之子。〕
己酉，景至慈湖。建康大骇，御街人更相劫掠，〔更，工衡翻。〕不复通行。〔复，扶又翻。〕赦东?西冶、尚方钱署及建康系囚，以扬州刺史宣城王大器都督城内诸军事，以羊侃为军师将军副之，南浦侯推守东府，〔刘禅建兴八年，立南浦县，属巴东郡。〕西丰公大春守石头，〔沈约曰：吴立丰县，属临川郡；晋武帝太康元年，更名西丰。〕轻车长史谢禧、始兴太守元贞守白下，韦黯与右卫将军柳津等分守宫城诸门及朝堂。〔朝，直遥翻。〕推，秀之子；〔安成王秀，上弟也。〕大春，大临之弟；津，仲礼之父也。摄诸寺库公藏钱，聚之德阳堂，以充军实。〔摄，收也。诸寺，谓十二寺也。藏，徂浪翻。天监六年，改阅武堂为德阳堂，在南阙前。〕
庚戍，侯景至板桥，〔张舜民曰：出秦淮西南行，循东岸，行小夹中，十里过板桥店。〕遣徐思玉来求见上，实欲观城中虚实。上召问之。思玉诈称叛景请间陈事，上将屏左右，〔屏，必郢翻。〕舍人高善宝曰：「思玉从贼中来，情伪难测，安可使独在殿上！」朱异侍坐，曰：「徐思玉岂刺客邪！」思玉出景启，言「异等弄权，乞带甲入朝，除君侧之恶。」异甚惭悚。〔朝，直遥翻。〕景又请遣了事舍人出相领解，〔了事，犹言晓事也。领，总录也；解，分判也；领解，言总录景所欲言之事而分判是非也。凡此皆侯景诡言，以怠梁朝君臣，使无战心。〕上遣中书舍人贺季、主书郭宝亮随思玉劳景于板桥。〔劳，力到翻。〕景北面受敕，季曰：「今者之举何名﹖」景曰：「欲为帝也！」王伟进曰：「朱异等乱政，除奸臣耳。」景既出恶言，遂留季，独遣宝亮还宫。
百姓闻景至，竞入城，公私混乱，无复次第，〔复，扶又翻。〕羊侃区分防拟，皆以宗室间之。〔间，古苋翻。〕军人争入武库，自取器甲，所司不能禁，〔所司，谓武库令之属。〕侃命斩数人，方止。是时，梁兴四十七年，〔天监十八，普通七，大通二，中大通六，大同十一，中大同一，至是年太清二年，通四十七年。〕境内无事，公卿在位及闾里士大夫罕见兵甲，贼至猝迫，公私骇震。宿将已尽，后进少年并出在外，〔将，即亮翻。少，诗照翻。〕军旅指撝，一决于侃，侃胆力俱壮，太子深仗之。〔仗，除两翻，凭仗也。〕
辛亥，景至朱雀桁南，〔桁，户刚翻。〕太子以临贺王正德守宣阳门，东宫学士新野庾信守朱雀门，帅宫文武三千余人营桁北。太子命信开大桁以挫其锋，正德曰：「百姓见开桁，必大惊骇，可且安物情。」太子从之。俄而景至，信帅众开桁，始除一舶，〔帅，读曰率；下同。舶，旁陌翻。大舟曰舶。〕见景军皆着铁面，〔着，陟略翻。〕退隐于门。信方食甘蔗，〔甘蔗，生于南方，状如紫竹，围数寸，高丈余。以刀去皮切食，其味甘冷，解烦析酲。楚辞所谓「泰尊柘浆析朝酲」，司马相如子迣赋所谓「诸柘」者也。蔗，之夜翻。〕有飞箭中门柱，信手甘蔗，应弦而落，遂弃军走。南塘游军沈子睦，临贺王正德之党也，复闭桁渡景。〔景至秦淮南岸，子睦领游军在南塘，庾信既走，北岸无兵，子睦因得闭桁以渡景兵。中，竹仲翻。复，扶又翻。〕太子使王质将精兵三千援信，至领军府，遇贼，未陈而走。正德帅众于张侯桥迎景，马上交揖，既入宣阳门，望阙而拜，歔欷流涕，随景渡淮。景军皆着青袍，正德军并着绛袍，碧里，〔陈，读曰阵。歔，音虚。欷，许既翻，又音希。着，陟略翻。〕既与景合，悉反其袍。景乘胜至阙下，城中恟惧，〔恟，许拱翻。〕羊怳诈称得射书云：「邵陵王、西昌侯援兵已至近路。」〔邵陵王纶兵时已渡江向锺离。西昌侯渊藻时镇京口。〕众乃小安。西丰公大春弃石头，奔京口；谢禧、元贞弃白下走；津主彭文粲等以石头城降景，〔降，户江翻。〕景遣其仪同三司干子悦守之。〕
壬子，景列兵绕台城，旛旗皆黑，射启于城中曰：〔射，而亦翻。〕「朱异等蔑弄朝权，轻作威福，〔朝，直遥翻。〕臣为所陷，欲加屠戮。陛下若诛朱异等，臣则敛辔北归。」上问太子：「有是乎﹖」对曰：「然。」上将诛之。太子曰：「贼以异等为名耳；今日杀之，无救于急，适足贻笑，将来俟贼平诛之未晚。」上乃止。
景绕城既阋，〔阋，作答翻，周也。〕百道俱攻，鸣鼓吹唇，喧声震地。纵火烧大司马、东?西华诸门。羊侃使凿门上为窍，〔窍，苦吊翻，空也，穴也。〕下水沃火；太子自奉银鞍，往赏战士；直合将军朱思帅战士数人踰城出外洒水，久之方灭。贼又以长柯斧斫东掖门，门将开，羊侃凿扇为孔，〔扇，门扇也。〕以槊刺杀二人，斫者乃退。〔刺，七亦翻。〕景据公交车府，〔萧子显齐志：公交车令，属领军，以受天下章奏。梁制，公交车令属卫尉，其署舍在台城门外，故景得据之。府者，署舍之通称。〕正德据左卫府，景党宋子仙据东宫，范桃棒据同泰寺。〔棒，部项翻。〕景取东宫妓数旦，分给军士。〔妓，渠绮翻，女乐也。〕东宫近城，〔近台城也。〕景众登其墙射城内。〔射，而亦翻；下临射、亦射、弓射同。〕至夜，景于东宫置酒奏乐，太子遣人焚之，台殿及所聚图书皆尽。景又烧乘黄厩、士林馆、太府寺。〔大同中，于台城西立士林馆，使朱异、顾琛、孔子袪等递互讲述。乘，绳证翻。〕癸丑，景作木驴数百攻城，城上投石碎之。景更作尖项木驴，石不能破。〔更，工衡翻。杜佑曰：以木为脊，长一丈，径一尺五寸，下安六脚，下阔而上尖，高七尺，内可容六人，以湿牛皮蒙之，人蔽其下升，直抵城下，木石铁火所不能败，用以攻城，谓之木驴。〕羊侃使作雉尾炬，灌以膏蜡，丛掷焚之，俄尽。〔杜佑曰：燕尾炬，缚苇草为之，分为两岐，如燕尾状，以油蜡灌之，加火，从城坠下，使人骑木驴而烧之。侃之作雉尾炬也，施铁镞，以油灌之，掷驴上焚之。〕景又作登城楼，高十余丈，欲临射城中。〔高，居傲翻。射，而亦翻。〕侃曰：「车高堑虚，彼来必倒，可卧而观之。」及车动，果倒。〔堑，七艳翻。〕
景攻既不克，士卒死伤多，乃筑长围以绝内外，又启求诛朱异丢。城中亦射赏格出外曰：〔射，而亦翻；下同。〕「有能送景首者，授以景位，并钱一亿万，布绢各万匹。」朱异、张绾议出兵击之，问羊侃，侃曰：「不可。今出人若少，〔少，诗沼翻。〕不足破贼，徒挫锐气；若多，则一旦失利，门隘桥小，必大致失亡。」异等不从，使千余人出战；锋未及交，退走，争桥赴水死者大半。
侃子鷟，为景所获，〔鷟，士角翻。〕执至城下，以示侃，侃曰：「我倾宗报主，犹恨不足，岂计一子，幸早杀之！」数日，复持来，〔复，扶又翻。〕侃谓鷟曰：「久以汝为死矣，犹在邪！」引弓射之。景以其忠义，亦不之杀。
庄铁虑景不克，托称迎母，与左右数十人趣历阳，〔趣，七喻翻。〕先遣书绐田英、郭骆曰：〔绐，待多翻。〕「侯王已为台军所杀，国家使我归镇。」骆等大惧，弃城奔寿阳，铁入城，不敢守，奉其母奔寻阳。
十一月，戊午朔，刑白马，祀蚩尤于太极殿前。〔应劭曰：蚩尤亦古天子，好五兵，故祭之求福祥。薛瓒曰：蚩尤，庶人之贪者，非天子也。管仲曰：割庐山发而出水，金从之，蚩尤受之，以作剑戟。〕
临贺王正德即帝位于仪贤堂，〔天监六年，改听讼堂为仪贤堂，在南阙前。〕下诏称：「普通以来，奸邪乱政，上久不豫，社稷将危。河南王景，释位来朝，〔左传：王子朝曰：「诸侯释位以间王政。」朝，直遥翻。〕猥用朕躬，绍兹宝位，可大赦，改元正平。」立其世子见理为皇太子，以景为丞相，妻以女，〔妻，七细翻。〕并出家之宝货悉助军费。
于是景营于阙前，分其兵二千人攻东府；南浦侯推拒之，三日，不克。景自往攻之，矢石雨下，宣城王防合许伯众潜引景登城。〔宣城王大器，太子之长子也。许伯众为其防合，在东府，故得为景内应。姚思廉梁书作「许郁华」，时为东府东北楼主。〕辛酉，克之；杀南浦侯推及城中战士三千人，载其尸聚于杜姥宅，遥语城中人曰：〔语，牛倨翻。〕「若不早降，正当如此！」〔降，户江翻。〕
景声言上已晏驾，虽城中亦以为然。壬戌，太子请上巡城，上幸大司马门，城上闻跸声，皆鼓噪流涕，众心粗安。〔粗，坐五翻。〕
江子一之败还也，〔谓自采石下流败还之时。〕上责之。子一拜谢曰：「臣以身许国，常恐不得其死；今所部皆弃臣去，臣以一夫安能击贼！若贼遂能至此，臣誓当碎首以赎前罪，不死阙前，当死阙后。」乙【章：十二行本「乙」作「癸」；乙十一行本同；孔本同。】亥，子一启太子，与弟尚书左丞子四、东宫主帅子五帅所领百余人开承明门出战。〔主帅，所类翻。五帅，读曰率。〕子一直抵贼营，贼伏兵不动。〔未测其情，故不动。〕子一呼曰：「贼辈何不速出！」久之，贼骑出，夹攻之。子一径前，吊槊刺贼；从者莫敢继，贼解其肩而死。子四、子五相谓曰：「与兄俱出，何面独旋！」皆免冑赴贼。子四中抬，洞胸而死；〔呼，火故翻。刺，七亦翻。从，才用翻。中，竹仲翻。抬，与槊同，色角翻。〕子五伤脰，还至堑，一恸而绝。〔江子一兄弟骈肩以死于阙下，而不足以卫社稷，悲夫！古人所以重折冲千里之外者也。堑，七艳翻。〕
景初至建康，谓朝夕可拔，号令严整，士卒不敢侵暴。及屡攻不克，人心离沮。景恐援兵四集，一旦溃去；又食石头常平诸仓既尽，军中乏食；乃纵士卒掠夺民米及金帛子女。是后米一升至十八万钱，人相食，饿死者什五六。
乙丑，景于城东、西起土山，驱迫士民，不限贵贱，乱加殴捶，疲羸者因杀以填山，号哭动地。〔殴，乌口翻。捶，止ü翻。羸，伦为翻。号，户刀翻。〕民不敢窜匿，并出从之，旬日间，众至数万。城中亦筑土山以应之。太子、宣城王已下，皆亲负土，执畚锸，〔畚，布衮翻，所以盛土。锸，侧洽翻，所以锹土。〕于山上起芙蓉层楼，高四丈，饰以锦罽，〔芙蓉层楼，下施棉栱，层层迭出，若芙蓉花然。锦，彩帛。罽，毳布也，织毛为之。高，居傲翻。罽，音居例翻。〕募敢士二千人，厚衣袍铠，谓之「僧腾客」，〔衣，于既翻；下衣锦同。〕分配二山，〔二山，谓东土山、西土山也。〕昼夜交战不息。会大雨，城内土崩；贼乘之，垂入，苦战不能禁。羊侃令多掷火，为火城以断其路，〔断，音短。〕徐于内筑城，贼不能进。
景募人奴降者，悉免为良；〔降，户江翻。〕得朱异奴，以为仪同三司，异家赀产悉与之。奴乘良马，衣锦袍，于城下仰诟异曰：〔诟，苦候翻。〕「汝五十年仕宦，方得中领军；我始事侯王，已为仪同矣！」于是三日之中，群奴出就景者以千数，景皆厚抚以配军，人人感恩，为之致死。〔凡为奴者，皆群不逞也；一旦免之为良，固已踊跃，况又资之以金帛，安得不为贼致死乎！士大夫承平之时，虐用奴婢，岂特误其身，误其家，亦以误国事，可不戒哉！为，于伪翻。〕
荆州刺史湘东王绎闻景围台城，丙寅，戒严，移檄所督湘州刺史河东王誉、拥州刺史岳阳王誉、〔雍，于用翻。〕江州刺史当阳公大心、郢州刺史南平王恪等，发兵入援。大心，大器之弟；恪，伟之子也。〔南平王伟，上弟也。〕
朱异遗景书，为陈祸福。〔遗，于季翻。为，于伪翻。〕景报书，并告城中士民，以为：「梁自近岁以来，权幸用事，割剥齐民，以供嗜欲。如曰不然，公等试观：今日国家池苑，王公第宅，僧尼寺塔；及在位庶僚，姬姜百室，仆从数千，不耕不织，〔从，才用翻。〕锦衣玉食；不夺百姓，从何得之！〔景书及此，异等其何辞以对！〕仆所以趋赴阙庭，指诛权佞，非倾社稷。今城中指望四方入援，吾王侯、诸将，志在全身，谁能竭力致死，与吾争胜负哉！〔将，即亮翻。〕长江天险，二曹所叹，〔事见魏文帝纪。〕吾一苇航之，〔诗国风曰：谁谓河广，一苇杭之。注：杭，渡也。笺云：谁谓河水广欤﹖一苇加之则可以渡之。喻狭也。〕日明气净。自非天人允协，何能如是！幸各三思，自求元吉！」
景又奉启于东魏主，称：「臣进取寿春，暂欲停憩。而萧衍识此运终，自辞宝位；臣军未入其国，已投同泰舍身。去月二十九日，〔去月，谓前此月也。〕届此建康。江海未苏，干戈暂止，永言故乡，人马同恋。寻当整辔，以奉圣颜。臣之母、弟，久谓屠灭，近奉明敕，始承犹在。〔承，犹奉也。言奉近敕，始知母弟尚在也。〕斯乃陛下宽仁，大将军恩念，臣之弱劣，知何仰报！今辄赍启迎臣母、弟、妻、儿，伏愿圣慈，特赐裁放！」〔景欲卑辞以迎其家，高澄兄弟讵能堕其数中邪！〕
己巳，湘东王绎遣司马吴晔、天门太守樊文皎等将兵发江陵。
陈昕为景所擒，景与之极饮，使昕收集部曲，欲用之。昕不可，景使其仪同三司范桃棒囚之。昕因说桃棒，〔说，式芮翻。〕使帅所部袭杀王伟、宋子仙，诣城降。桃棒从之，潜遣昕夜缒入城。〔帅，读曰率。降，户江翻；下同。缒，驰伪翻。〕上大喜、敕镌银券赐桃棒曰：〔镌，子全翻，刻也，雕也。〕「事定之日，封汝河南王，即有景众，并给金帛女乐。」太子恐其诈，犹豫不决，上怒曰：「受降常理，何忽致疑！」太子召公卿会议，朱异、傅岐曰：「桃棒降必非谬。桃棒既降，贼景必惊，乘此击之，可大破也。」太子曰：「吾坚城自守以俟外援，援兵既至，贼岂足平！此万全策也。今开门纳桃棒，桃棒之情，何易可知！〔易，以豉翻。〕万一为变，悔无所及；社稷事重，须更详之。」异曰：「殿下若以社稷之急，宜纳桃棒；如其犹豫，非异所知。」太子终不能决。桃棒又使昕启曰：「今止将所领五百人，若至城门，皆自脱甲，乞朝廷开门赐容。事济之后，保擒侯景。」〔考异曰：太清纪、南史皆云：「桃构求以甲士二千人来降，以景首应购。」今从典略。〕太子见其恳切，愈疑之。朱异抚膺曰：「失比，社稷事去矣！」太子纲固多疑少断，朱异拊膺于此时，何其晚也！〕俄而桃棒为部下所告，景拉杀之。〔拉，卢合翻。拉其干而杀之。〕陈昕不知，如期而出，景邀得之，逼使射书城中曰：〔射，而亦翻。〕「桃棒且轻将数十人先入。」〔将，即亮翻。〕景欲衷甲随之，昕不肯，期以必死，乃杀之。
景使萧见理与仪同三司卢晖略戍东府。见理凶险，夜，与群盗剽劫于大桁，中流矢而死。〔剽，匹妙翻。中，竹仲翻。〕
邵陵王纶行至锺离，闻侯景已渡采石，纶昼夜兼道，旋军入援，济江，中流风起，人马溺者什一二。〔卢循之乱，刘裕冒风济江而风止。侯景之乱，纶济江而风起，岂天之欲亡梁邪！是以善观人之国者，必观之天人佑助之际也。〕遂帅宁远将军西丰公大春、〔沈约志：西丰县属临川郡，吴立。〕新涂公大成、〔帅，读曰率。「新涂」或作「新淦」，沈约志：新淦县，汉属豫章郡。〕永安侯确、安南侯骏、〔是皆以古县名为侯国。吴分乌程、余杭立永安县，晋已改为武康。晋武帝分江安立安南县，五代志无之。〕前谯州刺史赵伯超、武州刺史萧弄璋等，〔武陵郡，梁置武州。〕步骑三万自京口西上。〔上，时掌翻。〕大成，大春之弟；确，纶之子；骏，懿之孙也。
景遣军至江乘拒纶军。赵伯超曰：「若从黄城大路，必与贼遇，不如径指钟山，〔钟山，即蒋山，吴孙权立蒋子文庙于是山，又以其祖讳锺，改名蒋山。〕突据广莫门，出贼不意，城围必解矣。」纶从之，夜行失道，迂二十余里，〔污，音于，又音纡，曲也，远也。〕庚辰旦，营于蒋山。景见之大骇，悉送所掠妇女、珍货于石头，具舟欲走。分兵三攻纶，纶与战，破之。时山巅寒雪，乃引军下爱敬寺。〔帝事文皇帝、献皇后孝于钟山，造大爱敬寺以资福。〕景陈兵于覆舟山北，乙酉，纶进军玄武湖侧，〔考异曰：太清纪云：「二十九日」，典略云：「壬午」，今从梁帝纪。〕与景对陈，不战。〔陈，读曰阵。〕至暮，景更约明日会战，纶许之。安南侯骏见景军退，以为走，即与壮士逐之；景旋军击之，骏败走，趣纶军。赵伯超望见，亦引兵走，景乘胜追击之，诸军皆溃。纶收余兵近千人，〔近，其靳翻。〕入天保寺；景追之，纵火烧寺。纶奔朱方，〔丹徒，春秋朱方之地，时为兰陵武进县。〕士卒践冰雪，往往堕足。景悉收纶辎重，〔重，直用翻。〕生擒西丰公大春、安前司马庄丘慧、主帅霍俊等而还。〔帝置二百四十号将军，有安前将军，置长史、司马。帅，所类翻。还，从宣翻，又如字。考异曰：典略作「广陵令崔俊。」南史作「直合将军胡子约，广陵令霍隽。」今从太清纪。〕丙戌，景陈所获纶军首虏铠仗及大春等于城下，使言曰：「邵陵王已为乱兵所杀。」霍俊独曰：「王小失利，已全军还京口。城中但坚守，援军寻至。」贼以刀殴其背，〔殴，乌口翻。〕俊辞色弥厉；景义而释之，临贺王正德杀之。
是日晚，鄱阳王范遣其世子嗣与西豫州裴之高、建安太守赵凤举〔晋安帝分庐江郡立晋熙郡及怀宁县，梁置西豫州，隋为同安郡，唐为舒州。五代志：沔阳郡竟陵县，旧有京山县，齐置建安郡。但其地在汉阳，与舒州势不相接。寿阳、义阳之间有建安戍，萧子显齐志及五代志皆不言于此置郡。五代志又云：黄州麻城县，梁建宁郡。或者史以建宁为建安欤﹖更改。〕各将兵入援，军于蔡洲，〔将，即亮翻。考异曰：梁帝纪作「张公洲」。今从太清纪。〕以待上流诸军，范以之高督江右援军事。景悉驱南岸居民于水北，〔此谓秦淮水也。〕焚其庐舍，大街已西，扫地俱尽。
北徐州刺史封山侯正表镇锺离，〔隋志有封山县，属合浦郡，盖梁置也。〕上召之入援，正表托以船粮未集，不进。景以正表为南兖州刺史，封南郡王。正表乃于欧阳立栅以断援军，〔断，音短。水经注：邘沟水上承欧阳，引江入埭，六十里至广陵城。以地望考之，此欧阳在今真州界。按江、淮之间地名欧阳，见于史者非一处：裴邃移长孙稚欲营欧阳，在寿春境上；吴喜使萧道成留军欧阳，在淮阴界。〕帅众一万，声言入援，实欲袭广陵。密书诱广陵令刘询，使烧城为应，〔诱，音酉。〕询以告南兖州刺史南康王会理。十二月，会理使询帅步骑千人夜袭正表，大破之；〔帅，读曰率。骑，奇寄翻；下同。〕正表走还锺离。询收其兵粮，归就会理，与之入援。
癸巳，侍中、都官尚书羊侃卒，城中益惧。侯景大造攻具，陈于阙前，大车高数丈，一车二十轮，丁酉，复进攻城，〔高，居报翻。复，扶又翻。〕以虾鞾车运土填堑。
湘东王绎遣世子方等将步骑一万入援建康，〔将，即亮翻；下同。〕庚子，发公安。绎又遣竟陵太守王僧辩将舟师万人，出自汉川，载粮东下。〔汉水径竟陵郡入江。考异曰：太清纪云：「僧辩将精卒二万。」今从梁书。〕方等有俊才，善骑射，每战，亲犯矢石，以死节自任。〔为人臣子，固当以身许国，然存其身者，所以存国也。两陈相向，胜负未分，危机交急，亲犯矢石以帅厉将士，可一用之耳，岂可以为常哉！方等以死节自任，以亲犯矢石为常，此其所以败死于湘川也。若方等者，谓之必死之将可也；若论臣子大节，则全其身以全国家，斯得谓之忠孝矣。〕
壬寅，侯景以火车焚台城东南楼。材官吴景，有巧思，〔思，相吏翻。〕于城内构地为楼，火纔灭，新楼即立，贼以为神。景因火起，潜遣人于其下穿城。城将崩，乃觉之；〔详观上下文，「景因火起」作「贼因火起」则于当时事势文理为明顺。盖侯与吴景殽乱也，读者难以明辨。〕吴景于城内更筑迂城，迂，忧俱翻，污曲也。〕状如却月以拟之，兼掷火，焚其攻具，贼乃退走。
太子遣洗马元孟恭将千人自大司马门出荡，孟恭与左右奔降于景。
己酉，景土山稍逼城楼，柳津命作地道以取其土，外山崩，压贼且尽。又于城内作飞桥，悬罩二土山。景众见飞桥回出，崩腾而走；城内掷雉尾炬，焚其东山，楼栅荡尽，贼积死于城下。〔死于城下者，岂真贼哉﹖侯景驱民以攻城，以其党迫蹙于后，攻城之人，退则死于贼手，进则死于矢石。呜呼！积死于城下者，得非梁之赤子乎！〕乃弃土山不复修，自焚其攻具。〔复，扶又翻。〕材官将军宋嶷降于景，〔嶷，鱼力翻。降，户江翻。〕教之引玄武湖水以灌台城，阙前皆为洪流。
上征衡州刺史韦粲为散骑常侍，〔吴孙亮太平二年，分长沙东部都尉立湘东郡，今之衡州。按五代志，梁置衡州于南海郡含洭县；湘东之衡州，隋平陈始置。〕以都督长沙欧阳頠监州事。粲，放之子也，〔韦放见一百五十一卷大通元年。监，工衔翻。〕还，至庐陵，闻侯景乱，粲简阅部下，得精兵五千，倍道赴援。至豫章，闻景已出横江，粲就内史刘孝仪谋之，孝仪曰：「必如此，当有敕。岂可轻信人言，妄相惊动！或恐不然。」时孝仪置酒，粲怒，以杯抵地曰：「贼已渡江，便逼宫阙，水陆俱，何暇有报！假令无敕，岂得自安！韦粲今日何情饮酒！」即驰马出部分。将发，〔分，扶问翻。〕会江州刺史当阳公大心遣使邀粲，〔使，疏吏翻。〕粲乃驰往见大心曰：「上游藩镇，江州去京最近，〔按沈约志，江州去京水行一千四百里。〕殿下情计城宜在前。但中流任重，当须应接，不可阙镇。今宜且张声势，移镇湓城，〔张，知亮翻。〕遣偏将赐随，〔将，即亮翻；下在将同。〕于事便足。」大心然之，遣中兵柳昕帅兵二千人随粲，粲至南洲，外弟司州刺史柳仲礼亦帅步骑万余人至横江，〔帅，读曰率。〕粲即送粮仗赡给之，并散私金帛以赏其战士。
西豫州刺史裴之高自张公洲遣船渡仲礼，〔考之粲传，张公洲盖即蔡洲。〕丙辰夜，粲、仲礼及宣猛将军李孝钦、〔考异曰：梁帝纪作「李迁仕」，今从太清纪。〕前司州刺史羊鸦仁、南陵太守陈文彻，〔五代志：宣州南陵县，梁置南陵郡。〕合军屯新林王游苑。粲议推仲礼为大都督，报下流众军；〔下流众军，张公洲之兵也。〕裴之高自以年位，耻居其下，议累日不决。粲抗言于众曰：「今者同赴国难，〔难，乃旦翻。〕义在除贼。所以推柳司州者，正以久捍边疆，先为侯景所惮；且士马精锐，无出其前。若论位次，柳在粲下，语其年齿，亦少于粲，直以社稷之计，不得复论。今日形势，贵在将和，若人心不同，大事去矣。裴公朝之旧德，岂应复挟私情以沮大计！粲请为诸军解之。」〔语，牛倨翻。少，诗照翻。复，扶又翻。沮，在吕翻。为，于伪翻。〕乃单舸至之高营，切让之曰：〔舸，古我翻。〕「今二宫危逼，猾寇滔天，臣子当戮力同心，岂可自相矛楯！〔韩非子：有鬻矛楯者曰：「吾矛之利，物无不陷也。」又曰：「吾楯之坚，物莫能陷也。」或问之曰：「以子之矛，陷子之楯，可乎﹖」鬻者不能对。后世矛楯之说祖此。〕豫州必欲立异，锋镝便有所归。」〔言将攻之高也。〕之高垂泣致谢，遂推仲礼为大都督。
宣城内史杨白华遣其子雄将郡兵继至，〔华，读曰花。将，即亮翻；下同。〕援军大集，众十余万，缘淮树栅，景亦于北岸树栅以应之。
裴之高与弟之横以舟师一万屯张公洲。景囚之高弟、侄、子、孙，临水陈兵，连谫列于陈前，以鼎镬、刀锯随其后，谓曰：「裴公不降，今即烹之。」〔于陈，读曰阵。降，户江翻。〕之高召善射者使射其子，再发，皆不中。〔使射，而亦翻。中，竹仲翻。〕
景帅步骑万人于后渚挑战，〔据韦粲传，后渚在中兴寺前。挑，徒了翻。〕仲礼欲出击之。韦粲曰：「日晚我劳，未可战也。」仲礼乃坚壁不出，景亦引退。
湘东王绎将锐卒三万发江陵，留其子绥宁侯方诸居守，〔守，手又翻。沈约志：广州南海郡有绥宁县，宋文帝立。〕咨议参军刘之迡等三上笺请留，答教不许。〔湘东王绎非有自将入援之志也，阳为不许耳。迡，与迟同，又音奴计翻。〕
鄱阳王范遣其将梅伯龙攻王显贵于寿阳，克其罗城；攻中城，不克而退，范益其众，使复攻之。〔复，扶又翻。〕
22东魏大将军澄患民钱滥恶，议不禁民私铸；但悬称市门，〔称，尺证翻。〕钱不重五铢，毋得入市。朝议以为年谷不登，请俟他年，乃止。〔朝，直遥翻。〕
23魏太师泰杀安定国臣王茂而非其罪。〔泰封安定公，故有国臣。〕尚书左丞柳庆谏，泰怒曰：「卿党罪人，亦当坐！」执庆于前。庆辞色不挠，〔挠，奴教翻。〕曰：「庆闻君蔽于事为不明，臣知而不争为不忠。庆既竭忠，不敢爱死，但惧公为不明耳。」泰寝，亟使赦茂，不及，乃赐茂家钱帛，曰：「以旌吾过。」
24丙辰，晦，柳仲礼夜入韦粲营，部分众军。〔分，扶问翻。〕旦日，会战，诸将各有据守，令粲顿青塘。粲以青塘当石头中路，〔粲传曰：青塘迫近淮渚。据陈霸先之言，青塘即青溪塘也。〕贼必争之，颇惮之。仲礼曰：「青塘要地，非兄不可；若疑兵少，当更遣军相助。」乃使直合将军刘叔胤助之。〔为下韦粲败死张本。少，诗沼翻。〕
资治通鉴卷第一百六十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪十八〔屠维大荒落（己巳），一年。〕
高祖武皇帝十八
太清三年〔（己巳，五四九）〕
1春，正月，丁巳朔，柳仲礼自新亭徙营大桁。会大雾，韦粲军迷失道，比及青塘，〔比，必利翻。〕夜已过半，立栅未合，侯景望见之，亟帅锐卒攻粲。〔过，工禾翻。帅，读曰率。〕粲使军主郑逸逆击之，命刘叔胤以舟师截其后，〔截其渡淮之路。〕叔胤畏懦不敢进，逸遂败。掠乘胜入粲营，左右牵粲避贼，粲不动，叱子弟力战，遂与子尼及三弟助、警、构、从弟昂皆战死，〔从，才用翻。〕亲戚死者数百人。〔史言韦粲忠勇。〕仲礼方食，投箸被甲，与其麾下百骑驰往救之，〔箸，竹助翻。被，皮义翻。骑，奇寄翻。〕与景战于青塘，大破之，斩首数百级，沈淮水死者千余人。〔沈，持林翻。〕仲礼抬将及景，〔抬，色角翻。〕而贼将支伯仁自后斫仲礼中肩，马陷于淖，〔「支伯仁」，当作「支化仁」，将，即亮翻；下同。中，竹仲翻。淖，奴教翻，泥也。〕贼聚抬刺之，骑将郭山石救之，得免。仲礼被重疮，会稽人惠珔允疮断血，〔刺，七亦翻。被，皮义翻。珔，徂闷翻。吮，徂兖翻。〕故得不死。自是景不敢复济南岸，〔复，扶又翻；下不复、纶复同。〕仲礼亦气索，〔索，苏各翻。〕不复言战矣。
邵陵王纶复收散卒，〔邵陵王纶败走见上卷上年。〕与东扬州刺史临城公大连、新淦公大成等自东道并至；〔淦，古暗翻。〕庚申，列营于桁南，亦推柳仲礼为大都督。大连，大临之弟也。
朝野以侯景之祸共尤朱异，〔朝，直遥翻。〕异惭愤发疾，庚申，卒。〔考异曰：梁帝纪作「乙丑」。今从太清纪、典略。〕故事：尚书官不以为赠，上痛惜异，特赠尚书右仆射。
2戊辰，封山侯正表以北徐州降东魏，东魏徐州刺史高归彦遣兵赴之。归彦，欢之族弟也。
3己巳，太子迁居永福省。〔永福省在禁中，自宋以来，太子居之，取其福国于有永也。〕高州刺史李迁仕、〔五代志：高凉郡，梁置高州。〕天门太守樊文皎将援兵万余人至城下。台城与援军信命久绝，有羊车儿献策，作纸鸱，〔纸鸱，即纸鸢也，今俗谓之纸鹞。鸱，丑之翻。〕系以长绳，写敕于内，放以从风，冀达众军，题云：「得鸱送援军，赏银百两。」太子自出太极殿前乘西北风纵之，贼怪之，以为厌胜，射而下之。〔厌，于协翻。射，而亦翻。〕援军募人能入城送启者，鄱阳世子嗣左右李朗请先受鞭，诈为得罪，叛投贼，因得入城，城中方知援兵四集，举城鼓噪。上以朗为直合将军，赐金遣之。朗缘钟山之后，宵行昼伏，积日乃达。
癸未，鄱阳世子嗣、永安侯确、庄铁、羊鸦仁、柳敬礼、李迁仕、樊文皎将兵渡淮，攻东府前栅，焚之；侯景退。众军营于青溪之东，迁仕、文皎帅锐卒五千独进〔帅，读曰率。〕深入，所向摧靡。至菰首桥东，〔桥在青溪上。菰，音孤。菰首，今人谓之茭白。〕将宋子仙伏兵击之，〔将，即亮翻；下同。〕文皎战死，迁仕遁还。敬礼，仲礼之弟也。
仲礼神情傲狠，陵蔑诸将，邵陵王纶每日执鞭至门，亦移时弗见，〔凡部将见主帅，执鞭以为礼。狠，户垦翻。〕由是与纶及临城公大连深相仇怨。大连又与永安侯确有隙，〔永安，本汉彘县，顺帝阳嘉元年，更名永安，魏、晋属平阳郡。江左侨立南河东郡，并侨立永安县，属荆州。注又见前。〕诸军互相猜阻，莫有战心。援军初至，建康士民扶老携幼以候之，纔过淮，即纵兵剽掠。〔剽，匹妙翻。〕由是士民失望，贼中有谋应官军者，闻之，亦止。〔史言台城覆陷之由。〕
4王显贵以寿阳降东魏。〔侯景命王显贵守寿阳，见上卷上年。〕
5临贺王记室吴郡顾野王起兵讨侯景，二月，己丑，引兵来至。初，台城之闭也，公卿以食为念，男女贵贱并出负米，得四十万斛，收诸府藏钱帛五十万亿，并聚德阳堂，〔藏，徂浪翻。〕而不备薪刍、鱼盐。至是，坏尚书省为薪。撤荐，剉以饲马，荐尽，又食以饭。〔荐以笹秸为之，所以藉寝。坏，音怪。饲、食，并祥吏翻。〕军士无袮，〔袮，户皆翻，脯也，又肉食肴。〕或煮铠、熏鼠、捕雀而食之。〔铠，可亥翻。〕御甘露厨有干苔，味酸咸，分给战士。〔释氏谓营膳之所曰甘露厨。干，音干。苔生于海，其形如发，春二、三月间，海人采取之成片，纳土窖中，出而晒之令干，南人多食之。〕军人屠马于殿省间，杂以人肉，食者必病。侯景众亦饥，抄掠无所获；〔抄，楚交翻。〕东城有米，可支一年，〔东城，即东府城。〕援军断其路。〔断，音短。〕又闻荆州兵将至，景甚患之。王伟曰：「今台城不可猝拔，援兵日盛，吾军乏食，若伪求和以缓其势，东城之米，足支一年，因求和之际，运米入石头，援军必不得动，然后休士息马，缮修器械，伺其懈怠击之，一举可取也。」〔伺，相吏翻。〕景从之，遣其将任约、于子悦至城下，拜表求和，乞复先镇。〔将，即亮翻。任，音壬。先镇，谓寿阳时已降齐矣。〕太子以城中穷困，白上，请许之。上怒曰：「和不如死！」太子固请曰：「侯景围逼已久，援军相仗不战，〔仗，除两翻。〕宜且许其和，更为后图。」上迟回久之，乃曰：「汝自图之，勿令取笑千载。」遂报许之。〔太子纲疑范桃棒之来降而信侯景之请和，何其昧也！载，子亥翻。〕景乞割江右四州之地，〔江右四州：南豫、西豫、合州、光州。〕并求宣城王大器出送，然后济江。中领军傅岐固争曰：「岂有贼举兵围宫阙而更与之和乎！此特欲却援军耳。戎狄兽心，必不可信。且宣城嫡嗣之重，国命所系，岂可为质！」〔梁之智士唯傅岐一人而已。质，音致；下同。〕上乃以大器之弟石城公大款为侍中，出质于景。又敕诸军不得复进，〔复，扶又翻。〕下诏曰：「善兵不战，止戈为武。可以景为大丞相，都督江西四州诸军事，豫州牧、河南王如故。」己亥，设坛于西华门外，遣仆射王克、上甲侯韶、吏部郎萧瑳〔韶，帝室也，封上甲侯。宋白曰：江州德安县，本蒲塘场，晋建兴初，始以为郡，领寻阳、上甲、柴桑、九江等县；义熙中，以寻阳入柴桑，上甲入彭泽。瑳，七何翻，又七可翻。〕与干子悦、任约、王伟登坛共盟。太子詹事柳津出西华门，景出栅门，遥相对，更杀牲歃血为盟。〔更，工衡翻。歃，色甲翻。〕既盟，而景长围不解，专修铠仗，〔铠，可亥翻。〕托云「无船，不得即发」，又云「恐南军见蹑」，〔援军时皆屯秦淮南岸，故谓之南军。〕遣石城公还台，求宣城王出送；邀求稍广，了无去志。太子知其诈言，犹羁縻不绝。韶，懿之孙也。
庚子，前南兖州刺史南康王会理、前青?冀二州刺史湘潭侯退、西昌侯世子或众合三万，至于马卬洲，〔马卬洲，盖即今王家沙、老鹳觜一带。考异曰：梁帝纪作「丁未」。今从太清纪、典略。典略云：「至于琅邪。」今从太清纪、梁帝纪。按晋置琅邪郡于江乘蒲洲上，即前所谓今王家沙地。〕景虑其自白下而上，〔上，时掌翻。〕启云：「请【章：十二行本「请」下有「敕」字；乙十一行本同；孔本同；张校同。】北军聚还南岸，〔以地望言之，马卬洲在台城之北，故云北军。南岸，即谓秦淮南岸。〕不尔，妨臣济江。」太子即勒会理自白下城移军江潭苑。〔考异曰：梁帝纪作「兰亭苑」。今从太清纪、典略。〕退，恢之子也。
辛丑，以邵陵王纶为司空，鄱阳王范为征北将军，柳仲礼为侍中、尚书右仆射。景以于子悦、任约、傅士悊皆为仪同三司，〔悊，与哲同。〕夏侯譒为豫州刺史，〔譒，补过翻。〕董绍先为东徐州刺史，徐思玉为北徐州刺史，王伟为散骑常侍。〔散，悉览翻。骑，奇寄翻。〕上以伟为侍中。
  </div>
  <div class="pagination">
   <a href="资治通鉴注_page167.html">
    上一页
   </a>
   <span>
    ...
   </span>
   <a href="资治通鉴注_page163.html">
    163
   </a>
   <a href="资治通鉴注_page164.html">
    164
   </a>
   <a href="资治通鉴注_page165.html">
    165
   </a>
   <a href="资治通鉴注_page166.html">
    166
   </a>
   <a href="资治通鉴注_page167.html">
    167
   </a>
   <span class="current-page">
    168
   </span>
   <a href="资治通鉴注_page169.html">
    169
   </a>
   <a href="资治通鉴注_page170.html">
    170
   </a>
   <a href="资治通鉴注_page171.html">
    171
   </a>
   <a href="资治通鉴注_page172.html">
    172
   </a>
   <a href="资治通鉴注_page173.html">
    173
   </a>
   <span>
    ...
   </span>
   <a href="资治通鉴注_page169.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
