<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 581 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 581 页/共 607 页</h1>
    <div class="content">　　初，辅臣皆言传措置乖谬，当黜降，章惇便欲罢之。曾布曰：「且削职令管勾签书帅司事。」上以为然。（十三日陆师闵改命。十六日传又降。十九日满志行改命。二年三月二十三日，陆师闵等再责。锺传本传云：筑颠耳关赐名会通，已而坐议异同，筑浅井不成，褫职降秩。佑圣邸报云：据密院奏【三○】，勘会锺传奏乞进筑去处，有违朝廷累降指挥，显属轻易举动，反复异同不当，其逐次奏报，各有诞妄不实；及陆师闵一向依随，并无措置；若不重行降黜，无以惩戒。康谓、李深亦是预议之人，及随军走马满志行并无奏报，理合行遣。三省、枢密院同奉圣旨，并且在逐路责其后效。内锺传特落直龙图阁，降通直郎、主管熙州、兼权签书熙河兰岷路安抚都总管司公事。陆师闵特降一官，落集贤殿修撰，充直秘阁。康谓、李深、满志行冲替，系公罪事理重，余差遣依旧。除逐人降官、落职及差遣，并追支赐别降指挥外，其满志行冲替并追减年，及不用□法，并康谓权熙河兰岷路都监、权知通远军。布录：三月癸丑，锺传奏率秦师进筑浅井，本无朝旨而传擅为此举，以二十九日已下手，不可遏，亦不答，但进呈讫。戊午，同呈边报，锺传、陆师闵奏，进筑浅井以无水泉而罢。又欲移筑癿罗，而水亦伏流不可引决、恐难成筑事，已牒师闵领秦师还秦，传自以熙河事力进筑。颠耳关乃朝旨素令筑之处，二府皆言其措置乖缪，当降黜，章惇便欲罢之。曾布曰，且削职令管勾签书帅司事。上以为然。布曰，俟详其罪状，后日进呈取旨。）
　　枢密院又言：「环庆路经□司奏，钤辖张存统制人马进筑西盠□新寨，有西蕃大首领李讹□将妻男并人户约千人、牛羊孳畜等归附。又走马盖横奏，收到李讹□手下投来共二千七十人，牛马羊驼四千五十。西界部族见首领归汉不辍，节次投降。按讹□系蕃中老将，习练边事，素多智计。将全家及部族归汉，即西贼困敝，上下离心，灭亡不久。况诸路近入进筑城寨，逼近西人住坐巢穴，逐路必有愿欲归汉之人。」
　　诏：「李讹□特除宥州刺史、充环庆沿边兼横山至宥州一带蕃部都巡检使。仍令环庆路经□司依元降条格给与金带，通格内合赐银绢钱，共特赐钱四千贯，银绢各三千匹两，及相度优给与田土住坐，并优以恩意抚存待遇，无令一行上下部族小有失所。其一行人除依格支赐外，内合补名目者，速具等第奏，当议格外优与推恩。并陕西、河东逐路经□司乘此事机，具李讹□投汉事状及朝廷待遇存□次第，多方传达信息，招诱近上首领携挈部族归投，或乘伺闲隙出师讨荡，迫令归附。仍严戒兵官将士不得杀戮老小妇女，如生获到人口，并依先降指挥优与酬赏。即妄杀老小妇女，亦当重行断遣。」（十九日赏张存。二十五日讹□改名。李公裕作孙路墓志云：虏有李讹□者，勇而有谋，对环庆为监军。且内寇不除，朝廷患之，公建议愿以谋取之，计日可得。乃使人谕讹□曰：「汝失安疆，在汝国所系甚大，汝主欲擒汝而戮之，乃欲以鼠窃之微劳，赎失地之大罪，盖已疏矣。吾若遣人以利害问而主，汝得生乎？吾度汝可用，欲以为篱落，故未忍也。汝自计当如何？」因出敕牓示之。讹□感，乞以其觽八百人降。上喜，进龙图阁直学士，赐予特厚。路自宝制加龙直在三月九日。）
　　环庆又乞锦袄子，准备赐降人。特赐红锦一千，青锦二千。
　　辛酉，工部言：「乞文思院等处工作合雇人入役者，具人数单于监门官，点名放入。委监官检察功程及造到名件，仍各置历，即日钞上结押，每旬申少府监点检。违者各杖一百。」从之。（新无，可削。）
　　刑部言将铜钱出雄霸州、安肃广信军北梢门，并过鲍河入两地供输地分等法。从之。（新有，亦可削。）
　　壬戌，镇安武胜军节度使、开府仪同三司、申王佖加守司空，改保平奉宁军节度使。平江镇江军节度使、开府仪同三司、端王佶加守司空，改昭德、彰信军节度使。
　　朝散郎、直秘阁、知潭州张舜民为直龙图阁、权知青州。（十六日罢。）
　　枢密院言：「去年累降朝旨，令诸路期约，乘西贼未能点集之时，出其不意，前去讨荡，渡河深入，直捣贼巢。后来诸路各行进筑，未曾同时举动。缘西贼去岁不熟，今来春深，正是人饥马瘦，上下离贰，事力困弱，不能点集。又诸路进筑各有次第，可以期约并兵深入覆贼巢穴之时。」诏：「吕惠卿、孙览、章楶、孙路、陆师闵、锺传详此，候进筑城寨毕日，人马歇泊，豫选统制官、将佐、使臣，及分擘队伍，整齐战具，计置粮草，乘西贼未能点集之际，相度机会，互相关报，期约兵马，去至兴、灵以来，破荡贼巢。务在措置精审，决保万全，方得举动，不得轻易败事。」时执政议遂欲合诸路兵取兴、灵，知河东孙览曰：「兴、灵未可取也。」乃移书二府，具言兴、灵非余力可下。且曰：「兴、灵之举，曩尝闻余议于相君矣，要使陕西不知用兵而以岁月下之，窃私美至计长策无已。而今反欲速，何耶？」不听。更上疏论其事，二府怒，览寻坐责。（览降职在五月二十九日。此据毕仲游墓志。仲游云，曾布怒，寻以扰夺职。按：章惇实当国，赏罚岂听曾布，仲游殆偏辞耳，今□删润之。然据布录，其怒览者实布也，更详之。）
　　诏秦凤路经□安抚使陆师闵特降一官，余并依旧。今月十一日落集贤殿修撰指挥，更不施行。先诏秦凤路以兵将会合熙河路人马进筑城寨，其应进筑事并听锺传措置，而师闵削职太重，故有是命。（十一日布录又云，师闵于进退不专，但以素有癿罗之议，故并康谓、李深皆降官而已。二十四日癸酉，陈次升乞再责师闵等，次升不知进筑事不在师闵，上云已谕之。）
　　尚书省言：「太常寺与合门修定刈麦仪：车驾出，将至耤田门外，礼部、太常寺官、耤田令迎驾起居讫，赴殿下，西向侍立。上御思文殿，宰臣以下依次分东西升殿侍立。刈麦人员以下起居讫，各执器用排立，候合门使诣御座前承旨，临阶传付有司。刈麦讫，揉取麦粒约合用，以黄绢袋封贮，置于腰舁，覆以黄帕，耤田令引诣殿下，北向投进。内侍降阶取麦，进呈讫，付有司，合门使御前承旨，临阶宣付耤田令，付有司变造礼食，以俟荐献宗庙，耤田令授讫，再拜退。俟乘舆次赴插稻彩殿，降舆升御座，插稻人员起居讫，合门使诣御座前承旨，临阶传付有司，兵士一人驾牛一具，以水碌轴自稻池西南角下【三一】，往来讫，于东岸上出，一次插稻讫。上降座，退幸玉津园，如合门仪。秋刈禾准此。」从之。
　　注　　释
　　【一】大抵积此等小事「积」原作「指」，据阁本及文义改。
　　【二】邢恕安惇辈皆重足一迹「迹」原作「时」，据阁本改。
　　【三】臣愚欲望圣慈详酌士广等四十七人所定「所」字原脱，按上文有「士广等四十七人所定」，今据补。
　　【四】或王巩所见得之「见」，阁本作「记」，于义为优。
　　【五】是去年冬李清臣事「李」原作「季」，据阁本改。
　　【六】韦子川一带耕种地土「土」原作「上」，据阁本改。
　　【七】及沿边按抚司并极边城寨有边事「按抚司」疑当为「安抚司」。
　　【八】告人与都虞候「都虞候」，阁本作「将虞候」。
　　【九】诏昭化军节度使「昭化军」原作「开化军」，宋无开化军，据阁本改。
　　【一○】掌文书「文书」原互倒，据阁本、活字本、长编记事本末卷九一宣仁垂帘及下文乙正。
　　【一一】内则选建亲近「近」原作「臣」，据阁本及下文改。
　　【一二】公肆诋诬「肆」原作「私」，据阁本及上引长编记事本末改。
　　【一三】所有陈衍罪在不赦「陈」原作「臣」，据上引长编记事本末及下文改。
　　【一四】若谓因星变止绝追废之谋则可「止」原作「上」，据阁本改。
　　【一五】公肆诋诬「肆」原作「私」，据阁本及上引长编记事本末改。
　　【一六】废受遗顾命元臣「遗」字原脱，据上文及文义补。
　　【一七】及以眇躬为甘心快意之地「眇」原作「渺」，据阁本、活字本及宋史卷二○○刑法志二改。
　　【一八】以眇躬为主上「眇」原作「渺」，据同上书改。
　　【一九】延安郡王侍立「延」原作「定」，据阁本、活字本及宋史卷一七哲宗纪、卷二四二英宗宣仁圣烈高皇后传改。
　　【二○】蔡确得师保语「蔡」上原有「闻」字，据阁本、活字本删。
　　【二一】摄及甫诘之「诘」原作「语」，据阁本及文义改。
　　【二二】乃召郴州安置宦者张士良鞫之「郴州」原作「彬州」，按宋无彬州，「郴」、「彬」形近而斗，今据阁本、宋史卷四六八陈衍传及下文改。
　　【二三】绍兴六年四月缴进其祖父跂建中靖国元年二月诉理其父噃事状「跂」原作「跋」，按刘挚子跂有辩诬录，宋史卷三四○刘挚传言跂「伏阙诉及甫之诬」，今据下文改。
　　【二四】开封更监送军巡「更」，阁本作「吏」。
　　【二五】依上番例支给钱米「番」原作「蕃」，按唐宋时期，役人有番上制，今据阁本改。
　　【二六】及令府界提点司夏秋具合科色数目去处关本寺阁本「色」下有「类」字，是。
　　【二七】北客所市布「市」原作「中」，据阁本及文义改。
　　【二八】最宜养牧「牧」原作「收」，据阁本改。
　　【二九】皆称水源伏流「伏」原作「复」，据阁本及下文改。
　　【三○】据密院奏「据」，阁本作「枢」。
　　【三一】以水碌轴自稻池西南角下阁本「下」下有「池」字。
续资治通鉴长编
卷四百九十六
卷四百九十六
　　起讫时间 起哲宗元符元年三月癸亥尽其月
　　卷　　名 续资治通鉴长编卷四百九十六
　　帝　　号 宋哲宗
　　年　　号 元符元年（戊寅，1998）
　　全　　文
　　三月癸亥，枢密院言：「司勋员外郎韩粹彦等言：使人在路州、军诸顿酒食料例已经编定，陈设器皿等亦各新备，惟府界诸顿祗应人等自京差到，及酒食之类未曾丰厚，府界宿顿中路管设处，共差内臣两人管勾，显见难以照管。乞今后比附沿路州军条例【一】，每顿各量添差官，专一管勾，及取沿路诸顿酒食料例一体供应。陈设等亦乞下合属修换增置。」诏：「更不自京差内官并祗应人等，只委本处令佐管勾排办，令府界提点司官提举点检。其合差祗应人等，许于本处并邻近县系将不系将下禁军内选差。合用器皿陈设什物之类，令府界提点司别行置造，本处置库收掌。应约束排办等，并依河北、京西路州军条例。」（新本删，要当换此。）
　　乙丑，朝散大夫、直秘阁、权陕西转运使张询为直龙图阁、权知熙州。降授通直郎、权管勾熙州事锺传再降为宣德郎，添差监永州税。
　　先是，传再约陆师闵会兵，未至复却之，秦凤人马殆不胜其劳敝。得旨虽不曾赴进筑，亦依例特支。传以劳敝秦凤兵马及奏报反复诡诈，无非欺罔，章惇初欲与散官，而蔡卞谓黄履曾言：「传虽可罪，然首倡边事，功亦不可忘。」曾布以为当然。兼德音亦尝称「进筑之功，传当居首」，乃有是命。（郑居中作传神道碑云：「有告白草原冒赏事，坐责永州监税」，与曾布尔日录不同。绍圣四年十二月二十一日可考。传本传云：「坐议异同，筑浅井不成，落职降官。复有告白草原冒赏者，再降宣德郎，责监永州税【二】、连州别驾，韶州安置。」据曾布尔日录，则传落职降官，不但缘议异同，筑浅井不成也。绍圣三年十二月五日，锺传以安西城进筑，转通直郎。绍圣四年四月十一日，锺传以金城关进筑，转承议郎、直龙图阁。元符元年正月十七日，锺传以出塞讨荡，加集撰。元符元年三月十一日，落集撰。降通直郎。元符元年三月十六日，降宣德、永州监当。元符二年二月二十二日，责连州别驾，韶州安置。元符末，以散官韶州安置复承议郎、知信阳军。寻改密州，有言者，改澧州。）
　　同议熙帅，惇言：「臣敢保张询可用。如有败事，臣乞独任责。」上顾觽人曰：「如何？」布曰：「臣不深知询，但见惇言询沈审有断，可任以事；及章楶昨乞罢，亦乞询为代。惇身为宰相，当以边防安危大计为念，若援引亲戚，不□边计，则罪不容诛。惇既任责，且试用之，如孙路纯实稳审，或能办事，亦未可知。」上曰：「如此，即用张询。」盖惇前两日已尝密启，故上许之无难色。
　　先是，上累谕询非帅材。以惇内举，且乞独任责，兼舍询亦未有卓然可用者，遂试用之。
　　诏申王佖、端王佶特各每年实给赐公使见钱八千贯。
　　三省言：翰林学士承旨蔡京等奏：
　　奉敕讲议定验咸阳民段义所献玉玺，臣等取责段义状，委于绍圣三年十二月内，于河南乡刘银村修造家舍【三】掘土得之，即不是茔域内收到。曾有光照满室，及篆文官称。篆文与秦相李斯篆文合，有鱼龙凤鸟之形，是古之虫篆。考其体法，自汉唐而下金石遗文，笔法精妍，无若此者。又玉工言，玉玺制作，即非今来工匠可造。臣等取到秘阁所收玉玺谱记录，与历代史书参照，皆不相合，今止以历代正史所载为据，略去诸家与传注之缪，考验传授之实。
　　案所献玉玺，其色绿如蓝，温润而泽，其文曰：「受命于天，既寿永昌。」背螭纽五盘，纽闲有小窍【四】，用以贯组。又得玉螭首一，其玉白如膏，亦温润，其背亦螭纽五盘，纽闲亦有贯组小窍【五】，其面无文，与玺相合，大小方阔，无毫发差殊。篆文工作，皆非近世所为。
　　臣等今考玺之文，曰「皇帝寿昌」者，晋玺也；曰「受命于天」者，后魏玺也；「有德者昌」者，唐玺也；「惟德允昌」者，石晋玺也；则「既寿永昌」者，秦玺可知。今得玺于咸阳，其玉乃蓝田之色，其篆乃李斯小篆体，其文则刻而非隐起，其字则饰以龙凤鸟鱼，乃虫书鸟迹之法，其制作尚象古而不华于今，所传古书，莫可比拟，而工作篆文之巧者，亦莫能髣□，非汉以后所能作亦明矣！
　　今陛下仰承天休，嗣守祖宗大宝，而神玺自出，其文曰「受命于天，既寿永昌」，则天之所畀，乌可忽哉！古之王天下者，其盛莫如周，惟赤刀、宏璧、琬琰、大玉、天球、河图、舞衣、兑之戈、和之弓、垂之矢以为重宝。汉、晋以来，得宝鼎瑞物犹告庙改元，肆眚上寿，况传国之器乎！或曰：「秦所作，何足宝哉！」然汉高祖破秦而得之，光武降盆子而受之，至为服用【六】，号曰「传国」，而祠高庙，赐民爵。若东晋渡江，世以无玺为讥，乃或设谲诈，兴师以取之。盖其重如此。恭惟皇帝陛下事天之诚，事地之孝，明察着见，而盛德日跻，将以合天地之化，故灵符效祉，神宝出应，其所以昭受命，非竭诚尽礼不足以称。臣等被奉诏旨，得与讨论，黜诸家伪说，而断以正史，考验甚明。所有玉玺，委是汉以前传国之宝。法物礼仪，乞所属施行。诏令礼部、太常寺考按故事，详定以闻。（正月十七日得玉印，五月一日受。崇宁五年四月李公麟传载，公麟以为秦玺，议甚详。要亦不必具载也。）
　　御史中丞邢恕言：「张舜民除直龙图阁、权青州。按舜民资望轻浅，未宜遽得青州。况舜民在元佑闲踪迹驳杂，今不次擢用，实骇观听。义不获已，须至弹奏，望寝罢。」权殿中侍御史邓棐言：「张舜民顷在元佑，方大臣变乱成宪，而舜民历御史、宰属，但闻助奸，不见正议【七】，论今之法【八】，亦合窜投，不知何名更与进擢？乞追夺成命。」诏张舜民差除指挥更不施行。（十三日除。）
　　枢密院言：环庆路经略使孙路奏进筑西盠□寨毕工，乞赐寨名。 诏赐名横山寨。（七日赐筑兵特支。）
　　泾原路经略使章楶奏：
　　准枢密院二月二十七日札子节文坐到圣旨指挥。臣勘会九羊谷已兴工筑八百步寨，非久可毕，其后石门、床地掌即未曾择地兴工。
　　自二月二十六日兵马入蕃界后，踏逐得九羊谷，去平夏城约三十里，经历后石门，侧近野蠄川，正当西贼来路。若不筑堡子，则过往军民、耕樵之人，不免钞掠杀戮之患。又床地掌之北，其名泥棚障，亦是要害道路。九羊谷去镇羌寨约三十里，西面接生界，山川隐暗，皆是贼路。若不筑堡子，不惟军人百姓往来道路梗涩，兼纵招刺得弓箭手，无敢耕者，则是所筑之城寨空费财用，所拓之地土徒有虚名而无实利，其间便有增添戍守、兵分力弱之虑。臣所以区区窃欲补全篱落，保聚人民，使荒土变为良田，戍守之兵资藉耕者，如此则国用可省，兵力可强，天都之地，已是吾土，敌虽倔强，彼将自毙。
　　前曾奏欲于后石门、床地掌建寨筑堡，上件地名，并在生界，得之传闻，即未曾委官踏逐，今来始见的实利害。考核地理，其后石门去野蠄川，床地掌去泥棚障，并皆密迩。臣既开拓疆土，而更切切于此者，所以为国家建固圉强兵之利，非作身谋。今准朝旨，罢修元奏堡垒。勘会天都山，乃在九羊谷西北，去镇羌寨一百余里，而床地掌、泥棚障实在西边。镇羌寨南至怀远寨，更有木鱼川，亦是贼路。纵便将来进筑，直据天都，其九羊谷、镇羌寨西面，亦须有关防，而野蠄川见是贼来之路。臣之管见，所谓紧切者，朝廷乃以为至闲慢。臣欲默默不言，则所筑城寨，所拓土地，如前之所陈，欲纷纷辩论，则上拂朝廷指意，必取诛戮。然而身当阃外之寄，图惟疆事，不为朝廷取信，尚何面目以见将佐士卒哉！继此或有所为，欲望将佐禀从号令，遵守约束，亦已难矣！伏乞朝廷先罢臣职任，然后选委侍从或亲信官按视体量。如臣言缪妄，乞赐重行贬黜，以戒将帅。臣见候进筑九羊谷了当，分屯军马，起发往渭州听候指挥次。
　　黄贴子：
　　臣前年冬蒙陛下召自远方，付以泾原经略之事。朝廷方议进筑，亦尝至枢密院遍观臣僚奏陈策画，以至朝廷论议，未有略及进筑葫芦河、褊江川、前、后石门者，独锺传欲进筑南阳川、瓦和市、善征泊伯。已降朝旨，令传会合熙、秦、泾原三路兵马进筑。臣实时于三省、枢密院臣僚前疏驳其非，因得指挥，令臣自当管认一处。臣既领职任，体究锺传所陈，校量利害，未见有可为之理。到官八日，遂建进筑石门前后峡、好水河、古高平、褊江等处。幸托陛下威灵，仅能集事。但新开疆土，自熙宁寨以北至平夏城，仅四十里；自古高平西至镇羌寨五十余里；自怀远北至九羊谷，约六十里；自九羊谷东至葫芦岸【九】，仅五十里。新开疆土所筑城寨，直北有大山限隔，贼之来路不过五六处。至于自葫芦河岸至古高平，正当十川，及怀远至九羊谷六十里闲，贼之来路甚多。若不相度要害，增筑堡寨，则将来必有抄掠之患，客旅往来有害。而二寨声援不接，空以透漏之法绳将寨官、地分巡检，虽日行诛责，欲其不透漏，不可也。而议者以臣为老怯。臣年齿七十有二，思虑颠倒，怯害之讥，所不敢辞。唯乞陛下选择不怯者代臣，庶几边事早得允当。
　　又去年三月，进筑开拓四十余里，建两城寨，良田几万顷。虽已招到弓箭手，臣今亲至其地，只是城寨侧近并新筑古高平堡左右，方有耕者，纔百分之一。至于平夏城东北至葫芦河岸，耕夫无敢施工。其地非不美也，其人非不欲也，盖西贼日夕隐伏，伺隙抄掠，便有殒躯丧命之患，则耕者岂不畏惧！臣得诸将议论，方欲经营添筑护耕堡，使人人皆有生业，秋夏田成熟之后，官司计置粮草，不至枉费国用。既得朝旨，一切不敢更有论列。而狂瞽之语，又及闲慢之事，此臣至愚至暗，不敢自欺以希合朝廷也。伏望圣慈深思详察【一○】，择才力强敏，能如朝廷意指之人代臣，早归田里，幸甚！幸甚！
　　又臣本路窃观李继和、曹玮筑寨置堡，其意概可考证。三川、定川两寨，相去纔十八里，而山外堡寨，处处相望，地里至近。西贼尚或寇掠，然不能为大患，扞蔽坚全，至今蒙利。乃能安进弓箭手，辟土力耕，号为富庶之地，而有善战之兵。如此则有益于国，有利及民。今闻诸路进筑，竞以深入远去为能。成城之后，逐路旧额兵马，必须分差戍守，城寨相去辽远，他日必有后患。逐路止是旧日之兵，既分布防守新垒，西贼忽然举国并兵攻围一路，未知何以支梧？盖兴事不以渐，则圣人有「欲速不达」之戒。臣每思之，窃为寒心。更乞陛下深察愚衷。
　　又臣亦知诸路进筑，自用一路之兵，指日了当逐处，不独因高割削成城，而版筑之工甚省，盖非夏国要害之地，故彼亦不来力争。去岁三月，本路筑两城寨，而西贼倾国之觽云集。今九羊谷兴工三日已后，已有六万余骑分布天都山左右，只候中寨人马齐集，便来掩击，则本路举动不可以比方他路也。臣去年尝委种朴进筑褊江，朴坚欲借兵邻路，自云步骑兵不满八万，并不勾集保甲，不敢举事。今春种朴在环州筑灰家觜，只用二万余兵，亦有成功。臣窃谓一种朴耳，前日非怯，今日非勇也，盖事有难易，理有可为不可为，此朴所以或怯或勇也。更望圣慈广览兼听，审观事势，察虑贼之争与不争，则难易之实，灼然可见矣！
　　又泥棚障、大障湾、上下木鱼川，皆是西贼来路。今筑九羊谷，与镇羌寨相去不远，又臣分布兵马沿路把截，故不敢辄来断粮运道路。若将来进筑天都，全藉大车般运至九羊谷。自九羊谷更不通车行，须当以人夫头口般运。自镇羌寨至天都百余里之闲，贼路既多，臣亦不敢保粮运道路不为西贼隔绝。万一救东寇西，首击尾应，岂不危殆？更乞朝廷详察。
　　三省、枢密院勘会：「朝廷昨降指挥，止为九羊谷已建城寨，即后石门、床地掌不须进筑，虑虚费公私财力。若逐处合于中路，修筑遮护道路耕种堡子，即与古高平、塔子觜事体一般。上件两处，即不曾奏听朝旨，今来因何不便行修建？兼朝廷在远，边鄙有未尽利害，即当详具条陈，岂可便奏乞罢任及差官体量，未欲别作行遣？」
　　诏令章楶更切相度，如泥棚障等处，合行修筑通路堡子，可以遮护得人旅往来及弓箭手耕种。如兵夫未放散之时，即便随宜修筑。若已放散，即指挥姚雄一面经营，候有闲隙修筑。仍速具已措置施行次第闻奏。不管将来，却致贼马抄掠往来人旅及有妨弓箭手耕种。
　　又诏章楶奏报轻易，特降充龙图阁直学士。（楶以三月五日奏此启，诏不知是何月日。旧录于三月十六日略载楶奏，即坐奏报轻易降职。按前云「未欲别作施行」，然则降职必不同日。今但因旧录，仍取楶奏详载之。旧录云：泾原路经略使章楶言：「先准朝旨，后石门、床地掌不得兴工，如已兴工，速行寝罢。勘会天都山，乃在九羊谷西北，去镇羌寨百余里，而床地掌、泥棚障实在西边。镇羌寨南至怀远寨，更有木鱼川，亦是贼来路。纵将来进筑，直据天都，其九羊谷、镇羌寨西面亦须有关防。而野蠄川见是贼之行路。乞选侍从或亲信官按视体量。如臣谬妄，乞量行贬黜。」诏章楶奏报轻易，特降充龙图阁直学士。）
　　先是，曾布言：「近日边臣奏报，大抵自肆。如章楶前日议进筑事，稍不同，便乞罢任，仍云议者以臣为老怯。此乃章惇与楶家书中语，岂可便轻易书之章奏！」上亦以为不可，令削一职，觽皆以为宜。蔡卞又言：「昨进筑九羊谷，不预计置簿掾，却奏称旋行般运，亦可罪。」布曰：「此未足言。但以奏报轻易黜之，则诸路皆知警惧。」觽亦然之。遂有是命。（十九日又降一官。）
　　尚书省户部奏请应州、县当行人吏揽纳常平、免役等钱物受赃，乞依重禄公人因职事受乞财物法断罪，其乡书手若揽纳有赃犯，即乞依近降绍圣常平免役因纳受乞钱物法施行。从之。（新削。）
　　丙寅，尚书省言：「进奏院承受尚书省、枢密院实封及应入急龏递文字，并实时发。又承受捕盗、赈济、灾伤、河防紧急及制书并朝廷文字应入马递者，并当日发。又承受制书及朝廷文字入步递者，限一日。余文书不得过三日。限内有故未毕，监官随宜量展。」从之。（新削。）
　　户部言：「诸路酒务，乞将大务所收钱数，至岁终先比较祖额。如有亏少，即将比较务收到钱数补填大务亏少。外有剩数，仍依大务见趁祖额，以十分为率，除出二分外，余数依条纽计合支赏钱，只支与比较监专等，其大务即与免作亏欠。若大务所收课利至岁终比额增剩，比较务至岁终亦须收趁及二分外，其余增剩钱数与大务所收增剩钱通笃，比较务赏钱仍比附依朝旨减正监官之半。如比较务岁终趁不及二分数目【一一】，其赏钱更不支给。若大务依条合该改正新额，即随新额，依此施行。」从之。（新本削去。）
　　戊辰，宝文阁待制吕嘉问为户部侍郎。
　　诏：「近闻省、寺官多是私谒后族之家，或以邂逅为名，诸处宴聚，当与薄责，庶几少诫。」吏部郎中方泽、户部侍郎刘宗杰、户部员外郎郑仅各罚金三十斤，卫尉卿陈纮、水部员外郎赵竦各罚金二十斤。方泽知虔州，郑仅知建州，赵竦知饶州，陈纮提举崇福宫，刘宗杰管勾太平观，并任便居住。
　　三省言：取到朝奉郎、国子监丞苏駉状，内语言不同。诏差安惇同大理寺右治狱长官根治，诣实奏闻。駉，颂子也。
　　先是，同知枢密院林希面奏，「苏駉尝过臣，言见中丞邢恕，云待教臣过三省」等语。既而又具札子言：「恕谓駉，欲令希过三省。蔡京于三省有嫌，唯西枢可处。駉谓恕中丞眷遇方隆，他人必未可先。恕曰：「恕与京熟，当且先之。恕于此迟速无所较。」上曰：「此语可怪。」章惇曰：「当召駉至都堂问状。」上令便召希再对，又言：「臣不敢不以恕语闻者，恐人疑臣有欲三省之意。臣与恕本无他，只缘臣为中书舍人，曾撰吕公着贬词，深斥其恶。恕本公着门客，素出其门，希纯兄弟责望恕以报恩，恕无可为者，故自在言路，力欲攻臣，为吕氏报怨尔。」上默然。希又曰：「恕日夜声言欲排斥臣，昨李譓公然对人言，曾见谏官有文字攻臣。更倡此语，欲相倾摇。」曾布言曰：「譓之诞妄可罪无疑。岂有安惇欲击执政，肯于殿庐中以文字先示譓？臣亦闻人言，恕云不击希，只令希自图去就。」上曰：「此等语非所问，但如駉所言，则非恕所当预尔。」布又曰：「蔡京与章惇相失，亦首因此。京有兄弟并进之典，而惇昌言于人云：『自三代以来，无此故事。』故京深怨之。」上曰：「朝廷欲用蔡京，则章惇亦管不得。进退执政，岂得由人！」布曰：「非独进退执政非大臣所可自任，至于侍从近臣，亦当自人主进退，岂大臣所得专！若议论人物及论说事理，亦恐无不可。」上曰：「论人物即不妨。」布曰：「若论议人物，则疏远小臣言之亦无罪。然章惇所说义理则然，惇但口快，不当于人前昌言尔。以臣度之，惇未必敢于陛下前及此。但京疑其沮己，故怨之深。邢恕亦尝语人云：『人以恕为附二蔡，恕实不附他，但涉世牢笼，人情所不免尔。』恕榻前之语，乃是公论，意谓于陛下前所陈至公也。然外人但见恕与蔡京及蹇序辰辈甚密，故不能无疑。恕大抵多言多用数，人人欲得其欢心，凡聚会处，必人人挽之，与之附耳私语，然人亦罕以为信也。」上曰：「章惇言，人谓之『邢训』，云好教训人。」布曰：「自元丰时已有此名，只如须欲调和不同之人，人各有所守，何可调一也？恕元佑初行之已无效，然为之不已。」上曰：「每来此论事，重鼑反复，未尝不移数刻，所言者只是居常所论。但每事须更从头说一遍，极可厌。」布曰：「外间亦常疑其奏对太久。」上曰：「甚久！」希曰：「须半时辰以上。」
　　惇寻召駉至都堂问状。是日，惇以駉所供状进呈，与希口奏颇异。又言：「恕云：『进退执政，当出人主，虽宰相不得与。』」惇因言：「初问駉时不及此，既供状乃及此。」上曰：「駉所陈却如此不同？」希复自辨，上曰：「推治即见虚实。」故有是诏。
　　而恕亦以是日对延和殿，奏疏劾希：「纤巧倾险，天下共知。顷事先帝，遣使高丽，临事辞难，尝坐谴责。其后止缘王珪主张，再历文馆。先帝前后累有德音，谓为奸邪，播在髃听，在先朝止于礼部郎官而已。宣仁圣烈皇后垂帘，王珪既死，韩缜首在相位，希与弟旦遂附韩缜。擢希为左司郎中、起居舍人，旦为工部考功郎官。已而梁焘恣横，兄弟阴相附会，儙年之闲，焘凡再荐旦、希以自代，皆有显据可以考质。及至李清臣当国，初除宝文阁直学士、知成都府。章惇既至，未行，复留为中书舍人、翰林学士，坐阶柄任。考希本末，凡所党附皆阴邪之臣，其迹甚明，惟稍见抑于先帝之时与元佑二三年闲，其余无所不利，则其纤巧可见。加之引用亲党，内外姻戚遍列朝路，鲜有遗者。其意乃欲遂擅朝廷以为私计，中外有识，无不知其为真小人。而善谀用事大臣，事之如奴，所欲靡不如意，其势炎炎，不可容长，臣恐终不利于国家。伏望圣慈出自独断，即赐黜罢。」
　　上面谕恕曰：「得非以希奏卿与苏駉言，待教希过三省及蔡京为西枢等语乎？」恕谢不知。上又以駉所供状谕之，恕言：「偶与駉谈命夤缘及此，非有他也。」上曰：「如此乃闲话耳，已差官根治。」恕退，又入札子言：「臣早来已曾面奏【一二】，臣乃陛下所擢，以为御史中丞，寄之耳目。而林希乃宰相章惇所荐，阶缘以至执政【一三】，倚为腹心。希与苏駉系正亲家，駉之兄诒乃希之亲貋，駉又因希荐于章惇，用为国子监丞。希方引駉，闲时与臣两人相对，旁无证佐，又无文字，照据口语，欲以诬臣有意移易大臣。移易大臣乃出陛下独断，虽宰臣所不敢与，必待询访而后敢言，岂臣力能及！有理甚明。然恐希与駉相结，欲以此诬臣，既已付之吏议，而章惇身为上相，与林希为党，髃臣畏之如虎，窃恐所差官观望，或凭无证不实之辞，抑臣依从，其为利害不细。今臣为陛下耳目，希为章惇腹心，天下无不知者。臣不为希所诬，臣留而希去，则权归人主；希能诬臣，希留而臣去，则权归宰相。安危祸福之机，在此一举，欲望陛下深察近臣中非章惇等党者，令考实其事。臣与駉言，各无证佐文据，所可凭者，有理与无理尔。臣将来若蒙取问，逐次应报讫，须具实封奏知，欲望圣慈详酌。若臣言无理，不逃圣鉴，臣即甘俟诛贬；若臣言有理，惟望睿慈主张，则臣庶免为文吏之所锻炼，用事大臣之所倾挤。此事乃直上系国体，非止臣蕞尔一身而已，伏望明主留神幸察！」
　　恕寻又奏疏曰：「臣已弹击林希，窃恐大臣阴为朋党，欲望圣聪以希有诬臣之言，欲不行臣所奏章疏。缘臣欲击林希，非止今日，其所论希罪恶，并曾先事奏闻，非谓林希见诬，方行弹治。兼臣十九日已前并不知希尝有诬罔也。原希敢结亲党以无证缪悠之常谈，厚诬天子耳目之官，欲以塞臣之言，使不得发，此希之奸谋本情也。大臣党希者，从而欲实其事，则其助之之意已可见矣。今欲遂如其请，收臣章疏不行，即是林希之奸谋果伸，大臣党助之意果行，而天子之耳目废，朝廷之纪纲坏矣！况臣论希罪恶，与今来希所诬臣之语，并不相干。窃计其余台谏官亦有章疏击希，其言自合先次施行，然后别治口语，两不相妨。伏望陛下特奋威断，早赐指挥。」
　　贴黄：「臣恐大臣或以台谏为有党，欲废其言，如此是大臣为党也。令两下皆可相指以为党，即乞圣意察其孰是孰非，孰邪孰正，孰公孰私。其理是，其迹正，而其心归于向公者，即不党；其理非，其迹邪，而其心归于营私者，乃为党。以此观之，不知台谏为党邪？大臣为党邪？心不逃圣鉴矣！」（余见四月十四日壬辰。）
　　申王佖、端王佶陈免守司空，诏并不允。
　　户部言：「楚州奏涟水军监税、奉职郑寿妻室女因姑患消渴日久，遂割股肉供食，已得痊安。乞特赐褒旌，布之天下。」诏赐绢百匹、羊十口、酒十瓶、□十石。
　　大理寺言：乞应大理寺、开封府承受内降公事，并依旨勘断，各不得奏请移送。从之。
　　鄜延路经略司言讨荡夏州一带人马族帐得功人。诏等第转官、减年、支赐。内减年人年限不同者，依条比折【一四】。皇城使已上转官，减年，并回授与有官儿男。蕃官如无磨勘年限人，许权寄，再立功通计推恩。（新本删修云：鄜延路经略司言讨荡夏州族帐得功人【一五】。诏转官减磨勘年赐物有差【一六】。布录云：赏鄜延夏州讨荡将佐等。）
　　环庆路经略司言进筑兴平城毕工。诏：「西上合门使张存，皇城使、通州刺史张诚，皇城副使兼合门通事舍人种朴为统制兵马进筑兴平城横山寨毕工，兼接纳李讹□一行归汉【一七】，张存迁东上合门使，领成州团练使，升充本路都钤辖；张诚迁秦州团练，更转一官回授与有官儿男；种朴迁文思使。余次第推恩。」（二月二十九日兴平城赐名，三月十六日横山寨赐名。讹哆来降，在三月十一日。布录云，赏环庆兴平寨进筑。布录戊辰又云，环庆建通塞堡，鄜延修开光堡。按通塞堡毕工在二十四日癸酉。）
　　诏，泾原路经略使章楶申请进筑措置般运不当，特降一官。（十六日降龙直。布录：戊辰，楶奏乞令熙秦般运斛斗应副进筑，特降一官。）
　　又诏，满志行在军中，方锺传举动反复之际，一无奏报，前责太轻，特勒停。
　　庚午，幸申王府。
　　辛未，幸端王府。
　　癸酉，三省言：「提举荆湖南路常平等事董必奏：『体量到知雷州，朝请郎张逢，同本州岛官吏至门首接见苏轼、苏辙。次日为会，召轼、辙在监司行衙安泊，又令僦进纳太庙斋郎□国鉴宅。逢每月率一两次移厨传管待，差白直七人借事。本州岛海康县令陈谔差杂直追呼工匠等应副□国鉴修宅，又勒居民拆退篱龏，阔开小巷，通行人马，以避辙门巷，及借手力等事。』」诏苏辙移循州安置，张逢特勒停，陈谔特冲替。本路提点刑狱梁子美既与苏辙系婚姻之家【一八】，不申明回避，并其余监司失觉察，各罚金三十斤。（去年十一月二十九日，必受命体量。陈天倪作苏门下语录云：「公谪官雷州，市中无屋可僦，独有一富家余破屋数间可赁，仍与作交易，文契分晓。舍主欲稍完葺，方交舍时，章子厚访问下州府，发此事，云苏侍郎强夺雷氏田宅。舍主鞫问，赁契分明，遂已。数年，子厚谪雷州，亦召前人与议，其人曰：『不可。苏侍郎来，几惊煞我，今更不敢赁章相公也。』作法自弊如此。」按当时差董必体量，天倪所闻未详也。）
</div>
    <div class="pagination">
<a href="续资治通鉴长编_page580.html">上一页</a><span>...</span><a href="续资治通鉴长编_page576.html">576</a><a href="续资治通鉴长编_page577.html">577</a><a href="续资治通鉴长编_page578.html">578</a><a href="续资治通鉴长编_page579.html">579</a><a href="续资治通鉴长编_page580.html">580</a><span class="current-page">581</span><a href="续资治通鉴长编_page582.html">582</a><a href="续资治通鉴长编_page583.html">583</a><a href="续资治通鉴长编_page584.html">584</a><a href="续资治通鉴长编_page585.html">585</a><a href="续资治通鉴长编_page586.html">586</a><span>...</span><a href="续资治通鉴长编_page582.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
