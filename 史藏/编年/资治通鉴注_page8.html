<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 8 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 8 页/共 334 页
  </h1>
  <div class="content">
   ③代地震，自乐徐以西，北至平阴，〔史记正义曰：乐徐在晋州，平阴在汾州。余谓上书代地震，则乐徐、平阴皆代地也，乌得在晋、汾二州界！水经注：徐水出代郡广昌县东南大岭下，东北流，迳郎山入北平郡界。意乐徐之地，当在徐水左右。又代郡平邑县，王莽曰平湖。十三州志：平湖城在高柳南百八十里。水经注曰：代郡道人县城北有潭，渊而不注，俗谓之平湖。平阴之地，盖在此湖之阴也。乐，意当音落。〕台屋墙垣太半坏，地坼东西百三十步。〔毛晃曰：四方而高曰台。垣，于元翻。坼，斥格翻；说文：裂也。〕
十七年（辛未，公元前二三零年）
①内史胜灭韩，〔史记本纪作“内史腾”。班书百官表：内史，周官，秦因之，掌治京师。余按秦内史兼治汉三辅之地，始皇并天下，置三十六郡，内史其一也。〕虏韩王安，以其地置颖川郡。〔韩至是而亡。颍川郡，韩地也。韩自平阳徙都河南新郑，韩景侯又自新郑徙都阳翟。秦灭韩，遂以阳翟县为颍川郡治所。〕
②华阳太后薨。〔华，户化翻。〕
③赵大饥。
④卫元君薨，子角立。
十八年（壬申，公元前二二九年）
①王翦将上地兵下井陉，〔史记正义曰：上郡上县，今绥州是也。余谓上地，以其地在大河上游，凡上郡抵西河之地，皆是也。应劭曰：井陉在常山郡井陉县西，唐谓之土门。将，即亮翻，又音如字。陉，音刑。〕端和将河内兵共伐赵。〔端和，即杨端和，此逸“杨”字。〕赵李牧、司马尚御之。秦人多与赵王嬖臣郭开金，〔嬖，卑义翻，又博计翻。〕使毁牧及尚，言其欲反。赵王使赵葱及齐将颜聚代之。〔姓谱：颜姓本自鲁伯禽支庶，有食采颜邑者，因而着族。又邾武公名夷，字曰颜，故公羊传称颜公，后以为氏。将，即亮翻。采，仓代翻。传，直恋翻。〕李牧不受命，赵人捕而杀之，废司马尚。
十九年（癸酉，公元前二二八年）
①王翦击赵军，大破之，杀赵葱，颜聚亡，遂克邯郸，虏赵王迁。〔赵至是亡。邯郸，音寒丹。〕王如邯郸，故与母家有仇怨者皆杀之。〔王母，鄞郸美女也，事见上卷周赧王五十八年。怨，于元翻。〕还，从太原、上郡归。〔还，从宣翻，又音如字。〕
②太后薨。〔薨，呼肱翻。〕
③王翦屯中山以临燕。〔中山，秦秋之鲜虞也，战国时为中山国；赵灭之，以其地为中山郡。水经注曰：城中有山，故曰中山。唐之定州即其地也。燕，因肩翻。〕赵公子嘉帅其宗数〔章：十二行本无“数”字；乙十一行本同。〕百人奔代，〔帅，读曰率。〕自立为代王。赵之亡，大夫稍稍归之，与燕合兵，军上谷。〔上谷，燕地；秦置上谷郡；唐易州、妫州之地。括地志：上谷郡故城，在妫州怀戎县东北百一十里。妫，居为翻。〕
④楚幽王薨，国人立其弟郝。〔郝，音释，康曰：呵各切。〕三月，郝庶兄负刍杀之，自立。
⑤魏景闵王薨，子假立。〔闵，与闵同。〕
⑥燕太子丹怨王，〔怨王之不礼也。〕欲报之，以问其傅鞠武。〔鞠，居六翻，姓也。姓谱云：后稷之孙，生而有文在手曰鞠，因以为氏。余谓此傅会之说也。〕鞠武请西约三晋，南连齐、楚，北媾匈奴以图秦。太子曰：“太傅之计，旷日弥久，令人心惛然，恐不能须也。”〔令，力丁翻。康曰：惛，音昏。恐，丘用切。余谓“然”字句绝，言鞠武之计迂远，使人闷然。恐，如字。须，待也。〕顷之，将军樊于期得罪，亡之燕，〔姓谱：周宣王封太王之子虞仲支孙仲山甫于樊，后因氏焉。〕太子受而舍之。〔舍，如字，馆也。〕鞠武谏曰：“夫以秦王之暴而积怒于燕，足为寒心，又况闻樊将军之所在乎！是谓委肉当饿虎之蹊也。愿太子疾遣樊将军入匈奴！”太子曰：“樊将军穷困于天下，归身于丹，是固丹命卒之时也。〔命卒，谓命尽也。丹言樊将军以穷来归，当尽死以保匿舍藏之。卒，子恤翻。〕愿更虑之！”鞠武曰：“夫行危以求安，造祸以为福，计浅而怨深，连结一人之后交，不顾国家之大害，所谓资怨而助祸矣。”太子不听。
太子闻卫人荆轲之贤，〔楚国本曰荆，此盖楚未改国号之前受姓也。〕卑辞厚礼而请见之。谓轲曰：“今秦已虏韩王，又举兵南伐楚，北临赵；赵不能支秦，则祸必至于燕，燕小弱，数困于兵，〔燕，因肩翻。数，所角翻。〕何足以当秦。诸侯服秦，莫敢合从。丹之私计愚，以为诚得天下之勇士使于秦，〔从，子容翻。使，疏吏翻。〕劫秦王，使悉反诸侯侵地。若曹沫之与齐桓公，则大善矣，□不可，则〔章：十二行本“□”作“则”，可下无“则”字，乙十一行本同；孔本同；退斋校同。〕因而刺杀之。〔燕丹于礼致荆轲之初，画两端之策；荆轲守其初说，所以事不成。要之，战国之士皆祖曹沫之故智，若蔺相如会秦王、毛遂结从于楚之类是也。沫，音末，又读曰刿。刺，七亦翻，又七赐翻。〕彼大将擅兵于外而内有乱，则君臣相疑，以其间，诸侯得合从，其破秦必矣。唯荆卿留意焉！”荆轲许之。于是舍荆卿于上舍，太子日造门下，所以奉养荆轲，无所不至。〔间．古苋翻。造，七到翻。〕及王翦灭赵，太子闻之惧，欲遣荆轲行。荆轲曰：“今行而无信，则秦未可亲也。诚得樊将军首与燕督亢之地图，〔后汉志：涿郡方城县有督亢亭。刘向别录曰：督亢，膏腴之地。史记正义曰：督亢陂在幽州范阳县东南十里，今固安县南有督亢陌，幽州南界。唐会要：涿州新城县，太和六年置，古督亢地也。督，都毒翻。亢，音刚。康苦浪切。〕奉献秦王，秦王必说见臣，〔说，读曰悦。〕臣乃有以报。”太子曰：“樊将军穷困来归丹，丹不忍也。”荆轲乃私见樊于期曰：“秦之遇将军，可谓深矣，父母宗族皆为戮没，今闻购将军首，金千斤，邑万家，将柰何？”于期太息流涕曰：“计将安出。”荆卿曰：“愿得将军之首以献秦王，秦王必喜而见臣，臣左手把其袖，右手揕其胸，〔揕，张鸩翻。索隐曰：揕，谓以剑刺其胸也。〕则将军之仇报而燕见陵之愧除矣！”〔燕，因肩翻。〕樊于期曰：“此臣之日夜切齿腐心也！”〔索隐曰：切，齿相磨切也。尔雅曰：治骨曰切。腐，音辅。腐，亦烂也，犹今人事不可忍云腐烂然；皆奋怒之意。〕遂自刎。太子闻之，奔往伏哭，然已无奈何，遂以函盛其首。〔刎，扶粉翻。盛，时征翻。〕太子豫求天下之利匕首，使工以药焠之，〔焠，忽溃翻。索隐曰：焠，染也，谓以毒药染剑锷也。水与火合为焠。〕以试人，血濡缕，人无不立死者。〔言以匕首试人，人血出才足以沾濡丝缕，便立死也。康曰：血出如丝缕也。濡，人余翻。缕，龙主翻。〕乃装为遣荆轲，以燕勇士秦舞阳为之副，使入秦。
●卷第七
【秦纪二】起阏逢阉茂，尽玄黓执徐，凡十九年。
始皇帝下
二十年（甲戌，公元前二二七年）
①荆轲至咸阳，因王宠臣蒙嘉卑辞以求见；王大喜，朝服，设九宾而见之。〔韦昭曰：九宾，周礼九仪也，谓公、侯、伯、子、男、孤、卿、大夫、士也。史记正义曰：刘云：设文物大备，即谓九宾，不得以周礼九宾义为释。刘原父曰：宾，谓传摈之摈。九宾，摈者九人。〕荆轲奉图而进于王，图穷而匕首见，〔见，贤遍翻。〕因把王袖而揕之；未至身，王惊起，袖绝。荆轲逐王，王环柱而走。〔环，音宦。〕群臣皆愕，卒起不意，〔愕，五各翻。卒，读曰猝；后仓卒之卒皆同音。〕尽失其度。而秦法，群臣侍殿上者不得操尺寸之兵，〔操，七刀翻。〕左右以手共搏之，且曰：“王负剑！”负剑，王遂拔以击荆轲，断其左股。〔断，丁管翻。〕荆轲废，乃引匕首擿王，中铜柱。〔索隐曰：擿，与掷同，古字耳，音持益翻。中，竹仲翻。〕自知事不就，骂曰：“事所以不成者，以欲生劫之，必得约契以报太子也！”遂体解荆轲以徇。〔体解，支解也。解，佳买翻。〕王于是大怒，益发兵诣赵，就王翦以伐燕，与燕师、代师战于易水之西，大破之。
二十一年（乙亥，公元前二二六年）
①冬，十月，王翦拔蓟，〔蓟，音计。〕燕王及太子率其精兵东保辽东，李信急追之。代王嘉遗燕王书，〔遗，于季翻。〕令杀太子丹以献。丹匿衍水中，〔索隐曰：衍水在辽东。〕燕王使使斩丹，欲以献王，王复进兵攻之。〔复，扶又翻。〕
②王贲伐楚，〔贲，音奔，翦之子也。〕取十余城。王问于将军李信曰：“吾欲取荆，〔王父庄襄王讳楚，故谓楚为荆。〕于将军度用几何人而足？”〔度，徒洛翻。〕李信曰：“不过用二十万。”王以问王翦，王翦曰：“非六十万人不可，”王曰：“王将军老矣，何怯也！”遂使李信、蒙恬将二十万人伐楚；王翦因谢病归频阳。〔王翦，频阳人也。班志，频阳县属京兆，秦厉公所置。应劭注曰：县在频水之阳。杜佑曰：美阳本汉频阳县，故城在县西南三十里。宋白曰：因界内频阳山而名。〕
二十二年（丙子，公元前二二五年）
①王贲伐魏，引河沟以灌大梁。〔班志：陈留郡浚仪县，故大梁，狼汤水所经也。水经：渠水出荥阳北河，东南流至浚仪县。注云：始皇使王贲攻魏，断故渠，引水东南出以灌大梁，因谓之梁沟。〕三月，城坏。魏王假降，杀之，遂灭魏。〔降，户江翻。〕
王使人谓安陵君曰：“寡人欲以五百里地易安陵。”安陵君曰：“大王加惠，以大易小，甚幸，虽然，臣受地于魏之先王，愿终守之，弗敢易！”王义而许之。
②李信攻平舆，〔班志：汝南郡有平舆县，春秋沈子之国。舆，音预，史记正义读如字。〕蒙恬攻寝，〔班志：汝南郡有寝县。应劭曰：孙叔敖子所邑之寝丘是也；世祖更名固始，徐广曰：寝，今固始寝丘。师古曰：寝，子衽翻。刘仲冯曰：据后淮阳国已有固始，此寝疑自别地。余谓郡县离合无常，盖后来并寝入固始也。杜佑曰：颍州治汝阴县，有寝丘，秦蒙恬攻寝即此。〕大破楚军。信又攻鄢郢，破之。〔此鄢郢非楚故都之鄢郢也。楚故都为白起所取，秦已置南郡。据楚都寿春，以寿春为郢，则其前自郢徙陈，亦必以陈为郢矣。然则此郢乃陈也。鄢即颍川之鄢陵，与平舆、城父地皆相近。或曰：“鄢郢”当作“鄢陵”。〕于是引兵而西，与蒙恬会城父。〔班志，沛郡有城父县。索隐曰：在汝南即良乡。史记正义曰：言引兵而会城父，则是汝州郏城县东父城者也。括地志：汝州郏城县东四十里有父城故城，即服虔云“城父，楚北境”者也。又许州叶县东北四十五里亦有父城故城，即杜预云“襄城，城父县”者也。此二城，父城之名耳，服虔城父是误也。左传及水经注云：楚大城城父，使太子建居之。十三州志云：太子建所居城父，谓今亳州城父，是也。此三家之说，是城父之名。班志云，颍川父城县、沛郡城父县，据县属郡，其名自分。〕楚人因随之，三日三夜不顿舍，大败李信，入两壁，杀七都尉；〔此郡都尉将兵从伐楚者也。秦列郡有守，有尉，有监，然秦、汉之制，行军亦自有都尉。败，补迈翻。〕李信奔还。
王闻之，大怒，自至频阳谢王翦曰：“寡人不用将军谋，李信果辱秦军。将军虽病，独忍弃寡人乎！”王翦谢：“病不能将。”王曰：“已矣，勿复言！”〔将，即亮翻。复，扶又翻。〕王翦曰：“必不得已用臣，非六十万人不可！”王曰：“为听将军计耳。”于是王翦将六十万人伐楚。王送至霸上，〔应劭曰：霸上，地名，在霸水上，在长安东三十里。霸水，古之滋水，秦穆公更名。〕王翦请美田宅甚众。王曰：“将军行矣，何忧贫乎！”王翦曰：“为大王将，有功，终不得封侯，故及大王之向臣，以请田宅为子孙业耳。”王大笑。王翦既行，至关，〔此当是出武关也。〕使使还请善田者五辈。或曰：“将军之乞贷亦已甚矣！”〔贷，与貣同，吐得翻，从人求物也。〕王翦曰：“不然，王怚中而不信人。〔史记注：怚，音麤。徐广曰：一作“粗”。〕今空国中之甲士而专委于我，我不多请田宅为子孙业以自坚，顾令王坐而疑我矣。”
二十三年（丁丑，公元前二二四年）
①王翦取陈以南至平舆。楚人闻王翦益军而来，乃悉国中兵以御之，王翦坚壁不与战。楚人数挑战，〔数，所角翻。挑战者，擿娆敌以求战也。挑，徒了翻。〕终不出。王翦日休士洗沐，而善饮食，抚循之；〔饮，于禁翻。食，祥吏翻，后以义推。〕亲与士卒同食。久之，王翦使人问“军中戏乎？”对曰：“方投石、超距。”〔徐广曰：“超”，一作“拔”。裴骃曰：据汉书云：甘延寿投石拔距，绝于等伦。张晏曰：范蠡兵法：飞石重十二斤，为机发，行三百步。延寿有力，能手投之。拔距，犹超距也。索隐曰：超距，犹跳跃也。余谓投石，以石投人也，齐高固“桀石以投人”是也。超距，距跃也，晋魏犨“距跃三百”是也。〕王翦曰：“可用矣！”楚既不得战，乃引而东。王翦追之，令壮士击，大破楚师，至靳蕲南，〔班志，沛郡有蕲县。史记正义曰：徐州县也。康以为江夏之蕲春，其误甚矣。蕲，渠之翻，又音机。〕杀其将军项燕，〔项燕，项梁之父也。燕，乌贤翻。〕楚师遂败走。王翦因乘胜略定城邑。
二十四年（戊寅，公元前二二三年）
①王翦、蒙武虏楚王负刍，以其地置楚郡。〔楚至是亡矣。按秦三十六郡无楚郡，此盖灭楚之时暂置耳；后分为九江、鄣、会稽三郡。〕
二十五年（己卯，公元前二二二年）
①大兴兵，使王贲攻辽东，虏燕王喜。〔燕至是亡。〕
臣光曰：燕丹不胜一朝之忿以犯虎狼之秦，〔胜，音升。〕轻虑浅谋，挑怨速祸，使召公之庙不祀忽诸，〔忽诸，言忽然而亡也。〕罪孰大焉！而论者或谓之贤，岂不过哉！
夫为国家者，任官以才，立政以礼，怀民以仁，交邻以信；是以官得其人，政得其节，百姓怀其德，四邻亲其义。夫如是，则国家安如盘石，炽如焱火，〔炽，尺志翻。焱，弋赡翻。〕触之者碎，犯之者焦，虽有强暴之国，尚何足畏哉！丹释此不为，顾以万乘之国，决匹夫之怒，逞盗贼之谋，功隳身戮，社稷为墟，不亦悲哉！
夫其膝行、蒲伏，非恭也；〔蒲，蓬逋翻，手行也。伏，凫墨翻，伏地也。〕复言、重诺、非信也；〔复言，谓言必信而可复也。重诺，重然诺也。〕糜金、散玉，非惠也；刎首、决腹，非勇也。要之，谋不远而动不义，其楚白公胜之流乎！〔白公胜欲报其父雠，不胜其忿，以及其叔父，事见左传。〕
荆轲怀其豢养之私，不顾七族，〔汉邹阳曰：荆轲湛七族。应劭曰：荆轲为燕刺秦王，其族坐之湛没。〕欲以尺八匕首强燕而弱秦，不亦愚乎！故扬子论之，以要离为蛛蝥之靡，聂政为壮士之靡，〔要离，吴人，为吴王阖闾刺庆忌。言其力不足，譬如蜘蛛之螫毒于人而靡死耳。靡，披靡而死也。尔雅疏：鼅鼄，即鼄蝥。方言：自关以西，秦、晋之间谓之鼄蝥，赵、魏之间谓之鼅。鼄，音朱；蝥，音矛。靡，温公扬子注，音如字。康美为切，谓糜烂也。余谓康音义俱非。聂政事见一卷安王五年。〕荆轲为刺客之靡，皆不可谓之义。又曰：“荆轲，君子盗诸。”〔吴秘曰：荆轲，以君子之道类之则盗尔。〕善哉！
②王贲攻代，虏代王嘉。〔嘉奔代，见上卷十九年赵既不祀。〕
③王翦悉定荆江南地，降百越之君，置会稽郡。〔秦会稽郡治吴县，兼有今闽越、两浙之地。后汉分会稽置吴郡，而会稽郡徙治山阴县。刘恕曰：禹会诸侯江南而有功，因名其山曰会稽，犹言会计也。会，古外翻。〕
④五月，天下大酺。
⑤初，齐君王后贤，〔君王后，太史敫女，襄王后。〕事秦谨，与诸侯信；齐亦东边海上。〔言齐东取岛夷，以海上为边也。或曰：齐东边海，不与秦接，故不受兵。〕秦日夜攻三晋、燕、楚，五国各自救，以故齐王建立四十余年不受兵。及君王后且死，戒王建曰：“群臣之可用者某。”王曰：“请书之。”君王后曰：“善！”王取笔牍受言，君王后曰：“老妇已忘矣。”〔忘，巫放翻。〕君王后死，后胜相齐，〔姓谱：后本郈氏，其后去“邑”。史记正义曰：胜，音升。〕多受秦间金。〔间，古苋翻；下同。〕宾客入秦，秦又多与金。客皆为反间，劝王朝秦，不修攻战之备，不助五国攻秦，秦以故得灭五国。
齐王将入朝，雍门司马前曰：〔左传：晋围齐，伐雍门之萩。杜预曰：雍门，齐城门也。经典释文：雍，于用翻；康于龙切，非也。〕“所为立王者，为社稷耶，为王耶？”王曰：“为社稷。”司马曰：“为社稷立王，王何以去社稷而入秦？”〔孟子曰：民为大，社稷次之，君为轻。〕齐王还车而反。
即墨大夫闻之，见齐王曰：“齐地方数〔章：十二行本“数”作“四”；乙十一行本同。〕千里，带甲数百万。夫三晋大夫皆不便秦，而在阿、甄之间者百数；〔“甄”，当作“鄄”，音工掾翻。〕王收而与之百万人之众，使收三晋之故地，即临晋之关可以入矣。〔收三晋兵自河东攻秦则入临晋关。〕鄢郢大夫不欲为秦，而在城南下者百数，〔城南下，即南城之下也。南城，齐威王使檀子所守者。〕王收而与之百万之师，使收楚故地，即武关可以入矣。〔楚攻秦自南阳入武关。〕如此，则齐威可立，秦国可亡，岂特保其国家而已哉！”齐王不听。
二十六年（庚辰，公元前二二一年）
①王贲自燕南攻齐，猝入临淄，民莫敢格者。〔格，如字，止也，斗也。〕秦使人诱齐王，约封以五百里之地，〔诱，音酉。〕齐王遂降，秦迁之共，〔班志，河内郡有共县。史记正义曰：今卫州有共城县。共，音恭；下同。〕处之松柏之间，饿而死。〔处，昌吕翻。〕齐人怨王建不早与诸侯合从，听奸人宾客以亡其国，歌之曰：“松耶，柏耶，住建共者客耶！”疾建用客之不详也。〔索隐曰：谓不详审用宾客，不知其善否也。齐田氏亡。〕
臣光曰：从衡之说虽反复百端，然大要合从者，六国之利也。昔先王建万国，亲诸侯，使之朝聘以相交，飨宴以相乐，〔乐音洛。〕会盟以相结者，无他，欲其同心戮力以保家国也。向使六国能以信义相亲，则秦虽强暴，安得而亡之哉！夫三晋者，齐、楚之藩蔽；齐、楚者，三晋之根柢；〔柢，都礼翻，又丁计翻。〕形势相资，表里相依。故以三晋而攻齐、楚，自绝其根柢也，以齐、楚而攻三晋，自撤其藩蔽也。安有撤其藩蔽以媚盗。曰“盗将爱我而不攻”，岂不悖哉！
②王初并天下，自以为德兼三皇，功过五帝，〔伏羲、神农、黄帝为三皇。少昊、颛顼、高辛、唐尧、虞舜为五帝。宋均注援神契引甄耀度曰：伏羲、神农、燧人为三皇。黄帝、颛顼、帝喾、唐尧、虞舜为五帝。孔颖达曰：郑玄注中候敕省图引运斗枢：伏羲、女娲、神农为三皇。五帝者，德合五帝座星者称帝，则黄帝、金天氏、高阳氏、高辛氏、陶唐氏、有虞氏是也；实六人而称五者，以其俱合五帝座星也。白虎通取伏羲、神农、祝融为三皇。帝者，天之一名，所以名帝。帝者，谛也，言天荡然无心，忘于物我，公平通远，举事审谛，故谓之帝也。帝号同天，名所莫加，而称皇者，以皇是美大之名，言大于帝也。〕乃更号曰“皇帝，命为“制”，令为“诏”，〔师古曰：天子之言，一曰制书，二曰诏书。制书，谓其制度之命也。如淳曰：诏，告也。自秦、汉以上，唯天子得称之。更，工衡翻。〕自称曰“朕”。〔古者君臣之间通称曰朕；自秦定制，唯天子独称之。〕追尊庄襄王为太上皇。〔太上者，极尊之称也。始皇自号曰始皇帝，故追尊庄襄王为太上皇。自汉高帝以尊太公，此后不复为追号。〕制曰：“死而以行为谥，则是子议父，臣议君也，甚无谓。自今以来，除谥法。〔周公作谥法，缘行之美恶以立谥。如幽、厉之君，虽孝子、慈孙，百世不能改也。今秦除之，畏后人加己以恶谥也。谥，神志翻。〕朕为始皇帝，后世以计数，〔史记正义：数，色主翻。〕二世、三世至于万世，传之无穷。”
③初，齐威、宣之时，邹衍论着终始五德之运；〔所谓终始五德之运者：伏羲以木德王；木生火，故神农以火德王；火生土，故黄帝以土德王；土生金，故少昊以金德王；金生水，故颛顼以水德王；水生木，故帝喾又以木德王；木又生火，故帝尧以火德王；火又生土，故帝舜以土德王；土又生金，故夏以金德王；金又生水，故商以水德王；水又生木，故周以木德王：此五德之终而复始也。邹衍以为周得火德，盖以火流王屋为周受命之符，且服色尚赤故也。就衍之说以为终始，秦当以土为行。今始皇以水胜火，自以水为行，所谓推五胜也。汉初以土为行，盖亦祖衍之说也。〕及始皇并天下，齐人奏之。始皇采用其说，以为周得火德，秦代周，从所不胜，为水德。始改年，朝贺皆自十月朔；衣服、旌旄、节旗皆尚黑；数以六为纪。〔改年句断。夏以建寅之月为岁首，殷以建丑之月为岁首，周以建子之月为岁首；今始皇以建亥之月为岁首，是改年也。自此纪年皆以十月为岁首，朝贺以十月朔。以水为行，故色尚黑。水成数六，故以六为纪。〕
④丞相绾〔章：十二行本“绾”下有“等”字；乙十一行本同；孔本同。〕言：“燕、齐、荆地远，〔避庄襄王讳，故以楚为荆。索隐曰：丞相绾，姓王。〕不为置王，无以镇之。请立诸子。”始皇下其议。〔下，遐嫁翻；凡自上而下之下皆同音。〕廷尉斯曰：〔班书百官表：廷尉，秦官。应劭曰：听狱必质诸朝廷，与众共之；兵狱同制，故称廷尉。师古曰：廷，平也；治狱贵平，故以为号。〕“周文武所封子弟同姓甚众，然后属疏远，相攻击如仇雠，周天子弗能禁止。今海内赖陛下神灵一统，皆为郡、县，诸子功臣以公赋税重赏赐之，甚足易制，〔易，以豉翻；史记正义音以职翻，非也。〕天下无异意，则安宁之术也。置诸侯不便。”始皇曰：“天下共苦战斗不休，以有侯王。赖宗庙，天下初定，又复立国，是树兵也；而求其宁息，岂不难哉！廷尉议是。”
分天下为三十六郡，郡置守、尉、监。〔裴骃曰：三川、河东、南阳、南郡、九江、鄣郡、会稽、颍川、砀郡、泗水、薛郡、东郡、琅邪、齐郡、上谷、渔阳、右北平、辽西、辽东、代郡、巨鹿、邯郸、上党、太原、云中、九原、雁门、上郡、陇西、北地、汉中、巴郡、蜀郡、黔中、长沙，凡三十五郡，与内史为三十六郡。班书百官表：郡守掌治其郡；郡尉掌佐守典武职、甲卒；监御史掌监郡。守，始究翻。监，去声；康又居衔切。余谓守、尉、监，官名也，当从去声；若监郡之监则从平声。记王制：天子使其大夫为三监，监于方伯之国。陆德明释文：监，古暂翻；监于，古衔翻；可以知矣。〕
收天下兵聚咸阳，销以为钟鐻、〔鐻与虡同，音巨。虡者所以悬钟，横曰笋，植曰虡。〕金人十二，重各千石，置宫庭〔章：十二行本“庭”作“廷”；乙十一行本同；孔本同。〕中。〔史记正义曰：汉书五行志：时大人见临洮，长五丈，足履六尺，皆夷狄服，凡十二人；故销兵器，铸而象之，所谓“金狄”也。〕一法度、衡、石、丈尺。徙天下豪桀于咸阳十二万户。
诸庙及章台、上林皆在渭南。〔上林在汉长安县西南。秦始起上林苑，至汉武帝又增而广之。〕每破诸侯，写放其宫室，作之咸阳北阪上，〔程大昌雍录曰：咸阳北阪，汉武帝别名渭城。阪，即九嵕诸山麓也。〕南临渭，自雍门以东至泾、渭，殿屋、复道、周阁相属，〔徐广曰：雍门在高陵县。史记正义曰：在今岐州雍县东。余按班志，高陵县属左冯翊，左辅都尉治焉；雍县属右扶风。二说相去何远也？三辅黄图曰：长安城西出北头第一门曰雍门，本名西城门。但长安本秦离宫，秦之咸阳则汉扶风之渭城也。渭城与长安相去虽不远，然秦时长安未有十二门也。岂作史者因汉之雍门而书之欤！泾、渭，言泾、渭之交也。复，与复同，音方目翻。复道，阁道也；上下有道，故谓之复。〕所得诸侯美人、钟鼓以充入之。
二十七年（辛巳，公元前二二零年）
①始皇巡陇西、北地，至鸡头山，过回中焉。〔范史隗嚣传：王孟塞鸡头道。贤注曰：在原州高平县西。括地志：成州上禄县东北二十里有鸡头山。应劭曰：回中在安定高平。孟康曰：回中在北地。贤曰：回中在汧。括地志：回中宫在雍西四十里。史记正义曰：言始皇西巡，出陇右，向西北，出宁州，西南行至成州，出鸡头山，东还过岐州之回中宫也。余谓上书巡陇西、北地，则先至原州之鸡头山而还过回中，道里为顺。若出成州之鸡头，则须先过回中而后至鸡头。以书法之前后观之，居然可见。〕
②作信宫渭南，已，更命曰极庙。〔作宫已成而更名也。索隐曰：言为宫庙象天极，故曰极庙；天官书：中宫曰天极，是也。〕自极庙道通骊山，作甘泉前殿，筑甬道自咸阳属之，治驰道于天下。〔三辅黄图曰：甘泉宫，一名云阳宫。关辅记曰：林光宫，一曰甘泉宫，始皇造，在今池阳县西。故甘泉山宫周匝十余里，汉武帝广之，周十九里。又黄图曰：咸阳北至九嵕、甘泉，南至鄠、杜，东至河，西至汧、渭之交；东西八百里，南北四百里，离宫、别馆，联望相属。甬道，唐夹城之类也。应劭曰：筑垣墙如街巷。甬，余陇翻。贾山曰：秦为驰道于天下，东穷燕、齐，南极吴、楚，江湖之上，濒海之观毕至。道广五十步，三丈而树，厚筑其外，隐以金椎，树以青松。应劭曰：驰道，天子所行道也，若今之中道。孔颖达曰：驰道，如今御路也；是君驰走车马之处，故曰驰道。属，之欲翻。〕
二十八年（壬午，公元前二一九年）
①始皇东行郡、县，上邹峄山，立石颂功业。〔班志：鲁国邹县，峄山在北。应劭曰：邾文公迁于绎，即此。括地志：邹峄山在兖州邹县南二十二里。峄，音亦。〕于是召集鲁儒生七十人，〔孔颖达曰：儒之言优也，柔也，能安人，能服人。又，儒者，濡也，以先王之道能濡其身。〕至泰山下，议封禅。诸儒或曰：“古者封禅，为蒲车，恶伤山之土石、草木；扫地而祭，席用〔章：十二行本“用”作“因”；乙十一行本同。〕葅秸。”议各乖异。始皇以其难施用，由此绌儒生。〔括地志：泰山在兖州博城县西北三十里，一曰岱宗。服虔曰：封者，增山之高；禅，广地也。张晏曰：天高不可及，于泰山上立封禅以祭之，冀近神灵也。项威曰：封泰山，告太平，升中和之气于天。祭土为封，谓负土于泰山为坛而祭也。除地为墠；后改“墠”为“禅”。晋太康地记曰：为坛于泰山以祭天，示增高也；为墠于梁父以祭地，示广也。白虎通曰：王者易姓而起，必升封于泰山之上者何？因高告高，顺其类，故升封者增高也。下禅梁父之基，广厚也。刻石纪号者，着己之功以自劝也。增太山之高以报天，附梁父之基以报地。恶，乌路翻。师古曰：蒲车，以蒲裹轮。“葅秸”，班志作“苴秸”。如淳曰：苴，读如租；秸；读曰戛。晋灼曰：苴，藉也；师古曰：茅藉也。“苴”，本作“葅”，假借用。应劭曰：秸，藁本，去皮以为席。绌，与黜同，黜退也。〕而遂除车道，上自太山阳至颠，立石颂德；从阴道下，禅于梁父。〔师古曰：山南曰阳，山北曰阴。班志，泰山郡有梁父县。师古注曰：以山名县。括地志：梁父山在兖州泗水县北八十里。父，音甫。〕其礼颇采太祝之祀雍上帝所用，〔班表：奉常之属有雍太祝令、丞，盖汉仍秦制也。秦作畤于雍以祀上帝，今采其礼以为封禅礼。〕而封藏皆秘之，世不得而记也。
于是始皇遂东游海上，行礼祠名山、大川及八神。〔封禅书：八神：一曰天主，祠天齐渊水；二曰地主，祠太山、梁父；三日兵主，祠蚩尤；四曰阴主，祠三山；五曰阳主，祠之罘山；六曰月主，祠之莱山；七曰日主，祠成山；八曰四时主，祠琅邪。或曰：八神，齐自太公以来祠之。〕始皇南登琅邪，大乐之，留三月，作琅邪台，立石颂德，明得意。〔班志，琅邪郡有琅邪县。山海经：琅邪台在勃海间，琅邪之东。郭璞曰：琅邪临海边，有山曰琅邪台。越王句践徙琅邪，作观台以望东海。史记曰：始皇徙三万家于台下。是其所作因越之旧也。括地志：琅邪山在密州诸城县东南百四十里；始皇立层台于山上，谓之琅邪台。邪，音耶。大乐之，乐琅邪之风景也。乐，音洛。〕
初，燕人宋毋忌、羡门子高之徒称有仙道、形解〔佳买翻。〕销化之术，燕、齐迂怪之士皆争传习之。〔道经：月中仙人宋毋忌。白泽图云：火之精曰宋毋忌。盖其人火仙也。张曰：羡门子高，仙人，居碣石山上。服虔曰：形解，尸解也。张晏曰：人老而解去，故骨如变化也。今山中有龙骨，世谓之龙解骨化去。迂，羽俱翻。又忧俱翻。〕自齐威王、宣王、燕昭王皆信其言，使人入海求蓬莱、方丈、瀛洲，云此三神山在勃海中，去人不远。患且至，则风引船去。尝有至者，诸仙人及不死之药皆在焉。及始皇至海上，诸方士齐人徐市等争上书言之，〔太史公曰：嬴姓分封者为徐氏。姓谱曰：皋陶子伯益佐禹有功，封其子若木于徐。〕请得齐戒与童男女求之。〔齐戒之齐，读曰斋。〕于是遣徐市发童男女数千人入海求之。船交海中，皆以风为解，〔师古曰：自解说云“为风不得而至”。自解，犹今言分疏。〕曰：“未能至，望见之焉。”
始皇还，过彭城，〔班志，楚国有彭城县，古彭祖国。〕斋戒祷祠，欲出周鼎泗水，〔水经：泗水出鲁国卞县北山，东南过彭城县，又东过下邳县入淮。时人相传以为宋太丘社亡而周鼎没于泗水中，故祠泗水，欲出周鼎。〕使千人没水求之，弗得。乃西南渡淮水，〔水经：淮水出南阳郡平氏县桐柏山，东南至淮陵入海，行三千余里。〕之衡山、南郡。〔班志，衡山在长沙国湘南县之东南。括地志：衡山，一名岣嵝山，在衡州湘潭县西四十一里。汉衡山国在江北；秦拔楚郢，置南郡；唐为荆州江陵府。之，往也。〕浮江至湘山祠，逢大风，几不能渡。〔几，居依翻。〕上问博士曰：“湘君何神？”对曰：“闻之：尧女，舜之妻，葬此。”〔班志：湘水出零陵郡零陵县阳朔山，北至酃入江。括地志：黄陵庙在岳州湘阴县北五十七里，舜二妃之神。二妃冢在湘阴县一百六十里青草山上。盛弘之荆州记：青草湖，南有青草山，湖因山而名。舜陟方死于苍梧，二妃死于江、湘之间，因葬焉。博士以儒学为官。汉成帝诏曰：儒林之官，四海渊源。宜皆明于古今，温故知新，通达国体，故谓之博士。〕始皇大怒，使刑徒三千人皆伐湘山树，赭其山。〔赭，音者，赤也。〕遂自南郡由武关归。
②初，韩人张良，其父、祖以上五世相韩。〔张良大父开地，相韩昭侯、宣惠王、襄哀王，父平，相厘王、悼惠王，凡五世。〕及韩亡，良散千金之产，欲为韩报仇。〔为，于伪翻。〕
二十九年（癸未，公元前二一八年）
①始皇东游，至阳武博浪沙中，〔班志，阳武县属河南郡，有博浪沙。索隐曰：今浚仪西北四十里有博浪城。史记正义曰：郑州阳武县有博浪沙，当官道。师古曰：“狼”，音浪，史记作“浪”，正义音狼。〕张良令力士操铁椎狙击始皇，误中副车。〔狙，玃属。狙之伺物，必伏，乘其便而击之。狙击者，谓伏其旁而狙伺以击之也。狙，千恕翻，又千余翻。索隐曰：汉官仪：天子有属车，即副车，奉车即御而从后。余谓副，贰也；汉有五时副车，又在属车之外。〕始皇骜，求，弗得；令天下大索十日。〔索，山客翻。〕
始皇遂登之罘，〔班志：之罘山在东莱睡县。括地志：之罘山在莱州文登县东北一百八十里。罘，音浮。〕刻石；旋，之琅邪，道上党入。〔旋，即还字。之，往也。〕
三十一年（乙酉，公元前二一六年）
①使黔首自实田。〔二十六年，更名民曰黔首。孔颖达曰：黔，黑也。凡民以黑巾覆头，故谓之黔首。〕
三十二年（丙戌，公元前二一五年）
①始皇之碣石，〔班志：大碣石山在右北平郡骊成县西南。文颖曰：碣石在辽西郡絫县。郦道元曰：濡水至絫县碣石山。今〔于此〕枕海有石如埇道，数十里，当山顶有大石如柱形，往往而见，立于巨海之中，名天桥柱。碣，音桀。〕使燕人卢生求羡门，〔姓谱：姜姓之后，封于卢，以国为氏。〕刻碣石门。坏城郭，决通堤坊。〔坏，音怪。坊，读曰防。〕始皇巡北边，从上郡入，卢生使入海还，因奏录图书曰：“亡秦者胡也。”〔录图书，如后世谶纬之书。郑玄曰：胡，胡亥，秦二世名也。秦见图书而不知此为人名，反备北胡。〕始皇乃遣将军蒙恬发兵三十万人，北伐匈奴。
三十三年（丁亥，公元前二一四年）
①发诸尝逋亡人、赘婿、贾人为兵，〔贾谊曰：秦人家贫子壮则出赘。师古曰：谓之赘婿，言其不当出在妻家，犹人身之有朊赘也。转货贩易者为商，坐市贩卖者为贾。赘，之锐翻。〕略取南越陆梁地，〔索隐曰：谓南方之人，其性陆梁，故曰陆梁地。班表，汉高帝功臣有陆量侯须无，诏以为列诸侯，自置吏令、长，受令长沙王。如淳曰：陆量，秦始皇本纪所谓陆梁地也。〕置桂林、南海、象郡；〔桂林因产桂而名。合浦以南，山间无杂木，冬夏长青，叶长尺余。文颖曰：桂林，今郁林。师古曰：桂林，今桂州界是其地，非郁林也。南海郡，今广州。茂陵书曰：象郡治临尘，去长安万七千五百里。韦昭曰：今日南是也。〕以谪徙民五十万人戍五岭，与越杂处。〔所谓谪戍也。晋志曰：自北徂南，入越之道，必由岭峤；时有五处，故曰五岭。师古曰：岭者，西自衡山之南，东穷于海，一山之限耳，而别标名，则有五焉。裴氏广州记曰：大庾、始安、临贺、桂阳、揭阳为五岭。邓德明南康记曰：大庾岭，一也；桂阳骑田岭，二也；九真都庞岭，三也；临贺萌渚岭，四也；始安越城岭，五也。师古以裴说为是。蜀注曰：大庾岭在虔州；永明岭、白芒岭在道州；腊岭在郴州；临源岭在桂州。谪，则革翻。处，昌吕翻。〕
②蒙恬斥逐匈奴，收河南地为四十四县。筑长城，因地形，用制险塞；起临洮至辽东，延袤万余里。于是渡河，据阳山，逶迤而北。〔师古曰：河南地当北地之北，黄河之南。余按，河出积石，过金城、陇西、安定、北地郡界，皆东北流；北过朔方、窳浑间，方屈而东南流，迳高阙南；又自临河县东迳阳山南，徐广所谓阳山在河北、阴山在河南者。刘昭曰：二山皆属五原郡西安阳县。班志，临洮县属陇西郡。洮水出西羌中，北至枹罕东入河。县临洮水，因以为名。洮，土刀翻。延，长行也。南北曰袤。袤，音茂。逶，于为翻。迤，以支翻。〕暴师于外十余年，蒙恬常居上郡统治之；威振匈奴。〔暴，读如字；刘伯庄音仆。括地志：上郡故城在绥州上县东南五十里。〕
三十四年（戊子，公元前二一三年）
①谪治狱吏不直及覆狱故、失者，〔覆狱者，奏当已成而覆按之也。故者，知其当罪与不当罪而故出入之；失者，误出入也。〕筑长城及处南越地。〔处，昌吕翻。〕
丞相李斯上书曰：“异时诸侯并争，厚招游学。今天下己定，法令出一，百姓当家则力农工，士则学习法令。今诸生不师今而学古，以非当世，惑乱黔首，相与非法教人；闻令下，则各以其学议之，入则心非，出则巷议，夸主以为名，异趣以为高，率群下以造谤。如此弗禁，则主势降乎上，党与成乎下。禁之便！臣请史官非秦记皆烧之；〔此烧列国史记也。〕非博士官所职，天下有藏诗、书、百家语者，皆诣守、尉杂烧之。〔秦之焚书，焚天下之人所藏之书耳，其博士官所藏则故在；项羽烧秦宫室，始并博士所藏者焚之。此所以后之学者咎萧何不能于收秦图书之日并收之也。〕有敢偶语诗、书弃市；以古非今者族；吏见知不举，与同罪。令下三十日，不烧，黥为城旦。〔应劭曰：城旦，旦起行治城；四岁刑也。〕所不去者，医药、卜筮、种树之书。若有欲学法令者，〔章：十二行本“有欲”二字互乙，无“者”字；乙十一行本同。〕以吏为师。”制曰：“可。”
魏人陈余谓孔鲋曰：“秦将灭先王之籍，而子为书籍之主，其危哉！”子鱼曰：“吾为无用之学，知吾者惟友。秦非吾友，吾何危哉！吾将藏之以待其求；求至，无患矣。”〔孔鲋，孔子八世孙，字子鱼。鲋，音附。〕
三十五年（己丑，公元前二一二年）
①使蒙恬除直道，道九原，抵云阳。〔班志，云阳县属冯翊。〕堑山堙谷，〔堑，七艳翻。堙，音因。〕千八百里；数年不就。
②始皇以为咸阳人多，先王之宫庭〔章：十二行本“庭”作“廷”；乙十一行本同；孔本同。〕小，乃营作朝宫渭南上林苑中，先作前殿阿房，〔师古曰：阿，近也；以其去咸阳近，且号阿房。索隐曰：此以形名宫也；言其宫曰（四）阿房（旁）广也。三辅黄图曰：作宫阿基旁，天下谓之阿房。括地志：秦阿房宫亦曰阿城，在雍州长安县西一十四里。史记正义曰：按宫在上林宛中；雍州郭城西南面，即阿房宫城东南面也。房，白郎翻。〕东西五百步，南北五十丈，上可以坐万人，下可以建五丈旗，周驰为阁道，自殿下直抵南山，〔关中有南山、北山：自甘泉连延至巀嶭、九嵕为北山；自终南、太白连延至商岭为南山。〕表南山之颠以为阙。为复道，自阿房度渭，属之咸阳，以象天极阁道、绝汉抵营室也。〔天官书曰：天极后十七星，绝汉抵营室，曰阁道。北辰为天极。营室二星，天子之宫也。〕隐宫、徒刑者七十〔章：十二行本“十”下有“余”字；乙十一行本同；孔本同；张校同。〕万人，〔史记正义曰：余刑见于市朝；宫刑，一百日隐于荫室养之乃可，故曰隐宫，下蚕室是也。徒刑者，有罪既加刑，复罚作之也。〕乃分作阿房宫或作骊山。发北山石椁，写蜀、荆地材，〔康曰：写，四夜切；舍车解马为写，或作“卸”。余谓此非舍车解马之“卸”，即前写放宫室之“写”，读如字。〕皆至；关中计宫三百，〔或曰：“皆至”当属上句。关中记云：东自函关弘农郡灵宝县界，西至陇关汧阳郡汧源县界，二关之间，谓之关中，东西千余里。〕关外四百余。于是立石东海上朐界中，以为秦东门。〔班志：东海郡朐县，始皇立石海上，以为东门阙。朐，音劬。〕因徙三万家骊邑，五万家云阳，皆复不事十岁。〔复，方目翻，除也。不事者，不供征役之事。〕
③卢生说始皇曰：“方中：人主时为微行以辟恶鬼。恶鬼辟，〔辟，读曰避。〕真人至。愿上所居宫毋令人知，然后不死之药殆可得也！”始皇曰：“吾慕真人！”自谓“真人”，不称“朕”。〔康曰：称，去声；不称，不惬意也。余谓康说非也。始皇初并天下，自称曰朕，至此不称朕耳。〕乃令咸阳之旁二百里内宫观二百七十，复〔章：十二行本“复”作“复”；乙十一行本同；孔本同。〕道、甬道相连，帷帐、钟鼓、美人充之，各案署不移徙。行所幸，有言其处者，罪死。始皇幸梁山宫，〔班志：梁山宫在扶风好畤县。括地志：俗名望宫山，在雍州好畤县西十二里，北去梁山九里。雍录曰：唐奉天县有梁山，秦之梁山宫正在其地。〕从山上见丞相车骑众，弗善也。中人或告丞相，丞相后损车骑。始皇怒曰：“此中人泄吾语！”案问，莫服，捕时在旁者，尽杀之。自是后，莫知行之所在。群臣受决事者，悉于咸阳宫。
侯生、卢生相与讥议始皇，因亡去。始皇闻之，大怒曰：“卢生等，吾尊赐之甚厚，今乃诽谤我！〔诽，敷尾翻。〕诸生在咸阳者，吾使人廉问，或为妖言以乱黔首。”〔廉，察也。秦有诽谤、妖言之罪，汉除之。妖，于遥翻。〕于是使御史悉案问诸生。〔秦置御史，掌讨奸猾，治大狱，御史大夫统之。〕诸生传相告引，〔传相告引者，谓甲引乙，乙复引丙也。传，柱恋翻。相，如字。〕乃自除犯禁者四百六十余人，皆坑之咸阳，使天下知之，以惩后；益发谪徙边。始皇长子扶苏谏曰：“诸生皆诵法孔子。〔诵孔子之言以为法也。〕今上皆重法绳之，臣恐天下不安。”始皇怒，使扶苏北监蒙恬军于上郡。〔为胡亥夺嫡杀扶苏张本。〕
三十六年（庚寅，公元前二一一年）
①有陨石于东郡。〔东郡，本卫地，秦徙卫于野王，以其地置东郡。〕或刻其石曰：“始皇死而地分。”始皇使御史逐问，莫服；尽取石旁居人诛之，燔其石。〔燔，音烦，爇也。〕
②迁河北榆中三万家；〔河北，北河之北也。〕赐爵一级。
三十七年（辛卯，公元前二一零年）
①冬，十月，癸丑，始皇出游；左丞相斯从，右丞相去疾守。〔去疾，姓冯。从，才用翻。守，手又翻。〕始皇二十余子，少子胡亥最爱，请从；上许之。
十一月，行至云梦，望祀虞舜于九疑山。〔古者，天子巡狩所至，山川之神，各以秩次望祭之。郦道元曰：营水出营阳郡泠道县南留山，西流迳九疑山。其山盘棋苍梧之野，峰秀数郡之间，罗岩九举，各导一溪，岫壑负阻，异岭同势，游者疑焉，故曰九疑。括地志：九疑山在永州唐兴县东南百里，其山九峰相似，故名。元次山曰：九疑山在永州，方四千里，四州各近一隅。九域志曰：九疑在道州，舜陵在女英峰下，九疑之第六峰也。太史公曰：舜南狩，崩于苍梧之野，归葬于江南九疑山。山海经曰：舜之所葬，在今道州零陵界。则苍梧、九疑，两处也；合而言之者，误也。〕浮江下，观藉柯，渡海渚，过丹阳，至钱唐，〔史记正义曰：括地志：海渚，云在舒州同安县东。按舒州在江之中流，疑海字误。藉，秦昔翻。柯，音歌。班志：丹阳县，秦属鄣郡。括地志：丹阳故城，在润州江宁县东南五里。班志，钱唐县属会稽郡，汉西部都尉所治。唐为杭州治所。〕临浙江。水波恶，乃西百二十里，从陿中渡。〔所谓水波恶处，则今之由钱唐渡西陵者是也。西陿中渡，则今富阳、分水之间。徐广曰：盖在余杭也。顾夷曰：余杭，秦始皇至会稽经此，立为县。〕上会稽，〔班志：会稽山在会稽郡山阴县南，有禹冢、禹井。〕祭大禹，望于南海；立石颂德。还，过吴，从江乘渡。〔江乘县，秦属鄣郡，汉属丹阳郡。括地志：江乘故县城在今润州句容县北六十里。〕并海上，北至琅邪、之罘。〔并，步浪翻。罘，音浮。〕见巨鱼，射杀之。遂并海西，至平原津而病。〔平原县，秦属齐郡，汉分置平原郡。史记正义曰：今德州平原县南六十里有张公故城，城东有津，后名张公渡，恐此平原郡古津也。汉书平津侯公孙弘所封亦近此，盖平津即此津。余按公孙弘传：封勃海高城县之平津乡，则平津非平原津也。班志：笃马河至平原东北入海。此盖津渡处。射，而亦翻。并，步浪翻。〕
始皇恶言死，〔恶，乌路翻。〕群臣莫敢言死事。病益甚，乃令中车府令行符玺事赵高为书赐扶苏曰：“与丧，会咸阳而葬。”书已封，在赵高所，未付使者。〔班书百官表：太仆，秦官，其属有车府令。〕秋，七月，丙寅，始皇崩于沙丘平台。〔史记正义曰：始皇崩在沙丘宫平台之中。〕丞相斯为上崩在外，〔为，于伪翻。〕恐诸公子及天下有变，乃秘之不发丧，棺载辒凉车中，〔文颖曰：辒辌车，如今丧轜车也。孟康曰：如衣车，有窗牖，闭之则温，开之则凉，故名。如淳曰：辒辌车，其车广大，有羽饰。沈约宋书礼志曰：汉制：大行载辒辌车，四轮；其饰如金根，加施组，连璧交路；四角金龙饰，衔璧，垂五采饰羽流苏，前后云画帷裳；樝文画曲轓，长与车等。太仆御驾六白骆马，以黑药灼其身为虎文。史记正义曰：棺，音馆，又古玩翻。辒，音温。“凉”，一作“辌”，音同。〕故幸宦者骖乘。所至，上食、百官奏事如故，宦者辄从车中可其奏事。独胡亥、赵高及幸宦者五六人知之。
初，始皇尊宠蒙氏，信任之。蒙恬任〔章：乙十一行本“任”下有“在”字。〕外将，蒙毅常居中参谋议，名为忠信，故虽诸将相莫敢与之争。〔将，即亮翻。〕赵高者，生而隐宫；〔康曰：余刑显于市朝，宫刑在于隐室，故曰隐宫。〕始皇闻其强力，通于狱法，举以为中车府令，使教胡亥决狱；胡亥幸之。赵高有罪，始皇使蒙毅治之；毅当高法应死。始皇以高敏于事，赦之，复其官。赵高既雅得幸于胡亥，〔雅，素也。〕又怨蒙氏，乃说胡亥，请诈以始皇命诛扶苏而立胡亥为太子。胡亥然其计，赵高曰：“不与丞相谋，恐事不能成。”乃见丞相斯曰：“上赐长子书及符玺，皆在胡亥所。〔长子，谓扶苏。〕定太子，在君侯与高之口耳。事将何如？”斯曰：“安得亡国之言！此非人臣所当议也！”高曰：“君侯材能、谋虑、功高、无怨、长子信之，此五者皆孰与蒙恬？”斯曰：“不及也。”高曰：“然则长子即位，必用蒙恬为丞相，君侯终不怀通侯之印归乡里明矣！〔通侯，汉曰彻侯，亦曰列侯。应劭曰：通，亦彻也；通者，言功德通于王室也。张晏曰：列侯者，见序列也。〕胡亥慈仁笃厚，可以为嗣。愿君审计而定之！”丞相斯以为然，乃相与谋，诈为受始皇诏，立胡亥为太子；更为书赐扶苏，〔更，工衡翻；改也。〕数以不能辟地立功，士卒多耗，〔数，所具翻。〕数〔章：十二行本“数”上有“反”字；乙十一行本同；孔本同；张校同；退斋校同。〕上书，直言诽谤，日夜怨望不得罢归为太子；将军恬不矫正，知其谋；皆赐死，以兵属裨将王离。〔数，所角翻；下同。属，之欲翻，付也；康音蜀，非；下以属同。〕
扶苏发书，泣，入内舍，欲自杀。蒙恬曰：“陛下居外，未立太子，使臣将三十万众守边，公子为监，此天下重任也。今一使者来，即自杀，安知其非诈！复请而后死，未暮也。”使者数趣之。扶苏谓蒙恬曰：“父赐子死，尚安复请！”即自杀。〔趣，读曰促。复，扶又翻。〕蒙恬不肯死，使者以属吏，系诸阳周；〔班志，阳周县属上郡。史记正义曰：阳周，宁州罗川县之邑。属，之欲翻。今按天宝元年，改罗川县为真宁县。〕更置李斯舍人为护军，〔班百官表：护军都尉，秦官。又，汉王以陈平为护军中尉，尽护诸将。当是时，恬已属吏，恐其军有变，故以李斯舍人为护军，使之护诸将也。〕还报。胡亥已闻扶苏死，即欲释蒙恬。会蒙毅为始皇出祷山川，还至。赵高言于胡亥曰：“先帝欲举贤立太子久矣，而毅谏以为不可，不若诛之！”乃系诸代。〔据地理，代距沙丘甚远。盖毅还至代，即就系之。〕
遂从井陉抵九原。〔班志：井陉在常山石邑县西。史记正义曰：井陉故关在并州石艾县东十八里，即井陉口。〕会暑，辒车臭，乃诏从官令车载一石鲍鱼以乱之。〔孟康曰：百二十斤曰石。班书货殖传：鮿鲍千钧。师古注曰：鮿，膊鱼也，即今之不着盐而干者也。鲍，今之?鱼也。而说者乃读鲍为鮠鱼之鮠，失义远矣。郑康成以鮠于煏室干之，亦非也。煏室干之，即鲍耳。盖今巴、荆人所呼鰎鱼者是也。秦皇载鲍乱臭者，则是?鱼耳；而煏室干者，本不臭也。鲍，白卯翻。鮿，音接。?，于业翻。鮠，五回翻。煏，蒲北翻。鰎，居偃翻。〕从直道至咸阳，发丧。〔直道，即三十五年蒙恬所除者。〕太子胡亥袭位。
九月，葬始皇于骊山，下锢三泉；〔师古曰：三重之泉，言至水也。余谓锢者，治铜锢塞之也。三泉者，取九泉之数言之。〕奇器珍怪，徙藏满之。〔谓徙府库之物以实陵便房中。藏，才浪翻。〕令匠作机弩，有穿近者辄射之。以水银为百川、江河、大海，机相灌输。〔康注引刘伯庄云：机相灌输，以防穿近者。予按文势，自机弩至辄射之，文意已足；机相灌输，是承水银为百川、江河、大海之意，作如是观，文意甚顺。射，而亦翻。史记正义：灌，音馆。输，音戍。〕上具天文，下具地理。后宫无子者，皆令从死。〔从，才用翻。〕葬既已下，或言工匠为机藏，皆知之，藏重即泄。大事尽，闭之墓中。〔藏重即泄，谓工匠若更为第二重机藏，与外人近，即泄其所以为机藏之事，故大事尽则皆闭之墓中。大事尽，句绝，谓既下窆，则送终之大事尽也。重，直龙翻。〕
②二世欲诛蒙恬兄弟。二世兄子子婴谏曰：“赵王迁杀李牧而用颜聚，齐王建杀其故世忠臣而用后胜，卒皆亡国。〔二事并见前。卒，子恤翻。〕蒙氏，秦之大臣、谋士也，而陛下欲一旦弃去之。诛杀忠臣而立无节行之人，〔行，下孟翻。〕是内使群臣不相信而外使斗士之意离也！”二世弗听，遂杀蒙毅及内史恬。恬曰：“自吾先人及至子孙，积功信于秦三世矣。〔恬祖骜、父武及恬，三世皆事秦有功。〕今臣将兵三十余万，身虽囚系，其势足以倍畔。〔倍，蒲妹翻。〕然自知必死而守义者，不敢辱先人之教以不忘先帝也！”乃吞药自杀。
扬子法言曰，或问：“蒙恬忠而被诛，忠奚可为也？”曰：“堑山，堙谷，起临洮，击辽水，力不足而尸有余，忠不足相也。”〔相，息亮翻。〕
臣光曰：“始皇方毒天下而蒙恬为之使，恬不仁可知矣。然恬明于为人臣之义，虽无罪见诛，能守死不贰，斯亦足称也。”〔使，如字。〕
二世皇帝上〔讳胡亥，始皇少子也。章：十二行本无此八字；乙十一行本同。〕
元年（壬辰，公元前二零九年）
①冬，十月，戊寅，大赦。
②春，二世东行郡县，李斯从；到碣石，并海，南至会稽；而尽刻始皇所立刻石，旁着大臣从者名，〔行，下孟翻。从，才用翻。并，步浪翻。着，如字；史记正义丁略翻。〕以章先帝成功盛德而还。
  </div>
  <div class="pagination">
   <a href="资治通鉴注_page7.html">
    上一页
   </a>
   <span>
    ...
   </span>
   <a href="资治通鉴注_page3.html">
    3
   </a>
   <a href="资治通鉴注_page4.html">
    4
   </a>
   <a href="资治通鉴注_page5.html">
    5
   </a>
   <a href="资治通鉴注_page6.html">
    6
   </a>
   <a href="资治通鉴注_page7.html">
    7
   </a>
   <span class="current-page">
    8
   </span>
   <a href="资治通鉴注_page9.html">
    9
   </a>
   <a href="资治通鉴注_page10.html">
    10
   </a>
   <a href="资治通鉴注_page11.html">
    11
   </a>
   <a href="资治通鉴注_page12.html">
    12
   </a>
   <a href="资治通鉴注_page13.html">
    13
   </a>
   <span>
    ...
   </span>
   <a href="资治通鉴注_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
