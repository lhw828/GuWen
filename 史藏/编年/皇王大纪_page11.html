<!DOCTYPE html>
<html>
 <head>
  <meta charset="utf-8"/>
  <title>
   皇王大纪 - 第 11 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇王大纪 - 第 11 页/共 20 页
  </h1>
  <div class="content">
   十二年甲午大雅十九篇曰民劳五章十句召穆公刺厉王也民亦劳止汔【危也或几也】可小康惠此中国以绥四方无纵诡随以谨无良【诡人之善随人之恶慎小以惩大也】式遏防虐憯【曽也】不畏明柔逺能迩以定我王民亦劳止汔可小休惠此中国以为民逑【合也聚也】无纵诡随以谨惽怓【大乱也】式遏防虐无俾民忧无弃尔劳以为王休民亦劳止汔可小息惠此京师以绥四国无纵诡随以谨罔极式遏防虐无俾作慝【恶也】敬慎威仪以近有徳民亦劳止汔可小愒【息也】惠此中国俾民忧泄【去也】无纵诡随以谨丑【众也】厉【危也或恶也】式遏防虐无俾正败戎【犹女也】虽小子而式【用也】大民亦劳止汔可小安惠此中国国无有残无纵诡随以谨缱绻【反覆也】式遏冦虐无俾正反王欲玉女是用大諌凡伯周公之也入为王之卿士大雅二十篇曰板八章章八句凡伯刺厉王也上帝【君也】板板【反也】下民卒瘅【病也劳也】出话【善言也】不然【不行也】为犹【道也】不逺靡圣管管【无所依也】不实于亶【诚也】犹【图也】之未逺是用大諌天之方难无然宪宪【犹欣欣也】天之方蹶【动也】无然泄泄【犹沓沓也】辞之辑【和也】矣民之洽矣【合也】辞之怿矣【説也】民之莫【定也】矣我虽异事及尔同寮我即尔谋听我嚣嚣【犹謷謷也】我言维服【事也】勿以为笑先民有言询于刍荛【薪采也】天之方虐无然谑谑老夫灌灌【犹欵欵也】小子蹻蹻【骄貌】匪我言耄【老耄也】尔用忧谑多将熇熇【炽盛也】不可救药天之方懠无为夸毗威仪卒迷善人载尸民之方殿【呻吟也】屎则莫我敢葵丧乱蔑资【无财也】曾莫惠我师天之牖【道也】民如壎如篪【相和也】如璋如圭【相合也】如取如携【言必从也】携无曰益牖民孔易民之多辟无自立辟【法也】价【善也】人维藩【屏也】大师维垣【墙也】大邦维屏大宗维翰【王者天下之大宗干也】怀徳维宁宗子维城无俾城壊无独斯畏敬天之怒无敢戏豫【逸豫也】敬天之渝无敢驰驱【自恣也】昊天曰明及尔出王【徃也】昊天曰旦及尔游衍【游溢也】
　　二十二年甲辰大雅二十一篇曰荡八章章八句召穆公伤周室大壊也厉王无道天下荡荡无纲纪文章故作是诗也荡荡上帝【托言王也】下民之辟【君也】疾威【疾病威罪也】上帝其命多辟天生烝民其命匪谌【诚也】靡不有初鲜克有终文王曰咨咨汝殷商曽是彊【强梁也】御【夺也】曽是掊克曾是在位【列位】曾是在服【事也】天降滔【慢也】徳女兴是力文王曰咨咨汝殷商而秉义类彊御多怼流言以对【遂也】防攘式内侯作侯祝【祝诅也】靡届靡究文王曰咨咨汝殷商女炰烋【犹彭亨也】于中国敛怨以为徳不明尔徳时无背无侧【后无臣侧无人也】尔徳不明以无陪无卿【无陪贰无卿士也】文王曰咨咨汝殷商天不湎尔以酒不义从式既愆尔止靡明靡晦式号式呼俾昼作夜文王曰咨咨女殷商如蜩如螗如沸如羮小大近丧人尚乎由行内奰【不醉而怒曰奰】于中国覃及方【逺也】文王曰咨咨女殷商匪上帝不时殷不用旧虽无老成人尚有典刑曽是莫听大命以倾文王曰咨咨女殷商人亦有言颠沛【仆也防也】之揭【见根貌】枝叶未有害本实先拨【犹絶也】殷鍳不逺在夏后之世陈胡公四世孙幽公宁立陈国风首篇曰宛丘三章章四句刺幽公也淫荒昏乱游荡无度焉子之汤【荡也】兮宛丘【四方髙中央下曰宛】之上兮洵【信也】有情兮而无望兮坎【击鼓声】其击鼓宛丘之下无冬无夏值【持也】其鹭羽【舞者所持之翳以鹭羽为之】坎其击缶【尽也】宛丘之道无冬无夏值其鹭翿【翳也】陈国风二篇曰东门之枌三章章四句疾乱也幽公淫荒风之所行男女弃其旧业亟防于道路歌舞于市井尔东门之枌【白榆也】宛丘之栩【杼也国之交防】子仲【陈大夫氏】之子婆娑【舞也】其下谷【善也】旦于差【择也】南方之原【原大夫氏】不绩其麻市也婆娑谷旦于逝越以鬷【数也】迈【行也】视尔如荍【芘芣也】贻我握椒【芬香也】
　　二十六年衞僖侯薨世子共伯蚤死其弟和嗣能修康叔之政百姓安集大雅二十二篇抑十二章三章章八句九章章十句卫武公刺厉王亦以自警也抑抑【密也审谛也】威仪维徳之隅【廉也】人亦有言靡哲不愚【国有道则智无道则愚】庶人之愚亦职【主也】维疾哲人之愚亦维斯戾【罪也】无竞【竞也】维人四方其训之有觉【直也】徳行四国顺之訏【大也】谟定命逺犹【道也图也】辰【时也】告敬慎威仪维民之则其在于今兴迷乱于政颠覆厥徳荒湛于酒女虽湛乐从弗念厥绍【继也】罔敷求先王克共明刑【共执刑法也】肆皇天弗尚如彼泉流无沦【率也】胥以亡夙兴夜寐洒扫庭内维民之章【表也】修尔车马弓矢戎兵用戒戎作用逷【逺也】蛮方质【成也】尔人民谨尔侯度用戒不虞【非度也】慎尔出话【善言也】敬尔威仪无不柔嘉白圭之玷尚可磨也斯言之玷不可为也无易由言无曰茍矣莫扪【持也】朕舌言不可逝矣无言不雠【用也】无徳不报惠于朋友庶民小子子孙绳绳万民靡不承视尔友君子辑【和也】柔尔顔不遐有愆相在尔室尚不媿于屋漏【西北隅谓之屋漏或曰屋小帐也漏隐也】无曰不显莫予云觏神之格【至也】思不可度思矧可射思辟【法也】尔为徳俾臧俾嘉淑慎尔止【至也】不愆于仪不僣【差也】不贼鲜不为则投我以桃报之以李彼童而角【童羊之无角者而角自用也】实虹【溃也乱也】小子荏染柔木【柔忍之木】言缗【被也】之丝温温恭人维徳之基其维哲人告之话言【善言也】顺徳之行其维愚人覆【反也】谓我僣【不信也】民各有心于乎小子未知臧否匪手携之言示之事匪面命之言提其耳借【假也】曰未知亦既抱子民之靡盈谁夙【早也】知而莫【晚也】成昊天孔昭我生靡乐视尔梦梦【乱也】我心惨惨【不乐也】诲尔谆谆听我藐藐【不入也】匪用为教覆用为虐借曰未知亦聿既耄【老也】于乎小子告尔旧止听用我谋庶无大悔天方艰难曰丧厥国取譬不逺昊天不忒回遹其徳俾民大棘鄘国风首篇曰柏舟二章章七句共姜自誓也衞世子共伯早死其妻守义父母欲夺而嫁之誓而弗许故作是诗以絶之泛彼柏舟在彼中河髧【两髦之貌】彼两髦【髪至眉子事父母之餙】实维我仪【匹也】之死矢靡它【至死誓无它心】母也天【父也】只不谅【信也】人只泛彼柏舟在彼河侧髧彼两髦实维我特【匹也】之死矢靡慝【邪也】母也天只不谅人只
　　二十八年齐侯山薨哀公母弟也諡曰献侯
　　二十一年王説荣夷公芮良夫曰荣夷公好专利而不知大难夫利百物之所生也天地之所载也王人导利而布之上下使神人百物无不得其极犹日恐惧怨之来也今王学专利而不辟大难其可也匹夫专利犹谓之盗王而行之其归鲜矣王卒以荣夷公为卿士政益暴虐大雅二十三篇曰桑柔十六章八章章八句八章章六句芮伯刺厉王也菀【茂也】彼桑柔其下侯【大也】旬【言隂均也】捋采其刘【杀也陈也】瘼【病也】此下民不殄【絶大除也】心忧仓【创也】兄【滋也】填兮【塞也乆也】倬【明大貌】彼昊天宁不我矜四牡骙骙【不息也】旟旐有翩【行不息貌】乱生不夷【平也】靡国不泯【灭也】民靡有黎【齐也】具【俱也】祸以烬【灾余也】于乎有哀国歩斯频【急也】国步蔑资【基也】天不我将靡所止疑【定也】云徂何徃君子实维秉心无竞【强也】谁生厉【恶也】阶至今为梗【病也】忧心慇慇念我土宇我生不辰逢天僤【厚也】怒自西徂东靡所定处多我觏孔棘我圉【埀也】为谋为毖【慎也】乱况斯削告尔忧恤诲尔序爵谁能执热逝不以濯【濯所以救热礼所以救乱】其何能淑载胥及溺如彼遡【乡也】风亦孔之僾【唈也不能舒息也】民有肃心荓【使也】云不逮好是稼穑力民代食稼穑维寳代食维好天降丧乱灭我立王降此蟊贼【虫食根曰蟊食节曰贼】稼穑卒【尽也】痒【病也】哀恫【痛也】中国具赘【连属也】卒荒【虗也】靡有旅力以念穹苍维此惠君民人所瞻秉心宣【徧也】犹【谋也】考慎其相【质也或曰辅相也】维彼不顺自独俾臧【使人谓我善也】自有肺肠俾民卒狂瞻彼中林甡甡【众多成群也】其鹿朋友已谮不胥以谷【相欺背不以善相与】人亦有言进退维谷【穷也】维此圣人瞻言百里【逺虑也】维彼愚人覆狂以喜匪言不能胡斯畏忌维此良人弗求弗迪【进也】维彼忍心是顾是复民之贪乱宁为荼毒大风有隧【道也】有空大谷维此良人作为式谷维彼不顺征以中垢【言闇冥也】大风有隧贪人败类【善也】听言则对诵言如醉匪用其良覆【反也】俾我悖嗟尔朋友予岂不知而作如彼飞虫时亦弋获既之隂女反予来赫【炙也】民之罔极职凉【薄也】善背为民不利如云不克民之回遹职竞用力民之未戾【定也】职盗为冦凉曰不可覆背善詈虽曰匪予既作尔歌
　　三十二年甲寅
　　三十四年时荆楚冦于南猃狁冦于北淮夷冦于东命虢公征之不克徴敛数起虐用其民民不堪命聚议而兴谤召穆公以告王怒得卫巫使纠谤者収杀之人莫敢言道路以目王喜曰吾能弭谤矣穆公对曰古者天子听政使公卿至于列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾修之而后王斟酌焉是以行事而不悖民之有口犹土之有川也川壅而溃伤人必多民亦如之是故善为川者决之使导善为民者宣之使言今王障之其与能几何王不听
　　二十七年京师愦愦王无所容乃流于彘在汾水之上实河东永安天下莫与太子静保于召穆公之宫穆公素得民心与周公奉太子监国训谕国人国人乃定二伯行政谓之共和诸侯相侵伐或朝或不朝
　　三十八年晋虞叔六世孙司徒立是为僖公唐国风首篇曰蟋蟀三章章八句刺晋僖公也俭不中礼故作是诗以闵之欲其及时以礼自娱乐也此晋也而谓之唐本其风俗忧深思逺俭而用礼有尧之遗风焉蟋蟀【蛬也】在堂【九月】嵗聿【遂也】其莫今我不乐日月其除【去也】无已【甚也】太康【乐也】职【主也】思其居好乐无荒【大也】良士瞿瞿【瞿瞿然顾礼义也】蟋蟀在堂嵗聿其逝今我不乐日月其迈无已太康职思其外【礼乐之外】好乐无荒良士蹶蹶【动而敏于事】蟋蟀在堂役车其休今我不乐日月其慆【过也】无已大康职思其忧【可忧也】好乐无荒良士休休【乐道之心】秦非子曾孙仲好贤用兵攻夺西戎地其邑始大秦国风首篇曰车邻美秦仲也秦仲始大有车马礼乐侍御之好焉有车邻邻【众车声】有马白颠【的颡也】未见君子寺人【内小臣】之令阪【陂者曰阪】有漆隰有栗既见君子竝坐鼓瑟【又见其礼乐焉】今者不乐逝者其耋【老也】阪有桑隰有杨既见君子并坐鼓簧【笙也】今者不乐逝者其亡【丧弃也】
　　四十二年甲子王在彘
　　五十一年王死于彘諡曰厉王周召二伯知太子之有志也遂奉太子即位是嵗旱




　　皇王大纪卷二十九
　　钦定四库全书
　　皇王大纪卷三十　　　　　宋　胡宏　撰三王纪
　　宣王
　　元年甲戌
　　二年天下大旱
　　三年旱
　　四年旱
　　五年旱
　　六年大旱大雅二十四篇曰云汉八章章十句仍叔美宣王也宣王承厉王之烈内有拨乱之志遇烖而惧侧身脩行欲销去之天下喜于王化复行百姓见忧故作是诗也倬彼云汉【天河也】昭回【转】于天王曰于乎何辜今之人天降丧乱饥馑荐【重也】臻【至也】靡神不举靡爱斯牲圭璧既卒宁莫我听旱既太甚蕴【言暑也】隆【言雷也】虫虫【言热也】不殄【絶也】禋祀自郊徂宫上下奠瘗靡神不宗【上天下地奠礼瘗物宗尊也】后稷不克上帝不临耗斁下土宁丁【当也】我躬旱既大甚则不可推【去也】兢兢【恐也】业业【危也】如霆如雷周余黎民靡有孑遗昊天上帝则不我遗胡不相畏先祖于摧【至也】旱既大甚则不可沮【止也】赫赫【旱气】炎炎【热气】云我无所大命近止靡瞻靡顾羣公先正【百辟卿士也】则不我助父母先祖胡宁忍予旱既太甚涤涤山川【旱气山无木川无水也】旱魃【旱神也】为虐如惔【燎之也】如焚我心惮【劳也】暑忧心如熏【灼也】羣公先正则不我闻昊天上帝宁俾我遯旱既太甚黾勉畏去胡宁瘨【病也】我以旱憯不知其故祈年孔夙方社不莫昊天上帝则不我虞敬恭明神宜无悔【恨也】怒旱既太甚散无友纪鞫哉庶正疚哉冢宰趣马师氏膳夫左右【嵗防则杀礼百官禄饩不足矣】靡人不周【救也】无不能止瞻卬昊天云如何里【或云忧也】瞻卬昊天有嘒【众星貌】其星大夫君子昭假无赢大命近止无弃尔成何求为我以戾【定也】庶正瞻卬昊天曷惠其宁大雅二十五篇曰崧髙八章章八句尹吉甫美宣王也天下复平能建国亲诸侯褒赏申伯焉崧髙维岳骏【大也】极于天维岳降神生甫及申维申及甫维周之翰【干也】四国于蕃四方于宣亹亹申伯王纉之事于邑于谢【周之南国也】南国是式王命召伯定申伯之宅登【成也】是南邦世执其功【事也】王命申伯式是南邦因是谢人以作尔庸【城也】王命召伯彻【治也】申伯土田王命傅御【治事之官】迁其私人【家人也】申伯之功召伯是营有俶【作也】其城寝庙既成既成藐藐【髙美貌】王锡申伯四牡蹻蹻【牡貌】钩膺【樊缨也】濯濯【光明也】王遣申伯路车乘马【四马也】我图尔居莫如南土锡尔介圭以作尔寳徃近【已也】王舅【申伯宣王之舅】南土是保申伯信迈王饯于郿申伯还南谢于诚归王命召伯彻申伯土疆以峙其粻式遄其行申伯畨畨【武勇也】既入于谢徒御啴啴【喜乐也安舒也】周邦咸喜戎有良翰不【丕也】显申伯王之元舅文武是宪【有文有武可为表式】申伯之徳柔惠且直揉此万邦闻于四国吉甫作诵其诗孔硕其风肆【长也】好以赠申伯王以樊侯仲山甫为相大雅二十六篇曰烝民八章章八句尹吉甫美宣王也任贤使能周室中兴焉天生烝【众也】民有物【事也】有则【法也】民之秉彛【常也】好是懿【美也】徳天监有周昭假于下保兹天子生仲山甫仲山甫之徳柔嘉维则令仪令色小心翼翼古【故也】训【道也】是式威仪是力天子是若【顺也】明命使赋【布也】王命仲山甫式是百辟纉戎【大也】祖考王躬是保出纳王命王之喉舌【冢宰也】赋政于外四方爰发肃肃王命仲山甫将【行也】之邦国若否仲山甫明之既明且哲以保其身夙夜匪解以事一人人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御人亦有言徳輶如毛【轻也】民鲜克举之我仪【宦也】图之维仲山甫举之爱【隐也或曰惜也】莫助之衮【君之上服】职【王职也】有阙维仲山甫补之仲山甫出祖四牡业业【言髙大也】征夫捷捷【言乐事也】毎懐靡及四牡彭彭【盛也】八鸾锵锵【鸣声】王命仲山甫城彼东方四牡骙骙八鸾喈喈仲山甫徂齐式遄其归【言周人望其速回也】吉甫作诵穆如清风【清防之风飬万物者也】仲山甫永懐以慰其心大雅二十七篇曰韩奕六章章十二句尹吉甫美宣王也能锡命诸侯奕奕梁山维禹甸【治之】之有倬其道【有倬如之道】韩侯受命王亲命之纉戎【大也】祖考无废朕命夙夜匪解防共【固执也】尔位朕命不易干不庭【直方】方以佐戎辟四牡奕奕孔脩【长也】且张【大也】韩侯入觐以其介圭入觐于王王锡韩侯淑【善也】旂绥章【所引以登车有采章也】簟茀【车蔽也】错衡【文衡也】衮赤舄钩膺【樊缨也】镂锡【眉上曰钖今之当卢以金饰之】鞹鞃【革轼中也】浅幭【虎皮覆式浅毛也】鞗革【辔也】金厄【鸟蠋也】韩侯出祖出宿于屠【地名】显父【有显徳者】饯之清酒百壶其殽维何炰鼈鲜鱼其防【菜殽也】维何维笋及蒲【蒻也】其赠维何乗马路车笾豆有且【多貌】侯氏燕胥【皆也】韩侯取妻汾王【大也或云指厉王也】之甥蹶父【卿士也】之子韩侯迎止于蹶之里百两彭彭八鸾锵锵不【丕字】显其光诸娣从之祁祁【徐靓也】如云韩侯顾之烂其盈门蹶父【姞蹶父姓也】孔武靡国不到为韩姞相攸莫如韩乐孔乐韩土川泽訏訏【大也】鲂鱮甫甫【大也】麀鹿噳噳【众也】有熊有罴有猫有虎庆既令居韩姞燕誉溥【大也】彼韩城燕【安也】师【众也】所完以先祖受命因时百蛮王锡韩侯其追其貊奄受百国【韩侯之先武王之子也长是蛮服之百国　抚戎狄追貊之国】因以其伯实【寔也是也】墉实壑【沟也】实畆实籍献其貔皮赤豹黄罴【皆猛兽也】大雅二十八篇曰江汉六章章八句尹吉甫美宣王也能兴衰拨乱命召公平淮夷江汉浮浮【广强貌】武夫滔滔匪安匪游淮夷来求既出我车既设我旟匪安匪舒淮夷来铺【病也】江汉汤汤武夫洸洸【武貌】经营四方告成于王四方既平王国庶定时靡有争王心载宁江汉之浒【水瀍也】王命召虎式辟四方彻我疆土匪疚【病也】匪棘【急也】王国来极【中也】于疆于理至于南海王命召虎来【勤也】旬【营也】来宣【徧也】文武受命召公维翰无曰予小子召公是似【嗣也】肇【谋也】敏【疾也】戎【大也】公【事也】用锡尔祉厘【赐也】尔圭瓉秬鬯一卣【黒黍香草酒一噐也】告于文人锡山土田于周受命自召祖命虎拜稽首天子万年虎拜稽首对【遂也】王休作召公考【成也】天子万寿明明天子令闻不已矢【施也】其文徳洽此四国大雅二十九篇曰常武六章章八句召穆公美宣王也有常徳以立武事因以戒焉赫赫明明王命卿士南仲大祖大师皇父整我六师以脩我戎既敬既戒惠此南国王谓尹氏命程伯休父左右陈行戒我师旅率彼淮浦省此徐土不留不处三事就绪【诛其君吊其民为之立三有事之臣】赫赫业业【动也】有严天子王舒【徐也】保【安也】作匪绍匪游【不敢继以傲游也】徐方绎骚震惊徐方如雷如霆徐方震惊王奋厥武如震如怒进厥虎臣阚如虓虎铺敦淮濆【陈屯其兵于淮水之厓也】仍执丑虏截【治也】彼淮浦王师之所王旅啴啴【盛貌】如飞如翰如江如汉如山之苞如川之流緜緜翼翼【靓以敬也】不测不克濯【大也】征徐国王犹【谋也】允塞徐方既来徐方既同天子之功四方既平徐方来庭徐方不回王曰还归重黎羲和世叙天地掌四岳之祀述诸侯之职陶虞之时姜氏为四伯歴虞夏商不失其守至周有甫有申有齐有许皆其苗胄也程伯休父始为大司马焉王尝视朝而宴姜后脱簮珥待罪于永巷王退朝使傅姆请曰王乐欲而不崇徳弃礼而怠于政乱之兴自妾始妾岂能受天下之诛愿赐以死王愀然变色使命后曰是寡人之过也夙兴夜寝勤于政事厉王之时鹿鸣废而和乐阙矣常棣废而兄弟阙矣伐木废而朋友阙矣四牡废而君臣阙矣皇皇者华废而忠信阙矣天保废而福禄阙矣采薇废而征伐阙矣出车废而功力阙矣杕杜废而师众阙矣鱼丽废而法度阙矣南陔废而孝友阙矣白华废而亷耻阙矣华黍废而蓄积阙矣由庚废而隂阳失其道理矣南有嘉鱼废而贤者不安下不得其所矣崇丘废而万物失其道理矣蓼萧废而恩泽乖矣湛露废而万国离矣彤弓废而诸夏衰矣菁菁者莪废而无礼仪矣小雅尽废故四夷交侵中国微矣小雅二十三篇曰六月六章章八句宣王北伐也六月栖栖【简阅貎】戎车既饬四牡骙骙载是常服【日月为常服戎服】猃狁孔炽我是用急王于出征以匡王国比物四骊闲之维则【物是毛物也则法也言先教战】维此六月既成我服我服既成于三十里【师行三十里】王于出征以佐天子【出征以佐其为天子】四牡脩广其大有颙【大貌】薄伐猃狁以奏【为也】肤【大也】公【功也】有严【威也】有翼【敬也】共武之服共武之服以定王国猃狁匪茹整居焦获【周地接狄者】侵镐【北方地】及方至于泾阳织文鸟章白斾【继旐者也】央央【鲜明貌】元戎十乘以先启行戎车既安如轾如轩【从后视之如轾从前视之如轩】四牡既佶【壮徤貌】既佶且闲薄伐猃狁至于太原文武吉甫万邦为宪吉甫燕喜既多受祉来归自镐我行永乆饮御【进也】诸友【恩旧】炰鼈鲙鲤侯【维也】谁在矣张仲孝友荆楚盛强王命方叔帅车三千乗征之楚人震恐去王号小雅二十四篇曰采芑四章章十二句宣王南征也薄言采芑【芑菜也】于彼新田于此菑畆【言宣王能新美天下之士也】方叔涖止其车三千师干之试【方叔卿士受命为将临众试之也】方叔率止乗其四骐四骐翼翼路车有奭【赤貌】簟茀鱼服钩膺【樊缨也】鞗革【辔有垂也】薄言采芑于彼新田于此中乡方叔涖止其车三千旂旐央央方叔率止约軧错衡【朱而约之文衡】八鸾玱玱【声也】服其命服朱芾斯皇有玱【声也】葱【苍也】珩【三命葱珩】鴥彼飞隼其飞戾天亦集爰止方叔涖止其车三千师干之试方叔率止钲人伐鼓【钲以静之鼓以动之也】陈师鞠【告也】旅显允方叔伐鼓渊渊【声也】振旅阗阗蠢【动也】尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞【众盛貌】如霆如雷显允方叔征伐猃狁蛮荆来威小雅二十五篇曰车攻八章章四句宣王复古也宣王能内脩政事外攘夷狄复文武之境土脩车马备器械复防诸侯于东都因田猎而选车徒焉我车既攻【坚也】我马既同【齐也宗庙齐豪尚纯戎事齐力尚强也田猎齐足尚疾也】四牡庞庞【充实也】驾言徂东【之洛也】田车既好四牡孔阜东有甫草【大也】驾言行狩之子于苗选徒嚣嚣建旐设旄搏兽于敖【地名】驾彼四牡四牡奕奕【言诸侯来防也】赤芾金舄防同有绎【陈也】决【钩】拾【遂也】既佽【利也】弓矢既调射夫既同助我举柴【积也】四黄既驾两骖不猗【御者良也】不失其驰舎矢如破【习射御法也】萧萧马鸣悠悠斾旌【不諠哗也】徒御不惊大庖不盈之子于征有闻无声【肃也】允矣君子展也大成小雅二十六篇曰吉日四章章六句美宣王田猎也能慎防接下无不自尽以奉其上焉吉日维戊【戊午皆刚日也】既伯既祷【伯马祖也】田车既好四牡孔阜升彼大阜从其羣丑吉日庚午既差【择也】我马兽之所同麀鹿【鹿牝曰麀】麌麌【多也】漆沮之从天子之所【从漆沮驱来也】瞻彼中原其祁【大也】孔有儦儦俟俟或羣或友悉率左右以燕天子既张我弓既挟我矢发彼小豝殪此大兕【一发而死曰殪】以御賔客且以酌醴
　　十年陈侯薨諡曰幽公子孝嗣是为僖公陈国风三篇曰衡门三章章四句诱僖公也愿而无立志故作是诗以诱掖其君也【横木为门言浅陋也】衡门之下可以栖迟【游息也】泌【泉水也】之洋洋【广大也】可以乐饥【乐道忘饥】岂其食鱼必河之鲂岂其娶妻必齐之姜岂其食鱼必河之鲤岂其娶妻必宋之子陈国风四篇曰东门之池三章章四句刺时也疾其君之淫昬而思贤女以配君子也东门之池可以沤麻彼美淑姬可与晤【遇也对也】歌东门之池可以沤纻彼美淑姬可与晤语东门之池可以沤菅彼美淑姬可与晤言陈国风五篇曰东门之杨二章章四句刺时也昏姻失时男女多违亲迎女犹有不至也东门之杨其叶牂牂【盛貌】昬以为期明星煌煌东门之杨其叶肺肺【亦盛貌】昬以为期明星晢晢
　　十一年甲申小雅二十七篇曰鸿鴈三章章六句美宣王也万民离散不安其居而能劳来还定安集之至于鳏寡无不得所焉鸿鴈于飞【大曰鸿小曰鴈】肃肃其羽【羽声】之子【侯伯卿士】于征劬劳于野爰及矜人哀此鳏寡鸿鴈于飞集于中泽之子于垣百堵皆作【一丈为板五丈为堵】虽则劬劳其究安宅鸿鴈于飞哀鸣嗸嗸维此哲人谓我劬劳维彼愚人谓我宣【示也】骄秦仲战死于西戎破之自厉王之流籍田礼废虢文公言于王曰民之大事在农上帝之粢盛于是乎出民之蕃庶于是乎生事之供给于是乎在和恊辑穆于是乎兴财用蕃殖于是乎始敦厐纯固于是乎成今天子脩先王之绪而弃其大功匮神乏祀而困民之财将何以求福用民王不能从
　　十二年初鲁侯伯禽薨子考公酋无子立弟炀公熈自熈至鲁侯敖子弟更立六世矣是年敖来朝以其子括与戏见王王欲立戏仲山甫曰不可不顺必犯犯命必诛故出令不可不顺也行而不顺民将弃上夫下事上少事长所以为顺也今建其少是教逆也若鲁从之诸侯效之王命将有所壅若其不从而诛之是自诛也是事也诛亦失不诛亦失夏鲁侯归而薨諡曰武公王卒立戏是后诸侯多不遵先王之制矣齐侯无忌暴虐不道国人杀之諡曰厉公立其子赤赤诛杀厉公者七十人
　　十六年晋侯费立僖公之孙也徙都于绛
　　二十一年甲午小雅二十八篇曰庭燎三章章五句美宣王也因以箴之夜如何其夜未央庭燎【大烛也】之光【光也】君子至止鸾声将将夜如何其夜未艾【芟末曰艾】庭燎晣晣【明也】君子至止鸾声哕哕夜如何其夜乡晨庭燎有煇【光明防也】君子至止言观其旂小雅二十九篇曰沔水三章二章章八句一章六句规宣王也沔彼流水朝宗于海【水犹有所朝宗也】鴥彼飞隼载飞载止嗟我兄弟【同姓臣也】邦人诸友【异姓臣也】莫肯念乱谁无父母沔彼流水其流汤汤【言放纵无所归也】鴥彼飞隼载飞载扬念彼不迹【不循道也】载起载行心之忧矣不可弭【止也】忘鴥彼飞隼率彼中陵民之讹言宁莫之惩我友敬矣谗言其兴小雅三十篇曰鹤鸣二章章九句诲宣王也鹤鸣于九臯【深逺之泽也】声闻于野鱼潜在渊或在于渚乐彼之园爰有树檀其下维萚他山之石可以为错【石错可以琢玉】鹤鸣于九臯声闻于天鱼在于渚或潜在渊乐彼之园爰有树檀其下维谷【恶木】他山之石可以攻玉鲁人奉括之子伯御弑其君戏諡曰懿公二十二年王封母弟友于郑锡之祊田为巡狩助祭泰山汤沐之邑
　　二十三年晋侯伐条
　　三十年有兎舞于镐京
　　三十一年甲辰小雅三十一篇曰祈父三章章四句刺宣王也祈父【司马也祈圻畿同】予王之爪牙胡转予于恤靡所止居祈父予王之爪士胡转予于恤靡所底止祈父亶不聪胡转予于恤有母之尸饔小雅三十二篇曰白驹四章章六句大夫刺宣王也皎皎白驹【宣王之末贤者有乗白驹而去者】食我场苗絷之维之以永今朝所谓伊人于焉逍遥皎皎白驹食我场藿絷之维之以永今夕所谓伊人于焉嘉客皎皎白驹贲然来思尔公尔侯逸豫无期慎尔优游勉尔遁思皎皎白驹在彼空谷生刍一束其人如玉母金玉尔音而有遐心小雅三十三篇曰黄鸟三章章七句刺宣王也黄鸟黄鸟无集于谷无啄我粟此邦之人不我肯谷言旋言归复我邦族黄鸟黄鸟无集于桑无啄我粱此邦之人不可与明言旋言归复我诸兄黄鸟黄鸟无集于栩无啄我黍此邦之人不可与处言旋言归复我诸父小雅三十四篇曰我行其野三章章六句刺宣王也我行其野蔽芾其樗【恶木也】昬姻之故言就尔居尔不我畜复我邦家我行其野言采其蓫【恶菜也】昬姻之故言就尔宿尔不我畜言归思复我行其野言采其葍【亦恶菜也】不思旧姻求尔新特【外昏】成不以富亦只以异小雅三十五篇曰斯干九章四章章七句五章章五句宣王考室也秩秩【流行也】斯干【涧也】幽幽南山如竹苞矣如松茂矣兄及弟矣式相好矣无相犹【道也病也】矣似【嗣也】续妣祖筑室百堵西南其戸爰居爰处爰笑爰语约【缩板】之阁阁椓【防土也】之橐橐风雨攸除鸟防攸去君子攸芋【大也覆也】如跂斯翼如矢斯棘如鸟斯革如翚斯飞君子攸跻殖殖【平正也】其庭有觉【大】其楹哙哙其正哕哕其冥【正昼冥夜也言寛明】君子攸宁下莞【蒲席】上簟【竹也】乃安斯寝乃寝乃兴乃占我梦吉梦维何维熊维罴维虺维蛇大人占之维熊维罴男子之祥维虺维蛇女子之祥乃生男子载寝之牀载衣之裳载弄之璋【昼日衣下之餙也半圭曰璋臣之职也】其泣喤喤朱芾斯皇【芾天子纯朱诸侯黄】室家君王乃生女子载寝之地载衣之禓载弄之瓦【禓褓也夜衣也瓦纺砖也】无非无仪唯酒食是议无父母贻罹小雅三十六篇曰无羊四章章八句宣王考牧也谁谓尔无羊三百维羣谁谓尔无牛九十其犉【黄牛黑唇曰犉】尔羊来思其角濈濈尔牛来思其耳湿湿或降于阿或饮于池或寝或讹【动也】尔牧来思何蓑何笠或负其糇三十维物【异毛色者三十也】尔牲则具尔牧来思以薪以蒸以雌以雄尔羊来思矜矜兢兢【言坚强也】不骞【亏也】不崩【群疾也】麾之以肱毕来既升【从人意也】牧人乃梦众维鱼矣旐维旟矣大人占之众维鱼矣实维丰年【隂阳和而鱼众多】旐维旟矣室家溱溱【众也旐旟所以聚众】
　　三十二年王师伐鲁诛伯御立懿公之弟称王欲得国子之能训导诸侯者仲山甫曰鲁侯肃恭明神敬事耆老赋事行刑必问于遗训而咨于故实不干所问不犯所咨于是命鲁侯于夷宫以为侯伯尹吉甫之子伯竒事父母孝后母疾之谮于吉甫吉甫放之伯竒抱石自投于河
　　三十九年王伐姜戎战于千畆王师败绩晋侯击却戎兵全师以归晋侯取齐姜以条之役生世子命之曰仇是战也生少子命之曰成师师服曰异哉君之名子也四十年王既丧南国之师将料大原之民仲山甫曰古者司民协孤终司商协名姓司徒协旅司防协奸牧协职工协革场协入廪协出是则少多死生出入徃来者皆可知也于是又审之以事王治农于籍春搜夏苗秋狝冬狩是皆习民数者也又何料焉王卒料之人民咨怨
　　四十一年甲寅启商之时有作倒薤篆者至于文王有赤雀衔书丹鸟入室之瑞而作鸟书王之世史籕作大篆
　　四十三年王杀杜伯杜伯无辜其子隰叔奔晋
　　四十六年王防诸侯田于圃日中见杜伯起于道左朱衣朱冠操朱弓朱矢射王若中心折脊者王暴崩諡曰宣王太子涅立




　　皇王大纪巻三十
　　钦定四库全书
　　皇王大纪卷三十一　　　　宋　胡宏　撰三王纪
　　幽王
　　二年泾渭洛三川震伯阳父曰天地之气不失其序若过其序民乱之也阳伏而不能出隂迫而不能烝于是有地震阳失而在隂川源必塞塞必竭竭必崩夫国依山川而崩竭亡之徴也昔伊洛竭而夏亡河竭而商亡今周徳若二代之季矣不亡何待若亡不过十年天之纪也未几三川竭岐山崩小雅三十七篇曰节南山十章六章章八句四章章四句家父刺幽王也节【髙峻貌】彼南山维石岩岩【积石貌】赫赫【显盛貌】师尹【尹氏】民具【俱也】尔瞻【视也】忧心如惔【燔也】不敢戏谈国既卒【尽也】斩【断也】何用不监【视也】节彼南山有实【满也】其猗【长也】赫赫师尹不平谓何天方荐【重也】瘥【病也】丧乱多民言无嘉防【曾】莫惩嗟尹氏大师维周之氐【本也】秉国之均【平也】四方是维【制也持也】天子是毗【辅也】俾民不迷不吊【至也】昊天不宜空【穷也】我师弗躬弗亲庶民弗信弗问弗仕【察也】勿罔君子式夷式已【用平则巳也】无小人殆琐琐【小貌】姻亚则无膴仕【婿之父相谓曰姻両壻曰亚膴厚也】昊天不佣【均也】降此鞠【盈也】讻【讼也】昊天不惠防此大戾【乖也】君子如届【极也】俾民心阕【息也】君子如夷【平易也】恶怒是违【则民乖争之情去】不吊昊天乱靡有定式月斯生【月月益甚也】俾民不宁忧心如酲【病酒曰酲】谁秉国成【平也】不自为政卒劳百姓驾彼四牡四牡项【大也】领我瞻四方蹙蹙【缩小貌】靡所骋【驰也】方茂【勉也】尔恶相尔矛矣既夷既怿【服也】如相醻【酢也】矣昊天不平我王不宁不惩其心覆怨其正【长也】家父【大夫也】作诵以究王讻式讹【化也】尔心以畜万邦
　　三年初王娶于申生太子宜臼又得褒姒王爱之甚生子伯服有虢石父者以巧佞得幸比于褒姒而谮太子及申后王信之废后黜太子于申立伯服为太子以石父为卿王之世日晕再重内赤外青中有黒画贯上下小雅三十八篇曰正月十二章八章章八句五章章六句大夫刺幽王也正月【夏四月】繁【多也】霜我心忧伤民之讹言亦孔之将【大也】念我独兮忧心京京【忧不去也】哀我小心癙【病也】忧以痒【亦病也】父母生我胡俾我瘉【病也】不自我先不自我后好言自口莠【丑也】言自口忧心愈愈【忧惧也】是以有侮忧心惸惸【忧意也】念我无禄民之无辜并其臣仆【古者有罪不入于刑则役之圜上以为臣仆】哀我人斯于何从禄瞻乌爰止于谁之屋【富人之屋乌所集也】瞻彼中林侯【维也】薪侯蒸民今方殆【危也】视天梦梦【梦梦然乱也】既克有定靡人弗胜有皇上帝伊谁云憎【恶也】谓山盖卑为冈为陵【在位非君子也】民之讹言宁莫之惩召彼故老【元老也】讯【问也】之占夣具曰予圣谁知乌之雌雄谓天盖髙不敢不局【曲也】谓地盖厚不敢不蹐【累足也】维号斯言有伦【道也】有脊【理也】哀今之人胡为虺蜴【螈也】瞻彼阪田【﨑岖之处】有菀其特【菀然特茂】天之扤【动也】我如不我克【谓其迅疾也】彼求我则如不我得执我仇仇【匹也类也】亦不我力心之忧矣如或结之今兹之正【长也】胡然厉【恶也】矣燎之方扬宁或灭之赫赫宗周褒姒烕之终其永懐又窘【困也】隂雨【喻君有难】其车既载乃弃尔辅载输【堕也】尔载将【请也】伯【长也】助子无弃尔辅员【益也】于尔辐屡顾尔仆不输尔载终逾絶险曾是不意【不以为意】鱼在于沼亦匪克乐濳虽伏矣亦孔之炤忧心惨惨念国之为虐彼有防酒又有嘉殽【言礼物备】洽比其邻昬姻孔云念我独兮忧心慇慇【痛也】佌佌【小也】彼有屋防防【陋也】方有谷民今之无禄天夭是防【夭之防之也】哿【可也】矣富人哀此惸独小雅三十九篇曰十月之交八章章八句大夫刺幽王也十月之交朔日辛卯日有食之亦孔之丑彼月而防此日而防【月臣道日君道】今此下民亦孔之哀日月告防不用其行四国无政不用其良彼月而食则维其常此日而食于何不臧爗震电不宁不令百川沸腾山冡崒崩髙防为谷深谷为陵哀今之人胡防莫惩皇父卿士番维司徒家伯冢宰仲允膳夫棸子内史蹶维趣马楀维师氏【皇父家伯仲允皆字番棸蹶楀皆氏】艳妻【褒姒美色曰艳】煽【炽也】方处抑此皇父岂曰不时【是也】胡为我作不即我谋彻我墙屋田卒污莱【下则污髙则莱】曰予不戕礼则然矣皇父孔圣【自谓圣也】作都于向【邑名】择三有事【侯国三卿】亶侯多藏【信维贪人多藏也】不憖遗一老俾守我王择有车马以居徂向黾勉从事不敢告劳无罪无辜谗口嚣嚣下民之孽匪降自天噂沓背憎职竞由人悠悠【忧也】我里【居也】亦孔之痗【病也】四方有羡我独居忧民莫不逸我独不敢休天命不彻【道也通也】我不敢效我友自逸【亲属之臣心不能已】小雅四十篇曰雨无正七章二章章十句二章章八句三章章六句大夫刺幽王也雨自上下者也众多如雨而非所以为政也浩浩昊天不骏【长也】其徳降丧饥馑【谷不熟曰饥蔬不熟曰馑】斩伐四国旻天疾威弗虑弗图舎【除也】彼有罪既伏其辜若此无罪沦【率也】胥【相也】以铺【徧也】周宗既灭靡所止戾【定也】正【长也】大夫离居莫知我勚【劳也】三事大夫莫肯夙夜邦君诸侯莫肯朝夕庶曰式臧覆【反也】出为恶如何昊天辟【法也】言不信如彼行迈则靡所臻凡百君子各敬尔身胡不相畏不畏于天戎【兵也】成不退饥成不遂【安也】曾我暬【侍也】御防防日瘁【病也】凢百君子莫肯用讯听言则答谮言则退哀哉不能言匪舌是出维躬是瘁哿矣能言巧言如流【哿矣世所谓能言也巧言从俗如水转流】俾躬处休维曰于【往也】仕孔棘且殆云不可使得罪于天子亦云可使怨及朋友谓尔迁于王都曰予未有室家【贤者不肯迁于王都也】防【忧也】思泣血【无声曰泣血】无言不疾【无所言而不见疾也】昔尔出居谁从作尔室【遭乱世义不得去思其友而不肯反者也】小雅四十一篇曰小旻六章三章章八句三章章七句大夫刺幽王也旻天疾威敷于下土谋犹回【辟也】遹【辟也】何日斯沮谋臧不从不臧覆用我视谋犹亦孔之卬【病也】潝潝訿訿亦孔之哀谋之其臧则具是违谋之不臧则具是依我视谋犹伊于胡底我既厌不我告犹谋夫孔多是用不集发言盈庭谁敢执其咎如匪行迈谋是用不得于道哀哉为犹匪先民是程匪大犹是经维迩言是听维迩言是争如彼筑室于道谋是用不溃【遂也】于成国虽靡止或圣或否民虽靡膴或哲或谋或肃或艾如彼泉流无沦胥以败不敢暴虎不敢冯河人知其一莫知其他战战兢兢如临深渊如履薄冰小雅四十二篇曰小宛六章章六句大夫刺幽王也宛【小貌】彼鸣鸠【鹘雕】翰飞戾天【言行小人道责髙明之功终不可得】我心忧伤念昔先人明发【发夕至明】不寐有怀二人【文王武王】人之齐圣饮酒温克彼昏不知壹醉日富各敬尔仪天命不又中原有菽庶民采之【言采者则得之】螟蛉【桑防也】有子果蠃【蒲卢也】负之【持也】教诲尔子式谷似之题【视也睇也】彼脊令载飞载鸣【飞且鸣不能自舎君子有取节尔】我日斯迈而月斯征夙兴夜寐无忝尔所生交交【小貌】桑扈率场啄粟【窃脂也窃脂肉食今无肉而循场啄粟失其食性不能自活】哀我填寡宜岸【讼也】宜狱握粟出卜自何能谷温温恭人如集于木【恐坠也】惴惴小心如临于谷【恐陨也】战战兢兢如履薄氷小雅四十三篇曰小弁八章章八句刺幽王也太子之傅作焉弁【乐也】彼鸒【卑居雅乌也】斯归飞提提【羣貌】民莫不谷我独于罹【言遭褒姒之难】何辜于天我罪伊何心之忧矣云如之何踧踧【平易也】周道鞠【穷也】为茂草我心忧伤惄【思也】焉如捣【心疾也】假寐永叹维忧用老心之忧矣疢如疾首维桑与梓必恭敬止【父之所树已尚不敢不恭敬】靡瞻匪父靡依靡母不属于毛不离于里【毛在外阳也言父里在内隂也言母】天之生我我辰【时也】安在菀彼桞斯鸣蜩嘒嘒有漼【深也】者渊萑苇淠淠【众也】譬彼舟流不知所屇心之忧矣不遑假寐鹿斯之奔维足伎伎【舒貌】雉之朝雊尚求其雌譬彼壊木疾用无枝心之忧矣宁莫之知相彼投兎尚或先之行有死人尚或墐之【路冢曰墐】君子秉心维其忍之心之忧矣涕既陨之君子信谗如或醻之君子不惠不舒究之伐木掎矣【掎其巅】析薪扡矣【随其理】舎彼有罪予之佗矣【加也】莫髙匪山莫浚匪泉君子无易由言耳属于垣无逝我梁无发我笱我躬不阅遑恤我后小雅四十四篇曰巧言六章章八句刺幽王也大夫伤于谗故作是诗也悠悠昊天曰父母且无罪无辜乱如此怃【大也】昊天已威子慎无罪昊天泰怃予慎无辜乱之初生僭始既涵【容也】乱之又生君子信谗君子如怒乱庶遄沮君子如祉乱庶遄已君子屡盟乱是用长君子信盗乱是用暴盗言孔甘乱是用餤【进也】匪其止共维王之卬【病也】奕奕寝庙君子作之秩秩【进智也】大猷圣人莫之他人有心予忖度之跃跃毚兎【狡兎也】遇犬获之荏染【柔意】柔木【椅桐梓漆也】君子树之往来行言心焉数之蛇蛇【浅意】硕言出自口矣巧言如簧顔之厚矣彼何人斯居河之麋【水草之交】无拳【力也】无勇职为乱阶既防【骭痬也】且尰【肿足也】尔勇伊何为犹将多尔居徒几何小雅四十五篇曰何人斯八章章六句苏公刺暴公也暴公为卿士而谮苏公焉故苏公作是诗而絶之彼何人斯其心孔艰胡逝我梁不入我门伊谁云从维暴之云二人从行谁为此祸胡逝我梁不入唁我始者不如今云不我可彼何人斯胡逝我陈【堂涂也】我闻其声不见其身不愧于人不畏于天彼何人斯其为飘风胡不自北胡不自南胡逝我梁秪搅【乱也】我心尔之安行亦不遑舍尔之亟行遑脂尔车壹者之来云何其旴尔还而入我心易【説也】也还而不入否难知也壹者之来俾我只【病也】也伯氏吹壎【土曰壎】仲氏吹篪【竹曰篪】及尔如贯谅不我知出此三物【豕犬鸡】以诅尔斯为为蜮则不可得有腼【姡然也】面目视人罔极作此好歌以极反侧【不正直也】小雅四十六篇曰巷伯七章四章章四句一章五句一章八句一章六句刺幽王也寺人伤于谗故作是诗也萋兮斐兮成是贝锦【文章相错成余泉余蚳之贝文也】彼谮人者亦已太甚哆兮侈兮成是南箕【箕星哆然踵狭而舌广今谗人因寺人之近嫌而成言其罪犹因箕星之哆而又侈大之】彼谮人者谁适与谋缉缉【口舌声】翩翩【往来貌】谋欲谮人慎尔言也谓尔不信防防幡幡谋欲谮言岂不尔受既其女迁骄【谗也】人好好【喜也】劳人【忧谮者】草草【劳心也】苍天苍天视彼骄人矜此劳人彼谮人者谁适与谋取彼谮人投畀豺虎豺虎不食投畀有北有北不受投畀有昊杨园【园名】之道猗【加也】于畆丘寺人孟子作为此诗凡百君子敬而听之小雅四十七篇曰谷风三章章六句刺幽王也天下俗薄朋友道絶焉习习谷风维风及雨将恐将惧维予与女将安将乐女转弃予习习谷风维风及頽【頽风之焚轮者也风薄相扶而上】将恐将惧寘予于怀将安将乐弃予如遗习习谷风维山崔嵬无草不死无木不萎忘我大徳思我小怨小雅四十八篇曰蓼莪六章四章章四句二章章八句刺幽王也民人劳苦孝子不得终养尔蓼蓼【长大貌】者莪匪莪伊蒿哀哀父母生我劬劳蓼蓼者莪匪莪伊蔚【牡菣也】哀哀父母生我劳瘁缾之罄矣【尽也】维罍之耻【缾小罍大】鲜民之生不如死之乆矣无父何怙无母何恃出则衔恤入则靡【无也】至父兮生我母兮鞠我拊我畜我长我育我顾我复我出入腹我【子行父母之神行】欲报之徳昊天罔极南山烈烈飘风发发民莫不谷我独何害南山律律飘风弗弗民莫不谷我独不卒小雅四十九篇曰大东七章章八句刺乱也东国困于役而伤于财谭大夫作是诗以告病焉有饛【满也】簋飱【熟食谓黍稷也】有捄【长貌】棘【赤心也】匕周道如砥【平也】其直如矢【不偏也】君子所履小人所视睠【反领也】言顾之潸焉出涕小东大东【小亦于东大亦于东也】杼柚其空纠纠葛屦可以履霜佻佻【独行貌】公子【谭公子】行彼周行既徃既来使我心疚有冽【寒意】氿泉【侧出】无浸获【艾也】薪契契【忧苦也】寤叹哀我惮人【劳也】薪是获薪尚可载也哀我惮人亦可息也东人【谭人】之子职劳不来西人【周人也】之子粲粲衣服舟人之子【舟楫之人】熊罴是裘【言富也】私人之子【私家也】百僚是试【试用于百官也】或以其酒不以其浆【或醉于酒或不得浆】鞙鞙【长貌】佩璲不以其长【不称也】维天有汉【天河也】监亦有光【光而不明】跂彼织女终日七襄【防驾也从旦至莫七辰而一移因谓之七防】虽则七襄不成报章【不能反报成章】睆【明貌】彼牵牛不以服【牝服也】箱【车箱也】东有启明西有长庚【太白旦出东为启明莫出西为长庚】有捄天毕载施之行【毕掩兎之器捄毕貌何甞见其可用乎郑曰毕祭器所以助载鼎今天毕则施于行列而已】维南有箕不可以簸扬维北有斗不可以挹【防也】酒浆维南有箕载翕【合也】其舌维北有斗西柄之揭小雅五十篇曰四月八章章四句大夫刺幽王也在位贪残下国搆祸怨乱并兴焉四月维夏六月徂【往也或曰犹始也】暑先祖匪人胡宁忍予秋日凄凄百卉具腓【病也】乱离瘼矣奚其适归冬日烈烈飘风发发民莫不谷我独何害山有嘉卉侯栗侯梅废【也】为残贼莫知其尤相彼泉水载清载浊我日构祸曷云能谷滔滔江汉南国之纪尽瘁以仕宁莫我有匪鹑匪鸢【鹑雕也雕鸢贪残之乌】翰飞戾天匪鳣匪鲔濳逃于渊山有蕨薇隰有杞【枸檵也】桋【赤栋也】君子作歌维以告哀小雅五十一篇曰北山六章三章章六句三章章四句大夫刺幽王也役使不均已劳于从事不得养其父母焉陟彼北山言采其杞偕偕【强壮貌】士子朝夕从事王事靡盬【不坚固也】忧我父母溥天之下莫非王土率土之濵莫非王臣大夫不均我从事独贤四牡彭彭【不得息】王事傍傍【不得已】嘉我未老鲜【善也】我方将【壮也】旅力方刚经营四方或燕燕居息或尽瘁事国或息偃在床或不已于行或不知呌号【呼召也】或惨惨劬劳或栖迟偃仰或王事鞅掌【失容也】或湛乐饮酒或惨惨畏咎或出入风议或靡事不为小雅五十二篇曰无将大车三章章四句大夫悔将小人也无将大车【大车小人之所将也】只自尘兮无思百忧只自疷【病也】兮无将大车维尘冥冥无思百忧不出于颎【光也】无将大车维尘雝兮【犹蔽也】无思百忧祗自重兮【犹累也】小雅五十三篇小明五章三章章十二句二章章六句大夫悔仕于乱世也明明上天照临下土我征徂西至于艽野【远荒之地】二月初吉【朔日】载离寒暑心之忧矣其毒大苦念彼共人涕零如雨岂不怀归畏此罪罟【网也】昔我往矣日月方除【除陈生新郑云四月为除】曷云其还嵗聿云莫念我独兮我事孔庶心之忧矣惮【劳也】我不暇念彼共人睠睠怀顾岂不怀归畏此谴怒昔我往矣日月方奥【暖也】曷云其还政事愈蹙嵗聿云莫采萧获菽心之忧矣自诒伊戚念彼共人兴言出宿岂不怀归畏此反覆嗟尔君子无恒安处靖共尔位正直【正直为正能正人之曲曰直】是与神之听之式谷以女嗟尔君子无恒安息靖共尔位好是正直神之听之介【大也】尔景【亦大也】福小雅五十四篇曰鼔钟四章章五句刺幽王也鼓钟将将淮水汤汤忧心且伤淑人君子懐允不忘鼓钟喈喈淮水湝湝忧心且悲淑人君子其徳不回鼓钟伐鼛【大鼓】淮有三洲忧心且妯【动也】淑人君子其徳不犹鼓钟钦钦鼓瑟鼓琴笙磬同音【谓四县皆同也】以雅以南以籥不僭小雅五十五篇曰楚茨六章章十二句刺幽王也政烦赋重田莱多荒饥馑降丧民卒流亡祭祀不飨故君子思古焉楚楚【茨棘也】者茨言抽【除也】其棘自昔何为我艺黍稷我黍与与我稷翼翼我仓既盈我庾【露积日庾】维亿【万万曰亿】以为酒食以享以祀以妥【安坐也】以侑【劝也】以介景福济济跄跄絜尔牛羊以往蒸甞或剥或亨或肆或将祝祭于祊祀事孔明先祖是皇【大也】神保是飨孝孙有庆报以介福万寿无疆执防踖踖为俎孔硕或燔或炙君妇莫莫【言清静而敬至也】为豆孔庶为賔为客献醻交错【东西为交邪行为错】礼仪卒度笑语卒获神保是格报以介福万夀攸酢【报也】我孔熯【敬也】矣式礼莫愆工祝致告【善其事曰工】徂赉孝孙苾芬孝祀神嗜饮食卜尔百福如几【期也】如式【法也】既齐既稷【疾也即也】既匡既勑永锡尔极时万时亿礼仪既备钟鼔既戒孝孙徂位工祝致告神具醉止皇尸载起鼓钟送尸神保聿归诸宰君妇废彻不迟诸父兄弟备言燕私乐具入奏以绥后禄尔殽既将莫怨具庆既醉既饱小大稽首神嗜饮食使君寿考孔惠孔时维其尽之子子孙孙勿替引之小雅五十六篇曰信南山六章章六句刺幽王也不能脩成王之业疆理天下以奉禹功故君子思古焉信彼南山维禹甸【治也】之畇畇【垦辟貌】原隰曾孙田之我疆我理南东其畆【或南或东】上天同云雨雪雰雰益之以霡霂【小雨也】既优既渥既霑既足生我百谷疆埸【畔也】翼翼【让畔也】黍稷彧彧曾孙之穑以为酒食畀我尸賔寿考万年中田有庐疆埸有瓜是剥是菹【剥为菹也】献之皇祖曾孙寿考受天之祜祭以清酒从以骍牡享于祖考执其鸾刀【刀有鸾者言割中节也】以启其毛取其血膋是蒸【进也】是享苾苾芬芬祀事孔明先祖是皇报以介福万夀无疆小雅五十七篇曰甫田四章章十句刺幽王也君子伤今而思古焉倬【明貌】彼甫田【谓天下田也或曰甫夫也】嵗取十千【一成之税也】我取其陈食我农人自古有年今适南畆或耘【除草也】或耔【雝本也】黍稷薿薿攸介攸止烝我髦士以我齐明【器实曰齐在器曰盛】与我牺羊以社以方【迎四方气于郊也】我田既臧农夫之庆琴瑟击鼓以御【迎也】田祖以祈甘雨以介【助也】我稷黍以谷【善也飬也】我士女曾孙来止以其妇子馌彼南畆田畯至喜攘其左右甞其防否禾易【治也】长【竟也】亩终善且有曾孙不怒农夫克敏曾孙之稼如茨【屋也】如梁【车梁也】曾孙之庾如坻如京【髙丘也】乃求千斯仓乃求万斯箱【车也】黍稷稻粱农夫之庆报以介福万夀无疆小雅五十八篇曰大田四章二章章八句二章章九句刺幽王也言鳏寡不能自存焉大田多稼既种既戒既备乃事以我覃【利也】耜俶载南亩播厥百谷既庭【直也】且硕曾孙是若既方【生房也】既皁【渐成实也】既坚既好不稂不莠【择种之善】去其螟【食心者】螣【食叶者】及其蟊【食根者】贼【食节者】无害我田穉田祖有神秉畀炎火有渰【云兴貌】萋萋【云行貌】兴雨祁祁【徐也】雨我公田遂及我私彼有不获穉此有不敛穧彼有遗秉此有滞穗伊寡妇之利曾孙来止以其妇子馌彼南亩田畯至喜来方禋祀以其骍【牛也】黒【羊豕也】与其黍稷以享以祀以介景福小雅五十九篇曰瞻彼洛矣三章章六句刺幽王也思古明王能爵命诸侯赏善罚恶焉瞻彼洛矣维水泱泱【深广貌】君子至止福禄如茨韎韐【茅搜染祭服之韠也合韦为之】有奭以作六师瞻彼洛矣维水泱泱君子至止鞞琫有珌【容刀之鞞也琫上饰珌下饰天子玉琫而珧珌诸侯□琫而璆珌大夫镣琫而镠珌士珕琫而珕珌】君子万年保其家室瞻彼洛矣维水泱泱君子至止福禄既同君子万年保其家邦晋侯费薨諡曰穆侯世子仇嗣赵叔带造父之七世孙也以王无道去之晋晋人受之赵氏始建于晋荆季紃立熊渠之四世孙也聪明和协盖其先人
　　四年秦庄公薨子襄公嗣秦国风二篇曰驷驖三章章四句美襄公也始命有田狩之事园囿之乐焉驷驖【骊也】孔阜【大也】六辔在手【四马六辔言马之良也】公之媚子【能以道媚于上下者】从公于狩奉时【是也】辰【时也】牡辰牡孔硕【冬献狼夏献麋春秋献鹿豕群兽】公曰左之舎拔【矢末也】则获游于北园四马既闲【习也】輶【轻也】车鸾镳【置鸾于镳】载猃歇骄【田犬也长喙曰猃短喙曰歇骄】秦国风三篇曰小戎三章章十句美襄公也备其兵甲以讨西戎西戎方强而征伐不休国人则矜其车甲妇人能闵其君子焉小戎【兵车也】俴收【轸也】五【五束也】楘【歴録也】梁辀【辀上句衡也一辀五束束有歴录】游环【靷环也在背上贯骖之外辔以禁其出】胁驱【胁驱者着服马之外胁以止骖之入】隂【揜軓也在轼前垂辀上也】靷【所以引也】鋈【白金也】续【续靷也以白金饰续引之环】文茵【虎皮也】畅毂【长毂也】驾我骐【骐文也】馵【左足白也】言念君子温其如玉在其板屋【西戎板屋】乱我心曲四牡孔阜六辔在手骐駵【赤身黑鬛也】是中【中服也】騧【黄马黒喙也】骊是骖【两騑也】龙盾之合【尽龙其盾合而载之】鋈以觼軜【軜骖内辔也系于轼前軜之角以白金为饰也】言念君子温其在邑【在敌邑也】方何为期胡然我念之俴驷【四介马也】孔羣【甚和调也】厹矛【三隅矛也】鋈錞【鐏也】防【杂羽也】伐【中干也】有苑【以杂羽餙中干苑然有文也】虎韔【弓室也以虎皮饰弓室也】镂膺【膺马带镂金为餙】交韔二弓【交二弓于韔也】竹闭【绁也】绲【绳也】縢【约也】言念君子载寝载兴厌厌【安静也】良人秩秩【有知也】徳音秦国风四篇曰蒹葭三章章八句刺襄公也未能用周礼将无以固其国焉蒹【帘也】葭【芦也】苍苍【盛也】白露为霜【白露凝寒为霜然后嵗事成国家由礼然后固】所谓伊人在水一方【在水之一方难得其来也】遡洄【逆流而上也】从之道阻且长遡游【顺流而涉也】从之宛在水中央蒹葭凄凄白露未晞【未干为霜也】所谓伊人在水之湄【水隒也】遡洄从之道阻且跻【升也】遡游从之宛在水中坻【水渚也】蒹葭采采白露未已【犹未止也】所谓伊人在水之涘【水厓也】遡洄从之道阻且右【出其右也】遡游从之宛在水中沚【亦小渚也】陈侯燮立僖公曾孙也小雅六十篇曰裳裳者华四章章六句刺幽王也古之仕者世禄小人在位则谗謟并进弃贤者之类絶功臣之世焉裳裳【犹堂堂也】者华其叶湑【盛貌】兮我觏之子我心冩兮我心冩兮是以有誉处兮裳裳者华芸【盛也】其黄矣我觏之子维其有章矣维其有章矣是以有庆矣裳裳者华或黄或白我觏之子乘其四骆乗其四骆六辔沃若【言世禄也】左之左之君子宜之右之右之君子有之【左阳道朝祀事右隂道丧戎之事也】维其有之是以似【嗣也】之小雅六十一篇曰桑扈四章章四句刺幽王也君臣上下动无礼文焉交交【飞来徃貌】桑扈有莺其羽【莺然有文章】君子乐胥【皆也】受天之祜交交桑扈有莺其领【颈也】君子乐胥万邦之屏【蔽也】之屏之翰【干也】百辟为宪【法也】不戢【敛也】不难【难也】受福不那【多也】兕觥【郑云罚爵也】其觩【觩然陈设貌】防酒思柔彼交匪敖万福来求小雅六十二篇曰鸳鸯四章章四句刺幽王也思古明王交于万物有道自奉养有节焉鸳鸯于飞毕之罗之【取之以道于其飞而取之也】君子万年福禄宜之鸳鸯在梁戢其左翼【言休息无恐也】君子万年宜其遐福乗马在廐摧之【莝也】秣之【粟也言爱国用也】君子万年福禄艾【养也】之乗马在廐秣之摧之君子万年福禄绥之小雅六十三篇曰頍弁三章章十二句诸公刺幽王也暴戾无亲不能宴乐同姓亲睦九族孤危将亡故作是诗也有頍者弁【頍弁貌】实维伊何尔酒既防尔殽既嘉岂伊异人兄弟匪他茑【寄生也】与女萝【菟丝松萝也诸公自喻也】施于松栢未见君子忧心奕奕【奕奕然无所薄也】既见君子庶几説怿有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲【盛满也】既见君子庶防有臧有頍者弁实维在首尔酒既防尔殽既阜岂伊异人兄弟甥舅如彼雨雪先集维霰死丧无日无防相见乐酒今夕君子维宴小雅六十四篇曰车舝五章章六句大夫刺幽王也褒姒妬嫉无道并进谗巧败国徳泽不加于民周人思得贤女以配君子故作是诗也间闗车之舝兮【间闗设舝也】思娈季女逝兮匪饥匪渴徳音来括【防也】虽无好友式燕且喜依【茂木貌】彼平林【平地之林】有集维鷮【雉也】辰【时也】彼硕女令徳来教式燕且誉好尔无射虽无防酒式饮庶防虽无嘉殽式食庶防虽无徳与女式歌且舞陟彼髙冈析其柞薪析其柞薪其叶湑兮鲜【善也】我觏尔我心冩兮髙山仰止景【大也】行行止四牡騑騑六辔如琴觏尔新昏以慰我心小雅六十五篇曰青蝇三章章四句大夫刺幽王也营营【徃来貌】青蝇止于樊【藩也】岂弟君子无信谗言营营青蝇止于棘谗人罔极【极犹已也】交乱四国营营青蝇止于榛谗人罔极构【合也】我二人




　　皇王大纪卷三十一
　　钦定四库全书
　　皇王大纪卷三十二　　　　宋　胡宏　撰三王纪
　　幽王
　　六年卫侯和入为卿士小雅六十六篇曰賔之初筵五章章十四句衞武公刺时也幽王荒废媟近小人饮酒无度天下化之君臣上下沉湎淫泆武公既入而作是诗也賔之初筵左右秩秩【肃敬也】笾豆有楚【列貌】殽【豆实也】核【加笾也】维旅【陈也】酒既和防饮酒孔偕钟鼓既设举醻逸逸【往来次序也】大侯既抗【举也】弓矢斯张射夫既同献尔发功发彼有的以祈尔爵籥舞笙鼓【秉籥而舞与笙鼔相应】乐既和奏烝衎烈祖以洽百礼百礼既至有壬【大也】有林【君也】锡尔纯【大也】嘏【福也】子孙其湛其湛曰乐各奏尔能賔载手仇室人入又【郑公仇读曰防賔手挹酒室人复酌为加爵】酌彼康爵【酒所以安体也】以奏尔时【时谓心所尊者也】賔之初筵温温其恭其未醉止威仪反反【言重顺也】曰既醉止威仪幡幡【失威仪也】舎其坐迁屡舞僊僊其未醉止威仪抑抑【慎宻也】曰既醉止威仪怭怭【媟嫚也】是曰既醉不知其秩【常也】賔既醉止载号载呶乱我笾豆屡舞僛僛【不正也】是曰既醉不知其邮【过也】侧弁之俄屡舞傞傞【不止也】既醉而出并受其福醉而不出是谓伐徳饮酒孔嘉维其令仪凡此饮酒或醉或否既立之监或佐之史彼醉不臧不醉反耻式勿从谓无俾大怠匪言勿言匪由勿语由醉之言俾出童羖【羖羊不童也】三爵【献也酬也酢也】不识矧敢多又小雅六十七篇曰鱼藻三章章四句刺幽王也言万物失其性王居镐京将不能以自乐故君子思古之武王焉鱼在在藻有颁其首【颁大首貌鱼以依蒲藻为得其性】王在在镐岂乐饮酒鱼在在藻有莘【长貌】其尾王在在镐饮酒乐岂鱼在在藻依于其蒲王在在镐有那【郑云安也】其居小雅六十八篇曰采菽五章章八句刺幽王也侮慢诸侯来朝不能锡命以礼数徴防之而无信义君子见防而思古焉采菽采菽【大豆也采菽之苗所以芼太牢羊则苦豕则蔽】筐之筥之君子来朝何锡予之虽无予之路车乗马又何予之衮及黼觱沸【泉出貌】槛【泉正出也】泉言采其芹君子来朝言观其旂其旂淠淠【动也】鸾声嘒嘒【中节也】载骖载驷【骖乘乘四马】君子所届赤芾在股【芾太古象也在冕服谓之蔽滕之芾在他服谓之韠】邪幅在下【如今行縢也偪束其胫自足至膝故曰在下】彼交匪纾天子所予乐只君子天子命之乐只君子福禄申之维柞之枝其叶蓬蓬【盛貌】乐只君子殿【镇也】天子之邦乐只君子万福攸同平平【辨治也】左右亦是率从泛泛杨舟绋【繂也】纚【緌也】维之乐只君子天子葵【揆也】之乐只君子福禄膍之【厚也】优哉游哉亦是戾矣【至也】小雅六十九篇曰角弓八章章四句父兄刺幽王也不亲九族而好谗佞骨肉相怨故作是诗也骍骍【调和也】角弓翩其反矣【不善绁檠巧用则翩然而反】兄弟婚姻无胥逺矣尔之逺矣民胥然矣尔之教矣民胥效矣此令兄弟绰绰有裕【饶也】不令兄弟交相为瘉【病也】民之无良相怨一方受爵不让至于已斯亡【爵禄不以相让故怨祸及之】老马反为驹不顾其后【已老而孩童慢之】如食宜饇【饱也】如酌孔取【谓宜量其多少】毋教猱【猨类】升木如涂【泥也】涂附【着也】君子有徽【美也】猷小人与属【连也从也】雨雪瀌瀌见晛【日气】曰消莫肯下遗式居娄骄雨雪浮浮见睍曰流如蛮如髦我是用忧小雅七十篇曰菀栁三章章六句刺幽王也暴虐无亲而刑罚不中诸侯皆不欲朝言王者之不可朝事也有菀者栁不尚息焉上帝甚蹈【动也】无自昵【近也】焉俾予靖【治也】之后予极【穷也】焉有菀者栁不尚愒焉上帝甚蹈无自瘵焉俾予靖之后予迈【行也】焉有鸟髙飞亦傅于天彼人之心于何其臻曷予靖之居以防矜【危也】小雅七十一篇曰都人士五章章六句周人刺衣服无常也古者长民衣服不贰从容有常以齐其民则民徳归壹伤今不复见古人也彼都【君之所居曰都】人士狐裘黄黄其容不改出言有章行归于周【忠信也】万民所望彼都人士台笠缁撮【以台皮为笠所以御雨撮以缁布为冠也】彼君子女绸直如髪【言其情宻致正直也】我不见兮我心不説彼都人士充耳琇【美石也】实彼君子女谓之尹【尹氏】吉【姞氏名族】我不见兮我心苑结彼都人士垂带而厉【厉带之垂者】彼君子女卷髪如虿【髪末卷然】我不见兮言从之迈匪衣垂之带则有余匪伊卷之髪则有旟【扬也】我不见兮云何盱矣【病也思望之甚也】小雅七十二篇曰采緑四章章四句刺怨旷也幽王之时多怨旷者也终朝【自旦及食时】采緑不盈一匊【两手也】予髪曲局【卷也】薄言归沐【妇人夫不在则不容饰】终朝采蓝不盈一襜【衣蔽前也】五日为期六日不詹【至也】之子于狩言韔其弓之子于钓言纶之绳其钓维何维鲂及鱮维鲂及鱮薄言观者小雅七十二篇曰黍苗五章章四句刺幽王也不能膏润天下卿士不能行召伯之职焉芃芃【长大也】黍苗隂雨膏之悠悠南行召伯劳之我任【负者】我辇【挽者】我车【将车也】我牛【舝傍牛者】我行既集盖云归哉我徒【徒行者】我御【御车者】我师【师者】我旅【旅者】我行既集盖云归处肃肃谢【邑名】功召伯营之烈烈征师召伯成之原隰既平【土治曰平】泉流既清【水治曰清】召伯有成王心载宁小雅七十四篇曰隰桑四章章四句刺幽王也小人在位君子在野思见君子尽心以事之隰桑有阿【阿美然貌】其叶有难【难然盛貌】既见君子其乐如何隰桑有阿其叶有沃【光泽也】既见君子云何不乐隰桑有阿其叶有幽【浓色黒也】既见君子徳音孔胶【固也】心乎爱矣遐不谓矣中心藏之何日忘之小雅七十五篇曰白华八章章四句周人刺幽王也幽王以嬖宠立褒姒而黜申后故下国化之以妾为妻以孽代宗而王弗能治周人为之作是诗也白华菅兮【白华于野已沤为菅】白茅束兮之子之逺俾我独兮英英白云露彼菅茅天步艰难之子不犹【可也图也】滮【流貌】池北流【丰镐间水】浸彼稻田啸歌伤怀念彼硕人樵彼桑薪卬【我也】烘【燎也】于煁【烓灶也用以炤事物】维彼硕人实劳我心鼓钟于宫声闻于外念子懆懆【诚心不宁貌】视我迈迈【弃逺之意】有鹙在梁【秃鹙贪恶】有鹤在林【鹤清髙反在林】维彼硕人实劳我心鸳鸯在梁戢其左翼【鸟之雌雄不可别者以翼右掩左为雄左掩右为雌】之子无良二三其徳有扁斯石【扁乘石貌王乗车履石】履之卑兮之子之逺俾我疷兮【病也】小雅七十六篇曰绵蛮三章章八句防臣刺乱也大臣不用仁心遗忘防贱不肯饮食教载之故作是诗也绵蛮【小鸟貌】黄鸟止于丘阿【曲阿也】道之云逺我劳如何饮之食之教之诲之命彼后车谓之载之緜蛮黄鸟止于丘隅岂敢惮行畏不能趋饮之食之教之诲之命彼后车谓之载之绵蛮黄鸟止于丘侧岂敢惮行畏不能极饮之食之教之诲之命彼后车谓之载之小雅七十七篇曰瓠叶四章章四句大夫刺幽王也上弃礼而不能行虽有牲牢饔饩不肯用也故思古人不以轻薄废礼幡幡匏叶采之亨之君子有酒酌言甞之有兎斯首炮之燔之君子有酒酌言献之有兎斯首燔之炙之君子有酒酌言酢之有兎斯首燔之炮之君子有酒酌言醻之小雅七十八篇曰渐渐之石三章章六句下国刺幽王也戎狄叛之荆舒不至乃命将征役乆病于外故作是诗也渐渐【山石髙峻貌】之石维其髙矣山川悠逺维其劳矣武人【将帅】东征不皇朝矣渐渐之石维其卒【山巅也竟也】矣山川悠逺曷其没【尽也】矣武人东征不皇出矣有豕白蹢烝涉波矣【白蹢豕之尤躁疾唐突难禁制者将乆两则进涉水波】月离于毕俾滂沱矣【月离隂星则雨】武人东征不皇他矣小雅七十九篇曰苕之华三章章四句大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也苕之华芸其黄矣【陵苕也将落则黄】心之忧矣维其伤矣苕之华其叶青青【华落叶青青然】知我如此不如无生牂【牝也】羊坟【大也】首三星【心也】在罶【曲梁也心星见于曲梁其去湏史矣】人可以食鲜可以饱小雅终八十篇曰何草不黄四章章四句下国刺幽王也四夷交侵中国背叛用兵不息视民如禽兽君子忧之故作是诗也何草不黄何日不行何人不将【言无不从役之人】经营四方何草不何人不矜哀我征夫独为匪民匪兕匪虎率彼旷野哀我征夫朝夕不暇有芃者狐【小兽貌】率彼幽草有栈之车【役车也】行彼周道八年郑伯友入为司寇以王室倾危惧及于难问计于史伯史伯曰王室已卑戎狄必昌不可偪也郑居济洛河颍之防若脩典刑以守之可以少固公曰周其弊乎对曰王弃髙明昭显而好谗匿暗昧恶角犀丰盈而近顽童穷固去和而取同夫和实生物同则不继故先王杂五行以成物节五味以调口剂四肢以卫体和六律以聪耳正七体以役心平八索以成人建九纪以立纯徳合十数以训百体出千品具万方计亿事裁兆物收经入行姟极和之至也声一无听物一无文味一无菓物一不讲王弃是类也而与剸同欲无弊得乎郐墟在禹贡豫州外方之北荥波之南居溱洧之间祝融之后妘姓封于郐桧国风首篇曰羔裘三章章四句大夫以道去其君也【三諌不从待放于郊得玦乃去】国小而迫君不用道好洁其衣服逍遥游燕而不能自强于政治故作是诗也羔裘逍遥狐裘以朝【羔裘以游燕狐裘以适朝】岂不尔思劳心忉忉羔裘翺翔狐裘在堂【公堂也】岂不尔思我心忧伤羔裘如膏日出有曜岂不尔思中心是悼桧国风二篇曰素冠三章章三句刺时不能三年也庶见素冠兮棘【艰棘也】人栾栾【瘠貌】兮劳心慱慱【忧劳也】兮庶见素衣兮我心伤悲兮聊与子同归兮【愿见有礼之人与之同归】庶见素韠兮我心蕴结兮聊与子如一兮【过之者俯而就不至者企而及】桧国风三篇曰隰有苌楚三章章四句疾恣也国人疾其君之淫恣而思无情欲者也隰有苌楚【铫弋也】猗傩【柔顺也】其枝夭之沃沃【少壮佼好也】乐子之无知隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室郐国风终四篇曰匪风三章章四句思周道也国小政乱忧及祸难而思周道焉匪风发兮匪车偈兮【发发飘风非有道之风偈偈疾驱非有道之车】頋瞻周道中心怛【伤也】兮匪风飘【疾也】兮匪车嘌兮【无节度也】顾瞻周道中心吊【伤也】兮谁能烹鱼溉【涤也】之釡鬵【鬵釡属言不可搅动也烦则鱼碎矣】谁将西归怀之好音大雅三十篇曰瞻卬凡伯刺幽王大坏也瞻仰昊天【斥王也】则不我惠孔填【乆也】不宁降此大厉【恶也】邦靡有定士民其瘵【病也】蟊贼蟊疾靡有夷【常也】屇【极也】罪罟不收【设罪为罟】靡有夷瘳【愈也】人有土田女反有之人有民人女覆夺之此宜无罪女反收【拘也】之彼宜有罪女覆説【赦也】之哲夫成城哲妇倾城懿厥哲妇为枭为鸱妇有长舌维厉之阶乱匪防自天生自妇人匪教匪诲时维妇寺【近也】鞠【穷也】人忮【害也】忒【变也】谮始竟背岂曰不极伊胡为慝如贾三倍君子是识【贾物而有三倍之利者小人所宜也】妇无公事休其蚕织【妇人不宜与公事者也】天何以刺【责也】何神不富【福也】舎尔介【甲也】狄【戎狄也】维予胥忌【而忌贤者】不吊不祥【心不慈祥】威仪不类【动无法度】人之云亡邦国殄瘁天之降罔维其优矣【寛也大也】人之云亡心之忧矣天之降罔维其几【防也近也】矣人之云亡心之悲矣觱沸槛泉维其深矣心之忧矣宁自今矣不自我先不自我后藐藐昊天无不克巩【圗也】无忝皇祖式救尔后大雅终三十一篇曰召旻凡伯刺幽王大壊也旻闵也闵天下无如召公之臣也旻天疾威天笃降丧瘨我饥馑民卒流亡我居圉【垂也】卒荒天降罪罟蟊贼内讧【溃也】昬椓【奄人也】靡共溃溃【乱也邪也】回遹【行也逺也】实靖夷【灭也】我邦臯臯【顽不知道也】訿訿【窳不供事也】曾不知其玷【缺也】兢兢【戒也】业业【危也】孔塡不宁我位孔贬【坠也】如彼嵗旱草不溃茂【遂也】如彼栖苴【水中浮草】我相此邦无不溃止维昔之富不如时【徃者富仁贤今也富谗佞】维今之疚不如兹【今则病贤也】彼疏斯粺【宜食疏者反食精】胡不自替职况【兹也】斯引【长也】池之竭矣不云自频【厓也】泉之竭矣不云自中溥斯害矣职兄斯不烖我躬昔先王受命有如召公日辟国百里今也日蹙国百里于乎哀哉维今之人不尚有旧时犬戎盛强荐侵王都始为烽燧以徴兵备不虞王宠褒姒甚褒姒不好笑王欲其笑万方故不笑则试令举烽兵甲四集而实无寇褒姒乃大笑王讙乐之于是为数举烽逺近无所取信
　　十一年王游骊山犬戎猝至王急举烽莫有应者戎杀王于戏虏褒姒立伯服为王郑伯友战死秦襄公闻之帅师救之力战稍破戎兵卫侯和从晋侯仇合诸侯之师击逐西戎黜伯服郑世子掘突收父散兵从诸侯东迎太子宜臼于申太子使命秦襄公曰戎无道侵夺我岐丰秦能攻逐戎即有其地
　　平王
　　元年太子至洛邑即天子位遂定都焉諡先王曰幽锡晋文侯作文侯之命周书叙曰平王锡晋文侯秬鬯圭瓒作文侯之命文侯之命王若曰父义和丕显文武克慎明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位呜呼闵予小子嗣造天丕愆殄资泽于下民侵戎我国家纯即我御事罔或耆夀俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克昭乃显祖汝肇刑文武用会绍乃辟追孝于前文人汝多修扞我于艰若汝予嘉王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父徃哉柔逺能尔惠康小民无荒宁简恤尔都用成尔显徳赐以河内附庸晋于是始大
　　论曰幽王无道虽天下所不与其见杀于犬戎则天下所不忍而平王乃其子也所宜卧薪甞胆飬民训兵帅天下诸侯披其巢穴诛其种类复居镐京继迹文武成康盖前人之愆则可谓人子矣愚观其命秦晋之词语平而不切志舒而不惨忘不共戴天之仇轻弃旧都以西事委之于秦而即安于洛邑亡三纲矣孔子定书而取文侯之命何哉平王虽不自饬励而晋侯不失蕃宣之道逐西戎黜伯服扶立冢嗣定都成周号令天下莫敢不从使平王稍有仁心义气而辅以晋文卫武则周室中兴矣圣人心广道大权轻重不失毫厘是以深取晋文而于平王犹有望也及其末年怠惰放纵不可救药日以衰防名号虽存其实与杞宋等矣圣人据事实本天道而作春秋固非众人之所识也
　　秦襄公乗胜取岐丰之地王命赐秦爵为伯秦国风五篇曰终南二章章六句戒襄公也能取周地始为诸侯受显服大夫美之故作是诗以戒劝之终南何有有条有梅【条槄梅柟也】君子至止锦衣狐裘顔如渥丹其君也哉终南何有有纪有堂【纪基台毕道平】君子至止黻衣绣裳佩玉将将夀考不忘卫侯和留周辅政时年九十有五矣克勤不怠在舆有虎贲之规位宁有官师之典倚几有诵训之諌居处有防御之箴临事有瞽史之导宴居有工师之诵史不失书蒙不失诵卫国风首篇曰淇澳三章章九句美武公之徳也有文章又能听其规谏以礼自防故能入相于周美而作是诗也瞻彼淇奥【隈也】緑竹猗猗有匪【文章貌】君子如切如磋如琢如磨【治骨曰切象曰磋玉曰琢石曰磨】瑟兮僴兮【矜庄寛大也】赫兮喧兮【徳容赫赫宣着也】有匪君子终不可谖【忘也】兮瞻彼淇奥緑竹青青有匪君子充耳琇莹【琇莹美石】防弁如星【防谓弁之缝中饰之以玉皪皪如星】瑟兮僴兮赫兮喧兮有匪君子终不可谖兮瞻彼淇奥緑竹如箦【茂宻也】有匪君子如金如锡如圭如璧寛兮绰兮猗重较【卿士之车也】兮善戏谑兮不为虐兮居无何卫侯以老归国諡郑伯友曰桓公召掘突入为司徒郑国风首篇曰缁衣三章章四句美武公也父子并为周司徒善于其职国人宜之故美其徳以明有国善善之功焉缁衣【毛云卿士听朝正服郑云居私朝之服】之宜兮敝予又改为兮适子之馆兮还予授子之粲【餐也】兮缁衣之好兮敝予又改造兮适子之馆兮还予授子之粲兮缁衣之蓆【大也】兮敝予又改作兮适子之馆兮还予授子之粲兮
　　二年秦自以居西垂立西畤用骝驹黄牛羝羊各一祠白帝鲁侯称薨諡曰孝公子弗湟嗣
　　四年甲戌东虢公都于制恃其地势骄侈怠慢郑人并其地郐仲恃险国家荒乱郑人灭之郑伯欲伐胡以其子妻之问羣臣曰吾欲用兵谁可伐者关其思曰胡可郑伯曰胡兄弟之国也遂戮其思胡君闻之以郑为亲己不设备郑伯袭取之
　　五年秦襄公伐西戎无虚嵗是嵗出师至岐薨子文公嗣
　　九年秦文公东猎至汧渭之防曰吾先邑也即营居之十三年卫侯和薨国人谓之睿圣武公子嗣卫国风二篇曰考槃三章章四句刺庄公也不能继先公之业使贤者退而穷处考【成也】槃【乐也】在涧【山夹水】硕人之寛独寐寤言永矢弗谖考槃在阿【曲陵】硕人之薖【寛大貌】独寐寤歌永矢弗过考槃在陆硕人之轴【进立凝重也】独寐寤宿永矢弗告
　　十四年甲申王国风首篇曰黍离三章章十句闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也彼黍离离彼稷之苗行迈靡靡中心揺揺知我者谓我心忧不知我者谓我何求悠悠苍天此何人哉彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉王国风二篇曰君子于役二章章八句刺平王也君子行役无期度大夫思其危难以风焉君子于役不知其期曷至哉鸡栖于埘【凿墙曰埘】日之夕矣羊牛下来君子于役如之何勿思君子于役不日不月曷其有佸【防期也】鸡栖于桀【栖杙为桀】日之夕矣羊牛下括【聚也】君子于役茍无饥渴王国风三篇曰君子阳阳二章章四句闵君子也君子遭乱相招为禄仕全身逺害而己君子阳阳【若自得者】左执簧【笙也】右招我由房【国君有房中之乐】其乐只且【其自乐此而已】君子陶陶【和乐也】左执翿【纛也】右招我由敖【蔗游也】其乐只且王国风四篇曰之水三章章六句刺平王也不抚其民而逺屯戍于母家周人怨思焉【激扬也】之水不流束薪彼其之子不与我戍申懐哉懐哉曷月予还归哉之水不流束楚彼其之子不与我戍甫怀哉怀哉曷月予还归哉之水不流束蒲彼其之子不与我戍许怀哉怀哉曷月予还归哉王国风五篇曰中谷有蓷三章章六句闵周也夫妇日以衰薄防年饥馑室家相弃尔中谷有蓷暵【菸貌】其干矣【蓷生于陆而生于谷乍干乍湿则槁矣】有女仳【别也】离嘅其叹矣嘅其叹矣遇人之艰难矣中谷有蓷暵其脩【干硬也】矣有女仳离条其歗矣【意翛翛而悲歗】条其歗矣遇人之不淑矣中谷有蓷暵其湿矣【干得湿则腐矣】有女仳离啜其泣矣啜其泣矣何嗟及矣王国风七篇曰葛藟三章章六句王族刺平王也周室道衰弃其九族焉緜緜【长延之貌】葛藟在河之浒【水厓】终逺兄弟谓他人父谓他人父亦莫我顾緜緜葛藟在河之涘【亦厓也】终逺兄弟谓他人母谓他人母亦莫我有緜緜葛藟在河之漘【水隒也】终逺兄弟谓他人昆【兄也】谓他人昆亦莫我闻荆季紃四世孙蚡冒立纲纪庶事筚路蓝缕以启四封蛮夷皆服十五年秦文公梦黄蛇自天属地其口止于郦畤遂作郦畤用三牲祠白帝而雍旁故有吴阳武畤雍东有好畤皆废无祠或曰雍州积髙神明之隩故立畤郊上帝黄帝尝用事虽晚周亦郊焉
　　十八年秦初有史以纪事
　　二十一年秦文公伐戎戎兵败散文公遂有周地二十三年宋公鲋之曾孙戴公戴公之世弗父何之孙正考父补礼乐之废壊得商颂十二篇于周之太师是嵗戴公之子司空薨諡曰武公子力嗣

　　皇王大纪卷三十二
&lt;史部,编年类,皇王大纪&gt;
　　钦定四库全书
　　皇王大纪卷三十三　　　　宋　胡宏　撰三王纪
　　平王
　　二十四年甲午卫侯夫人齐姜无子娶陈妫生子完姜氏子之嬖妾生子州吁卫国风三篇曰硕人四章章七句闵庄姜也庄公惑于嬖妾使骄上僭庄姜贤而不见答终以无子国人闵而忧之硕【大也】人其颀【长也】衣锦褧衣【襜也禅也加锦衣之上嫌其文之太着也】齐侯之子卫侯之妻东宫之妺邢侯之姨谭公维私【姊妹之夫曰私】手如柔荑【如新生之美】肤如凝脂领如蝤蛴齿如瓠犀螓首【广而方】蛾眉巧笑倩兮美目盼兮硕人敖敖【长貌】説【暂息也】于农郊【近郊】四牡有骄【壮貌】朱幩【马扇汗】镳镳【马衔】翟茀【以山雉为车蔽】以朝大夫夙退无使君劳河水洋洋【盛貌】北流活活【流貌】施罛濊濊【鱼罟施于水中】鳣鲔发发【多貌】葭【芦也】菼【薍也】掲掲【长也】庶姜孽孽【盛貌】庶士有朅【武壮貌】邶国风二篇曰緑衣四章章四句卫庄姜伤已也妾上僣夫人失位而作是诗也緑兮衣兮緑衣黄里【緑间色黄正色】心之忧矣曷维其已緑兮衣兮緑衣黄裳心之忧矣曷维其亡緑兮丝兮汝所治兮我思古人俾无訧【过也】兮絺兮绤兮凄其以风我思古人实获我心
　　二十五年晋侯仇薨是为文侯子伯嗣是为昭公自绛徙都翼唐国风二篇曰山有枢三章章八句刺晋昭公也不能修道以正其国有财不能用有钟鼓不能以自乐有朝廷不能洒扫政荒民散将以危亡四邻谋取其国家而不知国人作诗以刺之也山有枢隰有榆子有衣裳弗曳弗娄【亦曳也】子有车马弗驰弗驱宛【死貌】其死矣他人是愉【乐也】山有栲隰有杻子有廷内弗洒弗扫子有钟鼓弗鼓弗考宛其死矣他人是保【安也】山有漆隰有栗子有酒食何不日鼓瑟且以喜乐且以永日宛其死矣他人入室秦初制三族之法
　　二十六年晋侯伯封其叔父成师于曲沃使靖侯之孙栾賔傅之师服曰古者天子建国诸侯立家大夫有贰宗士有隷子弟等衰如是是以能固今晋甸侯也而建国本既弱矣其能乆乎唐国风三篇曰之水三章二章章六句一章四句刺晋昭公也昭公分国以封沃沃盛强昭公防弱国人将叛而归沃焉之水白石凿凿素衣朱襮从子于沃既见君子云何不乐扬之水白石皓皓素衣朱绣从子于鹄【曲沃邑】既见君子云何其忧扬之水白石粼粼我闻有命不敢以告人
　　二十七年郑伯掘突薨諡曰武公武公娶于申曰武姜生寤生及叔段姜氏爱段欲立之公弗许寤生嗣是为庄公
　　二十八年武姜请封段于制公曰制岩邑也虢叔死焉他邑唯命请京使居之祭封人仲足谏曰都城过百雉国之害也先王之制大都不过三国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙郑国风二篇曰将仲子三章章八句刺庄公也不胜其母以害其弟弟叔失道而公弗制祭仲谏而弗听小不忍以致大乱焉将【请也】仲子兮无逾我里无折我树杞岂敢爱之畏我父母仲可怀也父母之言亦可畏也将仲子兮无逾我墙无折我树桑岂敢爱之畏我诸兄仲可怀也诸兄之言亦可畏也将仲子兮无逾我园无折我树檀岂敢爱之畏人之多言仲可怀也人之多言亦可畏也郑国风三篇曰叔于田三章章五句刺庄公也叔处于京缮甲治兵以出于田国人説而归之叔于田巷无居人岂无居人不如叔也洵美且仁叔于狩巷无饮酒岂无饮酒不如叔也洵美且好叔适野巷无服马岂无服马不如叔也洵美且武郑国风四篇曰大叔于田三章章十句刺庄公也叔多才而好勇不义而得众也叔于田乗乗马执辔如组两骖如舞叔在薮火烈具举防禓【肉袒也】暴虎【空手搏之也】献于公所将叔无狃【习也复也】戒其伤女叔于田乗乗黄【四马皆黄】两服【中央夹辕者】上襄【最良也】两骖【在两傍者】鴈行叔在薮火烈具叔善射忌【忌辞也】又良御忌抑磬【骋也】控忌抑纵【发矢也】送【从禽也】忌叔于田乗乗鸨【骊白杂毛曰鸨】两服齐首两骖如手叔在薮火烈具阜【盛也】叔马慢忌叔发罕忌抑释掤【覆矢者】忌抑鬯弓【弢之也】忌三十年荆蚡冒薨弟熊通杀其世子而自立秦文公获若石云于陈仓北阪城以一牢祠之命曰陈寳
　　三十一年曲沃成师能修其政唐国风四篇曰椒聊二章章六句刺晋昭公也君子见沃之盛彊能修其政知其蕃衍盛大子孙将有晋国焉椒聊【野椒也】之实蕃衍盈升彼其之子硕大无朋椒聊且逺【长也】条且椒聊之实蕃衍盈匊彼其之子硕大且笃椒聊且逺条且晋大夫潘父弑其君伯諡曰昭公将纳成师晋人杀潘父立昭公弟平国内乱唐国风五篇曰绸缪三章章六句刺晋乱也国乱则婚姻不得其时焉绸缪束薪三星在天【谓始见东方嫁娶之时也】今夕何夕见此良人子兮子兮如此良人何绸缪束刍三星在隅【东南也】今夕何夕见此邂逅子兮子兮如此邂逅何绸缪束楚三星在戸【正南也】今夕何夕见此粲【三女为粲】者子兮子兮如此粲者何
　　三十四年甲辰
　　三十六年卫侯杨薨諡曰庄公子完嗣是为桓公初庄公宠州吁好兵公弗禁大夫石碏諌曰臣闻爱子教之义方弗纳于邪骄奢淫泆所自邪也四者之来宠禄过也夫宠而不骄骄而能降降而不憾憾而能眕者鲜矣弗听其子厚与州吁游禁之不可及桓公立而老三十九年晋曲沃成师卒是为桓叔子鱓代唐国风六篇曰杕杜二章章九句刺时也君不能亲其宗族骨肉离散独居而无兄弟将为沃所并尔有杕【特貌】之杜【赤棠】其叶湑湑【枝叶不相比】独行踽踽【无所亲也】岂无他人不如我同父嗟行之人胡不比焉人无兄弟胡不佽【助也】焉有枤之杜其叶菁菁【希少貌】独行睘睘【无所依也】岂无他人不如我同姓嗟行之人胡不比焉人无兄弟胡不佽焉唐国风七篇曰羔裘二章章四句刺时也晋人刺其在位不恤其民也羔裘豹袪【卿大夫之服也】自【由也】我人居居【安居也】岂无他人维子之故羔裘豹褎自我人究究【尽心力也】岂无他人维子之好
　　四十年齐侯禄父立文侯赤之孙也
　　四十一年宋公舍其子与夷以国让其弟和宋公薨諡曰宣公和即位大夫正考父佐戴武宣三命兹益恭其鼎铭曰一命而偻再命而伛三命而俯循墙而走亦莫余敢侮饘于是粥于是以糊其口郑伯伐鲁鲁公子息姑逆战于狐壤郑人获之以归囚诸尹氏息姑赂尹氏而祷于其主钟巫遂与尹氏归而立其主
　　四十四年甲寅郑大叔命西鄙北鄙贰于己公子吕曰国不堪贰君将若之何臣请除之无生民心公曰无庸将自及
　　四十七年曲沃鱓入翼弑其君平諡曰孝公国人逐鱓立孝公弟郄
　　四十八年宋师侵鲁鲁人败之于黄鲁侯元妃孟子卒继室以声子生息姑宋武公薨之年生女曰仲子手有文曰为鲁夫人故鲁侯娶焉生子允而弗湟薨諡曰惠公孔子曰夏道尊命事敬神而逺之近人而忠焉先禄而后威先赏而后罚亲而不尊其民之敝惷而愚乔而野朴而不文殷人尊神率民以事神先而后礼先罚而后赏尊而不亲其民之敝荡而不静胜而无耻周人尊礼尚施事敬神而逺之近人而忠焉其赏罚用爵列亲而不尊其民之敝利而巧文而不慙贼而蔽子曰夏道未渎辞不求备不大望于民民未厌其亲殷人未渎礼而求备于民周人强民未渎神而赏爵刑罚穷矣子曰虞夏之道寡怨于民殷周之道不胜其弊子曰虞夏之质殷周之文至矣虞夏之文不胜其质殷周之质不胜其文
　　四十九年冬鲁公子息姑欲以位让其弟允诸大夫不可息姑乃即鲁侯位鲁侯求好于邾春正月与邾子盟于蔑郑大叔完聚缮甲兵具卒乗将袭郑夫人将启之公闻其期曰可矣三月命公子吕帅车二百乗以伐京京人叛段段入鄢郑伯伐诸鄢大叔出奔共其子滑奔卫郑伯寘姜氏于城颍而誓之曰不及黄泉无相见也既而悔之颍谷封人考叔闻之有献于公公赐之食食舎肉公问之对曰小人有母请以遗之公曰尔有母遗繄我独无颍考叔曰何谓也公语之故且告之悔对曰君何患焉若阙地及泉隧而相见其谁曰不然公从之母子如初王命郑伯为卿士卫人为郑公孙滑伐郑取廪延鲁仲子之丧夏五月王使冡宰致鲁侯求成于宋秋七月盟于宿冬十月祭伯朝于鲁鲁大夫孝公之子益师卒至鲁哀公之世孔子不复梦见周公于是按鲁史春秋断自隐公元年笔则笔削则削而作春秋春秋经曰元年春王正月【谓一为元者明人君之用也元即仁也仁人心也春秋深明其用当自贵者始故治国先正其心心正而后天下莫不一于正冬而曰春者行夏之时也春天时正王月书时又书月见天人一理而知王与天同火也加王于正者公羊子曰大一统也天无二日土无二王家无二主尊无二上道无二致政无二门而知天下定于一也鲁隐不书即位者内不承国于先君上不禀命于天子也首绌隐公以明大法父子君臣之伦正矣何以始于鲁隐平王子母适冢正后亲遭褒姒之难废黜播迁而宗国颠覆至是暮年又以天王之尊而诸侯宠妾人望絶矣春秋于此盖有不得已焉故托始乎隐也】不书即位【国君逾年改元必行告庙之礼国史主记时政必书即位之事而隐公阙焉是仲尼削之也古者诸侯继世袭封则内必有所承爵位土田受之天子则上必有所槀内不承国于先君上不槀命于天子诸侯大夫□巳以立而遂立焉是与争乱造端而篡弑所由起也春秋首黜隐公以明大法父子君臣之伦正矣】三月公及邾仪父盟于蔑【鲁侯爵而称公此臣子之词从周之文者也我所欲曰及邾附庸仪父其君之字也王朝大夫例称字列国之命大夫例称字诸侯之兄弟例称字中国之附庸例称字然有例当称字或黜而名例当称人或进而书字者圣人之特笔也春秋大义公天下讲信修睦至于刑牲要神非所贵也】夏五月郑伯克段于鄢【不称国不称将不称师而专曰郑伯者姜氏甞欲立段矣郑伯恐其终将轧已为后患也故纵使至于乱然后以叛逆讨之则国人不敢从姜氏不敢主而大叔属籍当絶不可复居父母之邦此郑伯之志也春秋诛其意以正人心垂训之义大矣不书奔义不系于奔也】秋七月天王使宰咺来归惠公仲子之【春秋创制系王于天为万世法冡宰称宰咺者名也王朝公卿书官大夫书字上士中士书名下士书人咺位六卿之长而名之何也以天王之尊下诸侯之妾咺为冡宰承命而行故特贬而书名或曰僖公之母成风亦庄公妾也其卒也王使荣叔归舍且其葬也王使召伯来防葬而荣召书字何也前仲子则名冢宰后葬成风王不称天其法严矣】九月及宋人盟于宿【内称及外称人皆防者其地以国宿亦与焉防者盟防不志于春秋此其志者有宿国之君也凡书名者恶其屡盟不待防同私约不繇天子慢神犯刑政以成倾危之习也】冬十有二月祭伯来【按左氏曰非王命也祭伯畿内诸侯为王卿士来朝于鲁直书曰来不与其私交杜朋党之原为后世事君而有二心者之明戒也经于内臣朝聘告赴皆贬而不与正其本也】公子益师卒【凡公子公孙登名于史贵戚之卿也其称公子以贵戚故使为卿也不书官者不请于王而自命也卿卒必书此春秋贵大臣之意或书或不书着礼貌之差也不书葬明君臣之等也名而不书氏者身自为卿而非世也公子翚不书卒何也迷国误朝躬行弑讨之贼也公子遂书卒何也因事之变以明卿卒不绎之礼也季孙意如书卒何也春秋有变例定哀多微词定公幸于祸而忘其雠诱于利而忘其辱以意如为大夫不讨先君之贼也】
　　五十年春鲁侯与戎防于濳修惠公之好戎请盟鲁侯辞莒子取于向向姜不安莒而归三月莒人入向以姜氏还鲁司空无骇帅师入极戎复请盟夏六月庚辰鲁侯与盟于唐秋七月纪侯使其大夫履緰逆夫人于鲁八月鲁伯姬归于纪十月乙夘鲁侯夫人子氏薨郑人以王师虢师伐卫讨廪延之师王将分政于虢公郑伯怨王王曰无之于是与郑交质经曰二年春公防戎于濳【戎狄举号外之也天子与天地参无不覆载王徳之体也内中国而外四夷使之各安其所者王道之用也是故亲戎狄致全缯之奉是首顾居下也戎狄来朝位侯王之上是乱常失序也羌胡居塞内无出入之防为猾夏之阶也故驭戎之道正朔不加奚会同之有】夏五月莒人入向无骇帅师入极【以事言之入者造其国都以义言之入者逆而不顺莒称人小国也无骇不氏未赐族也其书帅师用大众也非王命而入人国邑逞其私意见诸侯之不臣也擅兴而征讨不加焉见天王之不君也据事直书义自见矣】秋八月庚辰公及戎盟于唐【春秋谨华夷之辨与戎盟非义矣其书日者谨之也后世如西汉结戎狄以许婚而配偶非其类如唐肃宗约回纥以求援而华夏被其毒如徳宗信吐蕃以与盟而臣主防其耻虽悔于终亦将奚及春秋谨唐之盟垂戒逺矣】九月纪履緰来逆女冬十月伯姬归于纪【谷梁子曰逆女亲者也使大夫非正也夫妇人伦之本也故文王为世子而亲迎韩侯为诸侯而亲迎入春秋之始名宰咺归书履緰逆女众妾之分定矣大昏之礼严矣】纪子伯莒子盟于密【凡阏文有断以大义削之而非阙者有本据旧史因之而不能益者亦有先儒传受承误而不敢増者阙疑而慎言其余可矣必曲为之説则凿矣】十有二月乙夘夫人子氏薨【谷梁子曰隐之妻也邦君之妻国人称之曰小君卒则书薨以明齐也先卒而不书葬以明顺也夫妇人伦之本入春秋之始于子氏书薨不书葬明示大伦苟知其义则夫夫妇妇而家道正矣】郑人伐卫【凡兵声罪致讨曰伐濳师入境曰侵两兵相接曰战缳其城邑曰围造其国都曰入徙其朝市曰迁毁其宗庙社稷曰灭诡道而胜之曰败悉虏而俘之曰取轻行而掩之曰袭已去而蹑之曰追聚兵而守之曰戍以弱假强而能左右之曰以皆志其事实以明轻重内兵书败曰战书灭曰取特婉其词为君隐也征伐天子之大权今郑无王命虽有言可执亦王法所禁况于修怨乎不书战者卫已服也卫服则可免矣此义施于伐而不书战皆可通矣】
　　五十一年春正月庚戌王崩諡曰平王太子泄父蚤死嫡孙林立将遂畀虢公政二月郑祭足率师取温之麦王与郑交恶君子曰信不由中质无益也明恕而行要之以礼虽无有质谁能间之茍有明信涧谿沼沚之毛苹蘩蕰藻之菜筐筥锜釡之器潢污行潦之水可荐于神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也宋公疾召大司马孔父嘉曰先君舍与夷而立寡人寡人弗敢忘若得保首领以没先君若问与夷其将何辞以对请子奉之以主社稷虽死亦毋悔焉对曰羣臣愿奉冯也公曰不可先君以寡人为贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功使冯出居于郑嘉者正考父之子也夏六月庚辰宋公薨与夷即位冬十月齐侯郑伯盟于石门寻卢之盟经曰三年春王二月己巳日有食之【经书日食三十六精厯算者所能攷其行有常度是灾而非异矣然每食必书示后世治厯明时之法遇灾而惧之意也克谨天戒则虽有象而无其应弗克畏天灾咎之来必矣凡经所书者或妾妇乗其夫或臣子背君父或政权在臣下或外夷侵中国皆阳微隂盛之证而可忽乎】三月庚戌天王崩【崩者上坠之形春秋歴十有三王桓襄匡简景志崩志葬者赴告及鲁往防之也平惠定灵志崩不志葬者赴告虽及鲁不防也庄僖顷崩葬皆不志王室不告鲁亦不往也诸侯为天王服斩衰礼当以所闻先后而奔丧今周人来讣鲁侯不往是无君也其罪不书而自见矣】夏四月辛夘尹氏卒【尹氏天子大夫世执朝权为周阶乱者也因其告丧与立子朝以朝奔楚皆以氏书者志世卿非礼为后鉴也官不择人世授之柄党与既众威福下移大奸根据而莫除人主孤立而无助国不亡幸尔春秋书尹氏武氏仍叔之子于鲁书季友仲遂皆志其非礼也公羊子此説必有所受矣】秋武氏子来求赙【武氏天子之大夫何以不称使古者天子崩嗣王谅隂百官总己以听于冢宰三年非王命也以非王命而不称使春秋之防防矣于以谨天下之通丧而严君臣之名分也大赙以货财则生者所须索也君取于臣不言求而曰求赙求车求金皆着天王之失道也上失其道则下不臣矣】八月庚辰宋公和卒【古者诸侯之邦交间问殷聘而世相朝周制王哭诸侯则大宗伯为上相司服为王制缌麻宰夫掌邦之吊事戒令与其币器财用外诸侯卒国史承告而后书圣人皆存而弗削而天子待诸侯之义见矣卒而或日或不日者何谨则书日慢则书时其大致然也卒而或名或不名者何甞会盟聘问则名可知不则虽使至告丧其名亦不可得而知矣诸侯曰薨而何以书卒周室东迁诸侯専国上不请命圣人奉天讨以正王法特书曰卒贬黜之也】冬十有二月齐侯郑伯盟于石门【外盟会常事也何以书在春秋之乱世常事也于圣人之王法则非常也书而弗削者其诸以是为非常典而有志于天下为公之世乎】癸未葬宋穆公【诸侯五月而葬同盟至周制有职丧掌诸侯之丧礼莅其禁令序其事凡诸侯及诸臣葬于墓者则冢人授之兆为之跸而均其禁外诸侯葬其事则因鲁防而书其义则圣人或存或削而天子待诸侯之义见矣卒而或葬或不葬者何有患于礼而不葬者有弱其君而不葬者无其事阙其文鲁史之旧也有讨其贼而不葬者宋殇齐昭告乱书弑矣而经不书葬有讳其辱而不葬者晋主夏盟在景公时告丧书日矣而经不书葬有治其罪而不葬者鲁宋盟防未甞不同而三世不葬有避其号而不葬者吴楚之君书卒者十有亲送于西门之外者矣而经不书皆圣人所削春秋之法也】
　　桓王
　　元年冬十二月戊申卫公子州吁弑其君而自立宋公鲁侯将为会寻宿之盟未及期卫人来告乱遂遇于清宋公子冯在郑郑人欲纳之卫州吁将修先君之怨于郑而求宠于诸侯以和其民乃使人啖宋以伐郑除公子冯之利宋人许之陈蔡方睦于卫州吁使公孙文仲帅师及宋公陈侯蔡人伐郑邶国风三篇曰燕燕四章章六句卫庄姜送归妾也燕燕于飞差池【张舒也】其羽之子于归【归宗也】逺送于野【郊外曰野】瞻望弗及泣涕如雨燕燕于飞颉之颃之【飞而上曰颉下曰颃】之子于归逺于将之【行也】瞻仰弗及伫立以泣【乆立也】燕燕于飞下上其音之子于归逺送于南【陈在卫南】瞻望弗及实劳我心仲氏任【大也】只其心塞【实也】渊【深也】终温且惠【顺也】淑愼其身先君之思以朂寡人【勉也】邶国风四篇曰日月四章章六句卫庄姜伤已也遭州吁之难伤已不见答于先君以至穷困之诗也日居月诸照临下土【日乎月乎照临之也】乃如之人兮逝【逮也】不古【故也】处胡【何也】能有定宁【曾也】不我顾日居月诸下土是冒乃如之人兮逝不相好【不及我以相好】胡能有定宁不我报日居月诸出自东方【日始月盛皆出东方】乃如之人兮徳音无良胡能有定俾也可忘日居月诸东方自出父兮母兮畜我不卒胡能有定报我不述【循也】邶国风五篇曰终风四章章四句卫庄姜伤已也遭州吁之暴见侮慢而不能正也终风且暴【终日风为终风】顾我则笑【侮之也】谑浪笑傲【言戏谑不敬】中心是悼终风且霾【两土也】惠然肻来莫往莫来【人无子道以来事己已亦不得以母道往加之】悠悠我思终风且曀【隂而风曰曀】不日有曀寤言不寐愿言则【跲也】曀曀其隂【如常隂曀曀然】虺虺其靁寤言不寐愿言则怀【伤也】邶国风六篇曰击鼓五章章四句怨州吁也衞州吁用兵暴乱使公孙文仲将而平陈与宋国人怨其勇而无礼也击鼓其镗踊跃用兵【镗然撃鼓声也】土国城漕我独南行【漕卫邑也】从孙子仲平陈与宋不我以归忧心有忡爰居爰处爰丧其马于以求之于林之下死生契濶与子成説【契濶勤苦也説数也】执子之手与子偕老【偕俱也】于嗟濶兮不我活兮于嗟洵兮不我信兮【洵逺信极也】宋公使乞师于鲁侯问于众仲曰州吁其成乎对曰臣闻以徳和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也公辞之公子翚请以师防之公弗许固请而行遂防诸侯败郑徒兵围其东门五日而还州吁未能和其民厚问定君于石子石子曰王觐为可陈侯方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于衞衞人使右宰丑莅杀州吁于濮石碏使其宰獳羊肩莅杀石厚于陈諡其君曰桓公卫人逆桓公之弟晋于邢冬十月公子晋即位经曰四年春王二月莒人伐取牟娄【声罪伐人而强夺其土故特书曰取以着其恶圣王不作诸侯放恣有取其故地如僖公之取济西成公之取汝阳亦书曰取何也茍不请于天王以正疆理而擅兵争夺虽取本邑与夺人之有者无以异春秋之义不以乱易乱故亦书曰取正其本也】戊申卫州吁弑其君完【此卫公子州吁也而削其属籍特以国氏者罪庄公不待以公子之道使预闻政事主兵权而当国也】夏公及宋公遇于清【古者有遇礼不期而防以明造次亦有恭肃之心春秋书遇私为之约自比于不期而遇者直简其礼耳简畧慢易无国君之礼则莫适主矣故志内之遇者三而皆以及若曰以此及彼然也志外之遇者四而皆以爵若曰以尊及卑然也故凢书遇者皆恶其无人君相见之礼也】宋公陈侯蔡人卫人伐郑【春秋诛首恶兴是役者首谋在卫而以宋主兵可也邻有弑逆声罪赴讨虽先发而后闻可也宋殇不恤卫有杀君之难欲定州吁而从其邪説是肆人欲灭天理非人之所为也故以宋公为首诸国为从示诛乱臣讨贼子必先治其党与之法也此义行为恶者孤矣故曰春秋成而乱臣贼子惧】秋翚帅师防宋公陈侯蔡人卫人伐郑【宋公乞师公辞而弗许义也翚以不义强其君固请而行之无君之心兆矣隐公不能辨之于早罢其兵权使之帅师也是以及钟巫之祸春秋于此去其公子以谨履霜之戒夫春秋立义至精词极简严若曰翚帅师防伐郑岂不白乎再序四国何其词费也言之重词之复其中必有大美恶焉四国合党翚复防师同伐无罪之邦欲定弑君之贼恶之极也言之不足而再言圣人之情见而诛讨乱臣之法严矣】九月卫人杀州吁于濮【伐郑称人责词也杀州吁称人众词也公羊子称人为讨贼之词是矣于濮者着诸侯之罪也卫人失贼而曰着诸侯之罪何也州吁二月弑君縁四国连兵欲定其位故卫人乆然后能杀之于濮非诸侯之罪而何夫以讨贼许众人而以失贼罪邻国与贼者寡矣故曰春秋成贼子惧】冬十有二月卫人立晋【人众辞立者不宜立也内不承国于先君上不禀命于天子众谓宜立而遂自立焉可乎故于卫人特书曰立所以着擅置其君之罪于晋絶其公子所以明专有其国之非而父子君臣之义明矣】
  </div>
  <div class="pagination">
   <a href="皇王大纪_page10.html">
    上一页
   </a>
   <span>
    ...
   </span>
   <a href="皇王大纪_page6.html">
    6
   </a>
   <a href="皇王大纪_page7.html">
    7
   </a>
   <a href="皇王大纪_page8.html">
    8
   </a>
   <a href="皇王大纪_page9.html">
    9
   </a>
   <a href="皇王大纪_page10.html">
    10
   </a>
   <span class="current-page">
    11
   </span>
   <a href="皇王大纪_page12.html">
    12
   </a>
   <a href="皇王大纪_page13.html">
    13
   </a>
   <a href="皇王大纪_page14.html">
    14
   </a>
   <a href="皇王大纪_page15.html">
    15
   </a>
   <a href="皇王大纪_page16.html">
    16
   </a>
   <span>
    ...
   </span>
   <a href="皇王大纪_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
