<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 150 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 150 页/共 607 页</h1>
    <div class="content">　　癸丑，诏环州三店、香沟、大岘城等新寨以定边、归远为名。
　　诏：「广南路民讼命官不公者，须本官在任，及得替未发，事实干己，及条诏许诉者，乃得受理。如已离任在路，除犯赃及私罪徒以上，即委转运提刑司体量证佐，明白非诬陷者，乃得追摄。自余咸飞驿以闻。」时侍御史燕肃言：「岭南最处遐远，摄官校吏多务阿私，命官辈顺之以情则息奸【一○】，纠之以法则聚怨。其无良者，或遭刑责，或违请求【一一】，伺其得替，将到阙庭，因犯微衅，兴起讼词。官司不详事理大小，即行追对，往来万里烟瘴之乡，或惧迢递，便即□伏，以此负谴，亦可悯伤。又有惧致此患，务于因循者。望行条约。」故有是诏。肃，益都人也。尝知临邛县，民苦吏追扰，肃削木为牍，民讼有连逮者，书其姓名，使自召之，皆如期而至。
　　己未，国子监请以御制至圣文宣王赞及近臣所撰十哲、七十二贤赞镂板，诏可。
　　辛酉，出内御衣二十八万事，计其直百五十万贯，令京师寺观设斋诵经。
　　提点库务司请别置内香药库于东华门，以便宣索，从之。
　　癸亥，诏奖知滑州陈尧佐，尧佐浚旧河，分水势，护州城有劳也。
　　乙丑，赐玉清昭应宫上座、慕真大师、赐紫道士刘去奢号曰「和靖先生」，许归住荆南紫极观。去奢博达教典，有道行。上之节度荆南也，以本府道正得谒见宫邸，深被礼接。玉清昭应宫成，召令居之。至是，年七十余，其母年九十，求归侍奉，故旌以佳号，仍令就本观时设斋醮，官给所费，宰执而下咸赋诗饯行。
　　秋七月甲戌朔，日有食之。先是，司天测仪天历当食之既。前九日，上避正殿，分命中使诣宫观、寺院及坊市设道场祈祷。是日，食四分而止。司天言：「按唐贞元八年十一月朔，历算官徐承嗣言当食八分，测之及三分，宣示朝堂，编入史册。斯盖圣德广大，阳盛阴潜之庆。」翌日，宰臣率百官诣合门拜表称贺。
　　丙子，谒玉清昭应宫。
　　戊寅，新作景灵宫万岁殿，为上本命祈福也。
　　户部副使、吏部员外郎薛奎与三司使李士衡争事，以户部郎中、直昭文馆知延州。先是，赵德明每遣吏至京师请俸予，因市禁物、隐关算为奸利，奎请留蜀道缣帛于关中转致给之，遂绝其弊。（奎传以为赵元昊，则不当在此时，恐传误也，更详考之。）
　　参知政事王曾自言幼孤，育于季父故太子中舍致仕宗元及世母严氏，及是改葬，请追赠官封，诏从之。
　　令京畿蚕盐缘科并上纳见钱，以雨水害稼故也。
　　庚辰，泾原路驻泊都监王怀信言镇戎军界浚濠、筑堡寨功毕，诏赐将士缗钱有差。
　　壬辰，给宰臣、枢密使杂役军士三十人，参知政事、枢密使副二十人，皆以雄武兵充，着为常例，若指抽外州兵亦听。
　　诏知天雄军、给事中李应机：「如闻临事太峻，或失公共。自今宜务酌中，勿为严刻。」（应机迁给事中、知天雄军府在四年八月庚寅。）
　　乙未，判河南府王钦若言其子卫尉寺丞、勾当国子监从益改官十一年，望特迁秩随行。诏授太子右赞善大夫。（钦若正传：钦若子从益，终赞善大夫，追赐进士及第。后无子，以叔之子为后。在实录【一二】赐钦若亡子卫尉寺丞益及第在祥符六年三月，独无从子。天禧四年五月，又次卫尉寺丞王从益绯，五年七月，迁右赞善大夫。恐正传误以益为从益，而从益乃叔之子，为后者也。）
　　丙申，福建转运使言建州龙焙监通德铜场兴发，须钱市铜，望置便钱务，听民纳钱于江、浙请领，从之。
　　戊戌，诏广南都知兵马使，除广、邕、桂州，每三年无过，即试验送阙下，自余满日件析奏裁。
　　审官院言，京朝官本贯在荆湖、江、浙者，望比类福建、淮南人，许任本路官，从之。
　　八月甲辰朔，屯田员外郎、知汾州李歆坐部内为僧敛钱修寺、遣伶人于官仓主纳，法当夺三官三任，会德音原免，诏特削一任勒停。（李歆，未见。）
　　丙午，以宰臣丁谓子光禄寺丞、馆阁校勘珙为太子中允，赐绯，冯拯子内殿承制端己为六宅副使，枢密使曹利用子供奉官、合门祗候渊为内殿承制，参知政事任中正从子彭为侍禁，王曾子奉礼郎纲为大理评事，枢密副使钱惟演子光禄寺丞、馆阁校勘暧为秘书郎，张士逊子将作监主簿友直为奉礼郎。（此必有故，当考。）
　　戊申，枢密院定皇亲诸宅，置船，长公主二，郡县主一，听于诸河市物，免其差拨，自余不得为例。
　　庚戌，徙环庆都部署、宣徽南院使、镇国军留后曹玮为镇定都部署。（本传阙此，今取实录追书，为明年责莱州牧兵张本。）
　　壬子，诏先减省诸州县官送还公人，令并依旧。时有州县官任西蜀，路乏驺从，经涉艰难，题诗驿舍咏其事，承受使臣录以奏，故有是命。（元年八月一日减省。）
　　甲寅，洺州团练使、驸马都尉王贻贞言：「诸州捕盗限内不获【一三】，其三大户、弓手、典吏并行决丝。伏缘典吏止行遣文书，与弓手、三大户情或不等，望自今三限不获，从杖八十区断。」诏可。
　　戊午，吏部流内铨言：「见阙判司簿尉六百四十三员。其该癸巳德音至今年十二月终，得替放罢合入判司簿尉人，望并令赴南曹投状。」从之。
　　庚申，审官院言：「前准诏旨，新授京朝官川峡未有见阙者，止令权近地监当。今监当阙少，望差近便知县，俟川峡有见阙，即依次移补。」从之。
　　辛酉，马军都虞候、武胜军留后刘美卒。赠太尉、昭德军节度使，官给葬事。录其子殿中丞从德为供备库使，供奉官从广为内殿崇班，旁亲迁补者数人，又封美亡妻宋氏广平县君为河内郡夫人。
　　丙寅，枢密直学士、给事中、知□州马元方丁内艰，起复，给假半月，往潞州奔丧，以其任边寄，故不俟卒哭而夺情焉。
　　环庆部署田敏言创修缘边七城寨毕，诏奖敏等，赐都监、部役使臣缗帛。
　　庚午，赐近臣御集，□赐天下名山寺观。
　　九月丙子，置永康军【一四】驻泊都监一员。
　　戊寅，泾原驻泊都监王怀信言宗哥确厮啰遣蕃部来请和，诏怀信答谕之。怀信又言镇戎军去原、环州约三百里，请置巡检一员，诏可。
　　甲申，命翰林学士李谘为契丹国主生辰使，内殿崇班、合门祗候王仲宝副之；太常博士苏耆为正旦使，侍禁、合门祗候周鼎副之。耆寻遭母丧不行，改命兵部员外郎苏维甫。仲宝，高密人。（周鼎，未见。）
　　先是，宋绶等使还，上契丹风俗，云：「绶等始至木叶山，山在中京东微北。自中京东过小河，唱叫山道北奚王避暑庄，有亭台。由古北口至中京北皆奚境。奚本与契丹等，后为契丹所并，所在分奚、契丹、汉人、渤海杂处之。奚有六节度都省统领，言语风俗，与契丹不同，善耕种、步射，入山采猎，其行如飞。凡六十里至羖□河馆【一五】，过惠州，城二重【一六】，至低小，外城无人居，内城有瓦屋仓廪，人多汉服。七十里至榆林馆，前有小河，屈曲北流。自此入山，少人居。七十里至讷都乌馆，蕃语山为『讷都』，水为『乌』。七十里至香山子馆，前倚土山，依小河，其东北三十里即长泊也。涉沙碛，过白马淀，九十里至水泊馆。度土河，亦云撞撞水【一七】，聚沙成墩，少人烟，多林木，其河边平处，国主曾于此过冬。凡八十里至张司空馆，七十里至木叶馆。离中京皆无馆舍，但宿穹帐，欲至木叶三十里许，始有居人瓦屋及僧舍。又历荆榛荒草，复渡土河，至木叶山，本阿保机葬处。
　　又云祭天之地。东向设□屋，署曰省方殿，无阶，以□藉地，后有二大帐。次北，又设□屋，曰庆寿殿，去山尚远。国主帐在□屋西北，望之不见。尝出三豹，甚驯，马上附人而坐，猎则以捕兽。蕃俗喜罩鱼，设□庐于河冰之上【一八】，密掩其门，凿冰为窍，举火照之【一九】，鱼尽来凑，即垂钓竿，罕有失者。碽至张司空馆【二○】，闻国主在土河上罩鱼，以鱼来馈。是岁，隆庆卒。隆庆初封常王，及请盟，改梁王，后封秦国王又加秦晋国王【二一】。隆裕有子宗业，封广平王为中京留守，改幽州幽都县为宛平县【二二】。其衣服之制，国母与蕃官国服，国主与汉官即汉服。蕃官戴□冠，上以金华为饰，或加珠玉翠毛，盖汉、魏时辽人步摇冠之遗象也。额后垂金花织成夹带，中贮发一总。服紫窄袍，加义襕，系诰鞢带，以黄红色绦裹革为之【二三】，用金玉、水晶、碧石缀饰。又有纱冠，制如乌纱帽，无檐，不擫双耳，额前缀金花，上结紫带，带末缀珠【二四】。或紫皁幅巾，紫窄袍，束带。丈夫或绿中单【二五】，绿花窄袍，中单多红绿色。贵者被貂裘，貂以紫黑色为贵，青色为次。又有银鼠，尤洁白。贱者被貂毛、羊、鼠、沙狐裘。弓以皮为弦，箭削桦为簳。鞯勒轻简，便于驰走。以貂鼠或鹅项、鸭头为扞腰。蕃官有夷离毕参闻国政，左右林牙掌命令，惕隐若司宗之类。又有九行宫，每宫置使及部署掌领部族【二六】，有永兴、积庆、洪义、昭敏等名。」
　　丙戌，宰相丁谓等上笺注释教御集三十卷，诏赐谓及翰林学士晏殊、管勾使臣器币有差，髃僧赐紫方袍者十四人【二七】，加师号者十人，度童行七人。
　　甲午，权知高丽国王事王询遣告奏使、御事礼部侍郎韩祚等百七十人来谢恩【二八】，且言与契丹修好，又表求阴阳、地理书，圣惠方，并赐之。
　　丙申，权知开封府吕夷简言狱空，诏奖之。
　　庚子，以前知临海县事钱僊芝充馆阁校勘，从其季父惟演之请也。
　　冬十月癸卯朔，诏蠲开封府、京东西、淮南、两浙水灾州军民租。
　　戊申，祥源观成，总为屋六百一十三区。都大管勾观事、枢密副使钱惟演加工部尚书。惟演诣承明殿纳告敕，上不许，复令中使就第赐之。
　　昭宣使、嘉州防御使、入内都知、管勾祥源观事张景宗为宣政使，内殿崇班皇太子宫都监雷允恭、内殿崇班皇太子宫祗候刘从愿并为内殿承制，入内东头供奉官史崇信为内殿崇班【二九】，并以祥源观功毕赏劳也。仍以从愿、崇信同管勾观事。
　　初，允恭、从愿尝发周怀政天书妖妄事，并擢内殿崇班，仍隶入内内侍省，及是，当出就班列。允恭欲专权利，乃绐从愿同受告牒，即密请回新命，褒封其世母，遂独得仍旧入禁中，传宣取库物，皆不持文据即给付之。从愿，承珪子也。（允恭先为太子宫都监，后乃加承制。仁宗实录附传□其事，则以后为先，今不取。实录云：允恭自是作邪慝矣。按允恭邪慝非自是始，今削去。）
　　诏奖淮南、江、浙、荆湖发运使周实，以其自春至冬运上供米凡六百余万石故也。
　　审刑院详议官、国子博士尚霖言，奉诏往陕西规画入中刍粮，其入中比递年一倍已上者，请许监官书历为课，从之。
　　知应天府张知白言，通判、秘书丞任中师临事明干，究民利病。有诏褒奖。中师，中正弟也。
　　壬子，辅臣以上违豫浸久，上表引汉宣帝、唐高宗故事，请五日一御便殿，及朔望坐朝、春秋大宴及赐髃臣会并止就锡庆院，如有军国大事，即非时召中书、枢密院参决，其只日资善堂议事及双日中书、枢密院早入并如旧。又请自今庆节、上寿，皇太子押文武班。悉从之。
　　左领军卫大将军石普妻表求授小郡，上不许。乙卯，诏给普月俸实钱，仍与添支。
　　发运使周实言，陕西入中刍粮甚少，淮南茶货停积，望令三司再定商旅算买交引，以便公私，从之。实又言监当场务官得替，须批书一界课利增损毕，方听发遣赴阙，从之。
　　十一月丁丑，以司空、兼门下侍郎、太子少师、平章事丁谓为译经使兼润文，时译经三藏，法护等请依唐制命宰臣充使故也。
　　甲申，山南东道节度使、同平章事、判河南府王钦若有疾，诏遣中使将太医诊视。先是，钦若累表请就医京师，未报，丁谓密使人绐钦若曰：「上数语及君，甚思一见，君第上表径来，上必不讶也。」钦若信之，即令其子右赞善大夫从益移文河南府，舆疾而归。谓因言钦若擅去官守，无人臣礼。命御史中丞薛映就第按问，钦若惶恐伏罪。戊子，责授司农卿，分司南京，夺从益一官。转运使及河南府官皆被罪，仍颁谕天下。
　　乙未，诏自今髃臣受命，免赴告谢。
　　诏僧尼、道士、女冠、文武七品以上者，有罪许减赎。当还俗者自从本法。
　　丁酉，契丹遣左监门卫上将军萧善、副使给事中程翥来贺承天节。
　　十二月乙巳，以内殿崇班皇甫继明同勾当三馆、秘阁公事。咸平中，初命刘崇超监三馆、秘阁图籍，其后因循与判馆联署掌事【三○】，时论非之。崇超素与王钦若厚善，丁谓为相，恶之，别用继明以分其权，更号监图籍曰勾当公事。自是内臣遂与大学士同职，时论愈非之。（祥符八年十二月，刘崇超始联署掌事。）
　　丙辰，以愆雪，遣官分祷宫庙、寺观。
　　壬戌，徙知应天府、翰林侍读学士、兵部侍郎张知白知亳州。初，知白在中书，与王钦若不协，于是钦若分司南京，丁谓欲知白修怨也，已而知白待钦若加厚，谓怒，故徙之。（实录云从知白之请，恐误也。本传云：钦若分司南京，丁谓素恶钦若，因自天雄徙知白于应天，使得报怨，知白不从其意，又徙亳州。按知白徙应天，实与王曾两易，乃三年九月辛未，此时钦若犹在杭州，传亦误也。其又徙亳州，则本传得之，今稍加删润，使不相抵牾。）
　　癸亥，上作歌赐皇太子，奖其书翰日进也。
　　戊子，契丹遣使保安节度使萧尧衮、副使利州观察使韩绍升来贺明年正旦。
　　是岁，契丹改年曰太平。（开泰尽九年。）
　　天下户八百六十七万七千六百七十七，口一千三百九十三万三百二十【三一】。所收租税，比至道末，谷增一百七万五千余石，钱增二百七十万八千余贯，绢减万余匹，絁紬减九万二千余匹，布增五十万六千余匹，丝线减五万五千余两【三二】，绵减一百一十七万五千余两，茶增一百一十七万八千余斤，刍茭减一千一百万五千余围，蒿减一百万余围，炭减五十万四千余秤，鹅翎、篮翎增十二万九千余茎，箭簳增四十七万只【三三】，黄蜡增五万余斤，又唝八十一万六千余量，麻皮三十九万七千余斤，盐五十七万七千余石，纸十二万三千余幅，芦□三十六万余张，大率名物约此。其折变及移输比壤者，视当时所须焉。
　　至道末，上供钱一百六十九万二千余贯，金一万四千八百两，银三十七万六千两，丝七十万五千两，绵四百九十七万两，紬三十七万九千匹，绢一百七十万八千匹，絁五万二千匹，布一百一十万六千匹，又榷利所获总一千一百二十三万三千余贯。国家率三岁一亲郊祀，共计缗钱常百五十余万贯，大半以金银、绫绮、絁绢平其直而给之。大凡邦国内外举一岁之费，钱一千六百九十三万余贯，金一万四千八百七十两，银六十二万余两，绢三百三十三万三千余匹，紬九十万三千余匹，絁五万九千余匹，绵七百四十五万两，丝线一百六十四万两，布二百六万三千余端，粟二千一百九十四万石，刍三千二百万六十围。举一岁京城给文武官、三班使臣及诸司人等奉钱四万五千八百余贯，给以他物者九万一千四百余贯，禄粟五万一千余石，粮五十四万二千余石。骑军一岁给钱六十八万余贯，都虞候已上禄粟一万四千余石，粮一百一十八万余石。步军一岁给钱七十一万余贯，禄粟七千八百余石，粮一百八十二万九千余石。大抵若此，而亦有盈缩焉。
　　天禧末，上供惟钱帛增多，余以移用颇减旧数，而天下总获钱二千六百五十三万余贯，金万四千四百余两，银八十八万三千九百余两，丝四百一十七万二十余两，绵一千八百九十九万一千余两，绢一百五十五万二千余匹，紬九百四十一万五千余匹，绫三十四万四千余匹，絁一十三万七千余匹，纱縠二万五千余匹，锦绮二万八千余匹【三四】，布三百五万七千余匹，茶七十六万余斤，盐一十六万三千八百余石，香药、真珠、犀、象七十万余斤条片颗，竹木、□箔三百六十余万条片，五谷二千九百八十三万余石，草三千万余围，木炭、薪蒿三千余万斤束。总费钱二千七百一十四万余贯，金一万三千五百余两，银五十八万余两，丝三百六十三万二千余两，绵一千六百五十万余两，紬七十六万四千余匹，绢四千一百七十三万七千余匹，绫十万七千余匹，絁五万二千余匹，罗二万七千余匹，纱缎一万一千余匹，锦绮六千七百余匹，布一百二十九万七千余匹，茶三十六万六千余斤，盐十一万八千余石席，香药、真珠、犀、象五十二万三千余斤条片颗，竹木、□箔一百二十三万二千余条片，五谷三千四百五十八万二千余石，草三千四百五十八万三千余围，木炭、薪蒿四百五十万余斤束。景德郊祀七百余万，东封八百三十余万，祀汾阴、上宝册又增二十万。丁谓为三司使，尝着景德会计录以献。林特领使，亦继为之。凡举大礼，有司皆籍当时所费以闻，必有优诏奖焉。
　　盐有二类：引池而化者，周官所谓盬盐也【三五】，今谓之颗盐；或煮海，或煮井，或煮□而成者，周官所谓散盐也，今谓之末盐。
　　引池为盐，曰陕西解州解、安邑两池。垦地为畦，引池水沃之【三六】，水耗盐成。籍州及旁州民给役，谓之畦户，总三百八十户，复其家，户岁出夫二谓之畦夫【三七】，岁给户钱四万，日给夫米二升，岁二月垦畦，四月引池为盐，八月而止。募兵百人，目为护宝都以巡逻之。
　　煮海为盐，曰京东、河北、淮南、两浙、福建、广南，凡六路。其煮盐之地曰亭场，民曰亭户，或谓之醦户。户有盐丁，岁课入官，受钱或折租赋。两浙又役军士煮焉。在京东曰密州、登州，（三朝志但载密州涛洛场，岁煮三万二千余石，两朝志又增登州，今从两朝志而并不书盐数，盖两志数亦不同也。）河北曰沧州、滨州，（三朝志亦无沧州。）淮南曰通泰楚海州、涟水军，两浙曰杭、秀、温、台、明五州，福建曰福漳泉三州、兴化军，（三朝志无漳、泉、兴化军【三八】。）广南曰广、潮、惠、廉、化、琼、崖、儋、万安九州岛。（三朝志潮州废于雍熙四年，两朝志仍有之；两朝志有化州，三朝志无之；三朝志又有高、窦、春、雷、融五州，两朝志乃无之。）
　　煮井则川峡四路【三九】，大为监，小为井。监则置官；井则募土民，或役衙前主之。益州路则陵、绵、邛、眉、简、嘉、雅、汉八州，（两朝志无汉州，今从三朝志。）梓州路则梓资遂合戎荣果普昌渠泸十一州、富顺监，（三朝志无合、戎、荣、渠四州，疑本或脱略也。）利州路则阆州，夔州路则夔忠达万黔开渝七州、云安军大宁监。（三朝志无渝州。）
　　煮□则河东□州之永利监。凡颗盐、末盐皆以五斤为岗。颗盐卖价，每斤自四十四至三十四钱，有三等。末盐卖价，每斤自四十七至八钱，有三十一等。至道末，卖颗盐钱七十二万八千余贯，末盐一百六十三万余贯云。
　　钱币之制，有铜、铁二等。凡铸铜钱有四监，饶州曰永平，池州曰永丰，江州曰广宁，建州曰丰国。每千钱用铜三斤十四两【四○】，铅一斤八两，锡八两，成重五斤【四一】，惟建州增铜五两，减铅如其数。至道中，岁铸八十万贯，景德末，至一百八十三万贯，大中祥符后，铜坑多不发，天禧末，铸一百五万贯。铸铁钱有三监，邛州曰惠民，嘉州曰丰远，兴州曰济觽。益州、雅州旧有监，后废之。大钱贯重十二斤十两，以准铜钱，岁铸总二十一万余贯。铜钱行于天下，铁钱止于川峡。
　　凡产金有商、饶、歙、抚四州，南安军。（两朝志有登、莱、商、饶、汀、南恩六州【四二】，却无歙、抚、南安。）
　　产银有桂阳、开宝、龙焙三监，五十一场在饶、虔、信、建昌、越、衢、处、道、福、漳、汀【四三】，南剑、邵武、南安、广、韶、连、英、南恩、春、秦、兴元等州军府。（两朝志无处、道、广、南恩、兴元五州府，却增陕、虢、商、陇、郴【四四】、衡、泉七州。）
　　产铜有三十五场，在饶、处、建、英、信、南安、汀、漳、邵武、南剑等州军，又一务曰梓州之铜来。（两朝志增虔、泉、韶三州，却无处州、南安军。）
　　产铁有四监，曰徐州之大通、利国，□州之莱芜，相州之利成。莱芜废于大中祥符七年。又河南凤翔、虢同仪蕲黄袁英州、兴国军，有十二冶。晋、磁、凤、澧、道、渠、合、梅、陕、耀、坊、虔、吉、汀州有二十务。信鄂建连南剑、邵武等州军有二十五场。（两朝志无河南、同黄晋道梅耀坊鄂九州岛府，却增登、莱、泉、资四州。）
　　产锡有九场，在河南之长水及虔、南康、道、贺、潮、循等州军。（两朝志增商、虢二州，却无长水及南康军。）
　　产铅有三十六场，在衢、越、建、南安、英、春、韶、汀、漳、南剑、邵武等州军。（两朝志无建州、南安军、漳州，却增信州、连州。）
　　水银四场，在秦、阶、商、凤州。（两朝志云五场。）
　　朱砂二场，在商、宜州。（三朝志云三场，其称富顺监者误，今从两朝志。）
　　至道末，天下岁课金若干两，（此数当求别本，三朝史志偶脱。）银十四万五千余两，铜四百一十二万余斤，铁五百七十四万八千余斤，铅七十九万三千余斤，锡二十六万九千余斤。天禧末，金一万两，银八十八万二千余两，铜二百六十七万五千余斤，铁六百二十九万三千余斤，铅四十四万七千余斤，锡一十九万一千余斤，水银二千余斤，朱砂五千余斤。然金银除坑冶丁税和市外，课利折纳互市所得皆在焉。
　　至道中，两京、诸州收榷酒岁课铜钱一百二十一万四千余贯，铁钱一百五十六万五千余贯，京城卖曲钱四十八万贯。天禧末，榷课铜钱增七百七十九万六千余贯【四五】，铁钱增一百三十五万四千余贯，卖曲钱增三十九万一千贯。关市、津渡等税，至道中获钱四百万贯，天禧末增八百四万贯。
　　注　　释
　　【一】宰臣言考较京朝幕职州县官「朝」原作「师」，据宋会要职官一一之八改。
　　【二】内有合该迁秩及定差遣恩例「迁」原作「选」，据阁本及上引宋会要改。
　　【三】德音降天下死罪囚「罪」字原脱，据宋本、宋撮要本及宋史卷八真宗纪改。
　　【四】庐州原作「卢州」，据宋本、宋撮要本及宋史全文卷六、编年纲目卷八，宋史卷三○五、隆平集卷一四、东都事略卷四七刘筠传改。
　　【五】以軇珠髃玉殿上梁「髃玉殿」原作「琼玉殿」，据宋会要方域一之六、宋史卷八五地理志改。
　　【六】西京三日「西」原作「两」。按北宋制，赐酺例俱东京五日，西京三日，西京三日赐酺自景德四年始，上句言「在京五日」，此不得更言「两京三日」，「两」显为「西」之误，故改。
　　【七】以光禄寺丞孔圣佑袭封文宣公「封」字原脱，据宋本、宋撮要本及宋史全文卷六、宋史卷八真宗纪补。
　　【八】上可之「上」原作「士」，据阁本及长编纪事本末卷二八训导太子改。
　　【九】而所屯军厢主忠佐都虞候并系统摄宋会要职官四九之二作「而所屯军校多军厢主忠佐都虞候并系统摄」。
　　【一○】命官辈顺之以情则息奸「息奸」，宋本、宋撮要本及宋会要刑法三之一七作「惠奸」。
　　【一一】或违请求「请」原作「情」，据宋本、宋撮要本、阁本及上引宋会要改。
　　【一二】在实录据文，疑「在」当作「而」。
　　【一三】诸州捕盗限内不获「限内」原作「限外」，据宋会要兵一一之九改。
　　【一四】永康军原作「水康军」，据阁本改。按宋无「水康军」，永康军在成都府路。
　　【一五】凡六十里至羖□河馆「凡」原作「北」，据各本及宋会要蕃夷二之九改。
　　【一六】城二重「重」原作「里」，据宋本、宋撮要本、阁本及上引宋会要改。
　　【一七】亦云撞撞水「云」原作「去」，据宋本、宋撮要本及上引宋会要改。
　　【一八】设□庐于河冰之上「河冰」原作「河水」，据宋会要蕃夷二之一○改。
</div>
    <div class="pagination">
<a href="续资治通鉴长编_page149.html">上一页</a><span>...</span><a href="续资治通鉴长编_page145.html">145</a><a href="续资治通鉴长编_page146.html">146</a><a href="续资治通鉴长编_page147.html">147</a><a href="续资治通鉴长编_page148.html">148</a><a href="续资治通鉴长编_page149.html">149</a><span class="current-page">150</span><a href="续资治通鉴长编_page151.html">151</a><a href="续资治通鉴长编_page152.html">152</a><a href="续资治通鉴长编_page153.html">153</a><a href="续资治通鉴长编_page154.html">154</a><a href="续资治通鉴长编_page155.html">155</a><span>...</span><a href="续资治通鉴长编_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
