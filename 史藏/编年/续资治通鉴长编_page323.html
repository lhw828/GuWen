<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 323 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 323 页/共 607 页
  </h1>
  <div class="content">
   大宗正司上编修条例六卷。先是，嘉佑六年正月，诏魏王宫教授李田编次本司先降宣敕，成六卷，以田辄删改元旨，仍改命大宗正丞张稚圭李德刍、馆阁校勘朱初平陈侗林希同编修，至是上之。
　　是日，冯京为上言：「张角以有部分故能为变，今保甲亦恐豪杰有乘之者。」王安石曰：「民散则多事，什伍之则无事，故曰『上失其道，民散久矣』。古事不论，但以今日言之，自府界立保甲，贼盗十减七八【八】。」京曰：「岁有凶丰不同，今岁丰故也，岁凶即未可知。」安石曰：「冯京谓张角能为变，乃以桓、灵无政，大臣非其人，故州郡不职，张角三十六万【九】同日而起，州郡无一处能发觉于未起之前。如梁太祖，其事至微浅，然青州使人反其城，无一城不发觉，盖太祖苟非能守一城之人，不妄付以一城故也。」先是，上言赵子几恐孟浪，至是，安石又为上言：「子几有智略，可任用。」且言三代禁防百姓严密之意，能什伍其民，维持之以法制，则天下定；不能维持以法制，则其不乱者幸也。
　　乙卯，度支副使沈起同看详编配罪人情理轻重。权同提点开封府界诸县镇公事赵子几言：「考城知县郑民瞻擅置义仓，令诸乡保甲数千户等第出斛斗，意在沽誉赈给，始则头会箕敛，终则责以备偿，本末皆为烦扰，非百姓所心欲。」诏郑民瞻先冲替。上谓王安石曰：「举官多苟且不用心，宜严立法制。」安石曰：「举官法制【一○】，今已略备，不知更欲如何？」上又曰：「如举监场务官，增剩则举者当预其赏，亏欠则当预其罚。」安石曰：「场务增亏，或不系监官才否，若以赏罚举主，恐不免僭滥也。」上又言三司判官当督察，安石曰：「三司判官才否亦可见，不待督察。如吕嘉问最为称职，余亦多备员而已。」上令更考察，安石曰：「中书于诸司非不考察，陛下既详阅吏文，臣亦性于簿书期会事不欲卤莽【一一】。然天下事须自陛下倡率，若陛下于忠邪情伪勤怠之际，每示含容，但令如臣者督察，缘臣道不可过君，过君则于理分有害。且刑名法制非治之本，是为吏事，非主道也。国有六职，坐而论道谓之三公。所谓主道者，非吏事而已。盖精神之运，心术之化，使人自然迁善远罪者，主道也。今于髃臣忠邪情伪勤怠，未能明示好恶使知所劝惧，而每事专仰法制，固有所不及也。今日朝廷所谓，臣愚以为可以仅存而已。若欲调一天下，兼制夷狄，臣愚以为非明于帝王大略，使为欺者不敢放肆，为忠者无所顾忌，风俗丕变，人有自竭之志，则区区法制未足恃以收功。陛下于髃臣非有适莫，用赏刑非有私意于其间，所以缓急先后之施或未足以变移髃臣心志者，臣愚以谓当更讲论帝王之道术而已；若不务此而但欲多立法制以驭髃臣，臣恐不济事。」
　　丙辰，三司言：「福建茶，乞在京、京东、京西、淮南、陕西、河东、河北依旧禁榷外，其余路鎫通商贩。」从之。此以元佑元年二月二日盐法增入，元佑元年二月二日可考。
　　丁巳，诏：「天下贷粮，近已与除破。闻尚有远年倚阁蚕盐、麦种，至今依旧催纳，可令司农寺契勘，鎫与蠲免。」
　　戊午，诏监察御史里行、太常博士李实罢御史里行，勾当西京磨勘、修内、司农，判勾院。实尝言谏官御史不可不容其妄言，王安石白上曰：「若然，则执政大臣，上所体貌，亦不可不容，然则可以妄言者觽矣。」
　　辛酉，诏赵□详夏国主秉常所奏移绥州侧近本国自来寨棚置于近里，去绥州二十里为界。仍令知绥德城折克隽以此事理与夏人折难商量。先是，秉常有此奏，而近羌议地界首领杨巴凌等与克隽议，乃抵以为初未尝约二十里，中间立堠开壕而已。于是，朝廷欲令牒宥州，王安石曰：「但令克隽折难可也，牒之即似示以汲汲。」故有是命。正月十七日、二十一日可考。令克隽折难，日录乃二月二十一日事，今从实录。
　　壬戌，诏：「陕西运铜锡递铺兵极为艰苦，死亡无处无之，及见应色役极多，此去转不聊生，宜访问利害，令有司别处置。」既而三司言：「向者都转运使沈起、皮公弼请以递铺卒二人挽一车，日铺运铜锡五千斤，以年计之，可运一百七十二万。道路有雨雪泥水之艰，士卒有风霜暴露之苦，运致不前。欲计传卒衣粮增给之费，募民车以纾其劳，及增差军将管押，罢去衙前。」从之。
　　泾原经略使蔡挺言：「西事定，宜罢三将训练万五千军马。」王安石奏西人必无奔冲，粮草可惜，罢戍为便。上欲议和了徐罢之。文彦博亦以为然。安石谓西人必不能犯边，且和议不计戍兵多少，上乃令罢两将，留河中一将。此据日录增入。去年十一月八日可考。
　　挺又言：「泾原勇敢三百四十四人，久不拣练，徒有虚名。臣即委二将领季一点阅，校其骑射能否升降，补有功者以为队长，募极塞博军子尝历战陈者补其阙。益募熟户蕃部以为蕃勇敢，凡一千三百八十八人，骑一千一百九十四匹，挽弓一石，驰逐击刺如法，其有功者受勇敢下等奉，余遇调发则人给奉三百，益以刍粮。」诏诸路如挺请施行之。兵志熙宁五年事，今附此。挺传载人骑数与志略不同，今附下。蔡挺正传云：泾原旧有勇敢，官赡给之，未尝料简。市井、豪右窜名籍中，窃冒功赏。挺始程其材艺以为升黜，又于熟户募选强壮，籍为蕃勇敢，得千五百人，骑自当，分逻境上，戍兵由是得休，月一易。陇坻沃饶，蕃冒耕为田四千八百顷，挺悉检括、募佃以充边储。边人冒市蕃部田，挺开自首法，复得地八千顷。剌弓箭手三千，养马五百。附传云：泾原旧有土豪名勇敢，官籍姓名资养优赡，未尝料简。豪右子弟、市井之人假名籍中，窃冒功赏。挺始程其才以为升黜，又于熟户募选强壮，籍为蕃勇敢，得千五百人，骑当。永洛城通边寨，陇山川原生地，汉蕃冒耕为田四千八百顷，挺悉检括、募佃以充边储。边人冒市蕃部田，挺开自首免罪法，复得地八千顷。剌弓箭手三千，养马五百。附传「人骑」下必有脱字，当用本志增入。张方平作挺墓碑，乃不书此等事。
　　癸亥，资政殿学士、给事中邵亢为礼部侍郎；翰林学士兼侍讲学士、礼部郎中韩维为吏部郎中兼侍读学士；翰林侍读学士、右谏议大夫王陶为给事中；龙图阁直学士、刑部郎中孙永为兵部郎中；吏部郎中、天章阁待制孙固为右谏议大夫；刑部员外郎、天章阁待制孙思恭为工部郎中；故天章阁待制齐恢与近亲一人指射优便差遣；东作房副使张恭礼、石得一为皇城副使，依旧带御器械；礼宾副使李中孚等转资有差，候转出日降诏敕理今岁月；右侍禁周宥、崔象先、刘滋各转一资，依旧合门祇候。以上幸东宫，念藩邸旧僚，特推恩也。先是，维以不习诗辞侍讲，故改侍读，王安石请用维为学士承旨，上曰：「维必不肯受。」乃已。上曰：昨岐王府官各转一官，曾任东宫官宜各与转一官。此据二月十五日日录，当考之。
　　王安石白上：「闻有旨，令秦凤缘边安抚司撞市易钱，将来比较赏罚，别支钱招纳蕃部，此何故也？」秦凤经略司驱磨王韶市易钱，未见元降指挥月日。三月丙午【一二】。上曰：「人言市易司鎫无利息，但虚立蕃部姓名支破，恐久远如萧注事连蛮夷，不可根究，不如明以数万缗给之。」安石曰：「中才商贾得二十万缗本钱，便能致息，王韶岂不能干运？不知谁为陛下言此，此必无之理。市易有高遵裕同领，陛下又欲差张守约，其管勾使臣非一人，财物非王韶独专，韶何缘作得奸欺？若作得奸欺事，亦何难根究？如萧注事，自是当时施行不尽正理，今若王韶实有奸欺，则事虽连蕃部，自可根究。如支钱一百缗与结□叱腊，从上下为奸欺，结□叱腊固可问。然王韶粗有行止，何遽至此？」上曰：「朝廷初不疑韶，欲令分晓，免人谤议耳。」安石曰：「人谤议何可免，陛下苟知其无他，即谤议何伤？今疑问如此，即何由责其自竭？臣愚以谓任人当有大略，如汉高祖用陈平，自言不受金无以为资，然汉高祖委金四万斤，恣所出入不问，故能济大事，况韶未至如陈平无行。今陛下别赐韶钱三五万缗，若陛下有术以检御髃臣，即韶自不能为奸；如其无术，韶更取别赐钱虚支破，却撞充市易司息钱，陛下亦何由辨察？如臣愚见，以为假令韶妄用市易钱，苟能济一方大事，亦在所容忍；况又无此，不须预有猜疑。臣见王韶诚非盗窃财物之人，然其为名高节廉则似不足，陛下遇之未为尽，而区区务欲兴事造功，非士大夫之操也。此自于王韶私义为不足，于朝廷何负？韶内则为大臣所沮，外则为将帅所坏，虽无罪，尚懔懔不自保，何况有罪？此陛下所当深察也。」
　　安石又言：「智缘今与王韶亦不足，盖智缘为郭逵所厚故也。」又奏智缘宜优赐与班行料钱，上许之，又令与智缘一僧职。王安石曰：「蛮夷见王灵所加则乡服，乡服则易附。」
　　明日，又呈郭逵奏言：「木征遣人来告：『王韶元与我□誓，约不取渭源城一带地及青唐盐井，今乃潜以官职诱我人，谋夺我地，我力不能校，即往投董毡，结连蕃部来巡边。』若木征果来巡边，拒之则违王韶□誓，纵之则前所招纳蕃部必为木征夺去。臣智议昏愚，无能裁处，乞朝廷详酌指挥。」王安石曰：「木征为河州刺史，郭逵为宣徽使、秦凤路经略安抚使。统押弹制木征乃逵职事。木征有一语来，便称昏愚无能裁处，若知无能，何不早辞？」文彦博曰：「朝廷专任郭逵，方可以责此。」安石曰：「何尝不专任？逵作经略安抚使，王韶招纳蕃部，于逵职事有何害？」上曰：「又不知木征果有此言否，亦安知非逵导之使言。」王安石曰：「此事诚不可知，就非导之使言，只观逵前后论奏反复事状甚明。前谓西蕃皆脆弱不足收，招纳枉费钱，至木征一言，便称昏愚无能裁处，若如此则木征乃是强梁可畏，可畏则前不当言脆弱，脆弱则今何故便以为不可裁处？」文彦博曰：「事任不专，难责办于郭逵。」上曰：「制御木征，正是郭逵事任，如何不可责办？」□充曰：「逵与王韶矛楯，只此可知王韶必独当秦州事未得，郭逵又必不肯协同。」王安石曰：「朝廷兴事，若为郭逵不肯协同，便自沮坏，恐无理。」文彦博曰：「若木征果来，须与力争，力争则须兴兵。」安石曰：「以天下之大，若果合兴兵，亦有所不得已。」上曰：「开元号无事，然年年用兵。有天下国家，即用兵亦其常事，但久不用兵，故闻用兵即怪骇。如前日用兵，乃坐韩绛措置乖方，非兵不可用也。」安石曰：「诚如此。岂可谓韩绛一举事不当，便终身不复言兵？自尧、舜、文、武时，何尝以兵为讳，但顾方略何如耳。」彦博曰：「兵出无名，事乃不成。古人用兵须有名。」安石曰：「今所以难于用兵，自为纪纲未立，基本未安，非为兵出无名。如木征是河州刺史，朝廷自招纳生羌，又不侵彼疆境，却称我告董毡去，我结连蕃部去，此岂河州刺史所当言？」□充言：「木征端为侵彼疆境故云尔。」上曰：「王韶所招纳鎫非木征疆界。」充曰：「恐渐次侵及之。」彦博曰：「自古用兵非得已，今若能服契丹、夏国乃善，至于木征，不足校计。」王安石曰：「今所以招纳生羌者，正欲临夏国，使首尾顾惮，然后折服耳。」上曰：「此所谓图大于细，为难于易。」王安石曰：「仁宗仁恩在髃臣可谓深厚，夏国陵侮仁宗最甚，髃臣欲报仁宗，当以夏国为事，使夏国推屈【一三】，乃所以刷仁宗之耻也。」上因言要当诘问，不可但令移徙，又曰：「郭逵不当使盈，盈故如此。」王安石曰：「人主操予夺之柄，盈者可以使虚；惟不能制虚盈使在我，故盈者自以为虽人主不能使我虚。如逵者，陛下遇之诚有失于含容，逵本小人，其志在争胜负取一资半级耳，官虽尊，其本趣操岂改？陛下遇之，当察其趣操。且招纳生羌，自是朝廷本分事，若逵肯以此为己任，则朝廷何必倚王韶？」
　　太白昼见。
　　甲子，僧智缘及结□叱腊乞置戒院及关茶彩。上欲许之，谓王安石曰：「闻智缘极有方略，但被制御，不得自由。」王安石曰：「刘希奭言王韶忌智缘，此事必无，智缘乃王韶荐引，今招得结□叱腊，自是韶功，何缘反忌？至于智缘所以有此议论者，由智缘招到结□叱腊，便自以为大功，过作张皇，韶须主裁以理分。疾韶者因激怒智缘，以为韶忌前因以明致结□叱腊非韶之功、实智缘力也。」上曰：「闻结□叱腊极有力量，过俞龙珂远甚。」安石曰：「前此未尝有一人言结□叱腊力量过俞龙珂者，今一旦遽有此言，此欲推崇结□叱腊过分，以成智缘之气，使与王韶龃龉而已。」上曰：「待遣一人往视古渭事，人或谓韶所言皆诞妄耳。」安石曰：「其诞妄谓何？」上曰：「闻韶第招蕃部，与物便去，初不为我用也。」安石曰：「蕃部才归附，即当给与料钱，亦安得遽为我用？此事要属之王韶，使驯致成熟。」上曰：「郭逵却欲领此事，以为使臣管勾，虽木征可扫除。」安石曰：「逵既知木征可扫除，何故奏状乃如此张大木征以为无能裁处？招纳今已见功绪，人皆可了当，岂但逵！」上曰：「逵非王韶措置事，与其意不同。」安石曰：「韶措置未见有失，但朝廷应接不失事机，不为奸人沮坏从中牵制，则事无不成之理。去年以前，未有一人言合如此招纳者，今逵欲领此事，亦无一人复言不合如此招纳者，即事有功绪，昭然可见。如木征者，要与不要扫除，在陛下而已，何必逵乃能办此！木征所有部落，不过一二万人，又多点集不起，若以精兵数千或万人临之，但取木征一人，其余首领部族不得侵犯一人，又诱以爵赏，则禽木征如举秋毫尔。然此事陛下若明见事机，不为奸罔所惑，则无事不成；若不然，则虽此小事，亦未易办。」上言：「逵言无能裁处事，但为韶曾许木征以不要地及盐井耳。」安石曰：「不要地及盐井，固非欺木征，今来招纳，何尝要彼盐井及地？」因言：「陛下许智缘关茶彩及置戒院，须委在沿边安抚司相度，如智缘得专取予，即事乱难以调一。」上从之，止给智缘料钱，不降关茶彩指挥，戒院合置与否，令安抚司具奏。十七日又有智缘事【一四】，便可附，召智缘归，更详之。
　　安石又曰：「郭逵有智计，若摇扇沮坏王韶，即其事必难推究，恐非但韶事不成，缘此更开边隙。陛下若欲委郭逵，则不如罢王韶，专任郭逵；如以王韶未可废，即须王韶势力足以自济，不为中外牵制沮坏乃可。」上曰：「须专委王韶。」上又欲差人往体量事，安石曰：「蕃户有无力量，即虽韶久在彼，尚不得知，若暂往之人，何由知其实？」安石又言：「今生羌久与中国隔绝，其有力量与无力量，皆非中国所知，但来附属，即须与职名、料钱。若彼未来附属之人自争强弱，非安抚司所得知。若附我者虽弱，不可不助；未附者虽强，不可不摧。如此，然后恩威立。欲立恩威，则古渭兵力不可不增。」上曰：「建军须增兵。」安石曰：「王韶乃陛下自于选人中拔擢，非有左右之力。今所为渐有功绪，此陛下知人善任使之效。『为山，未成一篑，止，吾止也』；掘井九仞不及泉，犹为废井。愿陛下终成此事，毋为觽人沮坏于垂成。」上曰：「久任专责固善，闻韶止于一年后求罢【一五】。」安石曰：「此必谗间之言。比欲除王韶作检正官，韶愿自效于边，方此时，事未有端倪，韶顾肯自效；今事有绪，何故一年后遽求罢？」上曰：「闻高遵裕亦欲如此。」安石曰：「就令一年后求罢，一年内亦须尽力。」彦博曰：「若但灭裂不务功实，即难以持久，故或有苟且岁月求罢。」安石曰：「作一年便罢，不知待事成不待事成。若事已成，何须求罢？若不待事成，则于遵裕有何所利？遵裕非是懵然不晓利害，必无此语也。」时经略司磨勘市易钱，凡为王韶干事者多所追逮，韶辄留不遣，且言恐人情扰动，乞改就三司磨勘。安石以韶奏白上曰：「王韶非贪墨之人，臣敢保任。假令王韶欲为侵欺，如高遵裕之徒，皆窥其职任者也，苟有过，岂肯庇覆？以此不须疑。兼韶所关借钱纔二千余缗，便都侵欺了，于委任边臣之体，亦不足校。」上曰：「缘经略司取索文历，俱不得，必又有词，今更勿委经略司驱磨，候三年取旨别官磨勘。」
　　安石又具札子言：「臣伏见秦凤沿边安抚司招纳事，乃以兼制羌夷，朝廷所当并力以就，其事独出于圣算而又专委王韶。独出于圣算，则执政以己不任其咎而幸无所成，以复其前言；专委王韶，则将帅以权有所分而多方沮坏，以快其私志，此皆陛下所自照察也。比来中外交奏，谓韶奸罔，屡经按验，韶实无他，故得迁延至今，所营稍见功绪，而郭逵又复与韶矛楯，论奏纷纭，逵之捃拾不遗余力，然其所诋亦未见韶显然罪状，而逵前后反复，辞指不逊，具在圣览，非臣敢诬。今日陛下宣谕逵欲以招纳为己任，又言逵以为韶之措置多所乖方，逵又以为木征极易扫除。如逵所奏，韶事初未见有乖方，若言木征易为扫除，则奏状何故张皇木征事势如此？方陛下委逵以招纳之事，逵固不以为然，不知今日何故却欲以为己任？其所言不可凭信如此，而又嫚侮骄盈，陛下都无所惩，何以复驭将帅？招纳一事，方赖中外协力之时，在廷既莫肯助陛下成就此功，郭逵又百端倾坏。逵既权势盛大，其材又足为奸，若扇动倾摇于晻昧之中，恐陛下终不能推见情状，如此则岂但不能集事，亦恐因此更开边隙。书曰：『兢兢业业，一日二日万几。』今日便有处置，已非古之先见，然犹愈于迷而不复也。伏惟陛下早赐详酌，徙逵所任，稍假王韶岁月，□其衔辔，使谗诬者无所用其心，则臣敢以为事无不成之理。要录云：至是，始用安石言，而有是命。臣于郭逵、王韶何所适莫，但蒙陛下知遇异于觽人，义当自竭以补时事，故辄忘进越犯分之罪，而冒昧陈愚，伏惟陛下裁赦。」陆佃所编安石文字，此札子称二月而空日，今附见徙郭逵知渭州前。
　　丙寅，知渭州、龙图阁直学士、右谏议大夫蔡挺为枢密副使。挺在平凉凡五年，自以有劳，久留边庭，愤郁为歌词，因中使至，使倡优声之，传达禁中，上亦闵焉，遂召用之。挺传云：与曾公亮结靗，遂不次进擢。当考。挺以治平四年四月，自庆徙渭，熙宁二年九月再任，五年二月召入。
　　观文殿学士、吏部侍郎、知郑州吕公弼为宣徽南院使、判秦州。宣徽南院使、判秦州郭逵判渭州。始用王安石之言也。议除公弼代逵，在正月十九日。上谕中书曰：「公弼在河东，当五路出师仓猝，绥御有方，故使代逵，恐王韶生事，则委之镇抚。」朝廷初疑公弼辞避，使内侍李宪赍敕告往赐，诏便道之官。公弼闻命即戒行，上喜，复召对，面加慰劳而遣之。及至，董毡用旧事贻公弼以书，且称敕，公弼却之曰：「若藩臣，安得妄称敕？」董毡自是不敢复称。恐王韶生事，则委公弼镇抚，此据墨史，本传、朱史遂删去。其它则据范镇所为墓碑。据日录，公弼不令董毡称敕，乃十二月事，今并书之。
　　诏麟府路：「自八月癸酉陨霜害稼及五六分，可令经略司体量。如实灾伤，其新投降蕃部香叶、策木多二族，鎫仍旧给口食；及河东沿边麟、丰二州蕃部弓箭手阙食者，亦令宣抚转运使体量赈济。」
　　诏秦凤路，向宝所招降羌耕种稍成次第，若遽迁徙分配，必致失所，宜令依旧安居。从高遵裕请也。
　　辰州言：「知下溪州彭师晏愿纳马皮、白务洞地土，乞申奏依例转刺史，改支逐年衣袄色额，加食盐，并乞母妻进邑号。」诏彭师晏与下溪州刺史，母、妻与邑号，衣袄、食盐令钤辖转运司依例施行。
　　丁卯，光禄寺丞杜纯为枢密院宣敕库检用条例官。先是，诏可专差官一员检用条例，其逐房所呈判检文字，鎫先送宣敕库贴写条例呈覆，故用纯为之。四月丙子，纯罢。
　　内藏库言：「勘会饶、池、江、建等州，递年额铸钱一百五万贯并额外增剩钱久来鎫纳内藏库，每年却退钱六十万贯，并三年一次支南郊钱一百万贯赴三司，显见往复。欲乞下三司，自今年额铸钱一百五万贯内，支一十一万六千六百六十六贯六百六十七文并饶、池、江、建州监铸到额外剩钱鎫纳本库外，余钱鎫令左藏库受纳【一六】，更不令本库逐年退钱六十万贯并每次南郊支钱一百万贯与三司。仍乞减放兵士、库掐子、节级共三十人【一七】归左藏库，每日只轮差库掐子三人赴库，如遇诸处支纳钱，实据合使人数逐旋于左藏库计会勾换。」从之。此据会要增入。按天禧三年十二月乙未，三司奉准诏与内藏库议，自今拨盐税钱及骞别出钱六十万赴左藏库给用，从之，与此年内藏库所言略不同，当考。
　　诏两浙西路去岁经灾伤州军检放不尽税租，令三司权与倚阁。又诏武臣换文资不限资序。
　　戊辰，检正中书吏房公事、殿中丞卢秉权发遣两浙提点刑狱，仍专提举盐事。秉前与著作佐郎曾点【一八】行淮南、两浙，询究利害。异时醦户煎盐，与官为市，盐场不时偿其直，醦户益困。秉先请储发运司钱及杂钱百万缗以待卖盐者。而盐场皆定盐醦火灰盘数，以绝私煎之弊，自三醦至十醦为一甲，而煎盐地什伍其民，以相讥察；及募酒坊户愿占课额，取盐于官卖之，月以钱输官，毋得越所沽地；而又严捕盗贩者，此据食货志增入。凡私煎、盗贩及私置煎器罪不至配者，虽杖罪皆同妻子迁五百里，擅还者编隶。此据刑法志增入。本志云：四年，遣大理寺丞卢秉、著作佐郎曾点行淮南、两浙云云，至益兵千人，皆联书之。按：益兵千人，在六年十月十八日，非四年事，今但掇取措置盐事附秉初除宪时。秉本传云：奉使淮、浙措置盐法，秉又与发运使薛向日□出□大□□索利病，预备本钱，优给煮海之民，俾无私贩，遂着为令。方勺泊宅编云：元丰初，卢秉提点两浙刑狱，会朝廷议盐法，秉请【一九】自钱塘县杨村场上接睦、歙等州与越州钱清场等，水势稍淡，以六分为额；杨村下接仁和县汤村，为七分；盐官场为八分；鎫海而东，为越州余姚县石堰场、明州慈溪县鸣鹤场，皆九分；至岱山、昌国，又东南为温州双穗、南天富、北天富场十分；着为定数。盖自岱山及二天富皆取海水炼盐，所谓熬波者也。自鸣鹤西南及汤村则刮□以淋卤，以分计之，十得六七而已。盐官、汤村用铁盘，故盐色青白，而盐官盐色或失墨，由土□丽灰故也【二○】。杨村及钱清场织竹为盘，涂以石灰，故色少黄，竹势不及铁，则黄色为嫩，青白为上，色墨即多卤，或有泥石，不宜久停。石堰以东，虽用竹盘【二一】，而盐色尤白，以近海水咸故耳。后来法虽少变，公私所便，大抵不易卢法。且水性润下为咸，其势不少折，则终不可成盐。安邑池盐以浊河曲折故，因终南山南风以成。若明、越、温、杭、秀、泰、沧等州，为海水隈奥曲折，故可成盐，其数亦不等，惟隈奥多处则盐多，故二浙产盐尤盛他路。自温州界东南止闽、广，盐升五钱【二二】，比浙贱数倍，盖以东南最逼海【二三】，润下之势既如此，故可以为盐，不必曲折也。秉七年五月十九日改淮东宪，六月十五日转官升任，八年五月二十六日又转官升任。
　　辛未，司农寺言：「府界提点、提举、管勾官，阅试诸县保甲，有乞试武艺人，欲令本寺再阅试，有艺精者取旨引见。」从之。
　　河东经略使刘庠言：「被旨取问愿归夏国人姓名，今条具上。」诏不须俟夏国议界至官到界上，据所奏愿归蕃户于麟州相对界上发遣，人支彩绢二匹，小儿一匹，及令保安军移牒宥州照会。初，执政议欲令牒西人差首领交割降羌之愿归者，王安石白上：「恐彼疑而不肯遽来，则此愿归之人已尝取问，无由了绝。」故有是诏。
　　壬申，诏天下州县酒务，不以课额高下，鎫以租额【二四】纽算净利钱数，许有家业人召保买扑，与免支移、折变。三年十一月七日、十二月九日，四年二月一日、三月十四日，可并考。
　　甲戌，复昭信军节度副使王陶为度支郎中致仕。陶前坐妄奏官吏及子履洁贩私茶、铜、盐败官，虽会赦当□，而年已七十，故令致仕也。
　　乙亥，诏都盐院以所买引许商人依陕西赊绢例，召保以屋契、金银赊当，于缘边州军输纳，每引六贯，加钱三百，限一年输足，如违，所当鎫没官。新本削去此段。
　　供备库使张守约为合门通事舍人。守约，秦凤路都监、兼管勾蕃部，召对，期月间上殿者四，每顾问辄移刻，上问：「王韶能了河、湟事乎？」守约曰：「以天威临之，事罔不济。然董毡素忠顺，不宜侵偪。」因言古渭寨正据冲要，愿建为州，为陇右根本。上纳其言，故加职遣还，劳之曰：「通事舍人【二五】未足以酬卿也。」
　　丁丑，郭逵奏闻王韶招俞龙珂，甚屈辱。上谓执政曰：「韶所奏，乃与逵不同。」王安石曰：「宜令逵具屈辱实状以闻。」韶又言：「逵公言不当招纳俞龙珂，乃私使人诱俞龙珂来秦州，欲招纳之功归己，阴沮坏边事。」文彦博曰：「臣尝议此两人难鎫立，今既徙郭逵矣。」安石曰：「朝廷置缘边安抚司招纳生羌，于经略司何所妨害？何难立之有？」彦博曰：「人各有所见。」安石曰：「所见有是非，若己所见非是，朝廷不以为可，则当听朝廷指挥。」冯京曰：「此亦韶偏辞耳。」安石曰：「诚然，此事当推究。」乃诏逵分析。时经略司已逮捕元瓘送秦州狱，鞫韶擅用市易钱赃状未竟也。其后，安石进呈逵分析韶招俞龙珂事，上曰：「乃无屈辱，须差官勘韶，并此事令勘。」日录：三月二十四日，进呈郭逵奏分析缘边安抚司【二六】招俞龙珂屈辱事，上曰：「却无屈辱，候差官勘王韶事，一处令勘。」
　　己卯，诏京东常平司辍钱五十万缗与河东常平司，听以绸绢折充，许商人以物产赊买，限一年于河东缘边输纳。
　　上谓执政曰：「秦凤缘边安抚司与经略司事，宜与分别处置，不知吕公弼到又何如。」安石曰：「此在陛下。陛下专以此事委之，必尽力。此大事，陛下宜留意，他时兼制夏国，恢复汉、唐旧境，此乃基本，且不劳民费财。」上曰：「诚如此，但恐公弼复与韶矛楯。」安石曰：「陛下以诚意谕公弼，宜不敢。」冯京曰：「缘边安抚司与经略司事有相窒碍处，当措置。」安石曰：「事本无相窒碍处，但各公心济务，又何劳措置？」
　　废蓬州良山县、巴州其章县、漖州临溪县、嘉州平羌县，鎫为镇。
　　注　　释
　　【一】差王陟臣背公向私按上下文义，此语疑有脱误。
　　【二】而其兄景初「景」字原脱，据宋史卷二九五谢绛传补。
　　【三】出知邓州「知」字原脱，据本书卷二一九熙宁四年正月乙未条补。
　　【四】秩免同修注按长编纪事本末卷六五常秩擢用熙宁六年三月载：「秩初免修起居注，未几复面乞罢去。」疑与此有关，「秩」下或脱「乞」字。
　　【五】落修起居注罢直舍人院谏院「罢」原作「置」，阁本、活字本作「罢」。按宋史卷三二八张璪传，璪坐奏事不实解三职，与此事正同。下文亦有「琥并夺三职」诏。作「罢」是，据改。
　　【六】吕泰州「泰」阁本作「秦」。
　　【七】己受其无咎按文义，「无」字疑衍。
　　【八】贼盗十减七八「八」原作「分」，据长编纪事本末卷七一保甲改。
　　【九】三十六万阁本、活字本同。资治通鉴卷五八、后汉书卷一○一「万」均作「方」。
　　【一○】安石曰举官法制此七字原脱，据长编纪事本末卷五九王安石事迹上补。
　　【一一】臣亦性于簿书期会事不欲卤莽「性」，阁本作「省」，疑是。
　　【一二】三月丙午阁本、活字本同。疑有脱误。本书卷二三一、长编纪事本末卷七二均载熙宁五年三月丙午诏，或即指此，可供参考。
　　【一三】推屈阁本、活字本同。疑「推」为「摧」字之误。
　　【一四】十七日又有智缘事熙宁五年二月辛亥朔，下文十七日丁卯，不载智缘事；二十七日丁丑，载郭逵奏闻王韶招俞龙渴甚屈辱事，或即指此，但文中未提智缘。
　　【一五】闻韶止于一年后求罢「韶」原作「诏」，据阁本、活字本改。
　　【一六】余钱鎫令左藏库受纳「纳」字原脱，据宋会要食货五一之二五补。
　　【一七】三十人同上书作「二十人」。
　　【一八】曾点本书卷二三一、宋史卷一八二食货志均作「曾默」。
　　【一九】秉请方勺泊宅篇卷中、姚□西溪丛语卷上「请」均作「谓」。
　　【二○】而盐官盐色或失墨由土□丽灰故也姚□西溪丛语卷上作「而盐官盐色或少黑，由晒灰故也」。
　　【二一】虽用竹盘「用」原作「有」，据方勺泊宅篇卷中、姚宽西溪丛语卷上及宋史卷一八二食货志改。
　　【二二】盐升五钱「升」原作「胜」，据方勺泊宅篇卷中改。
　　【二三】盖以东南最逼海「东」原作「南」，据阁本、活字本及方勺泊宅篇卷中改。
　　【二四】租额阁本、活字本同。疑为「祖额」之误。
　　【二五】通事舍人「事」原作「使」，据阁本及宋史卷三五○张守约传改。
　　【二六】缘边安抚司「缘」原作「绿」，据阁本、活字本改。
续资治通鉴长编
卷二百三十一
卷二百三十一
　　起讫时间 起神宗熙宁五年三月尽其月
　　卷　　名 续资治通鉴长编卷二百三十一
　　帝　　号 宋神宗
　　年　　号 熙宁五年（壬子，1072）
　　全　　文
　　三月辛巳朔，权御史中丞邓绾言：「昨弹奏马仲甫，朝廷令韩缜根治，闻缜乃累责汲光分析。况朝廷增置主簿，本欲振举颓弊，光尽心职事，若非理责令分析，恐乘此不敢措置，非朝廷设官之意。」仲甫性素□，光喜检察，吏人有所为辄申中书，又密以三班事告绾，绾即弹奏仲甫，从而罢去，朝廷以绾章令缜案之，不尽如章也。去年十二月癸亥，绾奏。
　　壬午，权郓州观察推官许安世为著作佐郎、集贤校理、检正中书吏房公事。
　　癸未，编修中书条例曾布等言：「中外臣僚陈乞恩泽，皆无法制，临时轻重不等。今欲见任两府，岁许陈乞差遣一人；内宰臣、枢密使兼平章事，非因事罢者陈乞转官一人，指射差遣二人；余执政官罢者转官一人，指射差遣一人。若有勋劳即取旨。待制以上，许陈乞差遣一人，转至学士者又一人。三路、广、桂安抚使及知成都府、梓州差遣一人，亲子孙循一资。广南转运、提点刑狱许奏子孙或儙亲合入官一人；成都、梓州、夔路差遣一人，子孙循一资。」从之。本志同。
　　遣内藏库副使王中正往秦凤路缘边司勾当公事，仍令中正同刘宗杰及安抚司官，相度古渭寨可与不可建军具奏。
　　甲申，诏环庆经略司，如夏国差人来议界至，或修纳干堡、礓石寨，即检会夏国所上表章，依见今汉蕃住坐耕牧处定界至，以前尝误牒宥州称无人拘占上件田土，恐夏人固执牒语故也。日录：王广渊奏章威地虽见耕牧，缘前报夏国不曾耕占此地，恐必来争。四月三日，又二十一日当参考。
　　上谓王安石曰：「楚建中言昨陕西用兵，凡费缗钱七百余万，有是否？」安石曰：「臣亦疑之。然建中稽考沈起簿书，数果如是，钱、粮、银、紬、绢共千二百万贯匹。一路半年有奇，所费已如是之多，何由供亿？」因为上言：「西事稍弭，边计正当措置。天下困敝，惟兵为患，若措置得兵，即中国可以富强，余皆不足议也。」上曰：「但当悉行府界保甲，要亦未据为用。」安石曰：「陛下能驾驭将帅，使悉奉朝廷法令，则因人利害驱百姓使习武事，一二年间便见效，不为迟。今但要分别利害，使趋令者尽得利，不趋令者尽受害，则人皆趋令矣。」上又恐义勇未能猝及募兵，安石曰：「今东兵全不可用，惟土兵可用。陛下诚能驾驭督责将帅奉法令，即义勇要如土兵亦不难，要胜东军即不足言也。」上曰：「见蔡挺言义勇已胜东军，但不及土兵尔。」安石曰：「要胜土兵亦何难？陛下且督责诸路，令教义勇，至岁终遣使巡按，各具所试武艺帐奏，即诸路诱劝勤怠精粗可见。」上曰：「有何难见？」安石曰：「天地虽大，以有形数故可度；况人事，陛下以无方之术遇有形数之事物，即何索而不知，何欲而不成？」四月三日。
　　先是，陕西都转运使谢景温言：「乞令勾当公事官一员于延州置廨，专管诸城寨夏秋籴纳，察访粮草价。」癸巳，上批：「勘会作置转运司勾当官，本为使副巡历阙人点检簿书，今若分头各在一处，乃与旧无异，况缘边紧要城寨近已各置主簿，足以掌籴买，其转运司勾当官可令依元降指挥止留本司。」
　　命太常寺少卿、同纠察在京刑狱祝谘直院劾李定、陈大顺等所言张诜事。始，定实与沈迈同闻大顺言，对枢密院辄讳匿之。张琥既坐责，章惇雅善琥，欲明琥非妄奏，乃教定引迈为证，且谓迈必不敢讳匿。迈与定俱赴御史狱，皆以误听为辞，谓大顺初无此言。及案上，定当坐罪报不以实，王安石不悦，指其案不圆处乞别推。□充曰：「狱官姑欲从□耳。」安石曰：「今务得实，安可从□？」上曰：「本疑造此者欲倾害张诜，今既无此，姑已可也。」安石曰：「若奏报果不以实，岂容但已？」乃下其案法寺，法寺亦疏其不圆，命沈衡并鞫之，衡辞以亲嫌，故改命谘。二月癸丑，琥责；四月丙寅，罚铜。
　　枢密院言蔡州续置忠节第四十二指挥，欲于颍州置营。上批：「止令就颍州寄招，仍自今遵守已奏定天下军兵额，无辄改异。」
　　□充言王韶事，谓郭逵与之异立遭徙逐。上曰：「逵何尝因此徙逐？今但未究见逵沮坏事实，若见事实，要当行法。」王安石言：「韶罪有无，自是一事。如逵欺诞侮慢，事已非一，每奏辄张皇木征，又却令承受奏木征易制，若此类非一。方朝廷无事时为将帅，彼木征又何足道，每辄引以恐惧？朝廷若多虞有如朱泚、史思明辈，望其恭顺承朝廷命令必难。自古兴王，容将帅贪赃或有之；若容其欺诞侮慢，即将帅不复可驾驭；将帅不复可驾驭，则何由济事？」
　　甲午，广南西路【一】经略司言南平王李日尊卒，子干德嗣。诏转运使康卫为吊赠使。
　　丙申，黄岩县主簿曾肇为崇文院校书、兼国子监直讲。肇，布弟也，试学官入等，上称其文，故有是命。
　　诏赐塞北京第五埽决口、导河入二股都大提举官宋昌言、王令图、程昉等钱银有差。九月四日，张茂则、昌言、令图、昉迁官。
　　郭逵奏：「王韶初乞经略司磨勘市易钱，今又乞别差官磨勘，盖有欺弊。见本司点检，乞止令本司磨勘。」上曰：「韶力争如此，或未必有奸。」王安石曰：「有奸无奸，非朝廷所能知，但差官磨勘，自见情实。」□充曰：「待之无适莫，则情实自见。」上曰：「人虽欲庇韶，其形迹亦可见，缘钱物事当有归着。」安石曰：「此事固无可庇之理，逵与秦州官吏非不能自达于朝廷者，兼无人于此事有适莫者。」上再三疑怪韶有此，安石曰：「以理料之，则韶为觽人所窥伺，不宜有此。然人事固不可意料者，但根究即见情实。」文彦博曰：「恐韶倚赖朝廷假借，所以如此。」安石曰：「韶顷无罪，尚降一官，朝廷未尝假借韶。至余事，但有一毫所言，未尝不诘问是非，何尝假借？」充曰：「若无欺弊，因何自乞磨勘又奏乞罢磨勘？」安石曰：「此事未可便疑其有奸。自乞磨勘者，似是无欺弊，后为经略司捃摭尽追捕勾当人，恐摇动人情，所以乞别差官根究，亦未曾乞不磨勘也。」充曰：「谚云『停囚长智』，合早放施行。」安石曰：「已便令分析入急递闻奏，固不容其停留。」上曰：「此事有无根究自见，虽迟亦无害【二】。」二月壬戌、甲子可考。
　　又论夏国事势，枢密院但以为边面阔，彼能聚兵，我不能，所以无如之何。安石曰：「胜负不在此。今以陛下聪明齐圣当一稚子，是一胜也。朝廷所用人不择亲疏远近，惟材是择，然至谋国事，议边计，总领一方，尚患乏人；今彼所用谋国者，非梁氏叔伯即兄弟，岂能皆胜其任之人？是二胜也。彼虽倾国以十万觽犯边，而老幼疲惫不能者皆在其间，我若有一二万精卒则足以胜彼【三】。但我将帅今亦非其人，率苟且，兵虽觽而不训练，朝廷举动往往不合事机，此所以不能胜彼，非彼无可胜之理也。」
　　丁酉，都官员外郎刘孝孙为侍御史，光禄寺丞、权检正中书礼房公事张商英【四】为太子中允、权监察御史里行。孝孙，阳安人也。
　　诏司农寺，开封府免役剩钱令诸县【五】依常平法给散收息，添赐吏人食钱，诸路候行役法仿此，仍详具条约以闻。
　　成都府、利州路转运提点刑狱钤辖司【六】言：「顷因沐川两寨乞用旧例差押录二名充把截将，以三年为满，共止支钱四十缗酬奖，可省牙前、酒场、兼移税户等钱添助免役。」从之。
　　富弼屡请老，戊戌，复授司空、同平章事、武宁节度使致仕，进封韩国公。林希野史载弼本末，有与史不同处，今悉附注此，更参考之。希云：嘉佑八年四月，仁宗崩，英宗即位。六月，富弼免丧，除枢密使、同中书门下平章事。时英宗不豫，慈寿同听政。明年，上疾愈，太后还政，宦官于两宫颇离间，有异言，其事秘，世莫知也。弼屡为上开陈大义，语甚切至，劝上尊事太后，上深感悟。又一日，与同列奏事，语及两宫，指殿下髃臣慷慨谓上曰：「千官百辟事陛下者，以陛下上继先帝，谨事太后故也。」上为之变色。任守忠以离间得罪，弼即劝上急诛之以谢太后，废居蕲州。其后两宫复驩，弼之力居多。治平二年八月，出判河阳。四年正月，英宗崩，今上即位。上在藩邸，为慈寿所爱，闻弼裨补两宫事，心甚贤之。王陶、滕甫用事，日劝上罢琦而用弼。上遣人视弼，弼惧复用，乃策杖见使者，言已病废不任朝谒，又累章乞解使相，以仆射仍判河南。是年秋，上召入见，弼闻琦罢政判相州，张方平参政、韩绛副枢，即引舟复还，乞复守河阳。明年二月，召弼，辞以足疾不能朝，上召曰：「渴见仪形，想闻嘉论。」许以肩舁入谒。弼留家于洛，与其子绍隆入朝。上御便殿，命弼以绳黙舁至内东门，绍隆掖而入，命毋拜，弼再拜而已，赐坐甚久，上嘉叹，恨见之晚也，面赐绍隆绯鱼。退而求补外，章是日上，以仆射判汝州。既至洛，绍隆死，求假养疾，又求致仕。上遣使慰谕之，乃赴汝。自琦罢，公亮当迁上相，骞余不除，上声言复相琦，琦自雍还邺已逾年，上意在弼。初，蔡州尼于者自以能役使鬼神、知人祸福，衣冠家多纳女为弟子，徒党数百，远近瞻拜，昼夜不绝于道。有司疑其为奸，收治于狱。弼在洛居丧，尝遣人往问于，于言弼前世姓名乃施工高顺，并言弼阴事有验，弼以此神之。及于败，得弼所与于书，自称弟子，称于为我佛菩萨，又言得于药而疾苦已除。弼尝使僧智缘治绍隆疾，许以厚报。无何绍隆死，智缘惭，不告而去，乃于京师扬言绍隆疾亟时，弼急视之，行步如飞，本无疾也。上闻此二事，疑其向诈疾避事耳，遣使挟上医往汝，必以旬日治弼疾平复如初。明年，召为集禧观使。二月，除授司空、侍中、昭文大学士。是月，除王安石参政，弼辞不可胜数，听罢司空、侍中而已，许肩舁至待漏，易马入朝，不押独班，再拜，免舞蹈。弼辞让，至三月末，始入中书。初，上意锐于改作。安石自金陵来，所陈皆中上意，即欲相之，以弼三世旧相，有盛名，藉为表里以取重天下。弼之为相，忠审谨密，事有可否，必同列者皆以为然乃奏之，进用士人审验再三，必合于法，士议所附乃敢行。至是，陈于上者，惟以持重不扰、遵守法度为治。初，上欲相弼，公亮阴使言者间上意。□充尝曰：「陛下患琦用人立党，故欲用弼，以其无私耶？」上曰：「吾闻弼公直无私，故用之【七】。」充曰：「不然。弼用私又甚于琦。其所厚善者韩维、陈襄，他日必先引此二人，即臣言可验。」上默然。公亮闻之，果急劝弼擢用维、襄，于是充复进曰：「臣向言如何？」上意于是疑弼，每奏事，上多顾安石语，及所禀奏，无不从，每至已午间犹未罢。弼不任久立，白上退俟于殿庐中，乃决为去计，后多在告。八月，逐刘琦等，弼即乞去位，其请不可胜数，所在不受奏，又自入谒面陈，上使中人押入中书，弼怀中出表付中使，径出。自除相至罢，入中书者，首尾二十七日而已。十二月二日，上语王珪曰：「弼始许相我，无何忽求去，日遣使召之，终不为朕留，此意殊不可晓，朕甚恨之。卿于制词道朕此意也。」是夜，除弼使相、判河南府改亳州，进昭文大学士。明年，青苗之法方行，使者四出，弼尤不乐，亳之诸县由此不敢散钱。管勾官赵济过永城，民遮济请钱，即驰入对，面陈弼废格诏命。上喜，面赐绯鱼，除本路提刑。谏官张琥又疏：「大臣不奉法，罪不可赦，行法宜自大臣始。」朝廷甚以为然，乃诏发运司差官悉勘亳之诸县官吏。狱既兴，弼自劾：「罪皆在臣，必欲威震天下【八】，深罪臣可也。」弼落使相，判汝州，通判等皆冲替。弼将赴汝，奏曰：「年老昏昧，既以不职待罪朝廷，今复使为州，必又废格诏令。凡新法文书，听臣勿复签书，但付通判等行遣。」己巳，朝廷怒，乃申弼前请，复令养疾，于是弹奏者捃摭丑诋所不可闻。上□仁，终不听也。明年，弼乞致仕。三月，进司空，仍复武宁军节度使【九】、同中书门下平章事致仕，改封韩国公。带使相致仕自弼始，此上恩也。时年六十九。希所云□充间弼事当考。弼二年二月拜相，三月末始入中书，十月罢。维五月以龙直修玉牒，六月判铨，八月内翰，九月开封。襄八月自修注、谏院改知杂，九月判铨，候知制诰有闻，召试，襄固辞。
　　中书言：「礼房修换官法。自今秘书监换防御使。大卿、监换团练使。秘书少监，太常、光禄少卿换刺史。卫尉以下少卿、监换皇城使、遥郡刺史。前行郎中换宫苑使，中行郎中换内藏库使，后行郎中换庄宅使【一○】，并带遥郡刺史。前行员外郎换洛苑使，中行员外郎换西作坊使，后行员外郎换供备库使。已上如正郎带职，即换合门使，仍带遥郡刺史，员外郎带职即换遥郡刺史。太常博士换内藏库副使，国子博士换左藏库副使。已上如带职换合门副使。太常丞换庄宅副使。秘书丞换六宅副使。殿中丞、著作郎换文思副使。太子中允换礼宾副使。赞善大夫、太子中舍换供备库副使。秘书郎、著作佐郎换内殿承制。大理寺丞换内殿崇班。诸寺监丞，节、察判官，并换东头供奉官。大理评事，支使，掌书记，并换西头供奉官。太祝、奉礼并换左侍禁。正字，秘校，监、簿，两使职官，防、团判官，令、录，并换右侍禁。初等职官，知令、录，并换左班殿直。初等职官，知令、录未及三考，换右班殿直。判、司、主簿、尉成三考已上换三班奉职，未及三考并试衔斋郎各换三班借职。内如带职，各升一资。起居郎、起居舍人、左右司谏、正言、侍御史、殿中侍御史、监察御史已上，各比类官序，依带职人例。如籍人材或曾有过犯，并临时取旨，特与升降官资。其右职换文资并依此。内奉职已下并换堂除主簿、尉。三班差使、殿侍换郊社斋郎。」从之。
　　己亥，诏勋臣之后，虽有致仕官，依无人食禄推恩。先是，明堂赦文，曾任两府及节度使之家，明有勋德而后嗣无人食禄者，其子孙量材录用。既而有司以致仕官为食禄，故有是诏。
　　辛丑，如京使、内侍押班邓德诚为内侍右班副都知。王安石自着德诚事，云旧制押班五年即迁副都知，德诚押班已七年。又条，入内内侍省有定员，内侍省无定员。中书既迁德诚，枢密院进呈入内内侍省条曰：「此无条合迁，又有四员之限。」安石曰：「限四员乃入内内侍省条，内侍省初无定员也。」文彦博又言，初无用年限转都知条。上曰：「与德诚转，便可立为条。」安石谓久例合如此，不须别立条。上从之。安石以为彦博在枢密院，进拟内臣官职，多违条妄与，及同中书进呈，则必妄引条欲沮抑，事非一端，其情盖欲阴激怒近习，使归怨于中书，然议者不以安石之言为然也。
　　枢密院奏：「详定编敕所言近降朝旨，三宫亲属恩泽：本服大功以上亲，与右侍禁、奉礼郎；小功，左班殿直、初等职官；缌麻，右班殿直、试秘书丞、校书郎。异姓依此。有服女之夫若子，子谓所生，本服大功以上女，与右班殿直；小功女，奉职；缌麻女，借职。其内该说不尽者，比类推恩，令觽官参详。旧条立法之意，盖谓内外亲属难以篃举，故条所不该者听以服属亲疏较量，比类推恩。文虽不备，而意之所包者广，则遵行之际无所疑碍。元条文意已备，难别生文。今若增『若子』及『子谓所生』六字，既包举未尽，不免又存比类推恩之语，不惟无益，而又于理有害。盖言『若子』者，但比类之中一事耳，而又言『子谓所生』，则子有虽非所生而有服者，如亲姑姊妹、夫之前妻之子，虽非所生而亲母不死于室【一一】，或其夫之庶子，皆三宫有服之亲，异姓有服之亲，虽许奏荐，然既非所生之子，即有碍『子谓所生』之文。又如亲侄女、夫之前妻之子若庶子，虽非所生而于母党亦有服者，既非异姓有服之亲，又非周亲女所生女之子，若用前所增之文则是不可推恩也，如依旧条比类，则周亲女有服之子岂不重于缌麻女之子？大功女之孙岂不重于缌麻之夫？以此较之，宜止云比类推恩，可删去『若子』及『子谓所生』字，仍用旧文。臣等窃谓，凡须比类者，皆理有所难尽，言有所难该。至于亲疏之杀所推恩则不然，既断之以五服，则缘五服而推恩者，于人情盖宜有止。若存比类之科，展转无已。三宫旧推恩止及五服女之夫，既比类及其子矣，则又引期女之孙当隆于缌麻女之子；既及孙矣，则凡称孙者曾、玄同；既及期女之曾、玄孙，则大功女之孙不应疏于期女之玄孙。又反复皆当比类，此岂非展转无已者欤？所以昨定宗室推恩条，其所及者更宜博远，亦无比类之文。盖圣人制礼，以义断恩，而皇家、后族，宜有隆杀。且推恩其子，盖言其缘后族所自出，若非其所自生或夫之前妻子，则其情已疏。其有服者自从异姓有服条，盖不相碍，如欲详说，则宜云虽非所生而于太皇太后、皇太后、皇后有服纪者，从异姓推恩，则尽之矣。所以自来宗室女所生子，推恩与庶子不同。若依编敕所定夺，则后族隆于皇家，恐非朝廷为法示万世，别嫌防微正名分之意。」
　　先是，上以宗室或减入官恩例，令定后族推恩条，勿令过宗室，于是中书立三宫缌麻以上亲女夫，遇三宫生日及圣节等第与推恩，该说不尽，比类施行。既而太皇太后大功女之子令与官，密院以为于中书条所不该得。王安石谓□充曰：「于条令比类缌麻女夫推恩，何以为不该也？」及□充再进呈，复不与，于是中书论奏申明，而密院乃更立法：缌麻以上女夫若子，子谓所生。安石曰：「若缌麻女子，即可言『子谓所生』，以其非所生，即其恩不过于夫，不可比类夫故也。若小功以上女之子，虽非所生，若比缌麻女之夫，即其恩有过而无不及。如周亲女之子，虽非所生，乃有与太皇太后有服纪者，岂可不及缌麻女夫反得推恩耶？」文彦博、□充皆以为展转推恩无已，恐过于皇亲。安石曰：「皇亲女至袒免犹与夫官，今两宫止于缌麻即已降一等，有重于缌麻女夫者乃当推恩，则不至展转无已。」上曰：「『若子』、『子谓所生』，止是比类中一事耳。」又曰：「夫虽服重，孙虽服轻，以缌麻女夫对周亲女孙，周亲女孙未为轻于缌麻女夫也。譬如考试举人，第一等下须胜第四等上也。」
　　初，冯京与中书同奏议申明，至是乃附密院而争以为中书所论非是，密院固争必欲留「夫若子」、「子谓所生」之文，又存比类推恩指挥，安石请送编敕所详定。至是，详定如安石所言，而密院论奏犹以为不然，乞下两制礼官、经筵定议。已而中书详着周亲至缌麻令比类服属，与密院详议，皆以为可，乃进呈。至上前，密院又争言缌麻女所生子乃推恩，缌麻男之子反无例推恩非是，安石曰：「缌麻女所以推恩其子，以其女故也，女不可以与其官，故官其子，此正与缌麻男女为对。若夫得与官，所生子反不得官，即所生不轻于夫，于轻重亦未为允也。」上曰：「宗室推恩至何服纪？」安石曰：「宗室至袒免女。」充曰：「袒免女之子即不推恩矣。」安石曰：「宗室至袒免女，后族至缌麻女，乃是降一等。然宗室不拘人数，夫并与官，后族须因圣节、生日方推恩。今若宗室袒免女之子并与官，即人数无限，不可施行，而比后族圣节、生日推恩事体不类矣。」上曰：「从来无节限，但太后所欲与即与之。今立法止为不可过宗室，已是降一等，其比类推恩又须取太后旨方与，于事体止宜如此也。」上又曰：「纵比类推恩亦止如此。」充曰：「降一等，若无等可降如何？」安石曰：「从来无等可降即不降，条例非一也。」上曰：「太皇太后、皇太后已有定数，自与宗室不同，不须限服属如何。」安石曰：「欲云别奉太皇太后特旨，即不用此条。」上疑特旨，安石曰：「如向者太后用此恩例与本殿使臣转官，即是特旨，言特旨则所该者备矣。」从之。旧本：欲送重详定，上曰：「两宫奏荐，骞有定数【一二】，如何以服纪？恐太皇太后心有不足。」王安石等曰：「请以后如有特旨，即不用此条。」今从朱本，朱本虽据日录，辞有抑扬，然却可见此段曲折也。八月十二日丁亥，修成条贯。
　　同管勾福建路常平等事、著作佐郎曾默为太子中允、权发遣本路转运判官，以行青苗、助役法有功故特迁之。有功特迁转，司马光日记增入。
　　壬寅，屯田员外郎向宗旦为江南东路转运判官。王安石言宗旦奏陈职事，详审有理，可与监司，乞先召见。上曰：「若奏请有理便除与，不须召见也。」
　　丙午，诏曰：「天下商旅物货至京，多为兼并之家所困，往往折阅失业。至于行铺、稗贩，亦为取利，致多穷窘。宜出内藏库钱帛，选官于京师置市易务，其条约委三司本司详定以闻。」
  </div>
  <div class="pagination">
   <a href="续资治通鉴长编_page322.html">
    上一页
   </a>
   <span>
    ...
   </span>
   <a href="续资治通鉴长编_page318.html">
    318
   </a>
   <a href="续资治通鉴长编_page319.html">
    319
   </a>
   <a href="续资治通鉴长编_page320.html">
    320
   </a>
   <a href="续资治通鉴长编_page321.html">
    321
   </a>
   <a href="续资治通鉴长编_page322.html">
    322
   </a>
   <span class="current-page">
    323
   </span>
   <a href="续资治通鉴长编_page324.html">
    324
   </a>
   <a href="续资治通鉴长编_page325.html">
    325
   </a>
   <a href="续资治通鉴长编_page326.html">
    326
   </a>
   <a href="续资治通鉴长编_page327.html">
    327
   </a>
   <a href="续资治通鉴长编_page328.html">
    328
   </a>
   <span>
    ...
   </span>
   <a href="续资治通鉴长编_page324.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
