<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 18 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 18 页/共 115 页
  </h1>
  <div class="content">
   壬子参知政事福建江西荆湖宣抚使孟庾以平寇功进二官为左通议大夫 尚书右司员外郎兼修政局检讨官吴表臣为左司谏 左朝奉郎沿海制置司参谋官林师说权尚书兵部员外郎往福建起发海船　癸丑左朝请郎李健提举江西茶盐公事初复提举官也 
　　甲寅诏尚书左仆射都督江淮荆浙诸军事吕颐浩令赴行在奏事初颐浩甫出师而其前军叛去又闻桑仲死颐浩不能进遣参谋官傅崧卿以所部之建康因引疾求罢上手诏封还所上章颐浩复乞祠乃命还朝以崧卿权主管都督府职事 保义郎统领光州石额寨忠义人兵张昂以保境有劳进一官升合门祗候 
　　乙卯上谓秦桧曰周宣内修政事外复疆土近设修政局令百官各条具利害甚善所谓修车马备器械以及外御之事卿更宜讲求桧曰臣敢不奉诏 诏以辛企宗所部神武副军隶湖广宣抚使李纲仍趣令之镇 是日福建江湖宣抚司前军统领官解元后军统制官程振以所部入潭州屯于子城之内新知福州李宏称疾不出夜宏中军由恩波门以遁元遣将李义追击之翌旦元尽拘宏舟楫之在江皋者引兵至寨中见宏计事因悉其兵械以归世忠即以宏为宣抚司统制时朝廷始闻马友死以敕书劳宏而宏已执矣 
　　丙辰诏江东大使司水军统制张崇耿进所部兵七千人舟千五百权隶韩世忠 
　　丁巳尚书考功员外郎兼修政局检讨官张觷升左司员外郎左宣教郎主管江州太平观朱震为司勋员外郎 左奉议郎知嘉兴县施钜为御史台主簿钜归安人沈与求所辟也 直秘阁知秀州秦梓主管临安府洞霄宫 神武右军都统制张俊请本军自造军器赴朝廷呈讫置库桩管下户部支物料价钱许之凡全装甲一副费钱三万八千二百马甲一副费钱四十千一百弓一费钱二千八百弓矢百费钱七千四百弩矢百费钱六千五百提刀一费钱三千三百应鼓一费钱六千五百皆有奇凡鍪甲一副率重四十有九斤此其大略也 
　　戊午诏江浙湖广福建诸路各委漕臣一员措置出卖官田 
　　是月伪齐大雨刘豫以为德政所感使其子尚书左丞相梁国公麟代谢于相国寺上清太一宫有孙肇者济南人尝为麟府属累迁尚书吏部侍郎出知棣州会大旱伪庭以蕃法祈雨执肇坐于烈日中汲水数桶更互沃其体遂得疾死此事据夷坚志不得其年因谢雨附见 伪宣奉大夫守尚书右丞相张孝纯告老迁观文殿学士银青光禄大夫参知机务户部尚书兼权门下侍郎张昴权右丞相兼门下侍郎尚书吏部侍郎郑亿年为开封尹成忠郎许青臣主管殿前司公事是夏金左副元帅宗维之白水泊避暑试举人以词赋得胡砺以下先是试之日宗维立马场中呼举人之年老者诸生不谕其意争跪于马前宗维据鞍以鞭指麾俾译者谕之曰汝无力老奴婢胡为应试使汝能文章则少年登科矣今苟得官自知日暮涂远必受赇为子孙计否则图财假手何补于国我欲杀汝又念汝罪未著姑听终场傥有所犯必杀毋赦诸生伏地叩头愧恐而去是举也宗维谕主司勿取中原人砺磁州人与知制诰韩昉善用燕山贯得之 
　　建炎以来系年要录卷五十五 

●建炎以来系年要录卷五十六 
　　宋 李心传 撰 
　　绍兴二年秋七月己未朔芜湖县进士韦许为迪功郎以其献书籍也 
　　庚申直宝文阁知桂州许中令再任曹成之犯广西也中尝率兵与岳飞会诏录其功进职二等至是又任之中进职在六月丁巳 
　　辛酉御笔福建州县盗贼焚劫之家悉捐其田税先是德音蠲免而有司以为著令不得过三分上欲实惠及民繇是申命 
　　壬戌复置湖北提举茶盐司 
　　癸亥敕令广西经略司以盐博马其后岁拨钦州盐二百万斤与之 左承事郎沿海制置司参议王安道充枢密院计议官往淮东措置海道秦桧引之也 
　　初江东安抚大使李光奏小使臣翟庆贺仲堪为宣州兵马监押如有已差人亦乞从今来所辟施行诏并特添差甲子殿中侍御史江跻言臣尝怪近日帅守监司辟官往往不知尊朝廷必欲直冲吏部已差之人虽以李光之贤亦且为此朝廷既不能夺吏部已行之命又不能违藩镇辟置之意则不惜以添差与之臣未知其可也今州县添差之官以祖宗旧额较之殆三四倍生民安得不重困朝廷姑息藩镇可谓得已而不已者愿罢庆仲堪仍下吏部措置每州县添差不得过若干员以＜宀十见＞民力从之令修政置局措置 罢福建提举市舶司依旧法令宪臣兼领以每岁海舶不至虚费官吏廪禄故也 
　　乙丑给事中胡安国入对上曰闻卿大名何为累召不至安国再拜辞谢进曰臣闻保国必先定计定计必先定都建都择地必先设险设险分土必先遵制制国以守必先恤民夫国之有斯民犹人之有元气不可不恤也除乱贼选县令轻赋歛更毙法省官吏皆恤民之事也而行此有道必先立政立政有经必先核实核实者是非毁誉各不乱真此致理之大要也是非核实而后赏罚当赏罚当而后号令行人心顺从惟上所命以守则固以战则胜以攻则服天下定矣然欲致此顾人主志尚如何耳尚志所以立本也正心所以决事也养气所以制敌也宏度所以用人也＜宀十见＞隐所以明德也具此五者帝王之能事备矣乞以核实而上十有五篇付宰相参酌施行先是安国为时政论二十篇以献其论定计略曰陛下履极六年以建都则未有必守不移之居以御敌则未有必掺不变之术以立政则未有必行不反之令以任官则未有必信不疑之臣舍今不图后悔何及论建都谓建康有可都者五不宜数动与敌人逐水草无异论设险谓欲固上流必保汉沔欲固下流必守淮泗欲固中流必以重兵镇安陆此不可易者论正心谓在先致其知而诚其意故人主不可不学愿更选正臣多闻识有智虑敢直言者置诸左右论养气谓用兵之胜负军旅之强弱将帅之勇怯系人主所养之气曲直何如愿强于为善益新厥德使无曲失可得指议论宏度谓人主以天下为度不可以私劳行赏私怨用刑论＜宀十见＞隐谓创业兴衰之君柔逊谦屈必施于林壑退藏之士以砺其节独以威刑外施暴横之敌内拂贪残之贼与悍骄不可使之将谗说殄行之臣则天下归心而治道成其大旨如此至是又申言之安国又有制国论已附绍兴六年四月甲申张浚言运米至荆南之后核实论已附李纲复官时时上欲讲春秋遂以左氏传付安国点句安国言今方思济艰难岂宜耽玩文采莫若潜心圣人之经上称善安国因荐司勋员外郎朱震 
　　丙寅诏靖康勤王京城守御应缘方腊及直达纲赏靖康以前御笔指挥明受可行事件并淮南州县官建炎已前元不离任靖康以前盐课增剩等赏自今并不许陈乞以言者论其为滥也此所谓明受可行事件申取朝廷指挥不知以何月日降旨日历未见可附建炎三年四月辛亥 
　　丁卯资政殿学士新除提举万寿观兼侍读张守知福州从所请也上曰福建盗贼之后要在拊循凋瘵用守为宜初伪闽以八州之产分三等之制膏腴者给僧寺道观中下者给土著流寓自刘夔守福始贸易以取赀守与士大夫谋为实封之说存留上等四十余刹以待高僧余悉为实封金多者得之岁入不下七八万缗以助军衣余＜宀十见＞百姓杂科时实便之此以绍兴二十九年闰月甲子朱倬所奏修入 起居郎王居正充右文殿修撰知婺州居正素与秦桧善桧为执政尝与居正论天下事甚锐及拜相所言皆不讎居正见上曰秦桧尝语臣中国之人惟当著衣啖饭共图中兴臣时心服其言又自谓使桧为相数月必耸动天下今为相施设止是愿陛下以臣所言问桧所行于是桧始恨之 通侍大夫温州观察使神武右军统领官张翼卒以尝有斩马柔吉功特赐其家银帛百匹两戊辰右朝奉大夫王昺提辖行在榷货务都茶场昺＜日奂＞弟也 
　　己巳上谓辅臣曰比来台谏论驳多涉细事意其沽敢言之名朕谓宣和间言事者少千百中无一今朕尽令人言不间疎远所以人人敢言秦桧曰陛下听言臣下所以敢言臣亦尝谓胡安国凡有论驳当务大体若或细事第可申朝廷改正 江西安抚大使司奏孔彦舟北遁诏趣岳飞移屯江州左司谏吴表臣言风闻伪齐于京东路每户科麻七斤或者恐其以绳维舟谋济江之计今沿江津渡皆当为备就中采石江稍狭而水缓鉴之往事备御尤当严密枢密院勘会已令韩世忠屯建康府岳飞屯江州防托江道诏送沿江诸帅 武翼大夫宁州刺史翟琮起复河南孟汝唐州镇抚使兼知河南府琮告父丧于朝故有是命日历琮此日奏状巳系遥刺衘而明年五月丙辰捷奏乃止称武翼郎合门宣赞舍人仍带权字朝廷除观察使告命亦止系副使衘八月乙未李横奏琮到襄阳始称遥剌或是因起复转官而道梗未尝受命至襄阳乃得告也今附注此当求他书参考 
　　庚午诏湖广宣抚使李纲速往潭州置司时纲引兵至吉州湏犒军物而榷货务官不时与纲械系之先是韩世忠军士留其家于庐陵江西转运副使韩球闻命即辍所桩世忠钱粮以劳军既而军储不继世忠之军妇皆愤伺球出徂击之裂其衣巾球走得免纲之乞钱粮也得旨孟庾韩世忠班师日所余钱粮并留与纲纲劄下吉州增依奏二字球以他郡所受不同审其故纲怒劾球事下安抚大使李回核实其后回言钱粮官高公惕不时给散致世忠军士邀球自言公惕坐免官事遂已纲乞钱粮事已见今年五月丙子著此为刘棐劾纲增益制书张本公惕今年十月庚戌免官 
　　辛未左宣教郎湖南提点刑狱公事吕祉加直秘阁直显谟阁知郴州赵不群进职一等先是湖南盗胡元奭作乱祉檄统制官韩京吴锡破之及曹成为岳飞所破进犯郴州不群坚守不下秦桧言湖南寇盗以来州郡多至失守请褒赏二人而劾贺州守御官之罪时知贺州直秘阁刘全已罢去全六月甲午以许仲劾罢言者谓贺州当湖广要冲乃贼所必攻之地而宪臣未尝临按守御岂不失职况偏远小州以数百残毙之卒当豺虎百倍之师岳飞锐旅犹堕其计而签判已下皆责以不能守御岂不过乎望下漕司究实然后施行庶几赏罚当而军政修于是提点刑狱宋孝先已从辟为孟庾参谋官事竟寝 
　　癸酉上谕秦桧曰内诸司可省者令修政局条上桧曰此盛德事也大观宣政间屡省冗费终不能行今断自渊衷谁敢不听时有议废修政局以摇桧者检讨官尚书右司员外郎林待聘闻之上疏言陛下即位六年更用八相而绩用弗著者此无他人无常责而各有心则治何以立今廷论犹前日也积弊宜更则乐于循故冗滥当裁则恶于损已臣知修政之局废则亦玩岁愒日而已监察御史刘一止亦言陛下闵宿蠹未除念颓纲不振政烦民困用广财殚置司讲究德至渥也会未闻有所施行恐有以疑似之说欺陛下曰如此将失人心夫所谓失人心者刑政之虐赋役之多则失百姓之心好恶不公赏罚不明则失士君子之心若无则所失者小人之心耳失小人之心而得百姓士君子之心何病焉愿审其利害当罢行者断自圣衷勿贰勿疑则事之委靡不振者举矣二人上疏不得其日因上语附见一止以此月甲戌迁左史恐缘上此疏也今附于未迁之前俟考 
　　甲戌给事胡安国进兼侍读给事中程瑀中书舍人陈与义并兼侍讲上令安国兼读春秋仍谕以随事解释不必作义朕将咨询中兴圣政臣留正等曰易之文言曰君子学以聚之问以辨之＜宀十见＞以居之仁以行之而下文继之曰君德也盖人君之德莫大于学问＜宀十见＞也者所以居是学问者也仁也者所以行是学问者也学则必有思思则必有疑疑而问问而辨辨而明明而广大昭彻与天地等得失是非不能为之乱贤否忠佞不能为之惑欲帝而帝欲王而王惟所择而用之无不如意夫是之谓君德尧舜禹汤文武之所以汲汲也仰惟太上皇帝以天纵之圣当艰难之初万几之繁日不暇给而留神六籍退托不明申命讲臣无为义训随事解释用将咨询焉呜呼兹德之盛所以与尧舜禹汤文武相望于千百载之上也 监察御史刘一止试起居郎一止在台中尝言人材进用太遽而仕者或不由铨选朝士入而不出在外虽有异能不见召用执亲丧非军事至起复为州县官皆侥幸不塞之故又请选近臣晓财利者仿刘晏法于濒江置司自辟官吏以制国用乡村皆置义仓以备水旱及增重监司转运副使提点刑狱皆以尝任侍从官为之所言虽不即行后多采用 中书门下省检正诸房公事黄龟年右司员外郎刘棐并充修政局检讨官 省淮东提刑司以其事归提举司 枢密院计议官薛徽言论明州湖田利害诏上田税每亩增租为四斗以其所增与下田对豁中等田如旧内低下处复废为湖徽言永嘉人也 
　　丙子诏自今未经审量人不得举辟及权摄职任犯者官司及被差举人并以违制论言者以为近来惟到部人方预审量其冒滥赃污之人避免到部皆在诸处干辟既无进身之望何所不至故有是命 韩世忠进师讨刘忠是日至岳州之长乐渡与贼对垒贼开堑设伏以拒官军丁丑诏两浙漕臣梁汝嘉措置镇江府县酒税务以其钱助刘光世军费 右宣教郎知无为军王彦恢言建康古都乃用武之地欲保建康必内以大江为之控扼外以淮甸为之藩篱又必措置兵食以赡国费然大江以南千里浩渺决欲控扼非战舰不可大江以北万里坦途欲遏长驱非战车不可舒庐滁和良畴百万欲措置军食非营田不可舟车之法以轻捷为上彦恢所制飞虎战舰傍设四轮每轮八楫四人旋斡日行千里又有神武战车下安四轮略同飞虎顶张布帷以避矢石傍斜冲击其用如神又有拒马车一人之力可以转用比之蒙冲偏箱鹿角此尤至要淮西良畴不可以数计不湏朝廷给本秪以有无相济并力营田计其户口什一养兵则淮西可以守矣如许令彦恢招兵教习只乞那融淮西数州财赋可足舟车之用及以数州秋成所得那融营田可足兵食之费万一今秋金人长驱深入及盗贼猖獗彦恢当以此舟车推锋陷陈以此士卒斩将搴旗以此种莳飞刍挽粟保守淮疆决无疎失诏彦恢就本军措置 
　　戊寅提点江浙京湖福建广南路坑冶铸钱王＜日奂＞言鼓铸乏本钱乞借支浙盐五千袋令本司贩卖及借留上借钱十五万缗为回易本钱都省言借盐有妨商贩乞借上供钱从之旧制铸本以二广五分盐息钱自钞发行所得甚薄故＜日奂＞以为请三年二月丙午罢借 武义大夫合门宣赞舍人主管庐寿镇抚司公事王亨进秩一等以收复安丰寿春县花黡镇故也初寿春既为伪齐王彦先所据江东大帅李光欲出师而朝廷不从吕颐浩言寿春本治淮南国初方移治下蔡今贼不能守得之亦不能城不若遣兵二千逐安丰霍邱寿春之寇使之过淮且于寿春寄治府事如此则在我可省转输又足以示敌人不过淮之信诏督府措置此月己未会伪齐兵退亨遣敦武郎罗兴往戍其地因是得迁光又言和州镇抚使赵霖知濠州寇宏知六安军谢通皆有守御之劳并进秩一等既而傅崧卿又荐霖宣力于朝乃复霖直徽猷阁三人迁官在八月癸巳霖复职在戊戌 
　　己卯吕颐浩自镇江入见庚辰颐浩言金人顷趋建康初自北岸掠小舟数十而济既至南岸恣行掠船济渡军马其取和州渡江亦然欲令江北诸渡自九月朔日惟于紧要渡口量留舟一二以备转送斥堠文字余舟皆泊南岸至十月朔日以后大江更不得通行应公私舟船悉令于南岸深港内隐藏如违篙稍并行军法俟过防秋如旧从之 是日韩世忠先遣中后左右四军渡江逼刘忠寨而屯先是世忠既移屯乃奕棋饮酒按兵不动者累日众莫窥其际一夕独与亲信苏格便服联小骑直穿贼营警夜者呵问世忠曰我也盖已谍知贼中约以我字为号故所曏不疑遂周览贼营而出喜曰天赐我也即下令明日破贼会食遂命诸军拔栅前行而潜令锐卒二千衘枚夜进伏于山上翌旦辛巳日旦世忠亲率选锋及前军俱进暨战所遣卒疾驰入其中军望楼植麾张盖贼回顾惊溃大败遁去忠据白面山跨三年及是乃败其辎重皆为世忠所得始世忠之出也宣抚使孟庾以师久劳止之世忠请期半月当驰捷以献至是卒如所料熊克小历载此事于今年二月盖不知世忠行军月日也克又云忠欲投刘豫徒中斩其首以降益误矣盖赵雄撰世忠碑所书如此其实忠以七月走淮西九月在蕲阳为解元所败乃走伪齐明年四月始被杀也克不深考今各附本月日 
　　辛巳诏吕颐浩日下赴都堂治事观文殿学士知绍兴府朱胜非同都督江淮荆浙诸军事颐浩荐胜非盖倾秦桧也 棣州进士李采挈家来归诏赐钱百千 故右承议郎邓考甫赠直龙图阁考甫临川人元符末应诏上书言新法必乱天下坐削官覊管年八十余而卒后三年复官其曾孙一人考甫上书邪上尤甚第一人筠州覊管党籍余官第六十七人 徽猷阁待制都督府参谋官权主管本府事傅崧卿请逐路应统兵官大小将帅及本府元留下人马并听节制行移兵将官及属部仍用劄子除江东一路事务与李光会议外余路并令诸大帅依元得便宜指挥施行从之崧卿之至建康也右承奉郎通判府事吴若以衫帽见之崧卿诉于朝若坐贬秩 自叶浓之乱而福建监司皆聚于福州言者以为建剑汀邵四州习俗强悍盗贼屡作漳泉兴福号下四州其民怯弱少有为盗者每闻寇作监司首为逃避之计按部漳泉去贼愈远群＜离-禸几＞益无所惮乃诏漕臣还治建州 诏淮浙煎盐亭户全免色役用户部侍郎提领榷货务黄叔敖请也 左朝请郎陈尧臣主管亳州明道宫 初浙西安抚大使刘光世奏统制官乔仲福靳赛等十三人防江有劳诏进一官许回授至是光世辞两镇之节复为之请上命特与转行给事中程瑀言将帅取必其流将不可收命令数改其毙将不可振望令尚书省籍记姓名后若立功优加赏典于体为便诏以章示光世其后瑀罢去仲福等卒迁官仲福等迁横行在九月癸酉 
　　甲申吕颐浩言朝廷近置沿海制置司最为得策然敌舟从大海北来抛洋直至定海县此浙东路也自通州入料角放洋至青龙港又沿流至金山村海盐县直泊临安府江岸此浙西路也万一有警制置一司必不能照应望令仇悆专管淮东浙西路别除制置使一员专管浙东福建路从之 时江北士大夫多避地岭南者上闻之诏帅臣监司优加存恤 勒停人林杞以擅杀张政事讼于御史台御史中丞沈与求等言杞之情节终有可矜乞行改正诏杞叙奉议郎 
　　乙酉诏武臣试换文资权令住罢以右正言吴表臣言天下危注意将近闻武臣欲趁秋试者甚众盖有旧系举人寄名军中者又有规免试弓马及出战短使者以武换文非今日事乞俟边事宁息日施行故也 诏自今临安府遗火止令马步军司及府兵救扑仍预给色号他军非奉御前处分者毋得擅出营 
　　丙戌御史中丞沈与求试吏部尚书兼权翰林学士 尚书户部侍郎兼侍读提领榷货务兼修政局详定官黄叔敖试户部尚书 试吏部侍郎兼直学士院綦崇礼与权兵部侍郎方孟卿两易 秘阁修撰都督府随军转运使姚舜明权户部侍郎 殿中侍御史江跻守侍御史跻之除日历不载题名在七月必以沈与求出台故也今附此 
　　初宗正寺所掌四书曰玉牒曰仙源积庆图曰宗藩庆系录曰宗枝属籍玉牒如帝纪而特详于国书中最为严重建炎南渡举四书而逸于江浒丁亥太常少卿兼宗正少卿李易请编次玉牒从之五年六月丁巳进呈 
　　是月诏潜邸祗应人自今并不作随龙时吏士攀援推恩者众言者引司马光之论以谓人主独私宫中之人则所与亲者至狭况亲曾遭遇之人推恩已久不应迁延至今故有是命此以今年十月四日臣僚上言增入 湖广宣抚使李纲以左朝奉郎通判全州赵志之权湖南转运判官此以明年六月乙未薛徽言所奏修入 
　　建炎以来系年要录卷五十六 

●建炎以来系年要录卷五十七 
　　宋 李心传 撰 
　　绍兴二年八月按是月戊子朔庚寅上谕辅臣曰今巨盗悉平年谷丰稔天意可知假如寇或南来避与不避策将安出吕颐浩曰若尽遣诸将向前广为备御寇岂能便渡江但当先为定计以待之上曰未闻千里而畏人者也起居舍人张焘言自古未有不知敌人之情而能胜者愿诏大臣诸将厚爵赏以募可用之人遣往伺贼抚养家属以系其心资之财本或使为商或为技艺以混其迹庶得其诚心尽其死力凡敌人动静皆审知之则战守进退在我有备彼尚安得出吾不意以轻犯吾行阙如前日诏以付都督府及沿江诸帅 右宣义郎通判兴化军刘子翚主管建州武夷山冲佑观子翚韐少子有学行以毁瘠不堪吏责弃官去读书武夷山中 左从政郎魏良臣为敕令所删定官良臣初除密编避讳改删定 
　　壬辰参知政事福建等路宣抚使孟庾兼权同都督江淮荆浙诸军事观文殿学士朱胜非复知绍兴府先是吕颐浩自江上还欲倾秦桧而未得其要过平江守臣席益谓之曰目为党可也然党魁在琐闼当先去之颐浩大喜乃引胜非为助故以胜非同都督诸军事给事中胡安国言胜非与黄潜善汪伯彦同在政府缄默附会驯致渡江至今人心追恨未泯南狩仓皇国势岌岌凡下诏令当本至公以收溃散之情冀安天步乃尊用张邦昌结好金国许其子孙皆得叙录沦灭三纲天下愤郁若谓事由潜善已不与知此大事也亦可从乎及正位冢司苗刘肆逆贪生苟容辱逮君父以此三者观之胜非忠邪贤否断可见矣方今敌伪交窥不忘东向沿江都督极天下之选用人得失系国家之安危深恐胜非上误大计上亲劄谕以用胜非之意且谓昨逆傅作乱而胜非卒调护于内使勤王之师得以致力矧今诸将皆同功一体之人必能为朕克济事功丁宁虽至而论者未巳侍御史江跻亦奏胜非不知兵是日安国入对因论京都围城中人乞再行遣仍荐李纲可用上问安国所以知纲安国曰纲为小官宣政间敢言水灾事上曰纲固以此得时望然尝用为宰相矣如纲昔拥重兵解太原围与官属只在怀州相去千余里纲多掠世俗虚美协比成朋朕今畀以方面于纲任亦不轻翌日上以语辅臣颐浩曰朋比之风自蔡京始靖康伏阙荐纲亦本其党鼓倡乃至杀戮近侍莫可止遏此风不可再也 
　　癸巳提点铸钱司言江池残破远涉大江乞权就虔饶二州并工鼓铸许之旧制江池饶建四郡岁铸钱百三十万缗以赡中都江州二十四万池州三十四万余饶州四十六万余建州二十五万余共役兵三千八百余人其后皆不登此数至是并广宁监于虔州永丰监于饶州是岁铸钱才八万缗 顺昌盗余胜等作乱左承议郎通判南剑州王元鼎督兵将捕杀之诏迁一官 
　　甲午诏韩世忠荡平诸寇连奏大捷已加优擢其告内外诸军统制官各务立功报国共济中兴以光史册时言者以为今日理财治兵最为急务如镇江建康江湖皆以大帅总重兵又命宰执都督诸路措置规模巳渐可观望陛下乘此机会更遣侍从官提振江上与大将周旋于金鼓矢石之间同力捍御诏侍从官愿行者听于是给事中胡安国言提振者提领振举之称必有事权乃可今长江表里悉命宰臣都督执政权领次则有宣抚刘光世在镇江韩世忠在建康侍从官往诣军前若只遵约朿即为虚行若别授事权又非特命宰执专制阃外之意况人主近臣入则陪侍出则扈从今远去观阙诚非所宜以臣所见其说不可用也 给事中程瑀论事不合以亲老求去罢为龙图阁待制知信州给事中胡安国言今国势未安朝廷微弱所赖以振颓纲消隐慝者众君子耳如瑀志节特持议论刚正有补于时盖知臣莫若君不待臣言而后谕也陛下方将与多士图维万务共济艰难怜瑀之私处以便郡使养其亲为瑀计则厚矣其为陛下计无乃失乎况瑀兄弟数人家居侍奉乡邦非远安问易通移孝为忠于义无阙诏瑀令日下依旧供职 诏江东西福建路帅宪臣同共措置石陂军贼限一月须管剿尽先是石陂卒饶青姚达等作乱湖北安抚司后军统制官颜孝恭掩杀达统领官徐庆射杀青其徒李宝等走梅州境上既又聚众千余复作乱椎埋建昌汀邵间守臣朱芾以闻时神武前军统领官申世景屯邵武孝恭屯建昌犹不能制左司谏吴表臣奏两路宪臣互相推避不肯专一措置故命帅宪六人督捕枢密院又请降旗榜招安 近岁官吏坐赃抵死之人率皆贷配故犯法者滋多至是钱塘县吏乐振受贿当死诏论如律其徒始骇惧大理寺丞姚焯因请以振刑名颁下诸州从之 诏通进司令检正官检察用黄龟年请也 
　　乙未皇伯宁州观察使安定郡王令话薨赠开府仪同三司辍一日朝 言者论比年编伍之民累经兵战习其伎能往往保社相联乘间邀击贼不敢犯今数路分屯沿海设备纵有百万精锐之师亦不能遍给傥能激劝土豪使之训习数年之后民兵之势既成即黥刺之法可以渐变诏诸州守臣随乡土之宜措置 
　　丙申左司谏吴表臣言时方艰危州郡获全者无几正赖贤守以循抚之望用艺祖汉宣帝唐太宗明皇故事应郡守初自行在除授及代归赴阙者并令引对一则明示朝廷谨重郡守之意使之尽心二则可以揣知其人之贤否与其才之所堪从而褒黜三则自外来者可询其所以为政与民情风俗之所安而下情上通不至壅蔽辅臣进呈上曰郡守民之师帅若不得人千里受弊宜从之 诏厘务官并免转对俟来年三月取旨 宣抚处置使张浚奏知兴元府王庶与陕西都统制吴玠金均房州镇抚使王彦皆以职事不相协和深恐有误国事臣以便宜将庶与知成都府王似两易其任庶几将帅一心相为犄角并力合谋以定兴复从之时庶巳得罪而似既还成都朝廷盖未知也戊戌观文殿学士知绍兴府朱胜非提举醴泉观兼侍读是日吕颐浩进呈胜非还任上曰胜非入相三日值苗刘作乱当时调护有力朕岂不知近因罢同都督士人疏论胜非功甚多惟一二台谏不与可除在京宫观留侍经筵盖颐浩必欲引胜非故有此命颐浩恐胡安国持录黄不下特命中书门下省检正诸房公事黄龟年书行安国言由臣愚陋致朝廷过举侵紊官制隳坏纪纲孟子曰有官守者不得其职则去臣待罪五旬毫发无补既失其职当去甚明况胜非系臣论列之人今朝廷乃称其处苖刘时能调护圣躬即与向来诏旨责词是非乖异昔公羊氏以祭仲废君为行权先儒力排其说盖权宜废置非所施于君父春秋大法尤谨于此自建炎改元凡失节者非特释而不问又加进擢习俗既成大非君父之便臣蒙睿奖方俾以春秋入侍而与胜非为列有违经训傥贪禄位不顾旷官纵臣无耻公论谓何不报遂卧家不出 诏选人充枢密院计议编修官到任一年进士通理四考余人五考并与改京官 初命沿海州军籍定民间海舟每县分为三番各当一年周而复始其当番年分而輙往它路者抵罪拘其船入官论者以海道频年籍客舟把隘失业者多故有是旨 显谟阁待制提举江州太平观董正封卒正封耘叔父也 
　　己亥吕颐浩奏谍报敌中造舟签军若果来侵其山东江北人岂有战心如使刘光世张荣设伏兵于承楚要害地邀击可以大破敌众上曰可招可击秦桧曰不战何以休兵上曰朕观自古中兴之主何尝坐致成功 给事中兼侍读胡安国言自古圣王虽用文德必有亲兵专掌宿卫成王即政周公指虎贲与常伯同戒于王欲其知恤虎贲者犹今侍卫亲军也康王初立太保俾齐侯吕伋以虎贲百人逆于南门吕伋者太公望子自诸侯入典亲兵犹今殿前马步军都帅也勋德世臣总司禁旅虎贲锐士宿卫王宫其为国家虑深远矣本朝鉴观前代命三衙分掌亲军虽崇宁间旧规犹在及至高俅得用军政废弛遂以陵替陛下嗣承宝位谋国者不思复古亲兵寡弱宿卫单少岂尊君强本消患预防之计也伏望考祖宗选择禁旅之法修明军政威服四方上严宸极诏三衙措置 孔彦舟之叛也尚书考功员外郎宣抚处置使司主管机宜文字傅雱坐久在彦舟军中责监兴化军商税至是停其官英州覊管 诏大理正断刑治狱丞七员并堂除以吏部员外郎刘岑言逐阙资望甚高异时郎曹理卿之选元丰年虽系部阙见今久无应格之人故也 
　　庚子给事中程瑀言孟庾同都督之命物论良以为允然巳迫防秋乞不俟其奏事趣令开府庶合事宜诏庾同韩世忠总大兵至建康讫赴行在奏事寻诏庾更辟官属事从便宜自世忠以下并听节制 入内东头供奉官郑谌还所寄资为武功大夫英州刺史带御器械谌颇能书上命书盘庚无逸诗之车攻篇孝经孝治章列于左右尝以谕辅臣 
　　辛丑左司谏吴表臣言大江之南上自荆鄂下至常润不过十郡之间其要紧处不过七渡上流最急者三荆南之公安石首岳之北津中流最紧者二鄂之武昌太平之釆石下流最紧者二建康之宣化镇江之瓜洲是也惟此七渡当择官兵修器械其余数十处或道路迂曲或水陆不便非大军往来径捷之处略为之防足矣又十郡之间地不过三千余里有一州占江面五百里者有占百余里者远近多寡劳逸大不均如七处渡口外宜每县分定百里专令巡尉守之则力均而易守诏以付沿江守帅 初命尚书仓部员外郎成大亨等四人催督江浙诸路夏税物帛而使者以趣办为功至有五月初巳到行在论者以为扰民于是前所降州县催督官吏及受纳管押等官推赏指挥并罢先旨在二月二十三日乙酉日历不书 中书言东南州县乡兵多因私置纸甲而啸聚作过熙宁编敕令有若私造纸甲五领者绞乞著为令从之 
　　癸卯上出所书孝经以示辅臣 初置宰执巳下待漏院于行宫南门之外 淮东宣抚使刘光世言通问使朝奉郎王伦还自金国始朝廷遣人使金自宇文虚中之后率募小臣或布衣借官以行如伦及朱弁魏行可崔纵洪皓张邵孙悟辈皆为所拘既而金左副元帅宗维在云中遣都点检乌凌阿思谋至馆中言息兵议和之意俾伦南归须使人往议宗维贻上书略云既欲不绝祭祀岂肯过于恡爱使不成国书语以王绘甲寅讲和录增入于是皓弁皆得以家问附伦而归伦至东京与刘豫相见豫遣伪合门宣赞舍人马某伴押至境上光世以闻诏伦赴行在 
　　甲辰诏武臣遥郡巳上非统兵战守者并依靖康指挥减本俸之半靖康元年二月癸亥减三分之一七月辛未又减四分之一内管军及宗室节度使月廪权依六曹尚书承宣使依侍郎观察使依给舍防团依郎官例支破户部申明诸路总管钤辖巳下虽号兵官坐请俸给即不应全支从之 初命浙西大帅刘光世屯锐兵五千于维扬光世以乏粮为词不奉诏言者屡奏趣之给事中程瑀亦言三国东晋虽各保长江实宿重兵于淮南今光世未移兵渡江诚恐真扬楚泗见屯不多敌众或渡淮则淮南为所蹂践江浙必震时光世方遣人按行宜兴湖洑之间以备退保议者恐摇人心请令光世扼险抗贼诏以章示光世光世卒不为之遣也论不当退保在此月丙午今联书之乙巳德安围解李横自夏来围德安未尝攻城会战惟于城之西北隅造天桥成填濠皆毕乃鼓众临城镇抚使陈规率军民乘城御之规坐城楼为炮折其足指容色不变围益急粮饷不继诸将请杀牛以代军食规曰杀牛代食事穷矣因出家财以劳军士气益振孝感令韩遹来告曰县有粟百斛路梗不能通会大风雨规命乘势呵殿而来贼军疑其有神卒不敢击规以书求援于朝未报横遣人来愿得府之妓女而罢军规不可诸将曰围城七十日矣以一妇人活一城之众不亦可乎规曰使横即退是我以妇人求和况得之而未必退乎卒不予时横填壕不实而天桥陷规以六十人持火枪自西门出焚其天桥城上以火牛助之倏忽皆尽横拔寨遁去先一日诏以横及随州李道邓州桑立不受伪檄各进二官后六日朝廷得规奏命江西大帅李回遣兵援之而围巳解矣规奏以此月庚戌至行在日历李回申德安府八月十九日解围而赵甡之遗史在乙巳实差一日盖横夜引兵还丙午乃觉之也今从遗史 
　　丙午秘书丞李霭试监察御史 
　　戊申给事中兼侍读胡安国罢安国以论朱胜非不从力求去胜非皇恐亦上会稽印走傍郡乞奉祠诏曰礼义不愆于人言而奚恤君臣无间于大体以何伤章十数上卒不许吕颐浩言于上是日诏安国屡召偃蹇不至今始造朝又数有请初言胜非不可任以同都督改命经筵又以为非岂不以时方艰难不肯致身尽瘁乃欲求微罪而出其自为谋则善矣百官象之又如国计何可落职提举建昌军仙都观右仆射秦桧三上章乞留安国不报遂家居不出己酉以中书门下省检正诸房公事黄龟年为殿中侍御史尚书右司员外郎刘棐行右司谏颐浩用二人将以逐桧也 
　　庚戌侍御史江跻入对极言胜非不可用安国不当责上不听左司谏吴表臣上疏言安国扶疾见君亦欲行其所学今无故罪去非所以示天下也奏皆寝是日给事中兼侍讲程瑀亦罢为龙图阁待制知信州自是台省相继出矣瑀之罢日历不书按此月辛亥方訚权给事中必以瑀补外故也今附此 诏万寿观并归景灵宫提举官保静军承宣使高世则令任便居住此似为秦桧当考 汀州童子万顷年十岁能诵经子书上召见于内殿顷记诵如流自言能诗上指金唾壶为题笔阁不下上犹嘉其敏命为文林郎仍赐名严中兴圣政庚戌大理少卿张宗臣奏风尘未静寇盗间作州郡兵器朘削殆尽作院旬呈之法仅成虚文漕计阙乏不复给物料之直工匠散充他役今兵器阙少将使数百疲卒束手临敌此必不可宜行下诸路严责州郡凡军器物料速给其直工匠不许他役监司察其灭裂者帅司或大军取索先足本州合用之数方许给其余诏从之臣留正等曰军政之不修莫甚于今日之郡国也郡国之有兵所以为民人社稷之卫今乃与皂隶杂处转移执事之不暇未始一迹于阅武之场吏亦习熟见闻以戎器为长物宜其所储有名无实而仅存者蠹折断烂尤可传笑噫以甲仗名库者苟欲备仪注而巳耶则诚不必问傥曰民人社稷之卫在焉不可以无一旦不虞之备则安得置而弗忧宜太上皇帝以是而力责州郡也迩者圣上克遵成训益励戎威申命诸道主兵官专任阅习凡器械之刓蠹不备者皆有程督将缮治而一新之岂止于吴人之犀渠鲁人之贝胄而巳哉在易萃之大象曰除戎器戒不虞盖国家闲暇之时而能不忘举此然后见圣人之政云 
　　辛亥右承奉郎签书桂阳监判官厅公事范寅秩以招降诸盗李冬至二等李冬至二初见元年二月戊辰诏进二官通判全州冬至二者起于宜章连犯湖广数郡踰年乃平寅秩致虚子也 南雄盗邓庆邓庆初见元年六月甲午吴忠忠初见元年六月庚寅聚众千余州兵不能制守臣奏江西统制官傅枢在南安军去本州才九十里愿得其兵击贼诏枢总兵累年縻费钱粮未尝立功当躬率所部兵讨贼如敢逗遛重寘典宪既而枢捕忠之党刘军一其余皆平之傅枢擒刘军一以绍兴四年五月二十五日田如鳌乞推赏状修入枢密院统制范温以所部至东海军温在莱州福岛五年至是食尽遂与其徒二千六百余人泛海来归朝论嘉其忠诏温以舟师屯青龙镇屯青龙镇在九月戊寅降旨 是日侍御史江跻左司谏吴表臣并罢中书舍人陈与义兼权起居郎尚书都官郎中方訚兼权检正诸房公事兼权给事中 
　　壬子龙图阁待制新知信州程瑀中书舍人胡世将起居郎刘一止起居舍人张焘尚书左司员外郎林待聘右司员外郎楼炤并落职与宫观皆坐秦桧党为吕颐浩所斥也自是台省一空矣此以胡寅撰其父安国行状参修但寅云颐浩出瑀等二十余人以应天变除旧布新之意恐误盖彗出在甲寅夜此时彗未出也朱胜非家传云言路论公不知兵胡安国亦以为非所宜上怒与封驳者俱逐凡十三人以日历考之胡安国程瑀胡世将刘一止张焘林待聘楼炤张觷潘特竦郑朴陈渊与秦桧凡十二人此外更有杨愿王鈇王＜日奂＞王昺王守道五人而愿守道为计议官或通指此二人为十三而桧又不在其数也当考 武功大夫柴春知楚州用刘光世奏也 
　　癸丑诏职事官轮对巳周复令转对 右通直郎新江南东路提举常平茶盐公事王鈇罢坐秦桧亲党也 直秘阁知鼎州程昌＜宀禹＞复直龙图阁赐银合茶药诏以昌＜宀禹＞守鼎累年屡以孤军御寇忠力显著可复旧职仍遣内侍抚问昌＜宀禹＞为秦桧所黜故吕颐浩荐之 谍报金人欲犯川狭辅臣言关外巳有大兵惟归峡系川路后门宜屯重兵为备诏张浚措置 
　　甲寅尚书右仆射同中书门下平章事兼知枢密院事秦桧罢为观文殿学士提举江州太平观桧与左仆射吕颐浩不谐颐浩既引朱胜非还朝复自内批令日赴都堂议事位知枢密院事上欲以逼桧会边报王伦来归殿中侍御史黄龟年因劾桧专主和议沮止国家恢复远图且植党专权渐不可长桧即上章辞位上未许前一日颐浩与参知政事权邦彦留身上前复言桧之短上乃召兵部侍郎兼直学士院綦崇礼入对出桧所献二策大略欲以河北人还金中原人还刘豫如斯而已上谓崇礼曰桧言南人归南北人归北朕北人将安归又桧言臣为相数月可使耸动天下今无闻崇礼请御笔付院上即索纸书付崇礼崇礼退未至院而麻制巳成翌日制责桧曰自诡得权而举事当耸动于四方逮兹居位以陈谋首建明于二策罔烛厥理殊乖素期念方委听之专更责寅恭之效而乃凭恃其党排摈所憎岂实汝心殆为众误顾窃弄于威柄虑或长于奸朋桧既免上乃谕朝廷终不复用仍榜朝堂桧入相凡一年秦桧罢相事迹史极不详其罢相制今洪遵所编中兴玉堂制草亦无之王明清以为皆桧擅政时焚灭当有此理也熊克小历但云上召学士示以桧疏而不云有御札及榜朝堂今从赵甡之遗史按史学士所受御札后复取索则甡之所云不诬矣桧自辨奏云吕颐浩都督在外臣又奏遣北人招讨都监门客通书求好未几边报王伦来归颐浩欲攘以归己援朱胜非来朝此所云又与黄龟年劾疏全不同不知何故桧自辨全章见二十三年七月戊戌 中兴圣政龟鉴曰秦桧何人哉既出宗尹而夺之位又出颐浩而专其权昌言二策可耸四方及上二策专为金计南自南北自北此何语也而断然与天子言之王居正有言桧自请为相必惊动天下今设施乃止于是置修政局所修何政实欲夺同列之权宜乎曾统有何以局为之讥也既而颐浩视师还朝以倾桧御史黄龟年之论奏一行桧于是下章辞位矣考绍兴三四年间国势乍张而复沮敌势既慑而复肆者秦桧祸国之胎已萌于此也 诏珍禽花木毋入临安诸门 降徽猷阁待制新知台州王昂为秘阁修撰主管江州太平观亦以秦桧所引故也 主管大内公事知尚书内省提举十阁分嘉国夫人朱氏薨朱氏开封人治平间自襁褓入宫建炎末从卫往江西数遭寇盗及是年六十余而薨 夜四更彗出于胃上忧之命大官进素膳中兴圣政宰执言所次分野甚远上曰今不论齐鲁燕赵之分天象示谴朕敢不畏天之威也臣留正等曰天心之仁爱人君至出灾异以谴告惊惧之者乃所以扶持而全安之也人君之得失盖在此而臣下乃采占步之术或推之于邻国或验之于将来是以姑息爱其君者尔星文变异太上皇帝不问齐鲁燕赵之分惟知侧身以修省而迩臣乃以所次甚远为言其得失果何啻天渊也 
　　乙卯诏防秋届期建康修大内可罢 
　　丙辰上以星变谕辅臣修阙政 徽猷阁待制贾安宅落致仕试给事中徽猷阁待制新知宣州胡松年试中书舍人直秘阁主管江州太平观赵思诚守起居郎尚书吏部员外郎王洋守起居舍人思诚明诚兄也 枢密院计议官杨愿罢先巳召愿试馆职及是斥之既而右司谏刘棐论愿初系右职出身乃令换武言者又论廖刚尝匿母丧从林待聘求为给事中诏刚落职待聘自左奉议郎主管江州太平观责监郴州商税久之愿自陈本上舍登第监察御史明橐亦论刚未尝匿服求迁乃复令改正刚以五年正月癸亥得旨改正同日待聘依赦与本等差遣愿以五年七月壬申得旨改正 
　　建炎以来系年要录卷五十七 
　　建炎以来系年要录卷五十七金人地名考证 
　　乌凌阿原书作乌陵误改见卷一 

●建炎以来系年要录卷五十八 
　　宋 李心传 撰 
　　绍兴二年九月戊午朔观文殿学士提举江州太平观秦桧落职时言者论陛下愤中国之未振付桧以内修之事而桧不知治体信任非人不以宽大之政辅陛下仁厚之德乃以苛刻为务事图减削过为裁抑人心大摇怨讟在路又引用程瑀等布列要路党与既植同门者互相借誉异已者力肆排摈桧为宰相兼此二罪尚何俟而不谴之乎故有是命王明清挥麈后录云秦桧之褫职告词云耸动四方之听朕志为移建明二策之谋尔材可见谢克家之文也秦大憾之按此时谢克家以前执政领京祠不知制词何人所作明清盖误也尚书左司员外郎兼修政局检讨官张觷金部员外郎潘特竦兵部员外郎郑朴枢密院计议官陈渊并罢以右司谏刘棐言觷尝游蔡氏之门轻脱干进故也朴西安人与特竦皆秦桧所引故棐并斥之仍降渊三资与觷皆黜监远郡市征 大理少卿张宗臣为尚书右司员外郎 右承奉郎监诸军审计司张汝舟属吏以汝舟妻李氏讼其妄增举数入官也其后有司当汝舟私罪徒诏除名柳州编管十月己酉行遣李氏格非女能为歌词自号易安居士 
　　己未罢修政局以议者言修政所讲多刻薄之事失人心致天变故也 龙图阁待制知温州洪拟试吏部尚书徽猷阁待制提举临安府洞霄宫郑滋试尚书兵部侍郎诏雩祀上帝复以太宗配用太常少卿王居正请也旧以神宗配居正建议而礼部侍郎赵子画奏行之 新除右司谏刘棐言监察御史李霭系亲姑之子同处言地岂得无嫌诏勿避 初保静军承宣使提举江州太平观邢焕自忠州来朝复以为枢密副都承旨焕在远方尽得其山川险易比入对首陈川狭形势利害请幸荆南训兵以图兴复上甚嘉之焕引疾不拜改提举临安府洞霄宫焕初除日不见今因得祠遂书之 
　　庚申直秘阁提点江淮等路铸钱王＜日奂＞右朝奉大夫提举榷货务都茶场王昺枢密院计议官王守道并罢坐秦桧亲党为御史黄龟年所劾也辛酉以彗星出赦天下应盗官物入已罪抵死者不赦内外臣庶许直言时政阙失行在和籴军粮自今并用一色见钱银绢充籴本免民间牛税一年应盗贼啸聚去处限十日出首免罪补官川狭豪户辇运军储数多者与补承信郎至进义副尉狭西诸叛将许令自新前罪一切不问 朝奉郎充河东大金军前通问使王伦至行在上嘉其劳诏伦去国五年奉使有称特迁右朝奉大夫充右文殿修撰主管万寿观伦言宇文虚中奉使日久守节不屈时虚中子右朝奉郎师瑗奉其母居闽中乃添差师瑗福建路转运判官于是尚书左仆射吕颐浩议当再遣使人以骄敌意壬戌以左迪功郎潘致尧为左承议郎假吏部侍郎为大金奉表使兼军前通问秉义郎高公绘为武经郎假武功大夫忠州剌史副之命伦作书与其近臣耶律绍文绍文九年七月为翰林待制不知此时居何官故但云近臣且附香药果茗缣帛金银进两宫二后上皇金三百两银三千两渊圣减三之一宁德宣和二后又减半又遗左副元帅宗维金二百两银千两遗右监军希尹及赐宇文虚中半之遗耶律绍文银三百两缣币百匹而通问副使朱弁已下亦皆赐金三省勘问路由东京乃令颐浩作书以果茗币帛遗刘麟熊克小历云令宰执作书与刘豫盖从日历所书也按此时豫已僭号不应作书日历绍兴三年九月乙丑潘致尧状元降信物内有退回物色刘大总管天净纱等有旨并赴左藏库寄收刘大总管即麟也致尧公绘各官其家二人赐金帛甚厚 集英殿修撰知平江府席益试尚书吏部侍郎寻兼侍讲益兼侍讲在丙寅 
　　癸亥执政进呈胡安国请益卫兵上曰一卫士所给可赡三四兵朕命杨沂中治神武中军此皆宿卫兵也卿等可修鞍马备器械乃为先务熊克小历于此下书遂命杨沂中兼提举宿卫亲兵按史沂中今年三月己酉除中军统制已兼带矣非在安国建请之后克盖误也 资政殿大学士提举临安府洞霄宫王绹知绍兴府 初置六部监门一员以右朝散郎新通判平江府董将为之秩比寺监丞郎官有缺得兼甲子直徽猷阁郭伟为淮西招抚使初江东大帅李光闻伪齐王彦先于寿春鸠兵聚粮奏言庐州王亨濠州寇宏六安谢通兵力单寡恐透漏过淮则大江之外尽入贼境乞兵五六千人并近上文臣一员往庐州屯驻未及行光又言本司参议官宗頴乃宗泽之子以其父故为诸将所爱又其人亦慨然有忠愤之气望假以制置或招抚使副之名诏光别选文臣一员充招抚使光之未奏也都督府以知江州刘绍先为沿淮防遏使未行寻罢绍先复以为都督府统制光初奏以六月庚辰再乞除宗頴以八月甲午绍先罢防遏在此月癸酉不知以何日除今并附见 诏太史局令丁师仁等造浑天仪不果成 宣抚处置使张浚遣其兄右承务郎滉与工部员外郎本司主管机宜文字张宗元迪功郎孙道夫等四人来奏事因与伪徐王偕来是日至行在上令王府故吏验视具言非真诏大理劾治宗元方城人为浚辟客道夫丹陵人宣和末入太学为上舍生浚使川狭命以官上皆召对寻诏宗元进秩滉除直徽猷阁道夫改左承奉郎遣还 诏自今应赐帛者自禁中及二府中丞北使并军功捕盗收茶盐钱及数外每匹令户部折支钱三千 
　　乙丑观文殿学士左宣奉大夫提举醴泉观兼侍读朱胜非守尚书右仆射同中书门下平章事胜非再相不进官当制学士綦崇礼失之 初命沿江岸置烽火台以为斥堠自当涂之褐山东采石慈湖繁昌三山至建康之马家渡大城堙池州之鹊头山凡八所旦举烟暮举火各一以为信有警即望之用李光请也 
　　丙寅吕颐浩言得张浚申今岁措置川蜀有备诸将之兵分道守险敌来难犯闻夏国屡遣人来吴玠关师古军中金人与夏国颇暌可令浚常通问夏国上曰此与今来欲讲和事相妨否上又曰浚孜孜为国人多称誉但闻蜀中士民流怨人情不喜盖军兴累年赋调征役不无骚动缓急恐浚失助宜遣人副其事颐浩曰当如圣训 吏部尚书兼权翰林学士沈与求兼侍读 马友之死也其溃卒过均州境上守臣林积仁闻之弃城去诏罢积仁 
　　军贼李通受都督府招安通初见正月癸丑傅崧卿以通为修武郎本府亲兵前军统领戊辰以闻 
　　己巳国子监丞李愿为尚书驾部员外郎酬使蜀之劳也 集英殿修撰李采石慈湖繁昌三山至建康之马家渡大城堙池州之鹊头山凡八所旦举烟暮举火各一以为信有警即望之用李光请也 
　　丙寅吕颐浩言得张浚申今岁措置川蜀有备诸将之兵分道守险敌来难犯闻夏国屡遣人来吴玠关师古军中金人与夏国颇暌可令浚常通问夏国上曰此与今来欲讲和事相妨否上又曰浚孜孜为国人多称誉但闻蜀中士民流怨人情不喜盖军兴累年赋调征役不无骚动缓急恐浚失助宜遣人副其事颐浩曰当如圣训 吏部尚书兼权翰林学士沈与求兼侍读 马友之死也其溃卒过均州境上守臣林积仁闻之弃城去诏罢积仁 
　　军贼李通受都督府招安通初见正月癸丑傅崧卿以通为修武郎本府亲兵前军统领戊辰以闻 
　　己巳国子监丞李愿为尚书驾部员外郎酬使蜀之劳也 集英殿修撰李擢复徽猷阁待制 
　　辛未监察御史林叔豹为湖南转运判官陈橐为江西转运判官二人之出史不云所以恐是吕颐浩在外时秦桧所除故补外明年十二月叔豹劾章言为御史以朋比逐即指此也 降授右宣教郎监台州酒务王以宁既贬其母陈氏干张浚乞自便浚以闻会朱胜非为吕颐浩言以宁向在荆湖妄用便宜专杀掊歛害及两路颐浩白其言上曰以宁罪大责轻今又干宣司从之则两朝廷也乃责永州别驾潮州安置时广东转运副使汪召嗣奉其父观文殿学士提举临安府洞霄宫伯彦在官所颐浩因奏左朝奉大夫新知广州向子諲轻肆妄作请罢去伯彦长于治郡欲以代之上曰恐外议以朕藩邸之旧云云未协胜非曰汉用萧曹故人唐用房杜旧僚令使伯彦任一方面未为过举上乃许之翌日批旨行下按日历向子諲罢帅乃颐浩口奏不云有言章而壬申日行遣乃有臣僚上言才八十许字不知何也 武功大夫贵州团练使新知横州陈晟除名雷州编管晟客居婺州诈称战功□请真俸为守臣所劾故有是命 宣抚处置使司言见依仿朝廷体制造绫纸度牒为赡军修城垒除戎器之用或不如则乞给降度牒万道付张滉以归俟至即罢诏以五千道赐之 诏自今应批降处分系亲笔付出身者并依旧作御笔行下用三省请也宣和二年正月九日立御笔日限靖康元年正月十八日照依祖宗法并作圣旨行下 是日御笔医官樊端彦汤药有劳特除遥郡剌史免执奏言者以谓陛下临御以来深戒侥幸之毙事有不由朝廷者皆许覆奏所以绝群小之求今奉御笔恐斜封墨敕复自此始愿下三省评议乃寝前命然用御笔行下如故盖吕颐浩意也日历九月十五日奉御笔樊端彦已降指挥更不施行此月丙子吕颐浩云云可考 
　　壬申诏诸州武臣非教阅军阵出师讨贼者见长吏如文臣礼论者以天下艰危不可失武臣之心故有是命 御史台主簿唐煇守监察御史煇吴县人也 御笔从官因事得出者并替见任人成资阙故事大中大夫已上补郡者见任人即冲罢言者论前此州郡广而从臣之员少今也州郡狭而从臣之员多士人失职公帑匮乏皆由此之故乃有是旨 
　　癸酉右朝请大夫吕源为浙东福建沿海制置使置司定海县以和州防御使带御器械张公裕为本司都统制寻命御前忠锐第八将赵琦以所部从行 赐江东安抚大使司统制官武功大夫威州防御使张俊名守忠仍命以所部一军赴行在遂以为御前忠锐第二将守忠赴行在以此月丁丑降旨其除忠锐将在十月乙巳盖代赵延寿也今并附见 
　　甲戌端明殿学士颜岐李邴并复资政殿学士责授左中奉大夫薛昂复左太中大夫责授宁远军节度副使王安中责授宁国军节度副使蔡懋并复左中大夫责授秘书少监滕康落分司提举亳州明道宫皆以赦叙也右谏议大夫徐俯言昂谄京卞以坏学术安中附王黼以开边衅懋厚诬宣仁结怨建祸罪不可贷乞追寝近恩从之俯奏在十月甲辰日历不书安中及懋叙官今以俯章疏增入 是夜彗星没乙亥御笔尚书兵部侍郎兼直学士院綦崇礼为翰林学士自靖康后从官以御笔除拜自此始 襄邓镇抚使司统领官侯进言见以所部在汉阳军诏听湖北帅臣节制进桑仲部曲也用为郢州都巡检使仲为霍明所杀进与其徒亡去后受江西安抚大使李回招安回十一月乙卯奏至 尚书礼部员外郎江端友主管台州崇道观从所请也 
　　丙子诏近降御笔处分事多系宽恤及军期等事与前此指挥事体不同并经三省枢密院如或不当自合奏禀仍许给舍缴驳台谏论列有司申审若奉行违慢止依违圣旨科罪是日进呈上谓辅臣曰今日批降处分虽出朕意必经由三省密院与已前不同朱胜非曰不经凤阁鸾台盖不谓之诏令吕颐浩曰所以别于圣旨者欲上下晓然知陛下德意所向也遂批旨行下降授同州观察使主管殿前司公事郭仲荀复武泰军节度使 
　　戊寅罢镇江府织御服罗上谕辅臣方军兴有司匮乏岂可以朕服御之物为先且省七万缗助刘光世军费也熊克小历初镇江府有岁贡御服花罗数千匹兵兴罢贡至是内藏库举行守臣胡世将奏民力凋毙无所从出有旨劾世将违旨府僚皆惧世将曰某以身任诸公无忧戊寅诏罢日历绍兴二年九月五日镇江府状本府未经兵火以前岁贡花平罗六千三百余匹建炎三年前知府叶焕申明朝廷省罢近于今年六月八日承省劄据内藏库申获圣旨织造起发本府残破之后赋入不多约用本钱七万余贯乞展限来年起发户部勘当所乞难行劄本府速行计置今来委是无钱起发得旨令依限起发二十一日进呈上谓辅臣曰镇江府织造御服花罗可罢当军兴之际有司匮乏岂可以朕服御之物为先且省七万缗以助刘光世军也按此时光世以浙西安抚大使兼知镇江府明年四月光世移淮南宣抚始以世将代守镇江其实绍兴三年再举行而世将有请坐是削官事见四年三月己未克实误也 御笔靖康建炎以来上书授官之人并令免吏部审量时方下诏求言论者以为近岁因上书直言而得官者乃与宣和以前投赋献颂之人例皆审量故忠正之士咸以为耻未敢尽言故有是命己卯降授孟州观察使权主管侍卫马军司公事兰整降授海州团练使权主管步军司公事边顺并复旧官 
　　庚辰端明殿学士许翰冯澥宇文粹中并复资政殿学士以赦叙也起居舍人王洋草粹中词极其称美洋坐免官而粹中之命亦格事在十月辛丑 诏福建市舶司职事令提举茶盐官兼领仍移司泉州移司在十月辛卯务要招徕蕃商课额增羡 临江军编管人范仲熊许自便仲熊坐照附苖刘谪岭外至是始释之 是日吕颐浩奏论防秋事宜欲以韩世忠为宣抚使总大兵屯建康诸路帅臣兼带宣抚使名者并罢上因论湖南事颐浩言李纲纵暴恐治潭无善状上曰朕选任贤才惟恐有遗如纲朕固任用不知有何功可纪若谓在宣和间论水灾事以此得时望可也权邦彦曰纲元无章疏苐掠虚美颐浩曰纲之朋党与蔡京一体靖康伏阙荐纲者皆其党陈公辅张焘余应求程瑀鼓唱太学生杀戮内侍几作大变上曰伏阙事傥再有朕当令五军收捕尽诛之 
　　辛巳太尉神武左军都统制福建江西荆湖等路宣抚副使韩世忠为江南东西路宣抚使置司建康府沿江三大帅刘光世李回李光并去所领扬楚等州宣抚使名其节制淮南诸州如故惟荆湖广东宣抚使李纲止充湖南安抚使湖北广东并还所部自方镇以来前执政为帅者例充安抚大使至是右司谏刘棐屡言纲跋扈吕颐浩将罢纲故帅衔比江东西减大字日历载出奏禀及指挥殊不了了盖颐浩之意专为李纲设是以沿江三大帅虽去使名而依旧统隶元管州运独李纲正领一路耳今详载庶见本旨 世忠言提举官董旼招马友曹成之众得八万人诏户部侍郎姚舜明往衡邵辰沅等州拣其军仍应副沿路粮食世忠还建康乃置背嵬亲随军皆鸷勇绝伦者 
　　壬午遣使宣谕江浙湖广福建诸路川狭向有宣抚司两淮京西分镇地故不遣时盗贼稍息尚书左仆射吕颐浩虑守令弗虔请分命御史循行郡国前一日手诏选强明廉谨不欺之人观风问俗平反狱讼宣布德意三省以监察御史明橐尚书左司员外郎曾统度支员外郎胡蒙御史台主簿施钜枢密院计议官薛徽言五人为请上皆召见赐以宣谕吏民诏书御宝手历招收盗贼旗榜而遣之其居它官者仍摄御史 权尚书礼部侍郎赵子画充徽猷阁待制枢密都承旨自改官制后都承旨除文臣自子画始 召责授海州团练副使合州安置刘锡赴行在承事郎权狭西转运判官董诜直秘阁诜已是去年二月甲申先是张浚录诜功进三官除职名故申命之已而言者以为太过遂罢迁秩之命诜罢迁秩在十月己丑 殿中侍御史黄龟年言近旨令临安诸门差官率兵搜捡往来舟舡以察私盐之盗乞速赐寝罢以安人心诏三省戒饬毋得接便骚扰 
　　癸未新作行宫南门成 诏大理寺置监门使臣一员用本寺请也仍用旧制令内侍一员在门检察宣抚处置使张浚承制以中大夫夔州路转运副使刘镃知遂宁府 诏御前忠锐第七副将宋稳所部并付沿海制置使仇悆 
　　甲申直秘阁范寅敷知岳州自袁植为李允文所执岳州遂无守将寅敷有田在岳之平江参知政事孟庾出使付一郡事至是奏而命之 诏淮浙盐每袋令商人贴纳通货钱三千已筭请而未售者亦如之十日不自陈论如私盐律应贩私茶盐虽遇非次赦恩特不原免时吕颐浩用提辖榷货务张纯议峻更盐法至是画一行下盐钞画一日历全不载会要亦无之十月十八日乙巳右谏议大夫徐俯劄子比降盐钞指挥内一项贴纳钱三贯文者云云十一月十五日壬申有旨广南盐钞并依今年九月二十七日淮浙盐钞已降画一指挥施行三年正月十五日刑部状检会九月二十六日圣旨应贩私茶盐虽遇非次赦恩特不原免今参附书入以补史阙但吕颐浩盐钞画一与张浚措画指挥乃同日而下亦可怪也徐俯劄子广盐指挥详具本月日可以参考 是日直龙图阁宣抚处置司随军转运使专一总领四川财赋赵开初变盐法尽榷之仿大观法置合同场收引税钱与茶法大抵相类而严密过之初成都潼川利州路十七州盐井户自元丰间岁输课利钱银绢总为直八十万缗比军兴所输已增数倍至是开始令每斤输引钱二十有五土产税及增添约九钱四分所过税钱七分住税一钱有半应折钱引者每引别输提勘钱六十其后又增贴纳等钱蜀中盐课最盛者莫如简州旧为课利钱才千三百缗绢千九百匹银百两引法初行岁课至四十八万余缗他州仿此自是岁益增加合三路所输至四百余万缗而夔路十三州及隆荣卭岷诸州官煎者不与焉 
　　乙酉都督府请增辟参谋官已下文臣十七员以孟庾至府故也右仆射朱胜非尝因辞同都督之命上章极论利害至数千言胜非以为宰相权任已重若更典兵文武二柄尽在其手岂人臣所堪后世不幸奸人居此位建功立业托名济世将何以处之他日因进呈复奏此官当罢吕颐浩权邦彦皆言方防秋未可胜非又言庾姑存之颐浩所领可罢庾奏以右文殿修撰提举江州太平观卢知原为参谋官从之十月戊子 
　　丙戌显谟阁直学士知兴元府王似为端明殿学士川狭等路宣抚处置副使与张浚相见同治事始浚出使第以宣抚处置为名至是始带川狭及等路字浚在关狭凡事虽以便宜行之然于乡党亲旧之间少所假借于是士大夫有求于宣司而不得者始起谤议于东南大略谓浚杀曲端赵哲为无辜而任刘子羽赵开为非是朝廷疑之将召归先为置副时似已复还成都而行在未知也朱熹撰浚行状云谤者谓浚任刘子羽吴玠赵开为非是按浚用玠时人皆以为宜所以谤子羽及开者指子羽骄倨开聚歛耳于玠无所与今删润修入 端明殿学士江南东路安抚大使兼知建康府李光落职提举台州崇道观以言者论光顷为御史不言蔡京之罪及秦桧罢相而光含愤兴讪故也先是光尝遗吕颐浩书称李纲凛凛有大节中外畏服颐浩以白上上曰如此等人非司马光富弼谁能当之颐浩因言光与其侪类结成党与牢不可破上以为然颐浩白上语在辛巳 都督府参谋官傅崧卿兼权知建康府 集英殿修撰程迈充徽猷阁待制知温州以孟庾言迈在福唐保护下四州有劳也 集英殿修撰提举亳州明道宫赵子淔郑望之右文殿修撰提举临安府洞霄宫季陵并复徽猷阁待制以赦叙也子淔令铄子宣和末尝以杂学士为狭西都转运使坐累免至是始复之令铄锱王世雄子故宝文阁待制右朝请大夫浙东福建沿海制置使吕源复右朝议大夫直龙图阁 婺州编管人施逵移琼州编管以孟庾言范汝为残破闽中逵实祸根罪首乞窜海外以谢福建荼毒之民故有是命逵中道逸去后改名宜生奔伪齐 
　　丁亥保静军承宣使邢焕为庆远军节度使充醴泉观使 皇伯右监门卫大将军荣州防御使权知行在大宗正司事令畤为洪州观察使安定郡王 
　　是月录故直龙图阁尹洙四世孙锡为将仕郎此据明年三月锡乞祠状 初刘忠既为韩世忠所破复聚众走淮西驻于蕲阳口世忠前军统制解元以舟师奄至袭忠大破之忠与其徒数十人遁走北去遂附于刘豫豫以忠为登莱沂密等州都巡检使忠之将文广率所部诣江西安抚大使李回降回即以广为武翼郎合门宣赞舍人充本司统领军马 资政殿大学士宇文虚中在云中闻金将攻蜀遣使臣相偁间行以告宣抚处置使张浚且赍上所赐御封亲笔押字为信两傍细字作道家符箓隐语云善持正教有进无退魔力已衰坚忍可对虚受忠言宁殒无悔虚受忠言者盖隐虚中名也又遗其家人书言中遭迫胁幸全素守惟期一节不负社稷一行百人今存者十二三人有人使行可附数千缗物来以救囏厄昨有人自东北来太上亦须茗药之属无以应命甚恨甚负于是其夫人黎氏奏以缣帛茗药附通问使潘致尧而致尧已行矣虚中遣相偁事以绍兴四年十二月宇文粹中所奏修入黎氏以十一月甲戌奏至今并附此 伪齐长星见伪太后翟氏死谥慈献是秋金国主晟如燕山府左副元帅宗维右副元帅宗辅右监军希尹左都监宗弼皆会留右都监耶律伊都守大同府左监军昌守祁州伊都久不迁颇怨望遂与燕山统军浩里谋为变尽约燕云之郡守契丹汉儿令悉诛女真之在官在军者天德知军伪许之遣其妻来告时希尹微闻其事而未信偶猎居庸关上遇驰书者觉而获之宗维族浩里命希尹诛伊都于大同伊都微觉父子以游猎为名遁入夏国夏人问有兵几何云亲兵二三百遂不纳乃奔塔坦塔坦先受希尹之命其首领诈出迎具食帐中潜以兵围之塔坦善射无衣甲伊都出敌不胜父子皆死西京副留守李处能坐累诛南京留守郭药师河东南路步军都总管萧庆皆下狱既而获免处能燕人辽宰相俨之子宣和末自平州来归拜延康殿学士赐姓名赵敏修金人交燕复取以去宗维以药师家富于财谓其可以动众悉夺而囚之宗维次室萧氏本天祚之元妃希尹杀之谓宗维曰彼与兄实为仇讎然忍死事兄者盖有待也今事既不成他日帷间寸刃不测可以害兄矣希尹以爱兄故擅杀之宗维泣谢于是宗维令诸路尽杀契丹金主晟闻伊都叛未至燕而归大赦彰德军节度副使高景山告知相州杜充阴通江南先是充之孙自南方逃归充不告官而擅纳之遂下元帅府掠治宗维问之曰汝欲归江南邪充曰元帅敢归江南监军敢归江南惟充不敢归也诸帅相顾而笑踰年乃释西京即云中大同府南京即平州 内枢密使杨朴卒建炎以来系年要录卷五十八 
　　建炎以来系年要录卷五十八金人地名考证 
　　伊都原书作余睹误改见卷一 
　　浩里原书作槁里误今改正 
　　塔坦原书作达靼卷一百七又作鞑靼并误今改正 

●建炎以来系年要录卷五十九 
　　宋 李心传 撰 
　　绍兴二年冬十月戊子朔置孳生马监于饶州命守臣提领括神武诸军及郡县官牧马隶之仍选使臣五人专主其事时言者以为军旅之事马政为急多事以来国马为强敌所侵盗贼所有其在诸军者无几乞讲求孳生之利于江东西择水草善地置监以牧之故有是命 集英殿修撰何志同宋伯友并复徽猷阁待制右文殿修撰李璆左朝议大夫赵子崧并复集英殿修撰朝请大夫卫仲达复秘阁修撰璆开封人宣和末自中书舍人坐朋附蔡绦斥去卫仲达华亭人靖康初礼部尚书兵至而遁坐除名均州居住至是并以赦复之而子崧已卒于浔州矣庚寅斩富顺监男子李勃于都市勃伪称徐王下大理至是狱成诏殿中侍御史黄龟年徽猷阁待制枢密都承旨赵子画皇兄右监门卫大将军忠州防御使安时审问法寺言勃受俸券馈遗金银共计赃绢四千余匹当杖脊流二千里居役一年诏勃依军法命神武前军统制王＜王燮＞大理少卿元衮莅其刑保义郎杜远坐资给勃勒停内侍武翼郎赵民彦坐验视故不以实湖北安抚司将官敦武郎秦涛坐护送勃擅留禁兵并除名彦民英州涛永州编管初勃之出蜀也道过衢州吏白守臣左朝奉大夫汪思温避正堂以待思温曰即乘舆至何以待之治具如大宾客之仪既就馆思温入谒出谓人曰帝王之胄自与常人殊而举措不类何也勃之未决也左从事郎田如鳌言恐奸雄假尺布＜豆斗＞粟之谣以为啸聚之衅乞以其狱布天下奏可遂以如鳌为枢密院编修官如鳌已见元年六月其建请在九月辛未除官在十月己亥今联书之思温鄞县人也臣谨按靖康陷敌皇族数云徐王见在祁王没于五国城时显仁后南归之后去此巳久足明其诈也 诏狭西都统制吴玠金房镇抚使王彦统制熙秦路军马关师古并赐金带仍降诏奖谕 言者请诸州守臣移罢者并先次离任令漕臣择本路廉干官主管帅臣则令监司暂权从之 诏诸路常平司岁举京官员数令宪漕二司分举宪司一分漕司二分嘉祐旧制郡倅举京官如守臣之半熙宁初取归常平司至是省提举官故有此命 徽猷阁直学士汤东野为江南东路安抚使兼知建康府言者奏其贪刻罢之辛卯正侍大夫华州观察使夔州路兵马钤辖田祐恭知珍州仿务川城例以省经费用张浚请也政和中初置珍思承溱播五郡宣和末已废其四至是浚欲省珍州故以祐恭主其地后不果废 朝议以坑冶所得不偿所费悉罢监官以县令领其事至是江东转运副使马承家奏存饶信二州铜场许之二场皆产胆水浸铁成铜元祐中始置饶州兴利场岁额五万余斤绍圣三年又置信州鈆山场岁额三十八万斤其法以片铁排胆水槽中数日而出三炼成铜率用铁二斤四两而得铜一斤云 
　　癸巳诏湖北安抚司后军统制官颜孝恭以所部还鄂州孝恭初奉诏讨石陂军贼余照照为官军所杀其次李宝等百余人皆就招寻以宝为枢密院准备将 左宣义郎直龙图阁胡寅应诏上书论修政事备边陲治军旅用人才除盗贼信赏罚理财用核名实屏佞谀去奸慝十事大略谓今政事之大莫甚于敌国强盛而兵甲不振以爵禄与人而人莫肯用命抑又有甚焉者今年以来大政几变矣内则立修政之司外则开都督之府今日讲议而明日并废今日出师而明日召还庙谟成筭其果安在今国步虽日蹙譬人之身瘠则甚矣而血气未动江左虽微尚跨有江淮之地自古未有欲守长江而不保淮甸者淮甸者国之唇江南者国之齿唇亡齿寒其理明甚金人遁三年矣边备宜日有可恃乃反不如前日淮甸数十州地方二千里孙权以来所恃以为障塞者今不过置一二镇抚使以处盗贼一旦有急安知不并力助敌为彼先驱藩篱何赖焉军旅之事大要有三一曰选将二曰搜练三曰教阅今王室危甚繄诸将是赖宜得慷慨知兵之士付之重权庶几能翼戴天子而加之以恭今也至有不知兵法不习战斗内不能与士卒同甘苦而得群下之死志外不能詟服贼盗而书尺寸之功平居趦趄以邀其上一旦有急首唱奔溃岂不痛哉今国内空虚养众非得已也而偷惰冗食十常三四为将帅者以动摇军情为畏专务姑息故常败事为今之计宜无恤纷纷之论而惟实效是图兵不可用者悉搜去之猝有抢攘之变驱以赴敌何患不致死今养兵虽众独不闻暇时以教阅为事者而贵游近戚大臣权要拘占役使动以百数军政一坏缓急之际何可复理战而不捷彼之肉其足食乎臣愿修此十事以承天意惟陛下留神天下幸甚 
　　甲午御笔起居舍人汪洋面奏不急之务可降一官初诏群臣条阙失而洋面奏请官五代九国子孙上谕辅臣曰朕虚巳求言务济时病如敌国外患及朝廷阙失可言者非一洋姑应诏旨岂朕所望诸国在五季时割据类皆盗贼洋欲封其后是奖贼也洋言无取与降一官若后来献言之人有补治道朕当旌赏 进士周拯夏康佐陈康国各上书论时事诏拯召见余赐帛罢之既而康佐等辞赐帛上曰唐太宗固尝如此本朝久亦不废兹乃待士礼意也其以此谕之上诏在己巳　乙未诏起复徽猷阁直学士王庶语言轻率用意倾险落职提举江州太平观本州居住始用张浚奏也 右文殿修撰刘观复徽猷阁待制责授中大夫秘书少监黄潜厚落分司提举江州太平观便居左朝散郎提举建昌军仙都观胡安国左朝奉大夫提举建州武夷山冲祐观胡世将并更俟一赦取旨皆以刑部检举也既而右司谏刘棐奏潜厚聚歛苛细卖官鬻爵等四事命遂格棐奏在十月丙午
  </div>
  <div class="pagination">
   <a href="建炎以来系年要录_page17.html">
    上一页
   </a>
   <span>
    ...
   </span>
   <a href="建炎以来系年要录_page13.html">
    13
   </a>
   <a href="建炎以来系年要录_page14.html">
    14
   </a>
   <a href="建炎以来系年要录_page15.html">
    15
   </a>
   <a href="建炎以来系年要录_page16.html">
    16
   </a>
   <a href="建炎以来系年要录_page17.html">
    17
   </a>
   <span class="current-page">
    18
   </span>
   <a href="建炎以来系年要录_page19.html">
    19
   </a>
   <a href="建炎以来系年要录_page20.html">
    20
   </a>
   <a href="建炎以来系年要录_page21.html">
    21
   </a>
   <a href="建炎以来系年要录_page22.html">
    22
   </a>
   <a href="建炎以来系年要录_page23.html">
    23
   </a>
   <span>
    ...
   </span>
   <a href="建炎以来系年要录_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
