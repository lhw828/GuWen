<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 244 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 244 页/共 372 页</h1>
    <div class="content">　　甲申，谢深甫等论汝愚冒居相位，今既罢免，不当加以书殿隆名，帅籓重寄，乃命提举洞霄宫。
　　直学士院郑湜草制，有云：“顷我家之多难，赖硕辅之精忠。持危定倾，安社稷以为悦；任公竭节，利国家无不为。”坐无贬祠，亦免官。
　　兵部侍郎章颖侍经帏，帝曰：“谏官有言赵汝愚者，卿等谓何？”同列漫无可否。颖言：“天地变迁，人情危疑，加以敌人嫚侮，国势未安，未可轻退大臣。愿降诏宣谕汝愚，毋听其去。颖遂以汝愚党罢。
　　国子祭酒李祥言：“去岁寿皇崩，两宫隔绝，中外汹汹，留正弃宰相而去，官僚几欲解散，居丧无主，国命如发。汝愚不畏灭族，决策立陛下，风尘不摇，天下复安，社稷之臣也。奈何无念功至意，使精忠臣节，怫郁黯闇，何以示后世？”知临安府徐谊，素为汝愚所器，凡有政务，多咨访之，谊随副裨助，不避形迹。又尝劝汝愚早退及预防侂胄之奸，侂胄尤怨之。及是与国子博士杨简，亦抗论留汝愚；李沐劾为党，皆斥之。
　　时余端礼在枢府，与汝愚同心辅政，汝愚尝曰：“士论未一，非余处恭不能任。”及汝愚被逐，端礼不能救，但长吁而已。处恭，端礼字也。
　　三月，丙戌朔，日有食之。
　　甲午，金以翰林直学士富珠哩子元为右司谏，监察御史田仲礼为左拾遗，翰林修撰布萨额尔克兼右拾遗。谕曰：“国家设置谏官，非取虚名，盖责实效，庶几有所裨益。卿等皆朝廷选擢，宜直言无隐。路鐸左迁，本以它罪，卿等勿以被责，遂畏避不敢言！”
　　癸丑，诏侍从、台谏、两省集议江南沿江诸州行铁钱利害。
　　夏，四月，丁巳，太府寺丞吕祖俭上封事曰：“陛下初政清明，登用忠良。然曾未逾时，硃熹，老儒也，彭龟年，旧学也，有所论列，则亟许之去。至于李祥，老成笃实，非有偏比，盖众听所共孚者，今又终于斥逐。臣恐自是天下有当言之事，必将相视以为戒，钳口结舌之风一成而未易反，是岂国家之利耶？”又曰：“今之能言之士，其所难非在于得罪君父，而在忤意权势。姑以臣所知者言之：难莫难于论灾异，然言之而不讳者，以其事不关于权势也。若乃御笔之降，庙堂不敢重违，台谏不敢深论，给舍不敢固执，盖以其事关贵幸，深虑乘间激发而重得罪也。故凡劝导人主事从中出者，盖欲假人主之声势以渐窃威权耳。比者闻之道路，左右{执曰}御，于黜陟废置之际，间得闻者，车马辐辏，其门如市，恃权怙宠，摇撼外庭。臣恐事势浸淫，政归幸门，凡所荐进，皆其所私，凡所倾陷，皆其所恶，岂但侧目惮畏，莫敢指言！而阿比顺从，内外表里之患，必将形见。臣因李祥获罪而深言及此者，是岂矫激自取罪戾哉？实以士气颓靡之中，稍忤权臣，则去不旋踵。私忧过计，深虑陛下之势孤，而相与维持宗社者浸寡也。”疏既上，命安置韶州。
　　中书舍人邓驿，缴奏祖俭不当罪遣。会楼钥进读吕公著元祐初所上十事，因进曰：“如公著社稷臣，犹将十世宥之，祖俭乃其孙也，今投之岭外，万一即死，陛下有杀言官之名，臣窃惜之。”帝问：“祖俭所言何事？”人始知韶州之贬，不出上意。韩侂胄谓人曰：“复有救祖俭者，当处以新州。众乃不敢言。
　　或谓侂胄曰：“自赵丞相去，天下已切齿；今又投祖俭瘴乡，不幸或死，则怨益重，曷若少徙内地？”侂胄后亦悟，改送吉州。
　　己未，以余端礼为右丞相，郑侨参知政事，京镗知枢密院事，谢深甫签书枢密院事。
　　庚申，太学生杨宏中、周端朝、张道、林仲麟、蒋傅、徐范六人上书曰：“自古国家患乱之由，初非一端，惟小人中伤君子，其祸尤惨。党锢弊汉，朋党乱唐，大率由此。元祐以来，邪正交攻，卒成靖康之变。近者谏官李沐论罢赵汝愚，中外咨愤，而沐以为父老欢呼；蒙蔽天听，一至于此。陛下独不念去岁之事乎？人情惊疑，变在朝夕，假非汝愚出死力，定大议，虽有百李沐，罔知攸济。当国家多难，汝愚位枢府，本兵柄，指挥操纵，何向不可！不以此时为利，今上下安妥，乃有异意乎？章颖、李祥、杨简，发于中激，力辩其非，即遭逐斥，六馆之士，拂膺愤怨。李沐自知邪正不两立，思欲尽覆正人以便其私，于是托朋党以罔陛下之听。臣恐君子小人消长之机，于此一判，则靖康已然之验，何堪再见于今日耶？愿陛下念汝愚之忠勤，察祥、简之非党，灼李沐之回邪，窜沐以谢天下，还祥等以收士心。”疏上，诏宏中等悉送五百里外编管。当时号为“六君子”。傅久居太学，忠鲠有闻，扣阍之事，皆所属稿。
　　邓驿言：“国家开设学校，教养士类，德至渥也。自建太学以来，上书言事者无时无之。累朝覆涵，不加之罪，甚者，押归本贯或它州听读而已。绍熙间，有布衣余古，上书狂悖，若以指斥之罪坐之，诚不为过。太上始者震怒，降旨编管；已而臣僚论奏，竟从宽典。陛下今日编管杨宏中六人，若以扇摇国是非之，则未若指斥乘舆之罪大也；以六辈之言，则一夫为至寡也。圣明初政，仁厚播闻；睿断过严，人情震骇。所有录黄，未敢书行。”是日，知临安府钱象祖捕诸生押送贬所。未几，驿罢，出知泉州。
　　癸亥，金敕有司以增修曲阜宣圣王庙毕，赐衍圣公以下三献法服及登歌乐一部，仍送太常旧工往教孔氏子弟，以备祭礼。
　　甲子，金以尚书左丞乌凌阿愿为平章政事，右丞瓜勒佳衡为尚书左丞。
　　戊寅，金以修河防毕工，参知政事胥持国等进阶，赐银币有差。
　　庚辰，金以右丞相瓜勒佳清臣为左丞相，监修国史，封密国公；枢密使襄为右丞相，封任国公。迁胥持国为尚书右丞。持国与李淑妃表里，筦擅朝政，士之好利躁进者，争趋走其门。四方为之语曰：“经童作相，监婢为妃。”
　　五月，乙未，金判平阳府事镐王永中赐死，并其二子璋、彖。
　　初，傅尉希望风旨，过为苛细。永中自以世宗长子，且老矣，动有掣制，情思郁郁，乃表乞间居，不许。及郑王永蹈以谋逆诛，增置诸王司马，球猎游宴，皆有制限；家人出入，多禁防之。河东提刑判官巴哩哈，坐私谒永中，杖一百，解职。同知西京留守费摩克斯，坐受永中请托免。
　　先是永中舅张汝弼妻高陀幹以诅咒诛，金主疑事在永中，未有以发也。会傅尉奏永中第四子彖，因防禁严密，语涉不道，诏同签大睦亲府事膏、御史中丞孙即康鞫问，并得第二子璋所撰词曲，有不逊语。家奴德格首永中尝与侍妾瑞雪言：“我得天子，子为大王，以尔为妃。”诏遣官覆按，再遣礼部尚书张、兵部尚书乌库哩庆裔覆之。金主谓宰臣曰：“镐王只以语言得罪，与永蹈罪异。”马琪曰：“罪状虽异，人臣无将则一也。”金主又曰：“王何故辄出此言？”瓜勒佳清臣曰：“素有妄想故也。”遂令百官杂议，请论如律。诏赐永中死，鄂兰哈、璋、彖等皆弃市，永中妻子威州安置。
　　戊戌，诏戒百官朋比。
　　丙午，诏诸路提举司置广惠仓。
　　庚戌，金命瓜勒佳清臣行省于临潢府。
　　六月，丙辰，金右谏议大夫贾守谦、右拾遗布萨额尔克坐议镐王永中事奏对不实，削官二阶，罢之。御史中丞孙即康、右补阙蒙古呼喇、右拾遗田仲礼并罚金。
　　丁巳，复留正观文殿大学士、充醴泉观使。
　　韩侂胄用意，士大夫素为清议所摈者，教以凡与为异者皆道学之人，疏姓名授之，俾以次斥革。或又言道学何罪，当名曰“伪学”，善类自皆不安。由是有“伪学”之目。
　　右正言刘德秀上言：“邪正之辨，无过真与伪而已。彼口道先生之言，而行如市人所不为，在兴王之所必斥也。昔孝宗锐意恢复，首务核实，凡言行相违者，未尝不深知其奸。臣愿陛下以孝宗为法，考核真伪，以辩邪正。”诏下其章。由是博士孙元卿、袁燮、国子正陈武皆罢。司业汪逵入札子辨之，德秀以逵为狂言，亦被斥。
　　己未，复置台谏言事簿。
　　丙寅，金以枢密副使唐古贡为枢密使。
　　庚午，诏：“三衙、江上诸军主帅、将佐，初除举自代一人，岁举所知三人。”
　　癸酉，以韩侂胄为保宁军节度使、提举万寿观。
　　秋，七月，丁酉，御史中丞何澹言：“顷岁有为专门之学者，以私淑诸人为己任，非不善也。及其久也，有从而附和之者，有从而诋毁之者，有畏而不敢窃议者。附和之者，则曰此致知格物、精义入神之学，而古圣贤之功用在是也。一人倡之，千百人和之。幸其学之显行，则不问其人之贤否，兼收而并蓄之，以为此皆贤人也，皆善类也，皆知趋向者也。诋毁之者，则曰其说空虚而无补于实用，其行矫伪而不近于人情，一入其门而假借其声势，小可以得名誉，大可以得爵禄，今日宦学之捷径，无以易此。畏之而无敢窃议者，则曰利其学者日烦而护其局者甚众，言一出口，祸且及身。独不见某人乎？因言其学而弃置矣。又不见某人乎？因论其人而摈斥矣。彼欲以此箝人之口，莫若置而不问。
　　“臣尝平心而论，以为附和者或流而为伪，诋毁者或失其为真，或畏之而无敢窃议，则真伪举无所别矣，是非何自而定乎？有人于此，行乎闺门，达乎乡党，其践履可观而不为伪行，其学术有用而不为空言，其见于事也，正直而不私，廉洁而无玷，既不矫激以为异，亦不诡随以为同，则真圣贤之道学也，岂不可尊尚哉？苟其学术之空虚而假此以盖其短拙，践履之不笃而借此以文其奸诈，或者又凭藉乎此以沽名誉而钓爵禄，甚者屡沽赃秽，士论之不齿，而夤缘假托以借重，则为此学之玷累尔。及人之窃议，则不知自反，又群起而攻之曰：彼其不乐道学也，彼其好伤善类也。彼此是非，纷呶不已，则为汉甘陵、唐牛李，国家将受其害，可不虑哉？
　　“臣闻绍兴间，谏臣陈公辅尝言程颢、王安石之学皆有尚同之弊，高宗皇帝亲洒宸翰，有曰：‘学者当以孔、孟为师。’臣愿陛下以高宗之言风厉天下，使天下皆师孔、孟。有志于学者，不必自相标榜，使众人得而指目，亦不必以同门之故，更相庇护。是者从其为是，非者从其为非，朝廷亦惟是之从，惟善之取，而无彼此同异之说。听言而观行，因名而察实，录其真而去其伪，则人知勉励而无敢饰诈以求售矣。士风纯而国是定，将必由此。”帝是之，诏榜于朝堂。
　　既而吏部郎官糜师旦，复请考核真伪，迁左司员外郎。又有张贵模者，指论《太极图》，亦被赏擢。
　　澹复上疏言：“朝廷之臣，熟知其邪迹，然亦不敢白发以招报复之祸。望明诏大臣，去其所当去者。”
　　诏赵汝愚以观文殿大学士罢祠。
　　八月，己巳，诏内外诸军主帅条奏武备边防之策。
　　九月，壬午朔，蠲临安府水灾贫民赋。
　　甲申，金册静宁山神为镇安公，呼图里巴山神为瑞圣公。
　　乙酉，以久雨，决系囚。
　　丙戌，金以知河间府事伊喇仲方为御史大夫。
　　辛卯，金主如秋山；冬，十月，丙辰，还都。
　　乙丑，升秀州为嘉兴府，舒州为安庆府，嘉州为嘉定府，英州为英德府。
　　壬申，封子恭为安定郡王。
　　金瓜勒佳清臣受命出师，侦如虚实，自选精兵一万，进至合勒河。前队宣徽使伊喇敏等，于栲栲泺攻营十四，下之，回迎大军；属部斜出，掩其所获羊马资物以归。清臣遣人责其赕罚，北准布由此叛去，大侵掠。
　　乙亥，金主命瓜勒佳衡行省于抚州，命选亲军武卫军各五百人以从。十一月，戊子，清臣罢，命右丞相襄代之。
　　初议征讨，清臣主其事，既而领军出征，虽屡获捷，而贪小利，遂致北边不宁者数岁。
　　戊戌，加上太皇太后、太上皇、太上皇后尊号。
　　乙巳，金以枢密使唐古贡、御史大夫伊喇仲方、礼部尚书张等二十二人充计议官，凡军事则议之。
　　丙午，窜故相赵汝愚于永州。
　　初，韩侂胄忌汝愚，必欲置之死。既罢宫观，监察御史胡纮遂上言：“汝愚倡引其徒，谋为不轨，乘龙授鼎，假梦为符。”因条奏其十不逊，且及徐谊。诏责汝愚永州安置，谊南安军安置。时汪义端当制，遂用汉诛刘屈氂、唐戮李林甫事，迪功郎赵师召亦上书乞斩汝愚，帝不从。汝愚怡然就道，谓诸子曰：“观侂胄之意，必欲杀我。我死，汝曹或可免也。”
　　丁未，命宰执大阅。
　　余端礼、郑侨言：“福建地狭人稠，无以赡养，生子多不举。福建提举宋之瑞乞免鬻建、剑、汀郡没官田，收其租，助民举子之费。”从之。
　　十二月，乙卯，金主命招抚北边军民。
　　戊午，金礼部尚书张等进《大金仪礼》。
　　丁卯，金应奉翰林文字、同知制诰滏阳赵秉文，上书论宰相胥持国当罢，宗室守贞可大用。金主召问，言颇差异，命知大兴府事内族膏等鞫之。秉文初不肯言，诘其仆，遍数交游者，秉文乃曰：“初欲上言，尝与修撰王庭筠、御史周昂、省令史潘豹、郑赞道、高坦等私议。”庭筠等皆下狱、决罚有差。有司论秉文上疏狂妄，法当追解，金主不欲以言罪人，特免之。当时为之语曰：“古有硃云，今有秉文。硃云攀槛，秉文攀人。”士大夫莫不耻之，坐是久废。
　　乙亥，金诏加五镇、四渎王爵。
　　焕章阁待制、提举南京鸿庆宫硃熹，始以庙议自劾，不许；以疾再乞休致，诏：“辞职谢事，非朕优贤之意，依旧秘阁修撰。”
　　是月，金右丞相襄率驸马都尉布萨揆等自临潢进军大盐泺，分兵攻取诸营。
　　金完颜守贞既罢相出守，胥持国等犹忌之。俄有言守贞在政府日，尝与近侍窃言宫掖事而妄称奏下。金主命有司鞫问，守贞款伏。夺官一阶，解职，遣中使持诏切责之，仍以守贞不公事宣谕百官于尚书省。
　　　　 ○宁宗法天备道纯德茂功仁文哲武圣睿恭孝皇帝庆元二年（金承安元年）
　　春，正月，甲申，金大盐泺群牧使伊喇伊都等为广吉喇部兵所败，死之。
　　丁亥，金国子学斋长张守愚上《平边议》，特授本学教授，以其议付史馆。
　　庚寅，以余端礼为左丞相，京镗为右丞相，谢深甫参知政事，郑侨知枢密院事，何澹同知枢密院事。
　　赵汝愚行至衡州，病作。衡守钱鍪，承韩侂胄风旨，窘辱百端；庚子，汝愚暴卒。天下冤之。帝命追复原官，许归葬，中书舍人吴宗旦缴还复官之命。
　　汝愚学问有用，尝以范仲淹、韩琦、富弼、司马光自期，凡平昔所闻于师友之言，欲次第行之，未果而罢政。初，汝愚尝梦孝宗授以汤鼎，背负白龙升天；后翼嘉王以素服即位，谗者遂以为罪。
　　甲辰，右谏议大夫刘德秀劾前丞相留正四大罪，首言引用伪学之党以危社稷。诏正落职，罢祠。
　　二月，端明殿学士叶翥知贡举。同知贡举、右正言刘德秀言：“伪学之魁，以匹夫窃人主之柄，鼓动天下，故文风未能丕变。请将语录之类尽行除毁。”故是科取士，稍涉义理者，悉皆黜落；《六经》、《语》、《孟》、《中庸》、《大学》大书，为世大禁。
　　淮西总领张釜上言：“迩者伪学盛行，赖陛下圣明斥罢，天下皆洗心涤虑，不敢为前日之习。愿陛下明诏在位之臣，上下坚守勿变，毋使伪言伪行乘间而入，以坏既定之规模。”乃除釜尚书左司郎官。
　　辛未，蠲临安民身丁钱三年。
　　是月，金初造虎符发兵。
　　三月，己亥，进封嘉国公柄为吴兴郡王。
　　癸卯，金以久旱，敕尚书省曰：“刑狱虽已奏行，其间恐有疑，其再议以闻。人命至重，不可不慎也。”
　　丙午，有司上《庆元会计录》。
　　夏，四月，壬子，金遣使审决冤狱。
　　戊午，金初行区种法，民十五以上六十以下有土田者，丁种一亩。
　　甲子，左丞相余端礼罢。时韩侂胄擅权，摈斥正士，端礼称疾罢政。
　　壬申，以何澹参知政事，吏部尚书叶翥签书枢密院事。
　　五月，乙酉，申严狱囚瘐死之罚。
　　金以久旱徙市；庚寅，诏复市如常。
　　辛卯，赐礼部进士邹应龙以下四百四十九人及第、出身。
　　甲午，减诸路和市折帛钱三年。
　　建华文阁，藏《孝宗御集》。
　　乙未，金参知政事尼厖古鉴卒。
　　甲辰，更慈福宫曰寿慈。
　　六月，甲寅，金主以仲夏始得雨足，百姓艰食，出仓粟十万石，减价粜之。
　　乙丑，命监司、帅守臧否县令，分三等，从张釜之请也。后迄不行。
　　丁卯，金御史大夫伊喇仲方罢。
　　金定僧、道、女冠剃度之制。
　　金主尝问谏议大夫张曰：“僧道三年一试，八十取一，不已少乎？”曰：“此辈浮食，无益有损，不宜滋益也。”金主曰：“周武帝、唐武宗、后周世宗皆贤君，其寿不永，虽曰偶然，似亦有因也。”对曰：“三君矫枉太过。今不崇奉。不毁除，是谓得中矣。”
　　丙子，皇子埈生。
　　秋，七月，庚辰，金主御紫宸殿，受诸王、百官贺，赐诸王、宰执进酒。敕有司以酒万尊置通衢，赐民纵饮。
　　金主遣西北路招讨使完颜安国等趋多泉子，密诏右丞相襄进兵。乃令支军出东道，襄由西道。支军至龙驹河，为准布所围，三日不得出，间使出求援。或请俟诸军集乃发，襄曰：“我军被围数日，驰救之犹恐不及，岂可后时！”即鸣鼓夜发。或谓选遣人报围中，使知援至，襄曰：“所遣者倘为敌得，使知吾兵寡而粮在后，则吾事败矣。”乃益疾驰。迟明，距敌近，众欲少憩，襄曰：“所以乘夜疾驰者，欲掩其不备耳，缓则不及。”乡晨，压敌，突击之，围中将士亦鼓噪出，大战，准布败奔。使安国追蹑，佥言：“粮道不继，不可行也。”安国曰：“人得一羊，可食十馀日。不如驱羊以袭之便。”遂从其计。安国统所部万人，疾驱以薄之，准布散走。会大雨，冻死者十八九，降其部长。捷闻，金主遣使厚赐以劳之，许便宜赏赉士卒。
　　乙酉，金命有司收瘗西北路阵亡骸骨。
　　戊子，量徙流人吕祖俭等于内郡。祖俭移高安，寻卒，高安知县徐应龙经纪其丧。祖俭受业于兄祖谦，尊信不渝，在谪所，读书卖药以自给。尝言：“因世变有所摧折，失其素履者，固不足言；因世变而意气有所加者，亦私心也。”
　　时中书舍人汪义端，引唐李林甫故事，以伪学之党皆名士，欲尽除之，太皇太后闻而非之。帝乃诏台谏、给舍：“论奏不必更及旧事，务在平正，以副朕建中之意。”诏下，刘德秀遂与御史张伯垓、姚愈等疏言：“自今旧奸宿恶，或滋长不悛，臣等不言，则误陛下之用人；言之，则碍今日之御札；若俟其败坏国事而后进言，则徒有噬脐之悔。三者皆无一而可。望下此章，播告中外，令旧奸知朝廷纪纲尚在，不敢放肆。”从之，乃改为“不必专及旧事”。自是侂胄之党攻击愈急矣。
　　殿中侍御史黄黻上言：“治道在黜首恶而任其贤，使才者不失其职而不才者无所憾。故仁宗尝曰：‘朕不欲留人过失于心。’此皇极之道也。至于前事，有合论列，事体明证，有关国家利害者，臣不敢不以正对。”己丑，改黻为起居郎、权兵部郎中，以愈代为殿中侍御史。黻未几罢去。
　　戊戌，以韩侂胄为开府仪同三司、万寿观使。
</div>
    <div class="pagination">
<a href="续资治通鉴_page243.html">上一页</a><span>...</span><a href="续资治通鉴_page239.html">239</a><a href="续资治通鉴_page240.html">240</a><a href="续资治通鉴_page241.html">241</a><a href="续资治通鉴_page242.html">242</a><a href="续资治通鉴_page243.html">243</a><span class="current-page">244</span><a href="续资治通鉴_page245.html">245</a><a href="续资治通鉴_page246.html">246</a><a href="续资治通鉴_page247.html">247</a><a href="续资治通鉴_page248.html">248</a><a href="续资治通鉴_page249.html">249</a><span>...</span><a href="续资治通鉴_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
