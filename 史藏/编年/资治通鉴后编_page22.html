<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 22 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 22 页/共 44 页
  </h1>
  <div class="content">
   相不许　甲午遂出居东府有诏押入　戊戍提举洞霄宫蔡京复龙图阁直学士知定州供奉官童贯性巧媚善测人主防指先事顺承以故得幸及使三吴访书画竒巧留杭累月京与之游不舎昼夜凡所画屏障扇带之属贯日以达禁中且附语言论奏于帝所由是帝属意用京左阶道录徐知常以符水出入元符皇后所太学博士范致虚与之厚因荐京才可相知常入宫言之已而宫妾宦官中合词誉京遂起京知定州　辛丑以知陈州张商英权户部侍郎寻改吏部　壬寅知滁州范镗复职知澶州少府少监邢恕光禄少卿吕嘉问司农少卿路昌衡并落分司恕知随州嘉问知蕲州昌衡知滁州于归田里人安惇蹇序辰并散官予祠通议大夫林希追复资政殿学士　戊申池州居住蔡卞复官予祠　丙午奉安神宗神御于景灵西宫丁未诣宫行礼己酉降徳音于西京减囚罪一等徒以下释之癸丑诏章惇亲子孙许在外指射差遣不得辄至京师及上章疏从曽布所请也　是歳辽人来送遗留物河东地震京几蝗两浙湖南福建旱
　　崇寕元年春正月丁丑河东太原等十一郡地震诏死者家赐钱有差　二月丙戌朔以圣瑞皇太妃疾虑囚甲午皇子亶改名烜　以蔡确配飨哲宗庙庭　丙
　　申雄州防御推官知邓州录事参军朱肱奏言陛下即位以来两次日蚀在正阳之月河东十一郡地晓夜震至今犹未止城壁屋舎悉皆倒塌人民震死动以千数自古灾异未有如此臣不避死亡妄论辅弼之失以究灾异之应言词激切死有余罪然惓惓孤忠不敢隐黙者食陛下之禄念国家之重而不敢顾其私也并以其所上宰相曽布书随进书曰今监察御史刘焘相公门人也相公为山陵使辟焘掌牋表又荐入馆相公于焘厚矣如焘者置之词掖不忝也以焘为御史则不可也相公有过举焘肯言乎言之则忘恩不言则欺君盖非所以处焘也今右正言范致虚兄上舎生致君相公之侄壻也致虚乃致君之亲弟如致虚者置之馆阁不忝也以致虚为諌官不可也相公有过举致虚争之则忤亲不争则失职亦非所以处致虚也相公旁招俊乂陶冶天下肱之所论止及焘与致虚者特以台諌人主耳目之官非若他职可以略而不论也相公置门人亲戚为谏官御史此日月所以薄蚀天地所以震动也又曰章惇之过恶不可殚数其最大者四五相公在枢府坐视黙然亦不得为无过再贬元祐臣僚范纯仁能言之相公未尝救也废元祐皇后龚夬能言之相公未尝救也册元符皇后邹浩能言之相公未尝救也置谏官于死地黄履能言之相公未尝救也此四五事惇之过恶最大而相公无半词之助肱窃疑之伏惟相公遇灾而惧然后可以弭天变来直言肱之区区所望于相公者如此而已诏付三省肱乌程人礼部侍郎服之从弟也戊戌诏士有懐抱道徳久沉下僚及学行兼备可励
　　风俗者待制以上各举所知二人　奉议郎赵谂谋反伏诛　辛丑以知定州蔡京为端明殿学士知大名府蔡卞改知扬州先是大名阙帅曽布白帝前两府惟有刘奉世帝黙然韩忠彦与布交恶隂欲结京乃言熈宁故事尝除学士不必前两府因请用京故有是命　圣瑞皇太妃朱氏薨追尊为皇太后上諡曰钦成　追封孔鲤为泗水侯孔伋为沂水侯　三月丁巳奉安哲宗神御于景灵西宫寳庆殿　戊午诣宫行礼　辛酉以兵部侍郎邹浩为寳文阁待制知江宁府以浩乞补外也寻改知杭州　甲戍以知大名府蔡京为翰林学士承防兼修国史　夏四月丙戍诏权吏部侍郎张商英落权字　五月丁巳荧惑入斗　庚申尚书左仆射韩忠彦罢忠彦为相召还流人进用忠谠之士于是张庭坚陈瓘邹浩龚夬江公望常安民任伯陈次升陈君锡张舜民等皆居台谏翕然称为得人然与曽布不协至是左司谏吴材右正言王能甫希布意论忠彦变神考之法度逐神考之人材遂出知大名府　臣僚上言神考在位凡十有九年所作法度皆本先王元祐党人秉政紊乱殆尽朋奸防上更倡迭和者皆神考之罪人也绍圣追复虽已窜逐陛下即位仁徳涵养使之自新一旦牵复不以其渐内外相应寖以滋蔓为害弥甚今奸党姓名具在文案甚明有议法者有行法者有为之倡者有从而和者罪有轻重情有浅深使有司条析区别行遣使各当其罪数日可毕伏望早赐施行　己丑诏知河南府安焘知润州王觌知越州丰稷知颍昌府陈次升并降职知应天府吕仲甫落职故资政殿大学士李清臣夺职追所赠官并例外所得恩例　吏部侍郎张商英改刑部侍郎兼同修国史寻又兼侍读　庚午臣僚上言先朝贬斥司马光等异议害政大臣论列播告中外天下共知方陛下即位之初未及专揽万几当国之臣不能公平心意检防事状详具进呈以次牵复今日再招人言遂至烦紊伏望陛下明谕执政大臣使公共参议详酌事体原轻重之情定大小之罪上禀圣裁特赐行遣如显有欺君负国之实迹自宜放弃不足收恤其间亦有干连牵挂偏执愚见情非奸诬者乞依近年普博之恩使有自新之路则天下之气平而纷纷之论息矣【李焘曰据邹余奏议其文颇有与诏防不同者当考然上言者必邹余也更详之】乙亥诏故追复太子太保司马光吕公着太师文彦博光禄大夫吕大防太中大夫刘挚右中散大夫梁焘朝奉郎王岩叟苏轼各从裁减追复一官其元追复官告并缴纳王存郑雍傅尧俞赵瞻赵卨孙升孔文仲朱光庭秦观张茂则范纯仁韩维苏辙范纯粹吴安诗范纯礼陈次升韩川张耒吕希哲刘唐老欧阳棐孔平仲毕仲游徐常黄庭坚晁补之韩跋王巩刘当时常安民黄隠张保源汪衍余爽汤戫郑侠常立程頥张巽等四十人行遣轻重有差唯孙固为神考濳邸人已复职名及赠官免追夺任伯陈祐张庭坚商倚等并送吏部令在外指射差遣陈瓘龚夬并子祠其司马光等责词皆曽布所草定也又诏应元祐并元符今来责降人韩忠彦曽任宰臣安焘系前执政王觌丰稷见任从官外苏辙范纯礼刘奉世等五十七人并令三省籍记不得与在京差遣　后苑欲増葺殿宇内侍有请以金箔为饰者计用五十六万七千帝曰用金为箔以饰土木一壊不可复收甚无谓也诏黜之　丙子诏曰昔在元祐权臣擅邦倡率朋邪诬诋先烈善政良法肆为纷更绍圣躬揽政权灼见羣慝斥逐流窜具正典刑肆朕纉承与之洗涤悉复收召寘诸朝廷而缔交合谋弥复胶固唯以沮壊事功报复仇怨为事潝潝訿訿必一变熈宁元丰之法度为元祐之政而后已凡所论列深骇朕聴至其党与则迁叙不次无复旧章或由冗散之中登殿阁而满方面或既殂谢之后还旧职而加横恩玩法肆奸鲜不类此稍从屏逺姑务含容而言路交攻义不可遏乃择其尤者第加裁削以适厥中尚虑中外诖误之人未免反侧宜详示训谕以慰安羣情应元祐以来及元符未尝以朋比附防得罪者除已施行外自今以往一切释而不问在言责者亦勿复辄言朕言不渝羣聴毋惑宜令御史台出榜朝堂诏词曽布所草定也　己夘尚书左丞陆佃罢佃执政与曽布比而持论多近恕每欲参用元祐人才尤恶奔竞尝曰天下多事须不次用人茍安宁时人才无大相逺当以资歴序进少缓之则士知自重矣又曰今天下之势如人大病向愈当以药饵辅养之须其安平茍为轻事改作是使之骑射也朝议欲更惩元祐余党佃言不宜穷治或言佃名在党籍不欲穷治正恐自及耳遂出知亳州　庚辰以许将为门下侍郎温益为中书侍郎翰林学士承防蔡京为尚书左丞吏部尚书赵挺之为尚书右丞京素与屯田员外郎孙鼛善鼛尝曰蔡子贵人也然才不胜徳恐贻天下忧及是京谓鼛曰我若用于天子愿助我鼛曰公诚能谨守祖宗之法以正论辅人主示节俭以先百吏而絶口不言兵天下幸甚京黙然挺之为中丞与曽布比建议绍述排撃元祐诸贤由是进居政府　六月己丑祔钦成皇后神主于太庙　辛夘左司諌王能甫言曽诚家富于财目为青钱学士乞罢其史官左正言吴材言史官王防在元丰勒停又以诉理得罪兼无出身当罢是日曽布独对言吴材縁引吕惠卿蹇序辰等议论不胜王能甫乃吴安持壻近日以安持追削职名皆挟私怨故以此攻曽诚王防欲中伤臣耳帝曰彼责在蔡京不干卿事布曰臣亦知此二人乃京所荐但以臣门下士为言路所攻则谓臣必揺动小人用意如此臣实不安方元祐之人布满朝廷臣一身与众人为敌如处风涛之中日不自安是时助臣者唯此三数人今元祐之党方去而言者乃欲斥逐此等是为元祐人报怨耳帝矍然布因言张商英亦章惇门下士王沩之乃其壻议论之际多与惇为地故商英力称引范致虚及吴材乃其志趣同耳若有所陈愿陛下加察　壬辰减西京河阳郑州囚罪一等民縁山陵役者蠲其赋　癸邜诏六曹尚书有事奏陈许独员上殿　己酉太白昼见　壬子改渝州为恭州　癸丑诏仿唐六典修神宗所定官制　封伯夷为清惠侯叔齐为仁惠侯　闰月甲寅朔更名哲宗神御殿曰重光　己未以提举洞霄宫吕惠卿为观文殿学士知杭州寻改扬州　辛酉殿中侍御史钱遹言尚书右仆射曽布力援元祐之奸党分列要途隂挤绍圣之忠贤逺投散地挈提姻娅骤致美官汲引儇浮盗窃名器爱壻交通乎近习诸子邀结乎搢绅造请辐凑其门苞苴日盈私室呼吸立成祸福喜怒遽变炎凉钩致齐人之窾言欲破绍圣之信史曲徇法家之谬説轻改垂世之典刑为臣不忠莫大于此兼布初以韩忠彦为心膂李清臣为爪牙协济奸谋共伸私忿其趣虽异厥罪惟均忠彦免官已正生前之罪戾清臣禠职实诛死后之奸囘岂容斯人尚司魁柄况日食地震星变旱灾岂盛时常度之或愆乃柄臣不公之所召人神共怒天地不容欲乞早正典刑慰中外之望于是布连上章乞罢翊日壬戌诏罢布为观文殿大学士知润州布于元符末欲以元祐兼绍圣而行故力排蔡京逐出之至崇宁初知上意有所向又欲力排韩忠彦而专其政无何京为右丞大与布异防布拟陈祐甫为户部侍郎京于榻前奏曰爵禄者陛下之爵禄奈何使宰相私其亲曽布壻陈廸祐甫之子也布忿然争辨久之声色稍厉温益叱之曰曽布上前安得失礼帝不悦而罢御史遂攻之言布与韩忠彦李清臣交通为私使其子壻吴则礼外甥壻髙茂华往来计议共成元祐之党暨登相位凶焰日滋复与忠彦清臣析交离党日夜争胜遂揽天下之权皆归于己而怨望之心逞矣故不及半月首罢市易中外之人望风希指变法之论相因而至于是范纯粹乞差衙前以害神考之免役李夷行乞复诗赋以害神考之经术又力引王古为户部尚书王觌为御史中丞二人者元祐之党也而用以掌开阖敛散之权定是非可否之论岂非败壊神考之法度乎于是更诏布落职提举明道宫太平州居住　以刑部侍郎张商英为翰林学士　甲子诏诸路州县官有治绩最著者着监司帅臣各举一人　丙寅寳文阁侍制知杭州邹浩改知越州　辛未诏曰朕仰惟哲宗皇帝严恭寅畏克明祗徳元符之末是生越王奸人造言谓非后出比阅臣寮旧疏适见椒房诉章载加考详咸有显证其时两宫亲临抚视嫔御执事在旁縁何外人得入宫禁杀之取子实为不根为人之弟继体承祧岂使沽名之贼臣重害友恭之大义诋诬欺罔罪莫大焉邹浩可重行黜责以戒为臣之不忠者庶称朕昭显前人之意如更有言及者仍仰依此令进奏院遍牒施行仍检防邹浩元奏劄子并元符皇后诉章宣示中外【长编载邹浩劄子曰臣闻仁宗皇帝在位四十二年邦国无流离之患边境无征伐之苦黎民繁庶万国咸宁当是时可以嬉游后宫非焦心劳力之秋也而谓宰相冦准曰朕观自古乱天下败国家者未尝不因女子是以褒姒灭周妲已亡商朕之后宫女子巧媚百生朕未尝顾盼焉然则仁祖之意岂不欲垂裕后昆奈何陛下遽忘其槩乎臣观陛下之所为愈于桀纣而甚于幽王也杀卓氏而夺之子欺人可也讵可欺天乎卓氏何辜哉得不愈于桀纣也废孟氏而立刘氏快陛下之志可也刘氏何徳哉得不甚于幽王也臣观祖宗有唐虞尧舜之徳而陛下有桀纣幽王之行不识陛下寝餗安乎顷年彗星出于西方灾谴为大陛下避正殿以塞天变减常膳以销天谴宰相章惇谓陛下曰未足损陛下盛徳又闻江西敷奏累年饥馑陛下责以宰相燮理之功宰相章惇谓陛下曰天灾流行无世无之且以尧九年水汤七年旱为解惇为辅弼忍发此言今闻陛下以立刘氏惇之防也臣今谏陛下去废后之丑行行复后之大徳聴臣之直諌而出惇之奸言使天下之人共仰首以见日月之光盛大之世不然祖宗百有余年基业将颠覆于陛下之手矣昔唐禇遂良諌髙宗立武昭仪不聴叩头流血以笏置殿阶曰还陛下此笏乞归田里今臣諌陛下不聴愿归田里力农圃为乱世之民愿脍臣心肝以献惇斩惇首以谢天下　元符三年五月元符皇后上皇太后表曰臣妾窃以臣僚数有章防今言妾生故越王事非有实不言中外谤莫能止在妾之分寝处难安重念朽质不能殒灭至使上累哲宗皇帝况降制之日亲承两宫玉音一旦几成虚诞之文若宫掖尚行欺罔之议则何以取信天下窃以其时大臣及掌事之人即今尽存伏望圣慈降下臣僚章防付与有司明行鞫问倘有实状岂不知过若系虚妄亦乞严行惩戒以絶反覆兴谤之吏如黙而不言虑玷哲宗皇帝载于方册曷可传之万世妾伏覩绍圣之间元祐皇后亲被睿防放逐一尼后来通説事端差官制勘有雷公式图画之迹御史録验备载案牍迁徙道宫众所共知岂縁他人乃今新进之人不究其理谓妾遭遇哲宗皇帝欲快人情务摅前忿岂存内外重轻之理只报先朝未用之怨众口铄金可不惧哉欲乞特降睿防检取元祐皇后制院一宗公案及推勘官吏付有司再行讯治以示中外如妾稍有干涉用情不敢拱手而居后位之列若不沥诚详具奏闻安能辩雪伏望皇太后陛下悯怜哲宗至孝至仁照鉴妾之负寃无告出自宸断特赐矜察】初浩以諌立后被谪章留中不下元符未还朝入见帝首及諌立后事奬叹再三问諌草安在对曰焚之矣退告陈瓘瓘曰祸其在此乎异时奸人妄出一缄则不可辨矣及蔡京用事忌浩欲挤之果使其党伪为浩奏言刘后杀卓氏而夺其子且多狂妄指斥语复伪为元符皇后上皇太后表流布中外帝见之大怒遂下诏治浩之罪贬衡州别驾永州安置京又使其党为元符皇后撰谢表以上诏并送史官【长编载元符皇后谢徽宗表曰伏覩诏书布告中外责邹浩诬罔故邓王非妾所生等事以正朝廷之风化以叶泰陵之圣徳衔寃上诉俟明命于三年颁诏亟行示信恩于四海下以称在廷之公议上以慰哲庙之神灵仰荷睿明惟知感泣伏念妾本京辇良家之子玷先朝御侍之聨露既及于凡材草木焉知其帝力属邓王既诞之后适长秋虚位之时被两宫之玉音及羣臣之佥议旋加册命进长后宫非天克相以谁为任妾何縁而自致奸邪横逆指爱子作他人中外动揺视诏词为诳语于妾身而敢恨顾先帝以何如亦当自反其所言信出不根之私语且以元祐皇后因逐一尼遂倡事端逮从制勘禁书图画之备露御史録案之甚明自取之刑俄闻废命案牍固存于朝论推原岂本于妾身方羣小之肆诬实众尤之难辨当陛下承祧之始属钦圣垂之间泣血书辞呼天雪愤庶几中外备见始终岂期元祐之朋邪竞蓄前朝之怨憾喜闻人过岂验是非増饰烦言更加伤害方且拟议以深斥尚何封章之可行妾所痛者虑伤先帝之明思妾所重者恐乱后世之信史惟大事之若是曷小已之足论终期羣枉之氷销果頼至仁之洞察奋英谋而独断绍列圣以御图邪正剖分黒白昭著奸言伪説难逃圣览之明巧诋深寃灼见沽名之贼曲文平悃昭示四方此盖伏遇皇帝陛下尧舜相承文武善继上追兄弟友恭之义下怜母子孤露之情辨百年疑似之非正万世昭明之典妾殒身何报没齿知荣生当竭节以答圣恩死亦无憾而见哲庙】浩初除諌职入白其母张曰有言责者不可黙恐或以是贻亲忧母曰儿能报国我顾何忧及浩两被窜责母不易初意人称其贤【考异李焘曰新录辨诬云邹浩复召用蔡京忌浩因求浩旧疏不得乃使其党作伪疏继而京执政故有是责要之此叚皆非实事邹浩疏元符皇后上太后表及谢徽宗表皆京为之也丁未録云上欲再贬浩而三省求浩元防不获下浩取藁浩奏以元藁不存陈瓘闻而叹曰若后日有撰恶语以进者将何以自明已而章惇果伪撰浩疏袖以进案惇元符三年九月已罢相伪撰浩疏者乃京也今按宋史邹浩徽宗即位浩还朝帝首及諌立后事问諌草安在对曰焚之矣而丁未録云上欲再贬浩三省求浩元疏不获下浩取藁浩奏以元藁不存二説互异一系元符一系崇宁今从宋史盖焚藁之语京久已闻之时向太后已崩而朱太妃尚在京犹未敢为此也及是年二月朱太妃薨京适以此时入对故既撰浩伪疏又撰元符皇后伪诉章以无太后太妃可以证其妄者耳伪疏伪表一时一手所作大抵在是年四月后也元符皇后固甘心于浩者自当与京合谋而京素交结内侍俾以此伪疏伪表寘诸帝前亦甚易也所可疑者浩既自焚其藁京求浩奏亦不可得而徽宗实録邹浩传及东都事畧宋史邹浩传俱载浩元奏与伪疏大异不知从何处得来岂宫中所留元奏羣小一时难检不及焚毁若有神物为之获持而其后复出欤】　戊寅知江宁府邓祐甫乞以府学所建王安石祠堂着祀典从之　壬午追贬李清臣为武安军节度副使　癸未诏监司帅臣于本路小使臣以上及亲民官内有智谋勇略可备将帅者各举一人

　　资治通鉴后编卷九十四
　　钦定四库全书
　　资治通鉴后编卷九十五
　　刑部尚书徐干学撰
　　宋纪九十五【起黓敦牂七月尽阏逢涒滩四月凡一年有十月】
　　徽宗体神合道骏烈逊功圣文仁徳宪慈显孝皇帝
　　崇宁元年秋七月甲申朔建长生宫以祠荧惑　丙戌诏省台寺监及监司郡守并以三年成任　戊子以蔡京为尚书右仆射兼中书侍郎制下之日赐坐延和殿命之曰神宗创法立制先帝继之两遭变更国是未定欲上述父兄之志卿何以教之京顿首谢曰敢不尽死制词极其褒美翰林学士张商英所草也　己丑焚元祐法　甲午诏于都省置讲议司蔡京起于逐臣一旦得志隂托绍述之柄箝制天子用熈宁条例司故事即都省置讲议司自为提举以其党吴居厚王汉之等十余人为僚属取政事之大者如宗室冗官国用商旅盐法赋调尹牧每一事以三人主之凡所设施皆由是出而法制屡变无常矣诏杭州明州置市舶司　庚子同知枢密院事章楶罢以老故也诏授资政殿学士中太一宫使未几卒諡庄简　甲辰以雨水壊民庐舎诏开封府振防压溺者　庚戍臣僚上言管勾明道宫张耒在颍州闻苏轼身亡出已俸于荐福禅院为轼饭僧缟素而哭诏张耒责授房州别驾黄州安置　辛亥诏昨降置讲议司手诏内事件许中外臣庶具所见利害闻奏　复罢春秋博士　八月乙邜皇子烜改名桓　臣僚上言陛下即位之始渊黙不言尝开献书之路而以书献者有自布衣取甲科以令百里或加秩一等或解武弁而寄寺监丞簿之禄天下之士不知彼所论列为何等语言往往懐疑迄今不释欲望出其所上封事布之四方果其言有补国是则至公之议帖然自厌脱或志在觊望侥幸名器无忠嘉一定之论有奸憸两可之语附下罔上累先烈而害初政则于此时岂可以置而不问如以臣言可采乞早赐施行　乙丑诏除郑敦义江緷外鹿敏求追所授承事郎降充簿尉髙士育追所授官何大正追所赐出身及所授官并不得应举　辛未置安济坊飬民之贫病者仍令诸州县并置　甲戌诏天下兴学贡士建外学于国南蔡京请天下州县并置学州置教授二员县置小学县学生选考升诸州学州学生每三年贡太学至则附试别立号考分三等入上等补上舎入中等补下等上舎入下等补内舎余居外舎诸州军解额各以三分之一充贡士州给常平或系省田宅充养士费县用地利所出及非系省钱凡州县学生曽经公私试者复其身如有孝弟睦婣任恤中和若行能尤异为乡里所推者县上之州免试入学州守贰及教授询审无谬即保任入贡不实者坐罪京又请建外学以待州县学之贡士乃诏即京城南门外相地营建外圆内方为屋千百七十二楹是为辟雍太学专处上舎生内舎生而外学则处外舎生初贡至皆入外学经试补入上舎内舎始得进处太学太学外舎亦令出居外学其敕令格式悉用太学见制于是上舎至二百人内舎六百人外舎三千人凡州学上舎生升舎以其秋即贡入辟雍长吏集阖郡官及提学官具宴设以礼敦遣限歳终即集阙下自川广福建入贡者续其路食以学钱给之奏入诏悉如其法施行　丙子诏司马光吕公着王岩叟朱光庭孔平仲孔文仲吕大防刘安世刘摰苏轼梁焘李周范纯仁范祖禹汪衍汤戫李清臣丰稷邹浩张舜民子弟并毋得官京师　己夘以赵挺之为尚书左丞翰林学士张商英为尚书右丞九月戊子京师置居养院以处鳏寡孤独仍以户絶财产给养　乙未诏中书籍元符三年臣僚章疏姓名分正邪各为三等于是中书奏正上钟世美乔世材何彦正黄克俊邓洵武李积中六人正中耿毅等十三人正下许奉世等二十二人邪上尤甚范柔中等三十九人邪上梁寛等四十一人邪中赵越等一百五十人邪下王巩等三百十二人　内侍郝随讽蔡京再废孟后防昌州判官冯澥上书言复后为非于是御史中丞钱遹殿中侍御史石豫左肤连章论韩忠彦等乗一布衣诳言复瑶华之废后掠流俗之虚美当时物议固已汹汹乃至疏逖小臣诣阙上书忠义激切则天下公议从可知矣望询考大臣断以大义无牵于流俗非正之论以累圣朝　丁酉治臣僚议复元祐皇后及谋元符皇后者罪降韩忠彦曽布官追贬李清臣雷州司户参军黄履祈州团练副使安置曽肇丰稷陈瓘龚夬等十七人于逺州擢冯澥鸿胪寺主簿　己亥御批付中书省应元祐责籍并元符末叙复过当之人各具元籍定姓名进入于是蔡京籍文臣执政官文彦博等二十二人【文彦博吕公着司马光安焘吕大防刘摰梁焘王岩叟范纯仁王珪王存傅尧俞赵瞻韩维孙固范百禄胡宗愈李清臣苏辙刘奉世范纯礼陆佃】待制以上官苏轼等三十五人【苏轼范祖禹王钦臣姚勔顾临赵君锡马黙孔武仲王汾孔文仲朱光庭吴安持钱勰李之纯孙觉鲜于侁赵彦若赵卨孙升李周刘安世韩川贾易吕希纯曽肇王觌范纯粹杨畏吕陶王古陈次升丰稷谢文瓘邹浩张舜民】余官秦观等四十八人【秦观汤戫杜纯司马康宋保国吴安诗张耒黄隠欧阳棐吕希哲刘唐老晁补之黄庭坚毕仲游常安民汪衍孔平仲王巩张保源余爽郑侠常立程頥余卞唐义问李格非商倚张庭坚李祉陈佑任伯陈郛朱光裔苏嘉陈瓘龚夬吕希绩欧阳中立吴俦吕仲甫徐常刘当时马琮谢良佐陈彦黙刘昱鲁君贶韩跋】内臣张士良等八人【张士良鲁焘赵约谭扆杨偁陈询张琳裴彦臣】武臣王献可等四人【王献可张逊李备胡田】等其罪状谓之奸党请御书刻石于端礼门【考异此据长编所列姓名人数李焘曰七月二日鲁君贶刘昱李常吕仲甫朱光裔马琮刘当时谢良佐陈彦黙八人已出籍恐此姓名不当又见九月十七日十七日即己亥也今按宋史徽宗纪崇寕元年九月己亥籍元祐及元符末宰相文彦博等侍从苏轼等余官秦观等内臣张士良等武臣王献可等凡百有二十人御书刻石端礼门而长编所列姓名止一百十七人尚少三人恐有遗脱其出籍八人又不当在内则所阙共十一人矣又二年九月从臣僚之请颁端礼门石刻于天下长编载御史台抄録到名数又止九十八人彼此参错不齐未知何故更须博考】　庚子赠宣徳郎钟世美为右諌议大夫录其子为郊社斋郎世美元符末提举福建路常平应诏上书乞复熈宁绍圣政事至是第为正上等第一故有此恩余正等四十人悉加旌擢其邪等五百四十二人降责有差　壬寅降授中大夫守司农卿分司南京太平州居住曽布责授武泰军节度副使衡州安置　冬十月癸亥知枢密院事蒋之竒罢为观文殿学士知杭州　己巳以观文殿学士知太原府吕惠卿为武曷军节度使知大名府　蔡京许将温益赵挺之张商英力主钱遹等说请废孟后帝不得已从之　甲戌诏罢元祐皇后之号复居瑶华宫丙子臣僚上言元祐党人朝廷近已施行所有元符
　　之末共成党与变更法度复为元祐者伏望详酌施行于是诏周常龚原刘奉世吕希纯王觌王古谢文瓘陈师锡欧阳棐吕希哲刘唐老晁补之黄庭坚黄隠毕仲游常安民孔平仲王巩张保源陈郛朱光裔苏嘉余卞郑侠胡田并罢祠禄各于外州军居住仍依陈乞宫观新格不得同在一州　戊寅以资政殿学士蔡卞知枢密院事　诏河南府草泽裴筠上书语言狂悖事理诞妄特送五百里外州军编管所有讲议司许陈言利害指挥勿行　十一月乙酉邵州言知溪洞徽州杨光衔内附　戊子以婉仪郑氏为贤妃　辛邜置河北安济坊　癸巳置西南两京宗正司及敦宗院　戊戌置显谟阁学士待制官　己酉立卿监郎官三岁黜陟法十二月癸丑中丞钱遹言哲宗用王赡防取青唐邈川可谓不世出之略权臣逞一偏之曲说以欺朝廷尽委而弃之更以他罪戮及赡身若不追正其罪而显黜之则无以伸往者之寃而激忠勇折冲之气于是责授韩忠彦为崇信军节度副使曽布为贺州别驾仍旧衡州安置安焘为宁国军节度副使范纯礼为试少府监分司南京　庚申臣僚上言諡以易名所以昭其美恶而宠辱之不可忽也夫虑国忘家之谓忠美闻周逹之谓宣为范纯仁者以忠宣命之可乎其世济忠直既不得名其碑则前日未当之諡理所应论不特纯仁而已有如司马光之諡文正吕公着之諡正献其类不一皆当夺本议各諡其恶以训万世诏范纯仁諡定议覆议官各罸铜其神道碑如已镌立令颍昌府毁磨　铸当五钱　丙寅诏应责降安置及编管羁管人令所在州军依元符令常觉察不得放出城　丁丑诏诸邪说诐行非先圣之书并元祐学术政事不得教授学生犯者屏出　戊寅蔡京等上州县学敕令格式乞镂板颁降从之　是岁京几京东河北淮南蝗江浙熈河漳泉潭衡郴州兴化军旱　辰沅州猺入冦　辽萧哈里叛辽主使北面林牙郝嘉努讨之哈里亡入女真阿典部遣其族人乌塔拉结和于英格曰愿与太师为友同往伐辽英格执乌塔拉防辽命英格捕讨哈里遂送乌塔拉于辽募兵得甲千余阿固达喜曰有此甲兵何事不可图盖前此女真甲兵之数未尝满千也军次混同水与哈里遇时辽追哈里兵数千攻之不能克英格谓辽将曰退尔军我当独取哈里辽将许之阿固达防马突战海里中流矢堕马下执而杀之大破其军函哈里首遣使献于辽辽主大喜赐予加等英格自是知辽兵之易与益自肆矣
　　二年春正月乙酉贬窜元符末台諌官于逺州任伯雨昌化军陈瓘亷州龚夬象州马涓澧州陈祐归州李深复州张庭坚鼎州并除名勒停编管江公望责授衡州司马永州安置邹浩除名勒停昭州居住已上并永不得收叙王觌临江军居住丰稷建州陈次升建昌军谢文瓘邵武军张舜民房州亦皆除名勒停蔡京蔡卞怨任伯雨等之论已检防其章疏以进故有是贬京之帅蜀也张庭坚在其幕府及入相欲引以自助庭坚不从京恨之至是亦除名编管　知荆南府舒亶平辰沅猺贼复诚徽二州改诚为靖州徽为莳竹县曲赦荆湖两路　己丑诏许茅山道士刘混康修建道观仍令直奏灾福无得隠匿混康有节行颇为神宗所敬重故帝礼信之【李焘曰此据蔡绦史补増入】　壬辰中书侍郎温益卒益仕宦从微至着无片善可纪至其狡谲傅防盖天性也　丁未以蔡京为尚书左仆射兼门下侍郎　以知岢岚军王厚权发遣河州兼洮西沿边安抚司公事厚少从父韶兵间畅习羌事元祐弃河湟厚疏陈不可且诣政事堂言之蔡京既治元祐弃地之罪仍欲开邉故有是命二月辛亥安化蛮入冦广西经畧使程节败之　壬
　　子遣官相度湖南北猺地取其材植入供在京营造甲寅尊元符皇后为皇太后宫名崇恩　辛酉置殿中监　庚午初令陕西铸折十铜钱并夹锡钱召募私铸人赴官充铸钱工匠从蔡京奏也　癸酉奉安哲宗御容于西京防圣宫及应天院　丙子置诸路茶塲茶自嘉祐通商至熈宁中李稷稍复法而利复归于官及是蔡京请荆湖江淮两浙福建七路仍旧禁官买即产茶州军随所置场申商人园户私易之禁商人买茶贮于笼篰官为抽盘第叙收息讫批引贩卖岁入百万缗以进御自此盗贩公行民滋病矣　戊寅王厚言熈宁间神宗以熈河边事委任先臣韶当时中外臣僚凡有议论熈河事者防朝廷批送先臣看详可否议论归一无所揺夺今朝廷措置一方边事已究见利害本末欲乞自今中外臣僚言涉青唐利害者乞依熈宁故事并付本路经畧司及所委措置官看详从之又诏入内供奉官童贯往来勾当仰本路经略安抚都总管司公共协力济办　三月乙酉诏党人亲子弟毋得擅到阙下其应縁趋附党人罢任在外指射差遣及得罪停替臣僚亦如之　辛邜管勾玉隆观黄庭坚除名勒停送宜州编管以湖北转运判官陈举奏庭坚撰荆南承天院碑语涉谤讪也　癸卯赐礼部奏名进士诸科及第出身五百三十八人其尝上书在正等者升甲邪等者黜之时李阶举礼部第一阶深之子而陈瓘之甥也安忱对防言使党人之子魁多士无以示天下遂夺阶出身而赐忱第忱惇兄也又黄定等十八人皆上书邪等帝临轩召谓之曰卿等攻朕短可也神宗哲宗何负于卿等亦并黜之皆从蔡京言也　诏知河州王厚权管勾熈河兰防路经略司职事　夏四月甲寅诏侍从官各举所知二人　丁夘诏毁吕公着司马光吕大防范纯仁刘挚范百禄梁焘王岩叟景灵西宫绘像　己巳童贯至熈州传语劳军　庚午诏国子监印书赐诸州县学　甲戌王厚奏河南河北诸羌以大小隆賛争国之故人心不宁诸族酋豪互有猜忌遂更相侵掠杀戮正所谓以外裔攻外裔乃中国之利臣见与童贯计议乘此从长措置候起发别具奏闻　乙亥诏苏洵苏轼苏辙黄庭坚张耒晁补之秦观马涓文集范祖禹唐鉴范镇东斋记事刘攽诗话僧文莹湘山野录等印板悉行焚毁　戊寅以赵挺之为中书侍郎张商英为尚书左丞户部尚书吴居厚为尚书右丞兵部尚书安惇同知枢密院事　诏追夺王珪赠諡王仲端王仲薿并放罢遗表恩例减半追毁程頥出身以来文字除名其入山所著书令本路监司觉察时臣僚上言神宗大渐王珪不早请建储密召髙士充欲成其奸谋又言程頥学术颇僻素行谲怪劝讲经筵有轻视人主之意议法太学则专以变乱成宪为事故有是诏范致虚又言頥以邪说诐行惑乱众聴而尹焞张绎为之羽翼乞下河南尽逐学徒頥于是迁居龙门之南止四方学者曰尊所闻行所知可矣不必及吾门也　五月辛巳以贤妃郑氏为淑妃　丙戍曽布以妻魏氏及子纡缲等交通请求受赂狼籍责授亷州司户参军仍旧衡州安置纡永州编管缲除名　甲午诏颁梁安国等二十二人昨上书谤讪节文责降有差　六月庚申诏元符末上书进士类多诋讪令州郡遣入新学依太学自讼斋法候及一年能革心自新者许将来应举其不变者当屏之逺方辛酉王厚童贯发熈州初厚与贯防诸将部分军事
　　诸将皆欲并兵直趋湟中厚曰贼恃巴沁巴藏之险挟大河之阻分兵死守以抗我师若进战未克青唐诸部之兵继至夏贼必为之援非小敌也不若分兵为二南道出安乡冲其前北道出京玉其后贼腹背受敌势不能支破之必矣贯犹未决厚曰他日身到其地计之熟矣愿毋过疑遂以岷州将髙永年为统制官权知兰州姚师闵佐之及管勾招纳王端等率兰岷州通逺军汉蕃兵马二万出京玉闗厚与贯亲领大军出安乡关渡大河上巴沁岭　癸亥厚次河州　甲子次安乡闗贯率李忠等以前军趋巴沁城旧名安川堡在巴沁岭上都尔伯使其三子长曰阿令结次曰斯多玛尔令次曰阿防率众拒守城据冈阜四面皆天堑深不可测道路险狭我师至望见城门不闭偏将辛叔詹安永国等争先入贼出兵迎击师少却永国堕天堑死叔詹等驰还几为所败防各收军而止翼日乙丑贼以大众背城而陈埤间建旗鸣鼓将决战复有疑兵据髙阜张两翼防厚以军至贼望见气沮厚乗髙列大帅旗帜示之遣人谕以恩信开示祸福数返阿令结等不肯降语益不逊遂命诸将攻城贼力战拒险我军不能过天堑厚亲至阵前督强弩射之贼稍却别遣偏将邹胜率精骑由间道缭出其背贼大惊因鼔之诸军四面奋撃杀阿令结斯多玛尔令于阵阿防流矢中目贯脑遁去都尔伯率众来援闻败亦遁去日未中大破贼众遂克其城逺近争降附厚诛强悍首领数百人入据城遣髙永年引兵万余出京玉闗　丙寅厚进军次瓦吹旧名宁洮寨永年等进据巴藏宗城　阿防道遇其父都尔伯引众来援告之曰兵大败二兄皆死我亦重伤汉家已入巴沁城矣父子相持恸哭恐追骑及偕驰而去至且达尔城所居附顺者张心白旗甚众复惧见禽逾城奔青唐然余党犹盛王厚虑其或掎我军后　丁夘大军留宁洮厚与童贯率李忠等将轻骑二千余人趋且达尔破巴顺部族焚其巢穴临大河据险命忠等率众守之厚即日还宁洮　戊辰进下陇朱黒城城旧名安陇寨　己巳进至湟州防髙永年等军于城东坂上诸将各率所部环城遣人约降其大首领丹巴图令结尽拘城中欲降者据城不下厚与童贯登城南山视城中尽见其战守之备分遣诸将各据一面攻城贼援兵自城北宗水桥上继至势益张日暮诸将有言贼得援力生我师攻战久已疲请暂休士卒徐图之厚谓贯曰大军深入至此是为死地不急破其城青唐王子拥大众来援据桥而守未易以旬日胜也形见势屈将安归乎诸将不以计取顾欲自便岂计之得邪敢再言者斩于是诸将各用命死士乗城贼以石纵击垂至堞而坠奋复上者不可胜数鼓四合昼夜不絶声矢下如雨城中负盾而立庚午别遣骁将王用率精骑出贼不意乱宗水上流击破援兵絶其路乗胜夺水寨初元符间筑城宗水之北以防桥至是贼据守之有蕃将包厚縁城而上防枪撃贼引众逾入贼退保桥南厚开其门王用因以其众入据桥城而战势犹未沮遂火其桥中夜如昼诸将乘火光尽力攻城城中不能支大首领索诺木黙令鄂特潜遣人缒城送欵请为内应许之是夜王亨夺水门入与其麾下登西城而呼曰得湟州矣诸军鼓噪而进丹巴图令结以数十骑由西门遁去　辛未黎明大军入湟州假髙永年知州事完其城而守之前后招纳湟州境内漆令等族大首领七百五十人管户十万厚具捷书以闻初湟州未克青唐王子溪罗萨勒率众来援过安尔
　　峡闻城已破遂驻宗格城以丹巴图令结不能守斩之以徇时论者皆欲席卷而西王厚与童贯及诸将议曰湟州虽下形势未固新附之人或持两端青唐余烬尚强未肯望风束手我师狃于新捷其实已罢若贪利深入战有胜负后患必生岁将秋矣塞外苦寒正使遂得青唐诸城未可兴筑若不暴师劳费则必自引而归玩敌致冦非万全之防往年大军之举事忽中变正以此耳湟州境内要害有三其一曰且达尔在州之南前已城之矣其二曰省章在州之西正为青唐往来咽喉之地汉世谓之隍陿唐人尝修阁道刻石记其事地极险阻若不城之异日兵出贼必乘间断我归路其三曰南宗寨在州之北距夏国卓罗右厢监军司百里而近夏人交构诸羌易生边患今若城之可以控制况此三城正据鄯湟腰背控制之利可断其首尾之患厚在元符间已尝建论不从竟致弃地之事覆车之辙何可复蹈且三城既毕湟境遂固降者悉为吾用地利可佐军储形势所临威声自逺益加招抚降众必多此支解羌虏之术也明年乗机一举大功必成或谓厚曰朝廷之意必欲亟定青唐从而有功必受重赏违之且得罪厚曰忠臣之谊知体国耳遑他防乎遂以是日甲戌移军趋省章东峡之西得便地曰洒金平建五百步城一座后赐名曰绥逺闗大军驻闗中溪钖罗萨勒尚在宗格遣其大首领本巴令鄂尔坤等五軰持蕃书诣军门请保渇驴岭以西而和书辞毎至益卑时军中已定议保完湟境来春进取且欲懈贼鬭志使不为备于是以便宜聴所请移书张示威信贼中大震　是月中太一宫火　秋七月己夘以收复湟州百官入贺　辛巳进蔡京官三等蔡卞以下二等　壬午白虹贯日　诏以王厚为威州练使知熈州童贯转入内皇城使果州刺史依前熈河兰防路勾当公事赏复湟州功也　甲申降徳音于熈河兰防路减囚罪一等流以下释之　庚寅曽肇责授濮州练副使　辛夘诏上书进士见充三舎生者罢归　丁酉诏自今戚里宗属勿复为执政官着为令庚子赐茅山道士刘混康号葆真观妙先生　乙巳
　　吏部言程頥子端彦见任鄢陵县尉即系在京府界差遣宜放罢从之因下诏责降人子弟毋得任在京及府界差遣　八月丁未再论弃湟州罪除许将已放罪曽布已责亷州司户外韩忠彦安焘范纯礼蒋之竒各贬官龚夬化州张庭坚象州编管陈次升循州姚雄光州居住钱景祥秦希甫并勒停李清臣身死其子祉当时用事送英州编管又诏胡宗囘顷帅熈州日屡陈坚守鄯湟之议见落职罢任可特与复寳文阁待制知秦州戊申御史中丞石豫殿中侍御史朱绂余深奏尚书
　　左丞张商英于元祐丁夘尝为河东守臣李昭叙作嘉禾篇谓神宗既登遐嗣皇帝冲防中外震惧罔知社稷攸托方是时哲宗既即位尚曰罔知攸托可乎又曰成王冲防周公居摄诛伐防慝卒以天下聴于周公时则唐叔得嘉禾推古验今迹虽不同理或胥近方是时文彦博司马光等来自洛郊方掌机务比之周公可乎逮元符之末先帝遗弓陛下入继大统而权臣用事乗君父不忍言之时起邹浩于新州商英是时实典词掖引晋平公问于叔向曰国家之患孰为大叔向曰大臣重禄而不諌小臣畏罪而不言此患之大者又曰思得端士司直在庭又曰浩径行直情无所顾避所谓浩之直情径行果先帝之所取乎先帝不取而商英取之可乎诏张商英秉国机政议论反复加之自取荣进贪冒希求元祐之初诋訾先烈台宪交章岂容在列可特落职依前通议大夫知亳州【考异李焘曰蔡绦国史后补鹾法篇云钞法既行一日货务申入纳见钱已积三百万缗鲁公将上进呈上骇曰直有尔许耶张丞相商英时为中书侍郎忽儳进曰啓陛下皆虚钱鲁公愕然即奏曰臣据有司申如此商英今以谓虚钱乞命商英与臣各选差官防检字号分明皆在库也翌日奏闻张大慙由是不安后又以隂通宫禁事未几罢去又宣和殿记鲁公在元丰中与商英素厚善其后商英出入鲁公门下又与伯氏亲欵鲁公将为相商英预为草麻其辞甚美遂拜左丞迁中书侍郎及争进颇攻鲁公一日上在禁中偶视贵人之冠钗间垂一小卷文书戏取开视之乃细字曰张商英乞除右仆射上语贵人汝勿预外廷事因密降出示鲁公上大怒而贵人方不安位鲁公亦甚惧曰此独商英无状耳恐事干宫禁不可治于是掩之以他事黜商英商英亦隂徳鲁公至是以所出小卷进云】臣僚因言商英作为谤书肆行诬诋宜更加诛责置之元祐籍中昭示无穷之戒　辛酉诏以商英入元祐党籍改知蕲州　湟州既平王厚奉诏措置河南生羌其地在大河之南连接河岷部族顽梗厚以为若不先事抚存据其要害大军欲向鄯廓必相影助或于熈河州界出没为牵制之势扰我心腹其害甚大乃留王端王亨在湟州与髙永年等就近招纳宗哥青唐一带部族存抚新属羌人　甲子大军由来賔城济河南出来羌拔当标城又进至分水岭平一公城达南宗　癸酉厚引军赴米川城遇蕃贼三千余骑与战破之贼焚桥遁去明日厚修桥欲济贼复来扼据津渡厚及童贯几为流矢所伤乙亥来賔城陷贼掠取财物仍各散去　九月庚午
　　诏张商英罢职提举灵仙观　壬午诏宗室不得与元祐奸党子孙及有服亲为婚姻内已定未过礼者并改正　庚寅诏上书邪等人知县以上资序并与外祠选人不得改官及为县令　壬辰置医学　癸巳令天下郡皆建崇宁寺　辛丑改吏部选人七阶曰承直郎儒林郎文林郎从事郎通仕郎登仕郎将仕郎从刑部尚书邓洵武言也旧制以职为阶官而以差遣为职名实混淆元丰虽定官制此犹未正故更名以革其　臣僚上言近出使府界陈州士人有以端礼门石刻元祐奸党姓名问臣者其姓名虽尝行下至于御笔刻石则未尽知近在畿甸且如此况四逺乎乞特降睿防以御书刋石端礼门姓名下外路州军于监司长吏防立石刋记以示万世从之【按长编御史台抄録到元祐奸党曽任宰臣文彦博吕公着司马光吕大防刘挚范纯仁韩忠彦王珪执政官梁焘王岩叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯礼陆佃安焘待制以上官苏轼范祖禹王钦臣姚勔顾临赵君锡马黙孔武仲王汾孔文仲朱光庭吴安持钱勰李之纯孙觉鲜于侁赵彦若赵卨孙升李周刘安世韩川贾易吕希纯曽肇王觌范纯粹杨畏吕陶王古陈次升丰稷谢文瓘邹浩张舜民余官秦观汤戫杜纯司马康宋保国吴安诗张耒欧阳棐吕希哲刘唐老晁补之黄庭坚黄隐毕仲游常安民孔平仲王巩张保源汪衍余爽郑侠常立程頥唐义问余卞李格非商倚张庭坚李祉陈祐任伯雨陈邦朱光裔苏嘉陈瓘龚夬吕希绩欧阳中立吴俦而内臣武臣不与焉通计止九十八人其所列姓名次序亦与元年小异今具录以备参考】　王厚奉诏班师冬十月甲寅还至熈州遣童贯领防大首领掌年杓拶遵厮鸡及酋长温龙彪赴阙　丙子朗阿章领河南部族冦来賔循化等城洮西安抚李忠统兵往救之是月辽生女真部节度使英格卒兄子乌雅舒袭节度使初诸部各有信牌驰驿讯事英格用阿固达议擅置信牌者罪之由是号令始一民聴不疑兵力益强土宇加廓矣【考异李焘长编建中靖国元年女真英格死阿固达立注云此据金盟本末华夷直笔北辽事亡辽录増入今按英格即盈哥金史世纪盈哥癸未歳卒辽干纯三年实宋之崇宁二年而长编以为卒于建中靖国元年一误也是嵗乌雅舒嗣盈哥袭节度使在位十一年乃卒而长编以为盈哥死阿骨打立竟脱却乌雅舒一代二误也盖沿金盟本末诸书之谬而未加考证耳】　十一月庚辰诏以元祐学术政事聚徒传授者委监司举察必罚无赦　辛巳诏元祐系籍人通判资序以上依新条与管勾宫观知县以下资序与注监岳庙并令在外投状指射差注乙酉江南西路提举常平韩宗直知亳州孙载并放
　　罢臣僚论其尝附元祐奸党故也　洮西安抚李忠行至骨延岭距循化城尚五六里与贼遇三战三败忠及诸将李士旦辛叔詹辛叔献皆为贼所伤却奔懐羌城是夕忠死　十二月丁巳诏臣僚姓名有与奸党人同者并令改名从权开封府吴栻奏请也时改名者五人朱绂李积中王公彦江潮张铎　癸亥祧宣祖皇帝昭宪皇后　丙寅诏六曹长贰嵗考郎官治状分三等以闻　癸酉诏别建熈河兰防措置边事司王厚措置边事童贯同措置仍兼领秦凤得以节制兵将应副兴发是嵗诸路蝗　纂府蛮杨晟铜融州杨晟天邵州黄
　　聪内附
　　三年春正月己夘安化蛮降　辛巳诏上书邪等人毋得至京师　戊子铸当十大钱　壬辰増县学弟子员大县五十人中县四十人小县三十人　甲午赐蔡攸进士出身攸京长子也元符中监在京裁造院帝时为端王每退朝攸适趋局遇诸涂必下马拱立王问左右知为攸心善之及即位遂有宠至是自鸿胪丞赐进士出身拜秘书郎　帝锐意制作以文太平蔡京复每为帝言方今泉币所积赢五千万和足以广乐富足以备礼帝惑其说而制作营筑之事兴矣至是京擢其客刘昺为大司乐付以乐政　甲辰昺引蜀方士魏汉津见帝献乐议言伏牺以一寸之器名为含防其乐曰扶桑女娲以二寸之器名为苇籥其乐曰光乐黄帝以三寸之器名为咸池其乐曰大卷三三而九为黄钟之律后世因之至唐虞未尝易洪水之变乐器漂荡禹效黄帝之法以声为律以身为度用左手中指三节三寸谓之君指裁为宫声之管又用第四指三节三寸谓之臣指裁为商声之管又用第五指三节三寸谓之物指裁为羽声之管第二指为民为角大指为事为徴民与事君臣治之以物养之故不用为裁管之法得三指合之为九寸即黄钟之律定矣黄钟定余律从而生焉商周以来皆用此法因秦火乐之法度尽废汉诸儒张苍班固之徒惟用累黍容盛之法遂致差误晋永嘉之乱累黍之法废隋时牛用万寳常水尺至唐室田畸及后周王朴并用水尺之法本朝为王朴乐声太髙令窦俨等裁损方得律声谐和然非古法今欲请帝三指为法先铸九鼎次铸帝坐大钟次铸四韵清声钟次铸二十四气钟然后均弦裁管为一代之乐帝从之汉津本剩员兵士自云师事唐仙人李良授鼎乐之法皇祐中与房庶俱被召至京而黍律已成不得伸所学而退或谓汉津尝执役于范镇见其制作因掠取之蔡京神其说托以李良授云然汉津晓隂阳数术多竒中尝语所知曰不三十年天下乱矣　癸夘太白昼见　甲辰铸九鼎二月丙午以淑妃郑氏为贵妃　以刋定元丰役法
　　不当黜钱遹以下九人　丁未置漏泽园　己酉诏王珪章惇别为一籍如元祐党　诏自今御后殿许起居郎舎人侍立　庚申令天下坑冶金银悉输内藏　辛未雹　是月诏翰林学士张康国编类元祐臣寮章疏　三月辛巳置文绣院　丁亥作圜土以居强盗贷死者　甲午跻钦成皇后神主于钦慈皇后之上　辛丑大内灾　壬寅奉议郎黄辅国言元丰中太学生休假日引诣武学射防习射绍圣尝着为令乞颁其法于诸路州学从之成都府路转运副使李孝广迁一官以防检学生费乂韦直方厐汝翼答防诋讪元丰政事故也三人并送广南编管永不得入学　童贯自京师还至熈州凡所措置与王厚皆不异于是始议大举是日厚贯帅大军发熈州出筛金平陇右都防髙永年为统制诸路蕃汉兵将随行知兰州张诫为同统制厚恐夏人援助青唐于兰湟州界侵扰及河南蕃贼亦乘虚窃发骚动新边牵制军势乃遣知通逺军潘逄权领湟州知防州姚师闵权领兰州控御夏国边面别遣知河州刘仲武统制兵将驻安强寨通徃来道路由是措置完密无后顾之忧大军得以专力西向　夏四月甲辰朔尚书省勘防党人子弟不问有官无官并令在外居住不得擅到阙下因具逐路责降安置编管等臣寮姓名以进凡一百四十四人　乙巳以火灾降徳音于四京减囚罪一等流以下原之　庚戌王厚童贯率大军次湟州诸将狃于累胜多言青唐易与宜径往取之厚曰不然青唐诸羌用兵诡诈若不出弓兵分道而进不足以张大声势折贼奸谋且湟州之北有胜铎谷西南有胜宗隘汪田丁零宗谷而中道出绥逺闗断我粮道然后诸部合势夹攻渇驴岭宗哥川之间胜负未可知也于是定议分出三路厚与贯率三军由绥逺闗渇驴岭指宗哥城都防髙永年以前军由胜铎谷沿宗河之北别将张诫同招纳官王端以其所部由汪田丁零宗谷沿宗河之南期九日防于宗哥城下是日贯犹以诸将之言为然先趋绥逺用冯瓘统选锋登渇驴岭候骑言青唐兵屯岭下者甚众贯止绥逺翌日厚以后军至始下渇驴岭溪钖罗萨勒遣班禅迎于路窃觇虚实劳而遣之诫曰归语而主欲降宜亟决大军至锋刃一交将无所逃矣班禅还报以为我军不甚众初不知分而进也溪罗萨勒喜曰王师若止如此吾何虑哉以其众据朴江古城俄闻三路兵集遽退二十里宗哥城之东地名葛陂汤有大涧数重可恃而战贼遂据之是夕中军宿于河之南鹞子隘之左永年军于丁零宗谷口　壬子厚贯遣选锋五将前行中军渡河而北继永年之后张诫夹河而行日未出至贼屯所贼众五六万人据地利列阵张疑兵于北山下其势甚鋭厚命冯瓘统选锋五将与贼对阵王亨统防选锋继其后永年驰前视贼未知所出厚谓贯曰贼以逸待劳其势方炽日渐髙士马饥不可少缓宜以中军越前军傍北山整阵而行促选锋入战破贼必矣既行谍者言溪罗萨勒与其用事酋长都尔伯等谓众曰彼张葢者二太尉也为我必取之贯欲召永年问贼势厚曰不可恐失支梧贯不聴及永年至揽辔久之无一语厚谓永年曰两军相当胜负在顷刻间君为前军将久此何耶永年惶恐驰去时贼军与我选锋相持未动溪钖罗萨勒以精兵数千骑自卫登其军北髙阜之上张黄屋列大斾指挥贼众其北山下疑兵望见厚与贯引中军傍山欲来奔冲厚遣游骑千余登山潜攻其背贼觉而遁游骑追击之短兵接中军伐鼓大噪永年遽挥选锋突阵贼少却张诫以轻骑涉河其中坚取溪钖罗萨勒之斾及其黄屋乘髙而呼曰获贼酋矣诸军鼓声震地防暴风从东南来尘大起贼军不得视我军士乗势奋击自辰至午贼军大败追北三十余里溪罗萨勒单骑趋宗哥城城闭不纳遂奔青唐诸将争逐之几及防暮而还是日斩首四千三百一十六降俘三千余人大首领都尔伯等被伤逃去不知所在宗哥城中伪公主瞎且黙凌珍戬率酋首以城归顺宗哥城旧名龙支城留兵将守之是夕合军于河之南翌日胜宗首领沁斯结率众来降　甲寅厚贯入安儿城　乙夘引大军至鄯州伪兹公主青伊特结黙及其酋豪李河温率囘纥于阗班禅诸族大小首领等开门出降鄯州平初溪罗萨勒败于宗格夜至青唐谋为守计部族莫肯从之者翌日挈其长妻逃入谿兰宗山中厚遣冯瓘统轻锐万骑由州南青唐谷入贼复觉之遁于青海之上追捕不获　丙辰下林金城西去青海约二百里置兵将守之　己未王厚等帅大军入廓州界大首领罗实结令结率其众降　辛酉厚入廓州驰表称贺大军驻于城西河南部族日有至者厚谕以朝廷抚存恩意宗哥战败所诛祸福之因戒其不得妄作逆自取屠戮皆唯诺听命　乙丑罢讲议司　诏王厚童贯提兵出塞曽未数月青唐一国境土尽复其以厚为武胜军留后熈河兰防经畧安抚使兼知熈州贯为景福殿使襄州观察使依旧勾当内东门司　丁夘羣臣以尽复青唐故地称贺　己巳曲赦陜西　庚午王厚过湟州沿兰州大河并夏国东南境上耀兵巡边归于熈州
　　资治通鉴后编卷九十五
&lt;史部,编年类,资治通鉴后编&gt;
　　钦定四库全书
　　资治通鉴后编卷九十六
　　刑部尚书徐干学撰
　　宋纪九十六【起阏逢涒滩五月尽柔兆阉茂十二月凡二年有八月】
　　徽宗体神合道骏烈逊功圣文仁德宪慈显孝皇帝
　　崇宁三年五月丁丑以收复鄯廓遣亲王奏告太庙侍从官分告社稷诸陵　戊寅罢开封权知府置牧尹少尹改定六曹以士户仪兵刑工为序增其员数仿唐六典易胥吏之称　己卯以复鄯廓推赏进蔡京守司空封嘉国公　庚辰许将赵挺之吴居厚安惇蔡卞各转三官　甲申改鄯州为西宁州仍为陇右节度　辛丑诏黜守臣进金助修宫庭者　罢行水磨茶　六月壬寅朔图熈宁元丰功臣于显谟阁　丙午诏诸路州军未曾立学者竝増置　戊申诏以荆国公王安石配享孔子吏部尚书何执中请开学殿使都人纵观　壬子置书画算学其生皆占经以试其取士法略如太学上舍三等推恩以通仕登仕将仕郎为次　戊午诏重定元祐元符党人及上书邪等者合为一籍通三百九人刻石朝堂余竝出籍自今毋得复弹奏元祐奸党文臣曾任宰臣执政官司马光等二十七人【司马光文彦博吕公着吕大防刘挚范纯仁韩忠彦曾布梁焘王岩叟苏辙王存郑雍傅尧俞赵瞻韩维孙固范百禄胡宗愈李清臣刘奉世范纯礼安焘陆佃黄履张商英蒋之奇】待制以上官苏轼等四十九人【苏轼刘安世范祖禹朱光庭姚勔赵君锡马黙孔武仲孔文仲吴安持钱勰李之纯孙觉鲜于侥赵彦若赵卨王钦臣孙升李周王汾韩川顾临贾易吕希纯曽肇王觌范纯粹吕陶王古丰稷张舜民张问杨畏邹浩陈次升谢文瓘岑象求周鼎徐勣路昌衡董敦逸上官均叶涛郭知章杨康国龚原朱绂叶祖洽朱师服】余官秦观等一百七十六人【秦观黄庭坚晁补之张耒吴安诗欧阳棐刘唐老王巩吕希哲杜纯司马康宋保国张保源孔平仲汤戫黄隐毕仲游常安民汪衍余爽郑侠常立程頥唐义问余卞李格非陈瓘任伯雨张庭坚马防孙谔陈郛朱光裔苏嘉龚夬王囘吕希绩欧阳中立吴俦尹材叶伸李茂直吴处厚李积中商倚陈祐虞防李祉李深李之仪范正平曹葢杨綝苏昞葛茂宗刘谓柴衮洪羽赵天佐李新衡钓衮公适冯百药周谊孙宗范柔中邓考甫王察赵珣封觉民胡端修李杰赵令畤郭执中石芳李贲金极高公应安信之张集黄策吴安逊周永徽高渐张夙鲜于绰吕谅卿王贯朱纮吴朋梁安国王古苏迥檀固何大受王箴鹿敏求江公望曾纡高士育邓忠臣种师极韩治都贶秦希甫钱景祥周绰何大正吕彦祖梁寛沈千曹兴宗罗鼎臣刘勃王极黄安期陈师锡于肇黄迁黄挟正许尧辅杨朏胡良梅君俞冦宗颜张居李修逄纯熈高遵裕黄才曹盥侯顾道林肤葛辉宋寿岳王公彦王交张溥许安修刘吉甫胡潜董祥杨环寳倪直孺蒋津王守邓允中梁俊民王阳张裕陆表民叶世英谢潜陈唐刘经国扈允张恕萧刓赵越滕友江洵方括陈并洪刍周锷许端卿李昭玘向训陈察钟正甫高茂华杨彦璋廖正一李夷行彭醇梁士能】武臣张巽等二十五人【张巽李备王献可胡田马谂王履赵希夷任濬郭子旂钱盛赵希德王长民李永王庭臣吉师雄李愚吴休复崔昌符潘滋高士权李嘉亮王珫刘延肇姚雄李基】内臣梁惟简等二十九人【梁惟简陈衍张士良梁知新李倬谭扆窦赵约王卿冯説曽焘苏舜民杨偁梁弼陈恂张茂则张琳裴彦臣李偁阎守懃王绂李穆蔡克明王化基王道邓世昌郑居简张祐王化臣】为臣不忠曾任宰臣王珪章惇　壬戌蔡京奏奉诏令臣书元祐奸党姓名恭惟皇帝嗣位之五年旌别淑慝明信赏罚黜元祐害政之臣靡有佚罚乃命有司夷考罪状第其首恶与其附丽者以闻得三百九人皇帝书而刋之石置于文德殿门东壁永为万世子孙之戒又诏臣京书之将以颁之天下臣敢不对扬休命仰承陛下孝悌继述之志谨书元祐奸党姓名仍连元书本进呈于是诏颁之州县令皆刻石有长安石工安民当鑴字辞曰民愚人固不知立碑之意但如司马相公者海内称其正直今谓之奸邪民不忍刻也府官怒欲加之罪民泣曰被役不敢辞乞免鑴安民二字于石末恐得罪后世闻者愧之【考异按元祐奸党姓名有二碑一立于崇宁元年之九月徽宗手书刻石置端礼门凡百有二十人首文彦博明年九月臣僚请颁端礼门石刻于外路州军即此也一立于三年之六月徽宗手书刻石置文德殿门之东壁凡三百九人首司马光又命蔡京书大碑颁之天下此在长编及宋纪具有明文京所书者乃三百九人非百二十人也而陈桱通鉴续编于崇宁二年大书云颁蔡京所书元祐奸党碑刻石于州县三年则但云重定元祐元符党人刻石于朝堂反不及蔡京书碑事薛应旂王宗沐皆因之舛谬极矣今据长编宋纪悉为改正】　乙丑诏内外官毋得越职论事侥幸奔竞违者御史台弹奏　七月壬申朔诏应入籍人父竝不得任在京差遣　癸酉以婉仪王氏为德妃　戊寅降授中大夫蒋之奇追复右正议大夫念其进对之际尝陈绍述之説也　庚辰诏自今大礼不受尊号羣臣毋上表辛卯蔡京等言自开阡陌使民得以田私相贸易富
　　者恃其有余厚立价以规利贫者廹于不足薄移税以速售富者莫非膏腴而赋调反轻贫者所存瘠薄而赋调反重因循至今其弊愈甚熈宁初神宗灼见此弊遂诏有司讲究方田利害作法而推行之葢以土色肥硗别田之美恶定赋之多寡方为之帐而步畞高下丈尺不可隐户给之帖而赋调升合尺寸无所遗以卖买则民不能容其巧以推收则吏无所措其奸邦财自此丰民赋自此省五路州县有经方田者至今公私以为利遭元祐纷更美意良法未遍于天下今检会熈宁方田敕推广神考法意删去重复取其应行者为崇宁方田敕令格式乞付三省颁降施行从之　八月庚子诏诸路知州通判増入主管学事四字　壬寅大壊民庐舍令收死者　甲辰蔡京等上神宗正史　丙午门下侍郎许将罢将居政府十年不能有所建明中丞朱谔劾将在元祐则尽更元丰之所守居绍圣则阴匿元祐之所为遂出知河南谔蔡京之党也　荆湖南路转运判官元书言澧州醴陵县学生季邦彦试卷言涉谤讪　辛酉诏邦彦特送五百里外编管其考校长谕屏出学　九月乙亥以赵挺之为门下侍郎吴居厚为中书侍郎翰林学士承防张康国为尚书左丞刑部尚书邓洵武为尚书右丞绍圣中蔡京治役法荐康国为属及京当国定元祐党籍置看详讲议司编彚章牍康国皆预宻谋故京引援之甚力自福建转运判官不三岁入翰林为承防遂登政府复以其兄康伯代为翰林学士　壬辰诏诸路州学别置斋舍以养材武之士　初东南六路粮斛自江浙起纲至于淮甸以及真扬楚泗为仓七以聚蓄军储复自楚泗置汴纲般运上京以江淮发运使董之故常有六百万石以供京师而诸仓常有数年之积州郡告歉则折纳上等价钱谓之额斛计本州岁额以仓储代输京师谓之代发复于丰熟以中价收籴谷贱则官籴不至伤农饥歉则纳钱民以为便本钱岁増兵食有余及蔡京求羡财以供侈费乃以其姻家胡师文为发运使以籴本数百万缗充贡擢户部侍郎自是继者效尤时有进献而本钱竭本竭则不能增籴储积空而转般之法坏矣　冬十月辛丑朔大雹　丁未贤妃张氏薨　初蔡京使王厚招夏卓罗右厢监军仁多保忠厚言保忠虽有归意而下无附者章数上不听京责厚愈急厚乃遣弟诣保忠还为夏逻者所获遂追保忠赴牙帐厚以保忠纵不为夏所杀亦不能复领军政使得之一匹夫耳何益于事京怒必令以金币招之夏乃防兵延渭庆三路各数千骑遣使求援于辽朝廷命西边能招致夏人者毋问首从赏同斩级又以陶节夫经制陜西河东五路在延州大加招诱夏主遣使巽请皆拒之且令杀其放牧者夏人遂冦泾原戊午围平夏城河东节度使赵怀德等出降夏人又
　　入镇戎军掠数万口而去于是羌酋溪锡罗萨勒合兵逼宣威城知鄯州高永年出御之行三十里为羌人所执都尔伯谓其下曰此人夺我国使吾宗族漂泊无处所遂杀之探其心肝以食焉溪锡罗萨勒复焚大通河桥新疆大震事闻帝怒亲书五路将帅刘仲武等十八人姓名敕御史侯防徃秦州逮治防至秦仲武等囚服听命防谕之曰君辈皆侯伯无庸以狱吏辱君第以实对狱既具防奏言汉武帝杀王恢不如秦穆公赦孟明今羌杀吾一都防而使十八将由之而死是自刈其肢体也欲身不病得乎帝悟释不治惟王厚坐逗遛责授郢州团练使　己巳立九庙复祀翼祖宣祖　庚午贵妃邢氏薨　甲戌幸太学官论定之士十六人遂临辟雍赐司业吴絪蒋静四品服学官推恩有差　庚辰诏上书邪等选人除不得注知县令丞外其职官录参判司簿尉竝许差注　时虽设辟雍太学以待士之升贡者然州县犹以科举贡士蔡京以为言　丁亥诏天下取士悉由学校升贡其州郡发解凡试礼部法竝罢而每岁试上舍生则差知举如礼部法云　丙申祀圜丘大赦应系贬谪官员除元祐奸党籍及别有指挥不许移放之人外未量移者与量移　十二月乙丑嘉国公蔡京进封卫国公　乙巳升通远军为巩州　复封孔子后奉圣公端友为衍圣公　是岁诸路蝗　桂州黎洞蛮杨晟免等内附时蔡京务开边知桂州王祖道欲乘时徼利乃诱王江酋杨晟免等使纳土夸大其辞言向慕者百三十洞五千九百家十余万口其旁通江洞之众尚未论也王江在诸江合流之地山川形势据诸洞要会幅员二千里宜开建城邑控制百蛮以武臣为守置溪洞司主之　同知枢宻院事安惇卒【宋史不书今据陈桱通鉴续编増入】赠特进后二年惇长子郊擢福建转运判官登对归与客言穆若之容不合相法终当有播迁之厄客告其语【此据玉照新志】坐指斥乘舆诛流其弟邦于涪州而追贬惇单州练副使其祀遂絶
　　四年春正月庚午朔改熈河兰会路为熈河兰湟路丙戍筑锡格尔城　壬辰诏察诸路监司贪虐者论其罪乙未尚书省言水磨茶场系元丰旧法不可罢欲竝
　　存留但罢官差人动磨召磨户六十户承认岁课三十万缗每月均纳从之　丙申诏京畿路改置转运使提防刑狱官　知枢宻院事蔡卞罢卞以兄京晩达而位在上致已不得相故二府政事时有不合至是京将用童贯为陜西制置使卞言不宜用宦者必误边计京于帝前诋卞卞求去遂出知河南府　立武学法　丁酉秦鳯蕃落献邦潘疉三州以童贯为熈河兰湟秦鳯路经略安抚制置使　二月乙巳筑御谋城　己酉中书省言周官宫正掌王宫之戒令纠禁以时比宫中次舍之众寡为版以待夕撃柝而比之又官伯掌王宫之士庻子葢王宫之内有士庻子为卫而士庻子者非王族则功臣之世贤者之类王以自近而卫焉故休戚一体上下亲而内外察逮汉以郎执防宿卫殿中举衣冠子弟充选至唐遂分三卫五府其法详宻今殿庭设仗悉以禁旅而士庻子之法未能如古欲仿前世择贤德之后勲戚之裔以侍轩陛庻几先王宿卫之意宜仿古修立三卫郎一员三卫中郎为之贰文武各一员博士二员主簿一员亲卫府郎十员中郎十员勲卫府亦如之翊卫府郎二十员中郎二十员亲卫立于殿上两旁勲卫立于垜殿翊卫立于两阶卫士之前三卫官竝以勲戚亲兄弟子孙试充直退皆入府诵书各占一经一月一私试季一公试习武艺者许赴武学从之诏元祐奸党五服内亲属不许保明充三卫官亲勲翊卫郎知同保系奸党亲属而不告者处斩
　　臣干学曰周礼以士庻子卫王宫良法也故汉唐宿卫之职皆仿此意然岂徽宗君臣之所能为哉夫当时欲求功臣之世贤者之类则莫如元祐诸臣之亲属矣而乃下诏以禁锢之则其所选充者不过姻娅纨袴之子耳虽效周官亦复何益故曰其人存则其政举未有奸邪当国而能举行先王之政者也噫若蔡京者非所谓饰六艺以文奸言者与
　　甲寅以尚书左丞张康国知枢宻院事兵部尚书刘逵同知枢宻院事吏部尚书何执中为尚书左丞　乙卯班方田法　庚申诏西边用兵法能招羌人者与斩级同赏　壬戌升赵州为庆源军　甲子雹　乙丑改三卫郎为三卫侍郎　壬申复元丰铨试断按法　令州县仿尚书六曹分六案　甲申置陜西河东河北京西监铸当二夹锡铁钱自太祖以来闽蜀陜西多用铁钱每十文当铜钱一文至是河东转运判官洪中孚言辽夏以铁钱为兵器若杂以铅锡则脆而不可用请改铸之故有是诏　河西节度使赵怀德来降　己丑御端门受之授感德军节度使封安化郡王　壬辰曲赦熈河兰湟路　诏知大名府吕惠卿提举洞霄宫惠卿再上表乞弟谅卿出籍表词有明昭先烈以推美于泰陵阔略微文用保全于蔡邸言者论其引喻失当特责之　三月壬寅置青海马监　甲辰以赵挺之为尚书右仆射兼中书侍郎　丙午诏建古王砦为怀远军庚戌提举洞霄宫吕惠卿特令致仕　戊午蔡京言九鼎告成诏于中太一宫之南为九殿以奉安各周以垣上施睥睨墁以方色之土外筑垣环之名曰九成宫中央曰帝鼐其色黄祭以土王日为大祠币用黄乐用宫架北方曰寳鼎其色黑祭以冬至币用皁东北曰牡鼎其色青祭以立春币用皁东方曰苍鼎其色碧祭用春分币用青东南曰冈鼎其色绿祭以立夏币用绯南方曰彤鼎其色紫祭以夏至币用绯西南曰阜鼎其色黑祭以立秋币用白西方曰皛鼎其色赤祭以秋分币用白西北曰魁鼎其色白祭以立冬币用皁八鼎皆为中祠祭飨用素馔其乐舞帝鼐奏嘉安之曲八鼎皆奏明安之曲帝鼐铭御制八鼎铭命京为之　枢宻院言鄜延路经略司奏已收复银州乞赐名诏依旧先是陶节夫议出师城银州官属皆不愿从至有引永洛事争者又日夏人东出不过至麟府此去不逾旬奈何节夫曰我计之熟矣夏人必西趋泾原诸君不我从我当以二子与士卒同死生遂选耿彦端为都统制而节夫二子随行疾驱至银州夏众来拒者犹万人我师既陈一击而败遂城之五日而毕夏人果趋泾原扰萧关筑事洎闻城银州亟引兵来争城成已几月矣遂遁去【考异收复银州史最不详今据长编所载陶节夫家传増修】事闻节夫彦端各迁一官　乙丑诏州县属乡聚徒教授者非经书子史毋习　丁卯防牱夜郎首领以其地内附　是月夏人攻塞门砦夏四月辛未辽使萧良来聘为夏人求还侵地及退兵也初夏国主连岁请婚于辽辽以其族女南仙为成安公主嫁之故有是请　戊寅夏人冦临宗砦　辛巳诏诸路走马承受毋得预军政及边事　己丑夏人冦顺宁砦鄜延路第二副将刘延庆击破之复攻湟州北蕃市城知州辛叔献等击却之　五月戊申除党人父兄子弟之禁　壬子遣林摅报聘于辽　赐信州龙虎山道士张继元号虚靖先生汉天师张道陵三十代孙也张氏自是相袭为山主传授法箓者即度为道士　癸丑罢转运司检察钩考法　辛酉命官分部决狱　癸亥河东提举学事言绛州学申荆国公王安石未有赞国子监乞依邹国公例诏学士院撰赞颁降赞曰孔孟云远六经中微斯文载兴自公发挥推阐道真啓廸羣迷优入圣域百世之师【赞词见陈瓘尊尧集序】　六月丙子御紫宸殿以修复解池百官入贺解池为水浸坏八年至是始开四千四百余畦　丁丑虑囚　辛巳罢陜西河东力役　甲申曲赦熈河陜西河东京西路　戊子尚书右仆射赵挺之罢初帝以蔡京独相谋置右辅京力荐挺之既相与京争权屡陈京奸恶且请去位以避之遂罢为中太一官使留京师　秋七月丙申朔罢三京国子监官各置司业一员　辛丑置荧惑坛　甲辰大司乐刘昺转一官赐五品服师授大乐局制造官魏汉津赐号冲显寳应先生以九鼎成推赏也　甲寅诏夺元祐奸恶吕大防等十九人所管坟寺竝改赐敕额为寿宁禅院别召僧居之　右司諌姚祐请置辅郡以拱大畿　丁巳蔡京等奏以颍昌府为南辅升襄邑县建辅州为东辅郑州为西辅澶州为北辅各屯马步军二万人积贮粮草每州五百万从之【考异宋史徽宗纪七月辛丑置四辅郡今从长编】　丁巳手诏应上书奏疏见羁管编管人可特与放还乡里仍令三省量轻重具名立法闻奏　户部尚书曾孝广坐钱帛皆阙出知杭州　八月戊辰以德妃王氏为淑妃　庚午以王江古州归顺置提举溪洞官二员改怀远军为平州从知桂州王祖道所请也　丙子改东辅辅州为拱州　癸未太常少卿冯澥责授永州别驾道州安置先是澥知鳯翔府上书曰臣窃以湟廓西宁三州本不毛之地在大河之外天所限隔陛下空数路耗内帑竭生灵膏血而取之何尝得一金一缕入府库一甲一马备行阵而三州岁用以亿万计仰之官也而帑藏已空取之民也而膏血已竭有司束手莫知为计塞下无十日之积战士饥馁人有菜色今残冦游魂未即归顺黠羌阻命公为唇齿窥伺间隙忽肆奸侮则兵将复用役必再籍残弊之后尚安可堪臣愚欲采前世羁縻之义擢其酋豪授以麾第其首领等级命官严其誓约结以恩信彼将畏威怀德稽颡听命输诚效顺长为汉守有得地之名无费财之患兵革不用藩篱永固而又可以逆折北敌之辞旁释西羌之怨一举而众利得防无上于此者至是诏以澥动摇国是疑阻新民可送吏部与远小监当臣僚又言澥罪大责轻未当公议遂重责之　丁亥库部员外郎姚舜仁言神宗尝诏侍臣欲考古三雍之制开明堂辟雍以发政施仁其初志葢将以追配黄帝三代之治元祐纷攘之后纪纲法度靡复存者今陛下恢复先烈搜讲上仪体虞庠之制立近郊之学即丁未之方申辟廱之教与汉唐增焕祈年之馆大营避暑之宫万万相辽矣臣伏愿陛下上规黄帝三代之遗制下采戴礼经传羣儒之硕论即国之东丙巳之地正明堂之大礼革皇祐权宜之设定崇宁不刋之规臣谨参考古礼绘成图式以献诏依所定营建　甲申奉安九鼎于九成宫　乙酉诣宫酌献至北方寳鼎鼎忽破水流溢于外　庚寅崇政殿奏新乐诏赐名曰大晟其旧乐勿用　壬辰诏应上书编管进士已放归乡里责亲戚保任者若犯流以上罪或擅出州界或不改革辄有谤讪其保任与同　九月乙未朔以九鼎成御大庆殿受贺始用新乐赐魏汉津号嘉成侯于铸鼎之地作寳成宫置殿以祠黄帝夏禹周成王周公旦召公奭置堂以祀唐李良及汉津　己亥大赦天下御笔手诏曰元祐奸党诋毁先帝罪在不赦曩屈常宪贷与之生屏之远方固无还理弃死贬所岂不为宜今先烈绍兴年谷丰稔铸鼎以安庙社作乐以协神民嘉祥荐臻和气浃洽肆颁赦宥覃及万方兴造邦诬久责遐裔一夫失所朕尚恻然用示至仁稍从内徙服我寛德其革尔心应岭南移荆湖荆湖移江淮江淮移近地惟不得至四辅畿甸【除上书已经量移及近乡人外其被诏量移者凡五十七人邹浩陈次升余爽范正平范柔中黄廷坚陈瓘任伯张庭坚龚夬李祉王道梁弼陈恂马谂王履郭子旂赵希德王长民张林范纯粹阎守懃王化基曾布刘安世孙琮马防李深曾纡蔡克明郑居简韩忠彦范纯礼安焘王古曾肇朱师服张耒吕希纯王觌丰稷张舜民谢文瓘龚原吴安逊冯説梁安国王箴曾焘裴彦臣朱绂李穆邓世昌王化臣李之仪江公望陈祐】　乙巳诏京畿三路保甲竝于农隙时教阅　赐魏汉津宅一区田六十顷银绢五百匹两刘昺转三官余皆推恩有差　丙午诏诸路方田更不专差官防检令提举司于本路见任人内委官乙卯赐上舍生三十五人及第　丙辰诏自今非宰臣毋得除特进　冬十月己巳诏明堂功力浩大须寛立期限营建俟过来年丙戍妨碍外取防兴功其见役工可权罢　庚午熈河兰湟路经略安抚判官李忱降两官言者论忱前为陜西漕臣诏令措置兴复解池忱专欲推行东北盐法曲加沮抑今解池既兴复忱尚云所产皆是硝鹻更五七年亦未知如何恣行诋訾殊无忌惮故有是责　甲申以左右司所编绍圣元符以来申明断例班天下刑名例班刑部　丁亥升武冈县为军壬辰日中有黑子　自七月不止至于是月　十
　　一月丙辰置诸路提举学事官　尚书省言私铸当十钱利重不能禁深虑民间物重钱滥乞荆湖南北江南东西两浙路竝改作当五钱旧当二钱依旧又虑冒法运入东北宜以江为界从之　已未舒州团练副使湖州安置章惇卒惇四子连登科讫无显者死之日羣妾分争金帛停尸数日无人在侧为防食其一指【此据琬琰录增入】
　　王偁曰元祐之盛一司马光实成之绍圣之祸一章惇实致之葢君子小人如氷炭如东西不可同器而易位况惇之奸足以蛊惑人主之心将何所不至诬宣仁废哲后行绍述立钩党结边衅兴大狱穷凶极恶肆为不道未有如惇之甚者也呜呼光之相而天下驩欣如此惇之用而天下怨愤如彼乃知治乱安危不在乎他在乎君子小人而已后之人主可不鉴哉
　　林摅之使辽也蔡京宻使之激怒以啓衅入境盛气以待迓者小不如仪即辨诘及见辽主抗言数夏人之罪谓北朝不能加责而反为之请又其国中新为碧室云如中国之明堂伴使举令曰白玉石天子建碧室摅对曰口耳王圣人坐明堂伴使曰奉使不识字只有口耳壬即无口耳王摅辞窘骂之及辞答语复不巽辽人大怒空客馆水浆絶烟火至舍外积潦亦汚以矢溲使饥渴无所得如是者三日乃遣还凡饔饩祖犒皆废归复命议者以为怒邻生事犹除礼部尚书辽人以失礼来言始责知颍州　十二月癸酉升拱州为保庆军　乙亥诏四辅屏翰京师兵力不可偏重可各以二万人为额　尚书省言诸路学校各已就绪其所贡人今来中选多旧日科举遗落老成之士乡举里选之效已见于此士之在学月书季考茍有成材理当不竢岁月便合入贡今仿周官每岁考德行道艺三年大比之意为岁贡之制俟满三岁则赴殿试第其高下推恩庻使士益知勉诏大司成薛昂等看详增损修立条约以闻　癸巳御笔手诏曰昨降手劄应上书奏疏见编管羁管人令还乡里责亲属保任而有司止从量移其诬谤深重除范柔中邓考甫不放外余竝依已降指挥放还乡里令亲属保任如法　甲申分平州置允州格州　是岁苏湖秀三州水赐乏食者粟　泰州禾生稆　以朱勔领应奉局于苏州初蔡京过苏欲建僧寺阁会费钜万僧言必欲集此缘非郡人朱冲不可冲勔之父也京即召冲语之冲愿独任居数日冲请京诣寺度地至则大木数千章积庭下京器其能逾年京召还朝遂挟勔与俱窜其父子名姓于童贯军籍中皆得官帝颇垂意花石京讽冲宻取浙中珍异以进初致黄杨三本帝嘉之后岁岁增加然岁不过再三贡贡物裁五六品至是渐盛舳舻相衔于淮汴号花石纲置局苏州命勔总其事五年春正月以通议大夫张商英知鄂州　戊戌夕彗出西方由奎贯胃昴毕　庚子复置江湖淮浙常平都仓　甲辰以吴居厚为门下侍郎刘逵为中书侍郎乙巳以星变避殿减膳诏中外臣僚竝许直言朝政阙失毁元祐党人碑复谪者仕籍自今言者勿复弹紏【考异宋史刘逵传初以附蔡京躐进京以彗星见去相而逵贰中书首劝徽宗碎元祐党碑寛上书邪籍之禁陈桱通鉴续编采此説后人皆因之按毁碑寛禁在京罢相前一月宋史误又东都事畧刘逵传及李氏长编竝不载逵语恐非事实今不取续编又云帝夜半遣黄门毁石刻翌日蔡京见之厉声曰石可毁名不可灭也亦未知出何书姑附记于此】　丙午尚书省言当十钱东南私铸甚多民间买卖阻滞其荆湖两浙江南淮南路已降指挥竝改作当五行使尚虑民间盗铸不已其当十钱竝行罢铸仰铸小平钱从之　丁未太白昼见大赦天下除党人一切之禁权罢方田　戊申诏侍从官奏封事　己酉罢诸州岁贡供奉物　庚戌三省同奉防叙复元祐党籍曾任宰臣执政官刘挚等十一人【刘挚梁焘李清臣王岩叟轻第二等韩忠彦曾布范纯礼安焘刘奉世轻第三等黄履】待制以上官苏轼等十九人【苏轼刘安世曾肇邹浩朱光庭轻第二等孔文仲范纯粹丰稷王古张舜民朱师服谢文瓘贾易吕希纯杨畏轻第三等陈次升郭知章朱绂叶祖洽】文臣余官任伯等五十五人【重第一等任伯范柔中邓考甫张庭坚马涓封觉民轻第一等黄庭坚陈祐李祉张耒李深李之仪周谊孙琮胡端修赵令畤吴安逊王筬曽纡江公望李积中汪衍梁寛沈千曹兴宗王极陈师锡杨瓖宝陈并黄安期高渐萧刓赵越滕友陈唐李昭玘倪直孺高茂华欧阳棐陈察廖正一刘唐老杨彦璋张恕梁士能钱景祥李夷行吴处厚张夙轻第三等秦希甫都贶钟正甫许端卿向级】选人吕谅卿等六十七人【轻第二等吕谅卿郑侠余爽范正平杨琳苏昞葛茂宗刘渭柴衮洪羽赵天祐李新冯百药赵珣李杰李贲郭执中石芳金极高公应安信之张集黄防周永徽鲜于绰王贯苏迥檀固何大受于肇黄迁万俟正许尧辅杨朏胡良梅君俞冦宗顔张居厚李修黄才曹盥侯显道周遵道林肤宋寿岳王交张溥许安修胡潜董庠蒋津王守邓允中梁俊民王阳张裕陆表民江洵王公彦方适鹿敏求叶世英吕彦祖何大正衡钧衮公适王察　李焘曰十七日庚戌叙复刘挚等官实录竝削去甚无谓也今用诏防及宣和录追书之】　辛亥御殿复膳　壬子诏新建四辅城隍廨舍军营等渐次兴修毋得扰民　罢圜土法　癸丑诏元祐系籍人等石本已令除毁讫所有省部元镂印板并颁降出外名籍册竝令所在除毁付刑部疾速施行　甲寅以致仕吕惠卿知青州　丁巳诏曰日者符祐邪臣差次蠲叙复畀禄秩惟以示恩顾岂复用尚虑奸朋妄意私议害国士大夫狃于邪説胥沦溺以败类朕甚悼焉布告天下明谕朕意毋惑　诏罢书画算医四学　戊午夕彗灭自始见至此凡二十日　二月甲子朔诏监司条奏民间疾苦　丙寅尚书左仆射蔡京罢为开府仪同三司中太一宫使以观文殿大学士赵挺之为特进尚书右仆射兼中书侍郎挺之与京交恶京恐其留京师伺察已所为挺之亦惧京中伤数乞归青州私第诏从之既办舟装将入辞矣会彗见帝震恐责已深察京之奸罔由是旬日之间凡京所为者一切罢之遣中使赍御笔手诏赐挺之曰可于某日来上挺之既对帝曰蔡京所为皆如卿言挺之因奏京援引私党布列朝廷又建四辅非国家之利祖宗以来屯重兵于京师沿汴河雍丘襄邑陈留三县沿蔡河咸平尉氏两县皆列营屯取其漕运之便至神宗即其所分隷诸将而教习之士卒皆精鋭若有所用虎符朝出而夕至今创置四辅不惟有营垒修建之劳且不通水运将何以转输粮饷帝曰行且罢矣又奏诸营之兵等尺高者所请衣粮但依旧例又更番屯戌西边使冒锋镝战鬭死亡者不可胜数今京立法召募四辅新军减等尺增例物添月给钱粮且免出戌小人之情惟利是从若见新军如此则陛下所养旧兵皆不为朝廷用矣又言神考建立都省规摹宏壮一旦京因妄人家安国献言以为不利宰相而毁之深可痛惜帝皆以为然既罢京挺之遂相【此据长编所载赵挺之行状修入】　庚午诏翰林学士两省官及馆阁自今竝除进士出身人　壬申省外内冗官罢医官兼宫观者丁丑以前后所降御笔手诏模印成册班之中外州县不遵奉者监司按劾监司推行不尽者诸司互察之三月丙申诏星变已消罢求直言　辛丑改威德军为石堡砦　丁未罢诸州武学　乙卯废银州为银川城丙辰蔡王似薨　己未赐礼部奏名进士及第出身
　　六百七十一人　监察御史沈畸言小钱之便于民久矣古者军兴锡赏不继或以一当百或以一当十此权时之宜非可行于无事之日今当十之议固足以纾目前然不知事有召祸法有起奸游手之民一朝鼓铸无故有倍称之息何惮而不为虽日斩之势不可遏所在鼔铸不独闾巷细民而多出于富人士大夫之家曾未朞岁而东南之小钱尽矣钱轻故物重物重则贫下之民愈困此盗贼之所由起也夫使民嗷嗷然日望朝廷改法此岂经久计哉伏乞睿聪详酌速赐寝罢　夏四月丁丑停免两浙水灾州郡夏税　臣僚言知江宁府徐勣知防州郭知章知漳州陈次升知福州朱绂是四人者皆元祐奸朋诋诬宗庙附会邪党今任以牧守尚典方靣岂能奉行法令体朝廷继述之意非所以明是非示好恶也于是诏勣等各予祠　五月丁酉左正言詹丕远进对论当十钱帝曰当十竝行本以便民今反为民害如此非卿有陈朕不知也便欲改作当三恐远方客人有积货钜万以上者骤鑴之不无怨否丕远曰圣虑哀矜耻一夫不获欲且改从当五亦可帝慨然曰王安石佐神宗理财未尝行当十在廷非之者犹谓以利不以义丕远曰安石秉政多年尚不及茶盐取蔡京引用匪人贻害无穷岂可比安石帝曰与其有聚敛之臣宁有盗臣事君以利只此可见也　丁未班纪元厯刘昺所造也　乙卯罢辟举尽复元丰选法　臣僚上言知鄂州张商英操术倾邪资性狂悖方元祐间附会邪朋着为文颂诋及宗庙逮崇宁初交结中贵潜通货赂觊幸宰辅贪鄙无耻众议不容朝廷灼见奸慝投置闲散为商英者宜省愆悔过稍图自新近以寛大之诏假守方州辄因谢章复快私忿妄议时政言涉谤讪其流及上恬不知非传播四方有伤事体伏望严行降黜以正国论诏商英提举崇福宫　六月癸亥立诸路监司互察法庇匿不举者罪之仍令御史台紏劾　改格州为从州　甲子诏求隐逸之士令监司审覈保奏其缘私者御史察之　丁卯诏辅臣条具东南守备防壬申虑囚　乙亥诏官所铸当十钱已令诸路以小钞换易其私钱若不立法使尽归官必冒法私用陷民深刑朕甚悯焉可令限一季内纳官计铜价二分以小钞还之如或隐藏不换以私铸法论　秋七月庚寅朔日当食不亏　壬寅诏改明年元曰大观　甲寅茅山道士刘混康加号葆真观妙冲和先生　九月乙卯手诏置武士斋仍以所给解额取一分充贡无则贡文士冬十月己卯升澶州为开德府　庚辰降德音于开德府减罪囚一等徒以下释之　十一月乙巳立武士贡法从大司成薛昂等言也　辛亥并京畿提刑入转运司　癸丑臣僚上言伏覩崇宁五年七月三日敕应系旧籍人子弟许到阙者见讫赴部令预集注三次集满不授差遣者特与直差又选人限一季若在外指射差遣者听免直差朝辞讫限三日出门此陛下虑浸久有害绍述故略为防限以示好恶也然到阙而见与见讫赴部初无日限伏望特防令到阙三日即投下文字朝见讫三日即赴部所有集注直差朝辞出门自从旧条则异趣之徒不得倚法之脱略而害绍述之圣政若乃上书邪等人公肆狂妄非上之所建立所谓躬自蹈之殆与系籍子弟连坐者异矣是宜得罪重于子弟今陛下纵以仁心矜贷此曹亦当固为防限臣愚以谓宜于七月三日敕内添入上书邪等庻几继志述事明示四海仁心义政竝用不废从之　十二月戊午朔日当食不亏羣臣称贺　己未中书侍郎刘逵罢逵居政府凡蔡京所行悖理虐民事稍稍澄正赵挺之虑有后患每建白第开其端而使逵终其説逵颇自以为功直行不顾京乃令其党进言于帝曰京之改法度皆禀上防非私为之今一切皆罢恐非绍述之意帝惑其説复有用京之心然羣臣未有觉之者郑居中徃来郑妃父绅所知之即入见言陛下建学校兴礼乐以藻饰太平置居养安济院以周拯穷困何所逆天而致威谴乎帝悦居中退语礼部侍郎刘正夫正夫因请对语与居中合帝遂疑逵擅政于是京党御史余深石公弼论逵专恣反覆尽废绍述良法陵蔑同列啓用邪党乃出知亳州壬戌诏臣僚休日请对特御便殿　己巳诏监司按事有怀奸挟情不尽实者流窜不叙　是岁广西黎洞蛮韦晏闹等内附















　　资治通鉴后编卷九十六
　　钦定四库全书
　　资治通鉴后编卷九十七
　　刑部尚书徐干学撰
　　宋纪九十七【起彊圉大渊献正月尽上章摄提格十二月凡四年】
　　徽宗体神合道骏烈逊功圣文仁德宪慈显孝皇帝
　　大观元年春正月戊子朔赦天下　甲子中太一宫使魏国公蔡京复为尚书左仆射兼门下侍郎　戊戌幸兴德禅院　庚子置礼仪局于尚书省　甘露降于帝鼐中羣臣称贺　壬寅尚书右丞吴居厚以老避位罢为东太一宫使　壬子以何执中为中书侍郎邓洵武为尚书左丞户部尚书梁子美为尚书右丞子美初为河北都转运使倾漕计以奉上至捐缗钱三百万市北珠以进由是诸路漕臣效尤争进羡余矣北珠出于女真子美市于辽辽嗜其利虐女真捕海东青以求珠女真深怨之而子美用是显　二月己未诏令道士序位在僧上女冠在尼上　壬戌向宗囘徙封安康郡王甲子诏淮南两浙应私铸钱限一季首纳限满不首竝依私钱法其纳到私钱竝许发赴京畿钱监改铸御书当十钱　以黎洞纳土曲赦广西　乙亥复医学　己卯复行方田　丙戌以平昌郡君韦氏为才人　鳯翔府于仙姑授清真冲妙先生寻遣李瓌赍御封香徃鳯翔太平宫等处道场因就宣于仙姑赴阙【此据长编所载初草】又有虞仙姑者年八十余状貌如少艾行大洞法一日帝诵大洞经举首见有仙官侍立者蔡京尝具饭招仙姑见大猫指而问京曰识之否此章惇也意以讽京京大不乐帝尝问仙姑致太平之期对曰当用贤人帝曰贤人谓谁曰范纯粹也帝以语京京曰此元祐臣僚所使遂逐之于是士大夫争言虞仙姑亦入元祐党矣【此据长编所载孙觌供到蔡京事迹】　三月己丑幸金明池赐宰相蔡京等宴丁酉尚书右仆射赵挺之罢为佑神观使　以何执
　　中为门下侍郎邓洵武为中书侍郎梁子美为尚书左丞吏部尚书朱谔为尚书右丞谔出蔡京门善附防故有是命　以蔡攸为龙图阁学士兼侍读　甲辰诏以八行取士善父母为孝善兄弟为悌善内亲为睦善外亲为婣信于朋友为任仁于州里为恤知君臣之义为忠达义利之分为和孝弟忠和为上睦婣为中任恤为下又制为不忠不孝不悌不和不睦不婣不任不恤之刑诸犯八刑者县令佐州知通以其事自书于籍报学应有入学不睦十年不婣八年不任五年不恤三年能改过自新不犯罪而有二行之实耆隣保伍申县县令佐审听入学在学一年又不犯第三等罪听齿于诸生之列　癸丑观文殿大学士佑神观使赵挺之卒赠司徒諡清宪　以叶梦得为起居郎梦得附蔡京得为祠部员外郎京罢相赵挺之更其所行及京再相复反前政梦得入对因曰陛下前日所建立者出于陛下乎出于太臣乎岂可以大臣进退而有所更张也帝悦故有是命　夏四月乙丑以淑妃王氏为贵妃　五月己丑朝散郎吴储承议郎吴侔坐与妖人张怀素谋反伏诛怀素狱起蔡京欲因以傅致吕惠卿之罪下其子渊于狱搒笞数千下欲令招伏与怀素谋反渊卒不服得免是日惠卿责授祁州团练副使宣州安置坐上表自劾党庇其子无责已之词也　庚寅中书侍郎邓洵武罢张怀素狱朝士多株连者而洵武妻吴氏侔之兄女也坐出知随州提举明道宫　甲午诏班新乐于天下癸卯诏自今凡总一路及监司之任勿以元祐学术及异议人充选　以安化蛮犯边益兵赴广西讨之　乙巳皇子构生才人韦氏所产也　六月己未以梁子美为中书侍郎　壬戌诏景灵宫建僖祖殿室　甲子以黎人地为庭孚二州　庚午令诸州学以御制八行八刑刻石从江东转运副使家彬奏请也　癸酉赐上舍生二十九人及第　乙亥尚书右丞朱谔卒赠光禄大夫諡忠靖蔡京为志其墓　甲申以才人韦氏为媫妤是月以蔡薿为给事中薿以学录试防揣蔡京且复
　　用即对曰熈丰之德业足以配天不幸继之以元祐绍圣之缵述足以永頼不幸继之以靖国陛下两下求贤之诏冀以闻至言收实用也而见于元符之末者方且幸时变而肆奸言乘间隙而投异意诋诬先烈不以为疑动摇国是不以为惮愿逆处于未至而絶其原于是擢为第一以所对颁天下甫解褐即除秘书正字不逾年至侍从前此未有也　秋七月乙酉朔伊洛溢　戊子诏括天下漏丁　壬寅班祭服于州郡　乙巳贤妃武氏薨　丙午臣僚上言苏州钱法之坏始于蔡渭成于蹇序辰二人之罪惟均而小平钱之害又出序辰渭已除名勒停送蔡州羁管而序辰止降三官安居善郡罪同罚异士论咸疑诏蹇序辰责授单州团练副使江州安置　崇宁更钱法以一当十民嗜利犯法者纷纷或捕得私钱数大缶诬为枢宻章楶子綖所铸綖刘逵之妇兄也蔡京怨逵因而兴狱初遣监察御史张茂直就平江鞫之案上綖不伏再遣侍御史沈畸畸既至系者数百人尽释之叹曰为天子耳目司而可传会权要杀人以茍富贵乎遂阅实平反以闻京大怒别遣官鍜链綖竟窜海岛籍没其家【此据方勺泊宅编增修】于是臣僚上言畸为耳目之官不能尽公防实奏牍语言自为同异无以副朝廷任使之意又言畸去春尝上封事訾毁朝廷法度意在迎合大臣怀奸异议诏贬畸监信州酒税未几卒　八月乙卯太中大夫提举崇福宫曾布卒于润州　丁巳封皇子构为蜀国公　庚申以户部尚书徐处仁为尚书右丞兵部尚书林摅同知枢宻院事张怀素妖事觉摅以开封尹与中丞余深杂治得士民交关书疏数百摅请悉焚荡以安反侧众称为长者不知蔡京与怀素游最宻摅实为京地也京深德之用鞫狱明允连擢数官至是遂登枢府　己巳降德音于淮海吴楚二十六州减囚罪一等流以下释之　九月庚寅建显烈观于陈桥　己酉加上僖祖諡曰立道肇基积德起功懿文宪武睿和至孝皇帝朝献景灵宫　庚戌飨太庙　辛亥飨明堂赦天下升永兴军为大都督府李景直等四人以上书观望罪竝编管岭南　宣义郎致仕程頥卒年七十五頥于书无所不读其学本于诚以大学论语孟子中庸为标指而达于六经动止语黙一以圣人为师尝言今农夫祁寒暑深耕易耨播种五谷吾得而食之百工技艺作为器物吾得而用之介胄之士被坚执鋭以守土宇吾得而安之无功泽及人而浪度岁月晏然为天地间一蠧唯缀缉圣人遗书庻几有补耳于是着易春秋传平生诲人不倦故学者出其门最多渊源所渐皆为名士而刘绚李吁谢良佐游酢张绎苏昞吕大临吕大钧尹焞杨时德望尤着世称頥为伊川先生　冬十月己未诏士有才武絶伦者岁贡凖文士上舍上等法　庚申和赐蔡京君臣庆会阁落成诗　辛酉苏州地震　乙丑提举崇福宫张商英责授安化军节度副使归州安置以臣僚言其罪大责轻也　己巳大雹　闰月丙戌以林摅为尚书左丞资政殿学士郑居中同知枢宻院事初居中自言为郑贵妃从兄弟妃家世微亦倚居中为重由是连擢至翰林学士除同知枢宻院事时妃宠冠后宫于居中无所頼乃用宦官黄经臣防以外戚秉政辞改资政殿学士中太一宫使兼侍读蔡京再得政居中之助为多厚责报于京京为言枢宻本兵之地与三省殊无嫌于用亲经臣方持权力抗前説京言不效居中疑不已援始怨之乃与张康国间京都水使者赵霆得龟两首于黄河献以为瑞京曰此齐小白所谓象罔见之而霸者也居中曰首岂宜有二人皆骇异而京独主之殆不可测帝命弃龟金明池谓居中爱我遂申前命　乙未诏守令以户口为殿最　升桂州为大都督府建镇州于黎母山心赐军额曰靖海用知桂州王祖道防也　壬申禁用翡翠　乙巳升太原府邓州竝为大都督府　十一月壬子朔日有食之蔡京以不及所当食分率羣臣称贺　癸亥诏以议礼当追述三代之意适今之宜开元礼不足为法今亲制冠礼沿革十一卷付议礼局余五礼令视此编次　乙丑置内外符寳郎国初创业艰难诸寳多阶石为之元丰中诏依古作天子皇帝六玺有玉而未成元符初始得玉工之善者琢之但疉篆而已玉亦不甚良至是得汉传国玺实秦玺乃蓝田玉李斯之鱼虫篆也文曰受命于天既寿永昌帝独取其文而黜其玺不用因自作受命寳其方四寸有奇时又得古小玉印文曰承天福延万亿永无极者帝又以其文仿李斯鱼虫作寳大将五寸皆为螭纽其篆则蔡京命其子翛以意斆之名为镇国受命二寳合先帝六玺是为八寳【此据蔡滕国史后补修入】命置官以掌之尚书省言今禁中已有常用之寳所用至多不可改移欲镇国受命寳皆寳而不用惟封禅则用之皇帝之寳答邻国书则用之皇帝行寳降御劄则用之皇帝信寳赐邻国书及物则用之天子之寳答夷国书则用之天子行寳封册则用之天子信寳举大兵则用之余皆用常用之寳从之　己巳升瀛州为河间府瀛海军节度　戊寅尚书右丞徐处仁以母忧去位　南丹州地与宜州及西南夷接壤世为莫氏所居自署刺史王祖道欲取之乃诬其酋莫公佞阻东兰州不令纳土发兵讨之擒公佞以南丹州为观州公佞弟公晟结溪峒报复侵掠城邑杀刺史蔡京匿不以闻特置黔南路领庭孚平允从宜柳融观九州　十二月庚寅京以功加太尉进何执中以下官二等而召祖道为刑部尚书祖道在桂四年厚以官爵金帛挑诸夷建城邑调兵镇戌辇输内地钱布盐粟无复齐限地瘴疠戌者十亡五六实无尺土一民益于县官时广西转运副使张庄与祖道表里遂以代其任祖道庄既凿空超取显美由是厐恭孙赵遹程邻相与效之边壤益多故矣　癸巳以江宁荆南杭越洪福潭广桂竝为帅府　丁酉置开封府府学　己亥以婉容乔氏为贤妃　是岁秦鳯旱京东水河溢遣官赈济贷被水户租　庐州豆　干宁军言黄河清逾八百里凡七昼夜诏以干宁军为清州　涪州夷骆世叶等内附以其地为珍承二州知州厐恭孙诱之以来也　太庙斋郎方轸上书言蔡京睥睨社稷内怀不道专以绍述之説为自媒之计内而执政侍从外而帅臣监司无非其门人亲戚京每有奏请尽作御笔行出语入曰此上意也明日不行又语人曰京实啓之也善则称已过则称君必欲陛下敛天下之怨而后已自元符末陛下嗣服忠义之士投匦者无日无之京分为邪等黥配编置不齿仕籍则谁肯为陛下言哉京又使子攸日以花石禽鸟为献使陛下不知天下治乱臣以为京必反也请诛京以安天下诏宣示京京请下轸狱竟流岭南
　　二年正月壬子朔受八寳于大庆殿大赦天下文武进位一等蔡京表贺符瑞　乙卯以婉仪刘氏为德妃己未太尉蔡京进太师加童贯节度使仍宣抚　庚申进封京兆郡王桓为定王蜀国公构为广平郡王　甲子以神宗德妃宋氏刘氏为淑妃贤妃乔氏为德妃戊寅徙封向宗囘为汉东郡王向宗良为开府仪同三司　改封赵怀德为顺义郡王昭化军节度使河南蕃部总领以河南蕃将绵实罗防为节度观察留后赐名赵怀忠　河东河北盗起　二月甲申置诸路曹掾官丙戌归州安置张商英移陜州居住　甲午诏建徽
　　猷阁藏哲宗御集置学士直学士待制官　庚戌以媫妤韦氏为修容　三月庚申班金箓灵寳道塲仪范于天下　戊寅赐上舍生十三人及第　门下中书后省左右司言检防今年正月一日赦书元祐党人懐奸睥睨报怨不已公肆诋诬罪在宗庙者朕不敢贷其或情轻法重例被放弃或非身自犯因人得罪或志匪诬谤言有近似或本縁辨理语涉讥讪或止因职事偶涉更改凡此之类不据元贬谪罪犯审量其情分轻重等第取情理轻者与落罪籍甄叙差遣今将元编类册内依详赦文看详到孙固等四十五人【孙固陆佃王存之竒赵瞻安焘顾临张问朱师服钱勰王钦臣杨畏李之纯王汾马黙周鼎向级李昭玘欧阳棐陈察梁士能杨彦璋李贲钟正甫许端卿赵彦若贾易姚勔吕希绩欧阳中立叶伸陈郛朱光裔苏嘉吴俦常立季茂直司马康都贶邓忠臣廖正一吕希哲秦希甫张耒杜纯】诏除孙固安焘贾易外余竝出籍又看详到叶祖洽等六人【叶祖洽郭知章上官均朱绂种师极钱景祥】诏竝出籍【考异李焘曰初草王珪孙固出籍在四月千三日今不取实录竝不载党人出籍事甚无谓也】　诏监司岁举所部郡守二人县令四人赴三省审察　夏四月辛巳手诏以追述先王寓马于农之意募人给地免租牧马行之期年熈河颇见就绪凡县镇塞关堡官衔内竝带管勾给地牧马事佐官同管勾庻使人人各知任责　甲辰童贯遣统制官辛叔献冯瓘等复洮州　五月庚戌朔日有食之　辛亥以复洮州功赐蔡京玉带初神宗用唐故事以玉带赐王安石止系三日及京受赐遂为常服　庚戌提举京西南路学事路瑗言臣所领八州三十余县比诸路最为褊小学舍乃至三千余区教养生徒三千三百余人赡学田业等岁收钱斛六万三千余贯石窃计诸路学舍生徒田业钱斛之数何翅数百万此旷古所未尝有也乞诏有司总会诸路州军县文武大小学生并学费所入所用实数具图册上之御府副在辟廱仍宣付史馆从之　壬子锡尔格城王子藏珍布格降复积石军藏珍布格以咒诅扇蕃族居锡尔格空城边吏谓既能动众必为边患童贯欲实其事遂防诸路进兵仍遣知西宁州刘仲武出奇趋锡尔格城藏珍布格迎降并女弱才二十八人初未尝有兵也洎就擒边吏张大其功过为缘饰以金纸糊桶为头冠木椅为胡牀浅红绢为繖种种皆非羌物防闻蔡京率百官称贺诏俘藏珍布格至京师授正任团练使邓州钤辖寻死于邓州【此据长编所载青唐录修入】　甲寅复诸路岁贡供奉物　丁巳以童贯为检校司空奉宁军节度使赏收洮州积石功也　初童贯议欲收积石军积石与西宁接境刘仲武诣贯计事曰大兵入境贼穷必走夏国路由西宁当即掩捕欲降则招纳之或深入巢穴可乘其便但河桥功力未易办若禀命待报虑失事机贯许以便宜藏珍布格果欲降丐一子为质仲武即遣子锡徃而河桥已成仲武以兵渡河挈与归献防宣抚司贯掩其功止录河桥之劳仲武终不自言后帝遣使持金醆赐先得积石军招纳降王者使者访其实以醆授仲武且召对帝慰劳久之曰高永年失律以不用卿言今招纳降王抚定河南皆卿力也仲武谢问几子曰九子乃以锡为右班殿直閤门只候余悉补三班借职命仲武复知西宁州【此据长编所载刘仲武传修入】　壬戌诏临洮城依旧为洮州　帝赐蔡京诏曰昔我神考肇开武胜疆理西陲惟时临洮虽未克复分置一道以总其名丕显圣谟葢示必取朕克笃前烈告厥成功远彻河源奄有积石名王系颈版筑一新壶浆载涂民罔告病眷兹硕画实頼相臣差次畴庸宜居第一蔡京可特许奏补一子一孙官余依转官恩数　戊辰诏张康国以下各进官一等　己卯以收复功命户部侍郎洪中孚奏告天地宗庙社稷　葆真观妙冲和先生刘混康卒特赠太中大夫　六月乙酉以涪夷地为珍州　甲午以平夏城为怀德军　乙未以殿中六尚算学太官局翰林仪鸾司皆隷六察　戊戌门下中书后省左右司复依赦看详到韩维等九十五人诏竝出籍【韩维杨康国赵卨鲜于侁龚原董敦逸吕希纯岑象求孔武仲叶涛唐义问余卞宋保国李深陈祐商倚李之仪范正平李祉韩治曽纡黄隐马谂王履任濬赵希德郭子旂刘延肇钱盛吴休复崔昌符李遇李玩吉师雄赵希夷王庭臣高士权李永王献可李嘉亮姚雄潘滋高茂华滕友张梅君俞杨瓌寳林肤彭醁吕彦祖陈唐曹盥王守曹兴宗高公应黄才江公望黄安期梁俊民王贯张集鹿敏求季贲高士育逄纯熈赵令畤倪直孺沈千宋寿岳侯顾道赵越周锷萧刓高遵裕刘渭杨琳邓允中董祥王交杨朏于肇刘勃许尭辅谢潜张夙何大正张裕洪刍鲜于绰李积中冯百药衮公迩李新许安修按此据长编所列止九十四人葢脱去一姓名】　戊申三省检会正月一日赦书应元祐党人不以存亡及在籍可特与叙官勘会前任宰臣执政官见存人韩忠彦苏辙安焘身亡人文彦博吕公着吕大防刘挚曾布章惇梁焘王岩叟李清臣范纯礼黄履诏见存人与复一官文彦博等亦各追复有差　秋七月庚戌罢建僖祖殿室　乙卯以婉容王氏为贤妃　八月辛巳邢州河水溢坏民庐舍复被水者家　丙申中书侍郎梁子美罢知郓州　己亥置保州敦宗院　九月辛亥以林摅为中书侍郎吏部尚书余深为尚书左丞　壬戌贬向宗囘为太子少保致仕　乙丑诏诸路州学有阁藏书皆以经史为名方今崇八行以廸多士尊六经以黜百家史何足言应置阁处赐名曰稽古【考异宋史徽宗纪大观三年九月己未赐天下州学藏书阁名稽古今从长编】　癸酉皇后王氏崩　削向宗囘官爵　丙子曲赦熈河兰湟秦鳯永兴军路　冬十一月丁未朔太白昼见　乙丑上大行皇后諡曰靖和　丙寅吕惠卿复宣奉大夫提举明道宫任便居住　戊辰诏受命寳增镇国二字　十二月己卯峡州居住张商英许任便居住商英有别业在宜都县恳蔡京乞归其地京从都省批状依所申商英深德之　壬寅陪葬靖和皇后于永裕陵　是岁同州黄河清　夏人入贡涪州夷任应举湖南徭杨再光内附　知桂州张庄奏安化上三州一镇诸蛮纳土共五万余户二十六万余人幅员九千余里又奏寛乐州安沙州谱州四州七原等州纳土计二万人一十六州三十三县五十余峒幅员万里蔡京率百官表贺谓混中原风气乏殊当天下舆地之半进庄兼黔南经略安抚使　渝州蛮赵秦等内附以其地为溱州　诏孔伋从祀孔子庙庭　秦州观察使知府州折克行卒赠武安军节度使以其子可大为荣州团练使知府州克行沉勇有力善抚士卒在边三十年战功最多虏畏其威名号折家父
　　三年春正月乙卯祔靖和皇后神主于别庙　丁卯以涪夷地为承州　甲戌升湟州为飨德军节度　二月丙子朔播州杨文贵纳土以其地置遵义军　丁丑提举崇福宫仪国公韩忠彦以宣奉大夫致仕　庚子臣僚上言知和州胡师文昨为发运使独衔建议将当二铜钱改铸当十自古积山之利以铜铸钱不闻以钱铸钱当二钱法与小平钱轻重相等故私铸不禁而自止民间便之此神宗之良法也师文谄奉大臣妄乱变更将已行当二钱毁而改铸识者痛心诏师文提举万寿观　三月丙午立海商越界法　辛酉诏四川郡守竝选内地人任之　壬戌并黔南入广西路　乙丑赐礼部奏名进士及第出身六百八十五人　壬申知枢宻院事张康国卒康国始因附蔡京而进及在枢府寖为崖异时帝恶京专愎阴令康国沮其奸且许以相京忌康国遂引吴执中为中丞执中即劾京客刘昺宋乔年帝嘉执中之不阿康国曰是乃为逐臣地耳已而执中将论康国康国先知之旦奏事留白帝曰执中今日入对必为京论臣臣愿避位既而执中对果陈其事帝怒黜执中知滁州至是康国因退朝趋殿庐暴得疾仰天吐舌舁至待漏院死或疑中毒云　时童贯权益张与黄经臣胥用事中丞卢航表裹为奸搢绅侧目右正言陈禾曰此国家安危之本也吾任言责此而不言可乎遂上疏劾贯经臣怙宠弄权之罪愿亟窜之远方论奏未终帝拂衣起禾引帝衣请毕其説衣裾落帝曰正言碎朕衣矣禾言陛下不惜碎衣臣岂惜碎首以报陛下此曹今日受富贵之利陛下他日受危亡之祸言愈切帝变色曰卿能如此朕复何忧内侍请帝易衣帝却之曰留以旌直臣翌日贯等相率前诉谓国家极治安得此不祥语卢航奏禾狂妄谪监信州酒税　夏四月戊寅中书侍郎林摅罢集英胪唱贡士摅当传姓名不识甄盎字帝笑曰卿误耶摅不谢而语诋同列御史论其寡学倨傲不恭失人臣礼黜知滁州犹为帝言顷使辽见其国中贰若兼而有之势无不可葢欲报其辱也帝由是始有北伐之意　戊子以淑妃刘氏为贵妃　癸巳以郑居中知枢宻院事吏部尚书管师仁同知枢宻院事　癸卯以余深为中书侍郎兵部尚书薛昂为尚书左丞工部尚书刘正夫为尚书右丞昂与余深林摅附蔡京为至久至举家为京避私讳或误及之辄加笞责昂尝误及即自批其口　五月乙巳朔孟翊献所画卦象谓宋将中微宜更年号改官名变庻事以厌之帝不乐诏窜之远方　丙辰令辟雍宴用雅乐　丁巳虑囚　戊辰大雨雹　辛未以德妃乔氏为贵妃　六月甲戌朔诏修乐书　同知枢宻院事管师仁以疾罢为佑神观使寻卒　丁丑尚书左仆射蔡京罢中丞石公弼侍御史张克公劾京罪恶章数十上乃以京为中太一宫使请给恩数竝依见任宰相例制略曰明哲保身虽弗居于宠利忠嘉告后当无废于燕闲尚懋远图以膺多福公弼始与京有连故得进用及居言路遇事利害辄言不惮京始忌之既免京政复上章言吏员猥冗戾元丰旧制于是诏堂选归吏部者数千员罢宫庙者千员都水知埽六十员县非大郡悉省丞在京茶事归之户部诸道市舶归之转运司仕途顿清　辛巳以何执中为特进尚书左仆射兼门下侍郎　泸州夷王募弱内附以其地置纯滋二州　庚寅冀州河水溢　何执中一意谨事蔡京遂代为首相太学生陈朝老诣阙上书曰陛下知蔡京之奸解其相印天下之人鼓舞有若更生及相执中中外黯然失望执中虽不敢肆为非法若蔡京之蠧国害民然碌碌常质初无过人天下败坏至此如人一身脏腑受沴已深岂庸庸之医所能起乎执中夤缘攀附致位二府亦已大幸遽俾之经体赞元是犹以蚊负山多见其不胜任也疏奏不省　秋七月丁未诏谪籍人除元祐奸党及得罪宗庙外余竝录用　甲寅复张商英为通议大夫提举玉局观　八月己丑嗣濮王宗汉卒兄子仲增嗣　丙申升融州为清远军节度　己亥宣奉大夫致仕仪国公韩忠彦卒冬十月癸丑减六尚局供奉物　十一月丁未诏算学以黄帝为先师风后等八人配飨巫咸等七十人从祀己巳蔡京进封楚国公致仕仍提举编修哲宗实录
　　朝朔望长子提举醴泉观攸除枢宻直学士次子宣义郎鯈除直秘阁　十二月辛卯吕惠卿复资政殿学士戊子以张商英为龙图阁学士知杭州　己亥罢东南铸夹锡钱　中丞石公弼言蔡京盘旋京师余威震于羣臣愿持必断之决以消后悔侍御史洪彦升言京朋奸误国公私困弊既已上印而偃蹇都城上凭眷顾之恩中怀跋扈之志愿早赐英断遣之出京　侍御史毛注言孟翊妖奸以天文惑众尝献蔡京诗言涉不顺京辄喜而受之因以献易书而赐官卒致诋诬以冒重辟而京不复愧耻张怀素恶逆以地理惑众京熟与之游从京妻葬地十日怀素主之尝同游淮左题字刻石后虽阴令人追毁以掩其迹而众所共知以至尚书省事多不取防直行批下以作陛下之威重禄厚赏下结人心以作陛下之福林摅跋扈之党而置之政本之地宋乔年奸雄之亲而置之尹京之任考之以心揆之以事其志有不可量者今竝盘旋辇毂久而不去其情状已可见矣太学生陈朝老复疏京恶十四事乞投畀远方以御魑魅皆不报　是岁江淮荆浙福建旱秦鳯阶成饥发粟赈之蠲其赋　陜州同州黄河清
　　四年春正月庚子朔中丞吴执中言窃闻迩来诸路以八行贡者如亲病割股或对佛燃顶或刺臂出血写青词以祷或不茹荤常诵佛书以此谓之孝或尝救其兄之溺或与其弟同居十余年以此谓之悌其女适人贫不能自给取而养之于家为善内亲又以壻穷窭收而教之为善外亲此则人之常情仍以一事分为睦婣二行尝一遇歉岁率豪民以粥食饥者而谓之恤夫粥食饥者乃豪民自为之而已独谓之恤可乎又有尝收养一遗弃小儿尝救一跛者之溺而以为恤如此之类不可遽数伏愿下之太学俾长贰博士考以道艺别白是非澄去冒滥勿使妄进申饬郡县长吏及学事司察验行实有其人则举无其人勿以妄贡务在奉承诏防不失法意从之　癸卯诏新置河东河北陜西诸监罢改铸当十钱　辛酉诏士庻拜僧者论以大不恭　丁卯夏人入贡　吕惠卿降授正奉大夫侍御史毛注劾惠卿上表谢复官用诗风及青蝇节南山章句以古君子自处而以乱世方盛时罪不可赦故有是命　二月庚午朔禁然顶炼臂刺血断指　辛未以张商英为资政殿学士中太一宫使初商英起知杭州过阙入对言神宗修建法度务以去害兴利而已今诚一一举行则尽绍述之美法若有弊不可不变但不失其意足矣戊寅议礼局奏修成大观礼书二百三十一卷祭服制度十六卷祭服图一册据经稽古酌今之宜以正沿袭之误又别为看详十二卷祭服看详二册诏行之　庚辰罢京西钱监　甲申诏自今以赏进秩者毋过中奉大夫　己丑以余深为门下侍郎资政殿学士张商英为中书侍郎户部尚书侯防同知枢宻院事帝尝从容问防曰蔡京何如人也防对曰使京正其心术虽古贤相何以加京闻而衔之　壬辰罢河东河北京东铸夹锡铁钱　癸巳诏方田之法均赋惠民访闻近岁以来有司推行怠惰监司督察不严贿赂公行高下失实可严饬所部仍仰监司觉察　三月庚子募饥民补禁卒诏医学生并入太医局算入太史局书入翰林书艺
　　局画入翰林画图局其学官等竝罢　甲寅敕所在赈恤流民　癸亥诏罪废人稍加甄叙能安分守者不俟满岁各与叙进以责来效　丙寅赐上舍生十五人及第　戊辰诏上书邪下等人可依无过人例今后改官升任竝免检举　夏四月己卯班乐尺于天下　癸未蔡京上所修哲宗实录　丙申立感生帝坛　丁酉诏修哲宗正史　五月壬寅停僧牒三年　丁未彗出奎娄　甲寅立词学兼茂科帝以宏词科不足以致文学之士改立此科岁附贡士院试去檄书而增制诰中格则授馆职岁不过五人　丙辰诏以彗见避殿减膳令侍从官直言指陈阙失　戊午赦天下　壬戌改广西黔南路为广南西路　癸亥治广西妄言拓地罪追贬帅臣王祖道为昭信军节度副使放张庄于永州　先是御史张克公论奏蔡京顷居相位擅作威福权震中外轻锡予以蠧国用托爵禄以市私恩谓财利为有余积皆出诞谩务夸大以兴事功肆为骚扰援引小人以为朋党假借姻娅布满要途以至交通豪民兴置产业役天子之将作营葺居第用县官之人夫漕运花石曾无尊主庇民之心惟事丰已营私之计若是之类其事非一至若名为祝圣寿而修塔以壮临平之山势托言灌民田而决水以符兴化之防辞致侄俣之告变而谬为心疾受孟翊之诬言而与之官爵赵真欲辅之以妖术张大成窃伺其奸意骇动远迩闻者寒心皆足以鼔惑天下为害之大者也　甲子诏蔡京特降授太子少保依旧致仕在外任便居住制略曰轻爵禄以市私恩滥锡予以蠧邦用借助姻娅宻布要途聚引克邪合成死党以至假利民而决兴化之水托祝圣而节临平之山岂曰怀忠殆将邀福屡有告陈之迹每连狂悖之嫌虽仅止于印章犹久留于里第偃蹇弗避傲睨罔悛致帝意之未孚昭星文而申谴言章继上公议靡容固欲用恩难以屈法宜禠师臣之秩俾参宫保之官聊慰羣情尚为寛典　丙寅门下侍郎余深罢深与蔡京结为死党京既去国深不自安上疏乞罢乃出知青州　六月庚午御殿复膳　乙亥以张商英为尚书右仆射兼中书侍郎蔡京久盗国柄中外怨疾见商英能立异同更称为贤帝因人望而相之时久旱彗星中天商英受命是夕彗不见明日雨帝喜因大书商霖二字以赐之壬辰复向宗囘为汉东郡王　乙未虑囚　丙申门
　　下侍郎薛昂罢为佑神观使　秋七月辛丑诏权罢方田　己未张商英言当十钱自唐以来为害甚明行之于今尤见窒碍葢小平钱出门有限有禁故四方商旅物货交易得钱者必入中求盐钞收买官告度牒而余钱又流布在街市故官私内外交相利养自当十钱行一夫负八十千小车载四百千钱既为轻赍之物则告牒难售盐钞非操虚钱而得实价则难行重轻之势然也今欲权于内库并宻院诸司借支应干封椿金银物帛并盐铁等下令以当十钱盗铸伪滥害法半年更不行用令民间尽所有于所在州军送纳每十贯官支金银物帛四贯文择其伪铸者送近便改铸小平钱存其如様者俟纳钱足十贯作三贯文各拨还元借处然后京城作旧钱禁施行乃可议货通商钞法　八月庚午张商英又言陛下奋发英断慨然欲救钱轻物重之弊一旦发德音下明诏捐弃帑藏数千万缗钱寳改当十为当三令下之日中外欢呼万口一舌然而奸邪之在内者宻倡其説曰不久必复可畜以待也奸邪之在外者晓民以掠美曰当三则亏汝当七则折中矣是以小民听而和之令出五十日而犹未大孚也伏望陛下固志不移使正议卒行奸邪愧服而渐消其凶悍不平之气　乙亥以刘正夫为中书侍郎侯防为尚书左丞翰林学士承防邓洵仁为尚书右丞　戊寅省内外冗官　庚辰以资政殿学士吴居厚为门下侍郎　丁亥行内外学官选试法　闰月辛丑诏诸路事有不便于民者监司条奏之　辛酉诏戒朋党　以张阁知杭州阁思所以固宠乃因辞日乞领花石纲事自此应奉益繁矣　九月丙寅朔日有食之　冬十月丁酉立贵妃郑氏为皇后后开封人本钦圣殿押班初帝为端王常朝钦圣太后太后命后供侍及帝即位遂以赐帝后性端谨善顺承帝意好观书章奏能自制帝爱其才竟立为后　蔡京之免知枢宻院事郑居中自许必得相帝觉之不果用至是复以外戚罢　戊戌以吴居厚知枢宻院事太白昼见　十一月丁卯祀圜丘大赦改明年元曰政和　丙戌罢拱州为襄邑县　戊寅诏通州安置人陈瓘与自便初瓘自合浦放还居四明而其子正彚干至余杭适闻蔡崇盛诧蔡京有动摇东宫之语正彚即日自陈于杭帅蔡嶷嶷时方结京为死党遂执正彚送京师而飞书告京俾预为计事下开封制狱知开封李孝称酷吏也乃并下明州捕瓘士民哭送之瓘不为动既就狱顾其子笑曰不肖子烦吾一行孝称胁瓘使证正彚之妄瓘曰正彚闻京将不利于社稷传于道路遽自陈告瓘以所不知忘父子之恩而指其为妄则情所不忍挟私情以符合其説又义所不为况不欺不贰平昔所以事君教子岂于利害之际有所贪畏自违其言乎蔡京奸邪必为国祸瓘固尝论于谏省亦不待今日语言间也时内侍黄经臣监勘闻所对失声叹息谓瓘曰主上正欲知实状右司第依此置对狱具竟坐正彚以所言过实流窜海岛而瓘亦有通州安置之命是年三月事也至是方许其自便　十二月庚戌改諡靖和皇后为惠恭　以吕惠卿为观文殿学士知大名府　是岁夔州江水溢海水清　出宫女四百八十六人　南丹州首领莫公晟内附






　　资治通鉴后编卷九十七
&lt;史部,编年类,资治通鉴后编&gt;
　　钦定四库全书
　　资治通鉴后编卷九十八
　　刑部尚书徐干学撰
　　宋纪九十八【起重光单阏正月尽闗逢敦牂十二月凡四年】
　　徽宗体神合道骏烈逊功圣文仁德宪慈显孝皇帝
　　政和元年春正月己巳以贤妃王氏为德妃　辛未诏诸路州军学生不及八十人处不置教授若熈丰曾置教授者虽人少自合存留　壬申毁京师淫祠一千三十八区　丙戌废白龚二州　壬辰诏百官厉名节陈瓘尝谓绍圣史官专据王安石日录改修神宗史变乱是非不可传信乃作尊尧集深明诬妄以正君臣之义是月张商英奏请下明州取其书送编修政典局二月壬寅册皇后　乙巳诏陜西河东复铸夹锡钱丙午以太子少师郑绅为开府仪同三司　三月癸亥朔御制御书政和新修五礼序议礼局请刻石于太常寺许之　以知大名府吕惠卿为醴泉观使　己巳诏监司督州县长吏劝民增植桑柘课其多寡为赏罚癸酉以吏部尚书王襄同知枢宻院事　夏四月乙卯罢陜西河东铸夹锡钱　丙辰虑囚　立守令劝农黜陟法　五月癸亥诏四川羡余钱物归左藏库　戊辰诏见在当十钱竝作当三行使以为定制　己卯东南有星昼陨　丁亥解池生红盐　是月再下通州取陈瓘尊尧集送编修政典局　六月甲寅复蔡京为太子少师　秋七月癸未废平从二州为砦　戊子醴泉观使吕惠卿守本官致仕　八月乙未复蔡京为太子太师　丁巳尚书右仆射张商英罢中丞张克公论给事中刘嗣明以缴驳事降官商英理屈故也商英为政持平谓蔡京虽明绍述但借以刧制人主禁锢士大夫耳于是大革弊事改京所铸当十大钱为当三以平泉货复转般仓以罢直达行盐钞法以通商旅蠲横敛以寛民力劝帝节华侈息土木抑侥幸帝颇严惮之尝葺升平楼戒主者遇丞相导骑至必匿匠楼下过则如初时称商英忠直然意广才踈凡所当为先于公座诵言故不便者得预为计初何执中与蔡京同相凡营立皆预议至是恶商英出已上与郑居中日夜醖织其短先使言者论其门下客唐庚窜之惠州又帝在潜邸方伎郭天信言当履天位及践阼颇睠宠之商英因与徃来事觉帝不悦居中乃讽克公以嗣明事论之遂罢政出知河南　戊午诏监司部内官吏一岁中有犯罪至三人以上虽不及三人而或有尝荐举者罪及监司　戊寅同知枢宻院事王襄罢　九月辛酉诏知河南府张商英落观文殿大学士改知邓州壬申复降授太中大夫仍知邓州校书郎李士观辟雍博士尹天民竝送吏部与合入差遣以刘嗣明奏商英擅便降敕令天民士观编类御前文字也　辛巳诏陈瓘自撰尊尧集语言无绪竝系诋诬合行毁弃仍勒停送台州羁管令本州当职者常切觉察不得放出州城月具存在申尚书省于是行移峻急所过州县皆以兵甲防送不得稽留至台久之人莫敢以居屋借赁者暂馆僧舍而郡守以十日之法毎令厢巡起遣十日辄移一寺数月后朝廷起迁人石悈知州事且令赴阙之官悈既视事遣兵官约束毋得出入又置逻卒前后巡察抄录宾客书问之徃还者寻令兵官突入所居搜检行李摄瓘至州庭大陈狱具将胁以死瓘揣知其意大呼曰今日之事岂被防耶悈失措曰朝防欲取尊尧集耳瓘曰君知尊尧所以立名乎葢以神考为尧而以主上为舜也助舜尊尧何谓诋诬时相学术浅短为人所愚君所得几何乃亦不畏公议干犯名分乎悈慙屡揖瓘退终不能害瓘何执中怒遂罢悈瓘由是得免　童贯既得志于西羌遂谓辽亦可图因请使辽以觇之乃以端明殿学士郑允中充贺生辰使而贯副之或言以宦者为上介国无人乎帝曰契丹闻贯破羌故欲见之因使觇其国防之善者也遂行　冬十月庚寅观文殿学士光禄大夫致仕吕惠卿卒赠开府仪同三司諡文敏惠卿负恩排王安石众皆薄之虽章惇曾布蔡京当国咸畏恶其人不敢引入朝以是转徙外服讫于死云　辛卯以用事之臣多险躁朋比下诏申儆　辛亥知邓州张商英责授崇信军节度副使衡州安置单州安置郭天信责授昭化军节度行军司马移新州安置以开封狱成商英天信尝令余负僧德洪彭几徃来交结臣僚再论列故有是责十一月壬戌诏上书邪等及曾经入籍人竝不许试学官　丙子臣僚言迩英讲经其音释意义当竝以王安石等所进经义为凖从之　乙酉京畿提举学事林震乞自今应以八行延入县学者竝依州学外舍生例给食从之　十二月己酉诏台谏以直道覈是非毋惮大吏毋比近习　辛亥废镇州升琼州为靖海军　乙卯臣僚言陈瓘尊尧集十卷大纲取日录之事解释成文有论及王安石事臣虽不见其全文但瓘在建中靖国间尝以安石日厯为不然昨来大臣领政典局知瓘素有异论欲助成非谋故下瓘家取索望特防严赐禁约不得传习如有已曾传录之家竝乞立限缴纳仍下瓘家取索藁本一切焚毁诏依奏　燕人马植本辽大族仕至光禄卿行污而内乱不齿于人童贯使辽道卢沟植夜见其侍史自言有灭燕之防因得见贯贯与语大奇之载与俱归易姓名曰李良嗣荐诸朝植即献防曰女真恨辽人切骨而天祚荒淫失道本朝若自登莱涉海结好女真与之相约攻辽其国可图也议者谓祖宗以来虽有此道以其地接诸蕃禁商贾舟船不得行百有余年矣一旦啓之惧非中国之利不听帝召植问之对曰辽国必亡陛下念旧民遭涂炭之苦复中国徃昔之疆代天谴责以治伐乱王师一出必壶浆以迎万一女真得志先发制人事不侔矣帝嘉纳之赐姓赵氏以为秘书丞图燕之议自此始
　　二年春正月甲子制上书邪等人竝不除监司　癸未诏释教修设水陆及祈禳道塲辄将道教神位相参者僧尼以违制论主者知而不举与同罪着为令　二月戊子朔诏太子太师致仕蔡京两居上宰辅政八年首建绍述勤劳百为降职居外洊歴岁时况元丰侍从被遇神考者今则无几而又累经恩霈理宜优异可特复太师仍为楚国公赐第京师　丁酉辽主如春州幸混同江钓鱼界外生女真酋长在千里内者以故事皆来朝适遇头鱼宴酒半酣辽主临轩命诸酋次第起舞独阿固达辞以不能谕之再三终不从他日辽主宻谓北院枢宻使萧奉先曰前日之燕阿固达意气雄豪顾视不常可托以边事诛之否则必贻后患奉先曰麄人不知礼义无大过而杀之恐伤向化之心假有异志蕞尔小国亦何能为辽主乃止阿固达之弟武奇迈尼雅满呼沙等尝从辽主猎能呼鹿刺虎辽主喜辄加官爵　庚子以婉容崔氏为贤妃　三月乙亥诏蔡京到阙朝见引对拜数特依元丰中文彦博例许依旧服玉带遇六参日趂赴起居在大班退亲王后入　己卯赐礼部奏名进士及第出身七百十三人　夏四月己丑诏县令以十二事劝农于境内躬行阡陌程督勤惰　辛卯复行方田　日中有黒子乍二乍三如栗大　甲午燕蔡京等干太清楼帝亲为之记京又上记备言宫室服玩之盛其略曰政和二年三月八日皇帝制诏臣京宥过省愆服官就第命四方馆使童师敏赍诏召赴阙臣京顿首辞继被御劄手诏十责以大义惶恐上道于是饮至于郊曲燕于垂拱殿祓禊于西池宠颁恩渥念无以称上曰朕考周宣王之诗吉甫燕喜既多受祉来归自镐我行永久饮御诸友炰鼈脍鲤其可不如古乎诏以是月八日开后苑宴太清楼命内客省使臣贾详等五人总领其事　庚戌以何执中为司空　壬子许衡州安置张商英自便蔡京言臣自去朝班言多可畏伏闻前宰张商英訿毁尤甚葢缘臣罪大德輶所以致此今日特防恩贷召还阙庭而商英谴责远方虽其所犯丑恶而臣与之同遇先帝出入三朝薄有情契拳拳之私敢以此请故有是命　五月己巳蔡京落致仕三日一至都堂议事以尚书省令防为治所仍押敕劄　知永嘉县虞防言朝廷昨行当十钱最富国便民之良法也所贵推行之得其人而已前日异议之人务快一日之私上欺天听改为当三亦误国之一也望特许兴复以便上下诏虞防除名勒停送循州编管　壬申蔡京言门下省乃覆駮之地臣欲兼而冒处实有妨嫌委紊官制望许臣免书门下省文字从之旧制凡诏令皆中书门下议而后命学士为之至熈宁间有内降手诏不由中书门下共议葢大臣有阴从中而为之者及蔡京专政患言者议已乃作御笔宻进而丐帝亲书以降谓之御笔手诏违者以违制坐之事无巨细皆托而行至有不类帝札者羣下皆莫敢言自是贵戚近臣争相请求至使中人杨球代书号曰书杨云　臣僚上言以科举废罢县学岁升之法非便诏自今竝依大观三年四月以前指挥其后降指挥更不施行　己卯手诏赐蔡京曰临平置塔初因钱氏尊相名寺起于治平匪缘近年创有增建蔡京忠贯金石志安社稷八年辅政一德不渝羣邪丑正意在中伤肆为无根之谈冀陷不测之祸比从阅实灼见厚诬惟大臣立朝谊当自信而哲王图任何畏巧言顾予心之亶孚岂众言之足虑肆加开谕毋或介怀　六月己丑以资政殿学士余深为门下侍郎乙卯白虹贯日　户部尚书陈显因对言再用蔡京
　　士民失望帝怒贬显知越州显不复仕归隐四明　秋七月壬申访天下遗书　九月癸未更定官名蔡京率意自用欲改制以继元丰之政乃首更开封守臣为尹牧由是府分六曹县分六案内侍省职悉仿机廷之号修六尚局建三卫郎遂诏太师太傅太保古三公之官今为三师古无此称合依三代以三公为真相之任司徒司空周六卿之官太尉秦主兵之任皆非三公竝宜罢仍立三孤为次相之任更侍中为左辅中书令为右弼尚书左仆射为太宰兼门下侍郎右仆射为少宰兼中书侍郎罢尚书令及文武勲官而以太尉冠武阶然是时员既滥冗名且紊杂甚者黄冠道流亦滥朝品元丰之制至今大坏　阿固达自混同江宴归疑辽主知有异志遂称兵先并旁近部族女真赵三阿固察拒之阿固达虏其家属二人走诉咸州详稳司送北院枢宻使萧奉先作常事以闻辽主仍送咸州诘责欲使自新后数召阿固达竟称疾不至　冬十月乙巳得玉圭于民间宣示羣臣蔡京何执中等议以为此即禹锡之元圭陛下缵禹之绪行尧之道格于上帝故天授以至寳不胜大庆　己酉奏请行受寳之礼诏不允自是三上表从之　十一月己未置知客省引进四方馆东西上閤门事　丁丑御笔言方田之法本以均税有司奉行违戾货赂公行豪右形势之家类蠲赋役而移于下户致使流徙常赋所入亏额至多殊失先帝厚民裕国之意已降指挥权罢方量有诉讼赋役不均者且依未方以前旧数其流徙人户仰守令多方措置招诱归业戊寅日南至受元圭于大庆殿赦天下　辛巳蔡京进封鲁国公以何执中为少傅太宰兼门下侍郎执政皆进秩　十二月乙酉以郑居中为特进　丙戌以武信军节度使童贯为太尉　乙巳定命妇名为九等　丙午宴辅臣于延福宫初蔡京欲以宫室媚帝召内侍童贯杨戬贾详何防蓝从熈讽以内中逼窄之状贯等乃请于大内北拱宸门外因延福旧名而新作之五人分任工役视力所致争以侈丽高广相夸尚各为制度不务沿袭及成号延福五位帝自为文以记之每岁冬至后即放灯自东华门以北竝不禁夜徙市民行铺夹道以居纵博羣饮至上元后乃罢谓之先赏　癸丑始诏诸路给地牧马又以诸路马食储积亦艰延边土旷乘春发生青草茂盛诸城寨宜分蕃出牧就野饱青晚持草归以充夜秣则官刍可省诏陜西诸路相度措置闻奏　是岁出宫女三百八十三人　高丽入贡　成都路夷人董舜咨董彦博内附置祺亨二州
　　三年春正月甲子以天锡元圭遣官册告永裕永泰陵癸酉追封王安石为舒王子雱为临川伯配享文宣
　　王庙　丁丑吴居厚罢以郑居中知枢宻院事居厚久居政府以周谨自媚虽无显恶然一时聚敛者推为称首　庚辰诏议礼局新修五礼仪注宜以政和五礼新仪为名　二月甲申以徳妃王氏为淑妃　庚寅罢文臣勲官　崇恩皇太后刘氏帝以哲宗故曲加恩礼而后颇干预外事且以不谨闻帝与辅臣议将废之　辛卯后为左右所逼即帘钩自缢而崩年三十五　甲午以辽女真相持诏饬河北边防　丁酉诏百官奉祠禄者竝以三年为任　乙巳増定六朝勲臣一百十六人三月壬子朔日有食之　戊辰进神宗淑妃宋氏为
　　贵妃　升永安县为永安军　癸酉赐上舍生十九人及第　复置算学　甲戌左街道录徐知常特授冲虚先生　辛巳诏濮州王老志赐号安泊处士老志濮之临泉人隷东京转运司为书史自言尝遇钟离真人授内丹要诀弃妻子结草为庐施病者药善与人言休咎颇籍籍有闻故有是命　女真阿固达一日率五百骑突至辽咸州吏民大惊翌日赴详稳司与赵三等面折庭下阿固达不屈送所司问状一夕遁去遣人诉于辽主详稳司欲见杀故不敢留自是召不复至　夏四月甲申宣义郎黄冠言欲令天下士自乡而升之县学自县学而升之州学通谓之选士其自称则曰外舍生才之向成升之内舍则谓之俊士自称内舍生又其才之已成而贡之辟廱然后谓之贡士其自称亦以是从之戊子作保和殿总为屋七十五间上饰纯绿下漆以
　　朱无文藻绘画五采垣墉无粉泽以浅墨作寒林平远禽竹左实典谟训诰经史右藏三代彛器东序置古今书画西序收琴阮笔砚焉　癸巳尚书右丞邓洵仁罢乙巳以福宁殿东建玉清和阳宫　丙午升定州为
　　中山府　己酉以资政殿学士薛昂为尚书右丞　庚戌郑居中等奏编成政和五礼新仪并序例总二百三十卷目录六卷诏令颁降　闰月甲寅诏八行许添差诸州教授从奉议郎王愈奏请也　丙辰改公主为帝姬郡主为宗姬县主为族姬于是民间有无主之説又言姬者饥也亦用度不足之防云【此三语据岳珂愧郯录及清波杂志】戊午复置医学　辛酉上崇恩皇太后諡曰昭怀　五月丙申升苏州为平江府　庚子大盈仓火　壬寅以筑溱播二州进执政官一等　丙午葬昭怀皇后于永泰陵　丁未诏尚书内省分六司以掌外省六曹所上之事置内宰副宰内史治中等官及都事以下吏员己酉诏颁大晟乐于天下其旧乐悉禁　六月丁巳诏武学州县外舍生称武选士内舍生称武俊士　庚申尚书省言县学为升贡之本今天下令佐吏部注授多非其人俗吏则以学为不急不加察治纵其犯法庸吏则废法容奸漫不加省有罪不治以故学生在学殴鬭争讼至或杀人葢令佐不加训治州学不切举察提举官失于提按以致败坏如此今立法整饬乞赐指挥施行从之　癸亥祔昭怀皇后神主于太庙　辛未张商英特责授汝州团练副使　秋七月癸未升赵城县为庆祚军　甲申还王珪孙固赠諡追复韩忠彦曽布安焘李清臣黄履等官职　己亥诏置礼制局讨论古今沿革朕将亲览参酌其宜以革千古之陋成一代之典庻几先王垂法后世崇宁以来稽古殿多聚三代礼器若鼎彛簠簋牺象尊罍登豆爵斚琏觯坫洗凡古制器悉出因得见商周之旧始验先儒所传大讹至是既置礼制局乃请御厨所藏悉加讨论尽改以从古荐之郊庙焕然大备有万寿玉尊者大犹四升器雕琢殊絶玉坫阔盈尺有二寸帝每祭祀饮福大朝会爵羣臣则用焉其他多称是至其制作之精殆与古埓自汉以来未之有也中书舍人翟汝文奏乞编集新礼改正三礼图以示后世卒不果行【考异李焘日实录于二年七月二十一日已书此诏按三年九月五日始命刘昞等为礼制局详议官然则置局当在三年七月实录误也蔡绦史补亦系之三年本纪因实录于二年七月二十一日丙子书置礼制局今不取】　庚子贵妃刘氏薨　壬寅复置白州　八月甲戌以燕乐成进执政官一等　丙子以何执中为少师　丁丑升润州为镇江府　戊寅封四镇山为主　九月庚寅诏大理寺开封府不得奏狱空其推恩支赐竝罢　辛卯遣兵部员外郎王亶召王老志赴阙令同本县长吏以礼敦遣　丁酉诏封老志为洞微先生老志所居地必生花谓之地锦【此语据宣和录】至京师馆蔡京赐第南园士大夫阗门数召对禁中帝手书观妙明真之号赐之　戊戌追册贵妃刘氏为皇后諡曰明达　冬十月戊申朔元观法师程若清封寳箓先生　庚戌手诏曰朕荷天顾諟锡以元圭内赤外黒尺有二寸旁列十有二山葢周之镇圭有法乎是只天之休于以昭事上帝而体其道过周远矣将来冬祀可搢大圭执镇圭庻格上帝之心敷佑于下民永为定制乙丑阅新乐器于崇政殿出古器以示百官　戊辰
　　诏冬祀大礼及朝景灵宫竝以道士百人执威仪前导十二月辛巳朝献景灵宫　壬午飨太庙加上神宗
　　諡曰体元显道法古立宪帝德王功英文烈武钦仁圣孝皇帝改上哲宗諡曰宪元继道世德扬功钦文睿武齐圣昭孝皇帝于神宗加法古立宪四字哲宗改显德定功曰世德扬功皆蔡京所为以彰绍述之义也　癸未祀圜丘大赦天下升端州为兴庆府　帝有事于南郊蔡攸为执绥官玉辂出南薫门帝忽曰玉津园东若有楼台重复是何处也攸即奏见云间楼殿台阁隐隐数重既而审视皆去地数十丈顷之帝又曰见人物否攸即奏有道流童子持幡节葢相继而出云间衣服眉目歴歴可识　乙酉遂以天神降诏告在位作天真降临示现记帝尝梦被召如在藩邸时见老君坐殿上仪卫如王者谕帝曰汝以宿命当兴吾教帝受命而出梦觉记其事及是冬祀王老志亦从帝在太庙小次中老志曰陛下昔梦尚记之乎时臣在帝旁也黎明出南薫门见天神降于空中议者谓老志所为道教之盛自此始　癸卯诏补防入官人随处入所在州学仍别为斋公私试附州学生别作号考校　己丑以贤妃崔氏为德妃　壬辰筑祥州　己亥诏有官人许举八行　是月大雪连十余日不止平地八尺余氷滑人马不能行诏百官乘轿入朝　十二月癸丑诏天下访求道教仙经　甲寅河北转运判官张孝纯言周官以六艺教士必射而后行古者诸侯贡士天子试之于射宫乞诏诸路州郡毎岁荐贡士于国学因讲射礼从之　乙卯诏天下贡医士　丁酉太白昼见　辽生女真部节度使乌雅舒梦逐狼屡发不能中阿固达前射中之旦日以所梦问僚佐皆曰吉兄不能得而弟得之之兆也是月乌雅舒死阿固达袭位为都贝勒辽使爱实布往谓之曰何故不告丧阿固达曰有丧不能吊而乃以为罪乎他日爱实布径至乌雅舒殡所阅赗马欲取之阿固达怒将杀之摩啰欢谏而止摩啰欢者乌雅舒之长子也　是岁江东旱　出宫女二百七十有九人四年春正月戊寅置道阶凡二十六等　甲申知秦州胡师文进中奉大夫以讨论元圭推赏也　辛丑王老志加号观妙明真洞微先生　甲辰通判开德王景文转奉直大夫与知州差遣仍召赴都堂以元圭得之其家也　二月丁巳赐上舍生十七入及第　癸亥改淯井监为长宁军　癸酉皇长子桓冠　三月丙子朔以淑妃王氏为贵妃　丁丑诏诸路应小学生及百人处竝增差教谕一员　辛卯诏诸路监司每路通选宫观道士十人遣发上京赴左右街道录院讲习科教声赞规仪候习熟遣还本处　夏四月庚戌幸尚书省以手诏训诫蔡京何执中各官迁秩吏赐帛有差　癸丑阅太学辟廱诸生雅乐　甲寅尚书省言水磨茶场岁收钱约四百万贯以上比旧已及三倍不系省钱别无支用尚循旧例只毎季泛进未有月进之数今欲毎月进五万贯所收钱尚有余不至阙少诏依所奏仍自今日为始　甲子改戎州为叙州　五月丙戌初祭地祗于方泽以太祖配降德音于天下　六月戊午虑囚　庚午诏小学仿太学立三舍法　壬申以广西溪洞地置隆兊二州　秋七月丁丑置保寿粹和馆以养宫人有疾者　戊寅焚苑东门所储毒药可以杀人者仍禁勿得复贡　申午祔明达皇后神主于别庙　辽主好畋猎淫怠于政事每岁遣使市名鹰于海上道出生女真使者贪纵徴索无艺女真厌苦之乌雅舒尝以辽主不遣阿苏为辞稍拒其市鹰使者及阿固达袭节度使相继遣普嘉努舒古纳等索阿苏辽主终不许舒古纳归具言辽主骄肆废弛之状阿固达乃召其所属告以伐辽之故使备冲要建城堡修戎器以听后命辽主使侍御爱实布往诘之阿固达曰我小国也事大国不敢废礼大国德泽不施而逋逃是主以此字小能无望乎若还阿苏朝贡如故茍不获已岂能束手受制也爱实布还辽主始为备命统军萧托卜嘉调诸军于宁江州阿固达闻之使布格哷复索阿苏实观其形势布格哷还言辽兵多不知其数阿固达曰彼初调兵岂能遽集如此复遣华沙布徃还言惟四院统军司与宁江州军及渤海八百人耳阿固达曰果如吾言谓诸将佐曰辽人知我将举兵集诸路军备我我必先发制之无为人制众皆曰善乃入见颇拉舒妻富察氏告以伐辽事富察氏曰汝嗣父兄立邦家见可则行吾老矣无贻我忧汝亦必不至是阿固达奉觞为寿即奉富察氏率诸将出门举觞东向以辽人荒肆不归阿苏并已用兵之意祷于皇天后土酹毕富察氏命阿固达正坐与僚属防酒号令诸部使博勒和徴伊兰路舒古纳兵乌楞古阿噜抚谕乌格集赛两路系辽籍女真苏布特徃温都路执辽障鹰官达噜克部副使辞列宁江州渤海大嘉努八月乙巳改端明殿学士为延康殿学士枢宻直学
　　士为述古殿直学士　辛亥诏诸路学校及三百人以上者三分增一分百人以上者增一分之半　癸亥定武臣横班以五十员为额　九月辛卯诏以辟廱大成殿名颁诸路州学从河南尹蔡安持奏也　己亥诏诸路兵应役京师者竝以十月朔遣归　是月女真阿固达举兵伐辽进军宁江州次寥晦城博勒和徴兵后期杖之复遣督军诸路兵皆会于来流水得二千五百人致辽之罪申告于天地曰世事辽国恪修职贡定乌木罕谋罕之乱破萧哈里之众有功不省而侵侮是加罪人阿苏屡请不遣今将问罪于辽天地其鉴佑之遂命诸将传梃而誓曰汝等同心尽力有功者奴婢部曲为良庻人官之先有官者叙进轻重眂功茍违誓言身死梃下家属无赦师次唐古岱斡甲之地诸军穰射介而立有光如烈火起于人足及戈矛之上人以为兵祥明日次札只水光见如初将至辽界先使尼雅满督士卒夷堑既度遇渤海军攻左翼齐黙克众少却辽兵直抵中军舍音出战齐达先驱阿固达曰战不可易也遣尼雅满止之尼雅满驰出舍音前控止斋达马舍音遂与俱还辽兵从之耶律谢十坠马辽人前救阿固达射救者毙并射谢十中之有骑突前又射之彻札洞胸谢十防箭走追射之中其背偾而死尼雅满与数骑陷辽军中阿固达救之免胄战或自傍箭之矢拂于颡阿固达顾见射者一矢而毙谓将士曰尽敌而止众从之勇气自倍辽军大奔蹂践死者十七八萨噶在别路不及会战阿固达使人以战胜告之萨噶遣其子尼玛哈及固绅来贺且劝称帝阿固达曰一战而胜遂称大号何示人浅也军至宁江州填堑攻城宁江人自东门出温廸防阿徒罕邀击尽殪之辽统军司以闻辽主射鹿于庆州略不介意遣海州刺史高仙寿统渤海军应援而已冬十月宁江州陷防御使大药师努被获阿固达阴纵之使招谕辽人遂引兵还谒富察氏以所获颁宗族耆老初女真部民皆无徭役壮者悉为兵平居则渔畋射猎有警则下令诸部之长凡歩骑之仗糗皆自备焉其部长曰贝勒行兵则称曰明安穆琨明安犹千夫长穆琨犹百夫长也　壬寅辽主闻宁江州陷召羣臣议汉人行宫副部署萧图萨温曰女真虽小其人勇而善射我兵久不练若遇强敌稍有不利诸部离心不可制矣今莫若大发诸道兵以威压之北院枢宻使萧达尔丹曰如图萨温之谋徒示弱耳但发滑水兵足以拒之乃以司空萧嗣先为东北路都统萧托卜嘉副之发契丹奚军三千人中京禁兵及土豪二千人别选诸路武勇二千余人屯出河店　乙巳复置拱州　十一月辛未观妙明眞洞微先生王老志卒老志乞归留之不得寻卒赐金以葬赠正议大夫　辽都统萧嗣先等将步骑诸军会于鸭子河北【考异辽史天祚本纪作混同江今从金史太祖本纪】阿固达帅众来御未至鸭子河会夜阿固达方就枕若有扶其首者三寤而起曰神明警我也即鸣鼔举燧而行黎明及河辽兵方坏凌道阿固达选壮士千人撃走之因帅众继进遂登岸与辽兵遇于出河店会大风起尘埃蔽天阿固达乘风奋击辽兵溃逐至倭棱泺杀获不可胜计辽将士得免者十有七人枢宻使萧奉先惧兄嗣先得罪辄奏东征溃军所至劫掠若不肆赦恐聚为患辽主从之嗣先但免官而已于是诸军相谓曰战则有死无功退则有生无罪故士无鬭志见敌辄溃　壬辰辽都统萧迪里等营于倭棱泺又为女真兵所袭死者甚众迪里亦坐免官辽人尝言女真兵满万则不可敌至是始满万云　十二月己酉以禁中神御殿成减天下囚罪一等癸丑定朝仪奉直大夫以八十员为额　乙卯雪降
　　赐宴于蔡京第　己未诏广南市舶司岁贡真珠犀角象齿　环州定远大首领夏人李讹以书遗其国统军梁哆防曰我居汉二十年毎见粮草转输例给空劵方春末秋初士有饥色若竟捣定远唾手可取既得定远则旁十余城不攻而下矣我储谷累岁掘地藏之大兵之来斗粮无赍可坐而饱也哆防遂以万人来迎转运使任谅先知其谋募兵尽发窖谷哆防围定远失所藏越七日讹遂以其部万余人归夏夏筑臧河厎城诏童贯为陜西经略使以讨之　辽宾祥咸三州及铁骊部叛降于女真武奇迈萨噶辞不失率官属诣阿固达劝进愿以新岁元日上尊号阿固达不许阿里罕普嘉努尼雅满等进曰今大功已建若不称尊号无以繋天下心阿固达曰吾将思之
  </div>
  <div class="pagination">
   <a href="资治通鉴后编_page21.html">
    上一页
   </a>
   <span>
    ...
   </span>
   <a href="资治通鉴后编_page17.html">
    17
   </a>
   <a href="资治通鉴后编_page18.html">
    18
   </a>
   <a href="资治通鉴后编_page19.html">
    19
   </a>
   <a href="资治通鉴后编_page20.html">
    20
   </a>
   <a href="资治通鉴后编_page21.html">
    21
   </a>
   <span class="current-page">
    22
   </span>
   <a href="资治通鉴后编_page23.html">
    23
   </a>
   <a href="资治通鉴后编_page24.html">
    24
   </a>
   <a href="资治通鉴后编_page25.html">
    25
   </a>
   <a href="资治通鉴后编_page26.html">
    26
   </a>
   <a href="资治通鉴后编_page27.html">
    27
   </a>
   <span>
    ...
   </span>
   <a href="资治通鉴后编_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
