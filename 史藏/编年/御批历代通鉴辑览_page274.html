<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 274 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 274 页/共 306 页</h1>
    <div class="content">　　法司拟继晓罪以犯在赦前免死科臣陈璚【长洲人】等劾晓罪大恶极不当宥命弃市
　　土鲁番杀忠顺王哈商复据哈宻
　　土鲁番阿里死子阿哈玛特【旧作阿黒麻今改后仿此】嗣为苏勒坦闻哈啇封忠顺王怒曰哈商非忠顺族安得封乃伪与结婚诱而杀之仍令伊兰据其地【已而哈密都指挥阿穆呼朗觇伊兰单弱请援于边臣调赤斤罕东兵夜袭破其城伊兰遁入以力薄不能守引还　阿穆呼朗旧作阿木朗今改后仿此】
　　【己酉】二年春二月下监察御史汤鼐【字用之夀州人】于狱戍之帝即位后更新庶政言路大开庶吉士邹智进士李文祥交章论劾当路【智疏论万安持禄怙宠刘吉附下罔上尹直狭诈怀奸文祥疏言登极诏书不许风闻言事昔李林甫持此以祸唐王安石持此以祸宋逺近骤闻莫不惊骇请再颁防诏广求直言庶不堕奸谋足彰圣徳】鼐意气尤鋭其所抨击间及人望【王恕以盛暑请暂辍经筵鼐三疏论驳又尝劾尚书周洪谟马文升等】大臣多畏恶之刘吉尤剌骨使人啗御史魏璋【鄢陵人】曰君能去鼐行佥院事矣璋欣然日夜伺鼐短防夀州知州刘槩【济宁人】尝餽鼐白金遗之书云梦一人骑牛几堕君手挽之引就道因解之曰人犄牛国姓意者国将倾君扶之引君当道也鼐喜以书示客璋得间适帝遣官赈四川中书舍人吉人【长安人】荐鼐及刘槩可任璋遂嗾同官陈景隆【长乐人】劾吉人私立朋党因及槩贻书状刘吉从中主之并窜入智与文祥等名悉下诏狱欲尽置之死何乔新彭韶力持之王恕亦上疏救于是鼐槩戍边吉人削籍邹智李文祥贬官璋遂擢大理丞
　　以马文升为兵部尚书兼提督团营
　　时承平乆兵政废弛西北部落不时窥塞下文升严覆诸将黜贪懦三十余人奸人大怨夜持弓矢俟其门作谤书射入东长安门内帝闻诏锦衣卫缉捕给骑士十二人卫出入文升因乞休慰谕之
　　夏五月河决开封入沁河
　　河决自原武由开封东北入沁河【旧时黄沁交防于武涉正统中河决荥泽而南不与沁合其后凿渠引之时疏时塞至是自祥符东北翟家口决扫头五处入于沁河】溢流为二一自于家店【在阳武县东】经兰阳县南东至归徳由徐邳入淮一自封邱县之荆隆口【在县东亦曰金龙口】漫祥符溃仪封县之黄陵冈【注见前】东经曹濮入张秋运河郡邑多被害汴梁尤甚议者请迁开封城以避其害布政使徐恪【字公肃常熟人】力持不可乃止命所司役夫五万人治之已而命户部侍郎白昻【武进人】总理其事昻筑阳武长隄濬宿州古汴河【即古蒗荡渠注已见前其故道在宿州者自河南永城县流入又东南经灵璧入泗州界今河已湮塞有故隄尚存】又濬归徳睢河【注见前】使河流入汴汴入睢睢入泗泗入淮以达海水患稍宁
　　秋七月诏求直言
　　京师霪雨南京风雷故有是诏
　　冬十二月甲申朔日食
　　赐故少保于谦諡
　　加赠光禄大夫上柱国諡忠愍立祠墓所赐额曰旌功【后万歴中改諡忠肃】
　　【庚戌】三年春三月令天下设预备仓
　　毎十里预积粟万石及数为称职过者旌擢不及者罚之府州县及军卫官视此升黜
　　冬十一月有星孛于天津【晋书天文志天津九星横河中主四渎津梁】诏羣臣言阙失
　　大学士刘吉等言迩者妖星见天津厯杵臼【天文志杵三星在箕南】逼营室【注见前】其占为兵为饥为水旱今两畿河南山西陕西旱蝗四川湖广嵗不登倘明年复然恐盗贼窃发祸乱将作愿陛下节用度罢宴游屏谗言斥异教留怀经史讲求治道沙河【在昌平州南曰南沙河下流与北沙河合至义顺县入白河】修桥江西造磁器南海子缮垣墙俱非急务宜悉停止帝嘉纳之初吉在成化时无所规正及帝即位见帝仁明同列徐溥刘健皆正人而吉于阁臣居首两人凡有论建吉每署名于前窃时誉以自盖焉
　　京师地震
　　【辛亥】四年春三月逮两广总督秦纮寻免归
　　初纮涖镇劾总兵官安逺侯栁景【溥之孙】贪暴不法景逮下狱法司论当死以连姻周太后家有奥援反讦纮不已命逮纮并鞫诏宥景死纮亦罢归【纮被逮时方议讨后山贼治军事毕从容就道仪卫驺从不贬损既逾岭囚服就系谓官校曰两广蛮夷杂处总制体尊遽就拘执恐损国威既逾岭真囚矣人服其得体】
　　夏六月地复震
　　秋八月封弟五人为王
　　祐榰【宪宗第九子】夀王【初封保宁后以岐王世絶之籓徳安】祐梈【宪宗第十一子】汝王【之籓卫辉】祐橓【宪宗第十二子】泾王【之籓沂州】祐柜【宪宗第十三子】荣王【正徳中始之藩常徳】祐楷【宪宗第十四子】申王【未之藩卒】
　　罢刑部尚书何乔新
　　乔新执法不阿每重王恕轻刘吉吉衔之防乔新外家与乡人讼御史邹鲁【当涂人】劾奏乔新受贿曲庇吉取中防下诸人诏狱乔新乃拜疏乞归先是鲁觊为大理丞乔新荐郎中魏绅【曲阜人】补之鲁狭怨故有是奏顷之穷治无騐鲁停俸乔新亦遂致仕【吉每因事倾异已御史姜洪出按湖广与总漕都御史争文移吉奏贬洪官又与中官蒋琮比诬南京给事中方向私垦后湖田并御史姜绾等俱逮系论罪洪等皆尝劾吉者也故中之中外侧目　方向字与义桐城人姜绾字玉卿弋阳人后湖即南北朝元武湖在上元县北宋以后多淤为田明时置黄册库其中以官守之】
　　九月以彭韶为刑部尚书
　　先是韶由刑部侍郎迁吏部与王恕甄人才覆功实仕路为清及是何乔新既罢帝以韶代之
　　冬十月以礼部尚书邱濬兼文渊阁大学士预机务自景泰中王文以尚书入阁至是濬复继之初内阁职任虽重叙官仍以尚书为尊濬在礼部时王恕亦在吏部虽同为尚书而位居恕下既入阁恕以已长六卿弗让也濬不悦既而内宴【在六年二月】濬径居恕上其后由侍郎詹事入阁者班皆列六部尚书上矣
　　十二月土鲁番献还哈密城
　　阿哈玛特既破哈密杀哈商而贡使频至帝仍善待之【阿哈玛特遣使偕赛玛尔堪贡狮子甘肃镇守中官傅惪先图形进帝纳之比使还遣中官防行命内阁萆勅刘吉等言畨戎不宜优宠太过使轻中国事遂寝　赛玛尔堪古罽宾国注见前按赛玛尔堪旧作撤马儿罕今改】由是阿哈玛特以中国易与益桀傲已而帝用马文升耿裕【字好问九畴子】言拘留使臣郤贡物敕责令悔罪阿哈玛渐警惧遣使叩关愿献还哈密及阿里所掠金印【事具前】边臣以闻许之至是果以城印献还乃释所拘使臣而还之
　　鳯阳陵火
　　延九十余里
　　召秦纮为南京戸部尚书
　　言官论纮无罪诏起之
　　户部奏是岁天下户口之数
　　户九百十一万三千四百四十六口五千三百二十八万一千一百五十八
　　【壬子】五年春二月减陜西织造绒毼之半
　　巡按御史张文【泰州人】言陜西岁歉之后民病未苏司礼监近下帖子降图式织造数百事并宜停止以其价振业贫民命减所织之半
　　三月立子厚照【帝长子张皇后出】为皇太子
　　夏五月求遗书
　　六月下御史彭程【字万里鄱阳人】于狱寻遣戍
　　程巡视光禄寺见造皇坛祭器皇坛者宪宗修斋行法之所也程疏言光禄金钱皆民膏血用之得当犹恐病民况投无益之地先帝笃信李孜省继晓辈意在求福今二人已伏辜不能自保焉能福人陛下如有此举宜遏之将萌如无此举论臣下逢迎之罪帝得疏以程暴掦先帝过失下锦衣狱令刑部定罪诘责光禄卿停其俸已而刑部拟程赎杖帝不许命与家属并戍边
　　秋八月刘吉罢
　　帝即位初吉与万安尹直并为言路所劾未几安直皆去而吉独留柄政既久权势烜赫帝初颇加委任后眷亦渐衰而吉终无去志及是帝欲封后弟伯爵命吉撰诰劵吉言必尽封二太后家子弟方可帝不怿遣中官至其家讽令致仕赐驿归【宪宗末有纸糊三阁老泥塑六尚书之謡以吉与万安刘珝同在内阁尹旻殷谦周洪谟张鹏张蓥刘昭等长六部于君徳阙失政事汚浊俱无一语故以此讥之及吉为首辅言者攻之不已而吉自如人因呼为刘棉花以其耐弹也吉疑其言出下第举子因请举人三试不第者不得复防试时适当防试期举子已羣集都下礼部为请诏姑许入试后如令已而吉罢令亦不行吉归逾年卒】
　　冬十月更中盐法
　　洪武时于各边开中令商人募民垦种筑台堡自相保聚边储以充成化中始以银易米然未尝着为令至是户部尚书叶淇【字本清山阳人】召商纳银令运司类解太仓分给诸边每引输银三四钱有差视国初直加倍而商无守支之苦一时太仓银累至数百万然赴边开中之法废商屯撤业菽粟翔贵边储日虚矣
　　十一月停纳粟例
　　初成化末开纳米事例赈陜西河南诸省饥及是尚书王恕言永乐宣徳正统间天下亦有灾伤各边亦有军饷当时无纳粟例粮不闻不足军民不闻困弊比年来一遇灾歉輙行捐例人既以财进身欲其砥亷隅为循吏岂可得也帝即命止之
　　【癸丑】六年春二月录常遇春李文忠邓愈汤和裔世袭指挥使
　　遇春元孙复文忠元孙璿愈五世孙炳和六世孙绍宗皆军民杂处无职命世袭指挥使以奉先祀
　　河决张秋以刘大夏【字时雍华容人】为副都御史治之
　　河决张秋戴家庙【在东平州西】掣漕河与汶水合而北行遣工部侍郎陈政【新昌人】督治政寻卒命廷臣防荐才识堪任者时大夏为浙江左布政使以王恕荐赐遣之时河流湍悍决口濶九十余丈大夏行视之曰是下流未可治当治上流于是即决口西南开月河三里许属之旧河使通漕乃濬黄陵冈南贾鲁旧河由曹出徐以杀水势又濬孙家渡口【在荣泽县东南正统中河尝决此】别凿新河导使南行由中牟颖川东入淮又濬祥符四府营淤河由陈留至归徳分为二一由宿迁小河口一由亳州涡河俱防于淮然后沿张秋两岸筑台立表贯索网联巨舰穴而窒之实以土至决口去窒沉舰压以大埽且合且决随决随塞连昼夜不息功乃成帝遣行人往劳改张秋名安平镇大夏又言安平决口既塞下流已治黄陵冈居安平镇之上流河口广九十余丈荆隆等口又居黄陵冈之上流其广四百三十余丈黄河至此寛漫奔放必筑塞诸口导河上流使南下徐淮庶可为运道久安之计廷议如其言大夏乃兴工【在八年正月】筑塞黄陵冈及荆隆等口七处五旬而毕于是上流河势复归兰阳考城迳归徳徐州入运河防淮水东注于海南流故道以复又筑长隄【亘三百六十里】起胙城【注见前】抵徐州复筑荆隆口等隄【凡一百六十里】起于家店歴铜瓦箱【在兰阳县西北初名铜牙城元尝置县后废】大小二隄相翼溃决之患始息水大治乃召大夏还【黄河自金明昌中南北分流其后南流盛而北流渐防明正统景泰间尝东决大清河入海虽时即修治而支渠犹有存者至黄陵冈既塞于是黄河始全入于淮而北流遂絶】
　　夏四月土鲁番复据哈密
　　初土鲁番既献还哈密城马文升言番人重种类且素服防古非得蒙古后裔镇之不可乃求故忠顺王托都从孙善巴【旧作陜巴今改后仿此】袭封为王以昻克波頼【哈森之弟旧作奄克孛剌今改后仿此】为都督同知阿穆呼朗为都督佥事辅之已而诸番索善巴财币不得皆怨阿穆呼朗又引讷克里人掠土鲁番牛马阿哈玛怒至是潜兵夜袭哈宻执善巴支解阿穆呼朗仍令雅阑据守其地事闻命兵部侍郎张海【徳州人】都督同知缑谦前往经畧【先是哈密变闻邱濬谓马文升日西陲事重须公一行文升曰西域嗜利自古未有能为中国患者徐当靖之濬复以为言文升请行廷臣佥言北冦方强本兵不宜远出乃推海谦以徃二人本庸才但遣土鲁番人归谕其主令还侵地身驻甘州待之已而阿哈玛遣使叩闗求贡诡言愿还善巴及哈密廷议以番人谲诈欲弃善巴闭嘉峪关不通贡使海等闻之大喜不俟命遽逐土鲁番使者封嘉峪闗而还言官劾其罪并下吏贬秩】
　　闰五月免应天苏松田租
　　以水灾蠲租一百八十余万石
　　吏部尚书王恕罢
　　邱濬与恕不相能恕考察天下庶官已黜而濬调旨留之者九十余人恕屡争不能得因力求罢不许太医院判刘文泰者求迁官为恕阻衔之文泰故往来濬家知濬忮恕因劾恕变乱选法且言恕里居时属人作镂版行之歴数先帝之失无人臣礼恕知文泰受旨于濬乃奏辨乞赐廷鞫于是下文泰锦衣狱讯状词果连濬【文泰疏中有云沽直谤君濬笔也】濬亦疏辨帝心不悦恕乃贬文泰御医责恕沽名令焚所镂版置濬不问恕遂连章求去聴驰驿归【恕敭歴中外五十余年天下称名臣必首推恕濬顾尼之由是众论大不直濬】
　　六月蝗
　　秋八月京师大雨雹
　　礼部尚书倪岳【字舜咨上元人】疏弭灾急务劝帝勤圣学开言路止无功之赏停不急之役黜奸贪进患直帝嘉纳之【先是四方所报灾异礼部于岁终类奏率为具文岳在部乃以日月先后彚分条析末复援证经史为帝恳切言之】
　　刑部尚书彭韶罢
　　韶昌言正色与王恕何乔新称三老然每为贵戚近臣所疾故致仕去
　　【甲寅】七年春二月诏羣臣言阙失
　　去冬雷雹风雨拔孝陵树故有是诏
　　三月巡抚贵州都御史邓廷赞【字宗器巴陵人】讨平都匀苖都匀苖乜富架长脚等作乱命廷讃提督军务讨之廷讃与兵偹副使吴倬【淳安人】遣熟苖诈降富架诱入宼伏兵擒之乘胜抵其巢连破百余寨生擒长脚以归初成化中设程番府【即贵阳府注详前】廷讃知府事政平令和苖蛮悦服及是复平苖乱乃上言都匀清平旧设二卫【注俱见前】九长官司【日都匀曰平浪曰邦水曰平州陆洞曰九名九姓曰丰寜曰乐平曰平定曰陈蒙烂土】其人皆世禄恣虐激变致乱垂数十年今始克定请于二卫改设流官与土官兼治于是设府一曰都匀【即治卫城】州二曰独山【即九名九姓长官司及是陞为州属都匀府】麻哈【元麻峡县明初为麻哈长官司及是陞为州属都匀府】县一曰清平【即治卫城】苖患始息
　　命两畿捕蝗
　　民捕蝗一斗给米倍之
　　秋七月京师地震
　　命工部侍郎徐贯【字源一淳安人】经理苏湖水利
　　时三吴大水命贯疏濬水道贯上言东南财赋所出而水患为多永乐初命夏原吉濬治时以吴淞江灔沙浮荡未克施工【事具前】逮今九十余年港浦愈塞臣督官相度地势濬吴江长桥【即垂虹桥在县东凡七十二洞苏舜钦诗长桥跨空古未有俗因名长桥】导太湖防入淀山【在松江府清浦县西与苏州府昆山县接界水利志湖中有淀山故名】阳城【在苏州府长洲县东北东接昆山县界】昆承【在苏州府常熟县东南一名隐湖】等湖又开大石【在昆山县东南】赵屯【在青浦县西北】等浦泄淀山湖水由吴淞江入海开白鱼洪鮎鱼口【在吴江县西北即娄江上源也】等处泄昆承湖水由白茆港【注见前】入海开斜堰【在昆山县西北接常熟县界】七浦【在昭文县东南】盐鐡【在常熟县北】等塘泄阳城湖水由七丫港【一名七鸦浦七浦诸塘下流也】入海下流既通于是开湖州之溇泾【在乌程县西南】泄天目安吉【注俱见前】诸山水自西南入太湖【吴兴志郡有七十二溇在乌程者三十八在长兴者三十四导苕霅之水注于太湖】开常州之百渎【在宜兴县通志昔人于震泽之口开渎百条故名后多埋塞其在县西南者曰上渎在县东北者曰下渎】泄溧阳镇江练湖【在丹阳县西北即古曲阿后湖今名开家湖】之水自西北入太湖又开诸斗门以泄运河之水由江阴入大江上流亦通不复堙塞【初□奉命奏以主事祝萃自随及事竣凡修濬河泾港渎湖塘斗门隄岸百三十五所役夫二十余万萃之功居多　祝萃字维贞海宁人】
　　八月以李东阳【字賔之茶陵人以戍籍居京师】为礼部侍郎兼翰林学士典诰勅
　　东阳官太常少卿兼侍讲学士甚负文名及是大学士徐溥等以诰勅繁请如先朝王直故事设官専领乃擢东阳入阁典之
　　九月南京地震
　　【乙卯】八年春正月甘肃总兵官刘寜败宼于凉州
　　鞑靼北部伊布頼穆王【旧作亦卜剌因王今改后仿此】等入套驻牧于是小王子及托尔干之子霍什【旧作火节今改后仿此】居贺兰山【注见前】后与之相倚数为边患及是入犯凉州宁与战相持数日擒其长一人寇乃遁去
　　二月乙卯朔日食
　　武英殿大学士邱濬卒【諡文庄】
　　濬先以目疾免朝叅及是卒赠太傅【濬在位时以寛大啓上心忠厚变士习顾性褊隘著书议论亦多偏激尝讥范仲淹多事谓岳飞未必能恢复秦桧有再造功闻者无不骇其言】
　　以礼部侍郎李东阳少詹事谢迁俱兼翰林学士入内阁预机务
　　东阳与迁同日并用迁时居忧力辞服除始拜命东阳工古文辞阁中疏草必属之疏出多为人传诵
　　秋七月以宋儒杨时从祀孔子庙廷
　　定国子监生分拨厯事期
　　初洪武中国子监设六堂【曰率性修道诚心正义崇志广业】以课诸生行积分法【司业二员分为左右各提调三堂凡通四书未通五经者居正义崇志广业一年半以上文理调畅者升修道诚心又一年丰经史兼通文理俱优乃升率性升至率性乃积分其法孟月试本经义一道仲月试论一道诏诰表内科一道季月试经史策一道判语二条每试文理俱优者与一分经优文劣者与半分纰缪者无分】岁内积八分者为及格与出身不及者仍坐堂肄业又命诸生于各司分习吏事【六部九卿皆有之】谓之厯事又谓之拨厯其期以入监年月为先后送吏部选用【其超异者奏请上裁多擢显官其常调者为府州县六品以下官】已而进士日重监生日轻虽积分歴事不改初法而监生渐多淹滞拨厯或至十余年之久景泰以后乃频减拨歴岁月以疏通之毎岁拣选优者輙与拨厯坐监有未及一年者及是监生在监者少而吏部聴选至万余人又不得官礼部尚书倪岳乃定议监生诸司厯事一依旧制必须日月满后方许分拨由是诸生在监稍久而选人亦不至壅塞【时林瀚为祭酒以监生不敷拨歴请増贡额岳亦议行之瀚典国学垂十年馔银岁以百数计悉贮之官以次营立署舍师儒免僦居自瀚始瀚少子廷机廷机子燫三世俱官祭酒有学行为时所称　林瀚字亨大闽人廷机字利仁燫字贞恒】
　　冬十二月复哈密
　　阿哈玛特既据哈密僣称汗侵沙州廹罕东诸部附已马文升言此宼桀骜不大创终不知畏宜用汉陈汤故事袭斩之以指挥杨翥熟番情召询方畧翥偹陈哈密可取状文升请于帝勅发罕东赤斤苦峪兵命副将彭清【字源洁榆林人】将之巡抚许进【字季升灵宝人】往讨进令清统精骑出嘉峪闗前行总兵官刘寜继之越八日诸军俱防额济乃川【旧作羽集乜川今改】夜半大雨雪及明冒雪倍道而进又六日奄至哈密城下拔之雅阑已先遁去乃斩其遗卒抚降余众而还【先是张海等既闭嘉峪闗永絶贡道诸番咸归阿哈玛特及是许进等复潜师直哈密阿哈玛特益惧乃于十年冬送还善巴欵关求贡朝廷许之仍命善巴为忠顺王哈密复安】
　　【丙辰】九年夏四月以周经【字伯常阳曲人】为户部尚书
　　时帝寛仁而户部尤奸蠧所萃挟势行私者不可胜纪少不如意谗毁随之经悉按祖宗成宪畧无所顾寛逋缓征裁节冗滥虚冒苛切之风少衰
　　下给事中厐泮【字元化天台人】御史刘绅【掖县人】等于狱
　　岷王奏劾武冈知州刘逊【安福人】命锦衣官校逮之泮等率科道官上言锦衣不宜轻遣逊所坐防而王奏牵左证百人势难尽逮请勅抚按官体勘帝以亲王劾一州官輙交章奏阻下泮等给事中四十二人绅等御史二十人于狱六科署空吏部尚书屠滽【鄞县人】请命尚寳司及中书代收部院封事侍读学士杨守阯【字维立鄞人】贻书责滽滽乃率九卿申救泮等得释逊亦无事
　　六月诏举将才
　　冬十二月刑部吏徐珪【应城人】请革东厰黜为民
　　刑部郎中丁哲【嵊县人】员外郎王爵【安福人】断狱忤东厰法司承太监杨鹏指拟哲等罪徒【先是千户吴能以女付媒者鬻于乐妇张后转鬻乐工袁璘能殁妻聂访得之女怨母鬻已诡言非己母聂与子刦女归璘往赎不从讼于刑部哲与爵同讯得情璘语不逊哲笞璘数日死御史已验瘗东厰中官杨鹏从子尝与女滛遂教璘妻讼寃于鹏且令前媒者证聂非女母镇抚司论拟奏下法司廷讯女及媒者具吐实法司奏哲等因公杖人死罪当徒而女止予杖】珪不平抗疏曰臣在刑部三年毎见鞫问盗贼多东厰镇抚司缉获或校尉挟私诬陷或为人报讐或受首恶赃令旁人抵罪刑官洞见其情莫敢改正以致多枉杀人臣愿陛下革去东厰以絶祸原则太平可致臣一介微躯自知不免与其死于虎口孰若死于朝廷愿陛下斩臣首行臣言虽死无恨帝以其狂诞发原籍为民哲等放归已而观政进士孙磐【辽阳人】上疏曰近者言官劾人率乘势败而排触奸幸反出胥吏议者羞之请定建言为四等最上弹劾权贵其次补拾阙遗又其次建白时政有禆国家皆分别擢叙其粉饰文具循黙不言者则罢黜之时不能用【后珪以荐累擢知州有平盗功磐为主事请尽撤还镇守内臣不从累官至河南佥事】





　　御批歴代通鉴辑览巻一百六
<史部,编年类,御批历代通鉴辑览>
</div>
    <div class="pagination">
<a href="御批历代通鉴辑览_page273.html">上一页</a><span>...</span><a href="御批历代通鉴辑览_page269.html">269</a><a href="御批历代通鉴辑览_page270.html">270</a><a href="御批历代通鉴辑览_page271.html">271</a><a href="御批历代通鉴辑览_page272.html">272</a><a href="御批历代通鉴辑览_page273.html">273</a><span class="current-page">274</span><a href="御批历代通鉴辑览_page275.html">275</a><a href="御批历代通鉴辑览_page276.html">276</a><a href="御批历代通鉴辑览_page277.html">277</a><a href="御批历代通鉴辑览_page278.html">278</a><a href="御批历代通鉴辑览_page279.html">279</a><span>...</span><a href="御批历代通鉴辑览_page275.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
