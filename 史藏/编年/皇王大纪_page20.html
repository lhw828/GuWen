<!DOCTYPE html>
<html>
<head>
    <meta charset="UTF-8">
    <title>皇王大纪 - 第 20 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 20 页/共 20 页</h1>
    <div class="content">　　元年卫更贬号曰君
　　二年秦伐韩取鄢
　　三年楚赵魏韩燕同伐秦攻函谷闗败而走宋初称王四年秦败韩师虏其将诸侯震恐齐大夫与苏秦争宠杀之张仪説魏襄王曰梁地四平无名山大川之限戌境守亭障者不下十万固战塲也王不事秦秦攻河外据巻衍酸枣刦卫取阳晋则赵不南而从道絶国欲无危不可得也魏王乃倍从约请成于秦孟子见齐宣王王问曰齐桓晋文之事可得闻乎孟子对曰仲尼之徒无道桓文之事者是以后世无传焉臣未之闻也无以则王乎曰徳何如则可以王矣曰保民而王莫之能御也曰若寡人者可以保民乎哉曰可曰何由知吾可也曰臣闻之胡龁曰王坐于堂上有牵牛而过堂下者王见之曰牛何之对曰将以衅钟王曰舎之吾不忍其觳觫若无罪而就死地对曰然则废衅钟与曰何可废也以羊易之不识有诸曰有之曰是心足以王矣百姓皆以王为爱也臣故知王之不忍也王曰然诚有百姓者齐国虽小吾何爱一牛即不忍其觳觫若无罪而就死地故以羊易之也曰王无异于百姓之以王为爱也以小易大彼恶知之王若隠其无罪而就死地则牛羊何择焉王笑曰是诚何心哉我非爱其财而易之以羊宜乎百姓之谓我爱也曰无伤也是乃仁术也见牛未见羊也君子之于禽兽也见其生不忍见其死闻其声不忍食其肉是以君子逺庖厨也王説曰诗云他人有心予忖度之夫子之谓也夫我乃行之反而求之不得吾心夫子言之于我心有戚戚焉此心之所以合于王者何也曰有复于王者曰吾力足以举百钧而不足以举一羽明足以察秋毫之末而不见舆薪则王许之乎曰否今恩足以及禽兽而功不至于百姓者独何与然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也曰不为者与不能者之形何以异曰挟太山以超北海语人曰我不能是诚不能也为长者折枝语人曰我不能是不为也非不能也故王之不王非挟太山以超北海之类也王之不王是折枝之类也老吾老以及人之老幼吾幼以及人之幼天下可运于掌诗云刑于寡妻至于兄弟以御于家邦言举斯心加诸彼而已故推恩足以保四海不推恩无以保妻子古之人所以大过人者无他焉善推其所为而已矣今恩足以及禽兽而功不至于百姓者独何与权然后知轻重度然后知长短物皆然心为甚王请度之抑王兴甲兵危士臣搆怨于诸侯然后快于心与王曰否吾何快于是将以求吾所大欲也曰王之所大欲可得闻与王笑而不言曰为肥甘不足于口与轻暖不足于体与抑为采色不足视于目与声音不足聴于耳与便嬖不足使令于前与王之诸臣皆足以供之而王岂为是哉王曰否吾不为是也曰然则王之所大欲可知已欲辟土地朝秦楚莅中国而抚四夷也以若所为求若所欲犹縁木而求鱼也王曰若是其甚与曰殆有甚焉縁木求鱼虽不得鱼无后灾以若所为求若所欲尽心力而为之后必有灾曰可得闻与曰邹人与楚人战则王以为孰胜曰楚人胜曰然则小固不可以敌大寡固不可以敌众弱固不可以敌强海内之地方千里者九齐集有其一以一服八何以异于邹敌楚哉盖亦反其本矣今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之涂天下之欲疾其君者皆欲赴愬于王其若是孰能御之王曰吾惽不能进于是矣愿夫子辅吾志明以教我我虽不敏请尝试之曰无恒产而有恒心者唯士为能若民则无恒产因无恒心苟无恒心放辟邪侈无不为已及陷于罪然后从而刑之是罔民也焉有仁人在位罔民而可为也是故明君制民之产必使仰足以事父母俯足以畜妻子乐嵗终身饱防年免于死亡然后驱而之善故民之从之也轻今也制民之产仰不足以事父母俯不足以畜妻子乐嵗终身苦防年不免于死亡此惟救死而恐不赡奚暇治礼义哉王欲行之则盍反其本矣五畆之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时八口之家可以无饥矣谨庠序之敎申之以孝悌之义颁白者不负戴于道路矣老者衣帛食肉黎民不饥不寒然而不王者未之有也王问曰交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大故太王事獯鬻勾践事呉以大事小者乐天者也以小事大者畏天者也乐天者保天下畏天者保其国诗云畏天之威于时保之王曰大哉言矣寡人有疾寡人好勇对曰王请无好小勇夫抚劔疾视曰彼恶敢当我哉此匹夫之勇敌一人者也王请大之诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民今王亦一怒而安天下之民民惟恐王之不好勇也宣王问曰人皆谓我毁明堂毁诸己乎孟子对曰夫明堂者王者之堂也王欲行王政则勿毁之矣王曰王政可得闻欤对曰昔者文王之治岐也耕者九一仕者世禄闗市讥而不征泽梁无禁罪人不孥老而无妻曰鳏老而无夫曰寡老而无子曰独防而无父曰孤此四者天下之穷民而无告者文王发政施仁必先斯四者诗云哿矣富人哀此防独王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于槖于囊思戢用光弓矢斯张干戈戚扬爰方启行故居者有积仓行者有裹粮也然后可以爰方启行王如好货与百姓同之于王何有王曰寡人有疾寡人好色对曰昔者太王好色爱厥妃诗云古公亶父来朝走马率西水浒至于岐下爰及姜女聿来胥宇当是时也内无怨女外无旷夫王如好色与百姓同之于王何有或谓孟子曰子三见齐王而不言事何也孟子曰我先攻其邪心
　　五年巴蜀相攻俱告急于秦王议伐蜀韩又来侵张仪曰不如伐韩以临二周挟天子令天下臣闻争名者于朝争利于市三川周室天下之朝市也而王不争焉顾争于戎翟去王业逺矣司马错曰欲富国者务广其地欲强兵者务富其民王地小民贫故臣愿先从事于易夫蜀西僻有桀纣之乱得其地足以广国取其财足以富民一举而名实附矣攻韩刦天子恶名也而未必利也王伐蜀取之遂益富强苏秦弟代亦以游説显燕相子之与代婚谋得燕权代使齐还燕王问曰齐其霸乎对曰不能王曰何故曰不信其臣于是燕王専任子之鹿毛夀曰人称尧贤者以能让天下也王以国譲子之是与尧同名也王因属国于子之或曰禹荐益而以启人为吏启率交党攻益夺之天下谓禹名传益而实令启自取今吏无非太子人者是名属子之而实太子用事也王因収印绶自三百石吏以上效之子之子之南靣行王事而哙顾为臣
　　六年王崩諡曰慎靓王子延立
　　赧王
　　元年秦侵义渠得城二十五遂稍蚕食灭之置陇西北地上郡伐魏取曲沃而归其人燕大乱将军市被与太子平谋攻子之齐大夫沈同以其私问于孟轲曰燕可伐与孟子曰可子哙无王命而与人燕子之无王命而受燕于子哙齐王遂使谓平曰闻太子将饬君臣之分明父子之位寡人国虽小惟所以令之太子聚众攻子之不克市被反攻太子死者数万齐因伐燕或问孟子曰劝齐伐燕有诸孟子曰为天吏则可以伐之今以燕伐燕何为劝之哉齐人胜燕醢子之杀燕王哙宣王问孟子曰或谓寡人不取必有天殃取之何如孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣齐人取燕诸侯将救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也今燕虐其民王往而征之民以为将拯已于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之彊也今又倍地而不行仁政是动天下之兵也王速出令反其旄倪止其重器谋于燕众置君而后去之则犹可及止也王不能用燕人叛王曰吾甚慙于孟子陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之不仁也不知而使之不智也仁智周公未之尽也而况于王乎贾见孟子问之曰周公弟也管叔兄也周公之过不亦宜乎古之君子其过也如日月之食民皆见之及其更也民皆仰之今之君子岂徒顺之又从而为之辞孟子为卿于齐公孙丑问曰管仲晏子之功可复许乎孟子曰或问乎曾西曰吾子与子路孰贤曾西蹙然曰吾先子之所畏也曰然则吾子与管仲孰贤曾西艴然不悦曰尔何曾比予于管仲管仲得君如彼其専也行乎国政如彼其乆也功烈如彼其卑也尔何曾比予于是曰管仲曾西之所不为也而子谓我愿之乎曰仲以君霸晏以君显犹不足为欤曰以齐王犹反手也且王者之不作未有疏于此时者也民之憔悴于虐政未有甚于此时者也饥者易为食渴者易为饮孔子曰徳之流行速于置邮而传命当今之时万乗之国行仁政民之悦之犹解倒悬也故事半古之人功必倍之惟此时为然孟子曰无或乎王之不智也虽有天下易生之物也一日暴之十日寒之未有能生者也吾见亦罕矣吾退而寒之者至矣吾如有萌焉何哉公孙丑问曰夫子加齐之卿相得行道焉虽由此霸王不异矣如此则动心否乎孟子曰否我四十不动心敢问夫子恶乎长曰我知言我善养吾浩然之气敢问何谓浩然之气曰难言也其为气也至大至刚以直养而无害则塞乎天地之间其为气也配义与道无是馁也是集义所生者非义袭而取之也行有不慊于心则馁矣必有事焉而勿正心勿忘勿助长也何谓知言曰诐辞知其所蔽滛辞知其所陷邪辞知其所离遁辞知其所穷生于其心害于其政发于其政害于其事圣人复起必从吾言矣昔者窃闻之子夏子游子张皆有圣人一体冉牛闵子顔渊则具体而防敢问所安曰乃所愿则学孔子也曰伯夷伊尹何如曰不同道非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以乆则乆可以速则速孔子也自生民以来未有孔子也孟子致为臣而归王谓时子曰我欲中国而授孟子室养弟子以万钟使诸大夫国人皆有所矜式子盍为我言之时子因陈子而以告孟子孟子曰异哉子叔疑使已为政不用则亦已矣又使其子弟为卿人亦孰不欲富贵而独于富贵之中有私龙断焉孟子去齐尹士语人曰不识王之不可以为汤武则是不明也识其不可然且至则是干泽也千里而见王不遇故去三宿而后出昼是何濡滞也士则兹不悦髙子以告曰夫尹士恶知予哉千里而见王是予所欲也不遇故去岂予所欲哉予不得已也予三宿而出昼于予心犹以为速王庶防改之王如改诸则必反予夫出昼而王不予追也予然后浩然有归志予虽然岂舎王哉王犹足用为善王如用予则岂徒齐民安天下之民举安王庶防改之予日望之予岂若是小丈夫然哉諌于其君而不受则怒悻悻然见于其靣去则穷日之力而后宿哉孟子去齐居于宋万章问曰宋小国也今将行王政齐楚恶而伐之则如之何孟子曰子不见汤武之事乎不行王政云尔苟行王政四海之内皆举首而望之欲以为君齐楚虽大何畏焉孟子谓戴不胜曰子欲子之王之善欤我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之众楚人咻之虽日挞而求其齐也不可得矣引而置之荘岳之间数年虽日挞而求其楚也亦不可得矣子谓薛居州善士也使之居于王所在王所者长幼卑尊皆薛居州也王谁与为不善在王所者长幼卑尊皆非薛居州也王谁与为善一薛居州独如宋王何戴盈之曰什一去闗市之征今兹未能请轻之以待来年然后已何如孟子曰今有人日攘其邻之鸡者或告之曰是非君子之道请损之月攘一鸡以待来年然后己如知其非义斯速已矣何待来年孟子曰仁之胜不仁也犹水胜火今之为仁者犹以一杯水救一车薪之火也不熄则谓之水不胜火此又与于不仁之甚者也亦终必亡而已矣



　　皇王大纪卷七十五
　　钦定四库全书
　　皇王大纪巻七十六　　　　宋　胡宏　撰三王纪
　　赧王
　　二年秦王欲伐齐患其与楚从亲使张仪説楚王曰王能絶齐请献商于地六百里使秦女为王箕帚妾楚王説而许之羣臣皆贺陈轸独吊曰秦重楚者为其有齐也今絶齐则楚孤秦奚贪夫孤国而与之地仪必负王王曰愿陈子闭口使一将军随仪至秦仪佯堕车不朝楚王闻之又使勇士借宋之符北骂齐王王大怒折节事秦仪乃朝见楚使曰子何不受地从某至某广袤六里使者还报楚王欲攻秦陈轸曰轸可发口言乎攻之不如因赂以一名都幷兵而攻齐是我亡地于秦取偿于齐也不然国必大伤矣不聴使屈匄伐秦
　　三年春战于丹阳秦虏匄及列侯执珪七十余人取汉中郡楚王悉兵袭秦战于蓝田大败韩魏袭楚至邓楚王归割两城请平于秦燕人立太子平为王王吊死问疾同百姓甘苦谓郭隗曰诚得贤士与共国雪先耻孤之愿也隗曰王从隗始况贤于隗者岂逺千里哉王改筑官而师事之乐毅自魏往拜亚卿任政鲁欲使慎子为将军孟子曰不教民而用之谓之殃民殃民者不容于尧舜之世一战胜齐遂有南阳然且不可慎子勃然不悦曰此则滑厘所不识也曰吾明告子天子之地方千里不千里不足以待诸侯诸侯之地方百里不百里不足以守宗庙之典籍周公之封于鲁为方百里也地非不足而俭于百里太公之封于齐也亦为方百里也地非不足也而俭于百里今鲁方百里者五子以为有王者作则鲁在所损乎在所益乎徒取诸彼以与此然且仁者不为况于杀人以求之乎君子之事君也务引其君以当道志于仁而已鲁平公将出嬖人臧仓者请曰他日君出则必命有司所之今乗舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉公曰诺乐正子入见曰君奚为不见孟轲也曰或告寡人曰孟子之后丧逾前丧是以不往见也曰何哉君所谓逾者前以士后以大夫前以三鼎而后以五鼎与曰否谓棺椁衣衾之美也曰非所谓逾也贫富不同也乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉浩生不害问曰乐正子何人也孟子曰善人也信人也何谓善何谓信曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之谓神乐正子二之中四之下也
　　四年秦以武闗之外易楚黔中楚愿得张仪而献地仪请行王曰楚甘心于子奈何仪曰臣善其嬖臣靳尚尚事幸姬郑袖袖言无不听遂往楚王将杀之尚谓袖曰秦王甚爱张仪欲捐六县及美女赎之王重地尊秦秦女必贵而夫人斥矣于是袖日夜泣曰臣各为其主耳今杀张仪秦必大怒妾请子母俱迁江南毋为秦所鱼肉也王乃赦仪仪因説曰王不事秦秦西有巴蜀治船积粟浮岷江而下日行三百余里不十日而距扞闗杆闗惊则从境以东尽城守矣黔中巫郡非王有也秦攻楚危难在三月之内而楚待救在半嵗之外此臣所以为大王患也诚能听臣请令秦楚为兄弟国楚王已得仪而重出黔中乃许之仪遂之韩説曰韩地险恶山居所生菽麦国无二嵗之食秦据宜阳塞成臯则王国分矣为王计莫如攻楚转祸而悦秦韩王许之仪説齐曰从人言齐蔽于三晋土广民众兵彊士勇有百秦无奈齐何今秦楚嫁娶韩献宜阳梁效河外赵割河间大王不事秦秦驱韩梁攻南地悉赵兵指博闗临菑即墨非王有也齐王许之仪西説赵曰大王收率天下以摈秦秦心忿含怒乆矣有敝甲凋兵军于渑池愿渡河逾漳据畨吾防邯郸下使臣先闻左右窃为大王计莫如与秦相约结也赵王许之仪北说燕曰齐赵于秦犹郡县也不敢妄相攻伐王事秦长无齐赵之患矣燕王请献恒山之尾五城以和仪归报未至而惠王薨子武王素不説仪诸侯复合从滕世子将之楚过宋而见孟子孟子道性善言必称尧舜世子自楚反复见孟子孟子曰世子疑吾言乎夫道一而已矣成覵谓齐景公曰彼丈夫也我丈夫也吾何畏彼哉顔渊曰舜何人也予何人也有为者亦若是公明仪曰文王我师也周公岂欺我哉今滕截长补短将五十里也犹可以为善国书曰若药不瞑厥疾不瘳滕定公麋薨世子谓然友曰昔者孟子尝与我言于宋于心终不忘今也不幸至于大故吾欲使子问于孟子然后行事然友之邹问于孟子孟子曰不亦善乎亲丧固所自尽也曾子曰生事之以礼死之以礼祭之以礼可谓孝矣诸侯之礼吾未之学也虽然吾尝闻之矣三年之丧齐疏之服飦粥之食自天子达于庶人三代共之然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也谓然友曰吾他日未尝学问好驰马试劔今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨听于冢宰啜粥面深墨即位而哭百官有司莫敢不哀先之也上有好者下必有甚焉者矣君子之徳风也小人之徳草也草尚之风必偃是在世子然友反命世子曰然是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大悦滕文公问为国孟子曰民事不可缓也诗云昼尔于茅宵尔索绹亟其乘屋其始播百谷民之为道也有恒产者有恒心无恒产者无恒心茍无恒心放辟邪侈无不为已及陷乎罪然后从而刑之是罔民也焉有仁人在位罔民而可为也是故贤君必恭俭礼下取于民有制阳虎曰为富不仁矣为仁不富矣夏后氏五十而贡殷人七十而助周人百亩而彻其实皆什一也彻者彻也助者借也龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也夫世禄滕固行之矣诗云雨我公田遂及我私惟助为有公田由此观之虽周亦助也设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下有王者起必来取法是为王者师也诗云周虽旧邦其命惟新文王之谓也子力行之亦以新子之国使毕战问井地孟子曰子之君将行仁政选择而使子子必勉之夫仁政必自经界始经界不正井地不均谷禄不平是故暴君污吏必慢其经界经界既正分田制禄可坐而定也夫滕壤地褊小将为君子焉将为野人焉无君子莫治野人无野人莫养君子请野九一而助国中什一使自赋卿以下必有圭田圭田五十亩余夫二十五亩死徙无出乡乡田同井出入相友守望相助疾病相扶持则百姓亲睦方里而井井九百亩其中为公田八家皆私百亩同养公田公事毕然后敢治私事所以别野人也此其大略也若夫润泽之则在君与子矣滕文公问曰齐人将筑薛吾甚恐如之何则可孟子对曰昔者太王居邠狄人侵之去之岐山之下居焉非择而处之不得已也茍为善后世子孙必有王者矣君子创业垂统为可继也若夫成功则天也君如彼何哉强为善而已矣北宫锜问曰周室班爵禄也如之何孟子曰其详不可得闻也诸侯恶其害已也而皆去其籍然而轲也尝闻其略也天子一位公一位侯一位伯一位子男同一位凡五等也君一位卿一位大夫一位上士一位中士一位下士一位凡六等天子之制地方千里公侯皆方百里伯七十里子男五十里凡四等不能五十里不达于天子附于诸侯曰附庸天子之卿受地视侯大夫受地视伯元士受地视子男大国地方百里君十卿禄卿禄四大夫大夫倍上士上士倍中士中士倍下士下士与庶人在官者同禄禄足以代其耕也次国地方七十里君十卿禄卿禄三大夫大夫倍上士上士倍中士中士倍下士下士与庶人在官者同禄禄足以代其耕也小国地方五十里君十卿禄卿禄二大夫大夫倍上士上士倍中士中士倍下士下士与庶人在官者同禄禄足以代其耕也耕者之所获一夫百亩百亩之粪上农夫食九人上次食八人中食七人中次食六人下食五人庶人在官者其禄以是为差五年张仪乞身之魏一嵗卒仪秦以游説诸侯致位富贵其余犀首楼缓之徒争慕效之纷纭徧于天下不可胜纪孟子曰景春曰公孙衍张仪岂不诚大丈夫哉一怒而诸侯惧安居而天下息孟子曰是焉得为大丈夫乎子未学礼乎丈夫之冠也父命之女子之嫁也母命之往送之门戒之曰往之汝家必敬必戒无违夫子以顺为正者妾妇之道也居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫赵王纳呉广女孟姚有宠为后生子何欲及其生而立之遂废太子
　　六年秦初置丞相
　　七年秦王使甘茂伐韩茂曰宜阳大县其实郡也今倍数险而行千里攻之难矣昔鲁人有与曾参同姓名者杀人人告其母织自若也及三人告之投杼而走臣之贤不若曾参王之信臣不如其母疑臣者非特三人臣恐大王之投杼也魏文侯令乐羊攻中山三年拔之反而论功文侯示之谤书一箧羊曰此非臣功君之力也臣羁旅之臣也樗里子公孙奭挟韩而议之王聼之必矣王与盟于息壤八年茂攻宜阳五月而不拔樗里奭果争之王欲罢兵茂曰息壤在彼王济之师遂防宜阳秦王好力戏力士乌获之徒皆至大官举鼎絶脉而薨无子异母弟稷立是为昭襄王王母芈八子楚女也实宣太后孟子与弟子讲明道义其书略曰孟子曰尊贤使能俊杰在位则天下之士皆悦而愿立于其朝矣市防而不征法而不防则天下之商皆悦而愿蔵于其市矣闗讥而不征则天下之旅皆悦而愿出于其路矣耕者助而不税则天下之农皆悦而愿为之氓矣信能行此五者则邻国之民仰之若父母矣率其子弟攻其父母自生民以来未有济者也如此则无敌于天下无敌于天下者天吏也然而不王者未之有也孟子曰人皆有不忍人之心先王有不忍人之心斯有不忍人之政矣以不忍人之心行不忍人之政治天下可运于掌上所以谓人皆有不忍人之心者今人乍见孺子将入于井皆有怵惕恻隐之心非所以内交于孺子之父母也非所以要誉于乡党朋友也非恶其声而然也由是观之无恻隐之心非人也无羞恶之心非人也无辞让之心非人也无是非之心非人也恻隐之心仁之端也羞恶之心义之端也辞让之心礼之端也是非之心智之端也人之有是四端也犹其有四体也有是四端而自谓不能者自贼者也谓其君不能者贼其君者也凡有四端于我者知皆扩而充之矣若火之始然泉之始达茍能充之足以保四海茍不充之不足以事父母孟子曰天时不如地利地利不如人和三里之城七里之郭环而攻之而不胜夫环而攻之必有得天时者矣然而不胜者是天时不如地利也城非不高也池非不深也兵革非不坚利也米粟非不多也委而去之是地利不如人和也故曰域民不以封疆之界固国不以山谿之险威天下不以兵革之利得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣孟子曰天下有达尊三爵一齿一徳一朝廷莫如爵乡党莫如齿辅世长民莫如徳恶得有其一以慢其二哉故将大有为之君必有所不召之臣欲有谋焉则就之其尊徳乐道不如是不足以有为也故汤之于伊尹学焉而后臣之故不劳而王桓公之于管仲学焉而后臣之故不劳而霸今天下地丑徳齐莫能相尚无他好臣其所教而不好臣其所受教汤之于伊尹桓公之于管仲则不敢召管仲且犹不可召而况不为管仲者乎孟子曰离娄之明公输子之巧不以规矩不能成方员师旷之聪不以六律不能正五音尧舜之道不以仁政不能平治天下今有仁心仁闻而民不被其泽不可法于后世者不行先王之道也故曰徒善不足以为政徒法不能以自行诗云不愆不忘率由旧章遵先王之法而过者未之有也圣人既竭目力焉继之以规矩凖绳以为方员平直不可胜用也既竭耳力焉继之以六律正五音不可胜用也既竭心思焉继之以不忍人之政而仁覆天下矣故曰为髙必因丘陵为下必因川泽为政不因先王之道可谓智乎是以惟仁者宜在髙位不仁而在高位是播其恶于众也上无道揆也下无法守也朝不信道工不信度君子犯义小人犯刑国之所存者幸也故曰城郭不完兵甲不多非国之灾也田野不辟货财不聚非国之害也上无礼下无学贼民兴丧无日矣诗曰天之方蹶无然泄泄泄泄犹沓沓也事君无义进退无礼言则非先王之道者犹沓沓也故曰责难于君谓之恭陈善闭邪谓之敬吾君不能谓之贼孟子曰规矩方员之至也圣人人伦之至也欲为君尽君道欲为臣尽臣道二者皆法尧舜而已矣不以舜之所以事尧事君不敬其君者也不以尧之所以治民治民贼其民者也孔子曰道二仁与不仁而已矣暴其民甚则身弑国亡不甚则身危国削名之曰幽厉虽孝子慈孙百世不能改也诗云殷鉴不逺在夏后之世此之谓也孟子曰三代之得天下也以仁其失天下也以不仁国之所以废兴存亡者亦然天子不仁不保四海诸侯不仁不保社稷卿大夫不仁不保宗庙士庶人不仁不保四体今恶死亡而乐不仁是恶醉而强酒孟子曰爱人不亲反其仁治人不治反其智礼人不答反其敬行有不得者皆反求诸已其身正而天下归之诗曰永言配命自求多福孟子曰人有恒言皆曰天下国家天下之本在国国之本在家家之本在身孟子曰人不足与适也政不足与间也惟大人为能格君心之非君仁莫不仁君义莫不义君正莫不正一正君而国定矣孟子曰君子所以异于人者以其存心也君子以仁存心以礼存心仁者爱人有礼者敬人爱人者人恒爱之敬人者人恒敬之有人于此其待我以横逆则君子必自反矣我必不仁也必无礼也此物奚宜至哉其自反而仁矣自反而有礼矣其横逆由是也君子必自反也我必不忠自反而忠矣其横逆由是也君子曰此亦妄人也已矣如此则与禽兽奚择哉于禽兽又何难焉是故君子有终身之忧无一朝之患也乃若所忧则有之舜人也我亦人也舜为法于天下可传于后世我犹未免为乡人也是则可忧也忧之如何如舜而已矣若夫君子所患则亡矣非仁无为也非礼无行也如有一朝之患则君子不患矣孟子曰以善服人者未有能服人者也以善养人然后能服天下天下不心服而王者未之有也孟子曰诸侯之寳三土地人民政事寳珠玉殃必及身孟子曰五霸者搂诸侯以伐诸侯三王之罪人也今之诸侯犯葵丘之五禁五霸之罪人也今之大夫逢君之恶今之诸侯之罪人也孟子曰士非为贫也而有时乎为贫娶妻非为飬也而有时乎为养为贫者辞尊居卑辞富居贫位卑而言髙罪也立乎人之本朝而道不行耻也万章曰敢问不见诸侯何义也孟子曰在国曰市井之臣在野曰草莽之臣皆为庶人庶人不传质为臣不敢见诸侯礼也万章曰庶人召之役则往役君欲见之召之则不往见之何也曰往役义也往见不义也且君之欲见之也何为也哉曰为其多闻也为其贤也曰为其多闻也则天子不召师而况诸侯乎为其贤也则吾未闻欲见贤而召之也缪公亟见于子思曰古千乗之国以友士何如子思不悦曰古之人有言曰事之云乎岂曰友之云乎子思之不悦也岂不曰以位则子君也我臣也何敢与君友也以徳则子事我者也奚可以与我友千乗之君求与之友而不可得也而况可召欤齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也曰敢问招虞人何以曰以皮冠庶人以旃士以旂大夫以旌以大夫之招招虞人虞人死不敢往以士之招招庶人庶人岂敢往哉况乎以不贤人之招招贤人乎欲见贤而不以其道犹欲其入而闭之门也夫义路也礼门也惟君子能由是路出入是门也诗曰周道如砥其直如矢君子所履小人所视万章曰孔子君命召不俟驾而行然则孔子非欤曰孔子当仕有官职而以其官召之也陈子曰古之君子何如则仕孟子曰所就三所去三迎之致敬以有礼言将行其言也则就之礼貎未衰言弗行也则去之其次虽未行其言也迎之致敬以有礼则就之礼貎衰则去之其下朝不食夕不食饥饿不能出门户君闻之曰吾大者不能行其道又不能从其言也使饥饿于我土地吾耻之周之亦可受也免死而已矣孟子曰尽其心者知其性也知其性则知天矣存其心养其性所以事天也夭夀不贰修身以俟之所以立命也孟子曰莫非命也顺受其正是故知命者不立乎岩墙之下尽其道而死者正命也桎梏而死者非正命也孟子曰求则得之舎则失之是求有益于得也求在我者也求之有道得之有命是求无益于得也求在外者也孟子曰古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎孟子曰君子之于物也爱之而不仁于人也仁之而弗亲亲亲而仁民仁民而爱物孟子曰不信仁贤则国空虚无礼义则上下乱无政事则财用不足孟子曰伯夷圣之清者也伊尹圣之任者也栁下惠圣之和者也孔子圣之时者也孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也智譬则巧也圣譬则力也犹射于百歩之外也其至尔力也其中非尔力也孟子曰有事君人者则事是君为容悦者也有安社稷臣者以安社稷为説者也有天民者达可行于天下而后行之者也有大人者正已而物正者也孟子曰口之于味也目之于色也耳之于声也鼻之于臭也四肢之于安佚也性也有命焉君子不谓性也仁之于父子也义之于君臣也礼之于賔主也智之于贤者也圣人之于天道也命也有性焉君子不谓命也孟子曰由尧舜至于汤五百有余岁若禹臯陶则见而知之若汤则闻而知之由汤至于文王五百有余嵗若伊尹莱朱则见而知之若文王则闻而知之由文王至于孔子若太公望散宜生则见而知之若孔子则闻而知之由孔子而来至于今百有余嵗去圣人之世若此其未逺也近圣人之居若此其甚也然而无有乎尔则亦无有乎尔
　　论曰愚读孟子书谓杨朱墨翟之言盈天下及攷诸史则朱翟未尝用于时君时君亦莫有信用其言恶在其为盈天下而孟氏辟之如此其力似空言侈大无益于实者后人虽信诵其言亦莫能究明其义愚始而疑中而惑卒喟然长叹见孟子指意深逺广大非茍为夸辞而已也何以言之天下之道为人为己二端而已惟圣人为能合内外之道得时措之宜故不塞不流而王道行百姓寕舎是则或失于为人太重而不知立己或失于为己太重而不知立人失己与人则天地否塞而人之类灭矣五伯之末仁义不明有志于为己者直欲髙飞深入不在人间如接舆沮溺之徒是也于是杨朱倡为我之説而其徒翕然是之矣有志于为人者直欲自沽自献必行其説如卫鞅仪秦之徒是也于是墨翟倡兼爱之论而其徒翕然是之矣此二氏之言所以盈天下也然孟氏所以不辟沮溺者为其无辞説而杨朱之言近义故也所以不辟仪秦者为其事浅陋而墨翟之言近仁故也近于仁则不仁近于义则不义不仁不义近于禽兽人将何以立于天地之间故孟氏拔其本塞其源则末流将自止矣有见于此然后知孟氏辟杨墨承先圣大有功于王道而可以为万世法也使齐梁之君一行其言岂至人之类自相残灭陈呉刘项之际死者什九而后止哉
　　赵王与肥义谋胡服骑射国人不欲公子成称疾不朝王使请之曰制国有常利民为本从政有经令行为上明徳先论于贱而施法先信于贵故愿慕公叔之义以成胡服之功也成曰中国者圣贤之所教礼乐之所用逺方之所观赴蛮夷之所则效也今王变古道逆人心愿熟图之使者以报王自往请曰先时中山负齐之强侵暴吾地引水围鄗【呼老】先君丑之故寡人欲备四境之难报中山之怨而叔父顺俗忘鄗丑非所望也成听命焉鲁侯叔薨諡曰平公子贾嗣










　　皇王大纪卷七十六
<史部,编年类,皇王大纪>
　　钦定四库全书
　　皇王大纪卷七十七　　　　宋　胡宏　撰三王纪
　　赧王
　　九年赵王略中山地至寕葭略胡地至榆中林胡王献马
　　十年彗星见赵伐中山取东垣中山献四邑以和秦宣太后异父弟曰穰侯魏冉同父弟曰华阳君芊戎王同母弟曰高陵君泾阳君冉自惠王时任职武王薨诸弟争立冉力能立昭襄王是嵗庶长及大臣诸父子谋作乱冉诛之惠文王后不得良死武后出归魏王兄弟不善者冉皆灭之王少宣太后任冉为政威震秦国十二年彗星见秦取魏蒲坂晋阳封陵取韩武遂齐韩魏忿楚负从亲同伐之楚王质太子于秦而请救三国引兵归
　　十三年秦大夫有私与楚太子鬬者太子杀之亡归十四年日食既秦取韩穰防韩魏齐伐楚杀其将取重丘赵王伐中山中山君奔齐
　　十五年秦伐楚杀其将取襄城楚王质太子于齐而请平
　　十六年赵王传国于何肥义相王自号主父西北略地破林胡置云中鴈门代郡将自九原南袭咸阳诈称使者入秦观地形及秦王之为人秦王怪其状非人臣之度使逐之行已脱闗矣审问之主父也大惊秦伐楚取八城遗楚王书请防武闗约盟楚王欲往恐见欺欲不往恐秦怒昭睢曰发兵自守尔王子子兰劝行屈平曰秦虎狼也可信乎王不聼秦人设伏武闗劫之至咸阳朝章防如藩臣礼要割巫黔中郡楚王不许秦人防之楚大臣曰吾君不得还太子质于齐齐秦合则楚无国矣谋立王之它子昭睢曰倍王命不宜乃诈赴于齐齐臣欲留太子求楚之淮北其相曰郢中立君是吾抱空质而行不义于天下也乃归之楚人立之
　　十七年告于秦曰赖社稷神灵国有王矣秦王怒击楚取十六城屈平者名原楚同姓也事懐王为左徒博闻强志明于治乱嫺于辞令入则图议国事出则应对诸侯王甚任之上官大夫害其能而谗之王疎平平忧愁幽思而作离骚及与子兰异议则又嫉子兰一篇之中三致意焉幸君之一悟也至是子兰为令尹介上官大夫短之于王王迁诸江南被发行吟形容枯槁渔父问之曰子非三闾大夫欤何故而至此原曰举世混浊而我独清众人皆醉而我独醒是以见放渔父曰圣人不凝滞于物而能与世推移举世混浊何不随其流而扬其波众人皆醉何不餔其糟而餟其醨何故懐瑾握瑜而自令见放为原曰新沐者必弹冠新浴者必振衣谁能以身之察察而受物之汶汶者乎寕赴江流而葬乎鱼腹耳又安能以浩浩之白而防世之温蠖乎九年乃作懐沙之赋自投乎汨罗后之为词赋者皆祖焉赵王弟胜号平原君好士食客数千人有公孙龙者善为坚白同异之辩孔穿自鲁适赵龙论臧三耳甚析子高弗应平原君曰何如穿曰谓三耳甚难而实非也谓两耳甚易而实是也不知君将从易而是者乎其亦从难而非者乎平原君谓龙曰子高理胜于词公词胜于理齐邹衍过赵平原君令与龙论白马非马之説邹子曰夫辩者别殊絶类使不相害序异端使不相乱抒意通指明其所谓使人与知焉不务相迷也故胜者不失其所守不胜者得其所求及至烦文以相假饰词以相惇巧譬以相移引人使不得反其意如此害大道衍不为也坐皆称善龙由是绌
　　十八年楚王亡归秦人遮道追及之
　　十九年发病薨秦归其丧楚人如悲亲戚齐韩赵魏宋同伐秦至盐氏
　　二十年赵主父与齐燕共防中山封长子章于代使田不礼相之李兊谓肥义曰章党众欲大不礼忍杀而骄二人相得必有隂谋子之任重祸所集也称疾不出不亦可乎对曰主父以王属义也曰母变而度义拜而籍之今畏难忘籍变孰大焉子则有赐而忠我矣吾言已在前矣终不敢失兊曰子勉之兊数见公子成以备不礼义谓信期曰自今有召王者必见吾面我将以身先之无故而后王可入也时吴娃死王爱弛主父见故太子傫然北面于其弟心怜之欲分赵而王章计未决主父及王逰沙丘异宫章不礼矫主父令召王义先入被杀成兑自国起兵入距难杀章不礼灭其党王少成兊专政章之败也往走主父主父入之成兊因围主父宫章死成兊曰既解兵吾属夷矣乃令宫人后出者族主父欲出不得探雀鷇而食之三月余饿死
　　二十二年魏韩同伐秦秦穰侯荐左更白起将败二师于伊阙斩首二十四万级拔五城秦王遗楚王书愿饬士卒得一乐战楚王患之复和亲
　　二十三年迎妇于秦司马氏曰甚哉楚之不竞也忍婚其雠
　　二十四年秦伐韩拔宛燕人破东胡山戎置上谷渔阳右北平辽东郡
　　二十五年魏入河东地四百里于秦韩入武遂地二百里于秦魏芒卯始以诈见重
　　二十六年秦白起伐魏至轵取城大小六十一
　　二十七年冬秦王称西帝遣使立齐王为东帝苏代曰愿王勿受以收天下之望齐王称二日而归之秦亦复称王攻赵拔杜阳
　　二十八年秦攻魏拔新垣曲阳
　　二十九年秦击魏河内魏献安邑以和秦归其人宋有雀生鹯史占之曰小而生巨必霸王喜起兵灭滕东败齐南败楚西败魏欲霸之亟成射天笞地斩社稷而焚防之为长夜之饮于室中呼万嵗使堂下门外至于国中无敢不呼者天下谓之桀宋齐王伐之民防城不守王死于温
　　三十年秦击齐拔九城齐王既灭宋而骄南侵楚西侵晋欲并二周为天子狐咺正议斮之陈举直言杀之燕王日夜抚循民益富实乃谋伐齐乐毅曰齐霸国之余业地大人众未易独攻于是约韩赵连楚魏且令赵防秦以伐齐之利
　　三十一年燕拜乐毅为上将并将诸侯之师击齐战于济西齐师大败毅还秦韩之众分魏师略宋地部赵师収河间身率燕师长驱逐北齐王出奔毅入临淄取寳物祭噐输扵燕燕王至济上劳军行赏封毅昌国君齐王之卫卫君辟宫称臣而共具齐王不逊卫人侵之去奔邹鲁有骄色邹鲁弗内遂走莒楚俾淖齿救齐因为齐相淖齿欲与燕分齐地乃执王而数之曰千乗博昌方数百里雨血沾衣嬴博之间地坼及泉有人当阙而哭者求之不得去则闻其声王知之乎曰知之淖齿曰雨血沾衣者天以告也地坼及泉者地以告也有人当阙而哭者人以吿也而王不诫焉何得无诛遂擢王筋悬之梁宿夕而死荀卿曰国者天下利势也得道以持之则大安也大荣也积美之源也不得道以持之则大危也大累也有之不如无之及其綦也索为匹夫不可得也齐闵宋献是也卿赵人名况乐毅闻画邑人王蠋贤令军中环画邑三十里无入使人请蠋蠋谢之燕人曰不来吾且屠画蠋曰忠臣不事二君列女不更二夫齐王不用吾諌故退而耕于野国破君亡吾不能存与其不义而生不若死遂自经毅整军禁侵掠求齐逸民显而礼之寛赋敛除暴令修其旧政齐人喜悦乃遣左军渡胶东东莱前军循太山东至海略琅琊右军循河济屯阿鄄以连魏师后军旁北海而抚千乗中军据临菑而镇齐都祀桓公管仲于郊齐人食邑于燕者二十余君爵位于蓟者百有余人六月之间下七十余城三十二年秦拔魏安城齐太子法章变姓名为莒太史敫家佣敫女奇其状貎窃衣食之王孙贾从闵王失王处其母曰汝朝出而晚来则吾倚门而望汝暮出而不还则吾倚闾而望汝事王不知其处汝尚何归焉贾出呼于市曰淖齿弑王欲与我诛之者袒右得四百人攻杀之诸亡臣求立法章保莒城以拒燕赵王得楚和氏璧秦王请易以十五城赵欲勿与畏秦强欲与之恐见欺宦者令舎人蔺相如曰臣愿奉璧而往既见秦王无意偿城相如乃绐取璧却立倚柱怒发上冲冠谓秦王曰布衣之交尚不相欺臣观大王之意欲欺赵故臣复取璧大王必欲急臣臣头与璧俱碎于柱矣秦王乃馆相如相如遣从者懐璧间行归赵而身待命秦王贤之赵王拜为上大夫卫嗣君好察隐防县令有发褥而席弊者嗣君赐之席令大惊使人过闗市赂之既而召闗市问有客过遗女金女回遣之闗市大恐又爱泄姬重如耳而恐其因爱壅已也乃贵薄疑以敌如耳尊魏妃以偶泄姬曰以是相参也荀卿论曰嗣君聚敛计数之君也未及取民也子产取民者也未及为政也管仲为政者也未及修礼也修礼者王为政者强取民者安聚敛者亡鲁侯贾薨諡曰文公子雠嗣是为顷公
　　三十三年秦伐赵拔两城
　　三十四年秦伐赵拔石城楚欲图周王使东周武公谓令尹昭子曰西周絶长补短不过百里名为天下共主裂其地不足以肥国得其众不足以劲兵攻之者名为弑君而犹有欲攻之者见祭器在故也夫虎肉臊而兵利身人犹攻之若使泽中之麋防虎之皮攻之者必万倍矣今子将残天下之共主居三代之传器器南则兵至矣楚计遂辍
　　三十五年秦白起败赵取代光狼城司马错因蜀攻楚黔中拔之楚献汉北及上庸地
　　三十六年秦白起伐楚取鄢邓西陵秦赵约好防于渑池亷颇送王至境诀曰度道里会毕不过三十日王不得还则请立太子絶秦望王许之至则盛设备秦不敢动王归拜蔺相如上卿颇曰相如素贱徒以口舌而位我上我必辱之相如出而望见辄引车避匿其舎人皆耻之相如曰亷将军孰与秦王渑池之防吾王鼓琴秦王不肯击缶相如廷叱之独畏亷将军哉顾念强秦不敢加于赵者徒以吾两人在也今若共鬬势不俱生吾寕先国家之急而后私雠也颇闻之肉袒负荆至门谢罪遂结刎颈交齐地独莒即墨未属燕即墨人以临淄市掾田单多智习兵推立为将乐毅解围去城九里筑垒令曰城中人出者勿获困者赈之俾即旧业三年而犹不下或防之于昭王曰毅欲乆仗兵威服齐人而王耳王置酒大防引言者让之曰齐为无道害先王寡人痛之入骨乐君为吾报仇齐固其国也女何敢言若此乃斩之遣相立为齐王毅皇恐不受以死自誓由是齐人服其义诸侯畏其信莫敢谋者昭王薨惠王自为太子时尝不快于毅田单纵反间曰毅与燕王有隙畏诛将连兵王齐齐人未附故且缓攻即墨以待其事齐人所惧它将之来即墨残矣燕王使骑刼代将毅遂奔赵将士愤惋单宣言曰吾独惧燕军劓所得齐卒置之前行燕人如其言城中怒坚守唯恐见得单又言吾甚惧燕掘吾城外冢墓可为寒心燕军尽掘烧之齐愤泣思战怒自十倍单身操版锸散饮食飨劳遣使约降燕军益懈单收牛千余束刃扵角束脂苇扵尾凿城数十六夜纵牛烧苇端壮士五千随之牛热而奔燕军惊走齐人杀骑刼逐北至河上亡城毕复乃迎王入临淄王立太史敫女为后生太子建赵封乐毅于观津燕王谢之曰将军过聼与寡人有隙捐燕归赵自为计则可矣而亦何以报先王遇将军之意乎毅荅书曰勉身立功以明先王臣之上计也离毁辱之谤堕先王之名臣所大恐也临不测之罪以幸为利义之所不敢出也古之君子交絶不出恶声忠臣去国不洁其名臣虽不佞数奉教于君子矣唯君王留意焉燕封毅子间昌国君田单攻狄鲁仲连曰不能下也单曰臣以即墨余卒破燕复齐今攻狄而不下何也既三月不克乃惧而问仲连曰将军在即墨织蒉仗锸为士卒倡曰无可往矣宗庙亡矣当此之时有死之心士卒挥泣思战所以破燕也今东有夜邑之奉西有淄上之娱黄金横帯而骋乎淄渑之间有生之乐所以不胜也单明日厉气循城立扵矢石之所援枹鼓之狄人乃下
　　三十七年秦白起伐楚防郢烧夷陵楚王兵散遂不复战徙都陈秦扵郢置南郡封白起武安君
　　三十八年秦武安君定巫黔中初置黔中郡
　　三十九年秦武安君伐魏防两城楚王收东地兵得十余万复西取江南十五邑
　　四十年秦穰侯伐魏大破之魏纳八城以和穰侯复伐之走芒夘入北宅遂围大梁魏割温以和
　　四十一年魏复与齐合从秦穰侯伐之拔四城
　　四十二年魏伐韩华阳韩遣陈筮告于秦穰侯曰事急乎公来筮曰未急也急则变而它从矣穰侯使武安君救韩八日而至败魏师虏三将魏段干子请割南阳以和苏代谓魏王曰欲玺者段干子也欲地者秦也今使欲地者制玺欲玺者制地魏地尽矣夫入地事秦犹抱薪救火薪不尽火不防王曰是则然也虽然事已行不可更矣对曰夫博之贵枭者便则食不便则止何王之用智不如用枭与不聼卒以南阳为和秦王率韩魏伐楚楚使者黄歇适至上书曰韩魏父子兄弟接踵而死于秦者将十世矣今王资之不亦过乎臣为王虑莫如善楚秦楚合而临韩韩必朝王施以东山之险帯以曲河之利韩为闗内侯矣发卒十万戍郑梁氏寒心许鄢陵婴城而上蔡召陵不往来也而魏亦闗内侯矣王从之俾歇归约亲
　　四十三年歇侍太子完质于秦秦置南阳郡燕惠王薨子武成王立
　　四十四年赵平原君家不肯出租税田部吏赵奢戮其用事者九人平原君将杀之奢曰君赵贵公子也不奉公则法削法削则国弱而诸侯加兵是无赵也以君之贵奉公如法则上下平国强赵固而君为贵戚岂轻于天下邪平原君贤之言于王使治赋民富而府库实四十五年秦伐赵围阏与亷颇乐乗曰道险难救王命赵奢救之奢去邯郸三十里坚壁复増垒得秦间善食而遣之因卷甲一日一夜而至用许歴言先据北山秦师争山不得奢击败之解围而还赵封奢马服君魏人范雎从湏贾使齐齐王闻其口辩私赐之金贾归告相魏齐齐怒笞雎折胁折齿置厠中雎得出更名姓秦王稽使魏载与俱归荐于王王见之离宫雎佯为不知永巷而入宦者怒逐之曰王至睢谬曰秦安得王独有太后穰侯耳王微闻乃屏左右跽而请曰何以幸教寡人对曰唯唯如是者三王曰先生卒不教寡人耶雎曰羇旅之臣交踈于王所愿陈者皆匡君之事处人骨肉之间而未知王之心也王跽曰天以寡人溷先生而存宗庙事无大小上及太后下及大臣悉以教无疑也雎曰穰侯越韩魏而攻齐刚夀非计也今王不如逺交而近攻得寸则王之寸得尺则王之尺夫韩魏中国之处而天下之枢也王若欲霸必亲中国以为天下枢王曰善乃与谋兵事
　　四十七年秦伐魏拔懐
　　四十九年秦拔魏邢丘范雎日益亲用事承间説王曰臣居山东时闻齐有孟尝君不闻有王秦有太后穰侯不闻有王夫擅国之谓王能利害之谓王制杀生之谓王今太后擅行不顾穰侯出使不报华阳泾阳击断无讳高陵进退不请自有秩以上至于大吏及王左右无非相国之人王独立扵朝臣恐万世后秦国非王子孙有也于是废太后逐穰侯高陵华阳泾阳君于闗外以雎为丞相封应侯魏湏贾聘于秦应侯使归告魏王曰速斩魏齐头来不然且屠大梁齐奔赵匿平原君家赵惠文王薨子孝成王丹立



　　皇王大纪卷七十七
　　钦定四库全书
　　皇王大纪卷七十八　　　　宋　胡宏　撰三王纪
　　赧王
　　五十年秦伐赵取三城赵王新立太后用事求救扵齐齐人曰必以长安君为质太后不可齐师不出大臣强谏太后明谓左右曰复言者老妇必唾其靣左师触龙请见太后盛气胥之入左师公徐趋而坐谢曰老臣病足不能见乆矣而恐太后体之有所苦也太后曰老妇恃辇而行食得无衰乎曰恃粥耳不和之色稍解左师曰贱息舒祺最少而臣衰窃怜爱之愿得补黒衣之阙以卫王宫太后曰诺年几何曰十五嵗矣虽少愿及臣未填沟壑而托之太后曰丈夫亦爱少子乎曰甚于妇人太后笑曰妇人异甚对曰老臣窃谓媪之送燕后也持其踵而泣念其逺也亦哀之而已已行非不思也祭祀则祝之曰必勿使反岂非为之计长乆为子孙相继王也者太后曰然左师曰今三世已前至于王之子孙为侯者其继有在者乎曰无有曰此其近者祸及身逺者及子孙岂人主之子侯则不善哉位尊奉厚无功劳而挟重器多也今媪尊长安君封以膏腴之地多与之重器而不及今令有功于国一旦山陵崩长安君何以自托于赵哉太后曰诺恣君之所使乃为长安君约车百乗质于齐齐师乃出秦师退赵王闻荀卿贤召见问以兵要对曰在乎附民齐人隆技击得一首者赐赎锱金无本赏矣事大敌坚则涣然离耳是亡国之兵也其去赁市佣而战之几矣魏氏武卒以度取之衣三属之甲操十二石之弩负矢五十个置戈其上冠胄帯劔赢三日粮日中而趋百里中试则复其户利其田宅气力数年而衰而复利未可夺改造则不易周也故地虽大其税必寡是危国之兵也秦人使民要利于上者非鬬无由以功相赏五甲首而隷五家最为众强长乆之道四世有胜非幸也故齐之技击不可以遇魏之武卒魏之武卒不可以遇秦之鋭士秦之锐士不可以当桓文之节制桓文之节制不可以敌汤武之仁义王曰善请问为将对曰号令欲严以威赏罚欲必以信处舎欲周以固进退欲安以重欲疾以速窥敌观变欲濳以深欲伍以参遇敌决战毋行吾所疑毋欲将而恶废毋急胜而忘败毋威内而轻外毋见其利而不顾其害凡虑事欲熟而用财欲泰可杀而不可使处不完可杀而不可使击不可胜可杀而不可使欺百姓慎此六术五权三至而处之以恭敬无圹是谓天下之将矣卿名况亦以其所学著书其略曰君子曰学不可以己青出于蓝而青于蓝氷水为之而寒于水木受绳则直金就砺则利君子博学而日省乎已则知明而行无过矣故不闻先王之遗言不知学问之大也诗曰嗟尔君子无恒安息靖共尔位好是正直神之聼之介尔景福神莫大于化道福莫长于无祸吾尝终日而思矣不如湏防之所学也假舆马者致千里假舟檝者絶江河君子生非异也善假于物也蓬生麻中不扶而直故君子居必择乡逰必就士所以防邪僻而近中正也物类之起必有所使荣辱之来必象其徳质的张而弓矢至焉林木茂而斧斤至焉故言有召祸也行有招辱也君子其慎所立乎积善成徳而神明自得圣心循焉故不积跬歩无以至千里不积小流无以成江河功在不舎锲而不舎金石可镂是故行衢道者不至事两君者不容目不两视而明耳不两听而聪螣蛇无足而飞鼯防五技而穷诗曰淑人君子其仪一兮心如结兮故君子结于一也声无小而不闻行无隠而不形玉在山而木润渊生珠而崖不枯为善不积邪安有不闻者乎学恶乎始恶乎终曰其数则始乎诵经终乎读礼其义则始乎为士终乎为圣人真积力乆则入学至乎没而后止也书者政事之纪也诗者中声之所止也礼者法之大分羣类之纲纪也故学至乎礼而止矣夫是之谓道徳之极礼之敬文也乐之中和也诗书之博也春秋之微也在天地之间者毕矣君子之学也入乎耳着乎心布乎四体形乎动静以美其身也小人之学以为禽犊学之经莫速乎好其人隆礼次之上不能好其人下不能隆其礼则卒世穷年不免为陋儒而已将原先王本仁义则礼正其经纬蹊径也不道礼宪以诗书为之譬之犹以指测河戈舂黍也伦类不通仁义不一不足谓善学全之尽之然后学者也君子知夫不全不粹不足以为美也故诵数以贯之思索以通之为其人以处之除其害者以持养之使目非是无欲见也使耳非是无欲闻也使口非是无欲言也使心非是无欲虑也及至其致好之也目好之五色耳好之五声口好之五味心利之有天下是故权利不能倾也羣众不能移也天下不能荡也生乎由是死乎由是夫是之谓徳操徳操然后能定能定然后能应能定能应夫是之谓成人荀子曰见善修然必以自存也善在身介然必以自好也非我而当者吾师也是我而当者吾友也谄谀我者吾贼也隆师而亲友以致恶其贼凢用血气志意知虑由礼则治通不由礼则勃乱提僈食饮衣服动静居处由礼则和节不由礼则夷固辟违庸众而野故人无礼则不生事无礼则不成国家无礼则不寕凡治气养心之术莫径由礼莫要得师莫神一好志意修则骄富贵矣道义重则轻王公矣内省则外物轻矣身劳而心安为之利少而义多为之事乱君而通不如事穷君而顺焉故良农不为水旱不耕良贾不为折阅不市士君子不谓贫穷怠乎道道虽迩不行不至事虽小不为不成其为人也多暇日者其出入不逺矣礼者所以正身也师者所以正礼也礼然而然则是情安礼也师云而云则是知若师也情安礼知若师则是圣人也君子之求利也略其逺思也早其避辱也惧其行道理也勇君子贫穷而志广隆仁也冨贵而体恭杀势也安燕而血气不惰柬理也劳勌而容貎不枯好交也怒不过夺喜不过予法胜私也书曰无有作好遵王之道无有作恶遵王之路此言君子之能以公义胜私欲也荀子曰君子行不贵茍难説不贵茍察名不贵茍唯其当之为贵君子能则寛容易直以开道人不能则恭敬繜绌以畏事人小人能则倨傲僻违以骄溢人不能则嫉妬怨诽以倾覆人君子寛而不僈亷而不刿辩而不争柔从而不流崇人之徳扬人之美非谄谀也正义直指举人之过非毁疵也言己之光美拟于舜禹参于天地非夸诞也与时屈伸柔从若蒲苇非慑怯也刚强猛毅靡所不信非骄暴也以义变应知当曲直故也诗曰左之左之君子宜之右之右之君子有之此言君子之能以义屈信变应也君子养心莫善于诚唯仁之为守唯义之为存诚心守仁则形形则神神则能化矣诚心行义则理理则明明则能变化矣变化代兴谓之天徳诚者君子之所守而政事之本也君子位尊而志恭心小而道大所听视者近而所闻见者逺是何耶则操术然也故千人万人之情一人之情是也故操弥约而事弥大公生明偏生闇端慤生通诈伪生塞诚信生神夸诞生惑见其可欲也则必虑其可恶也见其可利也则必虑其可害也取舎如是则常不失于陷矣荀子曰鬬者忘其心者也忘其亲者也忘其君者也人之有鬬何哉我甚丑之轻死而暴是小人之勇也重死持义而不挠是士君子之勇也自知者不怨人知命者不怨天先义而后利者荣先利而后义者辱志意致修徳行致厚智虑致明是天子之所以取天下也政令法举措时听断公上顺天子下保百姓是诸侯之所以取国家也志行修顺上保职是士大夫之所以取田邑也修法则度量刑辟圗籍不知其义谨守其数父子相传是官人百吏之所以取秩禄也孝悌愿慤録疾力以敦比其事业而不敢怠傲是庶人之所以暖衣饱食也饰邪説文奸言为倚事以偷生反侧于乱世之间是奸人之所以取危辱死刑也材性知能君子小人一也君子注错之当小人注错之过譬之越人安越楚人安楚是非知能材性然也是注错习俗之节异也仁义徳行常安术也然而未必不危也汗僈突盗常危术也然而未必不安也君子道其常而小人道其怪饥而欲食寒而欲暖劳而欲息好利而恶害目辨白黒美恶耳辨音声清浊口辨咸酸甘苦鼻辨芬芳腥臊骨体肤理辨寒暑疾养可以为尧禹可以为桀跖可以为工匠可以为农贾是人之所生而有也是无待而然者也是禹桀之所同也为尧禹则常安荣为桀跖则常危辱尧禹者非生而具者也夫起于变故成乎修之为待尽而后备者也人之生固小人无师无法则惟利之见耳君子非得势以临之则无由得开内焉今使人生而未尝睹刍豢稻粱也惟菽藿糟糠之睹则以至足为在此也俄而粲然有秉刍豢稻粱者而至臭之而无嗛于鼻尝之而甘于口食之而安于体则莫不弃此而取彼矣今以夫先王之道仁义之统以相羣居以相持飬以相藩饰以相安固以夫桀跖之道防直夫刍豢之悬糟糠耳哉然而人力为此而寡为彼何也曰陋也仁者告之示之靡之儇之鈆之重之则夫塞者俄且通也陋者俄且僩也愚者俄且知也是岂非人之情固可与如此可与如彼也哉人之情食欲有刍豢衣欲有丈绣行欲有舆马然有者几不长虑顾后而恐无以继之故也偷生浅知之属曽此而不知是其所以不免于冻饿操瓢囊为沟壑中瘠者也先王之道仁义之统诗书礼乐之分固为天下生民之属长虑顾后而保万世也非熟修为之君子莫之能知也以治情则利以为名则荣以羣则和以独则足乐意者其是耶夫贵为天子富有天下是人情之所同欲也然则从人之欲则势不能容物不能赡也故先王按为之制礼义以分之使有贵贱之等长防之差智愚能不能之分皆使人载其事而各得其宜故或禄天下而不自以为多或监门御旅抱闗击柝而不自以为寡夫是之谓人伦荀子曰古有姑布子卿今世有唐举相人之形状顔色而知其吉凶妖祥世俗称之学者不道也故相形不如论心论心不如择术孙叔敖突秃长左叶公子高微小短瘠然仁义功名善于后世桀纣长巨姣美然身死国亡为天下大僇人有三不祥防而不肯事长贱而不肯事贵不肖而不肯事贤是不祥也为上则不能爱为下则好非其上是人之必穷也人之所以为人者以其有辨也辨莫大于分分莫大于礼礼莫大于圣王圣王有百吾孰法焉文乆而息节奏乆而絶欲观千嵗则审今日欲知亿万则审一二欲知上世则审周道欲知周道则审其人所贵君子故曰以近知逺以一知万以防知明此之谓也凡言不合先王不顺礼义谓之奸言法先王顺礼义然而不好言不乐言则非必诚士也凡人莫不好言其所善而君子为甚故赠人以言重于金石珠玉观人以言美于黼黻文章听人以言乐于钟鼓琴瑟故君子之于言无厌易曰括囊无咎无誉腐儒之谓也凡説之难以至髙遇至卑以至治接至乱善者于是间也与世偃仰缓急赢绌曲得所谓焉故君子度已则以绳接人则用抴度己以绳足为天下法则矣接人用抴故能容寛因求以成天下之大事故谈説之术齐荘以莅之端诚以处之坚强以持之分别以论之譬称以明之欣驩芬芗以送之寳之珍之贵之神之如是则説常无不受小人辩言险而君子辩言仁也君子之行仁也无厌志好之行安之乐言之听其言辩而无綂不足以和齐百姓是谓奸人之雄圣王起所以先诛也荀子曰饰邪説文奸言其持之有故其言之成理足以欺惑愚众者有人矣纵性情安恣雎是它嚣魏牟也忍情性茍以分异人为高是陈仲史防也不知一天下建国家之权称上功用大俭约而僈差等是墨翟宋銒也无法而好作聼上从俗无所归宿是慎到田骈也治恠说玩琦辩不可以为治是恵施邓析也略法先王不知其綂材剧志大闻见杂博案往旧造説谓之五行僻违幽隐闭约而无解案饰其辞而祗敬之曰此真先君子之言也子思唱之孟子和之世俗不知其非遂受而之以为仲尼子弓为兹厚于后世是则子思孟子之罪也若夫总方略齐言行一綂类羣天下英杰而告之以太古教之以至顺奥窔之间簟席之上敛然圣王之文章具焉佛然平世之俗起焉是圣人之不得势者仲尼子弓是也一天下财万物养长生民兼利天下通逹之属莫不服从则圣人之得势者舜禹是也今夫仁人将何务哉上则法舜禹之制下则法仲尼子弓之义以务息十二子之説如是而天下之害除仁人之事毕圣王之迹着矣兼服天下之心高上尊贵不以骄人聪明圣智不以穷人齐给速通不争先人刚毅勇敢不以伤人不知则问不能则学虽能必让遇君则修臣下之义遇乡则修长防之义遇长则修子弟之义遇友则修礼节辞让之义遇贱而少者则修告导寛容之义故无不爱也无不敬也无与人争也恢然如天地之苞万物如是则贒者贵之不肖者亲之如是而不服者则可谓訞恠狡猾之人矣古之所谓士仕者合羣者也乐分施者也务事理者也今之所谓士仕者无礼义而唯权势之嗜者也古之所谓处士者修正者也知命者也今之所谓处士者利心无足而佯无欲者也离踪而跂訾者也君子率道而行端然正已不为物倾侧第作其冠衶禫其辞禹行而舜趋是子张氏之贱儒也正其衣冠齐其顔色嗛然而终日不言是子夏氏之贱儒也偷儒惮事曰君子固不用力是子游氏之贱儒也彼君子不然佚而不惰劳而不慢宗原应变曲得其宜也荀子曰仲尼之门五尺之竖子言羞称乎五伯是何也曰齐桓五伯之盛者也前事则杀兄而争国内行则姑姊妹之不嫁者七人外事则诈邾袭莒并国三十五行事若是小人之杰也彼固曷足称乎大君子之门哉王者致贤而能以救不肖委然成文而暴国自化故文王载百里地而天下一桀纣有天下而不得以匹夫老故人主不务得道而广有其势是其所以危也持宠处位终身不厌之术恭敬辞让援贤博施推贤让能少事长贱事贵不肖事贤是天下之通义也有人也势不在人上而羞为人之下是奸人之心也君子时诎则诎时伸则伸荀子曰大儒之效武王崩成王防周公履天下之籍听天下之断教诲开导成王使谕于道成王冠成人周公归周反籍焉故以枝代主而非越也君臣易位而非不顺也因天下之和遂文武之业天下厌然犹一也是谓大儒之效秦昭王问荀卿曰儒无益人之国卿曰儒者法先王隆礼义谨乎臣子而致贵其上者也明于为社稷之大义通乎财万物养百姓之经纪在本朝则志意定乎内礼节修乎朝法则度量正乎官忠信爱利刑于天下应之如讙何谓其无益于人之国也昭王曰善先王之道仁人隆也比中而行之曷谓中曰礼义是也言必当理事必当务凡事行有益于理者立之无益者废之夫是之谓中事凡知説有益于理者为之无益者舎之夫是之谓中説我欲贱而贵愚而智贫而富可乎曰其惟学乎行之曰士也敦慕焉君子也知之圣人也上为圣人下为士君子孰禁我哉乡也混然涂之人也俄而竝乎尧禹岂不贱而贵矣哉乡也效门室之辨混然曽不能决也俄而原仁义分是非图廻天下于掌上岂不愚而智矣哉乡也胥靡之人俄而治天下之大器举在此岂不贫而富矣哉故君子无爵而贵无禄而富不言而信不怒而威穷处而荣独居而乐岂不至尊至富至重至严之情举积此哉故曰诚此然后就也争之则失让之则至遵道则积夸诞则虚故君子务修其内而让之于外务积徳于身而处之以遵道如是则贵名起之如日月天下应之如雷霆故曰君子隐而显微而明辞让而胜修百王之法若辨白黒应当时之变若数一二行礼若生四枝立功若诏四时如是则可谓圣人矣此其道出乎一曷谓一曰执神而固曷谓神曰尽善狭【浃】洽之谓神万物莫足以倾之之谓固神固之谓圣人诗言其志也书言其事也礼言其行也乐言其和也春秋言其微也天下之道毕矣用百里之地而不能以调一天下制强暴则非大儒也其言有类其行有礼其举事无悔其持险应变曲当与时迁徙与世偃仰千举万变其道一也是大儒之稽也通则一天下穷则独立贵名仲尼子弓是也法先王统礼义一制度以浅持博以古持今以一行万是大儒者也用大儒则百里之地乆而后三年天下如一诸侯为臣闻之不若见之见之不若知之知之不若行之圣人也者本仁义当是非齐言行不失毫厘无他道焉已乎行之矣师法者人之大寳也人无师法则隆性矣有师法则隆积矣而师法者所得乎情非所受乎性不足以独立而治性也者吾所不能为也然而可化也情也者非吾所有也然而可为乎注错习俗所以化性也并一而不贰所以成积也习俗移志安乆移质并一而不贰则通于神明参于天地矣涂之人百姓积善而全尽谓之圣人积耨耕而为农夫积礼义而为君子故人知谨择注错慎习俗大积靡则为君子矣纵情性而不足问学则为小人矣君子言有坛宇行有防表道过三代谓之荡法贰后王谓之不雅荀子曰请问为政曰贤能不待次而举罢不能不待须而废元恶不待教而诛虽王公士大夫之子孙也不能属于礼义则归之庶人虽庻人之子孙也积文学正身行能属于礼义则归之卿相士大夫以善至者待之以礼以不善至者待之以刑两者分别则贤不肖不杂是非不乱贤不肖不杂则英杰至是非不乱则国家治公平者职之衡也中和者听之绳也其有法者以法行其无法者以类举听之尽也故有良法而乱者有君子而乱者未尝闻也分【扶问】均则不偏势齐则不一众齐则不使明王始立而处国有制使有贫富贵贱之等足以相兼临者是养天下之本也马骇舆则君子不安舆庶人骇政故君子不安政选贤良举笃敬兴孝悌收孤寡补贫穷如是则庶人安政矣庶人安政然后君子安位故君人者欲安则莫若平政爱民矣欲荣则莫若隆礼敬士矣欲立功名则莫若尚贤使能矣是君人者之大节也孔子曰大节是也小节非也上君也大节是也小节一出焉一入焉中君也大节非也小节虽是也吾无观其余矣成侯嗣公聚敛计数之君也未及取民也子产取民者也未及为政也管仲为政者也未及修礼也故修礼者王为政者强取民者安聚敛者亡筐箧富府库实而百姓贫夫是之谓上溢而下漏倾覆灭亡可立而待也故聚敛者召冦肥敌亡国危身之道也王夺之人霸夺之舆夺之人者臣诸侯夺之舆者友诸侯虑以王命全其力凝其德力全则诸侯不能弱也德凝则诸侯不能削也天下无王霸王则常胜矣王者仁天下义天下威天下故甲兵不劳而天下服之此三具者欲王而王欲霸而霸欲强而强者王者之制道不过三代法不二后王道过三代谓之荡法二后王谓之不雅衣服有制宫室有度人徒有数丧祭械用皆有等宜无德不贵无能不官无功不赏无罪不罚朝无幸位民无幸生尚贤使能而等位不遗析愿禁悍而刑罚不过百姓晓然皆知夫为善于家而取赏于朝也为不善于幽而蒙刑于显也夫是之谓定论是王者之论也王者等赋政事财万物上以饰贤良下以养百姓而安乐之夫是之谓大神以类行杂以一行万始则终终则始若环之无端也舎是天下以衰矣天地者生之始也礼义者治之始也君子者礼义之始也为之贯之积重之致好之者君子之始也故天地生君子理天地君子者天地之参也万物之总也民之父母也君臣父子兄弟夫妇始则终终则始与天地同理与万世同乆夫是之谓大本人生不能无羣羣而无分则争争则乱乱则离离则弱弱则不能胜物故宫室不可得而居也不可少顷舎礼义之谓也能以事亲谓之孝能以事兄谓之悌能以事上谓之顺能以治下谓之君君者善羣也羣道当则万物皆得其宜故上察于天下错于地塞备天地之间加施万物之上防而明短而长狭而广神明博大以至约故曰一与一是为人者谓之圣人本政教正法则兼听而时稽之度其功劳论其庆赏以时慎脩使百吏免尽而众庶不偷宰之事也论礼乐正身行广教化美风俗兼覆而调一之辟公之事也全道德致隆高綦文理一天下振毫末使天下莫不顺比从服天王之事也殷之日按以中立无有所偏无为纵横之事偃然按兵无动以观夫暴国之相卒也案平政教审节奏砥砺百姓为是之日而兵剸天下劲矣按然脩仁义伉隆高正法则选贤良养百姓为是之日而名声剸天下美矣权者重之兵者劲之名声者美之夫尧舜者一天下也不能加毫末于是矣权谋倾覆之人退则贤良知圣之士按自进矣刑政平百姓和国俗节则兵劲城固敌国按自屈矣务本事积财物而勿忘栖迟薛越也是使羣臣百姓皆以制度行则财物积国家按自富矣三者体此而天下服暴国之君按自不能用其兵矣


　　皇王大纪卷七十八
　　钦定四库全书
　　皇王大纪巻七十九　　　　宋　胡宏　撰三王纪
　　赧王
　　荀子曰万物同宇而异体人伦竝处同求而异道同欲而异知无君以制臣无上以制下欲恶同物欲多而物寡寡则必争矣离居不相待则穷羣而无分则争穷者患也争者祸也救患除祸则莫若明分使羣矣足国之道节用以礼裕民以政礼者贵贱有等长防有差贫富轻重皆有称者也故天子袾裷衣冕诸侯裷衣冕大夫禆冕士皮弁服德必称位位必称禄禄必称用由士已上则必以礼乐节之众庶百姓则必以法数制之量地而立国计利而畜民度人力而授事使民必胜事事必出利利足以生民皆使衣食百用出入相揜轻田野之税平闗市之征省商贾之数罕兴力役无夺农时如是则国富矣有分者天下之大利也君者所以管分之枢要也先王分割而等异之非特以为淫泰夸丽将以明仁之文通仁之顺也故为之雕琢刻镂黻黼文章使足以辨贵贱而已不求其观为之钟鼓管磬琴瑟竽笙使足以辨吉凶合欢和而已不求其余为之宫室台榭使足以避燥湿养德辨轻重而已不求其外诗曰雕琢其章金玉其相亹亹我王纲纪四方此之谓也若夫重色而衣之重味而食之重财而制之合天下而居之非特以为淫泰也以为王天下治万变财万物养万民者为莫若仁人之善也知虑足以治之仁厚足以安之徳音足以化之故相率而为之劳苦以务佚之为之出死断亡以覆救之为之雕琢刻镂黻黼文章以藩饰之故仁人在上百姓贵之如帝亲之如父母者无他故焉其所是焉诚美其所得焉诚大其所利焉诚多诗曰我任我辇我车我牛我行既集盖云归哉此之谓也故曰君子以德小人以力力者德之役也百姓之力待之而后功百姓之羣待之而后和百姓之财待之而后聚百姓之势待之而后安百姓之夀待之而后长父子不得不亲兄弟不得不顺男女不得不欢少者以长老者以养故曰天地生之圣人成之此之谓也今之世不然厚刀布之敛以夺之财重田野之税以夺之食苛闗市之征以难其事不然而已矣有掎挈伺诈权谋倾覆以相颠倒以靡弊之是以臣或弑其君下或弑其上粥其城倍其节而不死其事者无他故焉人主自取之诗曰无言不雠无徳不报此之谓也墨子之言昭然为天下忧不足夫不足非天下之公患也特墨子之私忧过计也人善治之可以相食养者不可胜数也天地之生万物墨子大有天下小有一国将蹙然衣麤食恶忧戚而非乐将少人徒省官职上功劳苦与百姓均事业齐功劳苦是则赏罚不行赏罚不行则贤者不可得而进也不肖不可得而退也则能不能不可得而官也若是则万物失宜事变失应上失天时下失地利中失人和天下熬然若烧若焦墨子虽为之衣褐带索嚽菽饮水恶能足之乎既以伐其本竭其原而焦天下矣故先王圣人为之不然知夫为人主上者不美不饰之不足以一民也不富不厚之不足以管下也不威不强之不足以禁暴胜悍也故必将撞大钟击鸣鼓吹笙竽弹琴瑟以塞其耳必将雕琢刻镂黻黼文章以塞其目必将刍豢稻粱五味芬芳以塞其口然后众人徒备官职渐庆赏严刑罚以戒其心使天下生民之类皆知己之所愿欲之举在于是也故其赏行皆知己之所畏恐之举在于是也故其罚威赏行罚威则贤者可得而进也不肖者可得而退也能不能可得而官也若是则万物得宜事变得应上得天时下得地利中得人和则财货浑浑如泉源汸汸如河海暴暴如丘山故儒术诚行则天下大而富使有功撞钟击鼓而和诗曰钟鼓喤喤磬筦将将降福穰穰降福简简威仪反反既醉既饱福禄来反此之谓也故墨术诚行则天下尚俭而弥贫非鬭而日争劳苦顿悴而愈无功愀然忧戚非乐而日不和诗曰天方荐瘥丧乱多民言无嘉憯莫惩嗟此之谓也埀事养民以偷誉不可以遂功而防民亦不可古人为之使民急不伤力缓不后时事成功立上下俱富不教而诛则刑繁而邪不胜教而不诛则奸民不惩诛而不赏则勤属之民不劝诛赏而不类则下疑俗俭而百姓不一故先王明礼义以一之致忠信以爱之尚贤使能以次之爵服庆赏以申重之时其事轻其任以调齐之潢然兼覆之养长之如保赤子若是故奸邪不作盗贼不起而化善者劝勉矣故曰上一则下一矣上二则下二矣辟之若草木枝叶必类本此之谓也利而不利也爱而不用也者取天下矣利而后利之爱而后用之者保社稷不利而利之不爱而用之者危国家也上不隆礼则兵弱下不爱民则兵弱已诺不信则兵弱庆赏不渐则兵弱将率不能则兵弱上好功则国贫上好利则国贫士大夫众则国贫工商众则国贫无制数度量则国贫下贫则上贫下富则上富故田野县鄙者财之本也垣窌仓廪者财之末也百姓时和事业得叙者货之源也等赋府库者货之流也故明主必谨养其和节其流开其源而时斟酌焉故田野荒而仓廪实百姓虚而府库满夫是之谓国蹷伐其本竭其源而并之其末然而主相不知恶也则其倾覆灭亡可立而待也事强暴之国难使强暴之国事我易事之以货寳则货寳单而交不结约信盟誓则约定而畔无日割国之锱铢以赂之则割定而欲无厌事之弥烦其侵人愈甚必至于资单国举然后已脩礼以齐朝正法以齐官平政以齐民然后节奏齐于朝百事齐于官众庶齐于下如是则近者竞亲逺方致愿上下一心三军同力名声足以暴炙之威强足以捶笞之拱揖指麾而强暴之国莫不趋使矣荀子曰国者天下之制利用也人主者天下之利势也得道以持之则大安也大荣也积美之源也不得道以持之则大危也大累也有之不如无之有也及其綦也索为匹夫不可得也彼持国者必不可以独也论一相以兼率之使臣下百吏莫不宿道乡方而务是夫人主之职也传曰农分田而耕贾分货而贩百工分事而劝士大夫分职而听建国诸侯之君分土而守三公总方而议则天子共己而已矣聪明君子者善服人者也人服而势从之人不服而势去之故人主欲得调一天下制秦楚则莫若聪明君子矣夫贵为天子富有天下名为圣王兼制人人莫得而制也是人情之所同欲也而王者兼而有是者也人茍不狂惑戅陋者其谁不乐是也哉欲是之主竝肩而存违是之主不世絶千嵗而不合何也曰人主不公人臣不忠也人主则外贤而偏举人臣则争职而妬贤是其所以不合之故也人主胡不广焉无恤亲疎无偏贵贱唯诚能之求若是则人臣轻职业让贤而安随其后如是则禹舜还至王业还起功一天下名配禹舜物由有可乐如是其美者乎呜呼君人者亦可以察若言矣呜呼哀哉君人者千嵗而不觉也若夫贯日而治平权物而称用使衣服有制宫室有度人徒有数丧祭械用皆有等宜以是用挟于万物尺寸寻丈莫不得脩乎制数度量然后行则是官人使吏之事也不足数于大君子之前故君人者立隆政本朝而当所使要百事者诚仁人也则身佚而国治功大而名美上可以王下可以霸故能当一人而天下取主道治近不治逺治明不治幽治一不治二主能治近则逺者治主能治明则幽者化主能当一则百事正明主好要而闇主好详主好要则百事详主好详则百事荒君者论一相陈一法明一指以兼覆之兼炤之者相者论列百官之长要百事之聴度其功劳论其庆赏岁终奉其成功以効于君当则可不当则废故君人劳于索之而休于使之汤武者修其道行其义兴天下同利除天下同害天下归之故厚徳音以生民则致寛使民则綦理辨政令制度所以接天下之人百姓有非理者如豪末则虽孤独鳏寡必不加焉是故百姓贵之如帝亲之如父母为之出死防亡而不愉者无他故焉道徳诚明利泽诚厚也隆礼义审贵贱则士大夫贵节死制齐制度重官秩则百吏畏法遵绳闗市讥而不征则商贾敦慤时斩伐佻期日则百工忠信轻税省敛则农夫朴力士大夫务节死制然后兵劲百吏畏法脩绳然后国治商贾敦慤则安货通财而国求给矣百工忠信则器用巧使矣农夫朴力则百事不废居则有名动则有功此儒之所谓曲辨也荀子曰有治人无治法法不能独立类不能自行得其人则存法者治之端也君子法之原也不知法之义而正法之数者虽博临事必乱故明王急得其人得其人则身佚而国治功大而名美上可以王下可以霸书曰惟文王敬忌一人以怿此之谓也故械数者治之流也君子者治之源也官人守数君子养源源清则流清故上好礼义尚贤使能无贪利之心则下亦将綦辞让致忠信而谨于臣子矣如是则虽在小民不待符节别契而信不待探筹投钩而公不待衡石称悬而平不待斗斛敦槩而啧故赏不用而人劝罚不用而人服有司不劳而事理政命不烦而俗美百姓莫敢不顺上之法象上之志勤上之事而安乐之矣是之谓至平请问为人君曰以礼分施均徧而不偏请问为人臣曰以勤侍君忠顺而不懈请问为人父曰寛惠而有礼请问为人子曰敬爱而致文请问为人兄曰慈爱而见友请问为人弟曰敬诎而不悖请问为人夫曰致功而不流致临而有辨请问为人妻曰夫有礼则柔従聴侍夫无礼则恐惧而自竦也此道也偏立而乱俱有而治请问兼能之奈何曰审自礼也古者先王审礼以旁皇周浃于天下动无不审也故君子之于礼敬而安之用天地理万物变而不凝血气和平志意广大行义塞于天地之间仁知之极也夫是之谓圣人审礼也君者仪也仪正而景正不能爱人不能利人而求之亲爱已不可得也人不亲不爱而求其为己用为己死不可得也人不为己用不为己死而求兵之劲城之固不可得也兵不劲城不固而求敌之不至不可得也敌至而求无危削灭亡不可得也故人主欲强固安乐则莫若反之民欲附下一民则莫若反之政欲修政美国则莫若求其人故君人者爱人而安好士而荣两道者何也曰君道也善生养人者也善班治人者也善显设人者也善藩饰人者也省工价众农夫禁盗贼除奸邪是所以养生之也天子三公诸侯一相大夫擅官士保职莫不法度而公是所以班治之也论徳而定次量能而授官皆使其人载其事而各得其所宜上贤使之为三公次贤使之为诸侯下贤使之为士夫是所以显设之也修冠弁衣裳黼黻文章雕琢刻镂皆有等差是所以藩饰之也善生养人者人亲之善班治人者人安之善显设人者人乐之善藩饰人者人荣之四统者俱而天下归之职分而民不深次定而序不乱兼聴齐明而百事不留如是则臣下百吏至于庶人莫不修已而后敢安止诚能而后敢受职百姓易俗小人变心奸恠之属莫不反慤夫是之谓政教之极故天子不视而见不聴而聪不虑而知不动而功块然独坐而天下従之如一体为人主者在慎取相人主有六患使贤者为之则与不肖者规之使知者虑之则与愚者论之使修士行之则与污邪之人疑之虽欲成立得乎哉语曰好女之色恶者之孽也公正之士众人之瘗也修乎道之人污邪之贼也今使污邪之人论其怨贼而求其无偏得乎哉古之人取人之道参之以礼用人之法禁之以等卑不得临尊轻不得县重愚不得谋知是以万举不过也人王欲得善射逺中微者县贵爵重赏以招致之内不阿子弟外不隠逺人能中是者取之然而求卿相辅佐则独不若是其公也按唯便嬖亲比己者之用也岂不过甚矣哉故明主有私人以金石珠玉无私人官职事业墙之外目不见也里之前耳不闻也而人主之守司逺者天下近者境内耳目之明如是其狭也人主之守司如是其广也然则人主将何以知之曰便嬖左右者人主之所以窥逺收众之门户牖向也故人主必有便嬖左右足信者然后可其知惠足使规物其端诚足使定物然后可事物之至如泉源一物不应乱之端也卿相辅佐人主基杖也故人主必将有卿相辅佐足任者然后可其德音足以镇抚百姓其知虑足以应待万变然后可四邻不可以不相接也然而不必相亲也故人主必将有足使喻志决疑于逺方者然后可其辨説足以解烦其知虑足以决疑其齐防足以距难然后可无左右足信者谓之闇无辅佐足任者谓之独所使于四邻诸侯者非其人谓之孤孤独而防谓之危国虽臣若存古之人曰亡矣荀子曰人臣之论有态臣者有簒臣者有功臣者有圣臣者内不足使一民外不足使距难百姓不亲诸侯不信然而巧敏佞説善取宠乎上是态臣者也上不忠乎君下善取誉乎民不恤公道通义朋党比周以环主圗私为务是簒臣者也内足使一民外足使距难民亲之士信之上忠乎君下爱百姓而不倦是功臣者也上则能尊君下则能爱民政令教化形下如影应卒遇变齐给如响推类接誉以待无方曲成制象是圣臣者也用圣臣者王用功臣者强用簒臣者危用态臣者亡従命而利君谓之顺逆命而利君谓之忠不恤君之荣辱不恤国之臧否偷合茍容以持禄养交而已耳谓之国贼君有过谋过事将危国家陨社稷大臣父兄有能进言于君用则可不用则去谓之谏有能进言于君用则可不用死谓之争有能比知同力率羣臣百吏而强君遂以解国之大患除国之大害成于尊君安国谓之辅有能抗君之命窃君之重反君之事以安国之危除君之辱成国之大利谓之拂故諌争辅拂之人社稷之臣也明君之所尊厚也传曰从道不从君此之谓也事圣君有聴从无谏争事中君有谏争无谄谀事暴君有补削无矫拂迫胁于时穷居于暴国而无所避之则崇其美扬其善违其恶隠其败言其所长不称其所短诗曰国有大命不可以告人妨其躬身此之谓也因其惧也而改其过因其忧也而辨其故因其喜也而入其道因其怒也而除其怨书曰従命而不拂微谏而不倦为上则明为下则逊此之谓也以徳复君而化之大忠也以徳调君而补之次忠也以是谏非而怒之下忠也仁者必敬人人贤而不敬则是禽兽也人不肖而不敬则是狎虎也故仁者必敬人贤者则贵而敬之不肖者则畏而敬之贤者则亲而敬之不肖者则疏而敬之师术有四而博习不与焉尊严而惮可以为师耆艾而信可以为师诵説而不陵不犯可以为师知微而论可以为师赏不欲僣刑不欲滥赏僣则利及小人刑滥则害及君子若不幸而过宁僣无滥与其害善不若利淫荀子曰赵孝成王请问兵要孙卿曰在乎附民而已民之亲我欢若父母其好我芬若椒兰人之情虽桀跖岂肯贼其所好者哉齐人隆技击得一首者则赐赎锱金无本赏矣事小敌毳【脆】则偷可用也事大敌坚则涣焉离耳是亡国之兵也其去赁市佣而战之几矣魏氏之武卒以度取之衣三属之甲操十二石之弩负矢五十个置戈其上冠防带剑赢三日之粮日中而趋百里中试则复其戸利其田宅是数年而衰而未可夺也改造则不易周也是故地虽大其税必寡是危国之兵也秦人使民所以要利于上者非鬬无由也功赏相长也五甲首而隷五家是最为众强长乆四世有胜非幸也数也故齐之技击不可以遇魏氏之武卒魏氏之武卒不可以遇秦之鋭士秦之鋭士不可以当桓文之制节桓文之制节不可以敌汤武之仁义孝成王曰善请问为将孙卿曰制号政令欲严以威庆赏刑罚欲必以信处舎収蔵欲周以固徙举进退欲安以重欲疾以速窥敌观变欲潜以深欲伍以叅遇敌决战必道吾所明无道吾所疑夫是之谓六术无欲将而恶废无急胜而忘败无威内而轻外无见其利而不顾其害凡虑事欲熟而用财欲泰夫是之谓五权可杀而不可使处不完可杀而不可使击不胜可杀而不可使欺百姓夫是之谓三至凡百事之成也必在敬之其败也必在慢之故敬胜怠则吉怠胜敬则灭慎行此六术五权三至而处之以恭敬是谓天下之将通于神明矣荀子曰人君者隆礼尊贤而王重法爱民而霸好利多诈而危权谋倾覆幽险而尽亡威有三礼乐则修分议则明举错则时爱利则形如是则百姓贵之如帝髙之如天视之如父母畏之如神明夫是之谓道徳之威礼乐则不修分义则不明举错则不时爱利则不形然而其禁暴也察其诛不服也审其刑罚重而信其诛杀猛而必如是百姓刼则畏赢则敖上执拘则防得间则散敌中则夺夫是之谓暴察之威无爱人之心无利人之事而日为乱人之道百姓讙敖则从而执防之刑灼之如是下比周贲溃以离上矣夫是之谓狂妄之威此三威者道徳之威成乎安强暴察之威成乎危弱狂妄之威成乎灭亡故桀纣者善为人所恶而汤武者善为人所好也人之所恶何也污漫争夺贪利是也人之所好者何也礼义辞让忠信是也故人莫贵乎生莫乐乎安所以养生安乐者莫大乎礼义人知贵生乐安而弃礼义辟之是犹欲夀而歾颈愚莫大焉故为人上者必将慎礼义务忠信然后可此君人者之大本也天行有常不为尧存不为桀亡应之以治则吉应之以乱则防强本而节用则天不能贫养备而动时则天不能病修道而不二则天不能祸水旱不能使之饥渴寒暑不能使之疾祅怪不能使之防故明于天人之分则可谓至人矣不为而成不求而得夫是之谓天职天有其时地有其财人有其治夫是之谓能叅列星随旋日月逓照四时代御隂阳大化风雨博施万物各得其养以成不见其事而见其功夫是之谓神形具神生好恶喜怒哀乐蔵焉夫是之谓天情耳目鼻口形能各有接而不相能也夫是之谓天官心居中虚以治五官夫是之谓天君财非其类以养其类夫是之谓天养顺其类者谓之福逆其类者谓之祸夫是之谓天政圣人清其天君正其天官备其天养顺其天政养其天情以全其天功则天地官而万物役矣天不为人恶寒也而辍冬地不为人恶辽逺也而辍广君子不为小人匈匈也而辍行天有常道矣地有常数矣君子有常体矣君子道其常小人计其功楚王后车千乗非知也君子啜菽饮水非愚也是节然也若夫心意脩徳行厚知虑明生于今而志乎古则是其在我者也故君子敬其在已者而不慕其在天者是以日进也小人错其在已者而慕其在天者是以日退也星坠木鸣日月蚀风雨之不时怪星之党见上明而政平虽并起无伤也是天地之变隂阳之化物之罕至者也怪之可也畏之非也人祅则可畏也楛耕伤稼耘耨失薉政险失民田稼薉恶籴贵民饥道路有死人政令不明举错不时本事不理礼义不修内外无别男女淫乱则父子相疑上下乖离冦难并至夫是之谓人祅三者错无安国勉力不时则牛马相生六畜作祅传曰万物之怪书不説若夫君臣之义父子之亲夫妇之别则日切磋而不舎也皇王大纪巻七十九
　　钦定四库全书
　　皇王大纪巻八十　　　　　宋　胡宏　撰三王纪
　　赧王
　　荀子曰説者曰主道利周是不然主者民之唱也上者下之仪也彼将聴唱而应视仪而动唱嘿则民无应也仪隠则下无动也不应不动则上下无以相有也不祥莫大焉故上宣明则下治辨矣上端诚则下愿慤矣上公正则下易直矣治辨则易一愿慤则易使易直则易知是治之所由生也説者曰桀纣有天下汤武簒而夺之是不然能用天下之谓王汤武非取天下也修其道行其义兴天下之同利除天下之同害而天下归之也天下归之之谓王天下去之之谓亡故桀纣无天下而汤武不弑君天下者至重也非至强莫之能任至大也非至辨莫之能分至众也非至明莫之能知此三至者非圣人莫之能尽故非圣人莫之能王圣人备道全美者也天下者大具也不可以小人有也不可以小道得也不可以小力持也非圣人莫之能有也説者曰治古无肉刑而有象刑杀赭衣而不纯治古如是是不然人莫触罪非独不用肉刑亦不用象刑人或触罪而直轻其刑庸人不知恶也乱莫大焉杀人者不死而伤人者不刑是惠暴而寛贼也非恶恶也故象刑殆非生于治古并起于乱今也治古不然凡爵列官职赏庆刑罚皆报也以类相从者也一物失称乱之端也夫徳不称位能不称官赏不当功罚不当罪不祥莫大焉説者曰尧舜擅让是不然圣王没天下有圣而在后者则天下不离朝不易位国不更制天下厌焉与乡无以异也以尧继尧擅让恶用矣哉曰老衰而擅是又不然血气筋力则有衰若夫智虑取舎则无衰天子居则设张容负依而坐诸侯趋走乎堂下出门而三公奉轭持纳诸侯持轮挟舆先马大侯编后大夫次之小侯元士次之庶士介而坐道庶人隠窜莫敢望视居如大神动如天帝持老养衰犹有安乐恬愉如是乎故曰诸侯有老天子无老尧舜擅让是虚言也説者曰尧舜不能教化朱象是不然也尧舜者天下之英也朱象者天下之嵬一时之琐也不怪朱象而非尧舜岂不过甚矣哉説者曰太古薄塟故不掘也乱今厚饰棺故掘也是不知治道者之所言也圣王之生民也皆使当厚优犹知足而不得以有余过度故盗不窃贼不刺狗豕吐菽粟而农贾皆能以货财让男女自不取于涂而百姓羞拾遗虽珠玉满体文绣充棺黄金充椁人犹且莫之抇也是何也则求利之诡缓而犯分之羞大也乱今反是上以无法使下以无度行知者不得虑能者不得治贤者不得使上失天性下失地利中失人和故百事废财物屈而祸乱起于是桀纣羣居安禽兽行虎狼贪脯巨人而炙婴儿矣虽倮而埋之犹且必抇也荀子曰礼起于何也曰人生而有欲欲而不得则不能无求求而无度量分界则不能不争争则乱乱则穷先王恶其乱也故制礼义以分之以养人之欲给人之求使欲必不穷乎物物必不屈于欲两者相持而长是礼之所起也故礼者养也君子既得其养又好其别曷谓别曰贵贱有等长防有差贫富轻重皆有称者也故一之于礼义则两得矣一之于性情则两丧矣儒者使人两得之者也墨者使人两丧之者也是儒墨之分也天地者生之本也先祖者类之本也君师者治之本也故上事天下事地尊祖先而隆君师是礼之三本也礼至备情文俱尽其次情文代胜其下复情以归太一也礼者人道之极也法礼足礼谓之有方之士圣人者道之极也故学者固学为圣人也文理繁情用省是礼之隆也文理省情用繁是礼之杀也文理情用相为表里是礼之中流也君子步骤驰骋不外是矣是君子之坛宇宫庭也于其中焉旁皇周浃曲得其次序是圣人也礼者谨于治生死者也故事生不忠厚不敬文谓之野送死不忠厚不敬文谓之瘠君子贱之使生死终始若一足以为人愿是先王之道忠臣孝子之极也天子之丧动四海属诸侯诸侯之丧动通国属大夫大夫之丧动一国属脩士脩士之丧动一乡属朋友庶人之丧合族党动州里刑余罪人之丧不得合族党独属妻子棺椁三寸衣衾三领不得昼行不得饰棺以昬殣己若无丧者而止礼者防长续短损有余益不足达爱敬之文而滋成行义之美者也故其立文饰也不至于窕冶其立麤衰也不至于瘠弃其立声乐恬愉也不至于流淫惰慢其立哭泣哀戚也不至于隘慑伤生是礼之中流也两情者人生固有端焉若夫益之损之类之尽之使本末终始莫不顺比足以为万世则是礼也非顺敦修为之君子莫之能知也故曰性者本始材朴也伪者文理隆盛也无性则伪之无所加无伪则美不能自美性伪合然后圣人之名一天下之功于是就也故曰天地合而万物生隂阳接而变化起性伪合而天下治天能生物不能辨物也地能载人不能治人也宇中万物生人之属待圣人然后分也荀子曰凡人之患蔽于一曲而闇于大理凡万物异则莫不相为蔽此心术之公患也桀蔽于末喜斯观而不知闗龙逢以惑其心而乱其行纣蔽于妲己飞亷而不知微子启以惑其心而乱其行故桀死于亭山纣县于赤斾成汤鉴于夏桀故主其心而慎治之是以能长用伊尹而身不失道此其所以代夏王而受九有文王鉴于殷纣故主其心而慎治之是以能长用吕望而身不失道此其所以代殷王而受九牧逺方莫不致其珍故目视备色耳聴备声口食备味形居备宫名受备号生则天下歌死则天下哭夫是之谓至威诗曰鳯凰秋秋其翼若干其声若箫有鳯有凰乐帝之心此不蔽之福也圣人知心术之患见蔽塞之祸故无欲无恶兼陈万物而中悬衡然何谓衡曰道故心不可不知道夫何以知曰心知道然后可道可道然后能守道以禁非道以其可道之心取人则合于道人而不合于不道之人矣以其可道之心与道人论非道治之要也人何以知道曰心心何以知曰虚一而静心未尝不臧也然而有所谓虚心未尝不满也然而有所谓一心未尝不动也然而有所谓静不以己所臧害所将受谓之虚不以夫一害此一谓之一不以梦剧乱知谓之静虚一而静谓之清明坐于室而见四海处于今而闻逺乆疏观万物而知其情参稽治乱而通其度经纬天地而材官万物明参日月大满八极夫是之谓大人夫恶有蔽矣哉心者形之君也而神明之主也出令而无所受令自禁也自使也自夺也自取也自行也自止也农精于田而不可以为田师贾精于市而不可以为贾师工精于器而不可以为器师有人也不能此三技而可使治三官曰精于道者也精于道者兼物物故君子一于道而以赞稽物一于道则正以赞稽物则察以正志行察论则万物官矣导之以理养之以清物莫之倾则足以定是非决嫌疑矣小物引之则其正外易其心内倾则不足以决庶理也空石之中有人焉其名觙其为人也善射以好思耳目之欲接则败其思蚊防之声闻则挫其精是以辟耳目之欲而逺蚊防之声闲居静思则通思仁若是可谓微乎未可也故仁者之行道也无为也圣人之行道也无强也仁者之思也恭圣人之思也乐此理心之道也凡观物有疑中心不定则外物不清吾虑不清则未可定然否也凡以知人之性也可以知物之理也以可知人之性求可知物之理而无所疑止之则没世穷年不能徧也学也者固学止之也恶乎止之曰止诸至足曷谓至足曰圣也圣也者尽伦者也王也者尽制者也足以为天下极矣故学者以圣王为师治其法以求其统类以务象効其人荀子曰生之所以然者谓之性性之和所生精合感应不事而自然谓之性性之好恶喜怒哀乐谓之情情然而心为之择谓之虑心虑而能谓之动谓之伪虑积焉能习焉而后成谓之为心也者道之主宰也道也者治之经理也心合于道説合于心辞合于説正名而期质请而喻辨异而不过推类而不悖聴则合文辨则尽故正道而辨奸犹引绳以持曲直是故邪説不能乱百家无所窜有兼聴之明而无奋矜之庸有兼覆之厚而无伐徳之色説行则天下正説不行则白道而冥穷是圣人之辨説也欲过之而动不及心止之也心之所可中理则欲虽多奚伤于治欲不及而动过之心使之也心之所可失理则欲虽寡奚止于乱故理乱在于心之所可亡于情之所欲性者天之就也情者性之质也欲者情之应也以欲为可得而求之情之所必不免也欲不可去性之具也虽为天子欲不可尽欲虽不可尽可以近尽也虽欲不可去求可节也道者进则近尽退则节求天下莫之若也知者论道而已矣人无动而不与权俱道者古今之正权也离道而内自择则不知祸福之所托志轻理而不重物者无之外重物而不内忧者无之行离理而不外危者无之外危而不恐内者无之心忧恐则口衔刍豢而不知其味耳聴钟鼔而不知其声目视黼黻而不知其状轻暖莞簟而体不知其安故欲养其欲而纵其情欲养其性而危其形欲养其乐而攻其心欲养其名而乱其行夫是之谓以己为物役矣荀子曰人之性生而有好利焉顺是故争夺生而辞让亡生而有疾恶焉顺是故残贼生而忠信忘生而有声色之好顺是故淫乱生而礼义文理亡然则从人之性顺人之情必出于犯分乱理而归于暴故必将有师法之化礼义之道也然后合于文理而归于治用此观之然则人之性恶明矣其善者伪也孟子曰人之性善是不然凡性者天之就也不可学不可事礼义者圣人之所生也人之所学而能所事而成者也问者曰人之性恶则礼义恶生曰凡礼义者是生于圣人之伪非故生于人之性也故陶人埏埴而为器然则器生于陶人之伪非故生于人之性也圣人积思虑习伪故以生礼义而起法度然则礼义法度者是生于圣人之伪非故生于人之性也若夫目好色耳好声口好味心好利骨体肤理好愉佚是好生于人之情性也感而自然不待事而后生之者也夫感而不能然必且待事而后然谓人之生于伪是性伪之所生其不同之征也圣人之所以同于众者性也所以异而制众者伪也夫好利而欲得者此人之情性也假之有弟兄资财而分者且顺情性好利而欲得若是则兄弟相拂夺矣且化礼义之文理若是则让乎国人矣故顺情性则弟兄争矣化礼义则让国人矣凡人之欲为善者为性恶也孟子曰人之性善则恶用圣王恶用礼义矣故性善则去圣王息礼义矣性恶则兴圣王贵礼义矣立君上明礼义为性恶也问者曰礼义积伪者是人之性故圣人能生之也曰陶人埏埴而生瓦然则瓦埴岂陶人之性也哉今将以礼义积为人之性耶然则又曷贵尧禹曷贵君子矣哉凡所贵尧禹君子者能化性能起伪伪起而生礼义然则圣人之于礼义积伪也亦陶埏而生之也尧问于舜曰人情何如舜对曰妻子具而孝衰于亲嗜欲得而信衰于友爵禄盈而忠衰于君人之情乎人之情乎甚不美又何问焉唯贤者为不然夫人虽有性质美而心辨知必将求贤师而事之择贤友而友之则所闻者尧舜禹汤之道也所见者忠信敬让之行也身日进于仁义而不自知者靡使然也传曰不知其子视其友不知其君视其左右靡而已矣荀子曰乱世以族论罪以世举贤荀子曰欲近四旁莫如中央故王者必居天下之中礼也诸侯召其臣臣不俟驾天子召诸侯诸侯辇舆就马聘人以珪问士以璧召人以瑗絶人以玦反絶以环人主仁心设焉知其役也礼其尽也故王者先仁而后礼天施然也君子之于子爱之而勿靣使之而勿貎导之以道而勿强礼以顺人心为本仁爱也故亲义理也故行礼节也故成仁有理义有门仁非其理而虚之非礼也义非其门而由之非义也推恩而不理不成仁遂理而不敢不成义审节而不知不成礼和而不发不成乐故曰仁义礼乐其致一也君子处仁以义然后仁也行义以礼然后义也制礼反本成末然后礼也三者皆通然后道也礼者政之挽也为政不以礼政不行矣天子即位上卿进曰如之何忧之长也能除患则为福不能除患则为贼授天子一策中卿进曰配天而有下土者先事虑事先患虑患先事虑事谓之接接则事优成先患虑患谓之豫豫则祸不生事至而后虑者谓之后后则事不举患至而后虑者谓之困困则祸不可御授天子二策下卿进曰敬戒无怠庆者在堂吊者在闾祸与福邻莫知其门豫哉豫哉万民望之授天子三防平衡曰拜下衡曰顿首至地曰稽颡为人臣下者有谏而无讪有亡而无疾有怨而无怒礼之为正国家也如权衡之于轻重也如绳墨之于曲直也故人无礼不生事无礼不成国家无礼不宁下臣事君以货中臣事君以身上臣事君以仁士有妬友则贤交不亲君有妬臣则贤人不至口能言之身能行之国寳也口不能言身能行之国器也口能言之身不能行国用也口能善身行恶国妖也治国者敬其寳爱其器任其用除其妖不富无以养民情不教无以理民性管仲之为人力功不力义力知不力仁野人也不可以为天子大夫孟子三见宣王不言事门人曰曷为三遇齐王而不言事孟子曰我先攻其邪心公行子之之燕遇曾元于涂曰燕君何如曾元曰志卑者轻物轻物者不求助天子不言多少诸侯不言利害大夫不言得丧士不通财货有国之君不息牛羊错质之臣不息鸡豚冢卿不修币大夫不为场圃从士以上皆羞利而不与民争业乐分施而耻积蔵故民不困时贫窭者有所窜其手天之生民非为君也天之立君以为民也故古者列地建国非以贵诸侯而已列官职差爵禄非以尊大夫而已主道知人臣道知事故舜之治天下不以事诏而万物成君子之学如蜕幡然迁之故其行効其立効其坐効其置顔色出辞气効无留善无宿问善学者尽其理善行者究其难君子立志如穷临患难而不忘细席之言尽小者大积微者着徳至者色泽洽行尽而声问逺言而不称师谓之畔教而不称师谓之倍倍畔之人明君不内朝士大夫遇诸涂不与言故春秋善胥命而诗非屡盟其心一也善为诗者不説善为易者不占善为礼者不相其心同也人之于文学也犹玉之于琢磨也子贑季路故鄙人也被文学服礼义为天下列士学问不厌好士不倦是天府也多知而无亲博学而无方好多而无定者君子不与子贡问于孔子曰赐倦于学矣愿息事君孔子曰诗云温恭朝夕执事有恪焉可息哉赐愿息事亲孔子曰诗云孝子不匮永锡尔类焉可息哉赐愿息于妻子孔子曰诗云刑于寡妻至于兄弟以御于家邦焉可息哉赐愿息于朋友孔子曰诗云朋友攸摄摄以威仪焉可息哉赐愿息于耕孔子曰诗云昼尔于茅宵尔索绹亟其乘屋其始播百谷焉可息哉然则赐无息者乎孔子曰望其圹睾如也则知所息矣子贡曰大哉死乎君子息焉小人休焉国将兴心贵师而重傅古之贤人贱为布衣贫为匹夫食则饘粥不足衣则裋褐不完然而非礼不进非义不受子夏贫衣若县鹑人曰子何不仕曰诸侯之骄我者吾不为臣大夫之骄我者吾不复见流言灭之货色逺之祸之所由生自纎纎也故君子早絶之语曰流丸止于瓯臾流言止于智者也有分义则容天下而治无分义一妻一妾而乱诰誓不及五帝盟诅不及三王交质子不及五伯荀子曰孔子曰昔万乗之国有争臣四人则封疆不削千乗之国有争臣三人则社稷不危百乘之国有争臣二人则宗庙不辍父有争子不行无礼士有争友不为不义荀子曰虽有珉之雕雕不如玉之章章诗云言念君子温其如玉此之谓也荀子曰鲁哀公问舜冠于孔子孔子不对公曰何以不言孔子对曰古之王者有务而拘领者也其政好生而恶杀焉是以鳯在列树麟在郊野鸟巢之巢可俯而窥也君不此问而问舜冠所以不对也鲁哀公问于孔子曰绅委章甫有益于仁乎孔子曰资衰苴杖者不听乐非耳不能闻也服使然也黼黻衣裳者不茹荤非口不能味也服使然也卿后尝为楚兰陵令以夀终齐襄王薨子建立年少国事皆决于君王后五十一年秦伐韩拔九城斩首五万
　　五十二年秦伐韩取南阳攻太行道絶之楚顷襄王疾病黄歇言于应侯曰秦盍归其太子不归则咸阳一布衣尔楚更立君必不事秦应侯以告王未用也歇使太子变服出闗度已逺乃自言王怒应侯曰歇出身徇其主不如归之以亲楚从之秋楚王薨考烈王即位以歇为相封以淮北地号春申君
　　五十三年秦武安君伐韩拔野王上党路絶上党守与其民谋归赵曰赵受我秦必攻之赵被秦兵必亲韩韩赵为一则可以当秦矣乃告赵曰韩不能守上党其吏民皆乐为赵不乐为秦有城市邑十七愿献之平阳君曰圣人甚祸无故之利秦蚕食韩地中絶不令相通固自以为坐受上党也秦服其劳而赵受其利虽彊大不能得之于弱小弱小顾能得之于彊大乎平原君请受之
　　五十五年秦王龁攻上党其民走赵赵亷颇军长平龁因伐赵赵数不胜楼昌请发使为媾虞卿曰制媾者在秦秦将不聴不如以重宝附楚魏则秦疑天下之合从媾乃可成也不聴使郑朱行虞卿曰朱贵人也秦必显重之以示天下天下见王之媾于秦必不救王秦知天下之不救王则媾不可成矣既而果然亷颇坚壁不出应侯反间曰秦独畏马服君之子括耳赵王遂以括代颇蔺相如曰括徒能读其父书不知合变也不聴括自少时学兵法奢不能难然不谓善括母问故奢曰兵死地也而括易言之及括将行母上书曰括父为将身所奉饭而进者十数友者百数得赏赐尽与军吏士大夫受命之日不问家事今括东乡而朝军吏无敢仰视之者王所赐金帛蔵于家而视便利田宅买之父子异心愿王勿遣王曰吾已决矣秦乃隂使武安君为上将括悉更约束易置军吏击秦兵武安君佯败走张二奇兵刦之赵军分为二粮道絶请粟于齐齐王弗许周子曰夫赵于齐楚犹齿之有唇也救赵之务宜若奉漏瓮沃焦釡然而爱粟过矣弗聴赵军食絶急攻秦垒括自出搏战秦人射杀之卒四十万人降武安君挟诈尽坑之赵人大震
　　五十六年武安君分军为三王龁攻赵武安皮牢拔之司马梗北定太原尽有上党地韩魏恐使苏代説应侯曰赵亡则武安君为三公君能为之下乎不如因而割之无以为武安君功也应侯言于秦王曰秦兵劳请许韩赵之割地以和王聴之武安君由是与应侯有隙赵王约割六县虞卿曰秦攻其所不能取倦而归王又以其所不能取送之是助秦自攻也今以六城赂齐齐秦之深仇也其聴王不待词之毕也则是王失之于齐而取偿于秦示天下有能为也赵王使虞卿东见齐王未返秦使者己在赵矣秦五大夫王陵复伐赵
　　五十七年攻邯郸亡五校王使武安君对曰秦虽胜于长平士卒死者过半国内空逺絶河山而争人国都赵应其内诸侯攻其外破秦军必矣终辞疾不肯行乃以王龁代陵赵平原君求救于楚约其门下文武备者得十九人余无可取者毛遂自荐平原君曰贤士之处世若锥处囊中其末立见先生处胜门下三年未有所闻也遂曰臣蚤得处囊中将颖脱而出非特其末见而已乃与之俱至楚言合従之利害不决遂歴阶而上楚王怒叱曰汝何为者遂按剑曰楚地方五千里持防百万白起小竖子尔一战而举鄢郢再战而烧夷陵三战而辱王之先人此百世之怨而弗知恶焉合従者为楚非为赵也楚王曰唯唯诚若先生言遂定従而归使春申君救赵魏亦使晋鄙救赵秦王使谓魏曰吾攻赵旦暮且下诸侯敢救者必移兵先击之魏王恐止晋鄙壁邺使新垣衍説赵欲共尊秦为帝却其兵鲁伸连闻之往见衍曰秦弃礼义上首功彼即肆然而为帝则连有蹈东海而死尔不愿为之民也且彼将行其天子之礼号令天下变易诸侯之大臣又使子女防妾为诸侯妃姬梁王得晏然而已乎而将军又何以得故宠乎衍起再拜曰吾乃今知先生天下士也不敢复言帝秦矣燕武成王薨子孝王立初魏公子无忌仁而下士致食客三千人隠士侯嬴家贫为夷门监者公子置酒大防賔客坐定公子从车骑虚左自迎侯生上坐賔客皆惊赵平原君夫人无忌姊也使者冠盖相属于魏无忌数请魏王救赵及宾客辩士游説万端王终不聴乃见侯生问计嬴屏人曰晋鄙兵符在王卧内而如姬最幸力能窃之尝闻公子为姬报其父仇姬欲为公子死无所辞诚一开口则得虎符夺鄙兵北救赵西却秦此五伯之功也公子如其言果得兵符侯生曰将在外君令有所不受如鄙疑而复请则事危矣臣客朱亥力士可与俱公子至邺鄙合符果疑亥袖铁椎椎杀之公子下令曰父子俱在军者父归兄弟俱在军者兄归独子无兄弟者归养得选兵八万人而进王龁战数不利武安君曰不聴吾计今何如矣王怒强起之武安君称病笃
　　五十八年免为士伍迁之隂宻西至杜邮应侯曰起意怏怏有余言王赐之劔遂自杀魏无忌大破秦师王龁解围走应侯由是得罪无忌不敢归魏使将将其军还赵王以五城封公子与公子饮至暮口不忍献五城以公子退让也魏复以信陵奉公子赵有处士毛公隠于博徒薛公隠于卖浆公子间从之游平原君非之公子曰平原君所与游徒豪举耳不求士也平原君以千金为鲁连寿鲁连笑曰所贵于天下士者为人排患解纷而无取也即有取者是商贾之事连不忍为也秦太子妃曰华阳夫人无子夏姬生子异人质于赵秦数伐赵赵不礼之困不得意阳翟大贾吕不韦适邯郸见之曰此奇货可居乃説曰华阳夫人无子然能立适嗣请为子西游异人曰必如君策秦国与君共之不韦以五百金令结宾客以五百金买玩好奇物而西见夫人姊献于夫人因誉异人之贤日夜泣思太子及夫人曰异人也以夫人为天夫人大喜姊曰夫人不以繁华时蚤自结诸子中贤孝者举以为适即色衰爱弛虽欲开一言尚可得乎今异人贤诚以此时拔之是夫人无子而有子也则终身宠矣夫人承间言之太子许之请不韦傅之不韦娶邯郸姬絶美者知其有娠献之期年而生子政异人遂以为夫人邯郸之围赵人欲杀之不韦行金与守者得归异人楚服而见华阳夫人曰吾楚人也当自子之更名曰楚
　　五十九年秦伐韩取阳城负黍斩首四万伐赵取二十余县斩首虏九万赧王恐与诸侯约从秦使将军樛攻之王入秦顿首受罪尽献其邑三十六口三万秦受之归王于周是嵗崩



　　皇王大纪巻八十
</div>
    <div class="pagination">
<a href="皇王大纪_page19.html">上一页</a><span>...</span><a href="皇王大纪_page15.html">15</a><a href="皇王大纪_page16.html">16</a><a href="皇王大纪_page17.html">17</a><a href="皇王大纪_page18.html">18</a><a href="皇王大纪_page19.html">19</a><span class="current-page">20</span>
    </div>
    <div class="pagination"><a href="index.html">返回目录</a></div>
</body>
</html>
