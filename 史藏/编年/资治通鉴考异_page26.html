<!DOCTYPE html>
<html>
<head>
    <meta charset="UTF-8">
    <title>资治通鉴考异 - 第 26 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴考异 - 第 26 页/共 29 页</h1>
    <div class="content">　　三月癸巳镇海军逐周宝【实录宝被逐在四月恐四月约奏到耳吴越备史三月壬辰新纪癸巳今从之】
　　四月徐约逐张雄【吴越备史四月六合镇将徐约攻陷苏州约曹州人也初从黄巢攻天长遂归高骈骈用为六合镇将浙西周宝子壻杨茂实为苏州刺史约攻破之遂有其地据实录宝以其壻为苏州刺史朝廷已除赵载代之张雄据苏州必在载后备史恐误今从新纪传】
　　高邮镇遏使张神劔【十国纪年张雄淮南人善劔号张神劔今欲别于前苏州刺史张雄故从妖乱志但称神劔】
　　朱全忠袭杀卢塘【薛居正五代史云四月庚午按长厯四月甲辰朔无庚午薛史误】杨行宻借兵于和州刺史孙端【妖乱志中和三年高骈差梁缵知和州缵以孙端窥伺和州已久不如因而与之以责其効骈强之既行果为端所败及归和州寻陷于端葢端自是遂据和州也】
　　五月戊戌行宻抵黄陵秦彦城守【妖乱志六月癸卯朔秦彦令郑汉璋等守诸门按冦至城下即应城守岂有戊戌行宻至癸卯始守城乎今不取】
　　李克用遣安金俊助李罕之张全义【太祖纪年录七月癸巳泽州刺史张全义弃城而遁太祖以安金俊为泽州刺史薛居正五代史亦云七月武皇以金俊为泽州刺史按实录六月全义亦除河南尹薛史罕之传罕之求援克用遣泽州刺史安金俊助之葢二人先以泽州赂克用非七月也】表全义为河南尹【薛居正五代史克用表张言为河南尹东都留守实录以泽州刺史李罕之为河阳节度使懐州刺史张全义为河南尹按诸葛爽表全义为泽州刺史及仲方败罕之据泽州全义据懐州耳非刺史也】
　　八月朱全忠诬朱瑄招诱宣武军士【编遗录八月丙午都指挥使朱珍以诸都将士日有逃逸者初未晓其端今乃知为郓帅朱瑄因前年与我师防合讨伐蔡寇睹将士骁勇潜有窥觊之心宻于境上悬金帛招诱如至者皆厚而纳焉积口既多上察之且不平是事因移文追索亡者朱瑄来言不逊上益怒其欺罔乃议举兵伐之新传全忠与朱瑄情好笃宻而内忌其雄且所据皆劲兵地欲造怨乃图之即声言瑄纳汴亡命移书让瑄以新有恩于全忠故荅檄恚望全忠由是显结其隙高若拙后史补曰梁太祖皇帝到梁园深有大志然兵力不足常欲外掠又虞四境之难每有郁然之状时有荐敬秀才于门下乃白梁祖曰明公方欲图大事轻重必为四境所侵但令麾下将士诈为叛者而逃即明公奏于主上及告四隣以自袭叛徒为名梁祖曰天降竒人以佐于吾初从其谋一出而致众十倍葢翔为温画防诈令军士叛归瑄以为舋端也】
　　十月杜棱拔常州【实录五月镠攻常州不从实录高霸吴越备史在十月新纪十月甲寅陷常州今从之】
　　十一月敬翔佐朱全忠【薛居正五代史翔传曰翔每有所裨赞亦未尝显谏上俛仰顾歩间微示持疑尔而太祖已察必改行之故裨佐之迹人莫得知按张昭逺庄宗列传曰温佼谲多谋人不测其际惟翔视彼举错即揣知其心或有所不备因为之助温大悦自以得翔之晩故军谋政术一切谘之薛史误】
　　全忠兼淮南节度使【旧纪十一月秦彦引孙儒之兵攻广陵行宻遣使求援于朱全忠制授全忠兼淮南节度使行营兵马都统薛居正五代史梁太祖纪朝廷就加帝兼领淮南节度在八月十国纪年曰初僖宗闻淮南乱以朱全忠兼淮南节度使至是行宻遣使以破贼告全忠在十月行宻初入州时今从实录】
　　王建攻成都【始建宿卫之时尝领壁州刺史光啓二年四月已出为利州刺史而旧纪薛居正五代史实录新纪皆云以壁州刺史攻成都误也张耆旧传曰光啓四年戊申十月十日田军容除西川监军使此月到十一月一日僖宗皇帝晏驾昭宗即位改文德元年文德二年己酉太师有除未下闻朝廷降使三军百姓憎道诣驿就使车诉论二十年铁劵有一人驿亭截耳时有微雨卧踞于泥天使视之无言良久曰不必不必索马挥鞭便发太师军容专差亲信于人众中探使有何言既闻二人神色俱丧乃理兵讲武史创置三都黄头都以亲宻者管之诸军频阅队十月探知朝廷除韦相公授西川节度使已宣麻军容甚有惧色乃以书召阆州王司徒计其过绵州即出兵拒之令其怒怒必攻诸州所在发兵交战此是军容计恐韦相公来交代以兵隔之言王司徒来侵我我所举兵葢与王氏相敌欲遮其反名十二月二十日驱人上城一更出兵数千人排于城外北面堤上二十一日王司徒大军已至城下于城北街去来鬬数合已时川军被一时筑过桥堤上排者大走并收入城至暮王司徒收军宿七里亭二十二日早又进军逼城至午又退止七里亭二十三日早引军入新繁蒙阳诸县界城内出军日有相持此年十二月改元龙纪元年己酉二月二十五日大战三郊乃各下数寨相守所至县邑大遭焚烧户口逃窜十国纪年曰王建起兵攻成都诸书歳月不同葢建事成之后其徒以擅举兵侵盗为耻为之隠恶袭据阆州多言除移尤讳光啓末寇西川攻陈敬瑄事或移在文德年韦昭度镇蜀敬瑄不受代后或云朝廷削夺敬瑄官爵建始防昭度讨伐皆若受命勤王之师故李昊蜀书毛文锡纪事张锦里耆旧传杨堪平蜀德政碑吴融生祠堂碑冯涓大防壁记收复卭州壁记皆当是时撰录而自相抵牾吴融云歳在作噩之年相国韦公奉命伐蜀又云圣上即位之明年诏大丞相韦公镇蜀起兵属丞相以讨不庭寻拜公永平节度兼都指挥使今按旧僖宗纪光啓三年十二月东川顾彦朗壁州刺史王建连兵五万攻成都陈敬瑄告难于朝诏中使谕之唐年补录光啓三年十二月以西川陈敬瑄东川顾彦朗相持诏李茂贞移书和解与唐庄宗功臣列传唐烈祖实录五代史王建传庄宗实录范质五代通录王衍传所载略同韦昭度以文德元年六月始除西川节度使十月至成都陈敬瑄不受代昭度表敬瑄叛十二月丁亥除昭度招讨使王建永平节度使据长厯是年十二月甲子朔丁亥二十四日也龙纪元年丁酉歳正月诏命始至成都吴融据昭度受招讨使歳月故云作噩之年伐蜀是歳乃昭宗即位之明年韦公镇蜀在前一年葢融误以伐蜀为镇蜀耳旧纪云文德元年六月以韦昭度为西川节度两川招抚制置使新书昭宗本纪文德元年十月陈敬瑄反十二月丁亥韦昭度为招讨使皆是也而旧纪误云龙纪元年正月除昭度东都留守五月王建陷成都自称留后新书陈敬瑄传全用张耆旧传云先除昭度节度使然后田令孜召建以限朝廷与本纪及韦昭度传自相违戾最为差谬张对言年仅八十追记为儿童以来平生见闻为耆旧传故其叙事鄙俚倒错与旧史年月不相符合今从五代史王建传及新纪文德元年六月王建陷汉州执刺史张顼实录龙纪元年正月建破鹿头关张顼来拒战败之按光啓三年十二月韦昭度讨陈敬瑄以汉州刺史顾彦晖为军前指挥使葢其年冬建破汉州顾彦朗即以彦晖为刺史新纪实录皆误今从十国纪年】十二月【长厯闰十一月庚子朔十二月己巳朔新旧纪闰月无事不见新纪十二月癸巳在此月是亦以十一月为闰妖乱志有后十一月十国纪年亦闰十一月惟薛居正五代史梁纪十一月后有闰月实录闰十二月庚午朔今不取】
　　周宝卒【吴越备史宝病卒实录镠迎至郡气愤卒于幛亭驿新纪十月丁卯镠杀周宝十国纪年此月乙未宝卒或云镠杀之新传云镠迎宝舍幛亭未几杀之今从吴越备史】
　　钱镠克润州【吴越备史明年正月丙寅克润州斩薛朗按朗斩于杭州必不同在一日今从十国纪年】
　　文德元年正月朱全忠为蔡州都统【新纪正月癸亥全忠为蔡州都统编遗录二月癸未上以时溥阻我兼镇具事奏闻丙戌上奉唐帝正月二十五日制命授蔡州四面行营都统则丙戍乃全忠受诏之日实录薛居正五代史皆云二月丙戌因此而误也旧纪五月丁酉朔制以全忠为蔡州都统月日尤误今从编遗录新纪】
　　丙寅钱镠斩薛朗【新纪丙寅薛朗伏诛镠陷润州十国纪年丁巳斩朗今从吴越备史】二月魏博牙兵逐乐彦祯【旧传彦祯危惧而卒实录彦祯惧自求避位退居龙兴寺军众迫令为僧旧纪魏博军乱逐彦祯若卒不应云逐今从实录】
　　三月日食既【旧纪僖宗百僚上徽号曰圣文睿德光武孝皇帝三月戊戌朔御正殿受册昭宗纪大顺元年正月戊子朔百僚上徽号曰圣文睿德光武孝皇帝岂有二帝徽号正同今从新纪止是昭宗尊号】
　　立寿王杰为皇太弟【唐年补录僖宗御殿后不豫暴崩杨复恭等秘丧不发时十六宅诸王从行乃于六宅中推帝为监国帝之上有盛王仪王皆懿宗之子帝居六宅之第三人旧纪羣臣以吉王最贤又在寿王之上将立之惟杨复恭请以寿王监国按昭宗懿宗第七子吉王保第六新旧传懿宗八子无盛王仪王今从旧纪】
　　朱全忠遣朱珍等救乐从训【薛居正五代史珍传曰珍军于内黄败乐从训万余人按珍往救从训而云败从训误也葛从周传曰从太祖渡河拔黎阳李固临河等镇至内黄破魏军万余众据薛史纪传皆云太祖遣朱珍等救从训独从周传云从太祖恐误也】
　　四月孙儒陷州【实录儒陷州在五月恐是约奏到日今据旧纪云四月壬午朔新纪云戊辰妖乱志云四月癸未朔甲申儒陷州吴录十国纪年无日但云四月今从旧纪纪年】








　　资治通鉴考异卷二十五
<史部,编年类,资治通鉴考异>
　　钦定四库全书
　　资治通鉴考异卷二十六
　　宋　司马光　撰
　　唐纪十八
　　昭宗龙纪元年正月癸巳朔赦改元【唐年补录曰正月癸巳改文德一年为龙纪元年百寮上帝徽号曰圣文睿德光武孝皇帝新旧纪实录明年正月乃上尊号补录误也旧纪又云以劔南西川节度两川招抚制置使韦昭度为东都留守按昭度大顺二年乃为留守旧纪误也今皆从实录】
　　郭璠杀申丛送秦宗权于汴【实录申丛裴渉欲复立宗权为帅汴将李璠知之斩丛渉以宗权送汴州薛居正五代史初申丛缚宗权折足而囚之虽纳于太祖欲自献于长安以邀旄钺及奸谋不就乃欲复奉宗权以接取其柄为其将郭璠所杀系宗权送于太祖即以璠为留后太祖遣都统判官韦震奏事且疏时溥之罪愿委讨伐仍请降沧兖二帅之命按全忠若自求兼领沧兖二镇则明年朝廷命兼领滑州全忠犹辞不受今岂敢遽求沧兖耶若为沧兖二帅求之则兖帅朱瑾乃仇雠也当时不知全忠欲以何人为沧帅诸书皆无其名薛史实录皆云申丛欲复立宗权按丛折宗权足而囚之岂有复奉为帅之理葢郭璠欲夺其功诬之云尔新旧纪五代纪传皆云郭璠杀申丛实录云李璠误也李璠乃槛送宗权者】二月斩宗权【旧纪二月己丑汴州行军司马李璠监送秦宗权并妻赵氏以献斩于独柳实录二月全忠献宗权斩于独柳新纪二月戊辰朱全忠俘宗权以献己丑宗权伏诛按宗权正月离汴不应二月始至长安戊辰献俘不应至己丑始伏诛故但云二月】
　　三月朱全忠兼中书令【旧纪在四月封东平郡王薛居正五代史在三月亦云封东平今从实录止加中书令】
　　赵昶为忠武节度使【薛居正五代史赵犨传曰文德元年蔡川平朝廷议勲犨检校司徒充泰宁军节度使又改授浙西节度使不离宛丘兼领二镇龙纪元年三月又以平巢蔡功就加平章事充忠武军节度使仍以陈州为理所犨一日念弟昶共立军功乃下令尽以军州事付于昶遂上表乞骸后数日寝疾卒昶传曰犨遥领泰宁军节度使以昶为本州刺史俄而犨有疾遂以军州尽付于昶诏授兵马留后旋迁忠武军节度使亦以陈州为理所时宗权未灭陈蔡封疆相接昶每选精鋭深入蔡境蔡贼虽众终不能抗以至忠权败焉上云蔡州平以犨为忠武节度使下云昶为节度使时宗权未灭自相违今从犨传】六月李克用攻邢州孟方立饮药死弟迁为留后【实录克用以弟克脩守潞遣泽州刺史安金俊讨方立方立因结诸镇救援其将奚忠信攻辽州克用复遣李罕之等急攻方立将马溉出战为罕之所擒溉谓曰欲图邢州当先取磁州及并师围磁州方立与奚忠信率兵大战军败陷磁州而方立单骑还邢州忠信死焉方立愧之乃自图罕之军立其弟迁求援汴州朱全忠遣王防裕赴之镇州王镕遗克用书和解而退唐年补录方立有谋将石元佐为安金俊所获金俊问之元佐请攻磁州破奚忠信金俊乃杀之方立果与忠信引兵入磁金俊与之战大败忠信死方立单骑入邢州愧见父老遂自裁薛居正五代史方立传六月李存孝下洺磁两郡方立遣马溉袁奉韬尽率其众逆战于琉璃陂存孝击之尽殪生获马溉奉韬初方立性苛急恩不逮下攻围累旬夜自巡城慰谕守陴者皆倨方立知其不可乃饮酖而卒其从弟洺州刺史迁素得士心众乃推为留后求援于汴时梁祖方攻时溥援兵不出按李罕之攻下磁州进攻洺州乃擒马溉实录云溉为罕之谋取磁州葢误以石元佐为溉也又奚忠信去年已为李克脩所擒乃云与方立率兵大战亦误也旧纪六月邢洺节度使孟方立卒三军推其弟洺州刺史迁为留后李克用出军攻之新纪六月李克用寇邢州昭义军节度使孟方立卒其弟迁自称留后按唐年补录载王镕奏得邢洺大将等状以孟方立奄辞昭代三军百姓同以亲弟摄洺州刺史迁权知兵马留后事及新旧纪实录薛史方立传皆云立其弟迁惟太祖纪年录及薛史武皇纪云立其侄迁恐误今从诸书】
　　十一月宦官始服劔佩侍祠【按田令孜杨复防虽威权震主官不过金吾卫上将军则其余宦官必卑矣但诸书不见当时宦官所欲衣者何品秩之灋服也】
　　大顺元年正月李克用取邢州【唐末见闻录龙纪元年大军守破邢州城孟迁投来拜李存孝为邢州刺史十一月四日孟迁补充教练使太祖纪年录及薛居正五代史太祖纪皆曰大顺元年李存孝攻邢州急邢帅孟迁以邢洺磁三州归于我执朱温之将王防裕等三百人以献而无月太祖纪年录又曰太祖徙孟迁于太原以大将安金俊为邢洺团练使薛史孟迁传曰大顺元年二月迁执王防裕等乞降武皇令安金俊代之今从实录薛史防裕传曰时太祖大军方讨兖郓未及救援邢人困而携贰迁乃絷防裕送于太原寻为所杀按是时全忠方攻时溥未讨兖郓也防裕传误】
　　二月克用攻云州安金俊死【实录四月丙辰朔李克用遣安金俊率师攻云州赫连铎求援于幽州李匡威匡威出师赴之战于蔚州太原府军大败燕师执金俊献于朝据太祖纪年录攻云州在三月旧纪实录皆在四月恐是约奏到然纪年录不言克用败葢讳之也今从唐末见闻录又纪年录唐末见闻录皆云金俊战死实录云执献之亦误】
　　克用巡潞州笞李克脩【太祖纪年录太祖遣李罕之李存孝攻邢州十月且命班师由上党而归克脩性吝啬太祖左右徴赂于克脩旬日间费数十万尚以为供张不丰掎其事笞克脩而归太原俄而克脩愤耻寝疾薛史克脩传曰龙纪元年武皇大举以伐邢洺及班师因抚封于上党按太祖纪但遣罕之存孝攻邢州不云亲行葢罕之存孝围邢州克用但以大军屯境上为之声援至十月先还罕之存孝犹围邢州故正月孟迁降也】
　　四月时溥掠砀山朱友裕击之【郗象梁太祖实录前云四月丙辰后云乙卯溥出兵按长厯乙卯三月晦日实录误也】
　　张濬与杨复恭有隙上亲倚之【旧传再幸山南复恭代令孜为中尉罢濬知政事昭宗初在藩邸深嫉宦官复恭有援立大勲恃恩任事上心不平之当时趋向者多言濬有方略能画大计复用为宰相判度支据旧纪实录新纪表濬自光啓三年九月拜平章事至大顺二年兵败坐贬中间未尝罢免旧传误也今从新传】
　　濬请讨李克用【旧濬传曰防朱全忠诛秦宗权安居受杀李克恭以潞州降全忠幽州李匡威云州赫连铎等奏请出军讨太原按时安居受未杀李克恭旧传误也太祖纪年录曰太祖中和破贼时濬为谏议大夫出军判官常以虚诞诱太祖太祖薄其为人及闻濬入中书太祖尝私于诏使曰张公倾覆之士先帝知其为人不至大任主上付之重位必乱天下濬知之隂衔太祖按濬自僖宗时为宰相纪误】五月冯霸叛李元审击之【元审与霸同部送后院将霸所以能独叛而元审所以得不死者葢后院将有叛有不叛者叛者从霸不叛者从元审故克用益元审兵使讨霸也】
　　安居受杀李克恭附于朱全忠【编遗录八月甲寅冯霸杀李克恭来降上请河阳帅朱崇节领兵入潞兼充留后戊辰李克用围之上遣葛从周率骁勇夜衔枚破围突入上党以壮潞人之心薛居正五代史梁太祖纪亦同按克用未尝自围潞也克恭传李元审战伤收军于潞五月十五日克恭视元审于孔目吏刘崇之第是日州县将安居受引兵攻克恭克恭元审并遇害州民推居受为留后居受遣人召冯霸于沁水霸不受命居受惧将奔归朝廷至长子为野人所杀传首冯霸军霸乃引众据潞州自称留后求援于汴武皇令康君立讨之汴将葛从周来援霸唐末见闻录曰五月十七日昭义状申军变杀节使当日防汾州五县士团将兵赴昭义二十三日昭义仆射家累入府新纪五月壬寅安居受杀李克恭按壬寅十七日乃报到太原日也今从太祖纪年录薛史克恭传旧纪五月丙午潞州军乱杀李克恭监军使薛缋本函克恭首献之于朝濬方起兵朝廷称贺此葢克恭首到日也旧纪又曰七月全忠遣从周帅千骑入潞州唐太祖纪年录薛史唐纪五月葛从周入潞太早葢因克恭死终言之编遗录薛史梁纪八月克恭死太晩葢因从周入潞推本之又从周入潞全忠始请孙揆赴镇当在揆被执前也今克恭死从纪年录从周入潞从旧纪】七月官军至阴地关【旧纪七月乙酉朔王师屯于阴地太原大将康君立以兵拒战按君立时围潞州何暇至阴地关又不言胜负今不取】
　　葛从周入潞州【旧纪实录皆云从周权知留后又汴人围泽州呼李罕之云葛司空已入潞府李存孝围潞州呼城上人云葛仆射可归大梁似从周实为留后也然薛居正五代史梁太祖纪云帝请河阳节度使朱崇节为潞州留后实录明年五月以前昭义节度使朱崇节为河阳节度使按河阳自解张全义围以来常附属于汴朱全忠以部将丁防张宗厚等为之留后非一人崇节葢亦汴将为河阳留后全忠使权昭义留后既不能守复归河阳耳诸书因谓之节度使葢误也从周但与崇节共守潞州以其名著故外人但称从周不数崇节也】
　　朱全忠遣兵攻李罕之援葛从周【编遗录八月遣从周入上党九月壬寅上往河阳令李谠救应朱崇节又命朱友裕张全义简精鋭过山于泽州北应接取崇节从周以归薛居正五代史梁太祖纪九月壬寅上至河阳遣李谠引军趋泽潞为晋人所败帝又遣朱友裕张全义率精兵至泽州北以为应援既而崇节从周弃潞来归戊申帝斩李重乔遂班师按谠等初围泽州时语城上人云张相公围太原葛司空已入潞府是当时南兵方盛非孙揆就擒从周弃潞州之后也故置于此】
　　九月全忠斩李谠李重而还【唐太祖纪年录六月朱崇节葛从周据潞州李重邓季筠张全义将兵七万攻泽州李存孝将三千骑赴援初汴军攻城门呼罕之云云李存孝愤其言引铁骑五百追击入季筠营门生获其都将十数是夜汴将李谠收军而遁存孝罕之追击至马牢山斩首万级追袭掩击至于懐州而还存孝复引军攻潞州九月二日葛从周率众弃城而遁唐末见闻录闰九月昭义军前状申昭义军人拔城逃遁收下城池擒获到余党五十人巾缚送上至二十日行营都指挥使李存孝回戈归府薛居正五代史梁太祖纪九月壬寅帝至河阳遣李谠引军趋泽潞行至马牢山为晋人所败帝又遣朱友裕张全义率精兵至泽州北以为应援既而崇节从周弃潞来归戊申帝廷责诸将败军之罪斩李重以狥遂班师焉实录九月甲申朔康君立急攻潞州朱全忠驻河阳遣李谠引军趋泽潞至马牢山自与并师大战不利邓季筠被执复遣朱友裕张全义至泽州北应援葛从周朱崇节率众弃潞州归按六月李存孝若已破李谠追至懐州懐州去河阳止一程岂得九月方到河阳谠之败必在九月戊申前一两日也葢纪年录因从周据潞州事终言之九月甲申朔十九日壬寅二十五日戊申若全忠至河阳始遣谠等趋泽潞既败而从周等弃潞来归七日之间岂容许事葢薛史因谠败追本前事耳若九月二日从周已弃潞州何得十九日后攻泽州者犹云葛司空入潞府乎葢实录承纪年录而误也今全忠往来月日从薛史事则兼采诸书】李克用败李匡威赫连铎【太祖纪年录是月幽帅李匡威防赫连铎引吐蕃黠戞斯之众十万寇我北鄙攻遮虏军太祖御亲军出塞营于浑河川之田村李存孝引前锋与贼战于乐安镇贼军大败遁走旧纪九月幽州云州蕃汉兵三万攻鴈门太原府将李存信薛阿檀击败之实录闰月甲寅朔幽州李匡威下蔚州克用援兵至匡威大败赫连铎引吐蕃黠戞斯之众攻遮虏军克用营军河川战于乐安镇破之铎乃退军此葢约奏到日唐末见闻录十一月十五日发往向北行纪有使报称幽州李匡威收却蔚州十六日至十八日旋发诸州兵士至军前二十九日大捷有牓晓告杀燕军三万余人十九日知客押衙苗仲周赍牓到杀得退军一千帐二十九日下复云十九日亦误今但系此月不书日】
　　闰月孙儒围苏州【吴录十一月孙儒攻破望亭无锡诸屯遂至苏州今从吴越备史在闰月】十一月李存孝取晋绛克用上表讼寃【实录十一月王师入隂地关至汾隰李克用遣将薛阿檀李承嗣拒之李存信以兵三千营赵城韩建以华州兵战存信设伏击破之邠鳯之师未战而走禁军自溃由是大败存信直压晋州西门引军攻绛州十二月壬午朔晋州刺史张行恭弃城而遁韩建以诸军保晋州李存信追击战败退保绛州张濬以汴卒禁军屯晋州存信攻之三日濬建拔晋绛遁还存信收二州旧纪克用遣李存信薛阿檀拒王师于阴地三战三捷由是河西鄜夏邠岐之军渡河西归韩建以诸军保平阳存信追之建军又败建退保绛州张濬在晋州存信攻之三日相与谋云云遂退舍五十里十二月壬午朔濬建拔晋绛遁去存信收晋绛大掠河中四郡张濬传曰十月濬军至隂地邠岐华三镇之师营平阳李存孝击之一战而败进攻晋州薛居正五代史武皇纪曰十月张濬之师入晋州游军至汾隰武皇薛铁山李承嗣将骑三千出隂地关营于洪洞遣李存孝将兵五千营于赵城华州韩建以壮士三百人冒犯存孝之营存孝追击直压晋州西门张濬之师出战为存孝所败自是闭壁不出存孝引军攻绛州李存孝传曰十月存孝引収潞之师围张濬于平阳云云存孝引军攻绛州十一月刺史张行恭弃城而去张濬韩建亦由含口而遁存孝收晋绛太祖纪年录十月张濬之师入阴地关犯汾隰令薛铁山李承嗣将骑三千出阴地继发李存孝将兵五千进击营于赵城败韩建直压晋州西门自是闭壁不出存孝攻绛州十二月晋州刺史张行恭弃城遁建濬由含山路逃遁遂收晋绛初濬部禁军至晋州邠鳯之师望风遁归葢杨复恭阴沮之也唐末见闻录曰八月五日相公差晋州捉到天使闾大夫入京奏事兼贡表曰臣某乙言今月二十六日臣所部南界晋州长宁关使张承晖等投臣当道赍到宰臣张濬牓一道内称招讨处置使兼录到诏曰云陛下削臣属籍夺臣本官仍欲防兵讨问云云唐补纪曰朱全忠自攻破徐州频贡章表克用与朱玫等同立襄王以为大逆其朱玫以下并已诛锄克用时最为魁首据其罪状请举天兵臣率师关东掎角相应朝廷遂以宰臣张濬为都统授崔为河中府节度应援使大军行到同州克用领畨汉马歩称三十万入河北界其张濬使人探朱全忠兵马并不来相应乃于昭义西与太原交战不利而囘朝廷知为全忠所卖便差使至克用与赏给令囘贬都统张濬于云梦除崔于岭外薛史李承嗣传初大军入隂地薛志勤与承嗣率骑三千抗之败韩建之军于防坑进收晋绛以功授忻州刺史时鳯翔军营霍邑承嗣帅一军收之岐人夜遁追击至赵城合大军攻平阳旬有三日而拔按李存信传无攻晋绛事葢旧纪十月存孝已背太原故此战皆云存信实录因之而误据五代纪传太祖纪年录当是存孝又隰州河中节度所云入隂地关犯汾隰者葢谓汾水之旁下湿曰隰耳又纪年录实录以张行恭为晋州刺史亦误也今从薛史晋州刺史若已走则濬建安能保城实录误也今从李存孝传唐补纪云崔为河中节度尤为疎缪自余诸书参取之】
　　张濬韩建至河阳【实录明年二月云时张濬韩建兵败后为克用骑将李存信所追至是方自舍山逾王屋出河清达于河阳河溢无舟檝建壊民庐舍为木罂数百渡河人多覆溺似太晚今因濬建走终言之】
　　十二月孙儒拔苏州【庄宗列传杨行宻寿州寿春人初据本州秦宗权权遣孙儒及行宻同攻陷州儒专据之龙纪元年儒出军攻宣州行宻袭据州称留后北通时溥儒引军攻之大顺元年行宻御备力竭率众夜遁出据宣州此説最为差误国朝开寳中薛居正修五代史江南未平不见本国旧史据昭逺所记及唐年补录作行宻传但知行宻非寿春人改为庐州又知行宻非受宗权命与孙儒同陷州余皆无次叙今按吴录太祖纪及髙逺唐烈祖实录行宻传云光啓三年十月秦彦毕师铎出奔行宻入州十一月孙儒围州文德元年四月儒陷州行宻奔庐州八月自庐州帅兵攻宣州龙纪元年六月陷宣州杀赵锽大顺二年七月孙儒再渡江攻宣州景福元年六月执斩儒复归州且龙纪元年孙儒方彊行宻新传宣州安能袭据州逾年哉近修唐书行宻传全用吴录事迹乃云儒进攻行宻行宻复入州北通时溥扞儒朱全忠遣厐师古助行宻败于髙邮行宻惧退还宣州葢承庄宗列传五代史之误而不考正也】置升州以张雄为刺史【新地里志光啓三年以上元等四县置升州张雄传大顺初以上元为升州授雄刺史吴录冯铎传大顺元年复以上元为升州命铎为刺史按是时雄尚存今从雄传】二年正月李克用复上表诏复其官爵【旧纪太原军屯晋州克用遣中使韩归范还朝因上表诉寃言贼臣张濬依倚全忠离间功臣朝廷欲令释憾下羣臣议其可否左仆射韦昭度等议云云在十二月按是时昭度讨陈敬瑄旧纪误今从实录】
　　三月乙亥复陈敬瑄官爵【新纪二月乙巳赦陈敬瑄已未诏王建罢兵不受命十国纪年亦曰二月乙巳复敬瑄官爵按二月辛巳朔无己未新纪误也今从实录】
　　四月王建表陈敬瑄田令孜不可赦【十国纪年朝议以建不奉诏而不能制更授西川行营招讨制置使按此命葢在昭度还朝之后也】
　　韦昭度除东都留守【旧纪龙纪元年正月昭度为东都留守实录大顺二年三月乙亥复陈敬瑄官爵丙子以昭度为东都留守按昭度若已除留守不领西川节度及招讨使则便应释兵东归不应更留在彼纵使彊留诸军亦安肯禀服王建亦何必更説之云相公宜早归庙堂与天子筹之旧传建胁説昭度奏请还都建以重兵守劔门急攻成都昭度还以检校司空充东都留守新传亦同葢今年三月既复敬瑄官爵但召昭度还朝王建不肯罢兵昭度为所牵率亦同执奏以为敬瑄不可赦既而为建所胁授兵东归朝廷责其进退失据故左迁留守如新旧传所云者是也今从之又昭度初围成都杨守亮为招讨副使顾彦朗为行军司马王建为都指挥使同在成都城下及昭度东归时独建在彼以兵授之不见二人者按三月乙亥诏书但云令彦朗建各归本镇则是守亮先已归也彦朗得此诏必亦归独昭度与建留在彼耳然建令东川将唐友通食骆保是彦朗身归而留兵共攻成都也】
　　七月李克用攻云州【旧纪实录皆云克用率兵出井陉屯常山镇大掠深赵卢龙李匡威自率歩骑万余援王镕按唐太祖纪年录是时克用方攻赫连驿既平云州乃讨王镕实录葢因旧纪之误又纪年录曰七月太祖进军至于柳城会赫连铎力屈食尽奔入吐浑云云实录云克用遣将急攻云州葢以前云克用亲讨王镕故也按纪年录讨王镕在后实录误】
　　十月克用攻元氏柏乡【唐太祖纪年录曰攻元氏斩首千级进拔雹水攻柏乡按雹水属易州克用方攻镇州以救易定必不取其地恐误也】
　　十二月戊子斩李顺节【唐补纪景福二年四月十七日夜见扫星长十丈余承防陈匡用奏当有乱臣将入宫内昭宗乳母名曰防子自即位加夫人众呼白婆左神策军天威都军使胡立先是军中马骑官巧佞取容朝廷达官多重之杨复恭为军主与改姓名为杨守节主上每出畋游经天威军内其杨守节以憸巧趋附乞与主上为儿既而允从颇生骄纵于是引圣人入堂室令妻妾对于庭檐或入内中经旬不出致主有抚楹之咎为臣怀通室之非承醉奏云玉印金箱儿未曽识望阿郎略将宣示以慰平生其白婆在侧曰此宝非凡人得见不用发言于是奏云除此老妪方应太平从此白婆得罪不见踪由两神防军以其事渐乖必为大祸与诸王商议须急去除于重阳节向枢宻院中排宴唤入谢恩却出宣化门供奉官似先知袖劔挥之诸王相次倳刄以为醯醢按胡立即顺节也新旧纪及诸书景福二年皆无此事葢程匡柔传闻之误今日从实录事则参取诸书】
　　冯行袭为昭信防御【薛居正五代史行袭破杨守亮兵诏升金州节镇以戎昭为军额即以行袭为节度使按实录光化元年正月始以昭信防御使冯行袭为昭信节度使新方镇表光啓元年升金商都防御使为节度使是年罢节度置昭信军防御使治金州光化元年始升昭信军防御为节度使天祐二年赐号戎昭军薛史误也】
　　更名泾原曰彰义军【新表在干寜元年今从实录】
　　陈岩卒妻弟范晖为留后【蒋文怿闽中实录云大顺中岩薨十国纪年在大顺二年昭宗实录在明年三月恐约奏到今从闽中录十国纪年又薛史闽中录闽书皆云范晖岩壻余书皆云妻弟林仁志王氏啓运图载监军程克谕表云妻弟此最得实今从之】
　　景福元年正月李克用大破幽镇兵【实录在二月恐约奏到今从唐太祖纪年录】
　　二月朱全忠为朱瑄所败张归厚力战【归厚传云十一月误也今从梁纪】
　　全忠奏贬赵克裕【实录在正月末云全忠欲全义得河阳乃奏克裕有诬谤之言而贬新纪云己未朱全忠陷孟州逐河阳节度使赵克裕今从编遗录】
　　张训取常州【新纪景福二年二月杨行宻陷常州按行宻自宣归杨过常州已叹张训之功新纪误也今从十国纪年】
　　赵德諲薨【实录此月以前忠义军节度使赵匡凝起复某官不言德諲卒在何时新传薛史但云匡凝为唐州刺史兼七州马歩军都校及德諲卒凝自为襄州留后朝廷即以旄钺授之亦不言年月今附于此】三月顾彦晖斩窦行实【实录明年正月杨守厚攻东川以窦行实为内应事泄行实死守厚遁去因李茂贞与王建争东川追叙今年事耳今从十国纪年】
　　四月杨行宻取楚州执刘瓒【新纪三月乙巳杨行宻陷楚州执刺史刘瓒十国纪年三月时溥遣兵三万南侵至楚州四月杨行宻将张训李德诚败徐兵于寿河俘斩三千级取楚州执瓒今从之】
　　六月行宻归州【十国纪年行宻过常州谓左右曰常州大城也张训以一劔下之不亦壮哉旧纪大顺二年三月淮南节度使孙儒为宣州观察使杨行宻所杀初行宻州失守据宣州孙儒以兵攻三年是春淮南大饥军中疫疠病是月孙儒亦病为帐下所执降行宻行宻乃并孙儒之众复据广陵薛居正五代史行宻传曰大顺元年行宻危蹙出据宣州儒复入州二年儒攻行宻属江淮疾疫师人多死儒亦卧病为部下所执送于行宻杀之行宻自宣城长驱入于广陵唐补纪大顺二年六月孙儒兵败于宛陵城下杨行宻进首级于西京吴录曰景福元年六月六日太祖尽帅诸将晨出击儒田頵临阵擒儒以献斩儒于市传首京师新纪实录十国纪年皆据此旧纪薛史唐补纪皆误】
　　七月王建围彭州王先成白七事【张耆旧传曰五月二十日诸军马歩兵士到彭州城下至七月初已经五十余日诸军兵士始到刈麦充粮至七月初麦尽并无颗粒兵士但托求粮食乃每日逺去入山虏劫逃避百姓有一军士本是儒生乃往北面寨説于统帅云云十国纪年王先成谓王宗侃云云先成上招携七事建皆纳之先成蜀州新津人按十国纪年王建自二月辛丑遣王宗裕等击杨晟遂围彭州又晟遣杨守忠书云敝邑虽小围守三年矣而张云五月二十日方围彭州或者先围之不克而再往与但云有一军士而十国纪年姓王名先成不知其本出何书也】
　　李茂贞取鳯兴翔【薛居正五代史茂贞传曰大顺二年杨复恭得罪奔山南与杨守亮据兴元叛茂贞与王行瑜讨平之诏以徐彦若镇兴元茂贞违诏表其假子继徽为留后坚请旄钺昭宗不得已而授之自是茂贞始萌问鼎之志既而逐泾原节度使张球洋州节度使杨守忠鳯州刺史满存皆夺据其地云大顺二年误也今从新纪】
　　八月茂贞拔兴元【旧纪景福元年十一月辛丑鳯翔邠宁之众攻兴元陷之节度使杨守亮前中尉杨复恭判官李巨川突围而遁十二月辛未华州刺史韩建奏于乾元县遇兴元散兵击败之斩杨守亮杨复恭传首实录干宁元年七月鳯翔邠宁之众攻兴元陷之杨守亮杨复恭突围而遁新纪景福元年八月茂贞寇兴元守亮满存奔阆州干宁元年七月茂贞陷阆州八月守亮伏诛新复恭传景福元年茂贞攻兴元破其城复恭守亮守信奔阆州十国纪年蜀史景福元年十月行瑜茂贞表守亮招纳叛臣请讨之感义节度使满存救守亮为茂贞所败奔兴元十一月邠岐攻陷兴元杨复恭帅守亮守贞守忠满存同奔阆州十二月壬午华洪败守亮等于州按实录景福二年正月移茂贞山南于时守亮不应犹在山南今年月从新纪事则参取诸书】
　　十月李存孝以三州归朝廷【实录大顺元年十月太原将邢州刺史李存孝自晋州率行营兵据邢州旧纪十一月癸丑朔太原将邢州刺史李存孝自恃擒孙揆功合为昭义帅怨克用授康君立存孝自晋州率行营兵归邢州据城上表归明仍致书与张濬王镕求援唐末见闻录十月二十四日李存孝领兵打晋州遁归邢州背叛与宰臣张濬状曰某自主三郡已近二年又曰常思安知建在此之日归顺朝廷之时四邻不有保持一家俄受涂炭以此犹豫莫敢申明遂至去年遽絶邻好岂是某之情愿葢因李某之指挥又曰自今春战争之后实愿休罢戈鋋自九月十五日已来曰有李某之人使促令某南面进军至赵州牵胁李某即土门路入直屇镇州今月十四日昭义军人百姓等众请某权知兵马留后归顺朝廷大王闻存孝致逆大震雄威令下先差大将进军速至邢州仍候指挥不得輙有鬬敌但围小垒专俟大军据唐太祖纪年录薛居正五代史纪传实录新纪皆云景福元年十月存孝叛太原归朝廷而旧纪唐末见闻录在大顺元年十月旧纪恐是连言以后事按二年三月安知建方据太原而此书中已説知建又云自主三郡已近二年存孝大顺二年方为邢洺磁节度至景福元年乃二年也然则实录云邢州刺史据邢州亦因旧纪之误闻录所载存孝书葢与王镕误云与张濬也】
　　二年正月移李茂贞于兴元徐彦若镇鳯翔【旧纪在七月癸未今从实录新纪】
　　二月朱友恭本李彦威【薛居正五代史高季兴传以友恭为汴之贾人李七郎十国纪年以为寿州贾人友恭传云彦威丱角事太祖今从之】
　　三月以渝州刺史柳玭为卢州刺史【新传云玭坐事贬泸州刺史卒北梦琐言亦云谪授泸州新旧书玭贬官无年月今据实录此月玭自渝为泸州刺史当是时贬渝州后移泸州新传北梦琐言误也】
　　四月时溥自焚【实录五月汴州奏拔徐州旧纪四月汴将王重师牛存节陷徐州旧传溥求援于兖州朱瑾出兵救之值大雪粮尽而还汴将王重师牛存节夜乗梯而入溥与妻子登楼自焚而卒景福二年也新纪四月戊子朱全忠陷徐州时溥死之薛居正五代史梁纪丁亥师古下彭门枭溥首以献唐太祖纪年录四月泽州李罕之上言懐孟降人报汴将厐师古于今月八日攻陷徐州徐帅时溥举族皆没温既下徐方诈请朝廷命帅昭宗乃以兵部尚书孙储为徐帅既而温以佗词斥去自以其将镇之四月八日葢河东传闻之误今从编遗录新纪】
　　镇人杀李匡威【实录杀匡威在五月恐约奏到旧纪六月乙卯幽州李匡威谋害王镕恒州三军攻匡威杀之旧传唐太祖纪年录皆云五月新纪四月丁亥按匡筹奏云四月十九日是月己巳朔十九日丁亥也今从之】
　　六月曹诚等四人赴镇【旧纪三月庚子以陈佩为岭南东道节度使曹诚为黔中节度使李鋋为镇海节度使孙惟晟为荆南节度使时朝议以茂贞傲侮王命武臣难制故罢五将之权今从实录止是四将】
　　七月张雄卒【新纪八月庚子葢约奏到之日今从十国纪年】
　　八月嗣覃王嗣周【按顺宗子经封郯王嗣周当是其后防昌后避武宗讳改郯作覃】九月钱镠为镇海节度使【今年五月以李鋋为镇海节度使令赴镇今复除镠者按是时安仁义已据润州又孙惟晟除荆南时成汭已据荆南二人安得赴镇葢但欲罢其军权其实不至镇而反耳实录云仍徙镇海军额于杭州按吴越备史是歳镠初除镇海节度使犹领润州刺史至光化元年始移镇海军于杭州实录误也】
　　覃王嗣周帅禁军三万送徐彦若赴镇【旧纪覃王率扈驾五十四军进攻岐阳今从实录】
　　崔安潜言门户终为缁郎所壊【旧传初拜平章事安潜有此言按安潜去年卒必先时尝有此言也】
　　十月杜让能赐死【续寳运录曰大顺二年相国杜让能孔纬值上京频婴离乱朝纲紊坠是时狥意诸道扈驾兵五十四都坊坊皆满兼近藩连帅要行征讨便自统军至如岐阳李茂贞先朝封为太子本姓宋洋州牧先祖讨昭义刘从谏有功子孙爵赏不絶洎夀王登位后遣礼部侍郎薛廷珪持玺书具礼册为岐王茂贞先中和年中投判军容使田令孜作养男姓田名彦賔葢趋其势也汴州朱温先朝册东平王至今上又遣薛廷珪为礼仪使延王为册命使封为梁王且岐王与北司人情方洽宰相甚不和睦累表章云臣今驻斾咸阳未敢入中书问罪杜让能等请寘极法表奏上不悦遂诏孔杜二相国令往咸阳谢过及二相到咸阳见岐王战不能言岐王大怒却令归中书省过才到中书上又发遣令祈谢岐王如是往来三度岐王又奏曰二相见臣并不措一言如此旷官有辱圣代请行朝典别选英贤上不乐敕罢知政事不得已除孔纬荆南节度杜让能除河中节三日后贬于岭表出国门三十里并赐自尽时岐王率骁果五千人住咸阳及贬二相乃退此皆误谬之説今从实录】
　　十二月朱瑄朱瑾救齐州【编遗录云十月乙未今从薛居正五代史梁纪】干宁元年二月郑綮同平章事【旧传云光化初为相恐误北梦琐言曰綮虽有诗名本无廊庙之望尝典庐州吴王杨行宻为本州歩奏官因有遗阙而笞责之然其儒懦清慎农常重之昭宗时吴王雄据淮海朝廷务行姑息因盛言郑公之德由是登庸中外惊骇太原兵至渭北天子震恐渇于攘却相国奏到请于文宣王諡号中加一哲字其不究时病率此类也按明年李克用举兵至渭北綮已罢相今从实录新纪】
　　三月李克用诛李存孝【太祖纪年录先获汴将邓筠安康八军吏刘藕子路州所俘供奉官韩归范皆与存孝连坐同日诛之骑将薛阿檀惧自刺按旧纪克用擒归范寻遣归因附表诉寃不闻复往晋阳也薛居正五代史邓季筠传后复自邢州逃归汴纪年录误也存孝传曰武皇出井泾将逼真定存孝面见王镕陈军机武皇暴怒诛先获汴将安康八耳】
　　六月克用杀赫连铎【旧纪六月壬辰克用攻陷云州执赫连铎以薛志勤守云中按唐太祖纪年录庄宗列传薛居正五代史武皇纪皆云大顺二年武皇拔云州铎奔吐谷浑误也新纪六月赫连铎及李克用战于云州死之太祖纪年录十月讨李匡筹师次新城边兵愿从者众赫连铎曰义诚数败至是穷防无归自絷膝行诣于军门太祖微数其罪笞而脱之薛史武皇纪吐谷浑传亦云铎等来归命笞而释之薛志勤传云王晖据云州叛讨平之以志勤为大同防御使与旧纪异唐末见闻录六月收云州处置赫连铎活擒白义诚进军幽州界巡检回府新纪葢据此今从之】
　　九月克用杀康君立【薛居正五代史李存孝既死武皇深惜之怒诸将无解温者君立以一言忤防武皇赐酖而殂唐末见闻录曰八月三十日相公于左街宅夜饮行劔斫损昭义节度使康君立把送马歩司收禁至九月一日放出寻已身薨薛史赐酖恐是文饰其事】
　　十一月克用围新州【唐太祖纪年录十一月壬辰大军拔截寇进收门九月戊戌下武州甲寅攻新州营于西北隅按十一月己未朔无壬辰戊戌甲寅纪年录误今从实录】
　　十二月卢彦威杀李匡筹【唐太祖纪年录作匡俦今从新旧纪传实录】二年二月辛卯董昌即帝位【吴越备史云癸卯昌僭号按防稽录昌自云应子之防欲以二月二日僭号取卯月卯日也而实录长厯皆云二月己丑朔非当时厯误即今日厯误要之昌必以二月辛卯日僭号】
　　昌改元顺天【吴越备史曰癸卯昌僭称皇帝建元顺天国号罗平年号或云天册或云大圣皆非也罗隠撰吴越行营露布曰罗平者啓国之名顺天者建元之始又曰将军门称天册之楼以防府为宣室之地明告我其所称曰权即罗平国位昌状印文曰顺天治国之印十国纪年亦云年号顺天防稽录云天册葢误今从备史】
　　八月李克用释华州移兵营渭桥【唐太祖纪年录王师攻华州俄而郤廷昱至且言茂贞领兵三万至盩厔行瑜领军至兴平欲往石门迎驾乃解华围进营渭桥按实录八月延王戒丕至河中克用已发前锋至渭北己丑克用进营渭桥又纪年录载诏曰省表已部领大军前月二十七日离河中葢克用不亲围华州但遣别将将兵往及闻邠岐谋迎驾乃遣华兵诣渭桥即所谓前锋者也克用既以七月二十七日离河中则戒丕至彼必在其前实录云八月至河中误也今从纪年录】
　　克用遣李存信等攻梨园【庄宗列传曰三镇乱长安李存信从太祖入关以前军先自夏阳渡河攻同华属邑下之时太祖在渭北伶官羣小或劝太祖入朝自握兵柄太祖亦以全忠图已朝廷不能断心微有望月余不进军存信与葢寓乘间宻啓曰大王家世効忠此行讨逆止为邠鳯不臣但令臣节为天下所知即三贼不足平也而悠悠之徒不达大体或以弗询之画茍悦台情虽俳优之言不宜纵其如此京师咫尺天听非遥实无益于英德也今三凶正蹙须速图之事留变生无宜犹豫太祖曰公言是也即日出师下梨园砦按克用谋大事固非伶官所豫又实录己丑克用进营渭桥癸巳克梨园中间四日耳无月余不进事且既云羣小劝入朝即当诣行在不当留渭北此特李存信之人欲归功于存信耳今不取】克用遣子存朂诣行在【实录作存贞据后唐实录薛居正五代史庄宗未尝名存贞实录葢误】
　　十一月朱琼降于朱全忠【薛居正五代史梁纪琼降及死皆在十月按编遗录十一月丁巳琼遣军将三百新奉檄归义壬申琼自来辛巳死今从之】
　　三年六月汴人擒李克用子落落【唐太祖纪年录薛居正五代史武皇纪实录擒落落皆在七月葛从周李存信传在五月今从梁太祖纪】
　　李茂贞表请勒兵入朝【薛居正五代史五月制授茂贞东川节度使仍命通王覃王治禁军于阙下如茂贞违诏即讨之茂贞惧将赴镇王师至兴平夜自惊溃茂贞因出乗之官军大败唐补纪曰五月朝廷除覃王为鳯翔节度使除茂贞为兴元节度使茂贞拒命不发亦无向阙之心自是京国人心惊忧出投郊埛京城为之一空上潜谋行幸按实录新旧纪诸书茂贞未尝除东川薛史误移镇兴元乃景福二年事唐补纪误今从实录】
　　茂贞逼京畿覃王败绩【旧纪二月茂贞请入觐上令通王覃王延王分统四军以卫近畿丙寅鳯翔军犯京畿覃王拒之于娄馆接战不利实录命延王部神策诸军于三桥防遏茂贞上言延王称兵讨臣臣有何罪言将朝觐丙寅李茂贞大军犯京师覃王拒之于娄馆王师战不利新纪六月庚戌李茂贞犯京师嗣延王戒丕御之丙寅及茂贞战于娄馆败绩今从旧纪】
　　八月朱朴同平章事【旧传曰朴腐儒木强无他才伎道士许岩士出入禁中尝依朴为奸利从容上前荐朴有经济才昭宗召见对以经义甚悦即日拜平章事在中书与名公齿笔札议论动为笑端唐补纪曰朴亦有文词托识诸王下吏人以通意防言方今宰相皆非时才致令宗社不安频有顺动若使朴在相位月余能致太平诸王以为然乃奏天听翌日宣唤顾问机宜便入中书令参知政事诸相座愕然莫测听其筹谟经四五月并无所闻遂贬出岭外按朴虽庸鄙恐不至如旧传所云唐补史亦恐得之传闻非详实今从新传】
　　九月崔同平章事【旧传检校兵部尚书岭南东道节度使宻致书全忠求援全忠上疏理之已至湖南复召拜平章事新传昭纬以罪诛罢为武安节度使陆扆当国时南北司各树党结藩镇素厚朱全忠委心结之全忠为言有功不宜处外故还相而逐扆按出为清海节度使在后非比年旧传误今从实录】
　　贬陆扆硖州刺史【旧传曰九月覃王率师送徐彦若赴鳯翔师之起也扆坚请曰播越之后国歩初集不宜与近辅交恶必为他盗所窥加以亲王统兵物议腾口无益于事只贻后患昭宗已发兵怒扆沮议是月十九日责授硖州刺史师出果败车驾出幸按此乃景福二年朴让能讨鳯翔事时扆未为相旧传误新传亦同今从实录】
　　十月丁巳韩建兼把截使【李巨川许国公勤王录十月十日敕命公权知京兆尹并充把截使实录作癸丑是月戊申朔今从勤王录】
　　李茂贞献助修宫室钱【旧纪实录皆云茂贞进钱十五万助修京阙按十五万乃百五十贯太少葢脱贯字耳】
</div>
    <div class="pagination">
<a href="资治通鉴考异_page25.html">上一页</a><span>...</span><a href="资治通鉴考异_page21.html">21</a><a href="资治通鉴考异_page22.html">22</a><a href="资治通鉴考异_page23.html">23</a><a href="资治通鉴考异_page24.html">24</a><a href="资治通鉴考异_page25.html">25</a><span class="current-page">26</span><a href="资治通鉴考异_page27.html">27</a><a href="资治通鉴考异_page28.html">28</a><a href="资治通鉴考异_page29.html">29</a><a href="资治通鉴考异_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
