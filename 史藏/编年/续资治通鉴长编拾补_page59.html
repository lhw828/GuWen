<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 59 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 59 页/共 59 页</h1>
    <div class="content">
　　钦宗

　　△靖康二年（丁未，一一二七） 

　　１、三月辛卯朔，车驾在青城，金人令御史台报百官，诣南薰门外迎拜邦昌，用申时入城。邦昌与百官交拜于道，以铁骑裹送，及门而还，以付范琼；即入憩幕次，与从官语移时，入居尚书令厅。（《纪事本末》卷百四十九。案：《靖康要录》：是月一日，虏使从官、卿、监、郎官十员昼夜宿直，续增作十五员，管掌事务，并使臣十五员，祗应三衙，亦同宿守。《续宋编年资治通鉴》云：金人遣张邦昌入城，居尚书省令厅，百官班迎南薰门。邦昌卧病不食，金帅令劝进，邦昌谓王时雍等曰：“诸公怕死，又掇送与邦昌耶？虽暂假而归，焉可得免祸？”《朝野签言》云：初，邦昌在燕，自正月间金人令同肃王等至京城下，方百官推戴时，邦昌皆不知也。粘罕、斡离不令王汭以推戴文字示邦昌。邦昌读前后文毕，大惊，曰：“赵氏无罪，遽蒙废灭，邦昌所不敢闻。必欲立邦昌，请继以死。”二酋令王汭召邦昌，邦昌曰：“元与肃王、曹驸马奉使，每元帅召，即三人俱行，不可独往。”汭强之以行。至二酋前，二酋说推戴意，邦昌坚避，如是者半日。二酋知邦昌不可强，乃诡邦昌曰：“大金皇帝有诏，令立宋之太子，以公为相，善辅佐之，毋使败盟，请公入城。”邦昌入城修帽凉衫以扇障面，呵喝如宰相仪，径诣尚书省下马。百官拜阶下，邦昌答拜。金人有旨：“如三日不伏推戴，先戮大臣，次尽杀军民。”百官父老哭告邦昌，令即权宜之计，救取一城老小。王时雍、徐秉哲、吕好问曰：“大金欲册立太宰，三日不立，将夷宗庙，杀生灵。”邦昌谓时雍等曰：“诸公怕死，乃掇送与邦昌。虽督责而归，焉可免祸？身为大臣，岂篡逆耶？有死而已。”时雍等强之，邦昌引刀自裁，众夺之。遂议申推戴文字至金国军前。《张邦昌事略》云：吴开、莫俦至报邦昌将入城，於是治尚书令厅待之。） 

　　２、丁酉，金人奉册宝立邦昌，百官等会于尚书省。邦昌泣，即上马，至西府门，佯为昏瞆欲仆，立马，少苏，复号恸，导至宣德门西阙下马，入幕次，复恸。金人持御衣红繖来，设於次外。邦昌出次，步至御街褥位，望金国拜舞，跪受册，略曰：“咨尔张邦昌，宜即皇帝位，国号大楚，都金陵。”邦昌御红繖还次讫，金人揖，上马出门，百官引导如仪。邦昌步入自宣德门，由大庆殿至文德殿前，进辇，却弗御，步昇殿于御床西侧，别置一椅，坐受军员等贺讫，文武合班，邦昌乃起立，遣邠门传云：“本为生灵，非敢窃位。”传令勿拜。王时雍等恳奏，复传旨云：“如不蒙听从，即当归避。”时雍率百官遽拜，邦昌急回身面东拱手以立。大抵往来议事者，开、俦也；逼逐上皇以下者，时雍、秉哲也；胁惧都人者，范琼也；遂皆擢用。（《纪事本末》卷百四十九。案：《续宋编年资治通鉴》云：是日，风霾，日色薄而有晕，百官皆惨怛，邦昌亦有忧色。惟王时雍、吴开、莫俦、左言范琼等欣然若有所得。邦昌寻以胡思权户部尚书，叶宗谔权司农少卿，胡直孺户部尚书，前谏议范宗尹吏部侍郎，谢克家落致仕，中书舍人。李棹并仍旧职，李宁靖、詹义并权直学士院，王时雍权枢密院兼领尚书省，吕好问领门下省，徐秉哲领中书省。尚书左丞冯澥守旧职，李回权右丞，吴开同知枢密院事，莫俦签书枢密院事，周懿文开封尹，王及之权都水使者。李回，靖康初签书枢密院事，执政在城中者，惟回一人。冯澥、曹辅留虏营，邦昌素善澥，将归之，而辅不在请中，故以回补其处。时雍既用事，请用二府，盖鞯许之。时雍，蜀人也。在蜀为市伍图利，人谓之“三川牙郎”，至是都人又号为“卖国牙郎”。开、俦为虏来须索，朝暮往还贼中，有“捷疾鬼王”之呼。粘罕、斡离不有“了事官人”之称，都人亦目之为“卖国吴牙”。曹勋《北狩见闻录》云：三月初七日，闻张邦昌僣位。徽宗曰：“邦昌誓死社稷，则社稷增重；今尸君之位，犹且庶几。但所系至重，既立异姓，则吾事决矣。”因泣下沾襟。明日，臣下有进诗者曰：“伊尹定归商社稷，霍光终作汉臣邻。”徽庙读且骂曰：“待其归商兴汉，则吾已在龙荒之北矣！”） 

　　３、乙巳，邦昌往青城谢金人。既至，迎接殿下，揖而升致宾主之礼，酒三行，面议七事：其一，乞不毁赵氏陵庙；其二，乞免取金帛；其三，乞存楼橹；其四，乞俟江宁府修缮毕，三年内迁都；其五，乞五日班师；其六，乞以帝为号，称大楚皇帝；其七，乞借金银犒赏；虏皆许之。又请归冯澥、曹辅、路允迪、孙觌、张澂、谭世勣、汪藻、康执权、元可当、沈晦、黄夏卿、郭仲荀、邓肃、太学、六局官、秘书省官等，亦从之。先是，虏须《六经》秀才各五人，至是亦听回。其八人不回者，皆平日士流不检者，甘心归之。惟何卤、孙傅、张叔夜、秦桧、司马朴等，或以言语，或以废立事不遣回，令举家北迁。（《纪事本末》卷百四十九。案：《续宋编年资治通鉴》云：宰相何卤及孙傅、张叔夜、秦桧、司马朴等举家北迁。此五人皆尝争论乞存立赵氏者，金人遂驱之北行。卤初不割三镇以至罢官，后不肯议和遂陷虏中，不食呕血而死。叔夜北迁道中，惟饮汤，义不食其粟。五月至白沟河，御者曰：“过界河矣。”叔夜乃仰天大呼。翌日，扼吭而死。司马朴北行即不食，至燕山而死，可谓全节。注引吕中曰：靖康之祸，视石晋无以异。然契丹三入中国而三败，契丹极力以攻之，而晋人亦极力以奭之，晋之力虽疲，而契丹亦毙矣。观澶州之战，虏乘风纵火以迫之，而晋军饥渴之馀乃大呼而求战，向使如靖康时，则望之而走矣。若非杜威之降虏，晋不亡也。契丹之败晋，以百战之力；而靖康之取两河，再渡河，再迫京师，未尝有一战之劳。皆小人之夷狄，终始实误之也。其始也，开衅以召祸；其后也，又幸欲速和以免祸。靖康之卖国降虏，即靖康主和之人也；靖康之主和，即宣和开衅之小人也；宣和开衅，即熙宁、绍圣用兵之遗也。履霜坚兵，其来有渐矣。） 

　　４、癸丑，金人归冯澥、曹辅、谭世勣、孙觌、汪藻、徐天民、苏馀庆、郭仲荀、沈晦、黄夏卿等，二使随同入斋到虏书云：“自来所取金帛，皆是犒赏军兵之所急用，虽不能足数，亦且期大半。今楚国肇造，本固则安，虑因科括之急且重，因于斯民，亦议权止，令出榜晓谕。”（《纪事本末》卷百四十九。案：《北盟会编》：是日，邦昌乞免括金银及请归冯澥等，二书附载于此。《乞免括金银书》曰：“某闻之，先圣云：“何以守位？”曰：“仁。”“何以理财？”曰“义。”人君之於天下，惟以百姓为本。百姓不存，则社稷无以固其重，人君不能保其尊。又况创业造始之君，惟务施德布惠，收天下之心，然后作为事业，固其根本。由汉、唐以来，率由此道，后世子孙，终必赖之，皆百世不易之理也。某材质庸谬，道义无闻。仰荷大金皇帝天造洪恩，遽令军民官吏推戴，册命俾以南土，使主斯民，永为屏翰，以事大国。方宿夜祗惧，无以报德！思临士民，坐视困苦，莫之拯救，痛伤肺肝，殒身无门。今见京城百姓，自前宋皇帝朝已曾根括金银数次，虽有藏匿，官吏搜索，悉皆罄尽。今又蒙元帅科降，数目浩大，难以充足；军前遣人搜检，亦无所得。百姓嗷嗷，忧疾饿死，日以万计；复惧根括金银，数不能足。重念大金皇帝以邦昌主斯民；而从政之初，民心离散，怨谤交兴，邦昌恐以此主国，必致倾仆。惟元帅慈恩洪博，智烛高明，曲照物情，俯加矜恤，止绝再降金银数目，庶使亿兆生灵，保全性命，不陷颠危。邦昌所图，窃冀其安，仰副大金皇帝建立藩屏之意，邦昌不任哀恳惶惧之至。”《请归冯澥等书》曰：“比膺诏册，获抚邦封。载惟草创之初，方赖臣邻之助。顾群臣之全阙，致庶务之悉隳。徒以菲材，讬于人上，何以仰承殊渥，外敉多虞，若涉洪川，罔知攸济。兹冒陈于危恳，盖深恃于眷私，所冀垂矜，必蒙赐可！窃以左丞冯澥，国之老成；营军郭仲荀，众所推许。傥还职任，俾赞时艰，必能系多士之心，有以副万夫之望。此外臣僚等，或因扈从先帝，或缘差往军前，如台意欲留之人，乞下恩慈遣还。则庸疏之质，既得助於众贤；报称之衷，敢忘怀於大惠？尚祈英鉴，俯亮愚诚！”金人得书，遂遣左丞冯澥、签书枢密院事曹辅、太常少卿汪藻、礼部侍郎谭世勣、中书舍人孙觌及徐天民、苏馀庆、郭仲荀、沈晦、黄夏卿等均皆遣还。） 

　　５、丁巳，邦昌率百官诣南薰门、五嶽观内，望军前遥辞二帝。邦昌恸哭，百官军民皆哭，有号绝不能起者。道君皇帝北狩，宁德皇后及诸亲王、妃嫔以下皆行，斡离不军护送，由滑州路进发。（《纪事本末》卷百四十九。案：曹勋《北狩闻见录》云：上皇到郊宫，金萧庆裔、王汭来奏，取向日张觉投降本朝，并张觉缄首处分一宗文字。上皇曰：“当日张觉投降，两国初未有不受之约，又元系大辽故臣，遂纳觉不疑。继得山西军前移文要觉，即斩首以献，不谓上国指以为衅。今城破国亡，祸变及此，尚何文字之有？况已尝移文上国，死亡一切惟命，不必以此为辞也。”虏唯唯。自后更不复来取。金人凡有计议，只在上御前奏禀。隔数日一遣人起居。上皇到寨中十馀日，自制劄子一通与国相云：“某顷以海上之盟，谓欢好可以万世。虽尝招收张觉，继蒙须索，令戮以为报，意罪不至甚，而大兵踵来，乃指为衅，某即避罪南去。归后块处道宫，憩养魂魄，未尝干预朝政。而奸臣伺隙，离间父子，虽大兵南来，亦不相关报，致烦天讨，兵甲临城，至城破时，始知三关败约所致。盖嗣子不能奉承大国之约；某亦有失义方之训。事遽至此，咎将谁执？尚有血诚，祈回洪听，某愿以身代嗣子，远朝阙廷。却令男某等乞一广南烟瘴小郡，以奉祖宗遗祀，终其天年，某即分甘斧钺，一听大国之命。诚迫意切，惟待台令！”劄子去后二日，有番使来云：“承示文字，但三关之盟，初不恁地，止说子孙不绍，社稷倾危，虽承劄子，却不敢背元约。”蔡鞗《北狩行录》云：三月二十八日，起行邢、赵之间，皇子元帅斡离不请观打围。契丹旧臣郭药师、张令徽初以天祚出奔，上表请归，本朝许之，爵以衮衣之贵，锡以金珠之优，使镇山后。一旦大金兵至，投戈乞命。至是遣出令拜太上皇，药师曰：“昔日君臣敢不尽礼，前日之降，力所不加，乞赦臣罪。”上曰：“天时如此，非公之罪，何赦之有？”药师等惭而退。） 

　　６、戊午，金人渐下城，令户部尚书邵博提举修缮，是日，交割外城。金既不能下南京，乃自宁陵而上，尽伪置官属，安抚士民，至是率驱而北。（《纪事本末》卷百四十九。） 

　　７、己未，金兵下城，尽绝我兵，分四壁屯守。邦昌诣虏营辞，服赭袍，张红盖，所过起居并如常仪，从行者王时雍、徐秉哲、吴开、莫俦。（《纪事本末》卷百四十九。） 

　　《续宋编年资治通鉴》：金人取二王宫，以近属宗室赴军前。开封府解发宫嫔一千二百人，亲王二十五人，帝姬、驸马四十九人，宗室南班官等络绎道路凡数十里。案：原本系此于二月，据《纪事本末》，是月丁巳，道君皇帝北狩，宁德皇后及诸亲王、妃嫔以下皆行。靖康皇族陷虏记载此姓名极详。据云：一、少帝位下太子谌，小大王训，见在五国城，郑才人生；大公主、二公主，各年幼，狄才人生。一、见在亲王：景王、济王、莘王、徐王、安康郡王、相国王、温国王、广平郡王、仪国公；顽使，狄才人韩州生；铁使，阎婉容五国生。一、见在公主：纯福公主尚医官王宗沔男昌远；小公主，尚药官乙成男敦复；荣德公主嫁习古国王，已死，见在大金皇后后位居住；洵德公主嫁设野马郎君，见在上京；宁福公主嫁陈王，已死，其子见在冷山居住；惠福公主嫁开府相公斜保三国相男，见在上京居住。一、见在贵妃：崔贵妃、王婉容、大王婕妤、小王婕妤、狄才人、乔婕妤。一、见在驸马都尉：宋邦光、向子房、向子扆。一、见在诸王男女：成文，郓王男；成规，肃王男；成章，景王男；成范，邠王男；成之，莘王男；成式，济王男。相国王、仪国公下各一男，年幼；相国公、温国公下各一女；安康郡王、康平郡王下各一女；故和王女嫁王遵道男安，今已到行在；故信王女四人。一、见在棣华宅亲王等：和义郡王有奕，永宁郡王有恭，燕五节使有章，越五节使有忠，燕五观察有亮，越五观察有德。一、亲贤宅宗子：故晋康郡王孝骞男安规等，士称公绘。一、殁故亲王：燕王赵州，越王韩州，郓王韩州，肃王五国，祁王五国，信王五国，建安郡王青城，嘉国王五国，瀛国公五国，昌国公五国。一、殁故公主：嘉德嫁宋国王，上京殁，令福、华福、安德、顺德、显德、柔福。一、殁故贵妃：王贵妃，阎婉容。一、殁故驸马：曾寅、曹晟、蔡鞗、刘文彦、田丕。一、金国北京坐诸宫院见在宗室：仲慕、仲瑥等，并宗女姨<女监>，兵士等五百馀人，去年来上京，告朝廷艰难，赐钱三万贯，牛三百头为养济。一、奉使洪皓等见在燕京等处住，金国已降赦，已令换官，往往不肯祗受。一、应被虏宗室女见在北人家作奴婢者，金国已降赦，官中二人换一人出，令作百姓，自在居住。一、应扈二帝亲属四百馀人，为迁二帝往五国，留在辽东，落后养济焉。

　　又吴革谋起兵，先诛范琼，劫二帝还，期以三月初八日举事，与谋者吕好问、马伸、张所、吴伦等数人。又内亲事官数百人以不忍屈节立？姓，杀妻奴，焚所居，谋赴，夜有班直、班广等数百人排闼，曰：“邦昌以翌日受册，请举事。”革被甲上马，时已黎明，北行至咸丰门，四面皆琼兵。琼与殿司、左言谋设计，若同谋者，绐革至帐下谋议事，遂斩之，其徒百馀人并戮河上。革至死颜色犹不变。案：《靖康要录》系此于是月六日，乃丙申也。革谋於初八日举事，而邦昌於初七日受册，未及期而谋泄，故先为范琼所诱。李《十朝纲要》亦系于丙申日。《伪楚录》云；初，驾出不得还。户部梅执礼置二十七所，皆讬以弹压振济为名，其实招集材勇之人，欲以救驾。有陕西统制官吴革，实一所之数，在京监粜官米，见军前废立，抱忠负义，以官米养军。召在京壮士，慨然起兵谋反正，交结班直散班、祗侯亲从等，欲夺驾外走。时有军前取去医人入城置药物，见说四方勤王兵将至近甸，每日军发兵出战，精兵多出外，城下不满万人，二圣可一举得之。革闻是说，欲为夺驾之计。初五日，内亲事官数百人，闻立张邦昌，以不忍屈节异姓，先杀妻孥血属，焚其居室以应。为徒中所告，左言范琼领兵追革至朱雀门，诈呼与之谋曰：“吴统制你侧身偃黄河，此事得自家们共议。”革闻以为二人率兵助己，乃下马欲与之语，琼乃执革并其子斩之。次日，王时雍使范琼体究高士謩、赵子昉，於是开封府促二人送狱。盖二人各占一所也。《靖康要录》载吴革生平事迹极详，今附载於此。《要录》云：靖康元年正月，女真犯阙，革以所部解围。八月，虏陷太原府，朝廷遣革奉使女真军中，持国书见粘罕，庭揖不拜。计议边事，责其贪利败约，气劲语直，金帅愧服。为追回攻威胜军等处军马，授书以归。十月，召赴阙，得对，上问割地与不割地利害，革对北人有吞箭之誓，入寇必矣。乞措置边备，起陕西兵马为京城援，不复议和。遂差革使陕西句兵。闰十一月二日，出城，金骑已至。会南道军马至，遂同总管张叔夜入城。上巡幸南壁，革面奏量差兵马夺路赴陕西，叔夜因留革充统制官。贼攻宣化门，填道渡濠，革窃往相视，自南壁守奭官开安上门所堰濠水三尺，及尽洩蔡河闸水夜浸之。不从。及填道将合，始省前议，水已冰矣。二十五日，贼登城，革率使臣亲兵赴南薰门东策应，手杀执黑旗者十许人。部曲皆散去，革独死拒于安上门东，使贼不能西。二年正月，上再出青城，革建言驾出必隳彼计，宰相何卤不听。又请於枢密孙傅、张叔夜，欲因事至军前计议。叔夜问计安出，革著论者三：一，车驾还内；二，金人归国；三，革死。遂留革劄子缴奏，言革有两朝万一乂安之计，愿至军前口陈。不报。二月八日，上皇后妃、诸王宫嫔尽出城。九日，革入内白留守孙傅，言上皇已出，乞留皇后、皇太子。明日引见皇太子，革顿首言：“二帝出郊，驾未必回。愿陛下坚避，以固国本。”孙傅曰：“何辞以拒之？”革曰：“有内臣貌类太子，虏或邀请，则抱以登车。出朱雀门，密讽百姓邀留，不可，则堕之车下以死告，奉尸以往。仍以振救饥乏为名，诏忠义勇知之士，结为队伍，太子微服军中，溃围南去。”十一日，太子竟出。革乃于启圣院置局，名振济所，募士救就食，一日之间，至者万计。革阴以军法部勒。时今上为兵马大元帅，怀蜡丸由间道告急於济州。及约在外将相拥近城，内外相应，夹攻贼寨，图还二帝。久之，复迁居同文馆，其后附者益众，使臣效用数千人，勇士数万，多两河骁悍之士。既而孙傅、张叔夜皆赴军前，金人立张邦昌之议益急，革议欲诛范琼等数十人，乃分兵约日突出十八门，列为二垒，与刘家寺及青城金寨相对。又遣蜡弹，期以三月八日内外合军，部勒既定，须期而发。革字义夫，国初功臣吴廷祚七世孙。性资忠勇，天文地理、人事兵机，无不通晓。死之日，知与不知，皆为泣下。

　　又金人以明珠孛堇为河北统军屯濬州，阿离孛堇为河东统军屯河阳。案：《靖康要录》於是月二十一日闻此信。李《十朝纲要》击此于辛亥。

　　又发运使翁彦国起东南兵数万至泗州，不行，知州事贾公望以京城望救责之，彦国始持军兼程渡淮而进。案：《靖康要录》：是月二十八日，邦昌闻翁彦国领兵至，以手书与之。封皮云“付翁彦国”，其中乃邦昌上端朝中丞，云“不得已，及他日保家属”之语。李《十朝纲要》：二年四月壬戌，知淮宁府赵子崧、知颍昌府何志同、荆浙江淮经置使翁彦国等，筑坛歃血誓，戮力合谋，共安王室。《北盟会编》在四月五日甲子。

　　又金人以兵五万守潼关，扼西来之兵。陕西置制使钱盖统兵十万至颍昌，闻京城已破，盖遂弃大兵挈家往湖北。由是襄、定至荆门一路骚动。陕西宣抚使范致虚自长安领兵十万勤王，日与之战，攻夺潼关。既得关，乃引兵东去，遂至陕府。粘罕遣将率精骑击致虚前军，败之，致虚不敢进，驻兵潼关，以疑敌而已。先是，裨将李彦先说曰：“陕为军后，盍少遗之兵，行者利速，多为支军，则舍不致淹，败不至覆。不然众屯聚出殽渑，一蹶于险矣。”致虚不听。及范致虚既败，统制翟兴提兵复西京，擒留守高世由、随军转运使张友极斩之。案：李《十朝纲要》：靖康二年三月己未，永兴经略使范致虚率兵与金人战于潼关，克之。遣兵马钤辖翟兴复西京，斩伪尹高世由、张友极。即此事也。范致虚兵败，详见封有功《编年》及赵甡之《中兴遗史》，附载于此。《编年》曰：先是，范致虚在长安措置兵马守奭。丙午年秋，河东汾、潞、石、隰而南皆无故。致虚作守河计，以河东置诸度外，河西沿流堡垒相望，招募诸色人，借补官资，僧道技术如赵宗印、张孝庆等，皆补幕属统制官者，莫知其数。宗印者，汾州孝义县人。本姓赵，落朆为僧，作万花长老，遭乱，欲避地，因过河中府，题诗於佛刹曰：“七十劳生西复东，乡关在望念飘蓬；大辽半岁九分尽，全晋一年千里空。周召以亡无善政，蔡贯虽死有馀风；华阴乞食山阴去，岩谷幽寻四老翁。”安抚使席益见之，遣人追回，与语，大奇之，荐与致虚。致虚谬不知兵，见宗印谈兵口辨，以为奇士，乃令还俗，用便宜累借中散大夫、直龙图阁为节制。宗印请筑长城，起潼关，迄龙门，虽致虚行移峻急，而上下皆不以为是。筑城及肩，应命而已。宗印以僧为一军，谓之“尊胜队”，以行童为一军，谓之“尊胜队”。而河东僧行多窜名军中，亦有补官者。致虚会五路兵，欲勤王赴援京师，屯军华阴。《遗史》云：范致虚在陕州也，前军出武关由邓州新兴、渑池之间，屯于千秋地场。伪河南尹高世由告急於粘罕，亦会金人将欲回军。娄宿孛堇自伊阳直訩之，王师不备，遂？辎重而奔，死者几半。致虚恐惧而遁。

　　又宗泽败敌于长垣，遂得韦城县。敌欲夜袭，泽知之，因移军南华，敌果夜至，得空壁。泽自南华遣兵过大沟河击敌，大败之，斩首数百。泽谋引兵渡河，据敌归路，而对垒诸寨，一夕解去，泽自临濮引兵趋滑州，抵大名城。又知张邦昌僣位，拟先行诛讨，乃将所部复还屯卫南，复贻书康王曰：“今日国之存亡在大王行之得其道与不得其道尔。所谓道者，其说有五：一曰近刚正而远柔邪，二曰纳谏诤而拒谄谀，三曰尚恭俭而抑骄奢，四曰体忧勤而忘逸乐，五曰进公实而退私伪。”泽谓所亲曰：“怨结王之左右矣，不恤也。”

　　１、夏四月庚申朔，（案：《四史朔闰考》同。） 大风吹石折木，车驾北狩，皇后、皇太子偕行，粘罕军护送，由郑州路进发。（《纪事本末》卷百四十九。案：《续宋编年资治通鉴》云：渊圣皇帝率后诸王望拜城中，泣别宗庙，哭声振动青城。日色惨翳，风声如号，移时方止。今考渊圣北狩后事实，《北记》、《燕云录》均有载及，附录於此，以见辛稼轩《南渡录》为伪记之书，《宣和遗事》尤诬妄太过，皆不足信也。《北记》云：四月四日，粘罕回军至郑州，教番兵一人引去见少帝，其人引仲熊到青城太平库前，中有内侍及妇人数人，中一人身甚瘦，人指云：“此少帝也。”仲熊拜讫，云：“臣受国恩，才薄位卑，无所展效，致陛下及此，死有馀责。”帝不言，金人已叱仲熊令退。有番官梁庆裔来叫仲熊曰：“国相有台旨，有国书送你归。”书题曰“书致于南朝皇帝阙下，骨卢你移赉勃极烈左副元帅”，不写姓名，只用一元帅府印，下云谨封。书云：“天会五年四月日，骨卢你移赉勃极烈左副元帅谨致书于南朝皇帝阙下：早者攻下怀州，内有乡贯系河南人以下，不系朝廷措置，州县人民随军将带前来，比至汴京了毕，权令郑州就粮养济；除情愿归降，已发过河北外，内有不愿归降人，从事郎怀州河内县丞范仲熊，遣令还乡。仰冀英聪，俯为亮悉。专奉书陈达，不宣。谨白。”庆裔遣马军一人至京师投下，而仲熊遂归。《燕云录》云：道君由滑、濬至燕山，渊圣由淮阳至云中。道君五月十八日丁未到燕山，离门三里，太子邀请观看射柳技打球，饮宴至暮。次日入门，于延寿寺驻驆，贵妃、亲王、帝姬、驸马圣眷同处，日侍道君之侧，金人供奉甚厚。六月初二日，请道君圣眷球场宴会，二太子捧卮跪劝。道君、郑后时躬亲打球，迎待之礼，至重至厚。是时康王登宝位，赦文传至燕山，二太子得之，封呈道君，道君即召贵妃相贺，喜动龙颜。七月初，渊圣至自云中，驻燕山愍忠寺。朱皇后、太子祁王、三郡王圣眷同处，侍帝侧，金人供奉如道君之礼。二圣两寺居住。七月上旬，于昊天寺相见，亲王东序，驸马西序，道君居左面，渊圣居右面，皇太子次南面西，酒五盏，自早至午，礼毕而归。七月中旬，郑后体候违和，渊圣诸后同来延寿寺问候，住及两时。九月十三日，二圣同圣眷起发往中京，南人与燕人泣涕送於东门之外，日尽乃发。金人不能禁止，数日为之不市。起发之前，金人纳绢万匹为路费，道君分赐百五十匹与仙露寺宗室仲理以下作冬衣，领之者无不感泣。燕山至中京九百五十里，过石门至景州上卢龙岭，山下过栾撒河，至泽河过大漠，至中京，於相府院驻驆。相府院者，契丹旧时相国所居也。一门五位，左二位，道君居之；右二位，渊圣居之；中一位，番官居之。中京人烟风物，比之燕山萧索太甚，二圣服食器用，皆需于燕山，每两月金人排辨起供应。道君圣眷千馀口，渊圣圣眷百馀口，皆驻驆中京相府院，去大金国尚三千里。二圣於此止之。东京取去宗室嗣濮王仲理以下姨<女监>，命宗女等千八百馀口至燕山仙露寺养膳，日给米一升，半月支盐一升，而嗣王与兵卒无异，拘縻点勘，监视严密。自困于道途，苦于寂寞，一岁之间，死及八分，止存三百九十八人。保州御庄宗室赵遵顾奉使金国，亦在燕山拘縻，国相粘罕近许放还本州。其御庄宗室，仍旧不曾起发。奉使官中书侍郎陈过庭并文武官五十馀员并门下侍郎耿南仲、孙元在真定。丁未八月，遣诣燕山崇国寺安泊。至十月，国相粘罕到燕山计议，追呼出头，许其南归，无不欢呼。方行备车促装，无复有指挥，并押赴显州，自旦至暮方得行。见粘罕，以烛从头至足炤之，令厚加养济。戊申三月间，一南人货驴肉瓦桥来，买得故纸，内有本朝足本赦书。司马朴营求得之，为京师医药靳法告於燕山留守，收捉司马朴，枷项禁勘。狱成，申元帅府。已而贷死，杖七十依旧养济。知燕山蔡靖，其子松年与眷属同处，金人养济甚厚。松年与一渤海道奴通事，燕市中合开酒肆，燕王、嗣濮王、宰臣何卤、枢密张叔夜、驸马曹都尉，并皆身亡，其馀有从渊圣在中京者，则未知存亡。） 

　　２、辛酉，金营始空，其行甚遽，以四方勤王兵大集故也。营中遗物甚多，令户部拘收象牙一色至二百担，他不急之物称是。秘阁图书，狼藉泥中，金帛犹多，践之如粪壤。（《纪事本末》卷百四十九。） 

　　３、先是，朝请郎、徽猷阁待制、知信德军黄潜善遣探事人张宗至京师，宗得邦昌僣号文、金人伪诏、邦昌伪赦、迎立太后书，各一纸。（案：《张邦昌事略》云：辛酉，邦昌手书赦天下，吕好问谓邦昌曰：“赦书日行五百里，今四城之外便是蕃人，欲赦伊谁？况公权摄当复辟。”又谓邦昌曰：“今日所宜先者，当迎元祐皇后，使人知天下已还赵氏。且速请大元帅早正大位，以绝狂敌之谋。”邦昌从之。好问因请孟忠厚劝后以从臣之请，则天下定矣。癸亥，册元祐皇后，称宋太后。好问曰：“吾言不可矣。”即不出，孟忠厚出邦昌所上书，有“推戴大元帅”之语，於是复出。） 康王读毕，往麟嘉堂与僚属呼问之，恸哭乃归。时潜善建议，自山口镇过兖州，抵宿州驻军，谋渡江左，辎重先发，至山口，三军藉藉，乃不果行。王挥泪大恸，期身先士卒，追二圣于河北。诸将请曰：“此将臣职耳，大王乃宗庙社稷所系，不可轻举。”王谓耿南仲等曰：“斯报国之秋也，宜奋忠义，邀击归路。”于是布檄并檄副元帅宗泽，促河南北兵依应指挥。（《纪事本末》卷百五十。案：《续宋编年资治通鉴》云：邦昌降伪赦，改“赦”字为“手书”。时四方勤王兵大集，吴开、莫俦为邦昌散还诸路，故伪赦首及之。今考邦昌上宋太后》手书，见《北盟会编》；伪赦，见《中兴遗史》及《靖康遗录》、《靖康要录》，而文皆不同，并附录之。《会编《上宋太后手书》云：余世受宋恩，身相前帝，每欲荙生而取义，惟期尊主以庇民。岂图祸变之非常，以至君臣之易位。既重罹于罗网，实难迩于刀绳。外逼大国兵火之威，内拯黎元涂炭之命，顾难施于面目，徒自悼于夙宵。杵臼之存赵孤，惟初心之有在；契丹之立晋祖，考前迹以甚明。载惟本朝开创之图，首议西宫尊崇之礼，号同母后，国系周朝。兹惟臣子之至恭，以示邦家之大顺。肆稽成宪，爰举徽章。恭惟哲宗元祐皇后，徽柔懿恭，聪明睿知。天作之合，早媲德于泰陵；王假有家，夙母仪于方夏。端著紫庭之范，具彰彤管之声。虽尝寓瑶华崇道之居，亦继奉钦圣还宫之诏。久栖神於清馆，积系望于绵区。今二帝已迁，山川大震，匪仰伸于钦训，则曷副于仪刑？是用竭诚于心，涓日之吉，祗伏掖庭之次，恭陈旧国之仪。揭崇号以正名，开别宫而移御。幅员时乂，庶臻康济之期；京邑既安，更介灵长之祉。宜上尊号曰宋太后，御延福宫，令有司择日奉册宝，其应干典礼。合行事件，令礼部疾速施行。《中兴遗史》赦文曰：天下承平几二百载，百姓乐业，岂复知兵。奸臣首结边难，招致祸变，城守不坚，致嗣君皇帝，越在郊野。予以还归，横见推逼。有尧、舜之揖让，无汤、武之干戈。四方之广，弗通者半年；京城之大，无君者三月。从宜康济，庶拯危难。应手书到日，罪无轻重，并与释放。第一项，差官省视园陵。第二项，诸州天庆、天宁寺依旧行香。第三项，诸州军守臣，各令兵至近甸，保守无虞，义同有功；起发勤王兵，仰却于元来处分屯。第四项，存恤诸处宗室，馀并依前赦。《靖康遗录》云：初四日，邦昌下赦云：“宋家遭阳九之危，二帝北迁，蒙尘万里。予适以使还，强见推立，既自裁而弗获，乃忍死而救民。言念生灵，系心宸极。道路阻邮传之问，远近乖向往之诚。宜敷德音，用声寰宇。可大赦天下”云云。其中一项云：“诸道勤王人兵，当国家危急不能进援，京师失守，乃欲偷安，虽无诚节，亦已勤劳。宜各归本贯，别候中旨。”《靖康要录》：四月二日，尚书省牒：礼部、三省同奉手书：“海内承平垂二百载，生民乐业，岂复知兵。乃者奸臣轻启边难，大金在举，奄及都畿，城守不坚，二帝迁北。中原之大，逾月无君。予适以还归，横见推逼，既自残而获免，乃忍死以救民。言念生灵，系心宸极。道路阻音邮之达，吏民无诏令之承。想其憔悴之忧，同此危亡之急，倘不深求於民瘼，岂能安济于时艰？宜於抚循，用舒，庶期臻於宁谧，以终久于远图。可依下项应手书到日，昧爽以前，罪无轻重，常赦所不原者，并特释放赦，内官吏并与推恩；勤王之师，今管押归元来去处，除放租招免盗贼等事宜，令礼部遍牒施行。”赦并与覃恩同，但易“赦”字为“手书”而已。此书四日方下，作是日行。） 

　　４、甲子，迎元祐皇后于私第，入居延福宫。邦昌遣蒋师愈等斋咨目至大元帅府，及书至，王询于师愈等所以来之因，对曰：“邦昌先遣使臣李兴、潘谨焘等未回，闻有元帅府探兵入城，因知大王在济，故遣师愈等来。”是日，谨焘及兴斋伪尚书省劄子至云。（《纪事本末卷百五十。原注四月二日奉面旨，差往济、郓等处访寻康王所在，仰逐处州郡守臣等具军法文状申尚书省。又二年四月二日札后有王时雍、李回二押字。王问二圣，皆如所闻；又问邦昌所服，曰红袍、玉带、帽子。王掩泣，左右皆流涕。即以札子付谨焘等，回曰：大元帅府令差使臣潘谨焘、李兴体问京城，访闻二圣曾幸金营，于甚日还京，有脱金营来者，供具不一。京城即无报应文字，未审在京系是何人主管事务，仰开封府具军法人状来，伺候行遣。众以为得体。案：四月二日乃辛酉也，在甲子前。原本此二条并附甲子日后，盖注文也。邦昌及康王》咨目全文，载见《北盟会编》，而并系於是月七日丙寅，疑与下文吴何事相混。邦昌遣蒋师愈、蔡琳、程僎等斋咨目于康王曰：邦昌伏自拜违，已而北去，所遭祸难，不可备详。仰惟王慈，必蒙矜悯。昨自燕山，九月馀日，金师再举之后，杳不闻耗。至冬腊月二十日还阙，以今年正月十五日还城，外方知国家祸变之酷。主上蒙尘于郊外，凡使人一行，尽留不遣。二月七日，又闻宣金酋之令，遂迁二帝、皇太子及上皇皇后以下后妃嫔御、诸王公、帝姬并宗室近属皆出，六宫遂空。既而又欲洗城，焚烧宗庙社稷，百万生灵，分为鱼肉。俄然俾推异姓，方免屠城，庙、社、景灵宫乃不烧毁。寻奉少帝御笔，付孙傅等，令并依元帅指挥，方为长计，无拘旧分，妄为祸福，速招连累。於时公卿士大夫号恸於军前，以救君父；而邦昌对二太子哀号擗踊，以身投地，绝而复苏，敌执酋命，终莫能回。度非口舌可争，则以首触柱；求死不能，又缘甲士防虞，昼夜监守，虽欲引绳挥刃，赴井投河，皆不可得。岂谓城中之人，相与逃死，乃嫁大祸于一身，变出不测，死安足惜！忽刘彦宗等斋城中文字，与吴开、莫俦俱至，邦昌呵责彦宗，又对众骂城中文武百官，为自免之计，逼人以首恶之名，皆受国恩，一旦如此，曾不如蛇雀尚知报恩；我若有兵，定与大金相抗，不共戴天。彦宗等语塞而退。邦昌遂不复饮食，六七日垂危。而百官陈述祸福，谓事已至此，虽臣民尽死，莫能回二帝之迁，惟有从权。且与承当此事，则存宗庙，保社稷，景灵设像，皆得无虞，而一城文武百官，亿万生灵，皆得性命可为后图，岂非忠孝之大也？若坚持一节，以就死地，而坏了后事，累及二帝，岂得为忠臣乎？邦昌身为宰辅，世荷大恩而不能报，主辱而不能死，复何面目以见士民？然念兴复之计，有在于从权，以济大事，故遂忍死于此，欲追二帝之还，而报之殿下也。兹幸金骑已退，道路可通，故差刑议曹之婿蒋师愈、本府内知蔡琳、承务郎程僎斋此，以明本心。今则社稷不坠，庙主如故，祖宗神御，皆幸全存。伏惟殿下盛德在躬，四海系望，愿宽悲痛，以幸臣民。续次差谢克家等间道赍玉玺一纽诣行府，当别贡陈。初夏方暄，更乞倍保王重，邦昌无任瞻望激切之至。四月五日，邦昌惶恐咨目上覆康国大王殿下。又康王咨目曰：构咨目上太宰相公阁下：天降大祸，不使构前期殒灭，而使闻君亲之流离，见宗族之荡覆，肝心摧裂，涕泪不禁，穷天下之楚毒，不足为喻。便欲引绳伏刃，而二圣之銮舆未复，四方之兵马大集，将士忠愤，责以大义，故饮泣忍死，力图奉迎。今河北、河东忠义之兵数逾百万，预使邀迎，率皆响应，蚤夜以觊，闻人足音而跫然。念与相公去岁同处贼营，从容浃月，自谓知心，故此来之事，闻流言而不信，士大夫将佐，亦皆云尔。今奉来教，备陈始终，有伊尹之志，达周公之权，然后知所期不谬。天或悔祸，可觊二圣之复。所论遣谢克家之意，读之愕然失措，其何敢承？愿皆缄藏内府，责在守者，俟銮舆归而上之。九庙之不毁，生灵之获全，相公之功，已不愧於伊周矣。构方身率士卒，图援父兄，愿相公协忠尽力，奉迎二圣，复还中都，克终伊周之志。构虽身膏贼手，受赐而死矣！气令渐热，伏惟钧候动止康裕。方寸方乱，修谢不能多及。构咨目上太宰相公阁下。遣成忠郎黄永锡斋诣邦昌前投下，且令观变。） 

　　５、丙寅，邦昌又遣其甥吴何及王舅韦渊同斋目称臣，言其大略，言：“封府库以待大王，孔子曰：‘子在，回何敢死。’臣所以不死者，以君上之在外也。”王召何等，饮以酒，赐予良厚。何向时与王使斡离不军前，至是日，叙旧不忘也。（《纪事本末》卷百五十。） 

　　６、丁卯，谢克家以邦昌之命，斋玉玺至大元帅府，其篆文曰“大宋受命之宝”。帅府僚属耿南仲、汪伯彦等引克家捧宝跪进，王谦拒再三，恸哭不受，命柏彦司之。

　　监察御史马伸言于邦昌曰：“伏见金人犯顺，虏劫二帝北行，且逼立相公使主国事。相公所以忍死就尊位者，自信敌退必能复辟也，忠臣义士不即就死，城中之人不即生变者，亦以相公必立赵孤也。今敌去多日，吾君之子，已知所在，狱讼讴歌，又皆归往，相公尚处禁中，未反初服，未就臣列。道路传言，以谓相公外挟强敌之威，使人游说康王，且令南遁，然后据有中原，为久假不归之计。伸知相公必无是心，但为敌人未远，因循未能尽改。虽然如此，亦大不便。盖人心未孚，一旦喧閧，虽有忠义之志，相公必不能自明，满城生灵，反遭涂炭，孤负相公初心矣。望速行改正，易服归省，庶事禀取太后命令而后行，仍速迎奉康王归京，日下开门，抚劳四方勤王之师，以示无间，应内外赦书施恩，惠收人心等事，权行拘收，俟立赵氏日然后施行。庶几中外释疑，转祸为福，伊周复生，无以加矣。如以伸言为不然，即先次受戮；伸有死而已，必不敢辅相公，为宋朝叛臣也！”案：王清明《玉照新志》卷三云：靖康初，秦桧为中丞，马伸为殿中侍御史。一日，有人持文字至台云：“金军前令推立异姓。”秦未及应语之间，马遽云：“此天位也，逆金安得而易？今舍赵氏其谁立？”秦始入议状，连名书之。已而二帝北狩，秦亦陷金，独马公主台事，排日以状申张邦昌云：“伏睹大金以太宰相公权主国事，未审何日复辟？谨具状申太宰相公，乞指挥施行，至康王即位日乃止。”又案：秦入议状在二年二月癸酉，可考。邦昌命一切改正。是日，开城门。（《纪事本末》卷一百五十。） 

　　７、戊辰，邦昌召侍从官议事，晚降手书，恭请元祐皇后垂帘听政，以俟复辟。是书既出，中外大悦，追回诸路赦文并毁所立宋太后手书不用。

　　元祐皇后遣尚书左丞冯澥为奉迎使，权尚书右丞李回副之，持诏往济州迎康王。王览书，因语幕属曰：“邦昌知君臣公义，免兴师，此为庶几。”命移檄诸路帅臣，具言邦昌恭顺之意，约束士卒不得擅入京城。是日，济州父老军民以万计诣大元帅府，言本州四旁望见城中红光属天，乞王正位于济。（案：《续宋编年资治通鉴》：济之父老请王即位于济，宗泽言：邦昌等阴与虏结，未可深信，且开府于南京，乃祖宗受命之地，取四方中，漕运尤易。上然之。据汪伯彦《建炎中兴·日历》云：戊辰，幕府僚耿南仲等会于麟嘉堂集议王即位事，诸将及官吏或曰济州，或曰南京云云。则当即戊辰事也。《日历》又云：会有窜逸自金寨归者，传太上皇圣语，“康王可便即皇帝位”，又衣胱蜡封方二寸许，亲笔二字曰“即真”，益昭天命之符，二圣相授之至意。仲琮等议遂屈。于是劝即帝位南京之议定矣。溇择官王符选择得四月二十一日庚辰，具以呈禀，王慨勣可之。《中兴记》云：是时议上即位于济州或南都未定，济州父老军民数万人诣辕门，乞即位於济州。群臣议即位於南都便，乃集议於麟嘉堂。宗室仲琮等数以议不当即位，当著淡黄衣称制，不改元，下书诰四方。南仲、延禧、世则曰：“二帝北狩，天下不可一日无君。道君之子，皇帝之弟，惟上一人已建大元帅府统天下之兵，不於此时正位号以定天下，天下无所统一，将生变乱，称制不改元，那得久异必即大位而后天下定；况有自金寨归者，道上皇语云：‘可告康王即大位。’为宗庙社稷计，若即位，乃道君之心，宗庙社稷之福也。何可淡衣称制，以取天下之疑，生奸雄之谋乎？”仲琮议屈，遂定即位於南都。） 时曹勋自河北军前窜归，诣大元帅府，进太上皇帝御衣，上有御劄曰：“便可即真，来救父母。”又令谕王往，曾密赐马价珠子合，及王密启欲决河灌虏人语为质验；宣和皇后以金环寄王及传王再出使日有宫女招儿见金甲神人拥卫事。王恸哭拜受，由是决意趋应天。（《纪事本末》卷百五十。案：《续宋编年资治通鉴》云：元祐皇后又令侄权卫卿孟忠厚持诏往济州迎康王。略曰：王其速驱舆卫入处宸居。上以安九庙之灵，下以弭四方之变。时使臣曹勋自河北窜回。今考曹勋窜归事详见《北狩闻见录》，云：上皇自北狩出城起行，至过河旬日后，宣谕勋曰：“我梦四日并出，此中原争立之象，不知中原之民尚肯推戴康王否？”勋曰：“本朝德泽在民，至深至厚。今虽暂立异姓，终必思宋，不肯归邦昌，幸宽圣念。”又曰：“我梦想常不忘，第记此事。”次日，宣谕勋曰：“我左右惟汝后生健步，又知我行事，为我持信寻康王，庶知父母系念于彼及此行艰难。”勋曰：“臣仰赖天威，可以俟便冒围而出，愿不辱命，得达圣意。”是晚，太上出御衣三袭，衬一领，折领写字于领中曰：“便可即真，来救父母。”并押九字，复缝如故，付某。又索得郑皇后所带金耳环子一嘡。双飞小蛱蝶，俗呼高飞。是今上在藩邸时手制，以为的验。及皇太后信物，令某不以方所，必见康王奏之。训诰丁宁，且嘱且泣曰：“无忘吾北行之苦。”又以拭异白纱帕子付某曰：“见大王深致我血异之痛，父子未期相见，惟早清中原，速迎父母，此外吾不能多致。”语言气哽，吾训故也。待到燕山，尔乃去此信，三圣人知，馀皆不知。皇后初取环子与沈押班，令付勋曰：“到时传语大王，愿早如此环，遂得相见，并见吾父，幸道无恙。”皇太后以下皆哭，上皇又宣谕曰：“如见大王，但奏可清中原之谋，悉举行之，无以我为念。且保守宗庙，洗雪积愤。”又曰：“艺祖有约，藏於太庙，誓不诛大臣，言有违者不祥，相袭未尝辄易。每念靖康，诛罚为甚，今日之祸，虽不在此，要当知而戒焉。”太上又令奏云：“恐吾宋之德未泯，士众推戴，时宜速应天顺民，保守自家宗庙；若不顺取，记得光武不立时事否？”又宣谕曰：曾有龙德宫密赐马价珠犀合子等物，大王曾说欲决河灌渡河番人等事以为密验。在金寨临行日，恭承皇太后圣训，令奏大王曰：大王再使军前，欲出门时，二后洎宫人送大王至厅，有幼女名招儿，见四金甲人，貌状雄伟，各执弓剑，拥卫王后，女指示众，众虽不见，莫不畏肃。太后悟曰：“我事四圣，香火甚谨，必其阴助，今陷敌中，愈当虔事。”自后夜深必四十拜乃止。更令奏：大王宜严崇奉以答天贶。臣扈从时，皇太后未知主上即位，尝用象戏局，以黄罗贴覆。书康王字於上，焚香祝曰：“今三十二子俱掷於局，若康王入九宫者，大王必得天位。一掷其子果入九宫，他子皆不近。”皇太后以手加额，喜甚，臣下拜贺，具奏太上。太上复令谓太后曰：“瑞卜昭应殊异，便可放心，卿等可贺我。”勋等皆再拜。） 

　　８、庚午，太后御内东门小殿，垂帘听政，邦昌以太宰退处资善堂，群臣诣祥曦殿起居太后毕，邦昌服紫袍，独班归两府幕次。自僣号位至是凡三十三日。不御正殿，不受常朝，不山呼见百官，称予不称圣旨，手诏则曰手书。至于禁中诸门悉缄锁，题以“臣邦昌谨封”。（《纪事本末》卷百五十。案：《续宋编年资治通鉴》叙此於是年三月。又云：与执政坐议必自称名，有面得者为面旨，由中降只曰中旨，宣示四方则曰宣旨，遇金人至则遽易服。《张邦昌事略》云：始，吕好问谓邦昌曰：“盍奉钦圣故事乎？”邦昌曰：“敌去未远，请俟翌日。”好问曰：“何可缓也？”至是请元祐皇后垂帘。） 

　　９、壬申，在京文武百官上表康王劝进，宗泽亦以状申请，王深拒之。（《纪事本末》卷百五十。案：《北盟会编》是月十二日辛未载宗泽书曰：伏蒙大王仁慈，颁赐教谕云：“今日之事，非左右戮力，造次在念，恐不能济。”伏读再四，涕泗横臆。仰谂眷私，责任之重，但恐疲茸，虽自沥竭，路远言轻，不能感动，有误大事，罪不可逃。泽伏见奸臣张邦昌，窃据宝位，改元肆赦，又挟孟后以令天下，仍欲散诸路勤王之兵，篡乱踪并，无可疑者。今诲谕有或出权宜之语，且人臣岂张红繖，服紫袍，居正殿者异自古奸臣，初未尝不谦逊退避，中藏祸心，况恶状彰著如此。今二圣诸王皇族，悉渡河而北，惟大王在济，天意可知。宜整顿乾坤，兴复社稷，以传万世，不可迟疑，牵於不断。泽衰老痛切，忠义之极，不免缕缕敷陈，乞赐哀亮，早定民志，使天下有所归向。《易》曰：‘见几而作，不俟终日。’愿大王速图之。”别幅曰：“并承亲训，笔之纸尾。仰荷隆谦，所批近有尚书省劄子於郓、济间寻访大王事。此乃出自奸计，不可不察。泽近探得御宝与朝廷印记，尽被敌携去，兼驱行吏，故作行遣，惑乱天下，何卤等亦在敌中。泽近行下河北等路州县，已令常切验认，不得凭信，若大元帅文字，方得施行，过为隄备去讫。伏乞照察。”） 

　　１０、甲戌，太后告天下书曰：“比以敌国兴师，都城失守，祲缠宫阙，既二帝之蒙尘，诬及宗祊，谓三灵之改卜。众恐中原之无统，姑令旧弼以临朝，扶九庙之倾危，免一城之惨酷。乃以衰癃之质，起于闲废之中，迎置宫闱，进加号位，举钦圣已还之典，成靖康欲复之心。永言运数之屯，坐视家邦之覆，抚躬独在，流涕何从！缅维艺祖之开基，实自高穹之眷命，历年二百，人不知兵，序传九君，世无失德。虽举族有北辕之衅，而敷天同左袒之心。乃眷贤王，越居近服，已徇群臣之请，俾应神器之归，繇康邸之旧藩，嗣宋朝之大统。汉家之厄十世，宜光武之中兴；献公之子九人，惟重耳之尚在。兹为天意，夫岂人谋！尚期中外之协心，同定安危之至计，庶臻小愒，渐底丕平。用敷告于多方，其深明于吾志。”（案：此文汪藻所为也。秦湛《回天录》云：吕公好问建言：“今日布告复辟之书，须是明白使人易晓，不必须词臣。”乃命太常少卿汪藻行。） 

　　是日，大元帅府约束，比金人邀请二圣北去，已星夜措置邀迎，外敌先于三月七日抑逼宰臣张邦昌僣称伪号。今来邦昌已归宝退位，所有八日已后称中旨、面旨事异不得施行。差到官不许上，如有阙官，即具申差。自今后凡有公事，并须申禀帅府与决；如有奸诈伪冒可疑文字，并申审。以颜岐为参议官，滕康、周望为纪实，李纲传檄京师，与湖南安抚使郭三益等会合荆湖勤王之师，旬日间，集精兵十万，见起发前来。（《纪事本末》卷百五十。） 

　　１１、乙亥，以资政殿学士路允迪为奉请车驾进发使，右谏议大夫范宗尹副之。车驾将至国门，臣僚前路奉迎至大庆殿，文武百官再上表。（《纪事本末》卷百五十。） 

　　１２、丁丑，文武百官三上表。（《纪事本末》卷百五十。） 

　　１３、戊寅，大元帅命宗泽部将士于长垣、韦城、卫南、南华防托起发，以辛宗彦为先锋，统制丁顺副之；祁超前军统制，王彻副之；张琼左军统制，孔彦威副之；张浚中军统制，赵俊副之；苗傅右军统制，刘浩副之；范实后军统制，张焕副之；杨惟忠都统制，以备护卫入应天。（《纪事本末》卷百五十。案：《续宋编年资治通鉴》云：是月是日王如南京。） 

　　１４、庚辰，康王次新兴店。（案：《建炎中兴日历》：晚宿新兴店。王至是神意喜悦，问地名，曰：“新兴店。”伯彦曰：“尝闻太平兴国中北戎寇边，太宗皇帝幸大名亲征，方渡河，有谒於马首者，问其姓名，曰：‘宋捷。’帝喜之。不旋踵，果有北戎之捷。今大王治兵讨贼，行入绍统，而初宿新兴，天意若曰宋室中兴，其命维新，将克继前人之美，与夫邑号柏人，里名胜母者异矣。”王善其说。） 鄜路经略使张深、副总管刘光世自陕州至，王以光世为都提举，曹辅、路允迪、范宗尹》以太后诣旨趣进发。（《纪事本末》卷百五十。案：《中兴遗史云：金人已立张邦昌即伪位，张深召光世及诸将议事，深对将士曰：“诸公好事在目前。”以所持扇左右倒，众莫敢应，往往偶语出语论。光世乃遣使王默、张景等蕃汉弓箭手一百人骑，夜半斋状前去招安盗贼，俾深罔测。光世密谕之曰：“侧闻康王领大元帅聚兵京东，汝等尝诣大元帅府分明投下文字而回。”金人既退兵，深与光世进至朱仙镇，遇默、景，得元帅府劄子二道，一云：“仰刘光世将所统军马速赴大元帅府。”二云：“仰张深将所部回兴仁府，只于本府驻劄及差使臣刘宗偕来。”深得劄子，失惊惶惧。光世即辞深去，以所部兵至济州。时王师无至者，王大喜。自是委以心腹，弹压诸军。王发济州，刘光世从卫。） 

　　１５、辛巳，康王次单州。（《纪事本末》卷百五十。案：《北盟会编》：是日，知单州事王映来迎，何志同赵子崧皆以兵来会。） 

　　１６、壬午，康王次虞城县，西道总管孙昭远案：《北盟会编》称西道总管王襄，副总管孙昭远。以所部兵来会。张邦昌言：“谢克家回，恭闻车驾自济州，由金乡、单州径至南京，即艺祖受命之邦，嗣皇朝无疆之历，天人合应，以启中兴。所有合排办舆辇、仗卫、冠冕、服御、禁卫仪物之属，百官有司，各以其职，群合发付南京，以俟册立礼毕，遂建朝廷，以出号令。臣猥以驽下，承乏宰司，当躬率百官赴行在所，欲于二十五日起离前去，庶伸翊戴之诚，以请权宜之罪。其一行事务，异令所属排办，欲以中书舍人李擢、太常少卿汪藻傒当公事。”从之。（《纪事本末》卷百五十。） 

　　１７、癸未，康王次应天府。（《纪事本末》卷百五十。案：《北盟会编》云：大元帅早发虞城，申刻至南京府治。金人围京城时，屡分兵犯南京，朱胜非皆奭退之。复有北道总管赵野及宣抚范讷兵王渊、韩世忠皆在南京，故城市全盛。是日，戒都统制五军杨维忠等警严，以备非常。） 

　　１８、甲申，康王率百官朝三殿御容，元祐太后令备车驾法仗等，百官庶务各分其半来进。是日，王时雍、徐秉哲奉乘舆服御至南京，张邦昌继至，伏地恸哭请死，王慰之。（《纪事本末》卷百五十。案：《续宋编年资治通鉴》：癸未，康王次应天府，翌日，诣鸿庆宫朝三殿御容。） 

　　１９、丙戌，耿南仲等议曰：“恭惟艺祖皇帝与殿下诞弥之岁，皆值丁亥，天元所属，应有宋火德之祥。艺祖开基，改元建隆，今绍隆前烈，请改元建炎。”（《纪事本末》卷百五十。案：《建炎中兴日历》云：初议改元，命幕府官属聚议，耿南仲等议曰：“王者即位，求端于天，探一元之意，以正本始，故必建元。后汉光武中兴，改元建武。大王再造王室，宜用光武故事纪元。恭惟艺祖皇帝诞弥之年，太岁丁亥；大王殿下诞弥岁亦丁亥，天元属火，宋以火德王。艺祖开基，改元建隆，累圣相授，逮至靖康乃遭中微。殿下绍隆，益光前烈。南仲等议请以改元为建炎”。） 

　　２０、戊子，太后遣使斋手书往南京。其词曰：“吾早缘闲退，久遂燕安，讬迹琳宫，惟务勤于香火；栖心道妙，曷尝事于朝廷。不谓季年，乃逢大变，二帝迁辱，九庙危疑。迫公议以从权，难利怀之固避。暂还宫禁，勉处帘帷，每应政机，如负芒刺。第手书之达意，恳康国以投诚，冀应历数之归，深慰寰区之望。臣邻既往，冠盖相议；符宝既将，物仪备设。丹悃悉期于陈露，渊聪犹执于谦异。欲报之诚，以日为岁。今闻涓辰之吉，受册有期，将同日月之照临，行布风雷之号令。天命所属，黎元咸竭于心；大器既安，衰老遂谐于素志。”（《纪事本末》卷百五十。案：《元祐太后册文》见《北盟会编》：是年五月二日，御劄：“敕内外文武臣僚等，朕惟盛德者报必隆，属尊者礼宜备，古之彝训，国有故常。元祐皇后制行徽柔，宅心虚静，蚤俪极於永泰，久玩道於瑶华。庚辰并后之文，已尝诞告；丙午复号之旨，未及布宣。比者戎骑内侵，都城失守，方二圣之播迁，属百辟之抗言。还御官闱，暂临庶务。洞达事机之变，深维宗社之安，踵遣使轺，谆谕至意。逮此缵图之日，亟颁归政之书，功加于时，举协于义。是用参稽众志，奉上尊称，冀茂对于休辰，以永绥于寿祉。元祐皇后册为元祐皇太后，仍令所司择日奉上册宝，应令行典礼官即速讨论以闻。”施行。） 

　　１、五月己丑朔，案：《四史朔闰考》同。康王即皇帝位于南京，遥上尊号曰孝慈渊圣皇帝。（《纪事本末》卷百五十。案：朱胜非《南都翊戴记》云：上幸南京登极，胜非建言受命中兴，宜筑坛行礼，北望二圣，寅受宝册。及即帝位，因治坛於府东偏，五月朔，上登坛受宝，改元建炎。请以中兴受命名坛，载于祀典。诏可之。汪伯彦《中兴日历》云：先是，四月二十七日，元祐皇后诏令遣王时雍、徐秉哲备车驾法仗等，百官庶务各分其半，发船载宫嫔及张邦昌等前赴南京迎请。又命内侍邵成章、王衮管押乘舆服御辇仪仗至南京来进。王坐便厅，南仲、伯彦、潜善、延禧、耘、世则皆侍立，成章等捧笥以前，默数各件，内有道冠一顶，非人间样制。成章等拱以奉白太母传语：“此冠自祖宗以来，凡退朝宴间，不戴头巾，只戴此冠。后来神宗皇帝易以头巾，循袭至哲宗皇帝、道君皇帝，非祖宗制也。愿殿下即位后，退朝间宴戴此冠，便是祖宗太平气象。”王敛容流涕曰：“上天眷命，群情爱戴，幕属将佐，上书劝进，拜叩固请，至於五六，吾固辞者亦屡矣！方此踌蹰以思，继又奉太上皇帝即真之诏，太母乘舆服御之意，迫不得已，敢不钦承。”於是命溇择官选得五月一日庚寅，命有司於南京谯门之左，营筑坛场，命朱胜非撰策文告天，命滕康撰赦文肆赦。五月一日庚寅受天命，南仲充礼仪使，延禧读册告天，汪伯彦、黄群善、董耘、高世则元帅府僚属皆登坛行事。王泣涕即皇帝位于应天府治之正衙。南仲、伯彦、潜善、延禧、耘、世则等先称贺上殿侍立，邦昌率百官称贺。册封渊圣文见《北盟会编》。《会编》云：五月二日，御劄：“敕内外文武臣僚等，朕比以乘舆播越，宗庙阽危，迫於师言，勉绍大业。居轸晨昏之恋，载深手足之怀。恭惟乾龙皇帝，聪明宪天，节俭由性，子育加于庶勷，色养致于两宫。金人内侵，四邻多垒，乃遣单车之使，欲邀龙德之临，代亲而行，即日命驾。继而编户困於金缯，复再屈于虏营，欲为民而请命。沈机渊识，外晦内明，时方艰虞，圣以尊养，溥率万邦之望，徯瞻入骏之归。虽道妙无名，岂形容之可及？惟德施罔极，顾尊奉敢忘；爰举徽称，用昭盛烈。乾龙皇帝宜上尊号曰孝慈渊圣皇帝，仍令所司择日奉上册宝，应合行典礼官即速讨论以闻。”） 

　　（慈谿冯一梅辑注） 
</div>
    <div class="pagination">
<a href="续资治通鉴长编拾补_page58.html">上一页</a><span>...</span><a href="续资治通鉴长编拾补_page54.html">54</a><a href="续资治通鉴长编拾补_page55.html">55</a><a href="续资治通鉴长编拾补_page56.html">56</a><a href="续资治通鉴长编拾补_page57.html">57</a><a href="续资治通鉴长编拾补_page58.html">58</a><span class="current-page">59</span>
    </div>
    <div class="pagination"><a href="index.html">返回目录</a></div>
</body>
</html>
