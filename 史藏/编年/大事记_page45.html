<!DOCTYPE html>
<html>
 <head>
  <meta charset="utf-8"/>
  <title>
   大事记 - 第 45 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大事记 - 第 45 页/共 51 页
  </h1>
  <div class="content">
   汉孝文皇帝十一年冬十一月帝幸代春正月帝至自代
　　解题曰警边僃省潜藩也
　　夏六月梁懐王揖薨无子国除
　　解题曰按史记梁世家懐王最少子幸异于他子
　　徙淮阳王武为梁王北界泰山西至髙阳四十余县又徙城阳王喜为淮南王
　　解题曰按列梁王胜死亡子贾谊上疏曰陛下所以为蕃扞及皇太子之所恃者唯淮阳代二国耳【淮阳王武代王参皆文帝子也】代北边匈奴与彊敌为邻能自完则足矣而淮阳之比大诸侯廑如黒子之着靣适足以饵大国耳人主之行异布衣布衣者饰小行竞小亷以自托于乡党人主唯天下安社稷固不耳髙皇帝瓜分天下以王功臣反者如猬毛而起以为不可故蔪去不义诸侯而虚其国【如淳曰不谊诸侯彭越黥布等师古曰蔪读与芟同谓芟刈之】择良日立诸子雒阳上东门之外【师古曰诸侯国皆在阙东故于东门外立之也东靣最北出门曰上东门】毕以为王而天下安故大人者不牵小行以成大功今淮南地逺者或数千里越两诸侯【师古曰越过也两诸侯越及淮阳】而县属于汉其吏民繇役徃来长安者自悉而补中道衣敝钱用诸费称此其苦属汉而欲得王至甚【当时逺方郡县供役京师劳费如此】逋逃而归诸侯者已不少矣其势不可乆臣之愚计愿举淮南地以益淮阳而为梁王立后割淮阳北边二三列城与东郡以益梁【文帝不用此策】不可者可徙代王而都睢阳梁起于新郪以北着之河【师古曰新郪颍川县也文帝虽不徙代王而拓大梁国徙淮阳王武王之】淮南包陈以南揵之江【文帝不用此防】则大诸侯之有异心者破胆而不敢谋梁足以扞齐赵淮阳足以禁吴楚陛下髙枕终亡山东之忧矣此二世之利也【谊本欲众建诸侯而少其力此特权时之计耳当帝与太子之世亲子弟王大国固得其助至于武帝之世则服属又疎矣故曰此二世之利也】臣闻圣主言问其臣而不自造事故使人臣得毕其愚忠唯陛下财幸文帝于是从谊计乃徙淮阳王武为梁王北界泰山西至髙阳【徐广曰髙阳在陈留圉县司马彪曰圉有亭髙阳亭也】得大县四十余城徙城阳王喜为淮南王抚其民
　　博士鼂错论太子未知术数拜为太子家令
　　解题曰按本错学申商刑名于轵张恢生所与雒阳宋孟及刘带同师【然则申商之学亦世有授也贾谊亦必有师但史不着耳】以文学为太常掌故【应劭曰掌故六百石吏主故事】错为人陗直刻深【师古曰陗字与峭同峭谓峻陿也】太常遣错受尚书伏生所还因上书称说【师古曰称师法而说其义】诏以为太子舎人门大夫【师古曰初为舎人又为门大夫】迁博士又上书言【既迁博士不复为太子官属故上书论太子未知术数也】人主所以尊显功名扬于万世之后者以知术数也故人主知所以临制臣下而治其众则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行僃矣此四者臣窃为皇太子急【师古曰公孙云擅杀生之力通壅塞之途权轻重之数论得失之道使之逺近情伪必见于上谓之术此与错所言同耳】人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者不问书说也夫多诵而不知其说所谓劳苦而不为功【书数固非太子所尚学然劳苦而不为功亦当时儒臣在东宫者之罪】臣窃观皇太子材髙智竒驭射伎艺过人絶逺然于术数未有所守者以陛下为心也窃愿陛下幸择圣人之术【错所谓圣人之术非指申商之书虽六经孔孟之说以术数求之亦见其为术数而已】可用今世者以赐皇太子因时使太子陈眀于前陛下裁察上善之于是拜错为太子家令【此文帝之大失也独不记用张相如石奋为太子师傅之意乎】以其辨得幸太子太子家号曰智囊汉初黄老申韩世有授观此及乐毅赞皆可考也独儒者无闻焉故髙祖以来黄老申韩迭用于世【文帝黙寡欲故与黄老合景帝峻防寡思故与申韩合】而儒者独不用殆非专时君之罪也太史公曰自曹参荐盖公言黄老而贾生晁错眀申商公孙以儒显其所感者深矣
　　匈奴冦狄道从鼂错议募民徙塞下
　　解题曰按本纪匈奴冦狄道又按鼂错是时匈奴彊数冦边止发兵以御之错时上言兵事曰臣闻汉兴以来胡虏数入边地小入则小利大入则大利髙后时再入陇西攻城屠邑敺畧畜产其后复入陇西杀吏卒大冦盗窃闻战胜之威民气百倍败兵之卒没世不复自髙后以来陇西三困于匈奴矣民气破伤亡有胜意今兹陇西之吏頼社稷之神灵奉陛下之眀诏和辑士卒底厉其节起杀伤之民以当乗胜之匈奴用少击众杀一王败其众【此即本纪所书匈奴冦狄道之事也按地理志陇西郡有狄道县】非陇西之民有勇怯乃将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻用兵临战合刃之急者三一曰得地形二曰卒服习三曰器用利【有良将而后三者可用也】臣又闻小大异形强弱异势险易异备夫卑身以事强小国之形也合小以攻大敌国之形也【师古曰彼我力均不能相使胜则连结外援共制之也】以蛮夷攻蛮夷中国之形也【师古曰不烦华夏之兵使其同类自相攻击也】今匈奴地形技艺与中国异上下山阪出入溪涧中国之马弗与也【中国之马利于平地不利于险阻】险道倾仄且驰且射中国之骑弗与也【骑射匈奴之所长】风雨罢劳饥渴不困【未尝官室故不畏风雨】中国之人弗与也此匈奴之长技也若夫平原易地轻车突骑【顔师古曰易亦平也突骑言其骁锐可用冲突敌人也】则匈奴之众易挠乱也劲弩长防射疏及逺则匈奴之弓弗能格也【弩者中国之所长】坚甲利刃长短相杂游弩徃来什伍俱前【顔师古曰五人为伍二五为什】则匈奴之兵弗能当也材官驺发矢道同的【如淳曰驺矢也处平易之地可以矢相射也臣瓒曰用矢者同中一的言其工妙也师古曰驺谓矢之善者也春秋左氏作菆字其音同耳材官有材力者】则匈奴之革笥木荐弗能支也【孟康曰革笥皮作如铠者被之木荐以木板作如楯一曰革笥若楯木荐之以当人心也】下马地鬭劔防相接去就相薄则匈奴之足弗能给也此中国之长技也今降胡义渠蛮夷之属来归谊者【若后世所谓归顺也】其众数千饮食长技与匈奴同可赐之坚甲絮衣劲弓利矢益以边郡之良骑【边郡之骑风俗亦与匈奴同】令眀将能知其习俗和辑其心者以陛下之眀约将之即有险阻以此当之平地通道则以轻车材官制之【即汉仪注所谓民一岁为卫士一岁为材官骑士习射御骑驰战阵也】两军相为表里各用其长技衡加之以众此万全之术也曰狂夫之言而眀主择焉臣错愚陋昩死上狂言唯陛下财择文帝嘉之乃赐错玺书宠答焉曰皇帝问太子家令上书言兵体三章闻之书言狂夫之言而眀主择焉今则不然言者不狂而择者不眀国之大患故在于此使夫不眀择于不狂是以万听而万不当也【文帝谦损以来言者如此】错复言守边僃塞劝农力本当世急务二事曰胡人食肉饮酪衣皮毛非有城郭田宅之归美草甘水则止草尽水竭则移今使胡人数处转收行猎于塞下或当燕代或当上郡北地陇西以候僃塞之卒卒少则入陛下不救则边民絶□而有降敌之心救之少发则不足多发逺县才至则胡又已去聚而不罢为费甚大罢之则复入如此连年则中国贫苦而民不安矣【此所以匈奴不过汉一大县而能为汉患也】陛下幸忧边境遣将吏发卒以治塞甚大恵也然令逺方之卒守塞一岁而更【师古曰更谓易代也】不知胡人之能不如选常居者家室田作且以僃之以便为之髙城深堑具蔺石布渠答【苏林曰渠答铁疾藜也如淳曰蔺石城上雷石也墨子曰城上二歩一渠立程长三尺冠长十尺臂长六尺二歩一答答广九尺袤十二尺】复为一城其内城间百五十歩要害之处通川之道【前所谓为之髙城深堑者护家室田作也此所谓复为一城者据势也】调立城邑毋下千家【凡一城皆当有千家以上也】为中周虎落【郑氏曰虎落者外藩也若今时竹虎也师古白虎落者以竹蔑相连落之也】先为室屋具田器【必如是然后至者如归】乃募罪人及免徒复作令居之【臣瓒曰募有罪者及罪人遇赦复作竟其日月者今皆除其罸令居之也】不足募以丁奴婢赎辠【若罪人应募者少许罪人以成丁之奴婢纳官赎罪】及输奴婢欲以拜爵者【平民亦许纳奴婢以鬻爵】不足乃募民之欲徃者皆赐髙爵复其家【罪人及罪人赎罪奴婢及平民欲爵输奴婢已种人犹不足戍边之数始募平民按百官表髙爵谓公大夫以上也】予冬夏衣廪食能自给而止【田作所收可以自给则官不供之也】郡县之民得置其爵以自增至卿【孟康谓即食货志所谓乐卿顔师古谓乐卿武帝所置错之上书未得预言之然二十等爵内无有卿名盖谓其等级同列卿者也两说皆非也若文帝时未有卿爵错之书辞必不如此但未必谓之乐卿耳】其亡夫若妻者县官买予之人情非有匹敌不能乆安其处塞下之民禄利不厚不可使乆居危难之地【此识人情者也】胡人入驱而能止其所驱者以其半予之【顔师古曰言胡人入为冦驱畧汉人及畜产而它人能止得其所驱者令其本主以半赏之】县官为赎【顔师古曰此承上句之言谓官为官僃赎之耳】其民如是则邑里相救助赴胡不避死非以徳上也欲全亲戚而利其财也此与东方之戍卒不习地势而心畏胡者功相万也【如淳曰东方诸郡民不习战鬬当戍边者也】上从其言募民徙塞下错复言陛下幸募民相徙以实塞下使屯戍之事益省输将之费益寡甚大惠也下吏诚能称厚惠奉眀法【法虽异而吏不能恻怛体上意则亦徒法而已】存防所徙之老弱善遇其壮士和辑其心而勿侵刻【大要不过此两条】使先至安乐而不思故乡则贫民相慕而劝徃矣臣闻古之徙逺方以实广虚也相其隂阳之和尝其水泉之味审其土地之宜观其草木之饶然后营邑立城制里割宅【此盖古之遗法定之方中公刘所载是也】通田作之道正阡陌之界【此秦法也】先为筑室家有一堂二内门戸之闭【张晏曰二内二房也】置器物焉民至有所居作有所用此民所以轻去故乡而劝之新邑也为置医巫以救疾病以修祭祀【医以救疾病巫以修祭祀各有所主然古亦有祀田之术焉】男女有昏生死相防坟墓相从种树畜长【师古曰种树谓桑果之属张晏曰畜长六畜也】室屋完安此所以使民乐其处而有长居之心也臣又闻古之制边县以僃敌也使五家为伍伍有长十长一里里有假士【师古曰假大也音工雅反】四里一连连有假五百【五百之名始见于此】十连一邑邑有假候皆择其邑之贤材有护【师古曰有保护之能者也】习地形知民心者居则习民于射法出则教民于应敌故卒伍成于内则军政定于外服习以成勿令迁徙所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲【以其冦狄道故絶之】臣窃意其冬来南也一大治则终身创矣欲立威者始于折胶【苏林曰秋气至胶可折弓可用匈奴常以为候而出军】来而不得困使得气去后未易服也
　　汉孝文皇帝十二年冬十二月河决东郡酸枣溃金隄兴卒塞之
　　解题曰按河渠书汉兴三十九年孝文时河决酸枣东溃金隄【师古曰溃横决也金隄河湟名也在东郡白马界括地志曰金隄一名千里隄在白马县东五里水经曰河水东北流而迳濮阳县北为濮阳津注云城北十里有瓠河口有金隄宣房堰】酸枣今开封府酸枣县白马今滑州白马县
　　春正月赐诸侯王女邑各二千戸
　　解题曰四年既赐诸侯王子邑各二千戸故亦赐其女也
　　二月出惠帝后宫美人令得嫁
　　解题曰惠帝之崩至此二十年矣以文帝之仁始得出嫁然则定制未立事之遗落者多矣
　　三月除关无用
　　解题曰张晏曰信也若今过所也如淳曰两行书缯帛分持其一出入关合之乃得过谓之也师古曰张说是也古者或用棨或用缯帛棨者刻木为合符也
　　鼂错请募民入粟于边拜爵免罪从之赐农民今年租税之半
　　解题曰荀氏论曰圣王之制务在纲纪眀其道义而已若夫一切之计必推其功义度其时宜不得已而用之非有大故则不繇之按食货志鼂错复说上曰民贫则奸邪生贫生于不足不足生于不农不农则不地着不地着则离乡轻家民如鸟兽虽有髙城深池严法重刑犹不能禁也今农夫五口之家其服役者不下二人其能耕者不过百畮百畮之收不过百石【毎畮收一石】春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送徃迎来吊死问疾飬孤长幼在其中勤苦如此尚复被水旱之灾急政防虐赋敛不时朝令而暮改当其存者半贾而卖【师古曰本直千钱者止得五百也贾读曰价】亡者取倍称之息【如淳曰取一偿二为倍称师古曰称举也今俗所谓举钱者也】于是有卖田宅鬻子孙以偿债者矣而商贾大者积贮倍息小者坐列贩卖【师古曰行卖曰商坐贩曰贾列者若今市中卖物行也】操其竒赢日游都市【师古曰竒赢谓有余财而蓄聚竒异之物也一说竒谓残余物也】乗上之急所卖必倍【师古曰上所急求则其价倍贵】故其男不耕耘女不蚕织衣必文采食必粱肉【师古曰粱好粟也即今之粱米】亡农夫之苦有仟伯之得【师古曰仟谓千钱伯谓百钱也伯莫白反今俗犹谓百钱为一伯】因其富厚交通王侯力过吏埶以利相倾千里游敖冠盖相望乗坚策肥履丝曳缟【此髙帝所禁也师古曰坚谓好车也缟皓素也缯之精白者也】此商人所以兼并农人所以流亡者也今法律贱商人商人以富贵矣尊农夫农夫以贫贱矣【是时法律如此】故俗之所贵主之所贱也吏之所卑法之所尊也上下相反好恶乖迕【此正中文帝徒善之病】而欲国富法立不可得也方今之务莫若使民务农而已矣欲民务农在于贵粟【贵粟即鲁颂所谓重谷】贵粟之道在于使民以粟为赏罚今募天下入粟县官得以拜爵得以除罪如此则富人有爵农民有钱粟有所渫【贵粟则价不贱而亦不伤农】夫能入粟以受爵皆有余者也取于有余以供上用则贫民之赋可损今令民有车骑马一匹者复卒三人【师古曰当为卒者免其三人不为卒者复其钱耳】车骑者天下武备也故为复卒【当时之法如此】神农之教曰有石城十仞【师古曰八尺曰仞取人申臂之一寻也】汤池百步带甲百万而亡粟弗能守也【许行所谓神农之学也】以是观之粟者王者大用政之本务令民入粟受爵至五大夫以上乃复一人耳此其与骑马之功相去逺矣于是文帝从错之言令民入粟边六百石爵上造稍増至四千石为五大夫万二千石为大庶长各以多少级数为差错又言边食足以支五嵗【边有五年之畜】可令入粟郡县矣【师古曰入诸郡县以僃凶灾也】足支一嵗以上可时赦勿收农民租上复从其言乃下诏赐民十二年租税之半
　　遣谒者劳赐三老孝者悌者力田亷吏县以戸口率置三老孝悌力田常员
　　解题曰按本纪诏曰孝悌天下之大顺也力田为生之本也三老众民之师也亷吏民之表也朕甚嘉之此二三大夫之行今万家之县云无应令岂实人情是吏举贤之道未僃也其遣谒者劳赐三老孝者帛人五匹悌者力田二匹亷吏二百石以上率百石者三匹【师古曰自二百石以上每百石加三匹也】及问民所不便安而以戸口率置三老孝悌力田常员令各率其意以道民焉
　　追諡故淮南王长为厉王
　　解题曰按史记淮南衡山列孝文十二年民有作歌歌淮南厉王曰一尺布尚可缝一斗粟尚可舂兄弟二人不相容上闻之乃叹曰尧舜放逐骨肉周公杀管蔡天下称圣何者不以私害公天下岂以我为贪淮南王地邪乃追尊諡淮南王为厉王置园陵如诸侯仪
　　汉孝文皇帝十三年五月除肉刑
　　解题曰按史记本纪汉书刑法志五月齐太仓令淳于公有罪当刑诏狱逮徙系长安【师古曰逮及也辞之所及则追捕之故谓之逮一曰逮者在道将送防御不絶若今之送囚也】淳于公无男有五女当行防逮骂其女曰生子不生男缓急非有益也其少女缇萦自伤泣乃随其父至长安上书曰妾父为吏齐中皆称其亷平今坐法当刑【亷平者至坐肉刑亦见汉法之尚宻】妾伤夫死者不可复生刑者不可复属虽复欲改过自新其道无繇也妾愿没入为官婢赎父刑罪使得自新书奏天子天子怜悲其意乃下诏曰盖闻有虞氏之时画衣冠异章服以为僇而民不犯何治之至也今法有肉刑三【孟康曰黥劓一刖左右趾合一凡三也】而奸不止其咎安在非乃朕徳之薄而教不眀与吾甚自愧夫训道不纯而愚民防焉诗曰岂弟君子民之父母今人有过敎未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之及今罪人各以轻重不亡逃有年而免具为令丞相张苍御史大夫冯敬奏言肉刑所以禁奸慝其所繇来者乆矣陛下下眀诏怜万民之一有过被刑者终身不息【谓除肉刑也】及罪人欲改行为善而道亡繇【谓欲免罪人不亡逃者也】至于盛徳臣等所不及也臣谨议请定律曰诸当完者完为城旦舂【臣瓒曰文帝除肉刑皆有以易之故以完易髠以笞代劓以左右趾代刖今既曰完矣不复云以完代完也此当言髠者完也】当黥者髠钳为城旦舂当劓者笞三百当斩左趾者笞五百当斩右趾及杀人先自告及吏坐受赇枉法守县官财物而即盗之已论命复有笞罪者皆弃市【晋灼曰命者名也成其罪也师古曰趾足也当斩右足者以其辠次重故从弃市也杀人先自告谓杀人而自首得免罪者也吏受赇枉法谓曲公法而受赂者也守县官财物而即盗之即今律所谓主守自盗者也杀人害重受赇盗物赃污之身故此三罪已被论名而又犯笞亦皆弃市也】罪人狱已决完为城旦舂满三岁为鬼薪白粲鬼薪白粲一岁为臣妾臣妾一岁免为庶人【古者士臣皁皁臣舆舆臣臣僚僚臣仆仆臣台台臣至汉犹有之名师古曰男子为臣女子为妾鬼薪白粲满三岁为臣臣一岁免为庶人妾亦然也】臣妾满二岁为司冦司冦一岁及作如司冦二岁皆免为庶人其亡逃及有罪耐以上不用此令前令之刑城旦舂岁而非禁锢者如完为城旦舂岁数以免【李竒曰谓文帝作此令之前有刑者】臣昩死请制曰可是后外有轻刑之名内实杀人斩右趾者又当死斩左趾者笞五百当劓者笞三百率多死【师古曰斩右趾者弃市故入于死以笞五百代斩左趾者笞三百代劓笞数既多亦不活也】
　　盗杀御史大夫冯敬
　　解题曰按贾谊疏诸王虽名为臣实皆有布衣昆弟之心汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者【如淳曰冯无择子名忠直为御史大夫奏淮南厉王诛之】适啓其口匕首已防其胷矣【刺敬者虽不知主名以谊防上文考之今吴又见告矣意者其出于吴欤师古曰始欲发言节制诸侯王则为刺客所杀】百官表虽不载敬死之年然肉刑议尚有敬名而贾谊亦称梁王死后岁余谊亦死是敬之见杀必在贾谊前无疑也
　　故梁王太傅贾谊卒
　　解题曰按贾谊梁王胜坠马死谊自伤为傅无状常哭泣后岁余亦死贾生之死年三十三矣【梁懐王以十一年六月死至此仅两年临川王氏诗曰懐王自坠马贾傅至死悲古人事一职岂敢茍然为哭死非为生吾心良不欺滔滔声利间绛灌复何知东坡苏氏曰贾生过湘为赋以吊屈原纡鬰愤闷趯然有逺举之志其后卒以自伤哭泣至于夭絶使人君得如贾谊臣则知其有狷介之操一不见用则忧伤病沮不能复振而为贾生者亦愼其所发哉合临川东坡二说观之则贾生之醇疵可见矣】后四岁齐文王薨亡子文帝思贾生言乃分齐为六国尽立悼惠王子六人为王又迁淮南王喜于城阳而分淮南为三国尽立厉王三子以王之【此一事不用贾谊之说故淮南衡山终反】后十年文帝崩【王齐悼惠王淮南厉王诸子在十六年当作后三年文帝崩后此实十年】景帝立三年而吴楚赵与四齐王合从举兵西乡京师梁王扞之卒破七国至武帝时淮南厉王子为王者以国亦反诛孝武初立举贾生之孙二人至郡守贾嘉最好学世其家【史记云贾嘉最好学世其家与余通书艺文志儒家贾谊五十八篇】
　　六月除田租
　　解题曰用鼂错鬻爵之策积粟既多故除田之租税也荀氏论曰古者什一而税以为天下之中正今汉民或百一而税可谓鲜矣然富强富人占田逾侈输其赋太半官收百一之税民收太半之赋官家之惠优于三代豪强之防酷于亡秦是上惠不通威福分于豪强也今不正其本而务除租税适足以资富强夫土地者天下之大本也春秋之义诸侯不得专封大夫不得专地今豪民占田或至数百千顷富过王侯是自专封也买卖繇已是自专其地也孝武时董仲舒尝言宜限民名田至哀帝时乃限民田不得过三十顷虽有其制卒不得施行然三十顷有不平矣且夫井田之制宜于民众之时地广民稀勿为可也然欲废之于寡立之于众上地既富列在豪强卒而规之竝有怨心则生纷乱制度难行繇是观之若髙帝初定天下及光武中兴之后民人稀少立之易矣就未悉备井田之法宜以口数占田为立科限民得耕种不得买卖以赡贫弱以防兼并且为制度张本不亦宜乎虽古今异制损益随时然纪纲大畧其致一也本志曰古者建步立畆六尺为步步百为畆畆百为夫夫三为屋屋三为井井方一里是为九夫八家共之各受私田百畆公田十畆是为八百八十畆余二十畆以为庐舎出入相友守望相接疾病相救民受田上田夫百畆中田夫二百畆下田夫三百畆岁更耕之自爰其处其家众男为余夫亦以口受田如此士工商家受田五口乃当农夫一人有赋有税税谓公田什一及工商衡虞之入也赋谓供车马兵甲士徒之役也民年二十受田六十归田种谷必杂五种以备灾害田中不得有树以妨五谷力耕数耘收获如冦盗之至还庐种桑菜茹有畦瓜瓠果蓏殖于疆易鸡豚狗彘无失其时女修蚕织五十可以衣帛七十可以食肉五家为比五比为闾四闾为族五族为党五党为州五州为乡乡万二千五百戸比长位下士自此以上稍登一级至乡为卿矣于是闾有序而乡有庠序以眀教庠以行礼而视化焉春令民毕出于野其诗云同我妇子馌彼南畆田畯至喜冬则毕入于邑其诗云嗟我妇子曰为改岁入此室处春将出民闾首平旦坐于右塾比长坐于左塾毕出而后归夕亦如之入者必持薪樵轻重相分班白不提挈冬民既入妇人同巷夜绩女工一月得四十五日功必相从者所以省费燎火同巧拙而合习俗也男女有不得其所者因而相与歌咏各言其情是月余子亦在序室八嵗入小学学六甲五方书计之事十五入大学学先圣礼乐而知君臣之礼其秀异者移乡学学于庠序庠序之异者移国学学于小学诸侯岁贡小学之异者移于天子之学学于大学命曰造士然后爵命焉孟春之月群居将散行人振木铎以徇于路以采诗献之太师比其音律以闻于天子三年耕则余一年之畜故三年有成成此功也故王者三载考绩三考黜陟九年耕余三年之食进业日升谓之升平三升曰泰二十七年余九年食谓之泰平而王业大成刑措不用王道兴矣故语曰如有王者必世而后仁书曰天秩有礼天罚有罪故圣人因天秩而制五礼因天罚而制五刑建司马之官设六军之众因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里故四井为邑邑四为丘丘十六井有戎马一匹牛三头四丘为甸甸六十四井有戎马四匹兵车一乗牛十二头甲士三人歩卒七十二人干戈备具是谓司马之法一同百里提封万井除山川坑堑城池邑居园囿术路三千六百井定出赋六千四百井戎马四百匹兵车百乗此卿大夫采地之大者是谓百乗之家一封三百一十六里提封十万井定出赋六万四千井戎马四千匹兵车千乗此诸侯之大者谓之千乗之国天子畿方千里提封百万井定出赋六十四万井戎马四万匹兵车万乗戎马车徒干戈素具春振旅以搜夏拔舎以苖秋治兵以狝冬大阅以狩皆于农隙以讲事焉五国为属属有长十国为连连有率三十国为卒卒有正二百一十国为州州有牧牧有连率比年简车徒群牧五年大简车徒此先王制土定业班民设教立武足兵之大法也
　　除戍卒令
　　解题曰按史记大事记是年除肉刑及田租税律戍卒令盖用鼂错募民戍边之策应募者众不必劳平民更戍也
　　汉孝文皇帝十四年冬匈奴老上单于稽粥十四万骑攻朝那萧关杀北地都尉孙卭遂至彭阳候骑至雍甘泉以周舎为卫将军张武为车骑将军将车千乗骑十万屯长安旁以僃长安以昌侯卢卿寗侯魏遫隆虑侯周灶皆为将军屯上郡北地陇西张相如为大将军董赤栾布为将军大发车骑以击匈奴匈奴遁走出塞解题曰中行说之谋也按史记汉书本纪列中行说降匈奴单于甚亲幸之【初汉使中行说傅公主虽在匈奴犹汉臣也降则遂为匈奴臣矣】匈奴好汉缯絮食物中行曰匈奴人众不能当汉之一郡【是汉富庶如此】然所以强者以衣食异无仰于汉今单于变俗好汉物【然则冐顿不好汉物可知也】于是说教单于左右疏记以计课其人众畜物【前此匈奴未有文记】汉遗单于书牍以尺一寸中行说令单于遗书以尺二寸牍及印封皆令广大长倨傲其辞汉使或言曰匈奴父子乃同穹庐而卧【顔师古曰穹庐旃怅也其形穹隆故曰穹庐】父死妻其后母兄弟死尽取其妻妻之无冠带之饰阙庭之礼中行说曰匈奴之俗人食畜肉饮其汁衣其皮畜食草饮水随时转移故其急则人习骑射寛则人乐无事其约束轻易行也故匈奴虽乱必立宗种【自秦罢置守中国遂不贵宗种】今中国虽阳不取其父兄之妻亲属益疎则相杀至乃易姓皆从此类且礼义之敝嗟土室之人顾无多辞令喋喋占占冠固何当【中国文敞质衰宜其为匈奴所嗤也土室之人指汉使也今陜西极边民尚有居土室者顔师古曰嗟者叹愍之言也喋喋利口也占占衣裳貌也言汉人且当思念无为喋喋占占耳虽自谓着冠无所当益也】日夜教单于候利害处汉孝文皇帝十四年匈奴单于十四万骑入朝那塞萧关杀北地都尉卭【朝那今原州临泾县有汉朝那县故城萧关朝那之关也按地理志朝那属安定郡而北地都尉见杀者盖安定郡武帝元鼎三年所置是时犹属北地也顔师古曰功臣表云耕侯孙单于父北地都尉卭力战死事文帝十四年封与此正合然则卬姓孙而徐广乃云姓叚说者因曰叚防宗即卭之元孙无所防也会宗汉书有传班固不云是卬后何从而知之乎】虏人民畜产甚多遂至彭阳【按地理志属安定郡今原州彭阳县】使竒兵入烧回中宫【汉书作骑兵非也胡无步兵顔师古曰回中地在安定其中有宫也】候骑至雍甘泉于是文帝乃遣三将军军上郡北地陇西【按年表卢卿魏遫周灶皆髙帝功臣也】中尉周舎为卫将军郎中令张武为车骑将军军渭北车千乗骑卒十万帝亲自劳军勒兵申教令欲自将征匈奴群臣谏不听皇太后固要上乃止【文頴曰哀痛祝誓之言】于是以东阳侯张相如为大将军成侯董赤为前将军内史栾布为将军【按年表东阳侯张相如以击陈豨力战功封侯者也成侯董赤髙帝将董渫者也栾布哭彭越者也绛侯既死人望无过张相如故以为大将军】大发车骑往击胡单于留塞内月余乃去汉逐出塞即还【此文帝待匈奴之规摹也】
　　以中郎署长冯唐为车骑都尉赦囚徒魏尚复以为云中守
　　解题曰按列冯唐者其大父赵人唐以孝着为中郎署长【署长犹舎长也守中郎署者也应劭曰此云孝子郎也】事文帝文帝辇过问唐曰父老何自为郎家安在唐具以实对文帝曰吾居代时吾尚食监髙袪数为我言赵将李齐之贤战于钜鹿下今吾每饭意未尝不在钜鹿也【时匈奴为患故当馈思名将】父知之乎唐对曰尚不如亷颇李牧之为将也上曰何以唐曰臣大父在赵时为官卒将善李牧臣父故为代相善赵将李齐知其为人也上既闻防颇李牧为人良说而拊髀曰嗟乎吾独不得亷颇李牧为吾将吾岂忧匈奴哉唐曰主臣陛下虽得亷颇李牧弗能用也上怒起入禁中【杨子曰或问冯唐靣文帝得亷颇李牧不能用也谅乎曰彼时有激也亲屈帝尊以信亚夫之军至颇牧曷不用哉】当是之时匈奴新大入朝那杀北地都尉卬上以胡冦为意乃卒复问唐曰公何以知吾不能用亷颇李牧也唐对曰臣大父言李牧为赵将居边军市之租皆自用飨士赏赐决于外不从中覆也【顔师古曰覆谓覆白之也】委任而责成功故李牧乃得尽其志能今臣窃闻魏尚为云中守其军市租尽以飨士卒出私飬钱【魏尚之私钱也】五日一椎牛飨賔客【游士在边尚所賔者也】军吏【军职之吏】舎人【云中守之舎人】是以匈奴逺避不近云中之塞虏曾一入尚率车骑击之所杀甚众夫士卒尽家人子起田中从军安知尺籍伍符【李竒曰夫籍所以书军令伍符军士五五相保之符信也如淳曰汉军法曰吏卒斩首以尺籍书下县移郡令人故行不行夺劳二嵗伍符亦什伍之符要节度也顔师古曰家人子谓庶人之家子也】终日力战斩首捕虏上功幕府一言不相应文吏以法防之其赏不行【此泛论当时法宻也】且云中守魏尚坐上功首虏差六级陛下下之吏削其爵罚作之【罚谓徒居作也】繇此言之陛下虽得亷颇李牧弗能用也文帝说是日令冯唐持节赦魏尚复以为云中守而拜唐为车骑都尉主中尉及郡国车士【服防曰车战之士也】七年景帝立以唐为楚相免武帝立求贤良举冯唐时年九十余不能复为官【汉之举贤良如此辕固武帝初以贤良征亦九十余】乃以唐子冯遂为郎太史公曰张季之言长者守法不阿意冯公之论将率有味哉有味哉语曰不知其人视其友二君之所称诵可着廊庙书曰不偏不党王道荡荡不党不偏王道便便张季冯公近之矣荀恱论曰以孝文之明本朝之治百寮之贤而贾谊见逐张释之十年不见省用冯唐白首屈于郎署岂不惜哉夫以绛侯之忠功存社稷而犹见疑不亦痛乎夫知贤之难用人不易忠臣自古之难也虽在眀世且犹若兹而况乱君闇主者乎然则屈原赴湘水子胥鸱夷于江安足恨哉周勃质朴忠诚髙祖以为安刘氏者必勃也既定汉室建立明主眷眷之心岂有异哉狼狈失防块然囚执俛首抚襟屈于狱吏岂不愍哉夫忠臣之于其主犹孝子之于其亲尽心焉尽力焉进而喜非贪位退而忧非懐宠结志于心慕恋不已进得及时乐行其道故仲尼去鲁曰迟迟而行孟轲去齐三宿而后出境彼诚仁圣之心夫贾谊过湘水吊屈原恻怆动懐岂徒忿怨而已哉与夫茍患失之者异类殊意矣及其傅梁王薨哭泣而从死岂可谓不忠乎然人主不察岂不哀哉及释之屈而思归冯唐困而后达有可悼也此贤臣所以泣血贤俊所以伤心也
　　春三月增诸祀坛场珪币
　　解题曰按本纪诏曰朕获执牺牲珪币以事上帝宗庙十四年于今歴日弥长以不敏不眀而乆抚临天下朕甚自媿其广增诸祀坛场珪币昔先王逺施不求其报望祀不祈其福右贤左戚先民后已至眀之极也今吾闻祠官祝厘【如淳曰厘福也】皆归福于朕躬不为百姓朕甚媿之其后祠官致敬无有所祈
　　河间文王辟疆薨立子福为河间王
　　解题曰辟疆赵幽王少子二年所封也
　　汉孝文皇帝十五年春黄龙见成纪以公孙臣为博士议改正朔服色夏四月帝幸雍始郊见五帝
　　解题曰按封禅书鲁人公孙臣上书曰始秦得水徳今汉受之推终始则汉当土徳【终始邹衍书篇名见本次也音张恋反秦始皇以周为火徳故从其所不胜而为水徳公孙臣亦以秦为水徳汉常从其所不胜而为土徳】上徳之应黄龙见宜改正朔易服色色上黄【与贾谊之说同】是时丞相张苍好律厯以为汉乃水徳之始故河决金隄其符也年始冬十月色外黒内赤【服防曰十月阴气在外黒阳气尚伏在地故内赤】与徳相应如公孙臣言非也罢之后三嵗黄龙见成纪文帝乃召公孙臣拜博士与诸生草改厯服色事其夏下诏曰异物之神见于成纪无害于民嵗以有年朕祈郊上帝诸神礼官议无讳以劳朕有司皆曰古者天子夏亲郊祠上帝于郊故曰郊【月令仲夏之月大雩帝用盛乐郑康成注春秋传龙见而雩雩之正当以四月凡周之秋三月之中而旱亦修雩礼以求雨因着正雩此月失之矣郑康成谓周之七月夏之五月杜预释例曰龙见而雩谓建巳之月苍龙宿之体昬见东方于是大雩祭天遂为百谷祈膏雨也】于是夏四月文帝始郊见雍五畤祠【汉兴至此天子方亲郊】衣皆上赤【是时汉虽尚水徳以髙祖自谓赤帝子之故故衣皆上赤】
　　九月诏诸侯王公卿郡守举贤良能直言极谏者上亲防之
　　解题曰按鼂错诏有司举贤良文学士错在选中上亲防诏之曰惟十有五年九月壬子皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其眀逺者通厥聪比善戮力以翼天子是以大禹能亡失徳夏以长懋【此必有所孟子谓闻善言则拜特其畧耳】髙皇帝亲除大害去乱从【顔师古曰乱谓作乱者从谓合从者】竝建豪英以为官师【顔师古曰师长也各为一官之长也】为谏争辅天子之阙而翼戴汉宗也【是时未有谏官官师各以其职谏也】赖天之灵宗庙之福方内以安泽及四夷今朕获执天下之正以承宗庙之祀朕既不徳又不敏朙弗能烛而智不能治此大夫之所着闻也故诏有司诸侯王三公九卿及主郡吏【顔师古曰主郡吏谓郡守也】各师其志以选贤良明于国家之大体通于人事之终始及能直言极諌者【此所谓三道也】各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隠上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之密之重之闭之兴自朕躬大夫其正论毋枉执事乌虖戒之二三大夫其帅志毋怠错曰平阳侯臣窋汝隂侯臣灶颍隂侯臣何廷尉臣冝昌陇西太守臣昆邪所选贤良太子家令臣错【窋曹参子灶夏侯婴子也何灌婴子也昆邪公孙昆邪也错颍川人而陇西太守举之者举所知也歴序所举者姓名犹近世除书载举主姓名也】昩死再拜言臣窃闻古之贤主莫不求贤以为辅翼故黄帝得力牧而为五帝先大禹得咎繇而为三王祖齐桓得筦子而为五伯长【其自许不浅矣】今陛下讲于大禹及髙祖皇之建豪英也退托于不明以求贤良让之至也臣窃观上世之若髙皇帝之建功业陛下之徳厚而得贤佐皆有司之所览刻于玉版藏于金匮歴之春秋【按序述汉书起于髙祖终于孝平王莽之诛十有二世为春秋考纪表志凡百篇然则虽至东汉之初春秋之名尚存也】纪之后世为帝者祖宗与天地相终今臣窋等乃以臣错充赋甚不称眀诏求贤之意臣错草茅臣亡识知昩死上愚对其对为謟语以求售世固已多论之然论变法之意才有战不胜者易其地民贫穷者变其业两语极称其美以恱帝之意微见其端以起帝之疑此正错之术数也頼文帝清静寡欲不为其所动耳至于论三王计安天下本人情及亡秦之敝亦不可废也【其论秦乱之时吏之始所先侵者贫人贱民也至其中节所侵者富人吏家也及其末涂所侵者宗室大臣也亲疎是故皆危外内咸怨离散逋逃人有走心陈胜先倡天下大溃】对防者百余人唯错为髙防当时议论之臣固少与错比其迁为中大夫文帝特竒其材而已观太史公所叙可见也【史记鼂错书言削诸侯事及法令可更走者书数十上孝文不听然竒其材迁为中大夫】
　　齐文王则河间哀王福皆薨无子国除
　　解题曰齐明年绍封按史记年表河间哀王福元年薨无后国除为郡【汉书削为郡二字】至孝景前三年复为国
　　汉孝文皇帝十六年作渭阳五帝庙夏四月帝郊见五帝于渭阳以新垣平为上大夫命博士诸生采六经作王制
　　解题曰按史记本纪封禅书赵人新垣平以望气见因说上说立渭阳五庙欲出周鼎当有玉英见于是作渭阳五帝庙同宇【师古曰宇为屋之覆也言同一屋之下而别为五庙各立门室也庙记云五帝庙在长安东北也】帝一殿面各五门各如其帝色祠所用及仪亦如雍五畤夏四月文帝亲拜霸渭之防【如淳曰二水之合也】以郊见渭阳五帝五帝庙南临渭北穿蒲池沟水权火举而祠若光辉然属天焉于是贵平上大夫赐累千金【上大夫官名百官表不载按韩安国壷遂官至詹事史记叙称为上大夫然则上大夫盖指九卿二千石之类也】而使博士诸生刺六经中作王制【今礼记王制篇是也文帝方溺于方士之说此岂兴礼乐之时乎使有眞儒必不在执笔之列】
　　复于长门道北立五帝坛
　　解题曰按郊祀志文帝出长门若见五人于道北遂因其直【顔师古曰直犹当也当其处】立五帝坛祠以五牢以文帝之清静寡欲一有所溺其惑如此况其下者乎是故人主不可有所欲
　　徙淮南王喜复为城阳王丙寅分齐为六国立悼惠王子杨虚侯将闾为齐王安都侯志为济北王武城侯贤为菑川王白石侯雄渠为胶东王平昌侯卬为胶西王扐侯辟光为济南王又分淮南为三国立厉王子阜陵侯安为淮南王安阳侯勃为衡山王阳周侯赐为庐江王
　　解题曰文帝于贾谊之策一从一违者分齐以王悼惠诸子盖其所欲不王厉王诸子则非其所安也观过知仁亦可谓天资之厚矣天资虽厚不能裁之以义及武帝之世淮南衡山之狱屠戮生民以数万计恃天资而不学其患至此按悼惠王齐哀王既罢兵归而代王立是为孝文帝文帝元年尽以髙后时所割齐之城阳琅邪济南郡复于齐而徙琅邪王王燕始诛诸吕时朱虚侯章功尤大大臣许尽以赵地王章尽以梁地王兴居及文帝立闻朱虚东牟之初欲立齐王故黜其功二年王诸子乃割齐二郡以王章兴居兴居意自以失职夺功岁余章薨兴居发兵反自杀国除文帝悯济北王逆乱以自灭眀年尽封悼惠王诸子罢军等七人为列侯至十五年齐文王又薨无子时悼惠王后尚有城阳王在文帝怜悼惠王适嗣之絶于是乃分齐为六国尽立前所封悼惠王子列侯见在者六人为王又按史记淮南王上怜淮南厉王废法不轨自使失国蚤死乃立其三子为王皆复得厉王时地参分之
　　汉孝文皇帝后元年冬十月新垣平诈觉谋反夷三族解题曰受玉柸之献即明皇之徳灵寳也以日再中之说而改元即哀帝之溺夏贺良也治庙汾隂欲祠出周鼎即始皇之祷泗水也与治同道罔不兴与乱同事罔不亡使新垣平之不死汉其殆哉然武帝既诛文成而五利之宠又甚于前文帝自是遂不复信方士之诞盖其天资本非多欲而躭溺尚新故犹可自拔也观其遗诏之首曰盖天下万物之萌生靡不有死死者天地之理物之自然去此才六七年耳所见如出两人人恒过然后能改岂虚言哉至于忿疾新垣平而复三族刑惩艾滛祠而怠于正朔服色郊祀之事则补衮职者之责也
　　春三月孝惠皇后张氏薨于北宫
　　解题曰按史记汉书列大臣灭吕氏唯独置孝惠皇后居北宫孝文后元年薨葬安陵不起坟【张晏曰后党于吕氏废处北宫故不曰崩】
　　诏议民食
　　解题曰按本纪诏曰间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与【文帝方惑于新垣平则令天下大酺及惑既解则遂知百姓劳苦如此】乃天道有不顺地利或不得事多失和鬼神废不享与【作渭阳庙立长门坛兴汾阴祠而犹有鬼神废不亨之疑文帝可以深省矣】何以致此将百官之奉飬或费无用之事或多与【当时之病民者不在此】何其民食之寡乏也夫度田非益寡而计民未加益以口量地其于古犹有余而食之甚不足者其咎安在【文帝可谓知所疑矣使有知治体者剖析源流安知古制之不复也】无乃百姓之从事于末以害农者藩【师古曰末谓工商之业也】为酒醪以靡谷者多【师古曰醪汁滓酒也靡散也】六畜之食焉者众与【三者皆繇风俗之侈也】细大之义吾未能得其中与丞相列侯吏二千石博士议之【此大议也而史无焉岂皆浅末而不足取与抑有崇论宏议而帝不能察与博士与议其来必乆虽防秦犹不能废也】有可以佐百姓者率意逺思无有所隐
　　汉孝文皇帝后二年夏帝幸雍棫阳宫
　　解题曰按地理志右扶风雍县棫阳宫昭王起有铁宫是后四年五年皆幸雍盖槖泉祈年诸宫皆在焉故时往游豫也
　　复与匈奴和亲
　　解题曰按史记本纪匈奴匈奴嵗入边杀畧人民畜产甚多汉患之乃使人遗匈奴书单于亦使当戸报谢复言和亲事【此竝后二年前事】孝文帝后二年使使遗匈奴书曰皇帝敬问匈奴大单于无恙使当戸且居雕渠难郎中韩辽遗朕马二匹已至敬受先帝制长城以北引弓之国受命单于长城以内冠带之室朕亦制之【此髙帝约也】使万民耕织射猎衣食父子无离臣主相安俱无防逆今闻渫【渫音先列反】恶民贪降【顔师古曰降下也谓下意于利也】其进取之利倍义絶约忘万民之命离两主之驩然其事已在前矣书曰二国已和亲两主驩说寝兵休卒养马世世昌乐闟【汉书作翕】然更始朕甚嘉之圣人者日新改作更始使老者得息幼者自长各保其首领而终其天年朕与单于俱繇此道顺天恤民世世相施之无穷天下莫不咸便汉与匈奴邻敌之国匈奴处北地寒杀气早降故诏吏遗单于秫蘖金帛丝絮他物嵗有数今天下大安万民熈熈朕与单于为之父母朕追念前事薄物细故谋臣计失皆不足以离兄弟之驩朕闻天不颇覆地不偏载朕与单于皆捐性细故俱蹈大道堕坏前恶以图长乆使两国之民若一家子元元万民下及鱼鼈上及飞鸟跂行喙息蠕动之类莫不就安利而辟危殆故来者不止天之道也俱去前事朕释逃虏民【顔师古曰谓汉人逃入匈奴者今不追也】单于无言章尼等【皆匈奴降汉者】朕闻古之帝王约分明而无食言单于留志天下大安和亲之后汉过不先单于其察之单于既约和亲于是制诏御史曰朕不眀不能逺徳是以使方外之国或不寜息夫四荒之外不安其生封畿之内勤劳不处二者之咎皆自于朕之徳薄而不能逺达也间者累年匈奴竝防边境多杀吏民边臣兵吏又不能谕吾内志以重吾不徳也夫乆结难连兵中外之国将何以自宁今朕夙兴夜寐勤劳天下忧苦万民为之怛惕不安未尝一日忘于心故遣使者冠盖相望结轶【音辙】于道以谕朕意于单于今单于反古之道计社稷之安便万民之利亲与朕俱弃细过偕之大道结兄弟之义以全天下元元之民和亲已定始于今年【匈奴所载诏与此不同其辞曰制诏御史曰匈奴大单于遗朕书言和亲已定亡人不足以益众广地匈奴无入塞汉无出塞犯令约者杀之可以乆亲后无咎俱便朕已许之其布告天下使民知之之诏为许和亲而下也纪之诏为和亲已定而下也文帝不惮屈已而和匈奴可谓爱民矣然遗单于书乃云天下大安万民熙熙朕与单于为之父母天下犹一家也一家岂有两父母哉帝徳广运乃圣乃神乃武乃文皇天眷命奄有四海为天下君此文帝所当深省也】
　　八月戊辰丞相张苍免庚午以御史大夫关内侯申屠嘉为丞相封故安侯
　　解题曰按张苍苍任人为中候大为奸利上以让苍苍遂病免苍为丞相十五岁而免孝景前五年苍卒年百有余嵗子康代侯八年卒子类代为侯八年坐临诸侯丧后就位不敬国除【按年表国除在建元五年公行子有子之丧右师往吊入门有进而与右师言者有就右师之位而与右师言者孟子不与右师言右师不恱曰诸君子皆与驩言孟子独不与驩言是简驩也孟子闻之曰礼朝廷不歴位而相与言不逾阶而相揖也我欲行礼子敖以我为简不亦异乎孟子谓公行子之家为朝廷者丧纪国之大典卿大夫奉君命往吊行礼之所仪制皆视朝廷也观张类坐临诸侯丧后至不敬国除用刑之重如此必三代遗法歴战国秦汉而尚存者也】申屠嘉者梁人以材官蹶张【徐广曰勇徤有材力开张如淳曰材官之多力能脚强弩张之故曰蹶张律有蹶张士】从髙帝击项籍迁为队率从击黥布军为都尉孝惠时为淮阳守孝文帝元年举故吏士二千石从髙皇帝者悉以为关内侯食邑二十四人而申屠嘉食邑五百戸张苍已为丞相嘉迁为御史大夫张苍免相孝文帝欲用皇后弟窦广国为丞相曰恐天下以吾私广国【以此示后后世犹有王氏之祸】广国贤有行故相之念乆之不可而髙帝时大臣又皆多死余见可者乃以御史大夫嘉为丞相因故邑封为故安侯【自汉兴以来皆以列侯为相故因其关内所食邑而封之】是时太中大夫邓通方隆爱幸丞相入朝而通居上傍有怠慢之礼丞相奏事毕因言曰陛下爱幸臣【汉书作爱幸群臣】则富贵之至朝廷之礼不可以不肃【富之可也贵之不可也】上曰君勿言吾私之【顔师古曰言欲私戒教之】罢朝坐府中嘉为檄召邓通诣丞相府不来且斩通【当是时丞相权重如此】通恐入言文帝曰汝第徃吾今使人召若【文帝岂不能留邓通盖欲伸丞相之威耳】通至丞相府免冠徒跣顿首谢嘉坐自如故不为礼责曰夫朝廷者髙皇帝之朝廷也通小臣戯殿上大不敬当斩【嘉特汉军行间一卒耳及为相风采号令威重如此则大业安得不归髙帝】吏今行斩之通顿首首尽出血不解文帝度丞相已困通使使者持节召通而谢丞相曰此吾弄臣君释之邓通既至为文帝泣曰丞相防杀臣【嘉终文世之为相当时近习不敢为谗慝明矣文帝若因此遂逺之岂特不累盛徳亦可免通饿死之祸】
　　星陨梁野
　　解题曰按天文志八月天狗下梁野天狗状如大流星有声其下止地类狗【孟康曰星有尾旁有彗下有如狗形者亦太白之精】所坠及望之火光炎炎中天圜如数顷田
　　汉孝文皇帝后三年匈奴老上单于稽粥死子军臣立为单于
　　解题曰按史记列老上单于稽粥死子军臣立为单于既立孝文皇帝复与匈奴和亲而中行说复事之【列云和亲后四嵗老上单于死子军臣立军臣单于立四嵗匈奴复絶和亲大入上郡云中徐广曰军臣后元一年立孝文后元七年崩而二年答单于书其间五年而此云后四年又立四岁入上郡云中数不容尔也】
　　秋大雨四十五日
　　解题曰按荀恱汉纪秋大雨昼夜不絶四十五日蓝田山水出流五百余家汉水出壊民室八千余家杀三百余人史记大事记是年书置谷口邑其事多不可考按地理志谷口邑在左冯翊九□山在西有天齐公五牀山仙人五帝祠是时帝频嵗游幸然则谷口置邑或者亦为游豫设
　　汉孝文皇帝后四年五月赦天下免官奴婢为庶人解题曰为日食而下也免官奴婢为庶人盖特恩非赦例也
　　以中郎将张释之为廷尉
　　解题曰百家表文帝前三年书中郎将张释之为廷尉按本释之事孝文帝十嵗不得调无所知名欲自免归中郎将袁盎知其贤惜其去乃请徙释之补谒者则拜廷尉不在前三年明矣本载释之为廷尉当犯跸盗髙庙玉环两狱其下云当是时中尉条侯周亚夫与梁相山都侯王恬开【本名恬啓避景帝名易为开髙帝五年为郎中令盖髙帝亲信旧臣也】见释之持议平乃结为亲友张廷尉繇此天下称之周亚夫文帝后六年始为中尉【按本纪列周亚夫文帝后六年自河内守为将军屯细栁以备胡军罢拜为中尉】若移释之为廷尉于后三年则与周亚夫为中尉之年相近班固作表去文帝时已二百年恐简编漫灭误以后三年为前三年耳今书于后三年之末或曰百官公卿表后元年书廷尉信孝景元年书廷尉欧中间无为廷尉者本纪景帝元年七月诏议吏受所监临饮食财物法廷尉信又在议中然则廷尉信自文帝后元年拜官至景帝元年七月尚在职七月后始以张欧代之岂可置释之为廷尉于后三年乎曰年表后元年虽书廷尉信而后七年又书奉常信则既徙为他职矣景帝元年议刑名复书廷尉信是信自廷尉而迁奉常又自奉常而还故官迁徙徃来表皆不载则漏缺多矣安知非后三年以前信已徙他官而释之补其处乎又安知景帝元年七月以前释之已出为诸侯相然后复用信【按本景帝立释之恐称病欲免去惧人诛至欲见谢则未知何如用王生计卒见谢景帝不过也张廷尉事景帝嵗余为淮南王相景帝以去年六月即位若今乙月释之出为外官谓之嵗余可也】信就职未防而易以张欧乎大抵迁官徙职一徃一来嵗月既逺安能悉得其眞而年表世尤罕读无复善本故不胜其舛误也
　　汉孝文皇帝后六年冬匈奴絶和亲大入上郡云中以中大夫令免故楚相苏意郎中令张武为将军屯飞狐句注北地又以河内守周亚夫宗正刘礼祝兹侯徐厉为将军屯细柳霸上棘门数月匈奴去亦罢
　　解题曰按匈奴军臣单于立岁余匈奴复絶和亲大入上郡云中各三万骑所杀畧甚众于是汉使三将军屯北地代屯句注【史记正义曰句古侯反注之具反括地志曰句注山一名西陲山在代州鴈门县西北三千里句注与夏屋山相接天下之阻路所以分别内外地属代国】赵屯飞狐口【地属赵国顔师古曰险阨之处在代郡之南南衡燕赵之中史记正义曰飞狐蔚州县也在代州东】缘边亦各坚守以备胡冦又置三将军军长安西细柳【张揖曰在昆明池南今有栁市是也顔师古曰如淳谓长安细栁仓在渭北按匈奴云置三将军军长安西细栁渭北棘门覇上此则细栁不在渭北揖说是也史记正义曰按三辅故事细栁在直城门外阿房宫西北又匈奴云长安西细柳则如淳云在渭北非也】渭北棘门【孟康曰在长安北秦时宫门也如淳曰三辅黄图棘门在横门外也史记正义曰舆地志云棘门在渭水十余里横音光秦兴乐宫北门对横桥今渭桥】霸上【史记正义曰括地志云霸陵城在雍州万年县东北二十五里汉文帝之陵邑也庙记云霸陵即霸上也】以僃胡胡骑入代句注边烽火通于甘泉长安数月汉兵至匈奴亦逺塞汉兵亦罢
　　夏四月大旱蝗
　　解题曰按本纪夏四月大旱蝗【顔师古曰蝗即螽也食苖为灾】令诸侯无入贡弛山泽【韦昭曰弛废其常禁以利民】减诸服御狗马损吏员【减侍御之人亦所以自损抑者也】发仓庾【史记正义曰胡公云在邑曰仓在野曰庾郭璞云三仓云庾仓无屋】以振民民得卖爵【爵非有上命不得卖】
　　汉孝文皇帝后七年夏六月己亥帝崩于未央宫解题曰太史公曰孔子言必世而后仁善人之治国百年亦可以胜残去杀诚哉是言汉兴至孝文四十有余嵗徳至盛也廪廪乡改正服封禅矣谦譲未成于今呜呼岂不仁哉自汉兴至孝文以下子长专为武帝发也虽意有所偏亦可谓中武帝之病矣班孟坚赞尽用史记孝文皇帝从代来即位二十三年一章而自增两语云断狱数百防致刑措复采呜呼仁哉四字以结之失其防矣
　　遗诏短丧
　　解题曰按遗诏曰其令天下吏民令到出临三日皆释服【上文云朕既不徳无以佐百姓今崩又使重服乆临以离寒暑之数然则前此民间皆服三年丧也】毋禁取妇嫁女祠祀饮酒食肉者【上文云哀人之父子伤长幼之志损其饮食绳鬼神之祭祀以重吾不徳也然则前此皆有禁】自当给丧事者【吏民给丧事则不当吉服故不在三日之限】皆无践【孟康曰践跣也晋灼曰汉语作践跣徒跣也师古曰孟晋二说是也索隠曰汉语是书名荀爽所作也】绖带无过三寸毋布车及兵器【应劭曰无以布衣车及兵器也不施重车介士也】毋发人男女哭临宫殿【此秦汉之旧制欲其声大且众也亦出于代哭之遗意但展转说谬耳】宫殿中当临者皆以旦夕【此古制也】各十五举声【此文帝之意也】礼毕罢非旦夕临时禁毋得擅哭已下【索隠曰谓柩已下于圹】服大红十五日小红十四日纤七日释服【服防曰皆当言大功小功布也纤细布衣也应劭曰红者中祥大祥以红为领縁纤者禫也凡三十六月而释服矣此以日易月也晋灼曰汉书例以红为功也顔师古曰红与功同服晋二说是也此丧制者文帝自率已意创而为之非有取于周礼也何为以日易月乎三年之丧其实二十七月岂有二十六月之文禫又无七月也应氏既央之于前而近代学者因循谬说未之思也刘徳云红亦功也思功非一故以功力为宇女工唯在丝故以系功为字按文帝权制百官而已轻重之服不当并言三十六月】佗不在令中者皆以此令比率从事布告天下使明知朕意霸陵山川因其故【应劭曰因山为藏不复起坟山下川流不遏絶也就其水名以为陵号】毋有所改归夫人以下至少使令中尉亚夫为车骑将军属国悍【徐广曰姓徐骃按汉书百官表典属国秦官掌蛮夷降者】为将屯将军【顔师古曰典屯军以僃非常】郎中令张武为复土将军【顔师古曰穿圹出土下棺也已而窴之又即以为坟故云复土复反还也】发近县见卒万六千人【内史诸县有去长安甚逺者止发近县不欲劳民也见卒谓见在县为材官骑士者也】发内史卒万五千人【关中之民虽皆居内史之地各有所当为卫士则南北军当为材官骑士则内史徼循则中尉其它别官府者尚多有之但其数不可考耳】藏郭穿复土属将军武【文帝所以纤悉区处者恐送死之侈也】荀恱论曰书云髙宗谅闇三年不言孔子曰古之人皆然三年之丧天下之通丧繇来者尚矣今而废之以亏大化非礼也五峯胡氏曰行而有悖于天有累于身虽父令不可从也从之则成父之小欲而隳父之大仁君子不谓之孝况三年之丧仁人君子所以事天成身之本非父之所得令者乎【致堂胡氏曰三年之丧自天子逹尧舜三代率繇此道君者民之倡也立爱先亲民尚不化已先忘孝又何以率人乎且着为礼文则有不二之重制为刑辟则有匿服之诛乃不以身先之礼必不行而刑必不服矣且天子所以不遂服三年何谓哉谓妨政事耶谓费材用耶谓妨摄政之人耶谓妨政事则政事孰先于国家之大忧谓费财用则不得不可以为恱财用固所以行礼也谓妨摄政之人则自尧舜至周末未闻有摄政之人而夺丧君之国者至于为小民嫁娶祠祀之故而用轻废重尤为不伦揆之以理稽之以事无一而可不法尧舜三代乃安然以刻薄之景帝为师而无所戒惧特谓位尊势隆得以自便是不知礼义之为大也寥寥千余年间惟晋武欲行古制而泥于裴社之邪说独魏孝文天性仁厚断以不疑虽不尽合礼文而哀戚之情溢于杖绖读其史犹足以恻然感动想见其为人可谓夷狄之有君不如诸夏之亡者岂可不惜哉必欲敦父子之恩使众着于君臣之义三年之丧自天子逹然后尽道矣】
　　乙巳葬霸陵上諡曰孝文皇帝太子即位于髙庙丁未袭号曰皇帝
　　解题曰史记书即位其例有二文帝至代邸西乡让者三南向让者再遂即天子位此即受朝南面之位也此所载乙巳太子即位于髙庙此即庙见阼阶之位也【文帝既即天子位故下文称奉天子法驾迎于代邸皇帝即日夕入未央宫是以袭号而称帝也景帝乙巳即位于庙丁未始书袭号皇帝则乙巳即位乃即阼阶之位非即天子之位也】文帝自外入故先即帝位然后即阼谒庙景帝继先君之丧故既葬先即阼谒庙然后即帝位然以左攷之晋悼公自周入晋事体与文帝同先朝于武宫五日而后即位于朝未有不见庙而遽临群臣者此陈平周勃不学之过也
　　乙卯封皇太后弟窦广国为章武侯兄子窦彭祖为南皮侯
　　解题曰髙祖即帝位之后吕后兄弟封者二人皆以从征伐之功非专为外戚也文帝即位后薄太后兄弟封者一人亦以从代来之功也景帝初即位首败非有功不侯之约以宠母家亦何面目入髙庙乎然考其本末窦太后盖亦有力焉窦太后欲侯皇后兄王信帝让曰始南皮及章武先帝不侯及臣即位乃侯之信未得封也窦太后曰人生各以时行耳窦长君在时竟不得侯死后乃其子彭祖顾得矣吾甚恨之帝趣侯信也以此观之则两侯出于窦太后之意朙矣使景帝事母以其道必不逄迎其私意以成其过此责在帝不在太后也
　　长沙王吴着薨无子国除
　　解题曰按汉兴以来诸侯年表长沙靖王着二十一年来朝薨无后国除
　　汉孝景皇帝元年冬十月尊髙皇帝为太祖孝文皇帝为太宗令郡国皆立庙
　　解题曰按本纪诏曰盖闻古者祖有功而宗有徳【顔师古曰祖始也始受命也宗尊也有徳可尊】制礼乐各有繇歌者所以发徳也舞者所以眀功也髙庙酎【张晏曰正月旦作酒八月成名曰酎酎之言纯也至武帝时因八月尝酎会诸侯庙中出金助祭所谓酎金也顔师古曰酎三重酿醇酒也味厚故以荐宗庙】奏武徳文始五行之舞孝文皇帝临天下通关梁不异逺方除诽谤去肉刑赏赐长老收恤孤独以遂群生减耆欲不受献罪人不孥不诛亡罪不私其利也除官刑出美人重絶人之世也朕既不敏弗能胜识此皆上世之所不及而孝文皇帝亲行之徳厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭徳之舞【礼乐志髙祖庙奏舞徳文始五行之舞孝文庙奏昭徳文始四时五行之舞四时舞者孝文所作以眀示天下之安和也孝景采武徳舞以为昭徳以尊太宗庙】以眀休徳然后祖宗之功徳施于万世永永无穷朕甚嘉之其与丞相列侯中二千石礼官具礼仪奏丞相臣嘉等奏曰陛下永思孝道立昭徳之舞以眀孝文皇帝之盛徳皆臣嘉等愚所不及臣谨议世功莫大于髙皇帝徳莫盛于孝文皇帝髙皇帝庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子所献宗之庙【张晏曰王及列侯嵗时遣使请京师侍祠助祭】请宣布天下制曰可
　　春正月诏听民徙寛大地
　　解题曰春正月诏曰间者歳比不豋民多乏食夭絶天年朕甚痛之郡国或硗陿无所农桑畜【师古曰硗谓尧埆瘠薄也陿谓褊隘也谓食养之畜谓收放也硗音苦交反陿音狭古击也】或地饶广荐草莽水泉利而不得徙【如淳曰庄周云麋鹿食曰荐一曰草稠曰荐深曰莽】其议民欲徙寛大地者听之史记文帝纪多载诏书入景纪则皆不载盖以为不足载也其防微矣刘氏士畧太史公百三十篇十篇有录无书汉书太史公亦如之以张晏所列亡篇之目较之史记或其篇具在或草具而未成惟武帝一篇亡耳司马贞索隠信张晏之说遂为景纪后人取班书补之是殆不然学者合取司马氏班氏二纪观其书法则才识髙下可黙喻矣今各随事辨之卫宏汉书旧仪注曰司马迁作本纪极言景帝之短及武帝之过武帝怒而削去之卫宏与班固同时两纪俱亡景纪所以复出者武帝特能毁其副在京师者耳藏之名山固自有他本也【如古文尚书汉魏儒皆不见至晋南渡以后始出】武纪终不见者岂非指切尤甚虽民间亦畏祸而不敢藏乎
　　匈奴入代遣御史大夫陶青至代约和亲
　　解题曰按史记本纪匈奴入代与约和亲汉书止书御史大夫青至代下与匈奴和亲而不书入代使匈奴不入代则陶青至单于之庭约和可也何繇止于代下乎
　　五月复收民田半租三十而税一
　　解题曰按食货志文帝除民田之租税后十二嵗孝景二年令民半出田租三十而税一也
　　以太中大夫周仁郎中令张欧为廷尉中大夫鼂错为左内史
　　解题曰周仁以尝为太子舎人而拜郎中令张欧以事太子而为廷尉鼂错以太子家令而拜内史景帝初元除拜如此既示天下以不广矣若攷之仁本医工贱品乃以代先帝亲信之张武武虽非宋昌比犹代国二千石也张释之为廷尉天下所称反以宿憾黜之岂欧所能继乎【此年七月议刑名虽有廷尉信名特暂领其事耳】至于鼂错之除则社稷安危所系也文帝置错于东宫其害始见矣【张欧云文帝时以治刑名言事太子然则东宫官属言刑名者众矣况错以才辨为之渠帅乎】
　　大中大夫邓通免寻坐盗出徼外铸钱没其家
　　解题曰通之贪佞苟复尊宠之适所以成父之恶为景帝疎逺之可也今必置之死地其薄于孝可知
　　削赵王遂河间郡胶西王卬六县
　　解题曰内史鼂错之谋也按史记吴王濞列削吴豫章郡防稽郡前二年赵王有罪削其河间郡胶西王卬以卖爵有奸削其六县吴王削地书至即反前二年当书于此年是时鼂错已为内史矣
  </div>
  <div class="pagination">
   <a href="大事记_page44.html">
    上一页
   </a>
   <span>
    ...
   </span>
   <a href="大事记_page40.html">
    40
   </a>
   <a href="大事记_page41.html">
    41
   </a>
   <a href="大事记_page42.html">
    42
   </a>
   <a href="大事记_page43.html">
    43
   </a>
   <a href="大事记_page44.html">
    44
   </a>
   <span class="current-page">
    45
   </span>
   <a href="大事记_page46.html">
    46
   </a>
   <a href="大事记_page47.html">
    47
   </a>
   <a href="大事记_page48.html">
    48
   </a>
   <a href="大事记_page49.html">
    49
   </a>
   <a href="大事记_page50.html">
    50
   </a>
   <span>
    ...
   </span>
   <a href="大事记_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
