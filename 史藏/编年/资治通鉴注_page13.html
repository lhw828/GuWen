<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 13 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 13 页/共 334 页</h1>
    <div class="content">癸巳，以曹参为相国。参闻何薨，告舍人“趣治行！〔师古曰：舍人，犹言家人也。一曰：私属官主家事者也。余据战国时，苏秦使舍人资送张仪入秦，李斯为吕不韦舍人，谓为私属官可也，以为主家事则拘矣。趣，读曰促，速也。治行，谓饬治行装也。〕吾将入相。”居无何，〔居无何，谓居无几时也。相，息亮翻；下同。〕使者果召参。始，参微时，与萧善；及为将相，有隙；至何且死，所推贤惟参。〔言推举以为贤也。〕参代何为相，举事无所变更，〔师古曰：举，皆也；言凡事无更改。更，工衡翻。〕一遵何约束。择郡国吏木讷于文辞，〔木，质朴也。讷，謇于言也。〕重厚长者，即召除为丞相史；〔汉制：丞相官属，长史之下有掾史、令史等。〕吏之言文刻深、欲务声名者，辄斥去之。日夜饮醇酒；〔斥，却也，逐也。师古曰：醇酒不浇，谓厚酒也。去，羌吕翻。〕卿、大夫以下吏及宾客见参不事事，〔言不事丞相之事。〕来者皆欲有言，参辄饮以醇酒；间欲有所言，复饮之，醉而后去，终莫得开说，以为常。〔开，启也；谓有所启白。以为常者，饮之以酒也。饮，于禁翻。复，扶又翻。〕见人有细过，专掩匿覆盖之；〔覆，敷救翻。〕府中无事。
参子窋为中大夫，〔窋，张律翻。〕帝怪相国不治事，以为“岂少朕与？”〔师古曰：言岂以我为年少故也。治，直之翻。与，读曰欤。〕使窋归，以其私问参。参怒，笞窋二百，曰：“趣入侍！天下事非若所当言也！”至朝时，帝让参曰：“乃者我使谏君也。”〔师古曰：乃者，犹言曩者。朝，直遥翻。〕参免冠谢曰：“陛下自察圣武孰与高帝？”上曰：“朕乃安敢望先帝！”又曰：“陛下观臣能孰与萧何贤？”上曰：“君似不及也。”参曰：“陛下言之是也。高帝与萧何定天下，法令既明。今陛下垂拱，参等守职，遵而勿失，不亦可乎！”帝曰：“善！”
参为相国，出入三年，百姓歌之曰：“萧何为法，较若画一。〔较若，犹今言较然也。画一，言其整齐也。〕曹参代之，守而勿失；载其清净，〔师古曰：载，犹乘也。〕民以宁壹。”
三年（己酉，公元前一九二年）
①春，发长安六百里内男女十四万六千人城长安，三十日罢。
②以宗室女为公主，嫁匈奴冒顿单于。是时，冒顿方强，为书，使使遗高后，辞极亵嫚。〔遗，于季翻；下同。亵，息列翻，污也。嫚，傲也。〕高后大怒，召将相大臣，议斩其使者，发兵击之。樊哙曰：“臣愿得十万众横行匈奴中！”中郎将季布曰：“哙可斩也！〔汉有五官、左、右中郎三将，秩二千石，典领中郎，属郎中令。〕前匈奴围高帝于平城，〔见上卷高祖七年。考异曰：季布传云：“前陈豨反于代时匈奴围高帝于平城”。按平城之围，乃韩王信反，非陈豨反也。〕汉兵三十二万，哙为上将军，不能解围。今歌吟之声未绝，伤夷者甫起，而哙欲摇动天下，妄言以十万众横行，是面谩也。〔谩，莫连翻，又莫官切，又音慢，欺诳也。〕且夷狄譬如禽兽，得其善言不足喜，恶言不足怒也。”高后曰：“善！”令大谒者张释报书，〔谒者，秦官，掌宾赞受事，员七十人。大谒者，盖其长也。考异曰：史记文帝本纪及惠景间侯者表、汉书匈奴传皆作“泽”；史记吕后本纪：“八年，中大谒者张释”，汉书纪作“释卿”恩泽侯表及周勃传皆云“张释”；颜师古注曰：荆燕吴传云“张择”。今从史记吕后本纪、汉书恩泽侯表、周勃传。〕深自谦愻以谢之，〔愻，与逊同，顺也。〕并遗以车二乘，马二驷。〔乘，绳证翻。〕冒顿复使使来谢，〔复，扶又翻。〕曰：“未尝闻中国礼义，陛下幸而赦之。”因献马，遂和亲。
③夏，五月，立闽越君摇为东海王。摇与无诸，皆越王句践之后也，〔句音钩。〕从诸侯灭秦，功多，其民便附，故立之。都东瓯，世号东瓯王。〔闽越王无诸，高祖五年受封，都冶，今福州侯官是也。帝又封摇于东海。东海，即东瓯，今温州永嘉是也。应劭曰：摇封东海，在吴郡东南滨海，此闽越、东越所由分也。〕
④六月，发诸侯王、列侯徒隶二万人城长安。〔自元年始作长安城西北方；今年春，又发长安六百里内男女就役；不欲复劳之，故发王侯徒隶。〕
⑤秋，七月，都廏灾。〔都廏，大廏也，属太仆。〕
⑥是岁，蜀湔氐反，〔班志，湔氐道属蜀郡崏山，在西徼外，江水所出。又百官表：有蛮夷曰道，则其地盖湔氐居之，故曰道也。湔，则前翻；裴松之音翦。氐，丁奚翻。〕击平之。
四年（庚戌，公元前一九一年）
①冬，十月，立皇后张氏。后，帝姊鲁元公主女也，太后欲为重亲，故以配帝。〔后，张敖女也。鲁元公主降敖而生后。因下文重亲，故直书帝姊鲁元主女；既以纪人伦之变，且着外戚固宠也。重，直龙翻。〕
②春，正月，举民孝、弟、力田者，复其身。〔善事父母为孝；善事兄长为弟；力田者，取其竭力服劝于田事。孝、弟，人伦之大；力田，人生之本；故令郡国举之。复其身，以风厉天下也。弟，读曰悌。复，方目翻。〕
③三月，甲子，皇帝冠，赦天下。〔帝年十七即位，至是始冠。孔颖达曰：案略说：周公对成王云：古者冒而句领。注云：古人，谓三皇时以冒覆头，句领绕颈，至黄帝时则有冕也。世本谓黄帝造火食、旃冕，是冕起于黄帝也。但黄帝以前，则以羽皮为之冠；黄帝以后，乃用布帛。其冠之年，则天子、诸侯十二而冠。故襄九年左传云：古者国君十五而生子；冠而生子，礼也。其士则二十而冠。古者行冠礼于庙，初加缁布冠，次加弁冠，三加爵弁冠，所谓“三加弥尊，加有成也”。诸侯则四加而有玄冕，，故大戴礼云“公冠四加”也。诸侯尚四加，则天子当五加，衮冕也。郑樵曰：汉改皇帝冠为加元服；初加缁布进贤，次爵弁，次武弁，次通天冠；冠讫，皆于高祖庙如礼谒见。〕
④省法令妨吏民者；除挟书律。〔应劭曰：挟，藏也。张晏曰：秦律，挟书者族。今始除之。〕
⑤帝以朝太后于长乐宫及间往，数跸烦民。〔师古曰：非大朝见、中间小谒见曰间往。天子出入警跸，辟止行人；数跸，则人以为烦。郑氏周礼注曰：国有事，王当出，则禁绝行者，若今时卫士填街跸也。贾公彦疏曰：汉仪：大驾行幸，使卫士填塞街巷，备非常也。跸，壁吉翻。〕乃筑复道于武库南。〔武库在长乐、未央之间，故筑复道始于武库南。〕奉常叔孙通谏曰：“此高帝月出游衣冠之道也，〔服虔曰：持高庙中衣冠，月旦以游于众庙，已而复之。应劭曰：月旦，出高帝衣冠，备法驾，名曰游衣冠。如淳曰：高祖之衣冠藏在宫中之寝，三月出游，其道正直今之所作复道下，故言“乘宗庙道上行”也。晋灼曰：黄图：高庙在长安城门街东，寝在桂宫北；服言衣冠藏于庙中，如言宫中，皆非也。师古曰：诸家之说皆未允也。谓从高帝陵寝出，衣冠游于高庙，每月一为之，汉制则然。而后之学者不晓其意，谓以月出之时，夜游衣冠，皆非也。〕子孙奈何乘宗庙道上行哉！”帝惧曰：“急坏之！”〔坏，音怪。〕通曰：“人主无过举；今已作，百姓皆知之矣。愿陛下为原庙渭北，〔师古曰：原，重也；先已有庙，今更立之，故云重也。〕月〔章：甲十五行本“月”上有“衣冠”二字；乙十一行本同；孔本同；张校同。〕出游之，益广宗庙，大孝之本。”上乃诏有司立原庙。〔郑氏曰：庙之言貌也；死者精神不可得而见，但以生时之居，立宫室象貌为之耳。孝经注：宗，尊也。庙，貌也。〕
臣光曰：过者，人之所必不免也；惟圣贤为能知而改之。古之圣王，患其有过而不自知也，故设诽谤之木，置敢谏之鼓；〔后汉书曰：尧置敢谏之鼓。贾谊曰：三代之君，则有进善之旌，诽谤之木，敢谏之鼓。〕岂畏百姓之闻其过哉！是以伸虺美成汤曰：“改过不吝。”傅说戒高宗曰：“无耻过作非。”由是观之，则为人君者，固不以无过为贤，而以改过为美也。今叔孙通谏孝惠，乃云“人主无过举”，是教人君以文过遂非也，岂不缪哉！
⑥长乐宫鸿台灾。〔三辅黄图：鸿台在长乐宫中。秦始皇二十七年筑，高四十丈，上起观宇；帝尝射飞鸿于台上，故曰鸿台。〕
⑦秋，七月，乙亥，未央宫凌室灾；丙子，织室灾。〔凌室，藏冰之室；织室，掌织作绘帛之处。班表：少府有东织、西织。凌，力证翻，又音陵。〕
五年（辛亥，公元前一九零年）
①冬，雷；〔洪范论曰：阳用事百八十三日而终，阴用事百八十三日而终。雷出地百八十三日而入地，入地百八十三日而复出地，是其常经也；冬雷为失常。〕桃李华，枣实。
②春，正月，复发长安六百里内男女十四万五千人城长安，三十日罢。
③夏，大旱，江河水少，溪谷水绝。
④秋，八月，平〔章：甲十五行本“平”上有“己丑”二字，乙十一本同；孔本同。〕阳懿侯曹参薨。〔谥法：温柔贤善曰懿。〕
六年（壬子，公元前一八九年）
①冬，十月，以王陵为右丞相，陈平为左丞相。
②齐悼惠王肥薨。
③夏，留文成侯张良薨。〔周公谥法：安民立政曰成。贺琛臣谥：佐相克终曰成。〕
④以周勃为太尉。
七年（癸丑，公元前一八八年）
①冬，发车骑、材官诣荥阳，太尉灌婴将。〔将，即亮翻。〕
②春，正月，辛丑朔，日有食之。
③夏，五月，丁卯，日有食之，既。
④秋，八月，戊寅，帝崩于未央宫。大赦天下。九月，辛丑，葬安陵。〔臣瓒曰：寿二十四。安陵在长安北三十里。师古曰：去长陵一十里。〕
初，吕太后命张皇后取他人子养之，而杀其母，以为太子。既葬，太子即皇帝位，年幼；太后临朝称制。〔师古曰：天子之言，一曰制书，二曰诏书。制书者，谓制度之命也，非皇后所得称。今太后临朝，行天子事，故称制。〕
●卷第十三
【汉纪五】起阏逢摄提格，?昭阳大渊献，凡十年。
高皇后〔荀悦曰：讳“雉”之字曰“野鸡”。索隐曰：字娥姁。应劭曰：礼，妇人从夫谥，故称“高”也。师古曰：讳雉，故臣下讳雉也。姁，许于翻。〕
元年（甲寅，公元前一八七年）
①冬，太后议欲立诸吕为王，问右丞相陵，陵曰：“高帝刑白马盟曰：〔高祖到白马与群臣盟曰：“非刘氏不王，非有功不侯。”〕『非刘氏而王，天下共击之。』今王吕氏，非约也。”太后不说，〔说，读曰悦。〕问左丞相平、太尉勃，对曰：“高帝定天下，王子弟；今太后称制，王诸吕，无所不可。”〔王，于况翻。〕太后喜。罢朝，〔朝，直遥翻。〕王陵让陈平、绛侯曰：“始与高帝啑血盟，诸君不在邪！〔啑，所由翻，小啜也。索隐引邹氏，音使接翻。〕今高帝崩，太后女主，欲王吕氏；诸君纵欲阿意背约，〔背，蒲妹翻。〕何面目见高帝于地下乎？”陈平、绛侯曰：“于今，面折廷争，〔谓当朝廷而谏诤。〕臣不如君；全社稷，定刘氏之后，君亦不如臣。”陵无以应之。十一月，甲子，太后以王陵为帝太傅，实夺之相权；陵遂病免归。
乃以左丞相平为右丞相；〔此时尚右，故陈平自左丞相迁右丞相。〕以辟阳侯审食其为左丞相，不治事，〔治，直之翻。〕令监宫中，如郎中令。〔言食其不董丞相职事，常监宫中若郎中令。监，古衔翻。〕食其故得幸于太后，公卿皆因而决事。
太后怨赵尧为赵隐王谋，乃抵尧罪。〔尧为赵王谋，事见上卷高祖十年。赵王如意，谥隐。谥法：隐拂不成曰隐；不显尸国曰隐；见美坚长曰隐。为，于伪翻。〕
上党守任敖尝为沛狱吏，有德于太后；乃以为御史大夫。〔任敖，沛人，少为狱吏。高祖常避吏，吏系吕后，遇之不谨，敖搫伤主吕后吏，故后德之。〕
太后又追尊其父临泗侯吕公为宣王，兄周吕令武侯泽为悼武王，欲以王诸吕为渐。〔临泗侯，班表：以后父赐号。索隐曰：应劭云：周吕，国也，按周及吕皆国名。济阴有吕都县，晋灼曰：吕，县名，以为侯国。予据班志，吕县属楚国。令武，谥也。〕
②春，正月，除三族罪、妖言令。〔秦为威虐，罪之重者，戮及三族；过误之语，以为妖言；故皆除之。〕
③夏，四月，鲁元公主薨；封公主子张偃为鲁王，谥公主曰鲁元太后。
④辛卯，封所名孝惠子山为襄城侯，〔班志，襄城县属颍川郡。〕朝为轵侯，〔轵县属河内郡。〕武为壶关侯。〔壶关县属上党郡。〕
太后欲王吕氏，乃先立所名孝惠子强为淮阳王，不疑为恒山王；〔惠帝元年，淮阳王友徙王赵，今以封强。恒山郡本属赵国，今割以封不疑。恒，户登翻。〕使大谒者张释风大臣。〔风，读曰讽。〔考异曰：史记文帝本纪〕及惠景间侯者表、汉书匈奴传皆作“泽”。史记吕后本纪：“八年，中大谒者张释”，汉书纪作“释卿”，恩泽侯表及同勃传皆云“张释”。颜师古注曰：荆燕吴传云“张择”。今从史记吕后本纪、汉书恩泽侯〔表〕。〕大臣乃请立悼武王长子郦侯台为吕王，〔苏林曰：台，音胞胎之胎。索隐曰：郑、邹并音怡。考异曰：汉书外戚侯表及高五王传皆作“鄜侯”。今从史记本纪、功臣侯表。〕割齐之济南郡为吕国。〔济，子礼翻。〕
⑤五月，丙申，赵王宫丛台灾。〔刘昭志：赵国邯郸县有丛台。〕
⑥秋，桃、李华。
二年（乙卯，公元前一八六年）
①冬，十一月，吕肃王台薨。〔考异曰：史记本纪：“高后元年，立孝惠子不疑为恒山王，吕台为吕王。”“二年，恒山王薨。”“十一月，吕王台薨。”年表，二人皆以元年薨。汉书本纪：“元年，立不疑、吕台、产、禄通为王。二年，不疑薨”。年表，元年，不疑及吕台为王，二年皆薨。盖史记年表“薨”字应在二年，误书于元年耳。其实二人皆以二年薨；汉书本纪云“产、禄通为王”，亦误也。〕
②春，正月，乙卯，地震；羌道、武都道山崩。〔羌道，班志，县，属陇西郡。武都，时为县。汉志：县杂蛮夷曰道。武帝置武都郡。〕
③夏，五月，丙申，封楚元王子郢客为上邳侯，齐悼惠王子章为朱虚侯，〔班志，东海下邳县。应劭曰：邳在薛，其后徙此，故曰下邳。臣瓒曰：有上邳，故曰下邳。师古曰：瓒说是也。班志，朱虚县属琅邪郡。括地志：朱虚故城，在青州临朐县东六十里，汉朱虚也。十三州志：丹朱游故虚，故云朱虚也。虚，犹丘也；朱，犹丹也。索隐：虚，音墟。考异曰：史记高后纪在元年，今从汉书王子侯表。〕令入宿卫；又以吕禄女妻章。〔妻，千细翻。〕
④六月，丙戌晦，日有食之。
⑤秋，七月，恒山哀王不疑薨。〔恒，户登翻。〕
⑥行八铢钱。〔应劭曰：本秦钱，质如周钱，文曰半两，重如其文，即八铢也。汉以其太重，更铸荚钱，今民间名榆荚钱是也。民患其太轻，至是复行八铢钱。〕
⑦癸丑，立襄成侯山为恒山王，更名义。〔更，工衡翻。〕
三年（丙辰，公元前一八五年）
①夏，江水、汉水溢，流四千余家。〔班志：江水出蜀郡湔氐道徼外岷山，东南至江都入海。禹贡：嶓冢导漾，东流为汉。孔安国注曰：泉始出山为漾水，东南流为沔水，至汉中东行为汉水。班志：陇西氐道县，禹贡漾水所出；至武都为汉。又于武都注曰：东汉水受氐道水，一名沔，过江夏，谓之夏水，入江。又，汉中郡有沔阳县、如淳注曰：此方人谓汉水为沔水。师古曰：汉上曰沔。水经则以为沔、漾异源。漾出陇西氐道嶓冢山，东至武都沮县为汉水。其流，东南历白水、葭萌，又东南过巴郡阆中至江津县而入于江；涪水注之；庾仲雍所谓内水者也。沔水出武都沮县东狼谷中，一名沮水，东迳汉中郡沔阳、南郑、成固等县，又东迳西城、锡县，又东迳南郡襄阳、中庐，即宜城郡当阳县，又东迳江夏云杜县，又南至沙羡县入江。予据禹贡，导漾东流为汉，又东为沧浪之水，过三澨，至大别南入于江，则汉水源出于漾。据水经，则漾会于涪，沔入于江，所出异源，所入异派。据班志，则漾出陇西氐道，至武都为汉水；而东汉水受氐道水，通谓之沔，过江夏而入于江。则漾、沔似合为一矣，然又言沮水出沮县南至沙羡入江，与水经所谓沔水即沮水说似不合而实合也。〕
②秋，星昼见。〔见，贤遍翻。〕
③伊水、洛水溢，流千六百余家。〔班志伊水出弘农郡熊耳山，东北入洛水。水经：伊水出南阳县蔓渠山。郦道元注：即麓大同，陵峦互别耳。又班志：洛水出弘农上洛县，东北至河南巩县入河。〕汝水溢，流八百余家。〔应劭曰：汝水出弘农县，入淮。水经：汝水出南阳鲁阳县之大盂山，东南迳颍川之郏、定陵、郾，又东南过汝南之上蔡、平舆，南入于淮。〕
四年（丁巳，公元前一八四年）
①春，二月，癸未，立所名孝惠子太为昌平侯。〔班志，昌平县属上谷郡。〕
②夏，四月，丙申，太后封女弟媭为临光侯。〔媭，音须。〕
③少帝寖长，自知非皇后子，〔惠帝张皇后，鲁元公主之女。太后以其无子，使阳为有身，取后宫美人子名之，而杀其母。少帝及义、朝、强、不疑皆是也。长，知两翻。〕乃出言曰：“后安能杀吾母而名我！我壮，即为变！”太后闻之，幽之永巷中，言帝病。左右莫得见。太后语群臣曰：〔语，牛倨翻。〕“今皇帝病久不已，失惑昏乱，不能继嗣治天下；〔治，直之翻。〕其代之。”群臣皆顿首言：“皇太后为天下齐民计，所以安宗庙、社稷甚深；群臣顿首奉诏。”遂废帝，幽杀之。五月，丙辰，立恒山王义为帝，更名曰弘；〔更，工衡翻。〕不称元年，以太后制天下事故也。以轵侯朝为恒山王。〔恒，户登翻。〕
④是岁，以平阳侯曹窋为御史大夫。〔窋，张律翻。〕
⑤有司请禁南越关市、铁器。〔汉于边关与蛮夷通市，谓之关市。〕南越王佗曰：“高帝立我，通使物。今高后听谗臣，别异蛮夷，隔绝器物；此必长沙王计，欲倚中国击灭南越而并王之，自为功也。”〔使，疏吏翻。别，彼列翻。并王，于况翻。〕
五年（戊午，公元前一八三年）
①春，佗自称南越武帝，〔韦昭曰：生以武为号，不稽古也。师古曰：此说非也。汤曰：“吾武甚，自号曰武王”。佗言武帝，亦犹是耳，何谓其不稽古乎！贡父曰：颜虽引成汤之言，然未知汤自号武王乎？圣人者，人与之名耳。诗谓汤为武王，亦犹书谓文王为宁王耳。史记之言，未可信也。〕发兵攻长沙，败数县而去。〔败，补迈翻。〕
②秋，八月，淮阳怀王强薨；以壶关侯武为淮阳王。
③九月，发河东、上党骑屯北地。
④初令戍卒岁更。〔秦虐用其民，南戍五岭，北筑长城，戍卒连年不归而死者多矣。至此，始令一岁而更。更，工衡翻。〕
六年（己未，公元前一八二年）
①冬，十月，太后以吕王嘉居处骄恣，废之。〔嘉，台之子也。二年，台薨，嘉嗣。处，昌吕翻。〕十一月，立肃王弟产为吕王。〔台，谥曰肃。〕
②春，星昼见。〔见，贤遍翻。〕
③夏，四月，丁酉，赦天下。
④封朱虚侯章弟兴居为东牟侯，〔班志，东牟县属东莱郡。贤曰：东牟故城，在今莱州文登县西北。〕亦入宿卫。
⑤匈奴寇狄道，攻阿阳。〔班志，狄道县属陇西郡；阿阳县属天水郡。〕
⑥行五分钱。〔应劭曰：所谓荚钱者。〕
⑦宣平侯张敖卒，〔考异曰：史记吕后本纪，敖卒在明年六月。按史记功臣表：“高后六年，敖卒”；汉书功臣表，敖以高祖九年封，十七年薨；盖本纪之误。〕赐谥曰鲁元王。〔张敖本嗣父耳爵为赵王。贯高之谋发，敖废为宣平侯，仍尚鲁元公主。及惠帝之世，齐悼惠王献城阳郡以奉鲁元。敖之卒也，因公主而赐谥曰鲁元王。〕
七年（庚申，公元前一八一年）
①冬，十二月，匈奴寇狄道，略二千余人。
②春，正月，太后召赵幽王友。〔惠帝元年，友自淮阳徙王赵。〕友以诸吕女为后，弗爱，爱他姬。诸吕女怒，去，谗之于太后曰：“王言『吕氏安得王！太后百岁后，吾必击之。』”太后以故召赵王。赵王至，置邸，不得见，〔言置之赵邸也。师古曰：郡国朝宿之舍在京师者率名邸。邸，至也，言所归至也。邸，丁礼翻。〕令卫围守之，弗与食；其群臣或窃馈，辄捕论之。〔捕其馈者，以罪论之。〕丁丑，赵王饿死，以民葬之长安民冢次。
③己丑，日食，昼晦。太后恶之，谓左右曰：“此为我也！”〔恶，乌路翻。为，于伪翻；下为之同。〕
④二月，徙梁王恢为赵王，吕王产梁王。梁王不之国，为帝太傅。
⑤秋，七月，丁巳，立平昌侯太为济川王。〔四年，封太为昌平侯；班表亦作“昌平”，此误以“平”字在上。济川，即济南、济北之地，盖割齐封之。时太年幼，未尝之国。济，子礼翻。〕
⑥吕媭女为将军、营陵侯刘泽妻。〔班志，营陵县属北海郡，或曰营丘。应劭曰：师尚父封于营丘。陵，亦丘也。臣瓒曰：营丘，即临淄、营陵，春秋谓之缘陵。师古曰：临菑、营陵皆故营丘地。括地志：营陵故城，在青州北海县南三十里。〕泽者，高祖从祖昆弟也。〔从，才用翻；下后从同。〕齐人田生为之说大谒者张卿曰：〔张卿，即前大谒者张释也。说，式芮翻。〕“诸吕之王也，诸大臣未大服。今营陵侯泽，诸刘最长；今卿言太后王之，〔长，知两翻。王，于况翻。〕吕氏王益固矣。”张卿入言太后，太后然之，乃割齐之琅邪郡封泽为琅邪王。〔秦灭齐，以濒海之地置琅邪郡；汉因之。考异曰：史记世家、汉书列传，皆云田生先说张卿令风大臣立吕产为吕王，然后说令王泽。按太后自以吕王嘉骄恣废之，以产代为吕王，非始封于吕；又诸吕之王已久，何必待田生之谋！以此不取。〕
⑦赵王恢之徙赵，心怀不乐。〔乐，音洛。〕太后以吕产女为王后，王后从官皆诸吕，擅权，微伺赵王，〔从，才用翻。〕赵王不得自恣。王有所爱姬，王后使鸩杀之。六月，王不胜悲愤，自杀。〔胜，音升。〕太后闻之，以为王用妇人弃宗庙礼，〔诸侯王有国，所以奉宗庙也。今恢以爱姬之故，至于自杀，故以弃宗庙礼罪之。〕废其嗣。
⑧是时，诸吕擅权用事；朱虚侯章，年二十，有气力，忿刘氏不得职。尝入侍太后燕饮，太后令章为酒吏。章自请曰：“臣将种也，〔将，即亮翻。种，章勇翻；下其种同。〕请得以军法行酒。”太后曰：“可”酒酣，章请为耕田歌；太后许之。章曰：“深耕穊种，立曲欲疏；非其种者，锄而去之！”〔师古曰：穊，稠也。穊种，言多生子孙也。疏立者，四散置之，令为藩辅也。非其种者锄而去之，以斥诸吕也。穊，音冀。去，羌吕翻。〕太后默然。顷之，诸吕有一人醉，亡酒，章追，拔剑斩之而还，报曰：“有亡酒一人，臣谨行法斩之！”〔师古曰：亡酒，避酒而逃亡也。〕太后左右皆大惊，业已许其军法，无以罪也；因罢。自是之后，诸吕惮朱虚侯，虽大臣皆依朱虚侯，刘氏为益强。〔为，于伪翻；下因为同。〕
陈平患诸吕，力不能制，恐祸及己；尝燕居深念，〔师古曰：以国家不安，故静居独虑其方策。〕陆贾往，直入坐；而陈丞相不见。〔师古曰：言不因门人将命而径自入座，平方深思，不觉其至。坐，徂卧翻。〕陆生曰：“何念之深也！”陈平曰：“生揣我何念？”〔揣，初委翻，度也。〕陆生曰：“足不极富贵，无欲矣；然有忧念，不过患诸吕、少主耳。”陈平曰：“然。为之奈何？”陆生曰：天下安，注意相；天下危，注意将。将相和调，则士豫附；〔师古曰：豫，素也。余谓豫，顺也。〕天下虽有变，权不分。为社稷计，在两军〔章：甲十五行本“军”作“君”；乙十一行本同；孔本同；退斋校同。〕掌握耳。臣尝〔章：甲十五行本“尝”作“常”；乙十一行本同；孔本同。〕欲谓太尉绛侯；绛侯与我戏，易吾言。〔谓，告语也。言绛侯素与之戏狎，轻易其言也。周勃封绛侯。班志，绛县属河东郡，晋之旧都。〕君何不交驩太尉，深相结！”因为陈平画吕氏数事。陈平用其计，乃以五百金为绛侯寿，厚具乐饮；〔师古曰：厚为其具而与太尉乐饮。乐，音洛。〕太尉报亦如之。两人深相结，吕氏谋益衰。陈平以奴婢百人、车马五十乘、钱五百万遗陆生为饮食费。〔遗，于季翻。〕
⑨太后使使告代王，〔高祖七年，立子恒为代王。〕欲徙王赵。〔王，于况翻。〕代王谢之，愿守代边。太后乃立兄子吕禄为赵王，追尊禄父建成康侯释之为赵昭王。
⑩九月，燕灵王建薨；有美人子，太后使人杀之。国除。〔高祖初封卢绾于燕，绾入匈奴，乃立建为燕王。美人子，美人所生之子也。〕
遣隆虑侯周灶将兵击南越。〔班志，隆虑县属河内郡；至后汉，避殇帝讳，改曰林虑。虑，音闾。〕
八年（辛酉，公元前一八零年）
①冬，十月，辛丑，立吕肃王子东平侯通为燕王；〔东平，地名，在济东；宣帝甘露二年为东平国。〕封通弟庄为东平侯。
②三〔张：“三”上脱“春”字。〕月，太后祓，还，过轵道，〔师古曰：祓者，除恶之祭。祓，音废，又敷勿翻。〕见物如苍犬，撠太后掖，〔师古曰：撠，谓拘持之也。撠，音戟。拘，居足翻。掖，与腋同。〕忽不复见。卜之，云“赵王如意为祟”。〔祟，虽遂翻，神祸也，鬼厉也。〕太后遂病掖伤。
太后为外孙鲁王偃年少孤弱，〔偃，张敖子。为，子伪翻。〕夏，四月，丁酉，封张敖前姬两子侈为新都侯，〔班志，新都县属南阳郡。〕寿为乐昌侯，〔徐广曰：乐昌，今细阳之池阳乡。余据班志，细阳县属汝南郡；又东郡有乐昌县。考异曰：史记惠景间侯者表“新都”作“信都”；“寿”作“受”。今从本纪。〕以辅鲁王。又封中大谒者张释为建陵侯，〔如淳曰：灌婴为中谒者，后常以阉人为之；诸官加中者，多阉人也。班志，建陵县属东海郡。〕以其劝王诸吕，赏之也。
③江、汉水溢，流万余家。
④秋，七月，太后病甚，乃令赵禄为上将军，居北军；吕王产居南军。〔班表：中垒校尉掌北军垒门。外又有中尉掌徼循京师，属官有中垒、寺互等令、丞。至后汉始置北军中候，掌监五营。刘昭注曰：旧有中垒校尉，领北军营垒之事；中兴，省中垒，但置中候以监五营。又据班表：中垒以下八校尉，皆武帝置。意者武帝以前，北军属中尉，故领中垒令、丞等官；南军盖卫尉所统。班表：卫尉掌宫门卫屯兵。周勃之入北军也，尚有南军。乃先使曹窋告卫尉毋入吕产殿门，然后使朱虚逐产，杀之未央宫郎中府吏厕中，以此知南军属卫尉也。〕太后诫产、禄曰：“吕氏之王，大臣弗平。我即崩，帝年少，大臣恐为变。必据兵卫宫，慎毋送丧，为人所制！”辛巳，太后崩，遗诏：大赦天下，以吕王产为相国，以吕禄女为帝后。高后已葬，以左丞相审食其为帝太傅。〔考异曰：史记将相表：“八年七月辛巳，食其为太傅；”“九月丙戌，复为丞相；后九月免。”汉书公卿表：“七年七月辛巳，食其为太傅；”“八年九月，复为丞相；后九月免。”以长历推之：八年七月无辛巳，九月无丙戌，闰月群臣代邸上议，无食其名。二表皆误，今从史记本纪，免相在此月。本纪又云：“八月壬戌，食其复为左丞相。”亦误。〕
</div>
    <div class="pagination">
<a href="资治通鉴注_page12.html">上一页</a><span>...</span><a href="资治通鉴注_page8.html">8</a><a href="资治通鉴注_page9.html">9</a><a href="资治通鉴注_page10.html">10</a><a href="资治通鉴注_page11.html">11</a><a href="资治通鉴注_page12.html">12</a><span class="current-page">13</span><a href="资治通鉴注_page14.html">14</a><a href="资治通鉴注_page15.html">15</a><a href="资治通鉴注_page16.html">16</a><a href="资治通鉴注_page17.html">17</a><a href="资治通鉴注_page18.html">18</a><span>...</span><a href="资治通鉴注_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
