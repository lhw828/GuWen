<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 13 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 13 页/共 27 页</h1>
    <div class="content">　　张岩兼知枢宻院事
　　己酉徐邦宪罢
　　自知处州入见请立太子因以肆赦弭兵侍御史徐柟劾罢之
　　己未雅州蛮焚碉门寨
　　详见今年正月
　　夏四月甲子薛叔似宣抚京湖
　　以兵部尚书充湖北京西宣抚使
　　邓友龙宣抚两淮
　　以御史中丞充
　　下纳粟补官令
　　戊辰修绍兴以后盐法
　　庚午追夺秦桧王爵
　　礼官改諡从李壁之请也　崇观后一时大臣多得美諡若蔡京郑【原本缺　案宋史郑居中徽宗时人赠太师华原郡王諡文正与蔡京同时当即此人也】皆諡文正何防諡正献之类是也中兴后京已追贬故夺其諡它则如故秦桧死其馆客曹宗臣为博士定諡曰忠献议状有道德髙天地勲烈冠古今之语公议不平开禧初李壁为礼官请易以恶事既行卫泾诸人在奉常定曰缪狠议上侂胄谓同列曰且休且休事遂止然忠献之告已拘取矣侂胄死乃复还之议者谓壁之所论不为不公惜乎止言其主和一事而不论其无君此所以得以逢迎用兵之言也【按此条所纪皆开禧二年事而目内又有开禧初云云盖杂引他书未及刋削耳】
　　乙巳郭倪兼山东京东路招抚使赵淳兼京西北路招抚使皇甫斌副之【案侂胄传吴曦兼陜西河东招抚使皇甫斌副之亦在四年与此异】倪以镇江都统兼淳以鄂州都统兼斌以江陵副都统兼
　　丁丑吴曦纳欵于金
　　遣其客姚淮源献闗外四州之地求封为蜀王
　　复泗州
　　镇江都统制陈孝庆复泗州五月又复虹县江州统领许进复新息县光州忠义人孙成复褒信县【案陈孝庆原作孝广今从后文改正泗虹新息褒信之复侂胄传俱在四年】
　　五月辛巳朔吴兴郡王抦薨
　　赠太保追封沂王谥靖惠上临奠辍视朝二日王性早慧然体羸多疾上友睦甚至及病侍医每制药必先以方书取防而后进王其亲爱如此王子垓早夭均宗室希瞿子也立为沂王后嘉定初赐名补右监门卫将军再迁福州观察使出就外傅择卿监馆职二员兼教授七年更名贵和上待近属甚恩前代所不及安德军承宣使思正荘文太子继嗣也光宗赐名搢补右千牛卫将军开禧初除永州防御使奉朝请迁福州观察使上立太子加恩迁承宣使七年更今名
　　癸未禁邉防官吏擅离职守
　　丙戌王大节溃军于蔡州
　　大节为江州都统引兵攻蔡州不克官军大溃
　　是日御笔诏北伐【案侂胄传降诏趣兵及皇甫斌秦世辅郭倬李汝翼王大节李爽郭倪之败邓友龙苏师旦之罢邱崈之督视江淮吴曦之叛金兵之渡淮暨退师督府之议和皆在四年侂胄之输家财亦在四年俱误惟本纪与此同】
　　自隆兴甲申朝廷与金人再和逮开禧丙寅凡四十三年矣其夏五月丙戌内批金人世雠久稽报复爰遵先志决防讨除宜颁诏音明示海内翼日乃下北伐之诏先是韩侂胄用事久有劝其立葢世功名以自固者侂胄然之嘉泰元年秋八月己卯以殿前都指挥使吴曦为兴州都统制规恢之意自此起矣三年冬知安丰军厉仲方言淮北流民有愿过淮者帅臣以闻防殿撰辛弃疾除知绍兴府过阙入见言敌国必乱必亡愿付之元老大臣务为仓猝可以应变之计侂胄大喜时四年正月也既而盱眙守臣施宿正旦副使林伯成皆言北方事其夏议遣知院许及之守金陵为出师计不能行而罢自是襄帅郑挺淮漕邓友龙皆进用兵之防执政张孝伯费士寅心知其难而未敢显谏皆出之潼守杨辅湖广总领傅伯成移书言其不可相继抵罪至开禧改元正月丙子出封桩库金一万两以待赏功是科防士有论宜乘机以定中原者侂胄大喜用兵之意遂决金人颇伺知之五月遣其平章事布萨揆为宣抚使驻开封是月甲申镇江都统戚拱遣忠义人朱裕结涟水县弓手李全焚涟水县【李全即李鐡鎗】六月辛卯诏内外诸军宻为行军之计庚子资政程松为四川制置使谏议大夫李大异以论止开邉同日补外壬子宰执陈自强等四人援国朝故事乞命侂胄兼领平章台谏邓友龙等继亦有请七月己未自强等再奏庚申侂胄除平章军国事是日命兴元都统司增招战兵乙丑枢宻都承防苏师旦除安逺军节度使是月侍郎李壁为生辰使乞斩朱裕枭首境上从之八月丁亥命湖北安抚司增招神劲军甲辰赵师罢户部尚书以其有异论也乙巳殿前副都指挥使郭倪为镇江都统制十月李壁使还言兵未可轻动不听十一月乙酉置殿前司神武军五千人屯扬州十二月庚午增刺马军司弩手今年正月癸卯【案叔似宣谕之命在乙巳】先命户部侍郎薛叔似为京西湖北宣谕使于是左司谏易绂大理少卿陈景俊太学博士钱廷玉皆言规恢大计三月癸巳遂命程松为四川宣抚使吴曦副之甲午给事邓友龙为两淮宣谕使乙巳钱象祖罢参知政事行谏疏也丁未松始受命戊申曦受命防徐谊自处州召归入见论莫若因建储而弭兵己酉【案前三月己酉系徐邦宪此作徐谊误】降其二官四月甲子两宣谕并陞宣抚使戊辰吴曦兼陜西河东路招抚使己巳调三衙兵增戍淮东诏郭倪兼山东京东招抚使赵淳兼京西招抚使皇甫斌副之是日程松发成都丁丑吴曦献闗外四州之地于金人求封为蜀王是日陈孝庆复泗州许进复新息县戊寅孙成复褒信县己卯四川总领所以进义副尉杨巨源监兴州合江仓五月辛巳朔陈孝庆复虹县侂胄闻已得泗州乃议降诏甲申调泉州兵赴山东防合丁亥乃下北伐之诏诏曰天道好还葢中国有必伸之理人心助顺虽匹夫无不报之仇朕丕承万世之基追述三朝之志惟兹仇敌犹托要盟脧生灵之资奉溪壑之欲此非出于得已彼乃谓之当然衣冠遗黎虐视均于草芥骨肉同姓吞噬剧于豺狼兼别境之侵陵重连年之水旱流移罔恤盗贼恣行邉陲苐谨于周防文牒屡形于恐胁自处大国如临小邦迹其不恭姑务容忍曾故态之弗改谓皇朝之可欺军入塞而公肆创残使来庭而敢为桀骜洎行李之继遣复慢词之见加含垢纳污在人情而已极声罪致讨属彼运之将倾兵出有名师直为壮况志士仁人挺身而竭节而谋臣猛将投袂以立功西北二百州之豪杰怀旧而愿归东南七十载之遗黎久鬰而思闻鼓旗之电举想怒气之飚驰噫齐君复雠上通九世唐宗刷耻卒报百王矧乎家国之仇接乎月日之近夙宵是悼涕泗无从将勉辑于大勲必允资于众力言乎逺言乎迩孰无忠义之心为人子为人臣当念祖宗之愤益厉执干之勇式对在天之灵庶几中兴旧业之再光庸示永世宏纲之犹在布告中外明体至怀　侂胄将举兵先以叶适直学士院葢借其名使草出师诏也适喻其意坚辞至三四不受于是用李壁草之叶适云适既辞又欲命曾鸿父渐鸿父亦辞遂止　李大异为谏议甫数日坐论兵事忤韩侂胄除敷文阁待制知镇江府大异隆兴人父安国兄大性皆尝为户部侍郎大异举进士南省别试第一人光宗之初甫为刑工部架阁文字绍熈初除太学正逾年迁将作监主簿又逾年迁司农寺丞上即位数月出为防路转运判官葢赵汝愚所擢也自是召还遂厯清显以至侍从为谏官坐论兵事出守兵事兴移平江府侂胄死朝廷以其论议不变迁杂学士以旌之方是时大性在福唐同日除杂学士京湖制置使人以为宠初大异之为谏长也客有贺其所学得行者大异愀然曰今之台谏州县五伯耳何足云乎堂上传呼某人当杖即持梃以前又传呼曰放即置之而去客亦为之一噱大异之言葢出于有所激耳然其在谏垣未久竟以不得其言而去论者以此多之
　　癸巳以北伐告于天地宗庙社稷
　　是日四川宣抚程松至汉中
　　皇甫斌败于唐州
　　斌引兵攻唐州败焉秦世辅以兴元都统出师至城固县军大乱
　　甲申郭倬李汝翼败于宿州
　　倬以池州副都统汝翼以主管马军行司公事防兵攻宿州官军败绩癸卯倬等还至蕲县金人追而围之倬执马军司统制田俊迈以与金人乃得免
　　壬寅太白昼见
　　是日简荆襄两淮田卒以备战兵
　　戊申安丙置司于河池
　　时为陜西河东招抚司随军转运使
　　六月壬子窜王大节
　　以蔡州之败也除名袁州安置寻改送封州安置
　　癸丑李爽败于夀州
　　爽以建康都统攻夀州败绩
　　甲辰邓友龙罢【案本纪友龙之罢在甲寅】
　　寻夺三官送兴化军居住
　　命邱崈宣抚两淮
　　迁刑部尚书代友龙也
　　乙卯雅州蛮高吟师出降
　　官军杀之详见今年正月注
　　丁巳复褒信县
　　是日贬郭倬等官
　　倬与李汝翼以宿州之败皇甫斌以唐州之败并夺三官斌寻又夺五官南安军安置
　　甲子李爽罢
　　以夀州之败也寻夺三官汀州居住再夺三官南雄州安置
　　丁卯曲赦泗州
　　降杂犯死罪囚余皆除之蠲其租税三年
　　是日复夀春府
　　建康副都统田琳复之
　　戊辰雅州蛮复冦邉
　　官军既杀高吟师是日官军出禁门欲深入蕃界防有为石棚所压者乃遣土丁先往攻之权提刑督捕司签防任处厚时在碉门以状白提刑刘崇之言本遂进焚其巢以天稍晩姑俟一二日然穴中已无首领焚其无疑崇之未至雅州闻除总领财赋之命遂归王钺亦还始阳土丁深入至白茶平闻官军已还匆遽而出既而蕃人掩官军不备诈携牲醪云来奠死者及暮纵火焚临江院兵人之屯者皆死其出奔者多为所杀文龙州胆勇将茍显忠闻变率所部拒之蕃人稍却既而援兵无至者其军殱焉兴元府后军凖备将张全忠引数千兵继出贼大至全忠战死官军共失千余人后军正将陈尧辅赴节制司白事还至尼阳闻其一军尽没即自刄而死王好谦王钺皆走退屯多功【去始阳又二十里】蕃人进据大城山距始阳不数里卢山邉民亦皆惊遁钺遂入雅州又归兴州以绵州统领官甘选权节制蕃人昼夜焚掠自碉门而东凡四十里靡有孑遗好谦命西兵将屈彦招集土丁屯始阳令碉门土居进士李午山鸣鳯往沙平招谕又遣人约嵓蕃夹攻之防宣抚司遣成都兵马都监王全将飞山义勇军三百人同节制癸酉离成都全好谦共议再与之和蕃酋髙奴嵬等听许
　　戊寅苏师旦罢
　　以韩侂胄奏劾与在外宫观寻又夺三官衡州居住仍籍其家又除名韶州安置以其家财赐三宣抚司为犒军费韩侂胄既丧师始觉为苏师旦所误欲去之李壁时在翰林一夕侂胄招之饮坐无他賔但以诸小姬环侍酒酣因及师旦事壁微言其过侂胄甚然之壁乃悉数其罪劝之斥去侂胄纳其言请壁代己草奏壁请撤局席索水沃面诸姬以纸笔进壁抒思良久奏牍遂成明日朝退壁坐玉堂遣人伺其事或报平章奏事毕随驾入内矣壁闻之且惊且喜少顷批出师旦与在外宫观
　　是月两淮宣抚邱崈至扬州
　　先是马司及建康池州诸军渡淮者七万及是招收仅得四万崈亲往扬州部分诸将悉三衙江上军民之兵合十六万一千四百三十一人分守沿淮要害
　　金人封吴曦为蜀王【案曦传在十二月葢曦受金诏印实十二月丙寅也】
　　赐以金印
　　秋七月取和尚原
　　梁洋义士统制毋思袭取之九月壬午复为金所取权都统制范仲壬出师寳鸡小防未几杨辅遗韩
　　侂胄书言蜀兵骄粮乏财计已匮暂休息以规后图未为失计
　　诏举才
　　侍从台谏两省卿监郎官监司郡守前宰执侍从各举人才二三人
　　壬午雅州蛮出降
　　先是蕃人既听许以六月二十七日打话后数日奴嵬率其徒二百余人立降旗于禁门之外全命其子公炎以素队与权知碉门寨魏大受往受其降乃复互市如故其后好谦钺皆以次受赏焉好谦开封人故太府卿卿月之子也始郡未被兵时邉闗之戍凡二百六十余皆飞山与州禁兵也【飞山百五十人余皆州兵】乾道九年青羌之变制置司益戍荣经者二百五十人【崇庆府汉绵彭州禁兵】至是又益六百四十四人【诸州军五百四十四人义勇一百人】通旧为一千一百三十有九雅陋邦也嵗输朝廷暨诸司者其直犹为十二万缗茶课九十四万余斤其内郡支移者独卭州军衣盐九万六千六百余斤绵一万一千三百余两而已郡税米二万八千六百余石而拨沉黎者万四千石有竒又以二千石赡荣经之戍而移卭州米偿之及是益戍计增米四千六百余石醤菜钱七千六百余缗转运司复移卭州米三千石赡之帅臣杨辅又为蠲减员钱之帅司者万三千余缗郡计稍给矣
　　癸卯张岩知枢宻院事李壁参知政事
　　韩侂胄初平章军国事尝与朝士论人才有乏贤之叹因言今从官中薛象先沉毅有谋然失之把持邓伯允忠义激烈然失之轻李季章通古知今失之弱葢季章使还言兵未可动故以为弱也及用兵首命邓薛宣威兵败季章乃秉政　李壁参知政事以劄子荐蜀士有时望者凡十二人于朝廷乞召擢守贰四人黎州杨子谟石泉张慥隆庆倅何德固泸倅张钧而防子谟钧二人京官四人兴元教授黄申之青神宰汤洪选人四人汉州学官詹久中眉州学官张柙李道传亦与焉而防申之久中二人得防皆召【案李壁所荐十二人尚阙三人名本传不载】未行侂胄贬壁亦谪申之病遄死三人皆不敢前制帅杨辅再请于朝然后促召时慥以卫泾荐道传以辅荐亦有召察之命洪后为黄畴若所荐不得召董居谊入蜀将上柙之节守于朝乞召察德固厯守长宁唐安垂除部使者告老而去年才五十四云壁所知多佳士此其选也
　　丁卯诛郭倬
　　于镇江府
　　壬申置御前强勇军
　　淮东安抚司所招者
　　九月戊子雷
　　辛卯合祭天地于明堂赦天下
　　乙巳赏复泗州功
　　先是七月辛巳诏复绍兴邉郡赏至是举行
　　冬十月戊申朔诏举将帅
　　内外军帅各举智勇可为将帅者二人
　　辛酉罢瑞庆节宴
　　以将帅暴露故
　　丙子金人渡淮
　　自清河口渡淮守将郭超失利遂围楚州
　　十一月庚辰命郭杲援两淮
　　命杲领兵驻真州杲时为主管殿前司公事
　　辛巳金人破枣阳军
　　有北来韩元靓者【案宋元通鉴作韩元靖】至真州微露和意自言安阳人魏公五世孙也邱崈遣人护送北还令问端的丙申元靓人还得幅纸乃行省文字崈以闻于朝
　　甲申命邱崈督视江淮军马
　　除签书枢宻院事　开禧用兵邓友龙薛叔似以宣抚使抵罪乃外除邱崈签枢督视军马崈与侂胄不咸再阅月而免张岩以元枢代之不胜任奉祠去数月吴曦反复命李壁以参知政事督视四川军马既而有裂土之议又罢行自是不复除都督矣
　　金攻神马坡
　　江陵副都统魏友谅突围趋襄阳忠勇军统制吕渭孙欲图友谅友谅格杀之
　　乙酉赵淳焚樊城
　　戊子金人围庐州
　　副都统制田琳拒退之后八日围解
　　癸巳奏告天地宗庙社稷
　　以金人渡淮故也　乙未避殿减膳
　　乙未金游骑渡汉
　　陈谦宣抚京湖
</div>
    <div class="pagination">
<a href="两朝纲目备要_page12.html">上一页</a><span>...</span><a href="两朝纲目备要_page8.html">8</a><a href="两朝纲目备要_page9.html">9</a><a href="两朝纲目备要_page10.html">10</a><a href="两朝纲目备要_page11.html">11</a><a href="两朝纲目备要_page12.html">12</a><span class="current-page">13</span><a href="两朝纲目备要_page14.html">14</a><a href="两朝纲目备要_page15.html">15</a><a href="两朝纲目备要_page16.html">16</a><a href="两朝纲目备要_page17.html">17</a><a href="两朝纲目备要_page18.html">18</a><span>...</span><a href="两朝纲目备要_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
