<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 575 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 575 页/共 607 页
  </h1>
  <div class="content">
   辛卯，户部状：「元降朝旨，同管勾陕西路银铜坑冶铸钱许天启，铜苗兴发如在京西、川路，许前去检踏。止为京西及川路与陕西相连接，取令本司委官乃至泸州界以来检踏。缘非陕西相连接处，又系靠边，虑致引惹，乞申明行下，应非与陕西接界州军，不许前去。」从之。（四年八月十日圣旨，二年十一月二十三日许检踏。）
　　壬辰，泾原路经略安抚使章楶言：「伏见故范育任熙河经略使日，于元佑弃地画疆之时，独能抗朝廷意指，反复敷陈利害；又尝陈进筑之策，持论坚确，人莫能夺，特赠宝文阁直学士。恭惟神宗皇帝以范祥兴筑古渭寨身死，赠秘书监，又官其一孙。祥、育，父子也，皆以进筑成功，而被赏乃异，望更录育之子孙一名。」诏范育特与子或孙一名郊社斋郎。
　　先是，蔡硕女貋文康世尝与硕言刘唐老谓文及甫曰：「时事中变，上台当赤族，其它执政奉行者枭首，从官当窜岭南。」又曰：「吕大防已死，刘挚及梁焘老病，苏辙、范祖禹、刘安世、韩川等当还为执政。」盖辛未诏牓五月十八日有「幸时事中变」之语，故唐老云云。硕既闻康世言，遽令康世录之，特示蔡京，京具以白上。或又告唐老与及甫共谋为变，欲诛章惇、蔡卞等，仍密结岭南责降元佑人。事连知河南府李清臣、京西转运判官周纯。（此据王巩甲申杂见删修，附京言后。）上疑其事，问三省当何如？时淮南转运副使周秩徙京西路未至也。（秩自淮南改京西，乃六月十六日。）秩尝攻文彦博，不入元佑党，三省因请委秩体量得实即付狱。（周秩体量，据曾布尔日录在八月十三日甲午，今附本日。）寻有诏令秩乘驿赴阙上殿讫之任。（秩赴阙，布录在八月十三日，与体量同书。）后数日，同知枢密院林希对，上及唐老事，谓希曰：「卿以撰制词，亦在诛戮中。」希曰：「臣与曾布但剽闻而已，未尝敢询三省也。」（布录在八月二十三日。）希退，为布言之。布他日见邢恕，恕曰：「体量唐老事盍且已？」布曰：「此长者之言也。唐老虽谤讪，然不及君上，所诮大臣尔！政当函容。」恕曰：「奴婢为主所笞挞，亦必怨詈，怨詈之人，谅何止唐老？唐老有此语，岂可胜校也！」布曰：「事已然，但能小了则庶几矣。」（此据布录在十月十一日辛卯。）恕深然之。时章惇方欲引恕为中丞，使排击元佑责降人，而恕与布言乃如此，唐老竟得轻置。（恕与布言，在十月十一日辛卯，为中丞在十月二十一日壬寅，唐老落职监当，在十二月十七日丁酉。王巩甲申杂见云：周秩重实，大观元年九月得吉州守，过高邮，言绍圣中，有洛人告言，文及甫、刘唐老与李邦直等将生变，诛章子厚、蔡元度诸人，下至两制，侍从，皆及之。召重实为京西转运使推治之，以其尝攻文潞公也。朝旨令先推究体访，候有状即治之。又以运判周纯为知情不告，云将引用岭南谪降元佑人同力为之【六】。哲宗召重实对，曰：「欲尽诛族大臣已下，则将致朕于何地？」又召吕升卿令国门听旨【七】，俟有其实，即遣诛诸人于岭南【八】。重实既至西京，捕文、刘置运司别听，且辟程公孙事管勾察访于外【九】。久之无状，而诛大臣之语则有之，凡三请自裁【一○】。未几，罢邦直留守，知成都府，且密谕重实，令有实则就摄。久之，公孙忽得二张秀才密语云：「元谋云候上意变，必用元佑人。」乃有族诛之举。重实即具奏，且言不及乘舆。不数日，令文、刘逐便【一一】，各还朔部【一二】，并更不推治。哲宗之明之仁，今世无知者，以元旨极密公案一宗并元状【一三】，悉不在有司，虽朝廷悉无知者，公案藏其家，终当上之，乞实录书之。公孙，喜刺人事者也。周秩四年正月二十四日，先自浙宪除京西漕，闰二月十七日改淮南，六月十六日又自淮南改京西。吕升卿四年十一月十五日，自京东运副改河北，元符元年二月十七日与董必察访广南，三月四日罢察访。董必四年十一月二十九日，先以湖南提仓往广西体量苏轼等。周纯三年十一月以江西提举为京西运判，元符二年五月犹在任。李清臣四年正月二十五日，自中侍出知河南，四年十二月三日改成都，明年正月九日复知河南。刘跂辨谤录载，刘唐老说靖国元年三月七日，跂就唐老家见唐老，说丁丑年六月中，文康世告妻父蔡硕，言及甫与唐老密谤时事，言不久必变，惇必族灭，余执政必窜；又云康世见刘唐老，亲说硕使康世形于手笔，携往见蔡卞，遂有旨下监司周秩根究。此事未了，九月中同文事又大作，遂先摄及甫下同文狱，后来方兴洛狱。跂见曾右相，说先因刘唐老事，后有文及甫事，与此相符。然不曾问得洛狱后有如何结绝，必有知之者，当问。）
　　殿中侍御史陈次升言：「窃以乘舆所在，有司供具最宜全固。访闻籍田司思文殿修盖曾未数月，而前檐今已坠垫。虽陛下圣德巍巍，天地佑护，行幸之际，必无忧虑，万一惊恐，其当如何？董役官司，若无显责，虑创造北郊宫，亦复弛慢，望特赐惩戒。」诏礼部郎官一员同入内侍省使臣一员前去相验，诣实以闻。
　　乙未，奉议郎、校书郎商倚权通判保州，从其请也。
　　丙申，诏罢赐夏国历日。（三年十月辛酉，布录可考。）
　　朝奉大夫许介卿为刑部员外郎。右朝议大夫、知常州吕公雅为少府少监。（十月五日以新除提钱改知齐州，陈次升云云；又九月十五日朱彦传除提钱，蔡蹈云云可考。）
　　丁酉，诏赠太师蔡确无辜贬死，弟除名勒停；又前朝奉郎硕，特与□换内殿崇班。
　　承奉郎、少府监主簿蔡渭奏：「臣叔父硕，曩于邢恕处见文及甫元佑中所寄恕书，具述奸臣大逆不道之谋。及甫乃文彦博爱子，必知当时奸状。」诏翰林学士承旨蔡京、同权吏部侍郎安惇即同文馆究问。
　　初，及甫与恕书，自谓「毕禫【当】求外【一四】，入朝之计未可必，闻已逆为机藊以榛梗其涂。」又谓「司马昭之心，路人所知，又济之以粉昆，朋类错立，欲以眇躬为甘心快意之地。」及甫尝语蔡硕，谓「司马昭指刘挚，粉昆指韩忠彦，眇躬及甫自谓。」盖俗谓驸马都尉曰粉侯，人以王师约故，呼其父克臣曰粉爹，忠彦乃嘉彦之兄也。及甫除都司，为刘挚论列。又挚尝论彦博不可除三省长官，故止为平章事。彦博致仕，及甫自权侍郎以修撰守郡，母丧除，及甫与恕书论请补外，因为躁忿诋毁之辞。及置对，以昭比挚，将谋废立，眇躬乃以指上，而粉昆指王岩叟、梁焘。岩叟面如傅粉，焘字况之，以况为兄也。及甫初赴狱，京等说之曰：「此事甚大，侍郎无预，第对以实即出矣。」及甫既妄自解释其书，又言「父彦博临终屏左右，独告以挚等将谋废立，故亟欲罢平章事。」问其证验，则俱无有也。（此用新、旧录及参取它书别修，元符元年五月四日狱竟。）绍圣初，蔡确母明氏有状诉邢恕云梁焘尝对怀州致仕人李洵言，若不诛确，则于徐邸安得稳便！朝廷封其状，不为施行。刘唐老、文及甫事作，蔡渭告章惇曰：「唐老等何足治，曷不治梁焘？」惇遂检明氏状进呈，于是并付蔡京、安惇究治。（此据曾布元符元年三月二日所记，仍参取实录元符元年五月四日狱竟【一五】。新录云：承奉郎、少府监主簿蔡渭奏：「臣叔父硕，曩于邢恕处，见文及甫元佑中所寄恕书，具述奸臣大逆不道之谋。及甫乃彦博爱子，必知当时奸状。」诏翰林学士承旨蔡京、同权吏部侍郎安惇即同文馆究问。初，及甫与恕书，自谓：「毕禫当求外，入朝之计未可必，闻已逆为机藊以榛梗其涂。」又谓：「司马昭之心，路人所知，又济之以粉昆，朋类错立，欲以眇躬为甘心快意之地。」及甫尝语蔡硕，谓司马昭指刘挚，粉昆指韩忠彦，眇躬及甫自谓。盖俗谓驸马都尉曰粉侯，人以王师约故，呼其父克臣曰粉爹，忠彦乃嘉彦之兄也。及甫除都司，为刘挚论列，又挚尝论彦博不可除三省长官，故止为平章重事。及彦博致仕，及甫自权侍郎以修撰守郡，母丧除，及甫与恕书，论请补外，因为躁忿诋毁之辞。及置对，以昭比挚如旧，眇躬乃以指上，而粉昆乃谓指王岩叟、梁焘。岩叟面如傅粉【一六】；焘字况之，以况为兄也。后蔡确母又言，梁焘尝与怀州致仕李洵言，朝廷若存蔡确，则于徐邸安得稳便！李洵愤奸嫉之，尝以告邢恕。诏令恕详具以闻。新录改旧录，大抵因刘防等所为刘挚行实及邵伯温辨诬。然行实谓司马昭乃指吕大防，与辨诬不同，当以辨诬为正。蔡渭上文及甫书，邵伯温以为在绍圣初。若然，不应四年方起狱，盖绍圣初但诉安州作诗事，后为邢恕所教，乃上及甫书。实录因同文起狱，即载之，当只是四年七月或八月初也。曾布尔日录：元符元年三月二日辛亥，布既言吕惠卿不可遣，是日晚，闻梁焘卒，布谓林希曰：「早如此，则不复力争矣。」希曰：「不然，其它所陈有补者不一，亦不为徒发。」布又曰：「留对甚久，觽皆云未有如中丞之对也。」先是绍圣初，蔡确母明氏有状，言邢恕云梁焘曾对怀州致仕人李洵言，若不诛确，于徐邸岂得稳便！寻不曾施行。既而因及甫、唐老事，蔡渭告章惇云：「唐老事何足治，何不治梁焘？」惇遂检明氏状进。诏下究问所推治，究问所以问恕，恕云：「得之尚洙。」遂召洙赴阙。洙所陈如恕语，云「得之李洵」，又下洵问状云「实闻焘此语」，遂欲按焘。因蔡硕言文及甫尝有书抵邢恕云：「刘挚有师昭之心，行道之人所共知也。」遂下恕取及甫书，恕以闻。遂并付蔡京、安惇置究问公事所，于别试所摄及甫诘之，云：「得之父彦博。」然终无显状。蔡京又令及甫疏挚党人，纳于上前，龚原、孙谔皆是。以及甫言未可施行，盖谓挚等交通有废立之意，乃召柳州安置张士良鞫之。士良与衍同为御药，主宣仁阁中文字，而其言亦无显状，但云：「衍常预知来日三省所奏事，作掌记，与太母为酬答执政之语，太母每垂帘，但诵之而已。」又言：「太母弥留时，衍可否二府事，画依画可，及用御宝，皆出于衍，而不以禀上也。」既而狱终未决，及甫知在西京，士良寄禁府司，虽议诛陈衍已定，而尚于绞斩有疑，殊可笑也。刘挚行实云：初公没于岭表，所属为公请归葬于朝，不许。已而诸子坐废徙他郡而不着罪状，虽公之家亦不知也。今上践祚，大赦天下，公得归葬。文及甫、蔡渭皆贬湖外。而及甫诰词曰：「语人不顺，至形翰墨，如其有实，胡不以闻，如其无实，何异诬谤！」舍人张商英所作也，由是人稍稍知其事起于此。元佑中，及甫侍丧在洛阳，邢恕谪永州未赴，亦以丧在怀州，数通书，多为隐语。及甫又以公任中司，尝弹罢其左司郎官，怨公尤深，以书抵恕，其略曰：「改月禫除，入朝之计未可必。当涂积怨于鹰扬者益深，其徒实繁。司马昭之心，路人所知也，济之以粉昆，必欲以眇躬为甘心快意之地，可为寒心。」大意谓服除必不得京师官，当求外补，故深诋当路者。然司马昭之心，莫谕其旨。至绍圣初，恕密以示蔡硕子渭，渭乃上书讼元佑大臣，自吕丞相大防及公而下十余人陷害父确，盖欲不利上躬，谋危宗社，事有实状，引及甫书为验。朝廷闻而骇之，委翰林学士、御史中丞究治焉。遂逮及甫属吏，而所供缪悠，初无事证，但托亡父曾说之。究治所问司马昭谓谁？及甫对意谓公也，问其证据事状，则曰无有。但执政五年而未作相【一七】，必有怨望，疑其事势毕竟如此。又问粉昆谓谁？及甫对粉谓王岩叟，面白如粉，昆谓梁焘字况之，况犹兄也。初，议者传闻及甫怨詈之语，固知不实，然谓司马昭，必以吕丞相大防独当国久，或以为谤，而及甫狱辞乃以指公。又粉昆，俗以驸马都尉为粉侯，故王克臣缘子师约人称粉爹，今韩嘉彦尚主，必以兄忠彦为粉昆，而及甫指岩叟、焘。按及甫元佑末稍被进用，吕丞相除为权侍郎，心甚德之，而忠彦当时虽罢枢府，上眷未衰，王、梁或贬或死，易以陵籍，故及甫阴自移其初意，委曲迁就，独指公及王、梁。人皆知其妄，朝廷亦觉悟，狱事遂缓。会公薨闻，朝廷乃以不及考验，止坐诸子而已，其后诸子皆□。复议丧还乡里，公嗣子跂，径伏阙下投登闻匦上疏，又持副封诣都堂叩宰相，今韩丞相忠彦及丞相布、许中书将，皆取实封案牍开视，知其谬妄明白如此。建中靖国元年二月二十五日有旨，文及甫、蔡渭所陈，显无实状，已行贬责；绍圣五年四月四日指挥更不施行，然后殁后诬谤所坐皆得释。刘挚新传：四年春，责为鼎州团练副使，新州安置，十二月卒于贬所，不许归葬。是年，蔡渭言文及甫尝以书抵邢恕，有「司马昭之心，路人所知」之语，盖指挚谓尝有废立意也。于是逮及甫、恕等系同文狱。诏命翰林学士承旨蔡京、中书舍人蹇序辰等杂治，卒无佐验，及甫、恕皆被罪。犹用蔡京奏，明年五月，挚已死，诏以前尚洙所置辞皆已亡，不及考验，明正典刑。乃免挚诸子官，家属徙英州。」邵伯温辨诬云：章惇、蔡卞迁谪元佑诸公。卞初与惇乞发司马光墓，上不从，惇意未快，卞遂自青州召邢恕为刑部侍郎，又迁吏部尚书。恕与惇、卞诬造元佑诸公事不已，卞迁恕为御史中丞，用其谋，欲诛杀刘挚、梁焘、王岩叟等十余人。恕又造宣训之语，恕又诱高遵裕之子士京论其父功，恕又教蔡确之子渭以文及甫说粉昆事书投进。惇、卞遂起同文馆狱【一八】，用蔡京、安惇推治。粉昆事者，文及甫与邢恕元丰同为馆职相善，韩魏公之子韩忠彦，与魏公门生刘挚、王岩叟等常不平潞公不言功事，以谓掩魏公之功。及章惇譔神宗御制赐潞公诗序云：「嘉佑之诏，但宣之而已。」忠彦与刘挚等益不平。元佑初，潞公入为平章重事，挚等帘前论列王同老所上文字文彦博教为之，乞改史。宣仁后曰：「吾详知此。在至和中，仁宗不豫，乞立皇嗣者，文太师、富相公、刘相公、王参政功也；在嘉佑末，乞立英宗为皇嗣，仁宗升遐，策立英宗者，韩相公功，自不相掩，不须改史。」范公既已救蔡新州罢相，刘挚拜右仆射，韩忠彦拜左丞，梁焘拜右丞，王岩叟拜签书枢密院，文潞公致仕，罢平章事归洛，文及甫罢权侍郎以修撰知河阳，时邢恕居忧怀州，已有永州监酒谪命。恕与文及甫皆怨刘挚、韩忠彦、梁焘、王岩叟者，文及甫与恕书，故有「粉昆朋类错立，司马昭之心，路人所知」之语。粉乃驸马，盖忠彦之弟嘉彦尚主也，昆为驸马之兄，乃忠彦也。朋类错立者，谓刘挚、梁焘、王岩叟也。司马昭之心，路人所知者，谓刘挚将谋废立事也。后恕以及甫此书与蔡渭。渭，冯京宣徽孙貋。冯公薨于京师，哲宗临奠，渭自幕中出诉，以其书进呈。既起同文馆狱，自洛追文及甫为证，时潞公已薨。蔡京、安惇谓文及甫曰：「此事甚大，侍郎无预，以实对即可安。」及甫乃对云：「父太师临终时，屏左右，独告刘挚等欲我出，谋废立事。」邢恕言晋州某县主簿尚洙，怀州致仕官、朝散郎李洵知刘挚等所谋。乃追尚洙下狱，李洵以老就问，初供昏老不记，再问依违供答，未几洵以忧死。尚洙无可供，放还任，文及甫亦放归。此邵伯温所记也。按冯京以绍圣元年四月三日卒，即如伯温所纪，蔡渭以绍圣元年四月诉粉昆事，不知何故直至四年八月乃起同文馆狱。按实录，绍圣元年四月十三日蔡渭诉确冤，追赠左正议大夫，此时但论作诗，非谤讪耳。粉昆事，邢恕教渭为之，当在四年。又按文彦博以绍圣四年五月四日卒，岂蔡渭先于元年四月诉粉昆事！执政谓文彦博在则此事不可诈为，故直待彦博死方起狱乎！又尚洙知晋州冀氏县，非主簿也。邢恕言，黄履在元丰末，曾有章疏言宣仁后欲立徐邸事。伯温后在同州，于曾布之子絣处，见曾布手记当时事一编，云禁中元无黄履文字，黄履家出矒草入狱为证，黄履与恕皆未第而交游相善，恕亦与履同谋也。王棫，京师人，有口辨，好议论，熙宁中为死党。伯温尝见王棫、尚洙、李洵于恕所，皆妄人也。后章惇因恕荐落棫致仕除知北平军。未几棫死，其子直方不以父为然，每为士大夫言父晚年病心。直方与晁载之相善，以平生所收书画归载之。观直方所收书画，于其间得王棫与邢恕往来书一通，皆共谋诬造诸人废立事者。毕仲游谓伯温曰：邢恕，可畏人也。先是元佑中，侍御史朱光庭、司谏刘安世，闻禁中求乳婢，同上宣仁后书，乞加保护主上。宣仁后帘中谕吕相曰：吾与皇帝未尝相离，实无它，止为大王宫觅乳婢，相公可谕台谏，不须论此。吕相无由见台谏官，因经筵起谕谏议大夫范祖禹，令以太皇太后语诏谕刘安世等【一九】。范谏议至后省刘司谏传圣语，刘责范曰：公为大谏，反传宣耶！范长者为刘所责，遂上章以劝讲无状乞外。后恕言于章惇、蔡卞，以谓刘安世、朱光庭、范祖禹三人上宣仁书有废立意。凡恕言者，皆同文狱所治之可也。其狱以章惇、蔡卞用蔡京、安惇尚锻炼不成，哲宗疑之，因星变赦批出曰：朕遵祖宗遗志，未尝诛杀大臣，刘挚等事可勿治。不然，数十家皆被诛戮矣。然刘挚、梁焘同时死于岭南贬所，人亦疑之。按星变赦在九月五日、后二日又诏「元佑余党及别有特旨之人，皆未得量移。」则邵伯温所称上批「朕遵祖宗遗志，未尝诛杀大臣，刘挚事可勿治」，恐未必然也。新录于宣仁传末附上批，盖因伯温所称耳。赦后治同文狱，未尝少缓，若既释勿治，何以直至明年三月九日，乃杖杀陈衍及贬张士良？五月四日，有「逐人皆死，不及考验，明正典刑，挚诸子勒停」之诏乎？伯温所称，要未可信也。邵伯温又云：有宣仁宫内官某人已编管白州，亦追赴狱。蔡京、安惇诱之曰：「能证此事，不独还朝，当复旧职。」内臣曰：「还朝复职固幸，然不敢妄道，上累宣仁圣烈皇后，下致诸大臣于死地。」遂复送贬所。同文馆狱虽不成，犹遣使杖杀内臣陈衍于海岛，毁拆宣仁故宫。当时宫人遂出，有诛死者，尚有随嫁潜邸老宫人亦编管宿州。章惇、蔡卞至作废宣仁诏，服未除，请哲宗抵灵殿宣读施行。钦后方寝，闻之遽起，不及纳履，号哭于宣仁后灵前曰：「太皇太后，皇帝祖母也，于皇帝何所负至此！」哲宗乃已。天下闻而怨之。范祖述谓伯温曰：「某见内臣梁惟简，自言元丰八年二月初，宣仁后谕惟简曰：『令汝家制十二三岁儿可鴲黄背子来。』是时神宗疾已危渐，欲备哲宗即位也。」伯温昔为庆州经略司幕官，有内臣走马承受徐安道颇识道理，逮事宣仁后，绍圣初亦编管永州，遇赦放还。伯温常问宣仁事，安道曰：「谓太皇太后有此心者，罪人也。哲宗幼，气怯，每宫中游行，太皇太后常令臣持绣伞以从，饮食起居不相舍。」又曰：「宣仁性严毅俭约，语笑有时，服浣濯之衣【二○】。数问安道曰：『汝金带几何？』终不赐。雨二日，即焚香告天，旱亦然，日惟诵佛经。平居尝曰，吾粗知书史，前代贤后妃中如唐长孙后，所愿也。」徐安道言如此。哲宗性本仁慈，自幼时见宫中人以汤泼地，曰：「不可，恐杀蝼蚁。」尝行后苑，有卫士避不及，匿沟中，左右以奏，不顾曰：『吾见必得罪。』后以章惇、蔡卞劝，宫中杀人为多，皆惇、卞之罪也。按伯温所称内官，即张士良，事在元符元年三月戊午。张士良自绍圣元年六月十三日以皇城使监颍州税，其后不见再贬，今以前皇城使对狱罢乃送白州【二一】。邵伯温云已编管白州，恐篅。新录云于雷州取士良，必得之。但不知何所据耳？又按曾布九月二十五日乙亥日录云：张士良郴州安置，令放逐便【二二】，发来赴阙。章惇以士良尝在先朝任使，后附惟简辈，颇知当时与大臣交通密谋事，遂召之。觽深忧其妄造以自解也。宣仁崩于元佑八年九月三日，卞谋废宣仁当在绍圣末元符初，此时宣仁丧既除矣。二年十一月三十日，宣仁丧除。曾布四年五月十九日壬申日录云：蔡京曾云、仁宗时，欲以庶人礼葬章献；京又曾云，车驾不可幸楚邸，又云，天下根本未正，意谓不诛楚邸则未安耳。是时楚邸未薨，故有此论，此二事亦可参考。又曾布九月十四日日录云：盖自今春以来，章惇、蔡卞等数陈司马光等有倾摇之意，四月十八日，公着、光责司户；又言范祖禹、刘安世欲加意于上，皆有奸心，浸润日久，故皆痛贬之。闰二月十五日，范、刘再贬，既而又贬王珪、高士英，四月二十四日珪、士英贬，三省之言浸及宣仁矣。据此，则此已前未尝及宣仁也。然布言亦未可信，当考。新录于绍圣元年二月七日宣仁传后，载惇、卞追废事迹，大率因邵伯温辨诬，要当详考，反复寻究。惇、卞谋废宣仁，当在绍圣四年四月贬王珪、高士英后。哲宗焚惇、卞所草诏及抵奏于地，当在九月星变后。诏释大臣勿治，恐星变时未有此，兼同文狱自缘无证验乃已，不缘星变也，邵氏必误，新录又因之。若谓止绝废宣仁之谋因星变，则可。新录绍圣元年二月七日宣仁圣烈皇后传后序邢恕事云：先是元丰七年三月，大燕宫中【二三】，延安郡王侍立，王珪率百官贺。及升殿，神宗又谕王与珪等相见。复分班称谢。是冬，谕辅臣曰：「明年建储，当以司马光、吕公着为师保。」神宗弥留，后敕宫人梁惟简曰：「令汝妇制一黄袍，十岁儿可衣者，密怀以来。」盖为上仓卒践祚之备。太母所以属意于上者，确然先定，无纤介疑。邢恕，倾危士也，少游光、公着间【二四】。蔡确得师保语，求所以结二公者，而深交恕。确为右仆射，累迁恕起居舍人。一日，确遣恕要后侄光州团练使公绘、宁州团练使公纪，辞不往。明日，又遣人招东府【二五】，确曰：「宜往见邢舍人。」恕曰：「家有桃鴲白华，可愈人主疾，其说出道藏，幸留一观。」入中庭，红桃华也，惊曰：「白华安在？」恕执二人手曰：「右丞相令布腹心。上疾未损，延安冲幼，宜早定议，岐、嘉皆贤王也【二七】。」公绘等惧曰：「君欲祸吾家！」径去。已而恕反谓后与珪为表里，欲舍延安而立其子颢，赖己及惇、确得无变。确使山陵，韩缜帘前具陈恕等所以诬太后者。使还，言者暴其奸，再贬知随州，寻窜新州。刘挚拜右仆射，恕坐党与谪监永州酒。绍圣二年，除恕待制、知青州。章惇、蔡卞执政，谋所以释憾于元佑旧臣者，知恕险鸷，果于诞罔，又衔挚等黜己，方思有所逞，为确报投荒之怨。召为御史中丞，日夜论刘挚、梁焘、王岩叟等谋废立【二八】。又造司马光送范祖禹赴召，有「主少国疑，宣训事可虑」之语，以实后属意徐邸之谤。又诱高士京上书，告王珪尝令高士充问其父遵裕，侦太后之意欲谁立【二九】？遵裕叱遣，士充乃去。又教确之子渭进文及甫廋语书【三○】，有「司马昭之心，路人所知」等语以斥挚等有废立谋。惇、卞起同文馆狱，使蔡京、安惇穷治。于是时，中人郝随日夜媒孽称制时事【三一】，眩惑左右；惇、卞交关谋议，奉行文书于外，作追废太皇太后诏，请上宣读于灵殿。钦圣献肃皇太后、钦成皇后苦要上，语甚悲曰：「吾二人侍崇庆，天日在上，此语曷从出？且上必行此亦可也，何有于我？」上感悟，取惇、卞奏，就烛焚之。禁中相庆，而随等不悦。明日，惇、卞理前请，上怒曰：「卿等不欲朕入英宗神御殿乎！」抵其奏于地。同文之狱，追逮后殿御药官张士良，胁以刀锯鼎镬无所得，又适有星变，诏曰：「朕遵祖宗遗志，未尝戮大臣，释勿治。」恕徒以谋于进取，极口造言，仇执政以逞。适惇、卞用事，凶德参会，舍不利之谋，无以激怒人主。废辱之几，上及于君亲，曾不以为忌，而尚何有于臣下之家？推迹谗口，开祸乱原，虽江充、息夫躬尚何以加！新录大抵用邵伯温辨诬删述，惟邢恕所称「桃着白华」反诬宣仁，及郝随媒孽，并钦成同钦圣谏，上焚奏、抵奏，不欲入庙等语，皆伯温所不记。新录既于宣仁传后□此，又于张士良贬白州时重出之，要当去一、存一。邢恕以绍圣二年十二月自青州入为刑侍，四年正月改吏侍，五月权吏书，七月兼侍讲，十月迁中丞。司马光坐宣训事再贬，乃四年四月十八日；高士京上书乃四年二月；同文起狱乃四年八月。恕作此三月事时皆未迁中丞【三二】，邵伯温记事先后或差，新录不深考，遂因之，要当改正乃善。新录绍圣四年十一月二十三日刘奉世责郴州后，又□邢恕事于初上之嗣位，恕与蔡确自谓有定策功，既而确死贬所，恕亦斥不用，心恨之。其后恕因帅中山，会高遵裕子士京为将官。士京庸暗，恕一日置酒，从容问士京曰：「公知元佑间独不与先丈推恩否？」士京曰：「不知。」又问：「有兄弟无？」士京曰：「有兄士充，已死。」恕曰：「此乃传王珪语之人也。当时王珪为相，欲立徐王，遣公兄士充传道语言于禁中，知否？」士京曰：「不知。」恕因诱士京以官爵，曰：「公不可言不知，当为公作此事，第勿以语人。」因令所亲信王棫崇饰诬辞，为士京作奏上之，王珪因是得罪。至是，恕为御史中丞，先上章乞追赠高遵裕，次乃以当元佑间附会刘挚倾陷策立大臣论贬奉世云。蔡绦国史后补党籍篇云云，别见元符元年五月四日。朱无惑萍洲可谈云：广东提举常平孙磬，与先公言，元符二年，朝廷欲摄文及甫鞫一事，不知其何事也。复虑文自毙，乃于吏部选委孙往西京督摄之。孙赴都堂巡白执政曰：「欲其不疑，乞所至盛供帐。」孙先往郑州，见文妻家求书，然后诣洛中，从容累日，方诣文门下传达家信。已而通名刺求见，文果不疑，出迎之。孙□致未意，即曰：「朝廷令某召左右，非有他也。」仗吏趍而至，文顾无如之何，与俱舍邮置，见供具盛，心少安。乃传诣京师，以正月十二日至国门，泰陵上仙，事亦辍，文不得报而归。孙由是知名，除使者。按绍圣四年十月五日，实录书通判应天府孙磬为提举广南东路常平。无惑记此事必误，摄文及甫，应是绍圣四年，非元符二年也，姑存此，更详之。文及甫狱，刘跂辨谤录载其事极详，附注元符元年五月辛亥及七月庚午，须参照前后，定归一说。）
　　枢密院言：「河北沿边州军及安抚司各置间谍，密伺北边动静之实。访闻逐州军虽探到敌中事，久例不经报过雄州，并匿而不闻。自来与雄州所奏，稍相符合者，只是一事，而重迭奏报，朝廷无缘得知缓急，有误事机。」诏定州高阳关路安抚司：应有探事人通说，并画一以闻，即不得观望畏避，辄行隐漏。（布录丁酉。）
　　宝文阁直学士、知河南府谢景温请老，迁一官致仕，未受命卒。
　　戊戌，诏御河立显灵顺应神妃庙，仍赐冠帔。（李侩十朝纲要是日筑威戎城【三三】。）
　　己亥，左中散大夫、知颍州赵令铄为太仆卿。
　　庚子，置提举泾原路沿边新弓箭手官以朝奉郎安师文为之，请给、人从鎫依陕西提点坑冶许天启例。从章楶奏请也。后数日，曾布以师文乞上殿进呈，上曰：「此章惇所喜，然正是吕大防亲党，章楶举差遣，必得使之举也。」布曰：「臣素不识之，前者尝问之，云大防妻安氏巳前五年卒，与之同七八代，无服纪。然师文与大防兄弟亦有瓜葛。」上云：「若非亲党及其所喜，岂肯辟为山陵笺奏？」布曰：「此人其它才术不可知，然必熟陕西事，范熙在西，论边事多中理，师文此时乃在幕府。」上曰：「育乃大防亲党也。」布曰：「师文本令提举新弓箭手，然旧弓箭手法坏，亦欲令整缉。」上曰：「令上殿。」然极黾勉也。（许天启提举坑冶，在绍圣元年九月。安师文初以朝奉郎论熙河兰岷边事，见五月十一日甲子。七月壬戌，上谓曾布曰：章惇云安师文云是大防门下士，兼极寻常。布曰：臣不识之，只曾一见。上问曾与语否？布曰：不曾，但闻长安人，与大防或是亲旧尔。八月己亥，泾原乞安师文提举弓箭手，依奏。九月乙卯，布言：惇引师文，及蔡肇、京、卞引家郴、石嗣庆，皆各以其所悦。丁巳，再对，呈安师文措置新旧弓箭手，上终以师文为疑，勉从之尔。）
　　左藏库副使、权发遣定州路兵马钤辖、权知保州张赴为西上合门副使、知雄州兼河北沿边安抚副使。（九月末李深云云。）礼宾使、提点左厢诸监公事林豫为河北沿边安抚副使，仍权兼提点左厢诸监公事。
　　是日，章惇为曾布言，中书又放过内批行导洛事，并不经三省商量。及对，遂以内批进呈，言先朝法度可复者皆已复，惟此不可复。上未诺。布再对罢，惇问布曰：「上询及此否？」布曰：「否。」惇率布至都堂，出蓝从熙提举京城所奏乞复行导洛司事：官员商贾等物货，皆载以官舟，官员物货不及百千者，许以所乘舟载，免纳龏钱之半；百千以上以违制论。余皆徙官舟，于泗州及京师洛口各置垛场，岁收课利二十万缗。又乞□市岁课三万，又复牛羊圈岁课七万，内批付尚书依奏，盖未尝与执政议也。又京城所奏，乞就差买修城木植内臣于温、明州等处，起发船三百只赴本所支拨使用，付中书，中书遂画旨，依已得指挥送门下，而门下留不遣，遂并论之。布谓惇曰：「此事何可不与执政议？如此则失职矣。」惇曰：「何止失职，吃棒、罚铜皆可也。」布曰：「四海之富，二十万不难办，岁供此数可矣。」惇及蔡卞皆以为然。惇又曰：「水磨茶场自足供此费。」布曰：「先朝经营财利，志在边鄙，子孙承之，敢忘厥志？故阔略细故以就大事。今幸无此图，何必尔。」惇曰：「亦不须如此言，要之是先朝不好事，当时行之，固终身以为恨，今岂可为？」布曰：「如此即太逆耳。」惇曰：「逆耳多矣。」布曰：「志在边事且以为不可，况非边事乎！」布因语黄履曰：「此乃正论，盍助之？」履曰：「固当如此。」坐中惟惇、卞与反复，许将甚愧，他皆默然。履曰：「且当徐徐开陈，庶可回尔。」已而将在告不出，履劝惇俟将出同呈，布曰：「但持之不下，缓无害也。」后三日，三省奏事，上遂询三省云：「导洛文字，何为久不呈？」惇曰：「见更取索文字进呈次。」上曰：「闻此事诚不便，但缴进来。」惇曰：「来日取旨。」上曰：「不须，只今日进入可也。」三省退以语西府。后四日，布白上曰：「近者窃闻议导洛事，初闻圣意未从，臣因言陛下圣质高明，言必中节，事有未便必不肯为。遂以先帝用宋守约事语三省。已而圣意遂回，不俟开陈而罢，臣等鼓舞称诵不能自已。」上曰：「且说不便。」布曰：「肉市□市皆与细民争利，汴渠初引黄河水，湍悍可畏，公私舟船多覆溺者，惟清汴无复此患。然商贾之物悉载以官舟，私船不得入汴，人实患之。」上曰：「内臣亦多云不便，云□市虽泥雨，亦须船载来官场中。」布曰：「一日有一日课利，不可不来，宜其不能避风雨也。今天下税务，劕羊凡屠宰者，皆须日负载入务收税，与此一般【三四】，至于禁榷盐酒亦此类，然此事行之既久，觽人安之兼岁课数百千万，军国之费，有赖于此，理不可罢。若导洛之类，所得不多，国用无所赖于此，兼废罢十年，一旦复行，则都邑之人鼎沸矣。先帝经营四方，蓄财利有所待，故阔略细故而行之。陛下既无此费，诚无用此，然大臣未及详陈而已中罢，陛下烛理畏义，敬信大臣，从善纳谏如此，天下之事何患也！兼圣意遽回，正与宋守约事等，盖圣质睿明，与先帝无少异者。臣等以事未施行，不敢漏露，惟二府执政知之，然此事必书之时政记，陛下圣明听纳如此，万古不朽矣，天下幸甚！」
　　壬寅，曾布再对，呈董敦逸言西鄙开边，北敌危疑，又拓地近青唐，愿戒边吏静重，无使边人疑骇。而敷□不甚明白，上对二府已尝言敦逸所陈不可晓，至是又以为言。布因开陈敦逸所言本如此，但文字不明白尔。上颔之。敦逸数密排击二蔡，京、卞深毁之，宜上意两所不悦也。
　　癸卯，西上合门使、端州刺史、权环庆都钤辖张存落遥郡刺史，降本路钤辖。以统制将兵牵制泾原进筑，因而破荡盐州，逢西贼斗敌，失亡数多，故有是命。
　　乙巳，承议郎韩粹彦为司勋员外郎。（七月九日粹彦引见，二十七日京东常平司，并入彼。）
　　丙午，鄜延奏，遣都监刘安击夏州，至浪沁沙与贼遇，破其觽，斩首五百余级，牛羊千数。（布录八月丁未云获二百级。今取九月壬子所书并八月丁未，又用惠卿传增入；家传附注八月丙戌。）
　　戊申，苏州观察使、□国公宗绛为昭庆军留后。
　　己酉，彗星见氐间，斜指天市垣，光芒约三尺余，至九月戊辰没。（天文志云：八月己酉，彗星出氐宿度中，如填星，有光，色白，气长三尺，斜指天市垣，彗星主兵、丧、大水及有赦。九月壬子，光芒长五尺，行入天市垣内，主五谷大贵；己未，犯天市垣宦者星，主侍臣有忧；庚申【三五】，犯天市垣帝座星，主人民乱、大臣忧，期以三年；戊辰，消散不见。）
　　枢密院言：「西贼点集人马，待往泾原作过。窃虑西贼暗蓄奸谋、掩我不备，长驱入近里，于隆德、静边、治平寨以来人烟繁富地分，或闲慢城寨备御不至之处劫掠攻打。」诏泾原路经略司详上项事理，多方预行讲议措置。若遇缓急，贼马奔冲深入近里，合差是何将佐，如何移那兵马，于是何要害地分控扼得贼马来路，准备捍御，不使近里城寨及人民繁富地分为所抄略、攻打，落贼奸便，仍不失与大兵首尾照应，会合掩杀贼觽，必取全胜。先具已如何讲议措置，选充统领兵将官职位、姓名及将带若干人马，于甚处驻札及应干准备应敌方略施行次第闻奏。（此据章楶奏议所载七月二十五日密札。楶具报画一甚详，乃九月十一日，文多不载也。）
　　是月，枢密院言太仆乞修左、右天驷监各两御殿以备北郊乘舆言入监观马。上笑曰：「无用。」曾布因言北郊宫阙坛壝皆已具，如闻来岁且南郊，果否？上曰：「议者以为未曾专飨圜丘，故先罢合祭于南郊，然后祀北郊，莫不妨否？」布曰：「如此固不妨，然外议皆以为暑热，不可视北郊，故罢。」上曰：「岂有此理！」布曰：「士大夫皆有此言，盖簄远不知圣意。然先帝已尝罢南郊合祭，陛下昨复合祭于南郊，今且专祀圜丘亦无害，但终不废此礼，以成先帝之志，则善矣。臣尝为人言，暑热无甚于坤成节宴设之日，君臣上下终日冠带，未尝以热废。五月间暑气未盛，五鼓行礼，黎明已毕事，何热之有？」上深然之。（布录载此在八月丙午日，今附八月末旬。）
　　遣礼部侍郎范镗、左藏库使兼合门通事舍人向縡贺北朝生辰，太常少卿林卲、供备库使兼合门通事舍人张宗□贺北朝正旦。（此据国信名御录，实录云无之。）
　　注　　释
　　【一】元佑三年增修「增修」，阁本作「曾修」。
　　【二】特未知其术耳阁本「特」下有「恐」字。
　　【三】卢辩原作「卢辨」，据周书卷二四、北史卷三○卢辩传改。
　　【四】凡此三等者皆古之制也「三」字原脱，据宋会要职官五六之二二及文义补。
　　【五】王师乘胜修葭芦上引宋会要「修」下有「复」字。
　　【六】岭南谪降元佑人同力为之王巩甲申杂记「降」下有「人」字。
　　【七】令国门听旨「国门」原作「国民」，据同上书改。
　　【八】即遣诛诸人于岭南「诛」原作「族」，据同上书及文义改。
　　【九】且辟程公孙事管勾察访于外「事」，同上书作「专」。
　　【一○】凡三请自裁同上书「凡」上有「文」字。
　　【一一】令文刘逐便同上书「令」上有「有旨」二字。
　　【一二】各还朔部同上书「各」作「吕」。
　　【一三】以元旨极密公案一宗并元状「极密」原作「枢密」，据同上书及文义改。
　　【一四】毕禫当求外「当」字原脱，据长编纪事本末卷一○七刘文书狱、续通鉴卷八五及下文小字注补。
　　【一五】元年五月四日狱竟「五」原作「九」，据阁本、活字本及上文小字注改。
　　【一六】面如傅粉「傅」原作「传」，据阁本及上文改。
　　【一七】但执政五年而未作相「执」原作「报」，据阁本改。
　　【一八】惇卞遂起同文馆狱「狱」字原脱，据宋史卷四七一章惇传及下文补。
　　【一九】令以太皇太后语诏谕刘安世等「语诏」，阁本作「圣语」。
　　【二○】服浣濯之衣阁本「衣」下有「九十」二字。
　　【二一】今以前皇城使对狱罢乃送白州「今」原作「令」，据阁本、活字本改。
　　【二二】令放逐便「令」原作「今」，据阁本改。
　　【二三】大燕宫中「宫」字原脱，据长编纪事本末卷九○蔡确邢恕邪谋引哲宗新录补。
　　【二四】少游光公着间「间」，宋史卷四七一邢恕传、续通鉴卷七八均作「门」。
　　【二五】又遣人招东府上引长编纪事本末及续通鉴「招」下有「置」字。
　　【二六】幸留一观「留」，上引续通鉴作「枉」。
　　【二七】岐嘉皆贤王也「岐」原作「政」，据阁本及宋会要帝系二之一二、东都事略卷一六改。
　　【二八】日夜论刘挚梁焘王岩叟等谋废立「王」字原脱，据阁本补。
　　【二九】侦太后之意欲谁立「侦」原作「遵」，据阁本及文义改。
　　【三○】又教确之子渭进文及甫廋语书「廋语」原作「庾语」，据阁本改。
　　【三一】中人郝随日夜媒孽称制时事「媒」原作「谋」，据阁本、活字本改。
　　【三二】恕作此三月事时皆未迁中丞「月」字疑衍。
　　【三三】威戎城原作「威武城」，按宋无「威武城」，据宋史卷八七地理志、宋会要方域一八之七、续通鉴卷八五及本书卷四八七绍圣四年五月己未条改。
　　【三四】与此一般「般」原作「船」，形近而讹，据阁本改。
　　【三五】庚申原作「庚辰」，据阁本、活字本及宋史卷五六天文志改。
续资治通鉴长编
卷四百九十一
卷四百九十一
　　起讫时间 起哲宗绍圣四年九月尽其月
　　卷　　名 续资治通鉴长编卷四百九十一
　　帝　　号 宋哲宗
　　年　　号 绍圣四年（丁丑，1997）
　　全　　文
　　九月辛亥朔，司农少卿王得臣管勾崇禧观。
　　吏部郎中韩治为秘阁校理，知邢州。治避亲也。
　　左司谏郭知章言两浙岁旱，淮南又不全稔，乞下本路监司按视。如须赈给，即早行措置。诏：「两浙路转运、提举常平司相度应平合举行事件【一】，及预行那移准备合用赈济粮斛。并相度本路如有运河沟渎浅淀合行开修，将来优给雇直，召募人夫开淘。」
　　江宁府言奉诏敦遣茅山道士刘混康诣阙，本府已促行。诏转运司赐钱百缗，付混康为路费。（可并六月十四日。）
　　壬子，批旨付三省：「天垂变异，彗出西方，灾谴为大，朕实惧焉！可避正殿，损常膳，罢秋宴。公卿各宜悉心修政，辅朕不德，仍许中外臣僚等直言朝政阙失，朕将亲览。具此意令学士院降诏处分。」诏曰：「朕以非德，奉承大业，夙夜战栗，不遑康宁，惟恐不及以仰当天心，以羞先帝圣德。乃仲秋之夕，彗出西方，推原典经，兹谓大异。永惟其咎，未烛厥理，岂非庶政之失，以悖三光之明？谴告之来，朕实祗惧！书不云乎，「惟先格王正厥事。」已避正殿，损常膳，罢秋宴，公卿其各悉心修政，辅朕不德。应中外臣僚等，并许直言朝政阙失，朕将亲览，虚心以改，庶几以销天文之变焉。」
　　又诏中太一宫设醮，开启、罢散日，遣执政官一员诣宫烧香。是日，彗入天市垣，辅臣早朝，上顾问「见彗否？」皆以实对。上曰：「长丈余。」且曰：「初起于氐，扫巴星，天变甚大，当避朝损膳，求言肆赦，以答天戒。」又曰：「已于诸处建道场，当更于文德殿设醮。」曾布因言熙宁肆赦，自有故事。又言：「熙宁乙卯岁十月，在翼、轸□楚分野之外，寻有交州之变。光芒扫长沙，明年春，民大饥，疫死者相枕藉。自丙辰春出师讨交趾，丁巳春师还，死者数十万。今扫巴星，则巴、蜀亦不可不虑，臣等当更讲求兵备。兼星在氐、羌，边事诚不可不诫。臣素言泾原篱落未葺，须至营筑堡障，其它版筑当且休息，未可举动。」上皆深然之。退语章惇，以肆赦不可已，惇曰：「元丰三年不曾赦。」布曰：「七月星变，九月明堂，宜其不赦也。」是日，布又白上：「熙宁七年南郊，八年冬再赦，在大礼后一年。今去大礼尚逾年，适相似。」上曰：「天变更何必议岁月。」又曰：「熙宁赦，不独为星变，更以华山崩之类。」布曰：「去岁江表大旱，溪河皆涸竭，今岁两浙运河亦断流，因此一沛不为过。昔东海孝妇以噃死，一方为之大旱，一妇人噃死，足以致灾变，况天下乎？今政事有未便于人，刑罚有过当，此大臣所当修省改更，以称陛下寅畏天变之意。」上深嘉纳。
　　诏：诸路提举官阙，即令提点刑狱司权；府界，即令本司属官权；转运司府界提点司阙官，令提点刑狱提举司官权。（新本削去。）
　　兵部言：「以车营致远务、喰坊运送官物官车畜，驮载私物或虽系官物而本不应差破官龏乘，私自驮载者，论如乘官马牛车驮载律。畜过，杖八十，车过，徒一年，各二十斤加一等，并罪止徒二年，物没官。其畜产因负重致死者，杖八十，仍勒犯人及知情干系人均备。许人告捕，笞罪，赏钱三贯；杖罪，五贯；徒罪十贯。」从之。（新本削去。）
　　癸丑，裁定六曹寺监文字所言：「诸州起纳夏秋税赋，每月令具元额、已纳、见欠税物名数申省部点验，如限满有欠，即令转运司依编敕施行。若转运司不为行遣，即省部点检、举察。」从之。
　　大理寺言乞都辖使臣三年为一任，右治狱都辖使臣任满，不曾出入徒以上罪两次并犯赃私罪，减二年磨勘。从之。
　　诏今后归明人未给田，听权借官屋居住。
　　大宗正司言：「宗室叔谆以罪□闭，其子与所生母皆无俸给，欲比附孤遗贫乏条，特加存恤，计口给赐钱米，候叔谆复官日减罢。如叔谆未复官间，女出嫁，男厘务，亦乞计口除去。」从之。
　　熙河兰岷路经略司言苗履展筑金城关毕工，诏赐履等银绢有差。（四月十一日，二十七日。）
　　甲寅，三省言闻怀、卫州今岁丰稔，米谷价贱，恐尽归并兼之家。诏河北转运司、措置籴便司、西路提举常平司以时计置籴足。
　　乙卯，大赦天下。
　　权殿中侍御史蔡蹈言：「臣伏以近者星文示变，陛下恐惧，见于诏命，至于避朝损膳，咨访直言，可谓勤矣。然犹以为未也，复肆赦天下，仁恩滂沛，荡宥囚系，此诚古昔哲王所以应天敕命之实也。臣伏读赦文，斗杀罪至死，犹且得生，而田野良民，乃不沾润圣泽，是惠及有罪而不及于无罪，与其生而未厚其所以生也。臣愚伏见元佑大臣欲变先朝良法，思有以干百姓之誉，故凡民所欠负，一切蠲免。今且以市易一事言之，初，民间以物产抵当，请贸钱米，久而不偿，物产自合入官，用事者欲为异恩，无故还所抵当，民间既得己物，恣行典卖。绍圣以来，察见用事者之奸，却行催理，今已累年，空有姓名挂于文书，追扰纷纷，终无益于事。此非民之罪也，而前自朝廷无故蠲放，使有今日之弊，罪在用事者。臣愚欲乞陛下详酌，特诏有司，契勘今年旱伤地分见今负欠市易钱物人户，若已经根究，不见抵当，或有典卖过，展转经历两户以来，业主不知情，或正欠及干系保人不在而其子孙贫苦不给，委无可送纳者，等第量与减放。庶几泽及困穷，咸遂生理，亦足以召和气而塞变异也。」（蹈言附见，从违当考。）
　　三省言陕西路沿边州秋田收成，虑阙籴本。诏于元丰库支封桩钱四百万贯，令户部依例印给解盐引，付陕西转运司，分委诸路乘时广行籴买。
　　丙辰，熙河兰岷路经略司奏西界归附带牌天使穆纳僧格，法当补内殿崇班。诏穆纳僧格为系降敕榜后率先归顺首领，特与礼宾副使，充兰州部落子巡检，仍赐金带银器。
　　丁巳，宰臣章惇等以星变上表待罪，诏答不允。奏三上，乃已。
　　诏：「今月五日赦前犯事经断人，应合□用者，依该非次赦恩与□。应承务郎已上大小使臣，不因赃罪降充监当者，如后来别无赃私过犯，候到任及二周年，与依条牵复差遣。应见贬谪命官使臣，除元佑余党及别有特旨之人外，未量移，未得与差遣使臣，并仰于所属投状，依例施行。命官使臣，令刑部将昨经明堂人各具已经赦数，并今月五日赦，与理一赦，申尚书省、枢密院移放。已上并依拣放条约施行。应冲替命官，系事理重与减作轻，系轻者便与差遣，使臣比类施行。」（曾布尔日录庚申，关枢密院，除元佑余党及已有特旨人外，并依非次赦，与理三期移□。然议者尤莫晓余党之说，意恐其纷纷未已也。既而曰：「余党止为安焘、郑雍辈尔。」今附此，当考。）
　　泾原路经略使章楶言游师雄元佑中独见事机，首议进兵之策，遂破洮州，擒鬼章，今其沦没，乞官其一子。诏录师雄子或孙一名为郊社斋郎。
　　诏降授供备库副使、广西经略司准备差使胡由向为左骐骥使、循州刺史、知鼎州，以乞罢废弃渠阳等寨降官及差遣，其牵复差遣，并特不用□法。
　　诏国信使副自今依熙宁条，许带亲属一名充小底，其元佑法勿行。从国信使范镗请也。
　　御史台言应非察案人无故入察案门者，乞依入六曹法。从之。（新削。）
　　三门、白门波都大提举辇运使言请都大司纲运，乞比附行饼□代纲法【二】。从之。（新削。）
　　戊午，三省言近诏府界诸路提举司，一季根刷元佑年并已前应承买场务，除已拘收自己财产并保人抵当填纳外，据见今的实拖欠，合纳净利并罚钱，分作三年催纳。诏元限外更展三年。
　　工部言防城楼橹战具，现责知县令管勾交割修葺，其赏罚得替，并依都监、寨主等法。从之。
　　是日，曾布言：「陛下以天变恐惧，德音丁宁，未尝不以修政事，不惮改过为戒，自古圣帝明王用心，诚无以加此。然政事有未安，刑罚有未当，大臣还肯因天变为陛下改更否？正人端士，天下之所欲进而大臣素所不欲，还肯因天变为陛下收用否？谗邪不正之人，正在要路，觽人所恶而大臣素所党与，还肯因天变为陛下斥逐否？以臣观之，必无此理。臣恐未有以称陛下修省之意也。」上闻之，矍然见于色。
　　布又言：「陛下方下诏求直言，比闻论者已有恐士大夫因天变欲动摇政事。如此，则谁敢言者？今陛下欲广求天下之士，而先为此言以拒塞之，使陛下先有疑怒言者之心，则虽有言者，亦无望于收采也。臣自秉政以来，见台谏官言事，未尝有一言曾施行者。数年之间，岂得无一言可取，况方今在言责者，皆不附丽执政，为觽所称，不应如此。小官能不附丽大臣，已不可得，况其所言，日与执政为敌，此岂易得也！言既不行，又不迁徙，使之惭沮，无以见士大夫，殆无以自立。然此辈非陛下主张，则何以安位，其欲斥逐者数矣，然置之于此，使负羞辱，亦所难堪。如周穜、邓洵武辈，三两月一迁，何其异也！今使从官举御史，皆莫敢举，盖觽所称，则大臣不悦，大臣所悦，则非觽所称，以此故不敢举。」林希曰：「陛下但以公议擢三两人置之言路，不必谋于执政，则必有补矣。」
　　先是，布尝言：「高科中惟陈瓘、张廷坚、王涣之三人可称，皆斥逐在外，张廷坚无故罢职事，与汉州通判，仍待二年阙，此尤可怪。臣衰残，自知不能久事陛下，然每以赤心报国，倾竭肝胆，无有所隐。如论及言事官，他人或避嫌不敢启口，臣度无与言者交通之术【三】，亦不敢有所避，其所以反复开陈，冀陛下省察。」上甚悦。
  </div>
  <div class="pagination">
   <a href="续资治通鉴长编_page574.html">
    上一页
   </a>
   <span>
    ...
   </span>
   <a href="续资治通鉴长编_page570.html">
    570
   </a>
   <a href="续资治通鉴长编_page571.html">
    571
   </a>
   <a href="续资治通鉴长编_page572.html">
    572
   </a>
   <a href="续资治通鉴长编_page573.html">
    573
   </a>
   <a href="续资治通鉴长编_page574.html">
    574
   </a>
   <span class="current-page">
    575
   </span>
   <a href="续资治通鉴长编_page576.html">
    576
   </a>
   <a href="续资治通鉴长编_page577.html">
    577
   </a>
   <a href="续资治通鉴长编_page578.html">
    578
   </a>
   <a href="续资治通鉴长编_page579.html">
    579
   </a>
   <a href="续资治通鉴长编_page580.html">
    580
   </a>
   <span>
    ...
   </span>
   <a href="续资治通鉴长编_page576.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
