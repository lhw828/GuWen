<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 343 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 343 页/共 607 页</h1>
    <div class="content">　　癸酉，知高丽国王徽以书及土物送中书、枢密院，诏付市易务斥卖，以市绫、罗、纱等，令二府各以书答之。
　　诏籍虔、汀、漳三州乡丁、枪手等。以制置盗贼司言三州壤界岭外，民喜贩盐，且为盗，非土人不能制故也。
　　遣比部员外郎、同提点在京仓草场沈希颜乘驿诣熙河路，根究放冻役兵，有失存恤，致死损及散入蕃界事状。上以熙河役兵死亡甚多，顾辅臣恻然久之，且曰：「此何异以政杀人？」故有是命。仍令希颜至修筑城寨工役处【六】，分委使臣，时其饮食居处，以抚循之，别立劝沮之法以闻。
　　都大提举大名府界金堤范子渊等言：「疏浚二股及清水镇河已通快，其退背鱼肋河三道可以闭塞，庶大河水并入清水镇及二股河，兼退出民田不少。」诏：「如疏浚正流河道已深，即闭塞。」初，外都水监司勾当公事张伦请于第五埽上下签开直河，可以引水势复还二股故道，命监丞刘璯、王令图、程昉参议，以子渊等领其事。又开直河，深八尺，以浚川杷疏治之。至是，子渊自言疏浚功状，故有是诏。此墨史旧文。按会要七年六月载，开直河乃王令图等建议，事在六年十月，或张伦发端而令图等从之。子渊等闭断鱼肋等河，擗拶水势令入二股河，当即是此时申请，但实录序述稍不同耳。若子渊自言疏浚功状，则恐太早，须更考详。其会要七年六月所载事，已附本年月。其赏开直河及浚川杷功，则在七年十二月十一日。又贾世京以开直河功减磨勘，在六年六月十七日，安石请以杷浚汴在六年十一月八日丁未，并本志所书，并合参照。
　　甲戌，秘书丞、崇文殿校书王安礼为馆阁校勘。
　　诏都大提举汴河堤岸、屯田郎中王庠，巡河、西头供奉官刘温其并勒停；赞善大夫、知雍邱县陈敦，都监、供备库副使许湘，主簿李倜各冲替。时议者以汴流冬不须闭口，可通漕运。及是，河冰壅水溢岸，庠等由此得罪。朱史云：河冰壅塞，而庠等不即打治，致水溢岸，故有是责。此盖为不闭汴口讳也，今仍用墨史旧文。时政记王庠特勒停，在十一月戊子，今从实录。四月二十六日王琉等迁官，可考。
　　乙亥，王安石议以赏罚教阅五路诸军，上计河北一路八万九千人，当费钱数万缗。安石曰：「若减四千人，兵粮即已足用。今教阅得一路皆为精兵，不知减却数千人便为有阙否。若只如今日不教阅，虽更增一倍，缓急何补。」□充以为财用亦可惜。安石曰：「契丹才有泛使，士大夫已汹汹，及至教阅，即惜财用，如此，士卒何由精也？」初三日初议此，十一日所议与此同，差更详耳。兵志第四卷亦有此。
　　丙子，熙河路承受公事李元凯言，赵家山采木并防拓使臣殿侍、军将孙贵等及厢兵、弓箭手二百九十三人，马五十四匹，为贼所掳。诏贵等依阵亡例推恩，令经略司录其孤以闻，余赐赙有差。
　　上批：「已降旨令吕惠卿、曾孝□比校三人、五人队法，可疾速比校，具事实以闻。」后惠卿等至，而上旨卒用五人相结为队法。此据朱本，当考，新本削去。六年五月八日初教三人队，十二月六日、又十一日、又十六日，并此年十月末【七】本志云云，并合考。
　　遣勾当御药院李宪往鄜延路按阅诸军，点检器甲。此据御集。是日，上召对辅臣于天章阁。以谍报契丹欲复求关南地也。王安石曰：「此事恐无，纵有之亦不足深致圣虑。」上曰：「今河北都无备，柰何？」安石曰：「其使来果出此，徐遣使以理应之；若又不已，亦勿深拒，但再遣使议，要须一年以上，足可为备。」上议择河北帅，欲用郭逵为定州【八】。安石曰：「陛下当国家闲豫时不修政刑，使逵有所忌惮，缓急乃欲用逵，臣恐非宜。且逵言『木征恐来秦州作过，臣才能短浅，无以措置，伏乞朝廷相度处分。』木征至无足惮，然逵尚敢挟之以侮胁朝廷，若握重兵外挟契丹，陛下如何可以节制？」上曰：「逵必不敢旅拒。」安石曰：「以木征侮胁朝廷，岂非旅拒？」上曰：「逵第与王韶争。」安石曰：「王韶是陛下所委，总制外藩；乃起大狱，使人至江、淮、两浙散捕无罪之人，造成其无根之罪，外则兴狱，内则侮胁朝廷，如有畏上之心，何敢如此？」上意坚欲用逵。安石曰：「陛下图契丹，此第一事，乃已失计如此，臣何敢任安危之责。更乞陛下审计，容臣与密院退更审计，明日取旨。」上曰：「只此是。」安石固执不可，上犹不已，安石曰：「陛下决欲用逵，断在圣心，然臣不敢不尽臣所见而言。」上曰：「若议论不同，逵亦何敢安职？」安石曰：「逵所为当理，臣岂敢沮之，若所为不当理，臣既初议不以为可用，但当避形迹不言尔。」上曰：「如此岂可？」乃令明日商量。上又曰：「必不得已，恐不免弃暇录用。」宋要录云：寻以三司使薛向知定州。
　　□充白上，乞且减省骚扰河北事。王安石曰：「河北修役法，人皆免役数年，特不科配银绢，至于其余百色，无一毫科配，如何反有骚扰？」上曰：「当是向来差夫多。」安石曰：「差夫事，候排定保甲乃可见事实，大抵七八丁乃着一夫，有何骚扰？初，自河决遽调夫，不知河至今不塞，河北如何骚扰。调数万夫塞却河，致恩、冀数州皆免流亡，得良田耕垦，何名骚扰？塞滹沱河又出田几万顷，灌田四千余顷，纵未经打量，不知万顷实否，然亦须五六千顷，并淤到卤地亦自万顷。又开漳河，出三县之田【九】皆耕种，百姓至髃聚来京师，谢朝廷为之除害，如何谓之骚扰？」充曰：「民可与乐成，难与虑始。」安石曰：「民既难与虑始，此所以烦朝廷驱使【一○】，况亦不闻百姓以此为怨，但朝廷士大夫自纷纷尔。」
　　丁丑，三司使、龙图阁学士、右谏议大夫薛向为给事中、枢密直学士、知定州。王安石既言郭逵不可用，上问孰可，安石请用向，上谓向不忠信，不如赵焑。安石曰：「焑与向亦不相远，陛下知其不忠信，若以道御之，则狙诈咸足使，如其不然，则中才以下孰不为诞谩者。」上曰：「人材少，须养育。」安石曰：「陛下不分别君子小人，即人才何由长育。」上意犹欲用逵，安石曰：「今但令修理城郭器械，教训士卒，如向足矣。或有边事，须陛下别用人总制。」上曰：「今且用向，逵候缓急别商量。」安石曰：「臣不见逵缓急可用。逵顷节制一路，不知有何斩获西贼劳绩，既无斩获西贼劳绩，不知训练得士卒精于余路否。臣又不闻逵训练士卒精于余路。如有所誉，其有所试，逵所试之效如此，然则陛下何以知逵缓急了契丹事？逵又罪恶显著，陛下初不能正其典刑，其心岂复有所忌惮也！」
　　上因择将帅之难，叹曰：「『薄言采芑，于彼新田。』宣王能新美养育人才，遂可以征伐玁狁而蛮荆来威。今朝廷可谓所用非所养，所养非所用。卿等亦宜为朕养育实才，以当缓急之用。」安石又言：「今人材乏少，当由陛下是非、好恶、赏罚不明，人人偷惰取容，莫肯自尽故也。如赵子几在河北未尝按一人，独程昉尽力，乃兴数狱危之，昉终无一罪可劾，惟以壕寨取受杖罪收坐免勘。安有一年提举四五处大役，乃以一壕寨取受杖罪收坐之理。子几宣言陛下极称其能劾程昉【一一】。子几向在府界，真能不畏强御，修举法令，陛下每以觽毁疑之，臣数辩其无罪，及使河北，更专按尽力之吏，以取悦流俗，陛下始极称之。如此，即人臣何故不务为偷惰取容？」上曰：「朝廷奖用程昉如此，安得不尽力。内臣极有愿为昉所为者，内臣得举京官，祖宗以来未有。」安石曰：「昉以职事得举京官，不知受赂否，若不受赂，但以要人营职故同罪，举官不知于昉私家有何所利【一二】？若人人能为昉所为，陛下何不降出姓名代昉职事？」上曰：「只是修水利，又不似王继恩平西川。」安石曰：「人材各有用，民功曰庸，乃先王所甚贵，何必能平西川然后能保。惜陛下长育人材如此，则人材乏少，臣何敢任其罪。」陈瓘论，已见六年九月二十八日。
　　上又叹要一奉使如富弼之辩者亦不可得。安石曰：「恐不至如此，乃陛下察人材未尽。」上曰：「不如是，何故远取韩缜？」安石曰：「陛下欲用韩缜，此小事，缜自可了，故臣无复论荐。且臣若特荐一人往使，即大臣必随时浸润，其所言不当，近习又探报其所行不如法。事既得已，即不如已，非为无人可以及缜也。」
　　翰林学士、起居舍人曾布权三司使。
　　知冀州王庆民言，捕得骁捷第三指挥作过兵士八人。诏：「为首者陵迟处斩，余皆斩之，妻子分配别州军诸指挥为奴婢。指挥使王信，与御前忠佐马军副都军头。」
　　先是，冀州移骁捷上指挥营入下指挥，人情不伏，营妇髃诉于州将，谕之不去，杖二人于营门，乃肯从。而军士滋不悦，期以夜烧北使驿，已投束缊，而雨大作，火不及发。又诱激旁营，迫王信为变，信痛谕以祸福，迟明乃定。是夕微信，军且乱，州幸无事，不穷治也。然凶徒无所忌，日扬扬于市，无敢忤者逾年矣。枢密院廉知其事，奏遣庆民子【一三】大理寺丞镇密受方略以往，至是悉诛之。既而信不愿赴阙，诏以为冀州骁捷左厢军都指挥使，赐庆民敕书奖谕焉。六年六月十九日，李端□【一四】展年除防御使，政坐此事。
　　己卯，知河中府、太常丞、集贤校理鞠真卿落职，管勾洞霄宫。以察访使李承之言其在郡不治，一岁中燕饮九十余会故也。王安石白上：「旧俗大抵多如此，陛下躬服勤俭，此俗已顿革，在京两制非复往时，但务过从而已。」上曰：「馆阁亦一变矣。」
　　诏自今五路安抚使以下，提举教阅诸军、义勇、保甲，官岁一遣使按视，具优劣以闻而诛赏之。其修治排□、城池、军器，按视准此。如有违慢，帅臣以下取旨降黜。三月十一日韩绛申请，宜附此。
　　先是，王安石请如御前阅试法，支赐五路诸军阅试高等者，觽皆以为费用多，安石曰：「且以河北一路言之，凡九万人，若依御前阅试法，岁费十万缗，只消减三四千禁军衣粮赏赐之费，足以给教阅支赐。九万人中若要拣退三四千怯弱人，却教得精强，即胜如今分外三四千人都不教。且如去年府界添招三二万禁军，不知所费几何。以臣观之，若教得见兵精，即去年所招兵不招亦得，若不教，即招得去年许多兵，缓急亦与不添招无异。去年添招许多兵，每岁添费钱物至多，今来教阅支赐所费钱物至少，然议者以教阅支赐为可惜者，习见添兵，故以为常，未习见如此教阅，故以为异，故非之尔。」上以为然，乃令曾布、吕惠卿议法。初七日已有此，但不详尔，并初三日初议，或通修作一处。
　　又诏熙河路经略司相度买马停支折盐钞，其马价止以茶银、物帛计折赏之。
　　枢密院言：「诸路修建城寨等役兵，委本处以住营相近分甲次，各差使臣管辖，察其饮食医药。如有逃死，并书其历，以多寡为诛赏，至放役日押归。住营州军准此。」从之。
　　庚辰，上语及辽国与董毡结姻，于西夏有掎角之势，曰：「彼不自修其政事，而托婚数千里之外，所谓舍己之田而耘人之田者也。」王安石曰：「诚如圣谕。此□起所以务在富国强兵，破驰说之言纵横者。」上曰：「起欲富国强兵，则废宗室之疏属与官之无用者，由此言之，欲富国强兵，则冗费不可以不省。」冯京曰：「□起以刻暴杀身。」上曰：「如此等事，恐虽先王亦当为之。」安石曰：「陛下之言是也。然□起所为，自非君子之道，故亡其躯尔。」
　　诏河北路察访司相度州县诸城展拓处，标立界至，暴掘壕堑，课植材木以闻。初议行此，□充以为不足应卒，王安石曰：「若陛下即位便如此行，则今材木已成就，虽不足应卒，然七年病求三年艾，苟为不畜，终身不得。」上然之。又诏军器监除依新样造兵车外，仍以牛皮及□木制车上蔽陈之物，临时因民车使用。是日，上与辅臣论清野以车自守困契丹事，王安石曰：「事皆可为，但于无事时务修政刑，令节制信于将帅，临时不敢乖戾，即事无不可为者。惟令诸将听节制不敢违最难，以项羽之威，然不免为曹咎之徒违节制致败，然则军事所急在于节制而已。」去年十二月十八日诏程昉采车材、民车，当考沈括所言；十一月二十三日，又今年三月五日王安石云云。
　　知熙州王韶言：「通远军自置市易司以来，收本息钱五十七万余缗，乞下三司根磨，推奖官吏。」从之。
　　王安石为上言：「风俗有忠、信、廉、耻，则人知戴上，宗庙社稷长久，故忠、信、廉、耻之士在所尊奖。后汉至无政事，然其季末，曹操移鼎，事隔人存，皇甫嵩握重兵于外，召之不敢旅拒者，风俗使然故也。」上曰：「后汉亦幸尔，令有强横敌国及跋扈诸侯，即不足以存矣。」安石曰：「诚然。然先王既修政事，足以强其国，又美风俗，使后嗣至于朝委裘，植遗腹而不乱。若不务以忠、信、廉、耻厚风俗，专以强国为事，则秦是也。不务修其政事以强国，而专奖节义廉退之人，则后汉是也，是皆得一偏而已。」
　　辛巳，讨荡懿、洽州蛮贼将官供备库副使李实、殿直胡静等各迁两官，减磨勘一年，余推恩有差。
　　诏荆湖路察访、转运司，勘会自措溪洞尝预征战土丁所当优□事状以闻。后逐司言，乞与免七年夏税，死事者支孝赠物。从之。
　　壬午，鄜延路经略司言：「德静寨管下小胡等族蕃兵阙战马，乞借本司封桩钱万缗，委官于渭州、德顺军市马。」从之。
　　遣供备库使李希一乘驿诣河北路，选不堪披甲马，平估斥卖；其稍堪者，分给马铺及厢军不披带军员。
　　诏河北东路察访使吕惠卿兼青、曹、郓、齐、濮、淄等州察访使。
　　又诏河北西路转运、提刑、提举司辖下知州、通判，除待制以上官，精加体量，具治状三等以闻。先是，上令王安石等易守倅之罢缪不职者，安石等既自选定，又乞委之监司，从之。
　　遣勾当御药院李宪往熙河路勾当公事，兼照管修赞纳克城军马。此据御集。此月丙子已差往鄜延路按阅，今才七日，又有熙河之命，未详其故，当考。
　　癸未，权知高丽王徽表求医、药、画、塑四工以教国人。诏罗拯于四色人内募愿行者，各择三两人先令赴阙。
　　知制诰吕惠卿为翰林学士。曾布既权三司使，惠卿差遣如故，王安石白上：「惠卿居常岂有后布？其大才岂不可为学士？今学士有阙，乃阙而不补，臣所未喻，陛下处人才宜各当其分。」上曰：「任用惠卿何以异布？但不为学士尔。」居数日，遂有是命。
　　太常博士、集贤校理、提举三司帐司勾院李承之为集贤殿修撰、检正中书户房公事。于是王安石欲用承之及熊本为河北、京西路都转运使，上既许之，寻批出以承之代吕惠卿，令安石别择人为河北都转运使。诏三司帐司会计熙宁六年天下财用出入数以闻，仍自今每岁如此。要见是年出入数。
　　上谓王安石曰：「吕惠卿言司农寺事甚善，然尚未了五分事，若司农事了，即天下事大定矣。」安石曰：「诚然。人人尽力于公家，即司农事不忧不集。」上又言：「司农都无所按治亦不少，苟有所闻，未尝不考察；苟见违法，未尝不举劾也。」上又患俵常平官吏多违法，安石曰：「若俵常平稍多县分，专置一主簿，令早入暮出，纳给役钱及常平，度不过置五百员。五百员不过十万贯，今岁收息至三百万贯，但费三十万贯置官，不为冗费也。」上以为然。
　　权御史中丞邓绾言：「窃以敌人妄争河东界，殊无义理，止是奸巧生事，窥测中国。声言聚兵，累岁逡巡自罢，其情伪浅深，不为难见。臣之深虑，窃恐两府近臣过以发言执咎为忧，误用包荒含垢为说，一言之失，长寇增耻，不为细事。伏以陛下之驭外敌，势与祖宗不同，真宗、仁宗意在无为，一用至柔，凡外敌慢侮、请求，无不可忍。今自陛下临御，讲修政事，张皇威武，外敌之心，自惟其侥幸之久，怀不自安，故先用此名，欲以窥测圣意，计较强弱，其意自谓先事而伐我之谋耳。夫七十余年为祖宗优容，土疆金币，聘问礼遇，意满欲足，复何求哉？乃反如此生事端，岂为难料，不过固护疆土，贪惜金币，为坚久盟约之计耳。若谓其欲渝盟绝好，臣以为万无此心。陛下御之以坚强，则敌心不疑，必不至于战争。若示之以畏屈，则敌性无惮，将不堪其侵扰。况今日之来，止云办理疆界，乃其贪冒之臣，邀功幸赏，以至为此耳。今但当委之二府，使不惜使介往复，文字辨明，御之以直辞，守之以旧约，不惮岁月之淹久，道涂之勤烦，使失其本望，而沮其后图，其不敢妄动而卒归于无事也必矣。且以陛下英睿之略，中国全盛之势，而衰弊苟活之国，安有不择利害轻动妄作之理耶？而又臣之区区，窃以陛下以雄才大略，必欲追祖宗之志，有攘外敌之心，然自古事以远虑则万全，兵以忿速则常败。今日外敌慢侮，若姑御之以坚强，则不失二国之平，平则彼不我疑，而我得以远虑。若遽先之以畏屈，大为中国之耻，则彼不我信，而我或将力争。此臣所谓莫若守二国之平，无增畏屈之耻，庶得淹以岁月，生聚完养，有远虑之万全，无忿速之轻举也。」
　　上览奏善之，谓王安石曰：「『王赫斯怒』，此乃怒出不怒，非若忿速人见侮而怒也。」安石曰：「『帝谓文王，无然畔援，无然歆羡，诞先登于岸。』见侮而怒，动不思难，非谓诞先登于岸也。」上曰：「『爰整其旅，以遏徂莒，以笃周祜。』所以能安天下之民者，不轻怒耳。岂与夫好忿者同日而语哉！」安石曰：「陛下所以待夷狄者既尽其理，彼犹骄慢侵陵之不已，则我之人莫不思奋。且我无畔援歆羡，而又置之安平之地，则往无不胜矣。」上因论李靖以为兵不过致人不致于人一言而已，曰：「敌须致之使来，而杀以胜之。」安石曰：「孙武虽有是言，然又数言投之无所往，深入诸侯之地发其机，未必皆致人也。」上又曰：「汉文帝虽不能立制度以合先王之道，而恭俭爱民，亦一世之人主也。」又曰：「秦虽不道，无恻怛爱民之心，而法制粗得先王之一二。然荀卿观秦事，所以谓士大夫出于其门，入于公门，出于公门，归于其家，无有私事。此但为严令所迫，非若羔羊之委蛇正直，出于化之自然也。」
　　甲申，诏：「户绝有分人在外不知存亡者，官为录其财产，其不可留者鬻之，埙其归给付。」
　　上批：「赵焑近奏乞兑经略司封桩钱十万缗，就河东近便州军收籴军储，用骆驼转至延州。比本路籴价甚有余息，可速施行。」乃诏转运司以合应副鄜延路秋籴钱物与本路经略司，依焑所奏，以时收籴。
　　是日，知河州景思立、走马承受李元凯战死于踏白城。先是，董毡将青宜结鬼章数扰河州属蕃，诱胁赵常杓家等三族，集兵西山，袭杀河州采木军士，害使臣张普等七人。以书抵思立，语不逊，思立不能忍，帅汉、蕃兵六千攻之于踏白城，钤辖韩存宝、蕃将瞎药止之不可。思立将中军，存宝、魏奇为先锋，王宁策之；王存为左肋，贾翊为右肋，李楶为殿后，赵亶策之。鬼章觽二万余，为三砦以抗官军，自辰及未，血战十合，贼从山下沿沟出围中军，宁战死，存宝及存亦被围。思立使人谓楶：「柰何纵贼马得过？」楶不应，元凯死之，思立等溃围而出，与殿后合。思立已三中箭，存宝、奇各重伤。觽议日晚兵疲，宜移陈东坡为砦，思立以奇重伤，令先移军岭上。又谓弟思谊及暛用冯素曰：「兵非重伤者无得动。」复将百余骑血战，走蕃兵数千人，方追之，而殿后兵动，思谊不能止，前阵欲战者见之皆溃。思立与奇兵百余骑，且战且退，至东岭上与亶合，官军尚五千余人。思立曰：「我适以百骑走蕃兵千余人，诸人无助我者，军败矣，我且自刭以谢朝廷。」觽止之，思立少顷再激厉士卒，转战数合不能解，遇害，惟存宝、楶、思谊得脱。思立信闲牒致死，具四月二十八日。王存等死事，具五月七日。
　　乙酉，诏：「五品以上官之婢有子者，坐罪依律。五品以上妾听赎，犯主情重者依常法。」可削。
　　又诏京朝官选人非在任者，虽无举主，听于铨院及所在官司投状乞试刑名；如试中，候有举主，应格推恩。
　　丙戌，以河北、京东、陕西久旱，诏转运司各遣长吏祈雨。又诏永兴军等路转运司体量本路灾伤，具赈□事状以闻。
　　详定令式所言：「韩国献穆大长公主宅月给太宗、真宗神御香酒等物当罢。」上曰：「诸侯不得祖天子，此固不应典礼，惟在京光教院周高祖、世宗及诸后像，太祖亲事周，礼当有异，月给宜如旧，余勿给。」王珪曰：「今周之陵宫犹有太祖绘像，当时尝有人言不当施绘像于彼者，太祖曰：『谁不知朕事周朝？』又诏庆、懿二陵岁时益加修治。」
　　己丑，分命辅臣祈雨。
　　诏：「五路缘边州军及大城寨居人，依乡村法团社立保甲，更不教阅，专令觉察奸细，告获一人，赏钱三百千，事理重者取旨酬奖。令监司点校、司农寺详定条约以闻。」
　　河东经略司言：「岚、石州界秋田薄收，民闲阙食，已赈济；应灾伤户欠今年及积年税籴，乞倚阁。」从之。
　　枢密副使□充言：「乞下有司讲议阶勋食邑之类，使皆粗有实利，悉罢泛恩而与正官参用，可减转官升差遣，恩泽不至冗滥。」讫不果行。
　　通判齐州胡湘、鄜州高士伦并冲替。以察访司言湘等奉行新法，措置乖方故也。
　　枢密院言：「泾原弓箭手累经熙河路策应，除已差禁军一千人替上番弓箭手归本路外，欲遣内臣往泾原体量，仍相度合行赈□事以闻。」上批：「近已遣李宪按阅鄜延路诸军，就令宪往泾原体量相度，仍遍告谕弓箭手，自今止暂时勾抽策应，更不分番屯戍。」寻诏宪就熙河军前移文取索修具，不须自至泾原。此并据御集，其一，此月二十一日事；其二，三月一日事，今并书之。
　　庚寅，诏国子监许卖九经、子、史诸书与高丽国使人。
　　又诏以新郓州左司理参军叶涛等二十三人为诸路教授。国子监言看详涛等所业堪充教授故也。叶涛，处州人，史逸其事迹。
　　辛卯，诏：「客省、引进、四方馆各置使二员，东西上合门使共六员，客省、引进、合门副使共八员，合门通事舍人十员，内合门副使以上并依诸司使副条例磨勘；合门使以上遇有阙改官及五周年者，枢密院检举施行。如历合门职事后，犯赃私罪状以上事理重者，当迁日除他官。合门、四方馆使及七年无私罪未有阙迁者，加遥郡。特旨与正任者，引进使及四年转团练使，客省使四年转防御使。」
　　太子中允、馆合校勘、权监察御史里行黄履乞免御史。从之。据冯山所上书云，履缘论市易事免御史，与邓润甫三月初九日所言不同，当考。
　　是日，上批付王安石：「已差李宪往熙河勾当公事，今军行豫议，其坐次可依奉使例进呈。」安石曰：「『师出以律，否臧凶。』则王韶节制于景思立。『长子帅师，弟子舆尸，贞凶【一五】。』则李宪又同三军之政。如此任将，恐难责成功。」上言韶自要宪，安石曰：「军中岂乐有此辈？但不得已耳。韶昨知王珪尝止宪行，方谢珪，今韶意不过防异论，欲宪为保证也。」上曰：「不然。韶言：执政不欲宪在军中，臣实赖其议事，愿陛下勿泄臣言。」安石曰：「河州之行太遽，韶乃言被宪督迫，故舍此仓卒。兼王珪问韶出军日不佳，韶亦答云宪欲急行，王珪遂具奏其事。」
　　安石曰：「韶与臣言宪不如王中正，第宪恶中正，故不复得来。」上曰：「韶何故如此？前为朕言王中正极疏略，不可与计事。又曰宪极可使令。若遣去，有败事定归罪于宪，如此即难遣去。」安石曰：「不遣去甚善。」上曰：「人亦无方类，如王继恩平蜀，岂可以宦官不用。韶自要宪。」安石曰：「陛下更当察人情实，不知王韶要李宪，若韩信要李左车，问其兵计，止要得陛下一亲信人在军中，以塞谗诉之口而已。」上曰：「高遵裕去武胜军时，极言不可，及去河州，又言不可，俱有奏状，然不废奖用也。」安石曰：「人臣各以所见言上，虽不可用，不可加罪，若违节制，即于法不可贷。」上曰：「遵裕言不去既不罪，即李宪要去有何罪？」安石曰：「先王制政，先时、不及时皆杀无赦，遵裕为不及时，则李宪亦为先时，何则？河州之役，兵未集乃遽出，诚为仓卒也。」上又怪韶进退异言，安石曰：「韶无他，欲李宪在军中保证其所为以抗异论，又畏外庭非其附托宦官，故不欲漏其奏请，而更云不欲宪往尔。大抵人臣罕以实事言上，此所以陛下多不能得事之情也。」然上卒遣宪往熙河，他日安石问上，宪常留在彼否？上曰：「事已即令还，不常留也。」安石问上，日录在三月十一日，今附此。
　　先是，安石与王珪同白上，因李宪往谕王韶少留效用人，省浮费，上令作文字与，安石曰：「恐不须作朝廷文字，陛下以圣旨谕之，彼得圣旨亦有辞以拒来者及裁省公费，今一最下士人亦须月费百千以上，而往者无已，穷边钱难致，如何经久。昨臣已令人致意王韶，今事功略就，人之多言，更在于伤财，不比初举事，士人惮往。至于供给，皆可裁减，兼效用人徒费官赏，不如以其财专抚养斗士也。」及是，上又令宪诣安石问复有何事谕韶，安石具为宪言之。此据日录乃二十三日事，今附见。
　　上论及河北财用器械，患契丹之强，自太宗以来不能制。王安石曰：「太祖经略诸僭伪，未暇及契丹，然契丹亦不敢旅拒。自太宗以来遂敢旅拒者，非为我财用少、器械不足故也，止以一事失计故尔。郭进守西山可谓尽力，以憸人谗说，故困迫至于自杀。如郭进者既自杀，即憸巧能凭附左右小人者，必得握兵为用，虽有犯法，必获游说之助以免。如此，则契丹何为不旅拒？自太宗以来，其失计皆以此类，非以器械不足、财用少故也。」上闻此矍然。安石自叙云：「时景思立凭附李宪干师律，上不肯治，故为上言此。」日录系此事于三月十五日。按此时景思立已战败，不应更言其凭附李宪干师律。或言此在前，而日录误系于后也。二月二十三日安石论李宪不当在王韶军中，因附见此事。
　　王安石又白上：「今陛下欲讨灭夏国，夏国诚为衰弱，可以荡除，然如前日资政计议，即恐平夏国未得。王韶乃欲用蔡延庆为帅，陛下又欲用李承之为帅，韶既论奏延庆为帅，退又与臣言欲得张穆之为帅。韶意苟取可制，不为异议，殊不思边面相去阔远，缓急韶既不能躬亲临履，若令蔡延庆辈出师照应，缓急如何不败边事！昨熙河羌人皆无部分，乌合之觽，易以斩获取功赏，又利于掳掠，故士卒乐奋。此但比旧日沮怯之兵粗为有气，若遇坚敌，节制既素不为人所信，而士卒不见掳掠斩获取功赏之利，即必涣然离溃，尚安能如取熙、河、洮、岷之易耶？」
　　上曰：「若不试之于坚，即兵何时可用？」安石曰：「须于脆敌试兵，因示之节制，使知所惮，然后可用于坚敌。安有试之脆敌曾不能立节制，乃用于坚敌而胜者？若王韶能正景思立违节制之罪斩之，则士觽自是肃然知法，臣敢保王韶五分可以平夏；若河州城下复能尽斩所获杀降之卒，臣敢保王韶七分可以平夏。景思立违节制不能治，故士卒无忌惮，而有河州杀降之事。河州杀降之事又不能行法，乃送与思立，思立遂太半放却，思立自是罪人，如何更将罪人送与？为将如此，臣实忧其士卒不知节制而为乱，安敢保其平夏！李宪昨盛言河州人攻城两日无功，故杀降，情可恕【一六】，不宜不赏。臣以谓用兵若即恃赏赐望其致死，非所以用兵也。人利赏赐即恶死，事大敌坚，进即有死，当此时如何能以赏赐使人致死？臣以谓士卒素见蓄养，一旦令攻城，若不进而退，即有必死之刑，如此然后人肯致死。若令士卒都无畏节制之心，而但有利赏赐之意，即恐赏赐未能尽得人之死力。今夏国虽衰弱，然缓急岂无宿将搜擢，劲兵数万亦岂难得。臣恐素无节制之骄兵，卒然遇之，必误国事。陛下必欲经营夏国，直须令王韶以计内闲其腹心，非深得其要领，未可轻动。假设能破夏国之半，彼以其半国求合契丹，契丹以唇齿之故，岂肯遽已。以契丹之觽加夏国之半，臣不知王韶能办此否。」上极以为然。
　　壬辰，录破郎家族功，以四方馆使、河州团练使景思立为引进使，忠州防御使、皇城使苗授为西上合门使，供备库使韩存宝为皇城使，文州刺史、引进副使、带御器械王宁为客省副使，减磨勘三年，依旧带御器械。余迁资有差。时思立与宁已战殁，朝廷未及知也。
　　诏诸路缘边州军，应边军机地界不下司文字，并于长吏厅置匮封锁，编目录申安抚、总管，安抚使、都总管到任，具交割事目，申枢密院逐房掌之。
　　乙未，知大名府韩绛奏，百姓罗秀状捕杀劫贼逯小二等，及指引捕获徒伴高栾、薛直二人。先是，安抚司尝令出牓诸色人告捉，如获逯小二，支赏钱三百缗，并第二等酒场；如获以次徒党，除依条支赏外，仍益支五十缗。其罗秀合得牓内半赏，而本条徒中告首，乃无支酒场之文。上批：「方今河北所在灾伤，百姓流亡，乏食日去。最可忧者，盗贼结集渐多，为公私之患。如罗秀功状，实宜优奖，以劝来者，可特与一下班殿侍，充大名府路安抚司指使，委之专切缉捉强恶贼盗，庶使干赏之徒有所景慕，奸凶小人难于合党。」
　　是日，上始闻景思立等败殁，熙河路经略司具奏也。开天章阁延访辅臣，枢密副使蔡挺自请行，上曰：「此不足烦卿，河朔有警，卿当行矣。」
　　丙申，上批：「熙河边事未有安靖之期，其湖南、广南等处，可诏章惇、沈起早务了毕，追还兵马，并力一方，庶几不至乖张，别贻大患。」
　　又批：「秦州见阙兵官，可诏张诜令且留王中正在州照管防守城池军马。」留王中正，据御集。中正七年正月，以礼宾使、文州刺史、带御器械、泾原路钤辖复管勾皇城，二月诣熙河募弓箭手，不知何故在秦州，当考。
　　是月，割秦州大潭、长道二县隶岷州，白石镇隶长道；废辽州入辽山县，隶平定军；废平城、和顺、榆社三县；丹州云岩、渝州【一七】南川、鄜州三川并为镇。实录于此又书割涪州隆化县隶南平军。按八年十一月二十八日乃建南平军，九域志因实录之误，今合此入八年十一月二十八日建南平军后。
　　注　　释
　　【一】韶议筑赞纳克城「韶」原作「诏」，据阁本改。
　　【二】奉礼郎「郎」原作「部」，据阁本改。
　　【三】五姓院阁本及长编纪事本末卷八一奉太皇太后作「百孙院」。
　　【四】若与柴世宗太宗同道据上文「江南李氏何尝理曲，为太祖所灭」句，疑此处「太宗」为「太祖」之误。
　　【五】真定原作「镇定」，据宋史卷一九八兵志改。
　　【六】修筑城寨工役处「寨」原作「塞」，据阁本改。
　　【七】并此年十月末「年」字原脱，据阁本补。
　　【八】定州原作「安州」，据阁本改。
　　【九】出三县之田「县」，长编纪事本末卷七三作「州」。「之」原作「人」，据同上书改。
　　【一○】此所以烦朝廷驱使「烦」，同上书作「须」，义较长。
　　【一一】子几宣言陛下极称其能劾程昉「劾」原作「暛」，据同上书改。
　　【一二】举官不知于昉私家有何所利「所」原作「公」，据阁本及同上书改。
　　【一三】奏遣庆民子「子」原作「予」，据阁本改。
　　【一四】李端□「□」原作「懿」，据阁本及本书卷二四五熙宁六年六月辛卯条、卷二六○熙宁八年二月庚辰条改。
　　【一五】长子帅师弟子舆尸贞凶「贞」字原脱，据周易师补。
　　【一六】情可恕「恕」原作「怒」，据阁本改。
　　【一七】渝州「渝」原作「瑜」，据长编纪事本末卷七七州县废复、太平治迹统类卷一七神宗置南平军改。
续资治通鉴长编
卷二百五十一
卷二百五十一
　　起讫时间 起神宗熙宁七年三月尽其月
　　卷　　名 续资治通鉴长编卷二百五十一
　　帝　　号 宋神宗
　　年　　号 熙宁七年（癸丑，1073）
　　全　　文
　　三月庚子，分命辅臣祈雨。
　　知虔州、都官员外郎刘彝【一】直史馆、知桂州。知桂州、刑部郎中、天章阁待制、集贤殿修撰沈起令于潭州听旨。初，广西转运使张觐言都巡检薛举擅纳侬善美于省地而起不之禁，上批：「熙河方用兵未息，而沈起又于南方干赏妄作，引惹蛮事，若不早为平治，则必滋长为中国巨患，实不可忽。宜速议罢起，治其擅招纳之罪，以安中外。」于是中书请以孙构【二】或康卫代起。
　　时构为荆湖北路转运使，卫知潭州。上批：「章惇不久赴阙，湖北事恐且须孙构照管，康卫不知其为人如何？若熊本可辍以往甚善。」而王安石、陈升之等皆言，本方经画泸州夷事，泸、桂相去绝远，而广西即今须人应接；江淮发运副使张颉、知虔州刘彝恐可使代起，而彝便道趋桂尤近。乃诏遣彝，而又令以前日付起约束付之，且使彝体量起纳善美事。后彝体量奏至，仍命起知潭州。沈起知潭州，乃五月六日事，今并此。刘彝体量云何，实录新、旧本皆不书彝，盖为起隐者。八年十二月二十一日，彝于潭州听旨。
　　辛丑，释河州亡失主将景思立兵校等，仍令自首。上以思立轻敌取败，特有所纵舍，亦不复赠思立官。
　　泾原路经略使王广渊言：「自渭州至熙州运米斗钱四百三十，草围钱六百五十，诸处阙厢军，若差倩义勇之类，骚费尤甚，必大失生业，如支移粮草，乞详酌所以应副。」诏札与王韶。
</div>
    <div class="pagination">
<a href="续资治通鉴长编_page342.html">上一页</a><span>...</span><a href="续资治通鉴长编_page338.html">338</a><a href="续资治通鉴长编_page339.html">339</a><a href="续资治通鉴长编_page340.html">340</a><a href="续资治通鉴长编_page341.html">341</a><a href="续资治通鉴长编_page342.html">342</a><span class="current-page">343</span><a href="续资治通鉴长编_page344.html">344</a><a href="续资治通鉴长编_page345.html">345</a><a href="续资治通鉴长编_page346.html">346</a><a href="续资治通鉴长编_page347.html">347</a><a href="续资治通鉴长编_page348.html">348</a><span>...</span><a href="续资治通鉴长编_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
