<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 172 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 172 页/共 607 页</h1>
    <div class="content">　　戊子，始行天圣编敕。
　　诏淮南灾伤州军募人输粟，以济饥民。实录于十二月癸丑再书募淮南民入粟救饥者，今止一书。李侩十朝纲要：淮南、江东大饥。
　　太常博士明镐者，安邱人，初为蕲州幕职，知州邓余庆贪暴不法，州事皆镐持正之。薛奎领秦州、益州，皆辟镐自随。于是，镐罢益州通判，还朝赐对。上问辅臣以镐所能者，奎曰：「镐文妙学博，而沈鸷有谋，能断大事，愿陛下亟用之。」己丑，命镐权开封府推官，寻即真。
　　初，李宸妃入宫，其弟用和纔七岁，后不复相闻知。用和穷困，凿纸钱为业，居京师。妃既生子，太后使刘美及张怀德访妃亲属，得用和于民间，补三班奉职，累迁右侍禁、合门祗候。癸巳，特迁用和礼宾副使。
　　三司请下陕西市材木二十九万，诏减其半。
　　甲午，天章阁待制王鬃为淮南灾伤州军体量安抚使，合门祗候王永锡副之。
　　丙申，龙图阁直学士马季良为江南东路灾伤州军体量安抚使，西上合门使曹仪副之。遣官祈雨。
　　丁酉，诏河北路练士马、葺器械，毋得弛备。
　　上封者言在京百司岁补正名者三十余人，又选满出官者无定数，望自今罢逐年试补及出官，惟遇南郊许试补五十人，其出官之数亦如之。诏可。寻复诏每岁试补以二十人为额，仍毋得陈乞优试。旧制，百司人问律文并疏义，既所对合格，复令口诵之，盖防怀挟传授之弊。其自叙劳绩，或臣僚为之陈乞，特免口诵，谓之优试者率中选。故条约之。后诏乃四月己酉，今联书之。
　　黎州言漖部川山前后百蛮都王黎在请三岁一入贡，诏谕以道路遐远，令五年一入贡。
　　戊戌，诏曰：「江、淮之间，仍岁旱暵，民之失职，朕甚闵焉。比遣使安抚，其与长吏虑系囚，流以下降一等，杖笞释之。」
　　两浙转运司言大中祥符五年已放诸路丁身钱【五】，而婺、秀二州尚输钱如故。己亥，诏悉除之。
　　诏权停贡举。
　　四月丙午，御崇政殿录系囚。
　　辛亥，契丹遣安东军节度使萧好古、太仆卿王永孚来贺干元节。
　　戊午，诏流内铨，自今初等幕职官本资应入令录而愿知县者，听之。
　　诏近臣非受诏毋得举官乞试馆职，其已试而推恩者毋得再求试。
　　武昌留后钱惟济在定州五年，于是入觐，命再守成德，以疾不行。惟济喜宾客，丰宴犒，家无余赀，帝特赐白金二千两，旧负公使钱七百万，一切贷之。及卒，别赐赙钱二百万、绢千匹。惟济颇知书，少挟文艺。性皦察，自谓有将帅才。前在成德，凡六年，曹玮将兵屯真定，颇称其能戢下。然苛忍，所至牵蔓满狱。凡重囚弃市，或令人断手足、探肝胆，加备诸毒，用以威觽，观者莫不色动，而惟济自若，人畏之，道不拾遗。在定州，有妇人视其夫前妻之子不仁，至烧铜钱以灼臂，惟济取其所生儿置雪中，械母使视儿死，其惨如此。惟济卒在是年十二月，因是月命再知成德，附见此事。
　　五月癸酉，命内殿崇班、合门祗候刘永钊点检河北东、西路城池器甲，仍密访官吏能否及缘边利害以闻。
　　庚辰，诏：「大理寺所断，旧皆纳中书刑房，而岁久残蠹。自今令月用堂印封送刑部别库藏之，仍令旧详覆官一员季一检举。」
　　又诏太常礼院日轮知院一员，在院点检典礼公事。初，同知太常礼院薛绅言：「汉、魏以来，朝廷大政，必下礼官博士定议。唐六典，太常置博士四人。今知礼院官，盖古博士之任也。国朝，同知院四员，日更直本院，其后或别领职事，因循废直。请如故事，轮一员在院。」乃下两制议，而翰林学士冯元等言：「咸平元年正月，敕太常礼院同判院官轮一员在院点检典礼公事。又大中祥符七年四月，敕同判院官四员张复、杨嵎专领祠祭，而宋绶、晏殊常在礼仪院祗应文字。后移三馆于右掖门西，与礼仪院相接，而同判院官皆带馆职，因而更不赴。今既废礼仪院，又三馆移入禁中，请如绅所奏施行。」绅，映子也。
　　壬午，废杭、秀二州盐场。
　　丙戌，诏：「赠父官，子官卑者毋得过其子三资。中书、枢密院、节度使以上及一品者，并不定所止。其见任大两省、大卿监、上将军、防御使、遥郡观察使、景福殿使、客省使以上，或父尝历是官，亦许赠至三公。」
　　开封府言编敕禁军粮钱三百犯阶级者斩【六】，刑名太重。壬辰，诏增至五百。
　　乙未，以后宫尚氏父延福为国子四门助教。据尚氏本传，父乃名继斌。景佑元年四月庚子，除右侍禁；八月甲戌，编管邓州。今明道元年五月乙未，乃有后宫尚氏父延福为国子助教，不知何也，或别一尚氏，当考。
　　初，译经润文使夏竦请注释御所制三宝赞及皇太后发愿文，既许之，于是又请择馆职官同注释，诏以命直集贤院李淑、集贤校理郑戬，寻又诏宰臣吕夷简都大参详。
　　六月丁未，除江宁府便钱税。
　　殿中侍御史张存上疏曰：「陛下嗣统以来，延纳至言，罔有忌讳，函夏之人，共思谠直。自前秋忽诏罢百官转对，去冬黜降御史曹修古等，昨又闻进士林献可因奏封事窜远恶，人心惶惑，中外莫测。臣恐自今忠直之言与理乱安危之机，蔽而不达。」因历引周昌、朱云、辛庆忌、辛毗事以广帝意。存，冀州人也。存上疏不得其时。按苏舜钦作林书生诗，云生得罪未十旬，禁中火，则生奏封事盖五月间【七】。存上疏必相继，今附见六月末。林献可本末，史失不载，今取舜钦诗附见，更埙考求。诗曰【八】：「瞽说圣所择，愚谋帝不罪。况乎言有文，白黑明利害【九】。前日林书生，自谓胸臆大。潜心摭世病，策成谓可卖。投颡触谏函，献言何耿介。云昨见凶星，上帝下警戒。意若曰昏□，出处恣蜂虿。安坐弄神器，开门纳珍贿。宗支若系囚，亲亲礼日杀。大臣尸其柄，咋舌希宠拜。速速代虎业【一○】，无使自沈瘵。陛下幸察之，聪明斯不坏。如睹贱臣言【一一】，不瞬防祸败。一封朝飞入，髃目已睚鴺。力夫暮塞门，执缚不容喟【一二】。十手捽其胡【一三】，如负杀人债。幽诸死牢中【一四】，系灼若龟蔡。亦既下风指，黥面播诸海【一五】。长涂万余里，一钱不得带。必令朝夕间，渴饥死于械。从前有口者，缩脰气如□。独夫已去除【一六】，易若吹糠稗【一七】。奈何上帝明，非德不可盖【一八】。倏忽未十旬，炎官下其怪。乙夜紫禁中，一燎不存芥。天王下黙走，仓猝畏挂碍。连延旧寝廷，顿失若空寨。明朝黄纸出，大赦篃中外。嗟乎林书生，生命不可再。翻令凶恶囚，累累受恩贷。」按天文志，是年三月癸巳，星出中台，贯北河，入东井没，炸烈有声，烛地。食顷，又有星出天市垣宗人侧，东流入浊【一九】。四月乙巳，星出贯索，大如杯，没于钩星侧，光照地。又六月六日乙巳，客星出东北方，近浊，木星太微有芒彗，至于丁巳，凡十三日而没。不知舜钦诗所指凶星是何星也。又云宗支系囚，亦不详其所谓。
　　七月庚午朔，诏知大名真定京兆凤翔河中江陵江宁等府、□郓青陈许亳襄邓孟潞并延秦陕潭杭越苏扬洪泉福等州，自今并理三司判官、转运使副资序。
　　录故延州肤施县令张归正子思齐为郊社斋郎，以归正顷陷契丹及为县尝辨冤狱未及赏而卒，特录之。
　　辛未，广真州罗城。
　　壬申，录冯道、王朴后。
　　益利路钤辖司言，自今两川配隶军籍之人，其元犯凶恶者，不得还乡里，从之。
　　甲戌，以龙图阁直学士、知永兴军王博文为枢密直学士，知秦州。前二岁，博文知秦州，走马承受贾德昌入朝毁博文，诏徙凤翔府，又徙永兴军。于是，德昌坐赃败，乃命加职，复知秦州。初，缘边军民之逃者为熟户畜牧，又或以遗远蕃易羊马，故常没者数百人。其禽生蕃部则以锦袍、银带、茶绢赏之。间虽有自归，而中道为蕃所得，亦不能辨，坐法皆斩。博文乃遣习知蕃事者，密持信纸往招，至则悉贷其罪，由是岁减殊死甚觽。朝廷下其法旁路。又言河西回鹘多缘互市家秦、陇间，请悉遣出境，戒守臣使稽察之。天圣四年十月己亥，已载蕃部执送逃军事，但不详耳。 
　　诏淮南转运使并知楚州，而诸州申发文字报复不时，其徙一员治庐州。
　　许寿州立学，仍赐九经，知州、侍御史朱谏请之也。
　　乙亥，上封者言：「外任官有贪污不公，而监司不即按劾，乃奏见体量者。其后事败，因免从坐之责，而贪污者或得善代以去。请自今但曾经监司体量，替日，并降差遣。」从之。
　　壬午，除泽州晋城县逃户干食盐钱。
　　乙酉，工部侍郎、参知政事王曙罢为资政殿学士、户部侍郎，以疾自请也。
　　封天章阁待制范讽母万年县太君刘氏为永嘉郡太君，时上御药张怀德传宣中书而特封之。
　　置黔州永安寨、永州古城寨。
　　庚寅，录宜州普义寨监押、左班殿直高德子信为下班殿侍，以德与蛮贼战死也。
　　辛卯，以门下省为谏院，徙旧省于右掖门之西。先朝虽除谏官而未尝置院，及陈执中为谏官，屡请之。置谏院自此始。
　　丙申，诏诸路转运使举通明经义可为国子监讲官者，以名闻。
　　丁酉，诏天下举人，依大中祥符八年额解五分外，其人多额少处，许计就试人数解十之二。
　　戊戌，权免淮南灾伤州军耕牛税。又免颍州正阳渡钱。
　　是月，太白昼见终月。
　　八月辛丑，以三司使、兵部侍郎晏殊为枢密副使。
　　乙巳，治大名古遥堤。
　　丙午，以枢密副使晏殊为参知政事，立位在赵稹上。
　　诏淮南灾伤州军作糜粥，以济饥民。
　　辛亥，权免江南灾伤州军果税。
　　壬子，以盐铁副使、刑部员外郎刘随为契丹国母生辰使，内殿承制、合门祗候王德基副之；开封府判官、职方员外郎杨日严为国主生辰使，客省副使王克基副之；太常博士、直集贤、同修起居注胥偃为国母正旦使，合门宣事舍人王从益副之；监察御史崔暨为国主正旦使，东染院副使赵振副之。寻命内殿崇班、合门祗候张怀志代振。德基，超子；克基，承衍孙。日严，河南人也。
　　甲寅，以殿前副都指挥使、镇南节度使杨崇勋为武宁节度使、宣徽南院使、兼枢密副使。
　　除安利军客户干食盐钱。
　　乙卯，诏：「河东、陕西诸州，向罢军士伐薪烧炭。如闻苦寒，公用不给。自今知州、部署听差厢军七人，钤辖五人，都监三人，每季代之。过其数者，以违制论。」
　　丙辰，枢密使、山南东道节度使、同平章事张耆加右仆射，赐方团金带佩鱼。
　　丁巳，以捧日天武四厢都指挥使、兴州防御使曹仪为环庆路副都部署，兼知邠州。先是，仪季父玮知邠州，有弓箭手都校李文扆者，习知蕃汉事，边人多畏伏，其后帅府亦以为腹心。一日，辄为人告将叛，朝廷下仪察其状，文扆惶恐不自安，而仪益委用之，于是边人皆感悦。
　　戊午，诏国子监重修七十二贤堂，其左邱明而下二十一人，并以本品衣冠图之。
　　庚申，诏淮南荐饥，长吏有能抚存流亡者，转运使具以闻。
　　辛酉，以邈川大首领唃畼啰为宁远大将军、爱州团练使，亚然家首领温逋奇为归化将军。始，立遵与曹玮战三都谷，不胜；又袭西凉，兵败。畼啰遂与立遵不协，更徙邈川，用温逋奇为论逋，数使人至秦州求内属，故有是命。已而逋奇作乱，囚畼啰置藊中，出收不附己者，守藊人间出，畼啰集卒杀逋奇，徙居青唐。
　　壬戌，修文德殿成。
　　是夜，大内火，延燔崇德、长春、滋福、会庆、崇徽、天和、承明、延庆八殿。上与皇太后避火于苑中。
　　癸亥，移御延福宫。
　　甲子，放朝，近臣诣宫门问起居。以宰相吕夷简为修葺大内使，枢密副使杨崇勋副之，殿前副都指挥使夏守赟【二○】都大管勾修葺，入内押班江德明、右班副都知阎文应管勾，令京东西、淮南、江东、河北诸路并发工匠赴京师。
　　乙丑，诏髃臣直言阙失。又诏只日权御崇政殿视朝，百官并入拱宸门。先是，百官晨朝，而宫门不开。辅臣请对，帝御拱宸门，追班百官拜楼下，宰相吕夷简独不拜。帝使问其故，曰：「宫廷有变，髃臣愿一望清光。」帝举帘见之，夷简乃拜。
　　丁卯，大赦。诏营造殿宇，宜约祖宗旧制，更从减省。时宦者置狱治火事，得缝人火斗，已诬伏，下开封府使具狱【二一】。权知府事程琳辨其不然，乃命工图火所经处，且言：「后宫人多，所居隘，其锅醦近板壁，岁久燥而焚，此殆天灾，不可以罪人。」监察御史蒋堂亦言：「火起无迹，安知非天意。陛下宜修德应变，今乃欲归咎宫人，且宫人付狱，何求不可，而遂赐之死，是重天谴也。」帝为宽其狱，卒无坐死者。
　　是月，殿中丞滕宗谅、秘书丞刘越准诏上封事。宗谅言：「夫攻玉必以石，濯锦必以鱼。物有至贱能成至贵者，人亦有之。故颖考叔舍肉以启庄公之孝，少孺子挟弹而罢□王之兵。臣之区区，窃慕于此。伏见掖庭遗烬，延炽宫闼，虽缘人事，实系天时。诏书亟下，引咎涤瑕，中外莫不感动。然而诏狱未释，鞫讯尚严，恐违上天垂戒之意，深累两宫好生之德，且妇人柔弱，棰楚之下，何求不可！万一怀冤，足累和气。祥符中，宫掖火，先皇帝尽索其类，属之有司，明寘以法，欲申戒于后人。若患可防而刑可止，岂复有今日之虞哉？况变警之来，近在禁掖，诚愿修政以御之，思患以防之。凡逮系者，特从原免。庶几咎灾可消，而福祥来格也。」又言：「国家以火德王天下，火失其性，由政失其本。」因请太后还政。而越请太后还政，言尤鲠直，皆不报。宗谅，河南人；越，大名人也。
　　九月庚午，以景福殿使、雅州防御使、入内都知韩守英为都知，仍月增俸三万；宫苑使、忠州防御使、入内都知蓝继宗为昭宣使，西京作坊使、文州刺史、入内押班江德明为如京使，入内副都知、礼宾使、入内押班卢守懃领昌州刺史；又自上御药而下至内品，凡迁擢十五人。并以宫庭火，录卫乘舆之劳也。火始作，小黄门王守规独先觉，自寝殿至后苑门，皆击去其□，亟奉帝及太后至延福宫，回视所经处，已成煨烬。及执政候起居，帝曰：「非王守规引朕至此，几与卿等不相见。」乃以守规为入内殿头。守规，承勋幼子也。
　　甲戌，诏百官五日一朝。
　　降泾原路副都部署、捧日天武四厢都指挥使、龚州防御使高化为滑州部署，知渭州、西上合门使安继昌知丹州，泾原都监、左骐骥使英州刺史王怀节为河阳都监，知镇戎军、内殿崇班、合门祗候高继嵩为陕西都监，并坐掩击明珠族失利也。先是，化等以盛夏出兵，径抵贼帐，一日行几百里，兵素不整，涉险皆困乏，既与贼遇，首尾不能相救，遂自奔溃，骑士渴死者又三之一。自是指明珠为强族，不敢复言攻取云。此据聚米图经。
　　丁亥，永兴军言左卫大将军、分司西京李士衡卒，其后，诸子诉其父有劳于国，非意左迁。诏追复同州观察使。士衡前后筦计二十年，虽才智过人，然素贪，家赀至累巨万，建大第长安里中，俨若官府云。当附士衡复官时。
　　己丑，废真定府石炭务。
　　贷淮南灾伤州军贫民种粮。
　　庚寅，重作宝册，命参知政事陈尧佐书皇帝受命册宝，参知政事薛奎书尊号册宝，宰臣张士逊书上为皇太子册宝，参知政事晏殊书皇太后尊号册宝，以旧册宝为宫火所焚也。既而有司言重作册宝，其沿宝法物，凡用黄金二千七百两，诏易以银而金涂之。二年正月十七日、景佑二年八月十七日可考。
　　丙申，诏以皇太后及上阁中金银器物量留供需外，尽付左藏库，易缗钱二十万，助修大内。
　　丁酉，环庆走马承受李德言西贼寇边，诏都署司严饬兵备，又令鄜延路移文夏州戒约之。此事当是元昊袭甘州及西凉府时也。
　　戊戌，赐修内役卒缗钱。
　　冬十月甲辰，改崇德殿曰紫宸，长春殿曰垂拱，滋福殿曰皇仪，会庆殿曰集英，承明殿曰端明，延庆殿曰福宁，崇徽殿曰宝慈，天和殿曰观文，大宁门曰宣佑，宣和门曰迎阳【二二】，左、右勤政门曰左、右嘉福。
　　乙巳，以知江宁府、太常少卿李允元兼江南东路灾伤州军安抚使，知扬州、兵部郎中王立兼淮南灾伤州军安抚使。
　　己酉，再赐修内役卒缗钱。
　　甲寅，寿州言岁饥，乏稻种，请于浙西市三万斛以贷民，从之。
　　以镇戎军新修赤嵩城为怀远城。
　　乙卯，诏灾伤州军监临官亏课而已经科罚者，勿以为负。
　　丁巳，令汉阳军发廪粟以赈饥民。
　　戊午，加赠镇王元俨母昭媛王氏为太仪。元俨事母孝谨，每有疾，躬侍药剂，晨夕盥洁，焚香以请命，忧念或至不食，及其终，哀戚过人。
　　十一月甲戌，上以修内成，恭谢天地于天安殿，遂谒太庙，大赦，改元，优赏诸军，百官皆进官一等，不隔磨勘，选人及十二考历任无赃罪并许磨勘引见。百官进官一等，此据本纪。不隔磨勘【二三】，此据朔历。实录但云加恩。若止加恩，则非进官，实录误也。今州县所有庆历新编赦书，亦与本纪、朔历同。祖宗故事云：明道改元，非次恩赏，尚有不满之意，朝廷别为施恩。此事当考。
　　是日，还自延福宫。
　　己卯，冬至，宋朝要录「至」字下有「上率」二字。百官贺皇太后于文德殿，宋朝要录「殿」字下有「既退」二字。上御天安殿受朝。
　　癸未，宰臣吕夷简加右仆射、兼门下侍郎，张士逊加中书侍郎、兼兵部尚书。夷简固辞所加官，乃令翰林贴麻，改门下侍郎、兼吏部尚书。镇安忠武节度使、太尉、尚书令【二四】、兼中书令镇王元俨为河阳三城、武成节度使【二五】，守太师，徙封孟王。枢密使张耆改为昭德节度使、兼侍中，副使杨崇勋改山南东道节度使，夏竦为尚书左丞，赵稹为吏部侍郎。参知政事晏殊为尚书左丞，陈尧佐、薛奎并为礼部侍郎。定难节度使【二六】、守太傅、尚书令、兼中书令西平王赵德明封夏王。
　　乙酉，进封邓国大长公主为楚国，冀国大长公主为魏国。
　　戊子，如京使、文州刺史、入内副都知江德明为文思使、普州团练使，左藏库副使、右班都知阎文应为洛苑使、开州刺史，并录管勾修内之劳也。其余督作、承受、奏事迁擢者又十三人。
　　庚寅，以左骁卫上将军刘承珪子左藏库使从愿为洛苑使、内侍高品从政为殿头，孙惟恭、惟明并为三班借职，弟供奉官承钧为内殿崇班。时承珪妻申国太夫人彭氏卒，特推恩也。
　　兵部员外郎、知信州梁頠坐受赇及盗官碌矾，法当死，以更赦，特除名。本路转运使萧贯失察举，降知饶州。
　　有抚州司法参军孙齐者，初以明法得官，留其妻杜氏里中，而绐娶周氏入蜀，后周欲诉于官，齐断发誓出杜氏。久之，又纳倡陈氏，挈周所生子之抚州。未踰月，周氏至，齐捽置庑下，出伪券曰：「若佣婢也，敢尔邪！」乃杀其所生子。周诉于州及转运使，皆不受。人或告之曰：「得如饶州萧使君者诉之，事当白矣。」周氏以衣书姓名【二七】，乞食道上，驰告贯。抚非所部，而贯特为治之。更赦，犹编管齐濠州。
　　辛卯，孟王元俨徙封荆王，为永兴、凤翔节度使。
　　诏：「舒州□塘堰，自今令本县令佐一员岁检功料，以上户为陂头，部觽修筑之。仍禁民近塘置水碓硙及于陂腹种莳。其盗决者，论如律。」初，淮南安抚使王鬃，言舒州民多近塘置碓硙，以夺水利。事下淮南转运司，而转运使舒式言□塘聚竹落石为堰，其长百丈，折水而南，历五门北至竹子陂，凡十七堰，溉田千顷，非官为修治，则寖以隳废。故条约之。
　　壬辰，交趾郡王李德政加同平章事。
　　夏王赵德明凡娶三姓，米母氏生元昊，咩迷氏生成遇讹藏，屈怀氏生成嵬。元昊小名崖埋，羌语谓惜为「崖」，富贵为「埋」。性凶鸷猜忍，圆面高准，长五尺余。少时衣长袖绯衣，冠黑冠，佩弓矢，从卫步卒张青盖。出乘马，以二骑引，百余骑自从。晓浮屠学，通蕃汉文字，案上置法律书，常携野战歌、太乙金鉴【二八】。忽引兵袭夜落隔可汗王，破之，夺甘州。数谏德明无臣中国，德明辄戒之曰：「吾久用兵，终无益，徒自疲耳。吾族三十年衣锦绮衣，此圣宋天子恩，不可负也。」元昊曰：「衣皮毛，事畜牧，蕃性所便。英雄之生，当王霸耳，何锦绮为！」既陷甘州，复举兵攻拔西凉府。未踰时，德明死，元昊继立，延州以闻。诏辍视朝三日，赠太师、尚书令、兼中书令，命开封府判官、度支员外郎朱昌符为祭奠使，六宅副使、内侍押班冯仁俊副之，赐赙绢七百匹、布三百匹，副以羊□、上尊酒，将葬，赐物称是。皇太后所赐亦如之。帝与皇太后为德明成服于苑中，百官奉慰。实录、正史并称德明既攻陷甘州，拔西凉府，未踰时乃死。按甘州及西凉府陷没【二九】，实录、正史并不记其年月日，所称未踰时，或即德明死之年。然德明每不听元昊用兵，其攻陷甘州及西凉府，想非德明意。传又称元昊忽引兵袭甘州，可见德明不在兵间【三○】。西凉府亦必元昊自拔之，德明不与也。实录、正史载此事不详，因德明死时乃附着之，盖误矣，今皆删修，使不相抵牾，要检寻他书；或载甘州及西凉府陷没时，则别修附。
　　癸巳，制授元昊特进、检校太师、兼侍中、定难军节度、夏银绥宥静等州观察处置押蕃落使、西平王，以司封员外郎、判开拆司杨告为旌节官告使，礼宾副使朱允中副之。元昊既袭封，即阴为叛计。时改元明道，而元昊避父名，辄称显道于国中【三一】，虽亦贡奉，然僭已萌矣。初对使者，设席自尊大，而告徙坐即宾位，不为屈。又闻屋后有数百人锻声，知其必叛，独畏懦不敢言。告，允恭子也。告，或已见允恭没时。
</div>
    <div class="pagination">
<a href="续资治通鉴长编_page171.html">上一页</a><span>...</span><a href="续资治通鉴长编_page167.html">167</a><a href="续资治通鉴长编_page168.html">168</a><a href="续资治通鉴长编_page169.html">169</a><a href="续资治通鉴长编_page170.html">170</a><a href="续资治通鉴长编_page171.html">171</a><span class="current-page">172</span><a href="续资治通鉴长编_page173.html">173</a><a href="续资治通鉴长编_page174.html">174</a><a href="续资治通鉴长编_page175.html">175</a><a href="续资治通鉴长编_page176.html">176</a><a href="续资治通鉴长编_page177.html">177</a><span>...</span><a href="续资治通鉴长编_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
