<!DOCTYPE html>
<html>
<head>
    <meta charset="UTF-8">
    <title>纲目续麟 - 第 7 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 7 页/共 60 页</h1>
    <div class="content">　　分注【初诛诸吕朱虚侯功尤大大臣许以赵王章以梁王兴居帝闻其初欲立齐王故绌其功割齐二郡以王之兴居自以失职夺功颇怏怏闻帝幸太原以为天子且自击胡遂发兵反帝遣柴武击之兵败自杀】
　　书法【内书反矣不书讨何病帝也帝于兴居亦少负矣】
　　纲目书击因旧史耳【汉纪书击】当从考异书讨○按人臣为国尽忠岂可以恩怨为进退兴居虽有功未若朱虚侯之大也既已王矣朱虚侯不闻后言而兴居以失职夺功遂发兵反然则始之诛诸吕者特为利耳曷足道哉书法不考其义徒以书击为病帝【使王梁之约出自文帝书击可也兴居初非为帝帝亦未尝有约而欲操劵责偿此自兴居之愚于帝何病】夫为天子赏不酬劳遂不得正君臣之分彼晋重耳之扵介推当何如邪且人臣有功于君必如其意赏之则竖牛之立昭子赵髙之立子婴宜如何感恩而二子皆不逾时诛之【竖牛叔孙穆子家臣穆子疾牛弗进食而卒因立昭子昭子声其罪而诛之见鲁昭公四年赵髙弑二世帝立子婴为秦王子婴刺杀髙夷三族见秦二世三年】后世不以为薄徳兴居虽非竖牛赵髙比何遽至于反哉在文帝以私怨绌功未为无过而兴居乘危窃发则其罪大矣法当书讨以正兴居之罪【若兴居宜书击则七国不当书讨七国之反由削地太亟也】至帝报功之薄分注自明顾可以小嫌而废大法以私情而昧公义哉况书自杀而不曰伏诛亦足以见意奚必书击乃为病帝乎书法傅会纲目不可从
　　【乙丑】四年夏六月大雨雪【当补书于下绛侯周勃狱之上以绛侯下狱在秋九月也纲目不书时月亦非】
　　纲目不书疑漏○按凡例云凡灾异悉书故景帝三月雪书【中六年】成帝四月雪书即元帝冬大雨雪亦书书法皆以为纪异而文帝六月大雨雪不书非漏而何况汉世非时而雪自文始京房易传曰夏雨雪戒臣为乱越明年而淮南王谋反发觉死尤异之未尝无应者与
　　【丁夘】六年淮南王长谋反废徙蜀道死
　　分注【淮南王长自作法令行于其国逐汉所置吏请自置相帝曲意从之又擅刑杀不辜及爵人至关内侯数上书不逊顺帝重自切责之乃令薄昭与书引管蔡兴居以为警戒王不悦谋反事觉召至长安丞相御史宗正廷尉奏长罪当弃市赦徙处蜀载以辎车县次之袁盎諌曰上素骄淮南王弗为置严相以故至此今暴摧折之臣恐卒逢雾露病死陛下有杀弟之名奈何上曰吾乃特苦之尔今复之王果恚愤不食死雍令发封以死闻上哭甚悲逮考诸县传送不封餽侍者皆弃市諡曰厉王以列侯雍置守塜三十户】
　　淮南王虽骄蹇亦帝有以致之也观其自作法令逐吏置相及擅刑爵人帝皆曲意从之何异郑庄之养成段恶哉【段郑庄公弟不义而得众将袭郑公伐诸鄢传曰纵使失道以至于乱然后以叛逆讨之春秋书郑伯克段于鄢罪郑伯也见鲁隐公元年】使仲尼执笔必曰帝杀其弟长以杀其弟罪帝以削其爵责长然后是非明而劝戒昭纲目仅据旧史书之是罪専在长而帝待弟之失隐矣何以见其义乎谓纲目足继春秋者非也○按帝之待长已失友爱之正及暴摧折愤恚道死又蔽罪于传送者而杀之不训弟于生而厚弟于死已不克全其弟而杀人以自解岂为君为长之道哉本传上哭甚悲谓袁盎曰为之奈何盎曰独斩丞相御史以谢天下乃可上即令丞相御史逮考诸县云云纲目宜入分注以为后世人臣不知畜君而反长恶者之戒今竟略去使帝独蒙恶声非也合无据本传补入谓盎以下至御史凡二十九字
　　【壬申】十一年
　　考证【当补绛侯周勃卒分注諡曰武○谨按凡例曰凡诸臣之卒惟宰相悉书贤者曰某官某爵姓名卒而注其諡绛侯从髙祖起沛定天下屡有功髙帝遗诏周勃重厚少文然安刘氏者必勃也卒诛诸吕立代王为帝基汉室四百年之业皆如言汉称平勃文帝初并相而勃位居平上二年既书陈平卒勃之卒岂可无书史记汉书皆着孝文十一年薨司马公通鉴不载先儒亦以为失今故推本义例以补之】
　　当书丞相绛侯周勃卒【勃卒见本传史汉帝纪并阙纲目仅据本纪故误漏】○按勃之为人犹愈于陈平【伊川甚不取周勃以其无能也然终不可与陈平同日语】平得具官爵姓名卒【二年书丞相曲逆侯陈平卒】独于周勃略之非是据凡例宰相贤者曰某官某爵姓名卒勃当仿陈平例补丞相二字考证但称绛侯亦非○或曰勃虽为丞相【二年】然既免【三年免就国】且下狱【四年下廷尉狱】安得与陈平比曰不然夫人亦攷其贤否何如耳岂以祸福为轻重哉人而贤虽终其身为布衣处士而得书卒黄宪之于汉【安帝延光元年书汝南黄宪卒】陶景之于梁【武帝大同二年书梁处士陶景卒】是也不然以范增之遇扬雄之才而且书死【范増不当书死姑就纲目言耳】安在爵位能荣人哉勃虽下廷尉狱适与萧何等【髙帝十二年下相国何廷尉狱数日赦出之】何既具官卒如陈平【惠帝二年书相国酂侯萧何卒】勃书丞相绛侯又何疑焉
　　【癸酉】十二年春二月出宫人令嫁
　　纲目不书疑漏【据本纪是年二月出孝惠帝后宫美人令嫁】○按纲目书出宫人九【详成帝绥和二年书法】虽偏安之主如魏者犹书于册况文帝乎又况诸帝咸出其后而孝文尤创始者哉或曰魏主等所出皆已宫女也孝文出惠帝宫人故不书勲按汉哀帝唐太宗皆于即位之初书出宫人【哀帝书出宫人年三十以下者嫁之太宗书出宫女三千人】岂皆已宫乎况王莽弑平帝出媵妾犹援此举为故事则知汉世出宫人皆文帝唘之也固当特书
　　诏民入粟邉得拜爵免罪赐农民今年半租
　　当作入粟于边如春秋归粟于蔡例【鲁定公五年】粟下漏于字【前书公子无忌大破秦军邯郸下始皇筑宫咸阳北阪上并欠于字不成文理宜补上下字正可省平帝元始元年祫祭明堂亦欠于字】○按爵罪人主大柄也而以粟为出入是盗跖得膴仕而顔宪宜岸狱矣将何以为劝惩之具令天下竞善黜恶也哉下书赐农民今年半租其为毁法市惠明矣人主之职莫先于知人为治得人则百姓乂安虽贫者可富寜忧穷困文帝义不出此乃用鼂错之言【见分注】戕本附枝不亦谬乎且使官非其人纵家给人赐又奚益哉后世治不古若每况愈下皆人臣不明大义而人主好矜小惠之过也惜夫
　　【丁丑】十六年以新垣平为上大夫
　　以下漏方士二字○按方士为大夫自平始观武帝以公孙卿为郎【元鼎四年】纲目犹书方士而垣平始为上大夫不书非是考异考证亦不言何与
　　【甲申】七年夏六月帝崩遗诏短丧
　　短丧非所以恤民适以唘后世忘亲遗君之文帝贤君而见不及此其亦不学之过与【后世短丧者皆以文帝为口实召罪无已尤不可惋惜哉】
　　太子啓即位尊皇太后曰太皇太后皇后曰皇太后【是年六月帝崩】
　　考证【当作尊皇太后薄氏曰太皇太后○谨按凡例曰凡正统尊立非正嫡则加姓氏后仿此】
　　后下当补书立妃薄氏为皇后以为景帝六年废后之本纲目不书立后特以帝纪无立后之文耳【史汉并阙立后非是订补不为立后补纲仅详废后下亦非】按外戚世家云景帝为太子时薄太后以薄氏女为妃及景帝立立妃曰薄皇后故当补书汉世废后自景始纲目以无罪例书之是后无罪也无罪而不得正其尊立之名【考异亦以不书立后为漏】何以见其义哉○非正嫡则加姓氏为尊母也文帝即位既补书尊母薄氏为皇太后则此薄氏二字可省考证不必从【考证不于辛酉补书尊母而谓此条漏薄氏字非是】
　　九月有星孛于西方
　　考异【九月上漏秋字】
　　当从考异补秋字○按春秋虽无事犹书首时【如隐公六年秋七月之类】纲目非春秋比必有事而后书是年春冬无事故不书时星孛西方在九月则秋也固当因事以着之【观六月书夏可见】
　　【乙酉】孝景皇帝元年春正月诏听民徙寛大地
　　分注【诏曰郡国或硗隘无所农桑或饶广水泉利其议民欲徙寛大地者听之】
　　此条可删○按寛大地虽可徙而听民自徙则非也人主所以久安者为民各安其土无迁徙畔援之私耳【周制井田死徙无出乡非独为民所以自为也古人良法深意自不可及】今无故而诏民徙寛大地将使民轻去其乡而亲戚坟墓不足以系之亦安所底止乎且人亦何餍之有今之所谓饶广者安知异日不以为硗隘邪啸聚揭竿实始于此顾可为常法哉不可为常法而特书之非也
　　复收民田半租三十而税一
　　书法【复者何尝除也文帝除之至景帝而复收非得已也然止收半租则赐民半租矣自是遂为常制是歳赐半租自帝始也书曰复収与魏徴绵麻税书复者异矣】
　　当作始三十税一复收半租句可删○按汉书食货志是以三十税一释上半租意【志云孝景元年令民半出田租三十而税一也】故景帝纪但云令田半租【史记作除田半租】不复言三十税一可证纲目并书近复书法云自是遂为常制嵗赐半租自帝始故当书始纲目误
　　【丁亥】三年吴王濞胶西王卬胶东王雄渠菑川王贤济南王辟光楚王戊赵王遂反
　　分注【初孝文时吴太子入见得侍皇太子饮博争道不恭皇太子引博局提杀之吴王称疾不朝始有反谋鼂错数言吴过可削削亦反不削亦反削之其反亟祸小不削其反迟祸大错又言楚赵有罪皆削一郡胶西有奸削其六县方议削吴吴王恐因发谋举事闻胶西王勇好兵使人説之又身至胶西面约遂发使约齐菑川胶东济南皆许诺】
　　据分注当书吴王濞及胶西王等○按首为反者吴也非吴则汉无七国之祸矣法当书及以着首从之所【观太后许立楚后而不续吴首从自明惜纲目弗察】纲目连书不殊非所以示轻重也
　　【戊子】四年春复置关用出入○夏四月立子荣为皇太子○冬十月晦日食
　　考异【按太初以前皆以冬十月为歳首此年先书春夏错简也】
　　书法【汉自太初以前皆建亥也是年及中四年先书春夏后书冬班史并同史记是年同中四年先冬后二年亦先书正月后书十月】
　　冬十月晦日食六字羡【景帝中元前日食见二年七年无四年五年日食汉纪中三年书皇太后崩误与此同】○按五行志是年无日食史记并同汉书十月日食误也考异以为错简考证谓五年当书于冬十月之上【见五年作阳陵邑条】皆凭臆揣度未及详攷耳葢五年无日食而史汉是年皆无冬月事也书法同异并载不为析别非是
　　【壬辰】中元年十二月晦日食
　　纲目不书漏也○按五行志是年十二月日食帝纪不载故纲目亦不书勲意他事或不可据至日食星变之类当以五行志为正【纲目书日食不考五行志故多误漏】如四年志不载日食而本纪书之遂使冬春反易至有错简之疑顾可尽凭乎纲目于四年不当书而书此年当书而不书皆非也今据五行志补之
　　【甲午】三年○是月晦日食【上书秋九月蝗】
　　食下漏既字○按惠帝七年志云日有食之几尽纲目书日食既此亦几尽也【志云九月戊戌晦日有食之几尽在尾九度】纲目但书日食不曰既特泥帝纪耳【本纪是年日食不书既故纲目略之】非是
　　丞相亚夫免
　　分注【初上废栗太子周亚夫固争之不得而梁王每与太后言亚夫短太后欲侯王信帝与亚夫议之亚夫曰髙帝约非有功不侯信虽后兄无功侯之非约也帝黙然而止后匈奴王徐卢等六人降帝欲侯之以劝后亚夫曰彼背其主而降侯之则何以责人臣不守节者乎帝曰丞相议不可用乃悉侯之亚夫因谢病免】
　　当书春封匈奴降者徐卢等为列侯【匈奴封侯自景始不可不书】丞相亚夫免○按亚夫之免由争徐卢之侯也帝既不用亚夫言悉侯徐卢等纲目宜大书以志其失则亚夫之免不问而知其无罪矣今但书亚夫免而不曰封徐卢等不惟无以见帝封胡之非即亚夫亦若防有罪者【凡例云凡罢免罪不著者曰某官某免】岂权衡之平哉故当补书○或曰纲目书亚夫免在秋九月后子特系于春何也曰此据史记书也史记春封匈奴王为列侯而亚夫之免在三月纲目春无异事故合书于此且分注明言帝曰丞相议不可用乃悉侯之亚夫因谢病免岂不可合为一邪若徒以属辞后先为疑则史记立子为王【立子乘为清河王】在三月之前【汉纪尤系日食之下日食九月也】而纲目书于夏四月之后不尤为错简邪况汉书年表详载七人之侯【安陵侯于军桓侯赐廼侯陆彊容城防侯徐卢易侯仆□范阳靖侯范代翕侯邯郸集览不详七侯非是】而帝纪是年竟阙封侯之事又岂可泥邪且礼犹可义起辞岂不可义属乎
　　【乙未】四年夏蝗○冬十月日食
　　考异【夏蝗当在日食下与四年同亦错简也】
　　【丙申】五年夏立子舜为常山王
　　考证【五年当书于夏蝗之下冬十月之上○日食下接夏立子舜○谨按秦始皇用邹衍五运之説周火徳从所不胜为水徳改元朝贺皆用冬十月朔提要书曰以十月为歳首着其实也歴汉髙帝至孝武百十有余年皆因之而不变太初元年始用夏正而前此二年岂得独书冬十月事于上年夏秋之后乎葢因司马公旧文之误而提要未经更定吕成公大事纪亦及之今当改正】
　　考异考证之説非也特纲目于四年误书冬十月日食耳按五行志景帝自四年至六年并无日食汉纪每于嵗终书日食必传录之误【景帝四年六年无日食史记与汉志并同汉纪出班史自着独与志矛盾何也】如窦太后【景帝母】实以武帝建元六年崩而汉纪书于景帝中三年【史记是年不书后崩】诸如此类舛谬尤甚考异考证不参互纪志以正其失徒以纲目所书为据【纲目书此亦宜参攷史记及五行志不应専以汉纪为据】无怪其説之纷纷也今惟直删冬十月一条则诸説皆可废矣
　　【丁酉】六年春二月郊五畤
　　郊上漏帝字○按集览云古者天子亲祀上帝于郊因以名祭是知郊非天子不举它不书帝者或书亲今亲帝并阙非是故当补书
　　【戊戌】后元年春正月诏治狱者务先寛
　　分注【诏曰狱重事也人有智愚官有上下狱疑者谳有司有司所不能决移廷尉谳而后不当谳者不为失欲令治狱者务先寛】
　　书法【前书诏狱疑者谳之继书更改笞法定棰令此书诏治狱者务先寛三年而书恤刑之政三帝虽天资刻深而于刑狱亦可谓用情矣】
　　此条可删○按此亦徒有其诏耳杀临江王荣【帝太子中二年徴荣下吏自杀】而下条侯狱不食死【条侯周亚夫是年下狱不食死】寛安在乎凡具文无实者皆可不书书法概以为用情非是夫太子贵臣莫之恤更安所用其情哉虽削之可也○按王制云凡执禁以齐众不赦过説者谓先示以赦过之令则人将轻于犯法然则治狱务先寛岂齐众之道乎好生如尧舜不过罪疑惟轻耳即曰与其杀不辜寜失不经皆临时审量轻重之意未尝先立寛条明布其下也夫务寛而见诸诏是意主于寛也意主于寛则杀人者皆不死而治狱者且纵释有罪以市惠而结奸势必至主权轻于上奸党炽于下害可胜道哉然则是诏也非徒无益且有害学者知春秋讥肆大眚之义【见鲁庄公二十二年】则知务先寛者非所以垂训也【按朱子云今之法官惑于钦恤之説以为当寛人之罪而出其死凡所奏裁率多减等当斩者配当配者徒当徒者笞是乃卖弄条贯舞法而受赇者何钦恤之有足证此条之误】
　　秋七月晦日食
　　晦字羡○按五行志云后元年七月先晦一日【谓晦日之先乃书日之例非正值晦日也】日有食之谓之先晦则非晦日明矣纲目于惠帝七年日食先晦一日不书晦【武帝元光二年日食亦先晦一日纲目不书晦】此独书晦误也
　　【己亥】二年春正月地一日三动
　　书法【书地震多矣未有言动者动者何动而止者也震久而动速也震无数而动有数也纲目书地震一百一书地动一而已矣】
　　此纲目据史记书也【汉纪是年无地震】史记书地不言震而言动此书一日三动犹之一目三震云尔书法傅会纲目遂有有无久速之分果尔则中元三年五年史记皆称地动纲目何以仍书地震而不曰动邪然则震动一也特纲目所书之异耳【不观全史不知二家所书之异然辞虽异而义实同也】书法据此立论非是○按汉书书地皆言震独天文志后元年称大动元帝初元二年本纪书再动虽与史记同然与纲目不合【纲目书复震不言动】纲目于彼不书动而此独书动非以动殊于震也【震动并言可见无异义】为一日三动书也然成帝河平三年地震积二十一日至百二十四动【据此是每日六动纲目书此逸彼尢非】视一日三动尤异而纲目不书又何与
　　禁内郡食马粟没入之
　　分注【以歳不登故也】
　　此条宜删非独事防且一时之政【歳登则不禁矣】非可常行者与元年诏徙寛大义同
　　【庚子】三年尊皇太后为太皇太后皇后为皇太后【是年帝崩太子彻即位是为武帝】
　　分注【班固曰周秦之敝网宻文峻而奸轨不胜汉兴埽除烦苛与民休息至于孝文加之以恭俭孝景遵业五六十年之间移风易俗黎民醇厚周云成康汉言文景美矣】
　　谓秦网宻文峻可也谓周与秦同敝则非也昔人谓周失之弱秦失之强【见严安策】大致辽逺若此而班固同类并讥非是乃若孝景方不敢望文帝况成康乎胡氏论之详矣【详本条分注后】






　　纲目续麟巻三
　　钦定四库全书
　　纲目续麟巻四
　　宜春张自勲撰
　　【壬寅】世宗孝武皇帝建元二年夏四月有星如日夜出书法【记异也纲目纪星变有如日者焉是年有如月者焉昭帝元平元年有如杯碗者焉唐僖宗中和元年莫甚于如日者矣尤异】
　　星字羡○按汉书无星字杨慎云曷言如日光如日也愚谓光既如日何得谓之星纲目因夜出遂指为星非是且既言星则夜出明矣又书夜出不更赘乎书法以为纪星变特未详汉书耳
　　【甲辰】四年夏四月有风如血
　　考异【提要血下有赤字】
　　风下漏赤字○据汉书作有风赤如血提要赤在血下非是葢惟其赤方谓之血血所以形其赤也今先言血则赤已明又何赘乎【先言赤赤字仍属风先言血赤字便属衍文此所以异也】或谓虽不书赤亦可勲按风未有如血者不言赤安见其如血乎从汉书补赤字为是
　　【壬申】元光六年冬初算商车
　　此始税商贾车船令出算也分注不详其制非是今据汉书食货志补之
　　补注【公卿言商贾滋众异时算轺车贾人缗钱有差请算如故诸贾人贮积诸物及商以取利者虽无市籍各以其物自占率缗钱二千算一诸作有租及铸率缗钱四千算一非吏比者三老北边骑士轺车一算商贾人轺车二算船五丈以上一算匿不自占占不悉戍边一歳没入缗钱有能告者以其半畀之】
　　【癸丑】元朔元年冬皇子据生
　　考证【当去皇字○谨按凡例曰汉文帝初立景帝为太子但云子唘以后不应自谓其子为皇子只用文帝初例后仿此】
　　皇字不可省○按子生书皇下奉上之辞犹立子称皇太子也不得以文帝初例比文帝初例正为立子立出上命故云不可自谓其子为皇子考证引立子之例以例始生非是或曰春秋书子同生何【见鲁桓公六年】曰彼列国之君非一统之尊也正统子生不书皇则与无统书子生者无别此所以异也
　　【丙辰】四年夏匈奴入代郡定襄上郡
　　考异【入下漏冦字】
　　考证【入当作冦】
　　当从考证作防○按凡例云中国无主则直书曰入武帝举动虽非尽善未可谓无主况二年书入冦明年书冦朔方尤昭然可据者一篇之中自为矛盾非是
　　【丁巳】五年夏六月为博士置弟子五十人
　　当作置博士弟子五十人为字羡○按弟子虽属博士然博士所以有弟子者人主置之也法当以上置为文庶权不分而统归于一今书为博士置弟子而不曰置博士弟子便似弟子専出于博士于人主无与非所以大一统也
　　秋匈奴入代
　　考异【入当作冦】
　　当作入冦于代考异不必从
　　削淮南二县赐衡山王赐书不朝
　　削上漏诏字【分注有诏字】○按书诏命自上出也不书则所称削者谁邪据后书削爵皆有诏字此不书漏也
　　【己未】元狩元年冬十月祠五畤获一角兽以燎始以天瑞纪元
</div>
    <div class="pagination">
<a href="纲目续麟_page6.html">上一页</a><span>...</span><a href="纲目续麟_page2.html">2</a><a href="纲目续麟_page3.html">3</a><a href="纲目续麟_page4.html">4</a><a href="纲目续麟_page5.html">5</a><a href="纲目续麟_page6.html">6</a><span class="current-page">7</span><a href="纲目续麟_page8.html">8</a><a href="纲目续麟_page9.html">9</a><a href="纲目续麟_page10.html">10</a><a href="纲目续麟_page11.html">11</a><a href="纲目续麟_page12.html">12</a><span>...</span><a href="纲目续麟_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
