<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 513 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 513 页/共 607 页
  </h1>
  <div class="content">
   起讫时间 起哲宗元佑二年八月尽其月
　　卷　　名 续资治通鉴长编卷四百四
　　帝　　号 宋哲宗
　　年　　号 元佑二年（丁卯，1087）
　　全　　文
　　八月辛巳，朝奉郎、右司谏贾易知怀州。
　　自苏轼以策题事为台谏官所言，而言者多与程颐善。轼、颐既交恶，其党迭相攻，易独建言请并逐二人，又言：「吕陶党助轼兄弟，而文彦博实主之。」语侵彦博及范纯仁。太皇太后怒，欲峻责易。吕公着言：「易所言颇切直，惟诋大臣为太甚，第不可复处谏列耳。」太皇太后曰：「不责易，此亦难作。（公祚切。）公等自与皇帝议之。」公着曰：「不先责臣，易责命亦不可行。」争久之，乃止罢谏职。既退，公着谓同列曰：「谏官所论得失未足言，顾主上方富于春秋，异时将有进导谀之说，以惑上心者。当今之时，正赖左右力诤，不可预使人主轻厌言者也。」于是吕大防、刘挚、王存私相顾而叹曰：「吕公仁者之勇，乃至于此！」（此据吕公着家传稍删润之。贾易言文彦博、吕陶党助苏轼、苏辙，辙奏乞外任札子可见。易到怀州谢上表又言：「轼持密命以告人，志在朋邪而害正。」苏辙又乞取问实状。据此，则易所言大略具在，独不知范纯仁何与也。又颐乃易党，而易请并逐之，未知信否。颐虽与易同逐，自缘他事为孔文仲弹劾，不知家传何以云然。又家传载易责命在七月二十四日，今从实录，盖七月二十四日有旨，及是乃施行耳。旧录云以侵毁大臣，言事失当，故黜之。新录削去「侵毁大臣」四字。）
　　通直郎、崇政殿说书程颐罢经筵，权同管勾西京国子监。
　　左谏议大夫孔文仲言：
　　颐人品纤污，天资憸巧，贪黩请求，元无乡曲之行。奔走交结，常在公卿之门，不独交口褒美，又至连章论奏，一见而除朝籍，再见而升经筵。
　　臣顷任起居舍人，屡侍讲席，观颐陈说，凡经义所在，全无发明，必因藉一事，泛滥援引。借无根之语，以摇撼圣听；推难考之迹，以眩惑渊虑。上德未有嗜好，而常启以无近酒色；上意未有信向，而常开以勿用小人。岂惟劝导以所不为，实亦矫欺以所无有。每至讲罢，必曲为卑佞附合之语，借如曰：「虽使孔子复生，为陛下陈说，不过如此。」又如曰：「伏望陛下燕闲之余，深思臣之说，无忘臣之论。」又如曰：「臣不敢子细敷奏，虑烦圣听。恐有所疑，伏乞非时特赐宣问，容臣一一开陈。」当陛下三年不言之际，颐无日无此语，以感切上听，而陛下亦必黾勉为之应答。又如陛下因咳嗽罢讲，及御迩英，学士以下侍讲读者六七人，颐官最小，乃越次独候问圣体。横僭过甚，并无职分，如唐之王伾、王叔文、李训、郑注是也。伾以诗、书侍讲，叔文以棋待诏，二恶交踵，终兆永贞之乱；注以药术用，训以易义进，两邪合纵，卒致甘露之祸。
　　臣访闻颐有家不及治，有禄不及养，日跨匹马，奔驰权利，篃谒贵臣，历造台谏。其谒贵臣也，必暗窃重轻之意，出以语人，收为私恩，及有差除，若合符节，是以人皆惮惧之，而又深德之。其造台谏也，胁肩蹙额，屏人促席，或以气使，或以术动，今日当论列某事，异时当排击此人。而台谏之中，尝有俦类竭尽死力，如朱光庭、杜纯、贾易之流是也。臣居京师近二年，颐未尝过臣门；臣比除台谏官，颐即来访臣，先谈贾易之贤，又贺与易同官，遂语及吕陶事，曰：「吕陶曾补司谏，命已久阁，今闻复下，何也？如此，则贾明叔必不安职矣。」明叔者，指贾易字也。臣答曰：「何以言之？」颐曰：「明叔近有文字攻陶之罪，已数日矣。今陶设为司谏，明叔畏义知耻者也，言既不行，其辞去决矣。公能坐观明叔之去乎？」臣曰：「将如之何？」颐曰：「此事在公也，公之责重也。」推颐之言，必是与陶有隙，又欲讽臣攻陶助易也。臣素与颐不相识，只在经筵相遇，又未尝过臣也，一旦乃非意相干，说谕如此。陛下以清明安静为治于上，而颐乃鼓腾利口，间谍髃臣，使之相争斗于下。纷纷扰扰，无有定日，如是者弥年矣。
　　伏惟太皇太后陛下、皇帝陛下鉴察真伪，虽在万里之外，无所遁逃，况于咫尺之近，而肯容如颐者秽滓班列，变乱白黑乎？盖缘执政推举之过，遂误知人明哲之德。
　　伏望论正颐罪，傥未诛戮，且当放还田里，以示典刑。御史中丞胡宗愈亦言：「先帝聚士以学，教人以经，三舍科条固已精密，宜一切仍旧。」因深斥颐短，谓不宜使在朝廷。先是，颐赴讲会，上疮疹，不坐已累日，退，诣宰相问曰：「上不御殿，知否？」曰：「不知。」曰：「二圣临朝，上不御殿，太皇太后不当独坐。且上疾而宰相不知，可为寒心。」翌日，吕公着等以颐言奏，遂诣问疾，上不悦，故黜之。（此据旧录稍删润之，但删去「颐雅为髃奸所知，至是，言者以为间乱，黜之非其罪」等语。新录辨诬云：「颐知上疾而告于宰臣，斯未为过，而乃以腾口为罪，又取市井闲语以加之，甚矣！今删去。」按：史官但当录其实耳，当时孔文仲实以劾颐，颐亦坐是黜，安可没而不书？若辨其是非，则付来者可也。胡宗愈旧传云：「程颐更定太学规制，率出己见，无所统纪，学者病之。宗愈曰：『先帝聚士以学，教人以经，三舍科条固已精密，宜一切仍旧。』深斥颐短，谓不宜使在朝廷。」新传删改云：「程颐更定太学规制，宗愈曰：『先帝学法固已精密，宜悉仍旧。』」其辨诬云：「程颐当世名儒，胡宗愈议论亦多不苟，岂应深斥颐短，谓不宜使在朝廷？此皆足以惑众，非所宜载，今删去。」按：宗愈既驳颐学制，因斥颐不宜在朝廷，当时必有此章，未可谓旧录诬宗愈也。吕本中杂说，刘器之言：「元丰时，见司马君实，君实说：『王介甫初为政，旧日同志峭直之士已渐不用，犹欲用中立之士，如李公择、孙莘老诸人，后来如中立之士亦不用。』君实作俚语云：『却用一队阿跻底物事。』」器之又言：「元佑中，闲见君实，已深不喜正叔，君实亦作俚语曰：『几时教你如此崛起来？待阳迁起居舍人，与罢了经筵。』」今仍附见。）颐因三上章乞纳官归田里，不报；又乞致仕，亦不报。（此据颐集附见。颐本传载颐所以罢讲筵，乃云坐上疏乞于延和讲说，为顾临、孔文仲所劾。误也。上疏乃在去年夏末，及今一年有余矣。虽今年三月亦曾再上疏，然所以罢讲筵，要不缘此，今不取。）
　　癸未，礼部员外郎颜复充崇政殿说书兼判登闻鼓院。
　　正议大夫、提举崇福宫吕惠卿责授建宁军节度副使，本州岛安置，法当检举，诏更候一年取旨。（九月十二日移秦州，寻不行。）
　　诏：「创立改法并先次施行，应修条者，类聚半岁一进呈，以正条入册颁行。若非海行法，即书所入门目，裁去繁文，行下所属，仍类奏。六曹季轮郎官点检删节，具事目申尚书省、枢密院，令左右司、承旨司看详当否，甚者取旨赏罚。」从枢密院言也。
　　诏：「在京置宣武第十三至第十五三指挥，广勇左第三军第一、右第三军第一两指挥。」以先销废□衣天武第六指挥，会计一岁廪给，别招中下禁军以补其额故也【一】。
　　以西蕃寇洮、河州，诏：「被焚屋舍、土棚计间给钱；发窖藏粮斛之家，计口给食，至夏熟日止；死事者人给绢七匹。」（此系五月间事，见五月二日。）
　　诏复进纳人四任十考改官旧法，仍增举者二人。
　　文彦博奏：「臣近面奉圣旨，具自来除授官职次序一本进呈。臣略具除改旧制节目如后。吏部选人两任亲民、有举主，升通判；通判两任满，有举主，升主州、军，自此以上□升，今谓之『常调』。知州、军有绩效，或有举荐名实相副者，特擢升转运使副、判官，或提点刑狱、省府推判官，今谓之『出常调』。转运使有路分轻重、远近之差，河北、陕西、河东三路为重路，岁满多任三司副使，或任江、淮都大发运使，发运使任满，亦充三司副使。成都路次三路，任满，亦有充三司副使或江、淮发运使，京东西、淮南又其次；江南东西、荆湖南北、两浙路又次之；二广、福建、梓、利、夔路为远小，已上三等路分转运使、副任满，或就移近上次等路分，或归任省府判官，渐次擢充三路重任，以至三司副使。内提点刑狱则不拘路分轻重，除授转运使副、省府判官，或逐急藉才差知大藩镇者，其归亦多任三司副使，或直除修撰、待制者。三司副使岁满，即除待制。有本官是前行郎中、少卿，或除谏议大夫者，有资浅而除集贤殿修撰，充都发运使，后亦除待制。三院御史，旧制多是两任通判已上举充，岁满多差充省府判官，或诸路转运副使，累迁至三路；岁满充三司副使，又岁满除待制。御史或言事称职，公论所推，即非次拔擢，系自特恩。正言、司谏自来迁擢无定制，或兼带馆职，文行着闻，或议论识体【二】，方正敢言，朝廷所知，临时不次擢用，本无常法。三馆职事，本育才待用之地，例当在馆久任，其闲资地、人品素高者，除修起居注，（即今起居郎、舍人。）遇知制诰有阙，即试补。（即今中书舍人。）已上并旧制甄别资品、履历，次第除注之法，与今来官制或小异而大同，更乞与三省参详进呈。」
　　乙酉，诏三省参详资品、履历，按新、旧制除授。（实录：「乙酉，太师文彦博进除改旧制、甄别资品除授之制，诏三省参详资品履历，按新、旧制除授。」今以彦博集所载除改旧制节目，详着于癸未日。）
　　又诏：「吏、户、刑部郎官任满，治状显著者，长、贰保奏与升任讫，令再任，仍升一任资序，通及五年，理为两任。诸司郎中亦如之。」从彦博请也。（十月六日罢之。）
　　中书侍郎吕大防为西京会圣宫应天禅院奉安神宗皇帝御容礼仪使。以吕公着辞疾故也。
　　丙戌，朝奉郎、殿中侍御史韩川为左司谏。
　　奉议郎、直龙图阁、权发遣润州朱服权发遣福州。言者寻攻其罪，改泉州。（六月二十八日，孔文仲云云，九月十四日，又自福州改泉州，今并书。言者攻其罪，据政目。）
　　丁亥，左谏议大夫孔文仲、左正言丁骘进对，太皇太后宣谕曰：「一心为国，勿为朋比。」
　　通议大夫、给事中张问提举醴泉观。问移疾逾两月，就私第书省中事，御史赵屼论之，问亦自陈，故有是命。寻以正议大夫致仕。（致仕在二十四日，今并书之。）
　　皇城使、内侍押班冯宗道都大管勾迎奉神宗皇帝神御赴西京会圣宫。
　　河州南川寨战守有劳汉蕃官兵，迁官资、赐帛有差。
　　江、淮等路发运副使路昌衡言：「粮纲到京欠折，缘元丰六年指挥不分轻重发遣，向下结断，显为□纵，致近年侵盗愈多。请今后少欠并依元条，在京及卸纳处折会结断，杖已下即发赴泗州及装发处。」从之。（新无。）
　　诏：「应缘纲运事，京东排岸司弛慢，听发运司申户部。」（新无。）
　　提点利州路【三】刑狱公事岑象求言，扑买场务违欠课利，已科罪者，蠲罚钱之半。从之。（新无。）
　　戊子，诏北人及两输人应送他州者，除妇人、小口外，并依配军法，差兵级部送。（新无。）
　　庚寅，西南罗蕃遣人入贡。
　　辛卯，知镇戎军张之谏兼泾原路钤辖。（为九月十日镇戎被围事书此。）权泾原路钤辖王光祖权发遣本路副总管。（光祖权副总管在十四日，今并书之。）
　　国子司业黄隐为鸿胪少卿。先是，刘挚、吕陶、上官均为御史日，皆有章劾隐考校迁补徇私违法，妄意迎合时政，凡生员试卷引用王安石经义者，不问是非，辄加排斥，又预出牓学舍，谓朝廷已复诗赋，使学者知，倾邪浮薄，不可任太学长、贰，章皆不报。及是，乃左迁，制词责以烦言屡至，士不诚服故也。（挚、陶各一章，均三章，并附元年十月末。陶又一章，附二年正月十八日。隐自司业改鸿少，此据政目，在二年八月十二日，实录在十五日，今从政目。制词曾肇所作，见肇西垣集第四卷。二十四日出知泉州。）
　　司农少卿宋彭年权知棣州【四】。以御史赵屼言其险刻也。
　　诏蠲免二浙盐亭户课盐旧钱。钱塘、仁和、盐官、昌国亭户计丁纳盐，历岁已久，至是除之。
　　枢密院言河北、河东、陕西保甲不一，请并以五家为保，丁虽多，止作一保，其长、正合随家保置。从之。
　　禁私卖易铜、讯石器，犯者依私有法。
　　增曹州冤句县巡检。
　　太常博士吕希纯为宗正寺丞。（此据政目。希纯为太常博士，政目在八年四月十四日。）
　　朝请郎杨完男特推恩。以完尝为礼官、馆职，因疾请致仕，未受命前死，尚书左丞刘挚言之，故有是命。（元佑二年八月四日，中大夫、守尚书左丞刘挚札子：「臣伏见故朝请郎杨完博学能文，行义纯正。熙宁中，数有臣僚荐，先帝赐之召对，有所任使，多在清选。而完以直道自守，不苟合于世，未尝一至权贵之门，甘贫守节，有大臣之风。其后以馆职岁满，乞补外。衢州之政，东南称之。臣昔与完累任同官，实知其人。昨准敕举监司，以完应诏。今年春，蒙圣恩召完赴阙，将有所用，不幸道中感疾，至杭州，遂乞致仕。告命至杭州之前六日，完已卒矣。于法，亲受方得推恩，臣诚悲完不幸，不获副陛下任用，又不能忍死数日，待致仕告命。今既死，只有一子，而极贫无以自存。臣不胜愚恳，欲望圣慈悯完平生节操，曾历书局、礼官、文馆之任，今已被召旨，而殁于道路，望曲赐哀怜，特出睿恩，官其孤子，以全善人之禄，以为士大夫行义之劝。」贴黄称：「完至杭州，以四月十二日乞致仕，五月十六日，以疾卒。当月二十二日致仕之命到州，不及亲受，止五六日而已。）
　　壬辰，诏：「唐、邓强盗及藏匿家，权依重法地分法。」（新无。）
　　癸巳，三省、枢密院言：「夏国自秉常告丧，既吊□其国，又封册其子，两宫赐与甚厚，国中部落老幼无不欢跃，知朝廷更无征伐，从此可保无事。不谓彼国强酋独有异意，风闻干顺不治国事，有梁乙逋者擅权立威，凡故主近亲及旧来任事之人，多为所害。以为若边塞无事，则奸谋不成，故辄敢犯边，以请地为名，不遣贺坤成节、谢封册使，反复邀乞，别怀异图，背恩逆理，莫此为甚。若不即加诛，无以威示边境。」诏：「夏国久乱，新主孤幼，其辄敢犯边及不遣使贺谢，皆缘强臣梁乙逋等擅权逆命，阴有异图，即非其主与国人之罪，岂可遽欲兴师，深入讨伐，将使无罪向化之人例遭诛戮？宜令诸路帅臣各严兵备，无得先起事端，其所发兵马，权屯次边。如乙逋等能幡然改图，忠事其国，效顺朝廷，本国上表章、通贡奉，特仰收接，许其自新。若果敢犯顺，即令诸路乘便深入，务要诛锄首恶，不得滥及无辜。内首领素不附乙逋，欲自拔逃难，及乙逋同党有能归顺者，听所在以闻。仍晓谕沿边汉蕃。」（梁乙逋已见五月二日，三年四月二十四日西贼攻塞门寨具注乙逋事，合并考。六年十月五日，又有乙逋被杀事。）
　　甲午，西南蕃遣人入贡。
　　乙未，户部侍郎张颉为太皇太后贺辽主生辰使，皇城使杨永节副之；中书舍人曾肇为皇帝贺辽主生辰使，皇城使向绰副之；太仆少卿王钦臣为太皇太后贺辽国正旦使，西作坊使刘用宾副之；工部郎中盛陶为皇帝贺辽国正旦使，西头供奉官、合门祗候赵希鲁副之。
　　三省言应曾历省府推判官、台谏、寺监长贰、郎官、监司人，并合堂除，而知州、军阙少，每于吏部取差，有妨本部拟授。诏以前后条参酌，使两不相妨，立法以闻。于是以知州、军阙一百四上，朝廷以九十八分吏部。（吏部状：「检会元佑二年四月四日圣旨：『应曾历省府推判官、台谏、寺监长贰、郎官、监司人，并合堂除。勘会上件合堂除知州、军者，自来少得本等阙次，逐旋于吏部取阙差除，致妨在部待阙人已拨员阙。令吏部将前后条贯参详，如何得两不相妨，可以久远推行，立法闻奏。』当部勘会知府、军阙，本部除差通判、知县人外，共一百十三处，内有泰、海等州旧系堂除，见却系本部差人。今相度欲乞将大名、应天、河南、成都、太原、江宁、颍昌、河中、凤翔、兴元府、永兴、成德、淮阳军，河阳、荆南、陕、府、秦、延、青、郓、杭、瀛、定、庆、渭、熙、桂、陈、□、襄、邓、潞、扬、亳、苏、越、洪、潭、泉、福、梓、徐、曹、蔡、滑、相、邢、同、晋、庐、寿、湖、明、宣、沧、齐、颍、恩、澶、冀、润、汝、虔、郑、邠、遂、密、泾、真、楚、登、饶、吉、濮、济、单、沂、博、泗、棣、宿、建、滁、和、舒、怀、卫、商、虢、汉、利、通、解、泰、海、绛、耀、秀、温、鄂、唐州一百四处，并朝廷差人，更不下吏部取阙；邵武、广济、信阳、无为、高邮、永静、永宁、通利、平定、威胜、广德、南康、建昌、南安、汉阳、兴化、广安军，婺、濠、河南、剑、莱、潍、淄、随、郢、均、房、金、蕲、黄、光、滨、深、磁、赵、泽、汾、辽、坊、丹、宁、成、凤、陇、台、处、衢、睦、常、平、江、池、峡、岳、安、鼎、复、衡、道、永、柳、邵、漳、蜀、彭、夔、绵、漖、简、嘉、果、合、资、荣、渝、达、涪、南雄、韶、澧、阆、洋、兴、剑、潮、惠、眉、信、歙州九十八处，并吏部差人。」此据邸报增注，一百四处阙三处，九十八处阙八处，当考。）
　　诏修立回赐于阗国信、分物法。
　　殿中侍御史韩川言：「朝廷之于人才，常欲推至公以博采，及其立法，则几于利权势以抑孤寒；常欲收勤绩以赴用，而要其终，则莫不取虚名而废实效。近委太中大夫以上，岁于诸州通判人内举充知州，遇三路及诸路四县以上处阙，先差本等，次通判，皆须被举者，余虽考课上等，亦不得预。朝廷之意，固欲得人，而所荐未必公也。今太中大夫以上，率在京师，惟驰骛请求，因缘宛转者得之为多，迹远地寒者固鲜。夫寒士虽久历为郡，及治状已着，考课入等，偶无近侍之荐，则反在通判下，不许入三路，又不许入四县路处。彼获一荐章，即升躐等级，超压老旧，何其幸耶？又以州四县已上为繁剧，三县已下为事简。事之繁简，在民户众寡，不系邑之多少。臣请以荐举之意、绩效之实，相参修正此条，庶几无弊。其所差知州、军，更不限县数。」诏吏部立法以闻。
　　监察御史方蒙言：「畿内沿汴、蔡河诸邑屯列禁旅，分置将领，虽以蕃卫帝室，亦取其漕运便顺，刍秣易供也。近者畿内诸邑军食无备，请下有司计置，纵未能有三年之积【五】，亦不可无一岁之储。」诏户部速计置，常令有备。
　　丁酉，诏：「诸路策应其罢。预定将分遇贼入寇，即报邻路帅司，于日下发将兵赴之。若临时乘机可以牵制，或贼据要害，则听依隔路例，择便牵制。」从熙河等路经略司请也。（九月十六日可考。）
　　戊戌，知岷州种谊复洮州，擒鬼章。（二十八日奏。）
　　初，谊捐金帛结鬼章部下首领卦斯敦什宁，使伺贼中动息。会遣人来报鬼章驻洮州，巴洛桑、阿克笃等军马已放归族，惟以密迭、强扬等数族军马自随，犹万人。谊即言其状于游师雄及闻经略司，请以熙河蕃汉及通远军蕃兵五将合本州岛军马，直趋洮州，此兵法所谓「先人有夺人之心」者也。师雄纳其言，经略使刘舜卿观望不欲，乃曰：「贼计诚然，当坚壁清野以待之。」师雄尝建议乞先檄鬼章索洮州所掳生口，不听，即谕舜卿命谊出讨。及师雄至熙州，闻夏人遣大首领威明阿乌往青唐计事，阿里骨囚本朝使者高升，而青唐酋长或来告舜卿以：「董□死，阿里骨秘不发丧，诈称嗣子当立，请于朝廷，已而复杀董□妻心牟氏，囚温溪心部族首领，国人怨之。若中国以兵问罪于境上，当杀阿里骨以献。愿立董□之后，以安国人。」舜卿未纳，师雄闻之喜，曰：「此天赞我也！」亟具利害上于朝，且曰：「若遣赵醇忠于青唐城，如府州折氏世受封爵，则西方可保百年无变矣。」且乞先敌未动亟伐之，不报。
　　已而夏国主干顺尽召十二监军兵屯会州天都山西南，国母与梁乙逋等率之，对兰州、通远军而营，欲与鬼章连谋入寇；阿里骨发河北兵十万，由讲珠城桥渡河，围河州，又发廓州兵五万余人，与夏人会熙州城东王家平。师雄谍知之，谓舜卿曰：「事急矣！不可复待奏禀，宜听谊等出兵，急装轻赍，并洮州而进。」舜卿曰：「彼众我寡，奈何？」师雄曰：「在谋不在众。此机一失，后将噬脐。傥不济焉，愿为首戮。」议三夕，舜卿不得已从之。
　　于是遣总管姚兕部洮西，领武胜正兵合河州熟户，捣讲珠城，黢取伦布宗部族，遣人走闲道焚河桥，以绝西援。谊部洮东，以岷州蕃将包顺为前锋，由格隆谷会通远寨蕃兵，宵济巴凌川。期是月十五日出师。十六日兕破伦布宗，百里闲焚荡无孑遗，斩首千余级。十七日，攻讲珠城，杀伤相当，日晡，焚其飞桥。移时，羌十余万奄至，旌旗铠仗亘数十里，至桥不得渡，望风而溃。十八日晚，谊至洮州，壁青藏峡，会夜大雨，及旦，重雾晦冥，谊引兵围城。部分甫毕，雾忽开，羌望见官军，以为从天而下，亟乘城拒守，汉兵四面攻之，其板筑犹未毕也。士皆鏖斗，呼声动天地，一鼓破之，擒鬼章及其大首领九人，斩馘数千，获牛羊、器甲数万计。城中万余人为官军所蹙，入洮水而死者几半。谊固识鬼章，既被擒，戏问曰：「别后安否？」鬼章曰：「天不使我复故土，命也！」师雄度官军必胜，前命工为槛车，遂缚载鬼章送阙下。（此据张舜民所作种谊、游师雄墓志及汪藻青唐录。青唐录云：「阿里骨初立，以为朝廷畏己，乃与夏国伪相梁乙逋通，约以熙、河、岷三州还西蕃，兰州定西城还夏国。鬼章又阴以印信文字结汉界熙、河、岷、秦、阶、文、龙、威、茂州，通远军熟户为内应。二年三月【六】，遂举兵寇洮州，掳赵醇忠，又杀熟户大首领、皇城使经斡穆等数千人，驻兵常家山，分筑洮州为两城以居。北城周四里、楼橹十七，南城周七百步、楼橹七，跨洮为飞桥。五月一日，引步骑七万围河州南川寨，焚庐舍二万五千区，发窖粟三万斛，胁从杓、羊家二族六千余口，并导夏人数万败官军，杀都监□猛而去。朝廷深忧之，为出兵百五十指挥，无虑七万余人戍边，且博询士大夫可与边臣计划者，大臣以奉议郎游师雄应诏。师雄白宰相，以为：『奉使绝塞，军中可否，闲不容发，如俟中覆，恐失机会。请如古者大夫出疆悉得专决。』朝廷从之。师雄乃乞先索归还洮州所掳生口，如不听命，即谕知熙州刘舜卿檄种谊出师取洮州。七月三日，师雄至熙河，闻夏人遣大首领威明阿乌往青唐计事，阿里骨囚本朝使者高升，兼闻阿里骨杀其国母心牟氏，国人怨之。师雄奏乞因其人心，诛阿里骨，立赵醇忠；又奏乞先出兵伐其谋，不报。时夏国主干顺受朝廷封册不谢，尽召十二监军兵屯会州天都山西南，国母与梁乙逋等帅之，对兰州、通远军而营，欲与鬼章连谋入寇，中分熙河。阿里骨发河北兵十万，约十七日由讲珠城桥渡河围河州，又发廓州兵五万余人，与夏人会熙州城东王家平。师雄谍知之，谓舜卿曰：「事急矣！不可复待奏禀，请分兵两道，急装轻赍，并洮川而进。命大将姚兕部洮西，领武胜正兵合河州熟户捣讲珠城，胁取伦布宗部族，遣人走闲道焚河桥，以绝西援。种谊部洮东，以岷州蕃将包顺为前锋，由格隆谷会通远寨蕃兵，宵济巴凌川。期八月十五日出师。十六日，兕破伦布宗，百里闲焚荡无孑遗【七】，斩首千余级。十七日，攻讲珠城，杀伤相当，日晡，焚其飞桥。移时，羌十余万奄至，旌旗铠仗亘数十里，至桥不得渡，望风而溃。十八日晚，谊至洮州，壁青藏峡，会夜大雨，及旦，重雾晦冥，谊引兵围城。部分甫毕，雾忽开，羌望官军，以为从天而下，亟乘城拒守，汉兵四面攻之，其版筑犹未毕也。士皆鏖斗，呼声动天地，一鼓破之，擒鬼章及其大首领九人，斩馘数千，获牛羊、器甲数万计。城中万余人，为官军所蹙，入洮水而死者几半。师雄度官军必胜，前命工为槛车，至是，缚鬼章以献。夏人闻之，即日举军遁去。捷书闻，宰臣、百官表贺于延和殿，诏：『鬼章首恶已擒，应随顺犯边羌户，令刘舜卿告谕安存免罪，仍旧住止，愿率众入汉者收纳，犒设等第以闻。鬼章子结□龊并以次男儿，如五日内同首领入汉，则免鬼章死，结□龊等级优与官禄。出限不从，许以次首领杀并擒捕，比类与大首领一等推恩。』九月，献鬼章于崇政殿，诘犯边之状，及谕以罪当诛死，听招其子及部属归附以自赎。鬼章服从释缚。后鬼章病死京师【八】，而其子卒不至。」）
　　责授朝请大夫、少府少监、分司南京李定卒。
　　庚子，新知邓州、资政殿大学士韩维知汝州。维解机政出守，而其兄绛言其病悴，请汝州以便医，故有是命。
　　西蕃首领、伊州刺史心牟钦□为银州团练使，礼宾副使温溪心为瓜州团练使，各增月给茶彩及赐银、绢有差。以不从鬼章犯边及密报机事故也。
　　辛丑，吏部尚书苏颂、翰林学士苏轼、兵部侍郎赵彦若充实录院修撰，校书郎李德刍为集贤校理，仓部郎中王宗望计置陕西路边籴。集贤校理、兵部郎中叶祖洽罢新除礼部郎中，以给事中赵君锡言其人物凡下，顷对策讪及宗庙故也。（十二月二十一日，苏轼等参定祖洽策语或并入。此据刘攽制集，祖洽除礼部郎中与上官均兵部员外郎同制，七月十六日可考。）
　　泾原路经略司言，夏人寇三川诸寨，败之。（夏人寇三川，据张舜民刘昌祚墓志乃是攻镇戎军后，实录于九月十日书镇戎，八月二十二日先书三川，当考。苏辙制集云西贼攻围镇戎军、南川寨等处，韩绪等战守有劳或伤中，韩绪、韩进转两官，赵说、臧逊各转一官，事在十一月末。制词云：「夏戎背恩，侵我疆埸，乌合之髃，遍满山谷，诸将戮力，清野以须。或斩馘酋豪，折其凶气；或坚完壁垒，保我蒸徒。虽矢刃夷伤，而忠节弥壮，遂使丑类夺气，引兵遁还，得不偿费，无以复令其下。论功行赏，国有旧章，酬其劳能，增其爵秩。朕既无德不报，尔尚勉于立功。」按：南川寨在河州南四十三里，三川寨在镇戎军西三十五里。此云镇戎军、南川寨，恐制集字或误也。）
　　癸卯，承议郎、殿中侍御史上官均为礼部员外郎。（按实录：七月十三日，均已除比部员外郎，并吕陶亦移，见十六日矣。不知何故今犹以殿院改礼外，或当改云「新比部员外郎上官均改礼部员外郎」。又据刘攽制集，则均除兵外与叶祖洽礼中同制，祖洽既迁兵中，故均自兵外改礼外，恐不当称比外。）
　　朝奉郎、集贤校理孔平仲为太常博士。
　　鸿胪少卿黄隐知泉州，以右正言丁骘论其党附程颐，避韩绛易名，因不才罢司业，迁少卿非是，故有是命。寻改泗州。（改泗州在九月二日，今并书。新录谓党附、易名，皆不见事实，徒出于一时言者之口，遂删去。今从旧录。元丰八年十二月二十五日、元年十月末、二年正月十八日并八月十二日可考。）
　　诏赐文彦博、吕公着曰：「朕闻几杖以优贤，着之典礼；耋老无下拜，书于春秋。魏太傅锺繇以足疾乘车就坐，自尔三公有疾，以为故事。而唐司徒马燧亦以老疾自力，对于延英，诏使毋拜。今吾耄老大臣，四朝之旧，德隆而望重，任大而忧深者，惟卿与公着而已。方资其蓍龟之告，岂责以筋力之礼？今后入朝，凡有拜礼，宜并特免。卿其专有为之报，略无益之仪，毋或固辞，以称朕意。」
　　诏门下、中书后省修立司封考功格式，先次施行。
　　甲辰，西南张、罗、方三蕃遣人入贡。
　　新京西转运副使吕陶改梓州路【九】。陶初有京西之命，即引嫌辞避，复上疏曰：
　　陛下知臣无他，哀怜全庇，未遂诛戮，犹欲付之一道，恩德深厚，其幸极矣。然臣尚敢冒鈇钺之威，倾布腹心，求免寄任者，盖为陛下以臣为是，党人以臣为非，受恩于陛下，得罪于党人故也。陛下以臣为是，公也；党人以臣为非，私也。受恩于陛下，则生可保也；得罪于党人，则死不可保也。当此之时，臣欲不言而去，则负陛下拔擢生成之恩，不有鬼诛，必有人祸；臣欲言之而去，则议者必谓臣因罢职补外，愤怒狂躁，敢肆譊譊，则臣言与不言皆可罪也。虽然，臣今日在谏列，则犹可言；明日罢去，则不可复言，抱恨而死，目不瞑矣。臣宁取愤怒狂躁之责，而不忍负陛下拔擢生成之恩也。
　　盖为皇帝陛下承祖宗社稷之寄，恭默不言；太皇太后保佑嗣圣，务以德治，帘外之事有所不知。每与谋天下之政者，惟执政数人而已；每与询求朝廷之阙失者，惟台谏数人而已；每使谈演经术，开发圣性，以充广道德仁义之实者，惟讲读数人而已。则居此职者，安忍以回邪欺罔报陛下乎？今台官以阿附弹奏，而执政应之于内；讲官以怨仇欲报，而谏臣助之于外。在臣一介，固不足恤，然此风一启，非朝廷之福也。何则？今日恶一小官而击去，明日恨一大吏而中伤，推此而上，何施不可？虽陛下他日觉之，亦恐根株已深，而徱除不易也。况臣今日已后，不复面见清光，无由更上章疏，故于此时敢效古人之尸谏，详悉条陈当今之事，以补前疏之略，愿陛下知之者六，然后退就鈇钺，亦未为晚。伏望陛下□臣愤怒狂躁之罪，一赐省览，幸甚幸甚！
　　臣闻本朝故事，为御史者，有两府是举主，并须回避。盖置台谏以检察两府之过，若用其门生故吏，虑致徇私，此祖宗御下之机权，至深至密。近岁以来，此制隳紊，只避亲戚，不避举主。昨除杜纯为侍御史，明知是韩维亲家，略不回避，奋然用之，无复忌惮，中外传闻，莫不骇叹。盖杜纮之子为韩氏貋，纯与维情爱岂不相厚？动息岂不相通？维有过，则纯必不言；维有怨，则纯必为之报。害政之端，莫甚于此。今纯虽已罢去，臣深恐他日两府又用其亲戚及门生故吏为台谏，表里作事，以误朝廷。臣今日不可不言而去，此愿陛下知之者一也。
　　纯之本末如此，而人不敢言者，畏韩氏之势也。韩氏之势，诚可畏矣。宗道为左司，宗古为司封，宗师为卫尉，刘攽为中书舍人，未甚过也。陛下方以安静为治，进退大臣，务全恩礼，臣亦未敢指此诋韩维也。至于近日，则颇专恣，以宗文为光禄丞，又有待次而权军器丞者，又有夺吏部之阙而为北京通判者，乃其子与侄也。孔宗翰为刑部侍郎，杜纮为大理卿，张元方为府界提点，辛雍为太常博士，马玿为清河辇运，宋彭年为司农少卿，杨景谟知开封县，谢景温【一○】免成都得扬州，郭茂恂贪赃放罪得晋州，徐耘待阙差磨勘染院物帛，皆其亲也。臣方欲极力言之，而自遭枉奏，势不暇及。今韩维虽已罢免，臣恐他日宰执有如维之强横，臣今日亦不敢不言而去，此愿陛下知之者二也。
　　朝廷以太平无事，尊贤重道，起程颐于山林之下，而任以劝讲，日侍天子之侧，而访以道义，则非礼勿动，非义勿言可也。今乃讲读之罢，往往与内侍密语，非其体也。向者皇帝陛下偶因发□，未御讲筵，颐乃申请乞今后须得关报，亦骇中外之听，不知义也。详定学制，簄缪无取，礼部逐一驳正，三省至今依违未决，议者非之。臣又风闻颐在汝州侵占民田，数家起讼，邢恕在彼两平其事，然未审其实有无。果无之，则是他人以恶语加之也；果有之，则殊非朝廷所以待颐之意也。臣知此久矣，未深信之而不言也。至于今日，则不可不言而去，此愿陛下知之者三也。
　　古者冢宰制国用，于岁杪量入以为出。周公制礼，太宰以九式均节财用。然则邦家经费，乃执政所当留意也。今聚敛之弊蠲除已尽，而浮□之费殊少裁节，虽降诏委官裁减□费【一一】，而所减者惟将官公使一项，岁可省十万贯，其它则皆细碎毫末耳。臣恐他时所入不足以备所出，未免过取于民，宜诏三省与户部裁定国费，革侥幸，戒姑息，上以益国，下以厚民，此愿陛下知之者四也。
　　国家宗社所以延长万世，德泽及人，沦浃骨髓者，盖惩秦、汉以来至于五代之弊，无族诛，有贷法故也。天圣中，诏天下刑名疑虑，情理可悯者，皆许上请，例蒙□贷，州郡应有不应奏之罪，则与免驳勘。自昔至今，由死得生者不知几万人矣。近岁删去此条，于是天下之狱，在可疑可不疑、可悯可不悯之闲者，皆畏驳勘，吏不奏请，率皆文致其罪，处之死地。臣恐刑狱益密，而滥死者众，则与免驳勘之条不可不复，此愿陛下知之者五也。
　　夫君子小人之道，各有消长，观其大势何如，则治乱可知矣。君子并进则治，小人汇征则乱，世主所以防微杜渐，而谨其用舍也。今朝廷选拔材器，澄清流品，勤亦至矣。而闲有小人杂于其中，不可不虑也。王安礼者，有吏材，晓民事，委以藩郡，乃其所长。然其人操行污浊，心胆麤豪，神宗亦尝称为恶人。既差知成都，必过阙下，不宜留在朝廷，况许将今冬成资，宜令速赴新任。卢秉者，昔任两浙提刑，创兴盐法，虐害东南，至今疮痍未复。在渭州处置边事，惟求合李宪之意，曲奉于宪，有如尊亲，宪尝荐之。秉将次服除，决不可用，宜置之散地。苗时中、李南公、路昌衡辈皆刻薄之资，见于已试，而又任之以经略、发运使之职，必无以副朝廷德意而惠养元元矣，此愿陛下知之者六也。
　　凡此六者，陛下既已知之，愿以圣谋英断，收揽威权，运于掌上，使大臣小吏不敢为欺天罔日之事，则宗社幸甚，生民幸甚！臣虽朝去阙廷，暮死沟渎，亦无憾矣。臣既与当途之人多有仇怨，今转漕之职必难安处，未免烦言重□□免天听，伏乞除臣远小一郡，俾安其分。于是诏陶与梓州路转运判官陈鹏两易其任，盖从陶之请云。（上官均，实录以七月十三日除比部员外郎，与陶除京西运副同日，并已移见十六日。实录又于八月二十四日癸卯书均自殿院改礼外，初不称比外，然则均未尝为比外也。陶以八月二十八日丁未改梓州路。按陶家告命，改梓州路乃二十五日甲辰也，今附甲辰。陶改梓州路，盖陶自请，不知均改礼部员外郎何故，当并考。）
　　是日，翰林学士承旨邓温伯以母丧去位。（此据政目。四年九月除吏书。）
　　乙巳，供备库使、内侍押班梁惟简为西京左藏库使。
　　朝请大夫、秘阁校理许懋为右司郎中。
　　丙午，翰林学士苏轼言：「按礼经，八十拜君命，一坐再至。所谓君命者，传命而拜，非朝见也，然且不免。周天子赐齐威公【一二】胙曰：『伯舅耋老【一三】，无下拜。』威公曰：『天威不违颜咫尺。』下拜登受。所谓无下拜者，无拜于堂下，非不拜也，然且不敢。锺繇以足疾乘车就坐，疑若不拜，然亦无明文。君前乘车，岂足为法？而马燧延英不拜，盖是临时优礼，无今后遂不复拜之文。祖宗旧例，如吕端之流，以老疾进对，亦止于临时传宣不拜。今来彦博、公着今后免拜指挥，自是朝廷优贤贵老，度越古今，无可议者。但有司合守典礼，兼恐彦博、公着终不敢当，不若允其所请。若圣恩优悯老臣，眷眷不已，遇其朝见，闲或传宣不拜，足以为非常之恩。所有不允批答，臣未敢撰。」从之。
　　诏：「吕公着步履艰难，自今每遇入朝，许令男一人入殿扶掖。」又诏：「吕公着乞外任，己降指挥不允，令诸处无得收接文字。」（御集八月二十七日。）
　　翰林学士苏轼言：「臣窃闻熙河经略司奏，生擒西蕃首领鬼章，宰相欲以明日称贺。臣愚以为偏师独克，固亦可庆，然行于明日，臣谓太速。如闻本路出兵非一，见有一将方指青唐，此乃阿里骨巢穴，若更待三五日闲，必续有奏报，贺亦未晚。今者俘获丑虏，功诚不细，赏功劝后，固不应轻，然朝廷方欲缉治边防，整肃骄慢，若捷奏朝至，举朝夕贺，则边臣闻之，自谓不世之奇功，或恩礼太过，则将骄卒惰，后无以使边臣。愿朝廷镇之以静，示之以不可测。昔谢安破苻坚，书至，安与客围棋不辍，曰：『小儿辈已遂破贼。』安亦非矫情，盖万目观望，事体应尔。所有明日称贺，乞更详酌指挥。臣受恩至深，不敢不尽，出位妄言，罪当万死。」
　　丁未，文彦博上章辞不拜恩命【一四】，诏曰：「朕优礼师傅，达德齿之尊，以亟拜为可略，古之道也。卿尊朝廷，明君臣之分，以不拜为未安，礼之节也。道并行而不悖，义有重以难移，勉徇所陈，不忘嘉叹。所请宜允。」
　　熙河兰会路经略司言：「岷州行营将官种谊收复洮州，生擒西蕃大首领鬼章青宜结。」诏：「首恶已擒，应随顺犯边羌户，令刘舜卿告谕安存免罪，仍旧住止；愿率众入汉者收纳，犒设等第以闻。其结□龊并鬼章以次男儿，限五日同首领入汉，则鬼章特贷死，结□龊等级优与官禄。出限不从，许次首领杀并擒捉，比类与大首领一等推恩，仍赐银，绢各一千充赏。」（「其结□龊以下，新录削去。）
　　戊申，以复洮州，俘获鬼章，宰臣率百官表贺于延和殿。（旧录云：「鬼章，西蕃大酋也。桀黠有智谋，所部锐兵，数为边患。熙宁中，诱陷景思立，先帝屡诏王韶，欲生致之。至是，与夏人解仇为援，筑洮州居之。诏帅臣以便宜从事，又遣游师雄至熙州谕旨。刘舜卿遣洮东安抚种谊破其城，擒送阙下。始，董□以鬼章为将，阿里骨为相，倚二人为重。阿里骨久欲篡，独疑章。及□病，先帝欲俟其亡，委章图之，尽取其地，未及施行。及董□死，阿里骨遂篡，章犹豫不自安，未决，舜卿破其城，取之。」新录辨曰：「复洮州，俘鬼章，具载实录。又当时监察御史常安民有疏论赏种谊太薄，其略以为鬼章熙宁中于踏白城诱陷景思立，先帝尝下募赏之令。元佑中，乃阴连西夏，遂犯疆土，入据洮州，屠掠酋豪，无敢谁何。是时，种谊守岷州，鬼章之兵已逼，刘舜卿以朝廷方休兵息民，恬不为虑。其后，朝廷遣游师雄使熙河，趣舜卿出兵，然且犹豫累日，始用谊谋。既出，焚飞桥以断蕃兵之路，扼冲隘以绝传报之音，卒能生擒鬼章，致之阙下，西夏五十万众，至境遁去。此事实也，而绍圣之臣以其功不自己出，乃以为因其犹豫而取之，此不可不辨，今删去旧文。」按：常安民为御史，在绍圣元年十月，安民此章亦未见。）
　　是月，中书舍人苏辙言：
　　臣伏见西夏顷自秉常之祸，人心离贰，梁氏与人多二族分据东西厢兵马，势力相敌，疑阻日深，入寇之谋自此衰息，朝廷略加招纳，随即服从，使介相寻，臣礼甚至。只自今年春末夏初以来【一五】，始有桀心，出兵数万，掩袭泾原，杀掳弓箭手数千人，复归巢穴。朝廷方自安众，难于用武，接以君臣之礼，加以策命之恩，特遣使人，厚赐金币。兽心不悛，敢为侮慢，辄以地界为词，不复入谢，至于坤成贺使，亦遂不遣，中外臣子，闻者无不愤怒，思食其肉。臣忝备侍从，主忧臣辱，义不辞劳。况臣擢自小官，列于禁近，议论几事，既其本职，感激思报，宜异常人。是以冒昧献言，不避罪戾，庶几圣意由此感悟，虽被谴逐，臣不恨也。
　　臣窃惟当今之务，以为必先知致寇之端由，审行事之得失，然后料敌情之所在，定制敌之长算。诚使四者毕陈于前，羌戎小丑，势亦无能为也。
　　董□本与西夏世为仇雠，元昊之乱，仁宗赖其牵制，梁氏之篡，神宗藉其征讨，世效忠力，非诸蕃之比。乃者，董□老病，其相阿里骨擅其国事，与其妻契丹公主杀其二妻心牟氏【一六】，其大将鬼章及温溪心等皆心怀不服。阿里骨欺罔朝廷，自称董□嗣子，朝廷不察情伪，不原逆顺，即以节钺付之。谋之不臧，患自此起。阿里骨既知失众，虐用威刑，众心日离；而鬼章自谓与阿里骨比肩一体，顾居其下，心常不悦。夏人乘此闲隙，折节下之，先与阿里骨解仇结欢，令转说鬼章，举兵入寇，复诱胁人多保忠，令于泾原窃发。党与既立，羽翼既成，是以敢肆狂言，以动朝听。向若阿里骨以董□之死，来告立嗣，朝廷因其所请，遍问鬼章、温溪心等以谁实当立。若众以阿里骨为可立，则既立之后，众必无辞；若以为不可，则分董□之旧秩【一七】，以三使额授此三人【一八】。阿里骨无侥幸之命，鬼章无怨望之意，则夏人无与为援，安能动摇？加以数年以来，朝廷本厌兵事，羌中测知此意，亦以自安。顷者，忽命熙河点集人马，大城西关，仍云来年当筑龛谷，声实既暴，敌心不宁，举兵自强，衅亦由此。此所谓致寇之端由也。先帝昔因梁氏篡逆之祸，举兵诛讨，侵攘地界，为怨至深。羌人之性，重于复绚，计其思报之心，未尝一日忘也。徒以丧乱相继，兵力凋残，陛下临御之初，意切怀纳，是以连年入贡，以休息其民。虽有恭顺之言，盖亦非其本意矣。假令犯顺，固犹有词。今朝廷因其承袭之后，赐之册命，捐金钱二十余万缗，以为之礼。彼既与我有君臣之分，然后可责以忠顺之节，朝廷此举，于义甚长。而羌人无谋，遂肆桀傲，内则其国中士民自知不直，必不为用；外则中国兵将皆有斗志，易以立功。曲直之机，于此始定。虽弃捐金币，以封殖寇绚，小人谓之失策；而分别曲直，以激励将士，智者谓之得计。此所谓行事之得失也。
　　元昊本怀大志，长于用兵，谅祚天付凶狂，轻用其众，顷为边患，皆历岁年，然而国小力微，终以困弊。今梁氏专国，数与人多不协，内自多难，而欲外侮中原，料其奸谋，盖非元昊、谅祚之比矣。意谓二圣在位，恭默守成，仁泽之深，远近所悉，既无用武之意，可肆无厌之求。兰会诸城、鄜延五寨，好请不获，势胁必从，以为狂言一闻，求无不得。今朝廷既已渐为边备，益兵练将，则羌人之心已乖本计，不过秋冬寒骪之后【一九】，小小跳梁，以尝试朝廷而已。若朝廷执意不摇，守边无失，则款塞请盟，本无愧耻；若朝廷用心不一，惟务求和，则求请百端，渐不可忍，此所谓敌情之所在也。
　　若欲应敌，必先正名。夏人初起邪谋，必有二说：其一，以为慢词既达，则地界可得，无穷之请，因以滋彰；其一，以为虽不得地，实亦无损，猖狂力屈，稍复求和，中国厌兵，势无不许。方其不逊，则张皇事势，夸示诸戎；及其柔伏，则略为恭顺，使中国黾勉而听。今朝廷遣兵积粟，地界之请固已不从，然而号令未明，逆顺未着，臣恐夏人未知朝廷不惮用兵之意，无以折其奸心；又恐将来奸穷力屈，略修臣礼，便与讲和，要约不坚，必难持久。昔赵欲与秦为讲，其谋臣虞卿以为从赵为讲不若从秦为讲，于是东结齐人，而秦人自至。区区之赵，尚知出此，而况堂堂中国，畏避畜缩，偷于无事，不一分别曲直，而反听命于羌人哉？臣愿陛下明降诏书，牓沿边诸郡，其大意略曰：「夏国顷自谅祚丧亡，先帝举兵吊伐，既绝岁赐，复禁和市，羌中穷困【二○】，一绢之直至十余千，又命沿边将吏，迭行攻讨，横山一带，皆弃不敢耕。穷守沙漠，衣食并竭，老少穷饿，不能自存。朕统御四海，均覆无外，悯此一方穷而无告，遂敕诸道帅臣禁止侵掠【二一】。自是近塞之田始复耕垦，既通和市，复许入贡，使者一至，赐予不赀，贩易而归，获利无算。传闻羌中得此厚利，父子兄弟始有生理。朕犹念孤童幼弱，部族携贰，若非本朝赐之策命，假以宠灵，则何以威伏酋豪，保其疆土？是时，士大夫咸谓羌人反复，心未可知，使者将行，言犹未已。朕有存亡继绝之志，欲修祖宗爵命诸侯之典，以为宁人负我，断而不疑，故遣使出疆，授以礼命，金钱币帛相属于道，边人父老，观者太息，以为仁义之厚，古所未有。而狼子野心，饱而背德，不遣谢使，不贺坤成。朕以君道拊之，而不以臣礼报朕，天地所疾，将相咸怒。朕惟狂谋逆节，止其一二奸臣，国人何辜，当被杀戮，是以弭兵安众，未议攻讨。然而逆顺之理，不可不明，其令沿边诸将饬励兵马，广为储峙，敢有犯塞，即杀无赦。彼既背逆天理，不有人祸，必有鬼诛，姑修吾疆，以待其变。」臣料此命一出，羌人愧畏，虽未即款伏，而奸计沮屈，无以号令其下。诸路兵民，知彼曲我直，人思致死，勇气一发，边声自倍，此必然之势也。今朝廷日夕备边，常若寇至，而但曲加隐忍，不降此命，使羌众一旦犯境，终亦不免交锋。若听臣此言，要之亦不出兵，坐而待敌，初无有异，而使士气感忿以思战，敌情知难而自屈，求和之请，其至必速。此所谓制敌之长算也。
　　臣窃闻朝廷近者添屯兵将，增广边储，议绝和市，使熙河帅臣招徕阿里骨、鬼章、温溪心、人多保忠等，此兵法所谓「上兵伐谋，不战而屈人」者。陛下若能饶之以金钱，而□其绳墨，使将帅得尽其心，间谍得尽其力，则事无不成，而敌渐可制矣。然有一事，似非臣所得言者，但以蒙国厚恩，不敢不尽。昔熙宁、元丰之闲，所行政令，虽未必便民，然先帝操之以法，济之以威，是以令无不从，而事无不举。顷者，朝廷削去苛法，施行仁政，可谓善矣，然而刑政不明，多行姑息，中外观望，靡然有纵弛怠惰之风。平居无事，姑以偷安可耳，今敌方不顺，胜负之变，盖未可知，缓急之际，威令无素，何以使觽臣？谓宜因事正法，以明示天下。
　　臣前所言，去岁大臣承用阿里骨欺罔之奏，授以节制，致令鬼章怀愤入寇，夏人乘衅违命，此则当时宰相、枢密使副【二二】苟简无谋之罪也。近者，泾原贼马，至者数万，杀略数千，斥堠不明，备御不及。熙河贼退，今经累月，而杀伤焚荡之奏至今未至，此则将帅弛慢，不畏朝廷之罪也。陛下恬不为怪，略无责问，政之不修，孰大于此！中外相视，以为疑怪，朝廷方将使人蹈白刃，赴汤火，臣有以知其不能矣。昔公孙弘为相，诸侯有逆谋，请归侯印以塞责。诸葛亮为相，任马谡不当，请自贬三等，以右将军领事。盖大臣体国，不惜身自降黜，为觽行法。今陛下何不取去岁册命阿里骨与议大臣，不论去位在位，皆夺一官？至于两路将帅，虽寄任不改，而法不可废，皆使随罪行罚。以此号令四方，庶几知所畏惮。政修于朝廷之上，而敌人恐惧于千里之外，势之所至，不足怪也。今陛下未能正髃臣，而望西羌之畏威，不可得矣。臣闻范仲淹守庆州，因葛怀敏之败，请以任将非人，因两府逊谢，损其勋爵而复其位，以激厉诸将，感慰边兵。时虽不用，而仲淹之言，至今惜之。臣虽不敏，究观往事，以为可施于今，不敢默已，小臣狂僭斧钺之诛，无所逃避，惟陛下裁察。贴黄称：「或言阿里骨之请命，与干顺之嗣立事体无异，今臣言册命干顺为得策，而封拜阿里骨为失计，似言之未当者。臣以为不然。阿里骨之请命，可否在我，而干顺之嗣立，朝廷且不得而知，况能制其可否乎？故臣以干顺之命为是，以阿里骨之命为非，不为妄论也。」（辙本集自注云元佑二年八月，乃系之为户部侍郎时，误也。鬼章捷奏，以二十七日到，此盖二十七日已前。辙所论虽无施行，然可见当时事情，今附月末。辙以阿里骨所结董□之妻乃契丹公主，他书未见，已附正月十二日，当考。）
　　注　　释
　　【一】别招中下禁军以补其额故也「招」原作「诏」，据阁本改。
　　【二】或议论识体「识」原作「职」，据阁本及文潞公文集卷二九奏除改旧制改。
　　【三】提点利州路「利」原作「和」，据阁本改。按：宋无「和州路」而有利州路，为川峡四路之一，其所属有西和州，见宋史卷八九地理志，此处之「和」，显为形近而讹，故改。
　　【四】司农少卿宋彭年权知棣州「棣」原作「隶」，据阁本、活字本改。
  </div>
  <div class="pagination">
   <a href="续资治通鉴长编_page512.html">
    上一页
   </a>
   <span>
    ...
   </span>
   <a href="续资治通鉴长编_page508.html">
    508
   </a>
   <a href="续资治通鉴长编_page509.html">
    509
   </a>
   <a href="续资治通鉴长编_page510.html">
    510
   </a>
   <a href="续资治通鉴长编_page511.html">
    511
   </a>
   <a href="续资治通鉴长编_page512.html">
    512
   </a>
   <span class="current-page">
    513
   </span>
   <a href="续资治通鉴长编_page514.html">
    514
   </a>
   <a href="续资治通鉴长编_page515.html">
    515
   </a>
   <a href="续资治通鉴长编_page516.html">
    516
   </a>
   <a href="续资治通鉴长编_page517.html">
    517
   </a>
   <a href="续资治通鉴长编_page518.html">
    518
   </a>
   <span>
    ...
   </span>
   <a href="续资治通鉴长编_page514.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
