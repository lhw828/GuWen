<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 425 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 425 页/共 607 页
  </h1>
  <div class="content">
   熙河路都大经制司言：「军行至天都山下营，西贼僭称南牟，内有七殿，其府库、馆舍皆已焚之。又至啰通州捕获闲谍，审问得酋首威明、统军星多哩鼎人马辎重，与本司行营不远，寻勒将兵追袭，斩级千余，生擒百余人，掳牛羊孳畜万计。」又奏：「离天都山至满丁川，威明藏觽败散，后再遣将士追袭，又斩获五百级，生擒二十余人，夺马二百余匹，牛羊孳畜约七千。」诏：「李宪军过天都山，斩戮甚觽，赵济供馈办集，东去灵武数舍，非久必与泾原、环庆之师合尔，宜更切鼓舞将士气力，与两路同心协谋破贼。若攻围灵州兵马有余，宜乘河冰凝结，分那劲兵骁将，北渡袭荡，贼巢得倾，则灵守虽坚，当自溃矣。」（新纪：己丑，李宪败夏人于罗逋川。盖据奏到之日也，其实日当考。旧纪与新纪同，但增获首千六百级。星多哩鼎又见五年十一月己巳。）
　　鄜延路经略使沈括言：「本路运粮，延州诸县丁夫发尽，已差及妇女，虽累戒官吏毋得括责妇女，而运粮须办，则势不得不极民力，恐无以为继。闻出界后死亡逃散人夫头口不可胜计，至全军溃散，委弃粮仗，不免资寇。今边粮已费力，又益河东兵，愈阙粮食。以臣愚见，河东、鄜延行营恐须分遣将兵，搜讨伏留贼兵，候道通，节次量留人马，依峻置顿屯守，南北照望粮道。」
　　提举河东路常平等事赵咸等言：「诸路之师皆欲直趋兴州，覆其巢穴。臣等以为进兵深入，西贼引避，迁其居民，空其室庐，实有深计。盖使我军进无所得，退无所恃，食乏兵疲，然后邀我归路【三】，自当坐致困弊。方积雪苦寒，复涉不毛之地，或阙薪水，士卒疲困，食不充饥，寒饿侵陵，病死者觽，余多困弱。今虽足粮，尚不堪用，苟图速进，终恐败事，上损国威，下伤人命。为今之策，莫若先自近始，聚兵境上，于夏、宥二州之闲，相地形险阻，量度远近，修立堡寨，储蓄粮草，以次修完夏、宥，移那兵粮，以为根本，俟其足备，徐图进取。如此，则横山一带西贼不复耕，必使绝其生理，不烦王师，自当归顺，此实万全之策。与今日之举，虽有迟速之异，然收功立事固不侔矣。」
　　上批：「沈括、赵咸奏议，尽如朝廷已降处分。其近付王中正、种谔指挥，可速行下。」又批：「近以河东、熙河路转运司措置夫粮乖方，及军前全不照管，致逃亡人数不少，见付狱治罪。可札付诸路转运司，仰照会检察，本路职事若有乖违，全不存□人夫，亦当准此施行，庶各知戒惧，百姓稍有存处。」
　　庚寅，诏中书，丁酉开天章阁进呈官制。（丁酉，十五日。）
　　诏罢刑部公案半年一次法官赴中书断绝。（五年七月三日壬午合参照。）
　　礼院言：「十二月壬申，慈圣光献皇后禫祭；戊寅，辽使见。谨按礼曰：『是月禫，徙月乐。』又曰：『禫而醴酒。』今辽使见在禫祭之后未踰月，于礼可以置酒而不可以用乐。」诏辽使朝见不置酒，就馆赐燕。
　　权管勾熙河、秦凤路转运司公事赵济言：「随大军至七朱川应副，别无阙误。勘会都大经制司要一月人粮马食，臣已牒本司，将先差下急夫津般人马食三万，干粮一百五十万斤，自通远装发，赴西宁寨会合，据即今人马，可作一月之备。目即见存准备五十日支用，深入讨定，委不阙误。」上批：「济虽一面已牒本司，深虑道路遗坠，或有不达，可从朝廷依济所奏，下本司及泾原路经略、转运司照会，于经过本路城寨地分，催驱发遣。」（济本传云：「赵济以通直郎权管勾熙河、秦凤路转运司事，筑定西，城兰州，由天都山道泾原以归，往复累百余日。时陕右数调役，旷日持久，觽且溃，济度无以制，使民自溃则后不可复役，乃悉纵遣，辍马负粮，军迄还不饥。」）
　　辛卯，知秦州、端明殿学士曾孝□知河阳。初，王师西讨，议者欲徙秦凤兵属熙河，孝□言：「州直边冲，城砦距州近者才百里，异时宿兵以制夏人，兵不可徙。」诏从之。（八月五日乞留兵，诏孝□分析。）
　　河北都转运使、天章阁待制王居卿知秦州，寻改命知审官东院、通议大夫吕公孺。（改命公孺在十七日己亥【四】，今并书之。）
　　天章阁待制、知开封府、权管勾河东都转运司、措置麟府军马事赵□知相州。
　　□初领河东漕计，（十月十二日。）时潞州已再籍夫，械系坊郭民王燍等，责夫钱六万三千余缗，号诉于□，□谕之曰：「朝廷用兵非获已，军兴期会，岂可缓也？虽然，吾当以身为汝等。」即以官钱二万余缗代之，为释械□期使偿。李稷奏，种谔以河东兵食少，方讨宥州，欲取粮于保安。于是命□领空夫赴之，就借刍粮转给。□言：（王中正屠宥州乃十月二十日，稷奏请当在十月二十日以前，□言亦必在十月也。）「中正不更事，为谔所欺，轻信妄举，师出逾月，略无功绪。訾虎一军夫粮足备，委之麟州。（麟州或作鄜州，恐误。）度其本谋，必非持久，既不敢直趋巢穴，而乃旁指鄜延，耻于空还，姑以粮尽为解，令稷奏请，窥测朝廷。况随军空夫，可使折运，路昌衡在鄜延，馈饷足以应副。方河东兴夫第三番，往往思变，髃聚剽劫，已散复集，必难如期。太原距保安逾十五程，阻阪阻隘，艰于倍道。臣窃计士久暴露，水落草枯，人马瘏勚，未可以前。况贼素悍，今伏而屡怯，必怀狡谋，不可不虑。」（□驳李稷奏，与乙酉日所书，合参考。）及朝廷再议入界，兼措置麟府军马，□即奏：「诸路昨大举，方士气精勇，横裂四出，势如压卵，既阅月矣，虽捷获不补失亡。今锋锐销软，民力凋耗，若复深入，恐速它变。或谓秉常囚拘，虑为邻敌所有，然自兴师，未闻北敌以一骑窥西夏者。如决图开拓，即且城宥州，分裂堡障，与夏州相接，建绥、宥、银、夏别为一道，修复安远、塞门三十六寨，须仲春出师，乃困贼之策也。」于是坐不赴鄜延，故有相州之责。（措置麟府军马，乃十一月三日乙酉。）
　　权发遣度支副使、河北东西路体量安抚、朝奉大夫、直史馆蹇周辅为集贤殿修撰、河北都转运使兼措置籴便。
　　泾原路转运判官张大宁言：「馈运之策，莫若车便。窃见自熙宁寨至磨脐口皆大川，通车无碍，兼闻自磨脐至兜岭下，道路与此无异。自岭以北，即山险少水，车量难行。以臣愚虑，可就岭南相地利建一城寨，使大车自镇戎军载草至彼，随军马所在，却以军前夫畜往来短运。更于中路量度远近，筑立小堡，以相应接，如此则可省民力之半。」又言：「臣观胡芦河一川，南北平坦，地皆沃壤，若有堡寨可依，则其田尽可募弓箭手广令垦辟。若蒙朝廷开允，即乞下臣或别委官相度地利，止以遣回空夫并力修筑。若堡寨既成，则地基酒税并可经画，资助军费。」上批付卢秉曰：「今大军深入，惟粮饷最当经画。今日得大宁奏，乞因行营放回夫力，城萧关故城以为根蔕，则贼界人户尽可招来。道路气势，远近相属，可通大车转饷，其策甚善。盖其成效已见于熙河，自城兰州及展置戍垒之后，羌人相继降附者已数万帐，迨今效顺，接迹不绝，况本路川原之广，蕃户之觽乎。卿其早图为之，则一路不日当有几席之安矣。」
　　种谔言：「将来诸路兵乘冰渡河，窃虑推突相先，争夺财货，将佐不易禁止，乞早降约束。」诏诸路总兵官：「将来得贼府库，应同日有功士卒并主将亲检校均给，如金帛浩瀚，宜量留充将来置帅供赡之用。若贼逋窜，尚有系顾返据巢穴之心，即焚其所居。」
　　谔又言：「有投降蕃部牛儿指引桃堆平粟窖，称是国官窖，密密相排，远近约可走马一直。已遣兵夫般运，变舂粮食。」
　　又言：「第三将杨进等降横河平人户及破石堡城，斩首自首领以下百六十八级，降生口大首领叶示归埋以下千六百七十六，马六十六，牛羊四千余。」
　　手诏：「官制所分拨事类已见次第，已得旨减省官吏。缘使臣、吏人中其有昨编修内诸司敕式所取到之人，其本局已令厘正，编修敕式已经取会，未能了当事务不少，宜令元编修官张诚一等比前占之数，量行裁减，精选可用者，依旧置局结绝。」
　　详定礼文所言：「古者天子祭宗庙，有堂事焉，有室事焉，若大夫、士则室中而已。按礼，祝延尸入奥灌之后，王乃出迎牲，延尸主出于室，坐于堂上，始祖南面，昭在东，穆在西，乃行朝践之礼，是堂事也。设馔于堂，乃复延主入室，始祖东面，昭南面，穆北面，徙堂上之馔于室中，乃行馈食之礼，是室事也。汉元始闲，王莽废始祖堂上南面之位，历代因仍未改，殆非天子北面事始祖之礼也。伏请每行大祫，堂上设南面之位，室中设东面之位。」诏送礼院，候庙成日取旨。（元丰四年十一月九日圣旨，今附本月日辛卯。）
　　甲午，上批：「河东路措置司军马见在保安军诸城寨就食，迤逦东去，并边讨附不顺生羌，止是经过或住三五日，给一去粮食，计数亦不甚多。若便令河东路随军出界人夫运麟府缘边最难得处粮草偿鄜延路，此乃失计之甚，可速止之。其已费粮草，宜令河东都转运司更不还鄜延路。如已起发人夫，即追回，其粮草令鄜延路转运司除破。」（此诏恐是因赵□建议，□建议附□黜知相州时，十一月九日辛卯【五】，在此前四日也，当考。）
　　林广驻军乐共城，分遣诸将绕行席帽溪出江门后，破贼隘。于是江门、乐共两道水陆通粮饷，蕃部降者相属，独罗始兜之斗蒲村不至。乙未，广率诸将讨之，次落蜐纲山，斩五百余级，复筑堡驻军马。（广传云讨斗蒲，斩五百余级。平蛮录云斩五十余级，今依本传【六】。）
　　丁酉，对辅臣于天章阁，议行官制，既而中辍。（蔡惇旧典附五年。旧纪书丁酉议官制，对辅臣于天章阁。新纪不书。）
　　初，种谔驻兵麻家平以俟折运，踰期不至，士卒益饥困。行八日次盐州，会大雪，死者十二三。左班殿直刘归仁率觽南奔，相继而溃入塞者三万人，尘坌四起，居人骇散。或请闭六戍拒之，或议以河东十二将之师讨除。沈括以为不然，曰：「此皆五州之精甲也，讨之未必能胜，而自毙死士以骄敌势，非术也。」时日南至，括大张乐劳河东之师，得叛卒数十人。括问之曰：「副都总管使汝归取粮，主率为何人？」答曰：「在后。」括各令归屯，至暮自归者八百人，旬日叛者皆归。后复治师西讨，括出按军，刘归仁至，括问「汝归取粮，何以不持军符？」归仁无以对，乃斩以徇。既而上使勾当御药院刘惟简来治叛者，括对曰：「罣误士卒者刘归仁，已行军法。」惟简遂归。（十一月二十四日乃遣刘惟简。种谔自麻家平八日至白他，据范育墓志，沈括诛刘归仁在旬日后。因括自志有「日长至」之语，遂附见丁酉，是月十五日丁酉冬至也。）
　　己亥，淮南东路提点刑狱范镗言：「见权领扬州，高丽使经过，臣官轻服微，已牒权转运副使李琮权州。」通判泗州、奉议郎、权发遣州事王纯中亦言：「今与高丽使相见，许与不许依知州服紫。」诏范镗借朝奉大夫，赐金紫；王纯中借金紫。
　　李浩言：「兰州招到西使城界归顺西蕃注丁盠令归等三族大首领畼多罗潘等三百余户，千三百余口，内三百余人强壮，千余口老小妇女。已犒设，等给例物，各令依旧住坐。」
　　知陕州刘航言：「乞降朝旨，马递急龏铺兵级等应亡匿者，限半月首身免罪，若限满不首及首而复走窜者，虽经赦不原。」从之，限二十日出首。
　　太原府路钤辖张世矩奏：「准朝旨令臣具用兵利害以闻。臣领兵西讨，所逢皆精骑，其老小深遁沙漠。由此观之，其建言破贼，使朝廷于数路动百万觽，当大冬隆寒之际远征未利者，斯人之罪也。伏乞抚养士马，待来春青草未发，牧马正羸，妨彼农时，乘彼虚弱，进兵攻取，则不及三二年，必当传首北阙。如其谓儙月可破，则非臣之所及也。」诏：「张世矩身为将佐，自合一心赴敌，毕力军事，纵将卒有寒苦暴露之勤，但当闻达朝廷，乞加存抚，岂宜妄陈异见，动摇沮挠大议。委王中正候到本路，即军中械系府州狱，令转运司差官劾罪，下诸路出界总兵官告谕诸将知悉。」（世矩以内藏副使权太原府路钤辖，见元丰元年十二月，不知此时曾迁改否。十二月七日释世矩。）
　　庚子，高遵裕言：「清远军正当隘险，可以屯聚兵粮，合依旧置军，增修城垒。其韦州在横山之北，西人恃此为险扼，故立监军司屯聚兵马，防拓兴、灵等州。臣今相视地形，亦合因旧聚落置堡寨，以为控守，通活道路。」诏高遵裕相度如何以照管通接粮道，即依所奏修葺。
　　诏问沈括，□堡、义合寨有降款至军前虚实。是时，河东兵十二将东还，道鄜延之鄙，沈括使骑将焦思耀兵于绥德城，声言括兼护河东十二将西讨。贼觇知军势盛，夜遁去，不失一镞而下浮图城。由是□堡、义合势孤，皆空壁去，得三垒，辟土东属银、夏。（此据沈括自志，附见诏问降款后。十二月六日戊午，又二十四日丙子，五年正月六日戊子，可并考。）
　　注　　释
　　【一】性畏怯「性」原作「惟」，据阁本及太平治迹统类卷一五种谔建议大举改。
　　【二】打啰城川同上书作「打啰川城」，疑是。
　　【三】然后邀我归路「后」原作「复」，据阁本改。
　　【四】改命公孺在十七日己亥「己亥」原作「丁亥」，据阁本改。案：本月癸未朔，十七日当为己亥。
　　【五】十一月九日辛卯「一」字原脱，据本书本卷上文辛卯条补。
　　【六】今依本传「依」原作「附」，据本条正文及注文文义改。
续资治通鉴长编
卷三百二十
卷三百二十
　　起讫时间 起神宗元丰四年十一月辛丑尽其月
　　卷　　名 续资治通鉴长编卷三百二十
　　帝　　号 宋神宗
　　年　　号 元丰四年（辛酉，1081）
　　全　　文
　　十一月辛丑，诏：「林广累奏进兵次第，极为迟缓。今已深冬，若更涉春，天气渐暖，烟瘴霖雨，转难穷讨巢穴。或迁延未了，即两川不免骚扰，令林广宜速进兵。」时广留屯落蜐纲凡七日矣，沙取率觽来降后五日乃发。
　　琼管司言：「已罢海南经制事，如有生黎归附，乞量支官钱买物犒设。」诏：「以刘谊奏请招怀经制，朝旨尽录送知桂州张颉，如实有生黎归向，可以相度施行讫奏，其所用犒设赏赐之物，即以经抚库钱物应副。」（颉知桂州，在三年闰九月二十一日。）
　　诏：「熙河路都大经制司军马出界，暴露日久，今虽驻泾原近边，亦虑无以休息。可令李宪等计会卢秉，分遣于近便有粮草州军城寨歇泊，指挥将佐存恤，赡养士气。如灵州未下，纔候夫粮有备，速进兵协力攻取；若灵州已拔，依已降指挥，据所分地清荡贼境。并下卢秉，如军士单露寒冻，即擘画应副照管。」
　　李浩言：「兰州节次招到西使监军司管辖，顺夏国西蕃剡毛鬼、驴耳、金星、啰述等四部族大首领，蕃钤辖约苏等二百三十余户，二千余口。寻犒设，等第支给例物，各令归族，内有会州人户，权给官地住坐。己申熙河路都大经制司，乞等第与补职名【一】。」诏送熙河路都大经制司。
　　京西路转运司言：「准朝旨于均、邓州共发夫三万，每五百人差官一员部押，赴鄜延路馈运，计用官六十员。本路阙官，乞于起夫县各差令佐，及邻州县不依常制共差二十员，余四十员乞自朝廷差官。」诏：「均、邓州所部夫三万，自离家日及本路程顿，并依前降指挥日支钱米外，令转运司计自入陕西界至延州程数，日支米钱三十，柴菜钱十，并先并给。」
　　是日，环庆、泾原兵去灵州。初，高遵裕攻围灵州，十有八日不能下，粮道且绝。贼决七级渠以灌我师，水至，遵裕断炮为梁以济，刘昌祚殿，手剑坐水上，待师毕济然后行。贼骑追袭，转战累日，至韦州，士争入寨，无复队伍，贼乘之，我师溃死者甚觽。先是，有诏辄班师者族，城久不下，泾原钤辖种诊独与遵裕书，言：「顿兵攻坚，兵法所忌，而食且尽，吾营布列稻塍，若贼决河水灌之，吾其鱼矣。请归屯清远，通粮道以听命。」遵裕以示觽，无敢应者，遵裕乃谓诊曰：「听公言活两路生灵，得罪死无所恨。」遂班师。（此据范育所作种诊墓志及明年六月五日实录，十二月三日卢秉奏，又五日遵裕及转运司奏。新纪于辛丑日书师还，或是因此也。旧纪书遵裕班师在丙午日。）
　　癸卯，诏太中大夫待制以上带修撰者【二】并罢。
　　又诏：「诸省、曹、寺、监元额以职事繁简及资序高下互除。尚书、侍郎奏事，郎官一员同上殿。大理寺左听已画旨公案批送门下省。」
　　罢宣徽使，见任宣徽使依旧，自今更不除人。
　　沈括言：「顺宁寨等处申，种谔下汉蕃军马四散，各逐城寨不敢邀截诘问。」又言：「卒杨成言种谔至夏州索家平，三军无食，皆号泣不行，已失三万余人。即未敢擅招安。」诏：「沈括所奏事体，皆边防机速，顷刻不可迟缓。若帅臣不任为己责，随宜措置，乃须俟中禀，则利害之闲失之多矣。其速如朝廷已降指挥外，随宜措置，早令定贴。仍酌度人情，如尚可因而鼓銟为用，即听令斩捕境上剽盗羌贼赎罪，请粮歇泊。余非朝旨所该者，但以便宜随机处之，勿一一中复也。」（索家平当即是麻家平也，今两存之。）
　　又鄜延路言：「种谔军前士卒奔溃入寨，未知行营所在，今度种谔事势，必未能深入。」诏：「种谔速引军并塞，于便处权安泊，候士气稍□，粮馈有备，即依甲申诏施行。」（甲申，十一月二日。）
　　续诏沈括：「今月壬寅得卿丁酉奏，以军前士卒逃溃，散在本路，缘理出不得已，须当急切招安。卿可速具朝旨出牓云：『闻战士止是不禁饥寒，逃归其家，可各随所在城寨权送纳器甲，请给粮食。』卿仍一面令城寨安抚，速依牓受纳，给十日粮，听归所属，节次具招抚数以闻。」又诏沈括：招抚逃溃军事，毋得关报军前。
　　详定礼文所言：「古者宗庙九献，王及后各四，诸臣一。自汉以来为三献，后无入庙之事，相循至今。若时享则有事于室而无事于堂，禘祫则有事于堂而无事于室，室中神位不在奥，堂上神位不在扆，有馈食而无朝践，此古今之制所以不同也。然古礼有不必复者，事尸与王后入庙是也；有须复而后礼意备者，祼将于室，朝践于堂，馈食于室是也。盖献之属重于祼，而朝践荐腥，所以贵本而备上古之食，以神道事之也；馈食荐熟，所以亲用而备后世之食，以人道事之也。三者交神之大节，必须人主亲之。」遂撰定可行典礼以闻。且言：「此所谓度今之宜而备古九献之意，室事与堂事本末兼举，僖祖以下八庙之祭【三】，可一日而毕。」又言：「臣等勒礼直官、大乐令同行试习，并勒司天监刻漏官记其时刻，凡一庙纔占二刻，其合有皇帝入次食息、百官斋班等，更破二刻，即八庙行礼四时可毕。旧仪以丑时行礼，即至辰时末礼毕。」诏送礼院，候庙制成日取旨。（礼文四年十一月二十二日送礼院，今附本月日。元年九月己丑初诏详定可行典礼，朱本云云，合参考并修。）
　　又言：「看详南郊前一日朝飨太庙，又四孟、腊飨，皆设神位于室户之内南向【四】，则以笾十有二陈于其左，豆十有二陈于其右，牙盘陈于其前；铏三在牙盘之南；咙三，其一在铏南，其一在笾左，其一在户外之左；俎三，其二在笾南，其一在豆南；簋簠四，在三俎之闲。彝尊及罍则陈庙堂上前楹闲，各于室户外之左，北向西上。观其左右前后之序，皆后世率意为之，不与礼合。臣等谨推特牲、少牢礼，而约以周天子之制，别图上二本，所有室中、堂上筵几，及豆、铏、俎、簋、簠、笾、咙之列，伏请据古考正。所实之物虽已具别录，然恐在今有不可备者，乞以时物品类相近代之。若大祫，髃庙之主会于祖庙，则笾、豆、俎、簠至多，恐室中不足以容，乞量减其数，移之户外。」诏送礼院，候庙成日取旨。（四年十一月二十一日。）
　　又言：「臣等闻歌者在上，匏竹在下，贵人声也；匏竹在前，钟鼓在后，贵人气也。书曰：『搏拊琴瑟以咏』，此堂上之乐。又曰：『下管□鼓，合止柷敔。笙镛以闲。』此堂下之乐。堂上之乐以象朝廷之治，堂下之乐以象万物之治。后世有司失其传，歌者在堂，兼设钟磬，宫架在庭，兼设琴瑟，堂下匏竹，寘之于黙，并非其序矣。伏请每遇亲祠宗庙，歌者在堂，更不兼设钟磬，宫架在庭，更不兼设琴瑟，堂下匏竹，更不寘之于黙。其郊坛上下之乐，亦乞依此正之，有司摄事准此。」（元丰四年十一月二十一日中书札子，奉圣旨依奏。）
　　又言：「臣等谨按周礼小胥之职曰：『王宫县，诸侯轩县，卿大夫判县，士特县。』说者曰：『宫县四面，轩县三面，判县二面，特县一面。』又曰：『凡县钟磬，半为堵，全为肆。』说者曰：『钟一虡，磬一虡，谓之肆。诸侯之卿大夫西一虡钟，东一虡磬，士磬一虡而已。』又按仪礼大射仪曰：『笙磬西面，其南笙钟，其南镈，皆南陈。颂磬东面，其南钟，其南镈。一建鼓在西阶之东南面。』说者曰：『此诸侯之制也。』诸侯西面一磬、一钟、一镈，则三面钟、磬、镈九而已。诸侯钟、磬、镈九，则天子钟、磬、镈十二虡，为宫县明矣。故或以为配十二辰，或以为配十二次，则亦无过十二虡也。自先王之制废，学者不能考其数，至有谓宫县当二十虡，甚者又以为三十六虡，此隋、唐以来论不一也。方唐之盛日，有司摄事，乐并用宫县。至德后，太常声音之工散亡，凡郊庙有登歌而无宫架，后世因仍不改。所有郊庙有司摄事，乐伏请改用宫架十二虡。」（元丰四年十月二十一日中书札子，奉圣旨依奏。）
　　又言：「臣等看详天地之德至大，故主用文舞以祀。周礼曰：『舞云门以祀天神，舞咸池以祭地示。』又曰：『云门之舞，冬日至，于地上之圜丘奏之；咸池之舞，夏日至，于泽中之方丘奏之。』云门则黄帝乐，咸池则尧乐，皆所谓文舞也。于天地之德，用此以求称。近世南北郊乐舞，兼用武舞，即记所谓干戚之舞，非备乐也。既非古制，又不足以称天地之德，伏请南北郊乐舞纯用羽钥，庶合礼意，已具奏闻讫。」（礼文无月日，今附十一月二十一日。）
　　甲辰，诏增减官吏，并门下、中书省同取旨。
　　枢密院置知院、同知院，余悉罢。于是大改官制，议者欲废枢密院归兵部，上曰：「祖宗不以兵柄归有司，故专命官统之，互相维制，何可废也？」上又以枢密联职辅舱，非出使之官，乃定置知院、同知院二人。时有知院事孙固、同知院事吕公着、韩缜凡三员，或曰上欲以礼退公着，自是踰五月，公着始请补外云。（此据职官志，志称五年，误也。定密院两员之制，恐非事实，欲以礼退公着，必史官诬词。公着明年四月丁丑罢，自缘议论不合耳。孙固以元年闰正月壬辰除同知，吕公着以元年九月乙酉与薛向并除同知，三年九月癸未三人并改枢副，丙戌向罢。四年正月辛亥固改知院，公着同知，韩缜初除同知。志云：「定置知院、同知院二人，时有知院事孙固、同知院事吕公着、韩缜凡三员，官制既行，上欲礼退公着，逡巡数月，公着始请补外，乃以资政殿学士知定州。」按志所称定置知院、同知院二人，与四年十一月二十二日甲辰实录所书「枢密院置知院、同知院，余悉罢」盖不同。实录初不限员，疑志或有差误，当是置知院一人、同知院二人，而志偶脱「一人」字，故于公着遂加诬辞，不然作志者将以此讥公着也。今略删润其辞，更须详考。）
　　又诏：「提举江西、广东盐事司蹇周辅已差充河北都转运使，更不差提举盐事官。令广南东路转运判官程之邵、江南西路转运司、提举盐事司官，及合属处，依已降条约，悉力奉行，毋得有亏岁课。」
　　诏：「李宪亟旋师本路，赡养士气，品第功状以闻。应行营汉蕃将士，作番次厚与犒设，仍大开恩信，广务招徕新土生羌，及密定置戍之所，计度版筑之具，以俟春暖兴作。」（朱本云：「又诏宪云：朝廷比闻塞外寒甚，士卒手足瘅瘃，故颁降图画，俾诸道各依分地清荡河南，东西鱼贯，南北相望，修复故城，列置戍垒，处分甚明。但俟灵州收复，则诸道自当遵奉。尔今之画，适契已颁之命，甚善。」又诏，乃朱本增入，新本削去。考按朱本乃似专助宪者，其削去固当。）
　　乙巳，西京左藏库副使邓继宣言：「差提举编排环庆路马急脚铺等，窃见韦州至清远军驻札将官潘定、刘清日逐搜山，道路通活，别无阻节。其南州至韦州驻札将官刘仅、乐进，虽差下未至。即今灵州至韦州向上，粮道阻节不通，乞差近上臣僚，多发禁军，自新界柴棱沟，每十里置一铺及创堡寨，以便运粮、转送文书。」诏：「令胡宗回详继宣所奏，展转移牒指挥刘仅等，速赴所分地巡绰通道。令宗回具析见权本路帅领兼职在馈运，道路梗涩，并不措置因依以闻。」
　　诏：「令彭孙候裹送夫粮至军前，却带所领军马于灵州及镇戎军熙宁寨以来见有西贼藏伏抄劫，往来道路不通处巡绰，照管折运夫粮及转送文字。如将来粮道通活，朝廷推赏不在攻城破贼之下。仍一听卢秉节制。」
　　环庆、泾原两路兵既发，灵州贼追袭之。是日，刘昌祚等于隘口遇贼，高遵裕遣六宅使俞辛等领兵应援，辛及使臣任诚等三人战没。（此据十二月九日环庆行营奏，今移入此。）
　　丙午，诏令刘昌祚等：「如军前兵可辍，即益彭孙部下，俾及五千，则上下经略搜踏，羌寇必不敢存迹。俟已施行得报以闻。」
　　又诏卢秉：「闻本路昨差护送夫粮赴军前彭孙一行，为贼逐散，未知虚实，速考实以闻。」
　　又诏秉：「闻刘昌祚等行营之后，贼马屯聚甚盛，转饷丁夫数遭窘辱，尔后卿宜详酌遣之。」
　　诏：「据种谔奏，已移军并塞。兵马暴露日久，宜令种谔部领还本路，赡养士气，缮治器甲，葺补衣装，俟稍近春暖再出讨。其本路土兵各归元驻札州军城寨，蕃兵并汉蕃弓箭兵分擘于近里有粮草州军屯泊，其运粮夫皆放散，种谔下将佐随军歇泊。」
　　诏沈括：「本路行营之师，自出境以来，逢贼大小战斗，未尝伤沮，迄今保全南路并塞。其士卒适当凝寒之际，加之尝抱饥馁，其于勤劳忠荩，可嘉甚矣。若不俾遂休息，以待将来之用，则气力必须衰堕，伤其壮勇之心。况今边事未有期程，缘边要地刍粟，宜乘时预有爱惜。卿等疾速将诸将军马节次分屯，内元系缘边者，即量留防守，其余移置永平已下州塞非紧切拟用去处就食。仍候使人到，犒设抚谕支赐讫，□与日数歇泊。已差勾当御药院刘惟简往来本路传宣抚问，出塞还将士已下并赐银合茶药，犒设支赐。卿可责委转运司官编排钱、紬、绢各六七万贯、匹已上，准备赏赐。」
　　先是，有诏军士疾病先还者不赐，惟简至庆州，疏言：「士卒去父母妻子，入万死一生之地，不幸将臣违圣略，失绥抚，粮食不继，逃生以归，其情可贷。今同立廷中，观彼受赐而己不预，小人无知，仓卒之际，恐未易制。」上嘉其言，即听均赐。（二十五日乃遣惟简，八月十二日沈括擅赏镇兵，当考。）
　　诏：「环庆、泾原之师见攻灵州未破，贼兵绕出大军之背，扼绝粮道，本路别无援兵，即今道路隔绝，不可不虑。今王中正将所部兵马除已过河更不追还，于延州简不随种谔出界兵及并河东兵共三万人已上，速自环州洪德寨入，至韦州以北如道路通快，贼兵败走，灵州已有可破之势，即换在彼久役兵员回，或粮馈阙乏，即应援两路之师，迤逦退归，务在持重。仍速报军前。其中正所领，俟出界前一日赐特支钱。」
　　权熙河兰会经略副使李浩言：「兰州及西使城界连接熙河，通远军新复，多荒闲地，已依朝旨招弓箭手。窃虑应猝难得数足，乞权许人开耕，候招弓箭手却支拨。所贵得广刍粟，以实塞下。」诏熙河路都大经制司相度施行。
　　诏高遵裕：「环庆、鄜延大兵久顿灵州城下，粮道艰阻。令高遵裕如已收复灵州，即分遣将兵开通道路，猝未可破，即同泾原兵夫从环州路迤逦移寨并边，别议措置。回师之际，务在部分严整，其左右贼马须痛杀戮。已令王中正部领大军应接，更在审度机便施行。」（旧纪于丙午日书诏高遵裕班师，盖因此诏也。）
　　丁未，宝文阁待制何正臣言：「伏见朝廷比以远官迎送之劳，特于八路立法差注，计之八路，蜀为最远，仕于其乡者比他路为最觽。今自郡守而下皆得就差，而一郡之中，土人居其大半，僚属既同乡里，吏民又其所亲，难于徇公，易以合党。乞收守令员阙归于朝廷，而他官可以兼用土人者，亦宜量限分数，庶几经久，不为弊法。兼闻本路差注，往往未至尽公，盖缘地远，朝廷不能篃察，而审官、吏部所见，不过具文而已。仍乞八路凡有员阙及遇指射，皆使提点刑狱司通知，如有情弊，亦许取索点检闻奏。」诏：「八路差官自今委提点刑狱司逐季取索点检，如有违法，具以闻。仍申中书本房立法。」中书言：「八路差官已许他司觉察，不须别更立法，今欲申明行下。」从之。
　　鄜延走马承受杨元孙言：「近转运司部夫往安定、黑水堡折运军粮未至，所运亦不多，虽颇得蕃部窖粟，又数不至广，致士卒有饥饿逃亡。大兵至西界白盐池，去怀州止百余里，种谔准诏已欲领兵回，恐近边屯聚人马，转运司供军粮依前有阙。」上批：「鄜延路转运使李稷应副军粮阙乏乖方，及累奏诞妄，致令行营士卒乏食逃溃，若不差人代领其职，付吏部正治其罪，则有误国事不细，可令中书、枢密院同议其事。」诏：「李稷降两官为转运判官，令悉心职事，如更阙误，当依九月戊申诏施行。宣德郎张亚之本稷奏举，今干办无效，可罢转运判官，令赴旧任。」亚之部夫尤酷，令军士杀夫，军士不忍杀，亚之诱蕃兵杀之。以奉议郎王钦臣为鄜延路转运副使。（朱本签贴云：「诱蕃兵杀先无照据【五】，兼李稷本传已书讫，删去。」今复存之。赵起作种太尉传云：「谔以十一月十三日至白池，准诏班师。」当考。）
　　种谔言：「米脂川败西贼有功人，总兵官、走马承受各一员，机宜官七员，军主簿等十人，获级诸军、汉蕃弓箭手等四千余人，乞推赏。」令学士院降诏：「赐谔银、绢各二千匹两，其功赏候事毕推行。杨元孙转两官，依旧寄资。穆衍等七员各迁一官，选人依条比附施行。汲光、徐勋赐章服。军主簿并获级诸军等依格酬銟。」
　　遣勾当御药院刘惟简往延州赐行营回经略副使以下茶药，传宣抚问汉蕃将士，及等第支赐禁军都指挥使钱七千，绢七匹，都虞候以下有差，其下军卒亦赐绢或紬一匹。（遣刘惟简已见二十四日。）
　　戊申，诏：「令鄜延、环庆路转运司速指挥辖下经由州县，粮草、支费、什器、顿舍，务令毕备，毋得张皇骚扰。」
　　诏：「自今堂选、堂占悉罢，以劳得堂除者，减磨勘一年。选人不依名次、路分占射差遣。」
　　又诏中书、枢密院吏止分隶三省，毋拨入六曹，如有剩数并额外存留转补，请受及诸恩例并如故。
　　鄜延路经略司言：「钤辖曲珍申，蕃敢勇、效用自来立功，朝廷酬銟止于族下军员安排。窃缘蕃敢勇、效用多是西界投来强梁有名目之人，一日立效，却补元族下军员，又无田产，非其所愿。乞自今蕃敢勇、效用如立边功，一依汉敢勇、效用节次推恩至班行，所贵人人激劝。」诏止依蕃敢勇、效用资级迁转。
　　诏：「环庆、泾原两路行营兵顿灵州城下，未见攻破，次第道路阻绝，粮馈不通，兼李宪奏彭孙所部兵夫，曾为西贼抄劫，近日并不得两军音问，事体至急。又李宪累奏欲归熙河路照管边面，今兵驻石门子歇泊多日，郭茂恂粮草已至本处，令李宪量带三五百人骑，即取近便城寨径归本路，就已放归及本路兵马照管抚定所分地。令苗授速领见在行营将佐兵马，裹护夫粮通道趋灵州，与高遵裕并力收复。如高遵裕相度班师，即应接取便路前来。一行人兵于起发前，就差本路走马承受乐士宣赐钱、绢等，并依刘惟简往延州赐行营回军钱、绢等例，令泾原路转运司速应副。赵济、张太宁各部押本路夫粮，随军前往。」
　　秦凤路经略司言，秦州通判郑民瞻等至甘谷城，招降西界伪钤辖诺尔鼎佐并首领等共二百五十三人。
　　己酉，诏：「闻自军兴以来，关内民颇有偏弊之处，人情震惧，多全室逃亡。缘今朝旨其已经差夫之户，更不差发，虑未有大吏究宣恩诏，致此惶骇不安。其令李承之速往陕西诸路安抚告谕，民苦于调发而非军兴所急者，悉蠲之。」
　　诏李宪：「如熙河所分地，有须身措置事，不可以委将佐等，即总率苗授以下兵将速往。兼昨日高遵裕奏，今并力攻灵州，一面分兵接战，虽西贼援兵屡战，官军屡胜，止是大军之后，贼屯未解，粮运未快，所以须假诸路兵力照援。宜令李宪等知悉。」
　　中书言：「录事孟述古编排诸房文字，得英宗藩邸转官文字六件。」诏送天章阁。
　　侍御史知杂事满中行言：「两省、台官、文武百官日赴文德殿东西两向对立，宰臣一员押班，闻传不坐，则再拜而退，谓之常朝。遇休假并三日以上，应内殿起居官毕集，谓之横行。自宰臣、亲王以下应见、谢、辞者，皆先赴文德殿，谓之过正衙。然在京厘务之官，例以别敕免参；宰臣押班，近年已罢【六】；而武班请卫，本朝又不常置，故今之赴常朝者，独御史台官与审官待次阶官而已。今垂拱内殿，宰臣已下既已日参，而文德常朝仍复不废，舛谬倒置，莫此为甚。至于横行参假与夫见、谢、辞官先过正衙，虽沿唐之故事，然必俟天子御殿之日行之可也。有司失于申请，未能厘正，欲望特降指挥，先次罢去【七】。」下详定官制所，本所言：「今天子日听政于垂拱，以接执政官及内朝之臣【八】，而更于别殿宣敕不坐，实为因习之误。兼有职事升朝官五日一赴起居【九】，而未有职事者反日参【一○】，疏数之节，尤为未当。又辞、见、谢自已入见天子，则前殿正衙对拜自为虚文。其连遇朝假，则百官自赴大起居，不当复有横行参假中行。乞罢常朝及正衙、横行为是。」从之。
　　权发遣广南西路提点刑狱彭次云言：「朱崖、昌化、万安军僻在海岛，元属生黎，未尝开通，窃虑琼州知州、通判已往逐军巡按，臣若再往点检，或致黎蛮惊疑。乞候至琼州计会知州、通判分往点检。并海北州已巡历外，有六州未到，及核按阅融、桂州诸县保丁，乞依例差官点检。」诏：「昌化、朱崖、万安军如道路艰阻，委难巡历，即依所奏，若可以亲往，依近降指挥。」
　　林广进军特容□、落始兜，蛮相率据隘距我军。是日，广分遣诸将腹背攻之，斩三千余级，得王宣、王谨言【一一】陷贼时印。贼大震恐，呼汉兵为生鬼从天而降，自是所向莫敢当者，遂进军阿徐池。（十二月一日癸丑乃次阿徐池，今并书。）
　　庚戌，上批：「将来陕西路建置城垒，合用之物甚多，其有从京师及他路应副者，宜令逐路转运、经略司速具名数以闻。」
　　诏沈括：「闻贼会十二监军司兵萃于灵武，内外拒捍官军。缘庆、渭之军暴露日久，人饥力疲，须得外来生兵为助，杀逐救援贼马，通活粮道，未论攻城利害，且全两路之师，整阵南归，已为上计。今种谔已回军并塞，分诸将于保安军及管下城寨歇泊，朝廷已专遣使臣厚赐赏赉，必可鼓奋士气，旋便思用。宜速谕谔来德靖驻札，趱移诸将并赴西路休息，饱给饭食，候使人至，犒设讫，接续举军，西去环州洪德路应接两道大军，并力杀逐见屯贼马。」
　　辛亥，置延州塞门、浮屠二寨。
　　是月，废编修院入史馆。（此据元佑五年十月十三日尚书省言。）校勘记
　　注　　释
　　【一】乞等第与补职名「名」原作「各」，据宋会要蕃夷六之一六改。
　　【二】诏太中大夫待制以上带修撰者「待」原作「侍」，据阁本改。
  </div>
  <div class="pagination">
   <a href="续资治通鉴长编_page424.html">
    上一页
   </a>
   <span>
    ...
   </span>
   <a href="续资治通鉴长编_page420.html">
    420
   </a>
   <a href="续资治通鉴长编_page421.html">
    421
   </a>
   <a href="续资治通鉴长编_page422.html">
    422
   </a>
   <a href="续资治通鉴长编_page423.html">
    423
   </a>
   <a href="续资治通鉴长编_page424.html">
    424
   </a>
   <span class="current-page">
    425
   </span>
   <a href="续资治通鉴长编_page426.html">
    426
   </a>
   <a href="续资治通鉴长编_page427.html">
    427
   </a>
   <a href="续资治通鉴长编_page428.html">
    428
   </a>
   <a href="续资治通鉴长编_page429.html">
    429
   </a>
   <a href="续资治通鉴长编_page430.html">
    430
   </a>
   <span>
    ...
   </span>
   <a href="续资治通鉴长编_page426.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
