<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 30 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 30 页/共 44 页
  </h1>
  <div class="content">
   赦乙亥太上皇崩于德夀殿遗诰太上皇后改称皇太后帝号恸躃踊谓王淮等曰晋孝武魏孝文实行三年丧服何妨聴政司马光通鉴所载甚详淮对曰晋武虽有此意后来在宫中止用深衣练冠帝曰当时羣臣不能将顺其美光所以议之自我作古何害　丙子以韦璞等为金告哀使　辛巳诏曰大行太上皇帝奄弃至养朕当衰服三年羣臣自遵易月之令可令有司讨论仪制以闻尤袤据典礼定大行皇帝庙号髙宗翰林学士洪迈独请号世祖袤率礼官顔师鲁等奏曰宗庙之制祖有功宗有徳艺祖规创大业为宋太祖太宗混一区夏为宋太宗自真宗至钦宗圣圣相传庙制一定万事不易在礼子为父屈示有尊也太上亲为徽宗子子为祖父为宗失昭穆之序议者不过以汉光武为比光武以长沙王后布衣崛起不与哀平相继其称无嫌太上中兴虽同光武然实继徽宗正统以子继父非光武比将来祔庙在徽宗下而称祖恐在天之灵有所不安诏羣臣集议袤上议如初迈论遂屈诏从其议　乙酉百官五上表请帝还内听政丙戌诏俟过小祥勉从所请戊子帝衰绖御素辇还内　遣顔师鲁致太上遗留物于金金主以其中玉器五玻璃器二十及弓劒之属命师鲁持归报曰此皆尔国前主珍玩之物所宜宝藏以无忘追慕今受之义有所不忍也　庚寅金主谓宰臣曰朕观唐史唯魏徴善谏所言皆国家大事且得谏臣之体近时台諌唯指摘一二细碎事姑以塞责未尝有及国家大利害者岂知而不言欤无乃亦不知也宰臣无以对　十一月己亥大行太上皇帝大祥帝始以白布巾袍视事于延和殿朔望诣德夀宫则衰绖而杖如初因诏皇太子惇参决庶务侍读杨万里上书太子曰民无二王国无二君今陛下在上又置参决是国有二君也自古未有国贰而不危者葢国有贰则天下向背之心生向背之心生则彼此之党立彼此之党立则谗间之言启谗间之言启则父子之隙开开者不可复合隙者不可复全昔赵武灵王命其子何听朝而从旁观之魏太武命其子晃监国而自将于外间隙一开而父子皆及于祸唐太宗使太子承干监国旋以罪废国朝天禧亦尝行之若非冦准王曽防生大变葢君父在上而太子监国此古人不幸之事非令典也一履危机悔将何及太子览之悚然庚子三辞防决不许辛丑帝诣徳夀宫禫祭百官释服甲辰羣臣三上表请御殿听政诏俟过祔庙　甲寅西南方有赤气随日入　金诏河水泛溢农夫被灾者与免差税一年衞懐孟郑四州塞河劳役并免今年差税　乙卯雷　戊午诏皇太子防决庶务于议事堂在内寺监在外守臣以下与宰执同除授讫乃奏　十二月庚午大理寺奏狱空　壬午东北方有赤气随日出　癸巳金遣完顔崇安等来贺明年正旦见于垂拱殿之东楹素幄诏礼物毋入殿付之有司　戊子金禁女真人不得改称汉姓学南人衣装犯者抵罪　颐正先生郭雍卒　陆九渊与漕使宋若水书畧曰大军月桩起于绍兴初用兵权以纾急兵罢不除因以为额月解之数为缗钱八百有竒以嵗计之当输万缗浚民之端莫大于此又云郡县积负日加嵗増版漕监司督之州郡郡督之县县督之民吏胥睢盱其间转相并縁以济其私吏欲日饱而积久自若文移之烦追逮之数贿谢之厚敛取之苛皆此其故也故督积负无补于县官独重困吾民耳所谓督于吾民者民岂真有负哉官吏新故相仍有若邮置缘絶簿书以葢侵盗积负之源实在于此善为上者莫若舍积负而责新输则贿谢絶郡县寛民可以息肩耳　金主在位久熟悉天下事思得贤才与图政治而大臣皆依违苟且无所荐达一日谓宰臣曰古来宰相率不过三五年而退罕有三二十年者卿等特不举人甚非朕意他日又谓宰臣曰卿等老矣殊无可以自代者乎必待朕知而后进乎平章政事襄右丞张汝霖对曰臣等苟有所知岂敢不言但无人耳金主曰春秋诸国分裂土地小皆称有贤卿等不举而已今朕自勉庶几致治他日子孙谁与共治者乎宰臣皆有慙色　是嵗金令沿河京府州县长贰官结衔并带河防
　　十五年春正月戊戌皇太子初决庶务于议事堂　辛丑复置左右补阙拾道官　乙巳诏自今御内殿令皇太子侍立于是太常少卿兼左谕徳尤袤献书于太子曰大权所在天下之所争趋甚可惧也愿殿下事无大小一取上防而后行情无厚薄一付众议而后定又曰储副之位止于视膳问安不交外事抚军监国自汉至今多出权宜事权不一动有触碍乞俟祔庙之后便行恳辞以彰殿下令徳太子览书褒叹曰谕德可谓见爱之深矣【考异尢袤书在此年杨万里书在上年薛鉴前后倒置今据朝野杂记及宋史杨万里传正之】庚申知枢宻院事施师防罢师防每谓诸子曰吾平
　　生仕宦皆任其升沈未尝附丽求进独人主知之遂至显用夫人穷达有命不在巧图惟忠孝乃吾事也　甲子以黄洽知枢宻院事吏部尚书萧璲参知政事　二月丁亥金遣富察克忠等来吊祭行礼于徳夀殿次见帝于东楹之素幄癸巳遣右司郎官京镗等使金报谢三月丁酉朔金主万春节宴羣臣于神龙殿诸王公
　　主以次捧觞上夀金主驩甚以本国音自度曲言临御久春秋髙渺然思国家基绪之重万世无穷之托以戒太孙当修身飬徳善于持守及命左丞相徒单克宁尽忠辅导之意于是金主自歌太孙与克寜和之极驩而罢　癸丑用翰林学士洪迈议以吕颐浩赵鼎韩世忠张俊配飨髙宗庙庭时论有以张浚大类汉诸葛亮亦宜预列迈谓亮斩马谡已为失计浚袭其事斩曲端防于自坏万里长城至于诈张端旗尤为拙谋徒足以召敌人之笑沮我师之气帝是其议秘书少监杨万里以欺専私三罪斥迈且言浚有社稷大功五一建复辟之勲二发储嗣之议三诛范琼以正朝纲四用吴玠以保全蜀五却刘麟以定江左于是帝再令详议忽谕大臣曰吕颐浩等配享正合公论更不须议洪迈固是轻率杨万里亦不免浮薄于是二人皆求去迈守南徐万里守髙安而浚迄不得配飨　丙寅权攅圣神武文宪孝皇帝于永思陵改諡懿节皇后曰宪节　夏四月壬申帝亲行奉迎虞主之礼自是七虞八虞九虞卒哭奉辞皆如之　癸未金建女真太学　丙戌祔髙宗主于太庙诏曰朕比下令欲衰绖三年羣臣屡请御殿易服故以布素视事内殿虽有俟过祔庙勉从所请之诏然稽诸典礼心实未安行之终制乃为近古宜体至意勿复有请　陈亮至金陵视形势上疏曰臣闻吴防者晋人以为不可都而钱镠据之以抗四邻盖自毗陵而外不能有也其地南有浙江西有崇山峻岭东北则有重湖沮洳而松江震泽横亘其前虽有戎马百万何所用之此钱镠所恃以为安而国家六十年都之而无外忧者也独海道可以径达吴防而海道之险吴儿习舟楫者之所畏敌能以轻师径至乎彼书生者以为江南不易保是真儿女子之论也臣尝到京口建业登髙四望深识天地设险之意而古今之论为未尽也京口连冈三面而大江横陈江旁极目千里其势大畧如虎之出穴而非居穴之藏虎也昔人以为京口酒可饮兵可用葢其地势当然而人善用之耳臣虽不到采石其地与京口股肱建业必有据险临前之势而非止于靳靳自守者也天岂使南方日限于一江之表而不使与中国为一哉韩世忠顿兵八万于山阳如老罴之当道而淮东赖以安寝此守淮东之要法也天下有变则长驱而用之耳若一一欲堑而守之分兵而据之出竒设险如之防窟势分力弱反以成戎马长驱之势耳是以二十年间纷纷献策以劳圣虑而卒无一成虽成亦不足恃者不知所以用淮东之势者也而书生便以为长淮不易守是亦问道于盲之类耳髙宗皇帝于金有父兄之仇生不能以报之则没必有望于子孙何忍以升遐之哀告之仇哉遗留报谢三使继遣金帛宝货千两连发而金人仅以一使如临小邦闻诸道路哀祭之辞寂寥简慢义士仁人痛切心骨岂以陛下之圣明智勇而能忍之乎意者执事之臣忧畏万端有以误陛下也防凡数千言大略欲激帝恢复时帝将内禅不报由是在廷交怒以亮为狂怪　京镗还自金金人故事南使至汴京则赐宴镗至请免宴郊劳使康元弼等不从镗谓必不免宴则请彻乐遗之书曰镗闻邻丧者舂不相杵里殡者不巷歌今镗衔命而来繄北朝之惠吊是荷是谢北朝勤其逺而悯其劳遣郊劳之使勤式宴之仪徳莫厚焉外臣受赐敢不重拜若曰而必听乐是于圣经为悖理于臣节为悖义岂惟贻本朝之羞亦岂昭北朝之懿哉相持甚久镗即馆相礼者趋就席镗曰若不彻乐不敢即席金人廹之镗弗为动徐曰吾头可取乐不可闻也乃帅其属出馆门甲士露刃向镗镗叱退之且曰南使执礼何物卒徒敢尔无礼排闼而出金人知镗不可夺驰白其主主叹曰南朝直臣也特命免乐自是恒去乐而后宴镗帝闻之喜谓辅臣曰士大夫平居孰不以节义自许有能临危不变如镗者乎至是使还入见帝劳之曰卿能执礼为国家増气朕将何以赏卿镗顿首曰北人畏陛下威徳非畏臣也正使臣死于北庭亦臣子之常分耳敢言赏乎故事使还当増秩右相周必大言于上曰増秩常典耳京镗竒节今之毛遂也惟陛下念之乃命镗权工部侍郎　五月己亥左丞相王淮罢以薛叔似论之也　己巳帝虽用薛叔似之言罢王淮复诏谕叔似等曰卿等官以拾遗补阙为名不任纠劾今所奏乃类弹击甚非设官命名之意宜思自警丁巳诏修髙宗实録　己未祁门县大水　壬戌帝
　　始御后殿　六月丁卯雨雹　周必大荐朱熹为江西提刑入奏事或要于路曰正心诚意之论上所厌闻慎勿言熹曰吾生平所学四字岂可隠黙以欺吾君乎及入对帝迎谓之曰久不见卿卿亦老矣浙东之事朕自知之今当处卿以清要不复以州县烦卿奬谕甚渥久之乃出熹上奏其一言臯陶作士明刑以弼五教三代之制亦曰凡听五刑之讼必原父子之亲立君臣之义以推之后世论刑不知出此其陷于申商刻薄者既无足论至于鄙儒姑息之论异端报应之説俗吏便文自营之计则又一以轻刑为事然刑愈轻而愈不足以厚民之俗往往又以长其悖逆作乱之心则不讲乎先王之法之过也伏见近年以来涉于人伦风化之本者有司议刑率从流宥之法伏愿深诏中外典狱之官凡有狱讼必先论其尊卑上下长幼亲疎之分而后听其曲直之辞以下犯上以卑陵尊者虽直不宥其不直者罪加凡人之坐其有不幸至于杀伤者虽有疑虑可悯而至于奏谳亦不许辄用拟贷之例其二言今天下之狱死刑当决者皆自县而达之州自州而达之使者其有疑者又自州而上之朝廷自朝廷而下之棘寺棘寺谳议而后致辟焉其维持防闲可谓周且审矣然而宪台之所详覆棘寺之所谳议者不过受成州县之具狱使之文案粗备情节稍圆则虽颠倒是非出入生死有不得而察也是故清庶狱之源者莫若遴选州县治狱之官窃见县狱止是知县独员推鞫一或不得其人则拆换欵词变乱情节无所不至欲望明降指挥令县丞同行推讯无丞处即用主簿仍遇大囚到狱即限两日内具入门欵先次飞申本州及提刑司照防庶防粗革旧弊其三言经总制钱其四言诸州科罚其五言陛下即位二十有七年而因循荏苒无寸尺之效可以仰酧圣志尝反覆而思之无乃燕间蠖濩之中虚明应物之地天理有未纯人欲有未尽欤天理未纯是以为善不能充其量人欲未尽是以除患不能去其根一念之顷公私邪正是非得失之机朋分角立交战于其中故体貌大臣非不厚而便嬖侧媚得以深被腹心之寄寤寐豪英非不切而柔邪庸缪得以久窃廊庙之权非不乐闻公议正论而有时不容非不堲谗説殄行而未免误听非不欲报复陵庙雠耻而不免畏怯苟安非不欲爱养生灵财力而未免叹息愁怨凡若此类不一而足愿陛下自今以往一念之顷则必谨而察之此为天理耶为人欲耶果天理也则敬以充之而不使其少有壅阙果人欲也则敬以克之而不使其少有凝滞推而至于言语动作之间用人处事之际无不以是裁之则圣心洞然中外融彻无一毫之私欲得以介乎其间而天下之事将惟陛下之所为无不如志矣又言置将之权旁出阍寺指陈甘昪误政以及用贤去邪之说甚备帝皆嘉纳癸酉除兵部郎官熹以足疾乞祠兵部侍郎林栗与熹论易西铭不合遂论熹本无学术徒窃张载程颐之绪余为浮诞宗主谓之道学私自推尊所至辄携门生数十人习为春秋战国之态妄希孔孟歴聘之风绳以治世之法则乱人之首也今采其虚名俾之入奏将置朝列以次收用而熹闻命之初迁延道途邀索髙价门徒迭为游説政府许以风闻然后入门既经陛对得防除郎而辄怀不满傲睨累日不肯供职是岂张载程颐之学教之然也缘熹既除兵部郎官在臣合有统摄若不举劾厥罪惟均望将熹停罢以为事君无礼者之戒帝谓栗言过当而大臣畏栗之强莫敢深论乃命熹依旧江西提刑周必大言熹上殿之日足疾未瘳勉强登对帝曰朕亦见其跛曳左补阙薛叔似亦奏援之太常博士叶适上防曰考栗劾熹之辞始末参验无一实者特发其私意而忘其欺耳至于其中间之道学一语利害所系不独于熹葢自昔小人残害忠良率有指名或以为好名或以为立异或以为植党近又剏为道学之目郑丙倡之陈贾和之居要津者宻相付授见士大夫有稍慕洁修者辄以道学之名归之以为善为玷缺以好学为己愆相与指目使不得进于是贤士惴栗中材解体销声灭影秽徳垢行以避此名往日王淮表里台諌隂废正人葢用此术栗为侍从无以达陛下之徳意志虑而更袭用郑丙陈贾宻相付授之説以道学为大罪文致语言逐去一熹固未甚害第恐自此游辞无实谗言横生良善受祸何所不有伏望陛下正纪纲之所在絶欺罔于既形摧折暴横以扶善类奋发刚断以慰公言疏入不报诏熹仍赴江西熹力辞不赴　庚寅荧惑犯太微　秋七月戊戌上髙宗庙乐曰大勲舞曰大德侍御史胡晋臣首劾林栗喜同恶异无事而指学者
　　为党己未出栗知泉州朱熹除直宝文阁请祠未允壬戌恩平郡王璩卒始璩之入宫也储位未定者垂三十年中外颇以为疑帝既立天性友爱每召璩内宴呼以官而不名赐予无算至是追封信王　八月甲子朔日有食之　庚辰金主谓宰臣曰近闻乌达颇有不顺服之意若遣使责问彼或抵捍不逊则边境生事有不可已者朕尝思之招徕逺人于国家殊无所益彼来则听之不来则勿强其来此前世羇縻之长策也　金参知政事冨珠哩阿喽罕罢金主谓宰臣曰用人之道当自其壮年心力精强时用之若拘以资格则往往至于耄老此不思之甚也阿喽罕使其早用朝廷必得补助之力惜其已衰老矣凡有可用之材汝等宜早思之九月庚子夜南方有赤黄气覆大内　辛丑大飨明堂赦　甲寅名皇太后宫曰慈福　冬十月甲申防庆节诏北使百官诣东上阁门拜表起居免入贺　十一月戊戌金改葬熙宗于峨眉谷仍号思陵　庚子建焕章阁藏髙宗御集　金诏南京大名府等处避水逃移不能复业者官与赈济钱仍量地顷亩给以耕牛　周必大乞去位帝谕以比年病倦欲传位太子卿须少留必大奏圣体康宁止因孝思稍过岂应遽尔倦勤上曰礼莫大于享宗庙而孟享多以病分诣孝莫大于执丧而不得日至德夀欲不退休得乎防陈康伯家以绍兴传位劄上十二月壬申上遣中使宻持赐必大因令讨论典礼预草诏书　乙亥金主有疾庚辰赦天下乙酉诏皇太孙璟摄政居庆和殿东庑　戊子金诏尚书令徒单克宁右丞相襄平章政事张汝霖宿于内殿　朱熹既归投匦进封事言大本急务大本者陛下之心急务则辅翼太子选用大臣振举纲纪变化风俗爱养民力修明军政凡此六事皆不可缓而其本在陛下之心一心正则六事无不正一有私欲以介乎其间则虽惫精劳心不可为矣防入夜漏下七刻帝已就寝亟起秉烛读之终篇明日除主管西太一宫兼崇政殿説书熹力辞乃以秘阁修撰奉祠
　　十六年春正月癸巳金主殂于福安殿年六十七皇太孙璟即皇帝位世宗在金诸帝中最为贤主尝谓宰臣曰朕观唐史见太宗行事初甚厉精晚年与羣臣议多饰辞朕常思始终如一今虽年髙敬慎之心无时或怠又曰朕方前古明君固不可及至于不纳近臣谗言不受戚里私谒亦无愧矣即位二十八载南北讲好与民休息躬节俭崇孝弟信赏罚重农桑羣臣守职上下相安家给人足仓廪有余刑部嵗断死罪多不逾二十人国中号称小尧舜　甲午封皇孙柄为嘉国公柄魏惠宪王子　丙申知枢宻院事黄洽罢　己亥以周必大为左丞相留正为右丞相礼部尚书王蔺防知政事刑部尚书葛邲同知枢宻院事　乙巳防知政事萧璲罢丙午皇太后移御慈福宫　辛亥帝谕二府以旬日当内禅命周必大留身呈诏草　戊午金名皇太后宫曰仁夀寻改隆庆　己未更徳夀为重华宫　二月辛酉朔日有食之　壬戌上吉服御紫宸殿宣诏传位皇太子是日百官入班殿庭皇太子即皇帝位侧立不坐如绍兴三十六年礼百官称贺毕三省枢宻院奏事退放仗帝反丧服御后殿新皇帝侍立寻登辇同诣重华宫新皇帝还内即上尊号曰至尊夀皇圣帝皇后曰夀成皇后　癸亥金主始听政追尊其考宣孝太子允恭为皇帝庙号显宗尊母妃徒单氏为皇太后　乙丑金敕登闻鼓院所以达寃枉旧尝鎻户其令开之　壬申诏内外臣僚陈时政阙失四方献歌颂者勿受　遣罗防等使金告即位　乙亥遣诸葛廷瑞等使金吊祭　己卯诏官吏赃罪显著者重罚毋贷　辛巳以生日为重明节　乙酉金诏有司稽考典故许引用宋事　己丑诏编夀皇圣政　庚寅诏中书舍人罗具可为台諌者防以叶适呉镒孙逢吉张体仁冯震武郑湜刘崇之沈清臣八人上之　是月夀皇诏立帝元妃李氏为皇后后安阳人庆逺节度使道之女也道帅湖北闻道士皇甫坦善相人乃出诸女拜之坦见后惊不受拜曰此女当母天下坦言于髙宗遂聘为恭王妃性妬悍尝诉帝左右于髙宗及夀皇髙宗不怿谓吴后曰是妇将种吾为皇甫坦所误夀皇亦屡训敇令以皇太后为法不然行当废汝后疑其説出于太后憾之　以谯熙载姜特立并知閤门事帝东宫旧臣也　三月丙申遣沈揆等使金贺即位　己亥进封平阳郡王扩为嘉王李后所生也　甲寅以史浩为太师　戊午金遣张万公等来致遗留物　己未废拾遗补阙官御史中丞谢谔论其不可废不听自是近臣罕进言者　夏四月癸酉改封皇侄嘉国公柄为许国公　乙酉金葬光天兴运文德武功圣明仁孝皇帝于兴陵庙号世宗　五月甲午以王蔺知枢宻院事　丙申左丞相周必大罢初何澹与必大厚为司业久不迁留正奏迁之澹由是憾必大而徳正及为諌议大夫首上疏攻之必大出判潭州寻与祠　常德府辰沅靖州大水入其郛　初开讲筵侍讲尤袤奏曰天下万事失之于初则后不可救书曰慎厥初惟其始又举唐太宗不私秦府旧人为戒知閤门事姜特立疑其为己而发使言者目为周必大之党逐之　丙午金以祔庙礼成大赦　丁未金地生白毛戊申以和义郡夫人黄氏为贵妃　知閤门事姜特立罢特立与谯熙载并用事恃恩无所忌惮时谓曽龙再出留正列其招权预政之罪乞斥逐之帝意未决防参知政事缺特立谒正曰上以丞相在位久欲迁左揆叶张二尚书当择一人执政未知孰先正奏之帝大怒遂夺职与外祠夀皇闻之曰留正真宰相也帝念特立复除浙东马步军副总管赐钱二千缗为行装　戊午金河溢曹州　闰月庚申朔诏内侍陈源许在外任便居住金主封兄珣为丰王琮为郓王瓌为瀛王从彞为沂
　　王弟从宪为夀王玠为温王　壬申金封乳母孙氏为萧国夫人姚氏为莘国夫人　癸未诏季秋有事于明堂以高宗配　丙子金进封赵王永中为汉王曹王永功为冀王豳王永成为吴王虞王永升为随王徐王永蹈为卫王滕王永济为潞王薛王永德为沈王　乙夘阶州大水入其郛　壬午大理寺奏狱空　六月庚寅镇江大水入其郛　辛夘金修起居注完顔乌哲知登闻检院孙铎皆二书諌围猎金主纳其言　金拾遗马升上俭徳箴　癸夘诏自今臣僚奏请事涉改法者三省枢宻院详具以闻　秋七月辛酉金减民地税十之一河东南北路十之二下田十之三　庚辰下诏防刑辛巳金诏京府节镇防御州设学养士　八月壬辰金左司諌郭安民上疏论三事曰崇节俭去嗜欲广学问甲午升恭州为重庆府　丙申减两浙月桩等钱嵗二十五万五千缗　己亥观文殿大学士特进鲁国公王淮卒淮力学属文少负公辅之望居台諌论劾皆当为相能尽心事上用人论贤否不事形迹杜絶幸门唯以唐仲友故擢陈贾为御史郑丙为吏部尚书协力攻朱熹以肇元伪学之禁大丧平生　九月癸亥减绍兴和买绢嵗额四万四千余匹　乙丑戒执政侍从台諌毋移书荐举请托　丁夘金制强族大姓不得与所属官吏交往违者有罪　主管云台观新知袁州刘清之卒方清之疾作犹贻书执政论国事诸生往之不废讲论朱熹为文祭之曰子澄立志髙雅信道深坚居闲则讲道著书乐众人之所不乐从官则养民善俗忧众人之所不忧贤者与之游则常幸其有思齐闻过之益不贤者与之处则常病其有明汚招过之羞然世之贤者少而不贤者多是以子澄之得誉寡而防毁众道不得行于一州而遂赍志以没也是岂不可为之深悲而痛恨也耶子澄清之字也　冬十月甲寅大阅　十一月庚午诏改明年为绍熙元年　乙亥金命参知政事伊喇履提控刋修辽史　乙亥诏陈源毋得辄入国门　丁丑减江浙月桩钱额十六万千余缗　辛巳金诏有司今后诸处或有饥馑令总管节度使及提刑司先行赈贷然后言上　改朱熹知漳州熹至部奏除属县无名之赋七百万减经总制钱四百万又以俗未知礼采古丧葬嫁娶之仪掲以示之命父老解説以教其子弟漳俗崇信释氏男女聚僧舍为传经防女不嫁者为庵以居熹悉禁之　十二月特诏知隆兴府黄洽言事洽奏用人之道人称为万世不易之论屡乞归田寻畀提举洞霄宫方未得请也人劝之治第洽曰吾书生防拔擢至此未有以报国而先营私乎使吾一旦罪去犹有先人敝庐可芘风雨夫复何忧　诏起陆九渊知荆门军朱熹贻书曰荆门之命少慰人意为今之计惟僻且逺犹或可以行志想不以是为厌流行坎止亦非人力所能为也
　　资治通鉴后编卷一百二十七
&lt;史部,编年类,资治通鉴后编&gt;
　　钦定四库全书
　　资治通鉴后编卷一百二十八
　　刑部尚书徐干学撰
　　宋纪一百二十八【起上章阉茂正月尽黓困敦十二月凡三年】
　　光宗循道宪仁明功茂徳温文顺武圣哲慈孝皇帝
　　【讳惇孝宗第三子也母白成穆皇后郭氏绍兴十七年九月乙丑生于藩邸孝宗即位封恭王及庄文太子薨孝宗以帝英武类己欲立为太子而以其非次迟之乾道七年二月癸酉乃立为皇太子四月甲子命判临安府寻领尹事】
　　绍熈元年春正月丙辰朔金改元明昌　起浙西提刑狱陈傅良为吏部员外郎傅良自太学録出去朝二十年须发尽白因轮对言曰太祖皇帝垂裕后人以爱惜民力为本熈宁以来用事者取太祖约束一切纷更之诸路上供嵗额增于祥符一倍崇宁重修上供格颁之天下率増至十数倍其他杂敛则熈宁以常平寛剰禁军阙额之类别项封桩而无额上供起于元丰经制起于宣和緫制月桩起于绍兴皆迄今为额折帛和买之类又不与焉茶引尽归于都茶盐钞尽归于货务秋苗斗斛十八九归于纲运皆不在州县州县无以供则豪夺于民于是取之斛面折变科敷抑配赃罚而民困极矣方今之患何但四夷葢天命之永不永在民力之寛不寛耳岂不甚可畏哉陛下宜以救民穷为己任推行太祖未冺之泽以为万世无疆之休且言今天下之力竭于养兵而莫甚于江上之军都统司谓之御前军马虽朝廷不得知緫领所谓之大军钱粮虽版曹不得与于是中外之势分而事权不一施行不专虽欲寛民其道无繇诚使都统司之兵与向者在制置司时无异緫领所之财与向者在转运司时无异则内外为一体内外一体则寛民力可得而议矣帝从容嘉纳且劳之曰卿昔安在朕不见乆矣其以所著书示朕退以周礼説十三篇上之迁秘书少监兼实録院检讨嘉王府赞读　壬申再蠲临安民身丁钱三年　壬午谏议大夫何澹请置绍熙防计録诏澹同户部长贰检正都司稽考财赋出入之数以闻　金上封事者言自古以农桑为本今商贾之外又有佛老与他游食浮费百倍农嵗不登流殍相望此末作伤农者多故也金主乃下令禁自披剃为僧道者　二月辛亥殿中侍御史阳安刘光祖入对言近世是非不明则邪正互攻公论不立则私情交起此固道之消长时之否泰而实国家之祸福社稷之存亡系焉甚可畏也本朝士大夫学术最为近古初非有强国之术而国势尊安根本深厚咸平景徳之间道臻皇极治保太和至于庆厯嘉祐盛矣不幸而坏于熙丰之邪説踈弃正士招徕小人幸而元祐君子起而救之末流大分事故反覆绍圣元符之际羣凶得志絶灭纲常其论既胜其势既成崇观而下尚复何言臣始至时闻有讥贬道学之説而实未覩朋党之分中更外艰去国六载已忧两议之各甚而恐一旦之交攻也逮臣复来其事果见因恶道学乃生朋党因生朋党乃罪忠谏夫以忠谏为罪其去绍圣几何陛下即位之初凡所进退率用人言初无好恶之私岂以党偏为主而一嵗之内斥逐纷纷以人臣之私意累天日之清明往往纳忠之言谓为沽名之举至于洁身以退亦曰愤怼而然欲激怒于至尊必加之以讦讪事势至此循黙乃宜循黙成风国家安赖臣欲熄将来之祸故不惮反覆以陈伏冀圣心豁然永为皇极之主使是非由此而定邪正由此而别公论由此而明私意由此而熄道学之讥由此而消朋党之迹由此而冺和平之福由此而集国家之事由此而理则生灵之幸社稷之福也不然相激相胜展转反覆为祸无穷臣实未知税驾之所帝下其章读者至于流涕何澹见之数日恍惚无措光祖又劾户部尚书叶翥中书舍人沈揆结近习以图进取比年以来士大夫不慕防靖而慕奔竞不尊名节而尊爵位不乐公正而乐软美不敬君子而敬庸人既安习以成风谓苟得为至计良由前辈老成零落殆尽后生晩进议论无所据依学术无所宗主正论益衰士风不竞幸诏大臣妙求人物必朝野所共属贤愚所同敬者一二十人参错立朝国势自壮臣虽终嵗无所奏紏固亦未至旷官今日之患在于不封殖人才台谏但有推残庙堂无所长养臣处当言之地岂以排击为能哉帝善之初殿中侍御史阙帝方严其选一日谓留正曰卿监郎官中有一人焉卿知之乎正沈思久之曰得非刘光祖耶帝笑曰是乆在朕心矣及居官果称职　癸丑金地生白毛　三月丁夘诏秀王袭封置园庙　録赵普后一人　乙亥金初设应制及宏词科　辛巳金诏修曲阜孔子庙学　夏四月己丑以伯圭为太保嗣秀王即湖州秀国立庙奉神主伯圭谦谨不以近属自居每入见帝行家人礼宴私隆洽伯圭执臣礼愈恭帝益爱重之　丁未殿中侍御史刘光祖以论带御器械吴端罢初何澹劾免周必大光祖素与澹相厚善尝过澹澹曰近日之事可谓犯不韪光祖曰周丞相岂无可论第其门多佳士不可并及其所荐者澹不聴时姜特立谯熙载方用事光祖屏人语澹曰曾龙之事不可再澹曰得非姜谯之谓乎光祖曰然既而澹引光祖入便阁有数客在焉视之皆姜谯之徒也光祖始悔失言至是澹同知贡举光祖除台官首上学术邪正之章及奏名光祖被防入院拆号与澹席甫逼澹曰近日风采一新光祖曰非立异也但尝为大谏言者今日言之耳既出同院谓光祖曰何自然见君所上章数日恍惚饵定志凡他可知也未几谢深甫除右正言光祖以论吴端忤防罢澹迁御史中丞议论自此分矣自然澹字也吴端者旧以巫医为业帝在潜邸时端疗夀皇疾有功李后徳之帝既受禅擢閤门宣赞舍人又迁带御器械澹三上防论之不报给事中胡纮亦封还録黄帝以御笔谕止之澹纮皆聴命光祖再上防言小人逾分干请而使给諌不得行其职轻名器亏纲纪亵主权是一举而三失也防入帝命大臣令都司谕止之光祖言益力帝不乐先是光祖监拆号差误士人试卷既举觉放罪矣至是乃用前事徙光祖为太府卿求去不已除潼川转运判官　戊申赐礼部进士余复以下五百三十七人及第出身婺州进士王介策言今之所谓道学者即世之君子正士也君子正士之名不可逐故设为此名一网去之圣明在上而天下以道学为讳将何以立国哉帝嘉叹擢为第三是榜又得李燔道学之讥少沮　五月乙夘前丞相赵雄坐所举以贿败降秩　己未出吴端为浙西马步军副緫管　丙寅修楚州城　丙子太白昼见　六月金制定亲王家人有犯其长史府掾失觉察故纵罪　秋七月癸丑诏秀王诸孙并授南班甲寅以葛邲参知政事给事中胡晋臣签书枢密院事乙夘以留正为左丞相王蔺为枢密使　癸酉建秀
　　王祠堂于临安以藏神御如濮王故事　八月乙酉金始设常平仓　己亥帝率羣臣上夀皇玉牒日厯于重华宫　己酉诏造新厯　九月己未升剑州为隆庆府冬十月丙午诏内外军帅各荐所部有将才者　十
　　一月壬戌潼川转运判官王溉撙节漕计代输井户重额钱十六万缗诏奬之　十二月壬午赐王伦諡曰节愍　丙戌枢密使王蔺罢时帝厉精初政蔺亦不存形迹除目或自中出未惬人心者辄留之纳诸御坐每事尽言无隠然疾恶太甚同列多忌之竟为中丞何澹所论罢　戊子以葛邲知枢密院事胡晋臣参知政事陈贾以静江守臣将入奏殿中侍御史林大中极论其庸回无识尝表里王淮创为道学之目阴废正人傥许入奏必再留中善类闻之纷然引去非所以靖国命遂寝　金大定初户口才三百余万至二十七年户口六百七十八万九千是嵗户部奏户口六百九十三万九千
　　二年春正月庚戌朔命两淮行义仓法诏守令到任半年后具水源湮塞合开修处以闻任满日以兴修水利图进择其劳效着明者赏之　壬子诏尊高宗为万世不祧之庙　甲寅金始许宫中称圣主　辛酉金皇太后图克坦氏殂于隆庆宫年四十五太后广平郡王贞之女也素谦谨每畏其家世崇宠见父母流涕而言曰高明之家古人所忌愿善自保持其后家果以海陵事败葢其逺虑如此世宗尝谓诸王妃公主曰皇太子妃容止合度服饰得中尔等当法效之及尊为太后愈加敬俭尤恶闻人过谗佞之言不得入恕以容物未尝见喜愠之色然义有不可虽至亲无所阿徇尝诫诸侄曰皇帝以我故乃推恩外家当尽忠图报勿谓小善为无益而弗为小恶为无伤而弗去毋借吾之贵辄肆非违以干国宪也性好诗书及老庄学纯淡清懿造次必于礼逮嫔御以和平其有生子而母亡者视之如己出慈训无间　戊寅雷电雨雹　二月庚辰朔大雨雪　壬午遣宋之瑞等使金吊祭　癸未名新厯曰防元　甲申福建安抚使赵汝愚等以盗发所部与守臣监司各降秩一等县令追停以辛弃疾为安抚使弃疾尝摄帅每叹曰福州前枕大海为贼之渊薮上四郡民顽犷易乱帅臣空竭缓急奈何至是务为镇静未期嵗积镪至五十万缗牓曰备安库谓闽中土狭民稠嵗俭则籴于广今幸连稔宗室及军人入仓请米出即粜之秋价贱以备安钱籴二万石则有备无患矣又欲造万铠招强壮补军额严训练则盗贼可以无虞事未行台臣劾其用钱如泥沙杀人如草芥遂丐祠归　秘书郎普城黄裳为嘉王府翊善每劝讲必援古证今即事明理凡可以开王心者无不言也至是迁起居舍人帝方宠任潘景珪台谏交章论之多被斥逐裳奏言自古人君不能从谏者其蔽有三一曰私心二曰胜心三曰忿心事苟不出于公而以己见执之谓之私心私心生则以谏者为病而求以胜之胜心生则以谏者为仇而求以逐之因私而生胜因胜而生忿忿心生则事有不得其理者焉如潘景珪常才也陛下固亦以常人遇之特以台谏攻之不已致陛下庇之愈力事势相激乃至于此宜因事静察使心无所系则闻台谏之言无不悦而无欲胜之心待台谏之心无不诚而无加忿之意矣　乙酉诏以阴阳失时雷雪交作令侍从台谏两省卿监郎官馆职各具时政阙失以闻监察御史林大中以事多中出乃上防曰仲春雷电大雪继作以类求之则阴胜阳之明验也葢男为阳女为阴君子为阳小人为阴当辨邪正毋使小人间君子当思正始之道毋使女谒之得行吏部侍郎陈骙防三十条如宫闱之分不严则权柄移内谒之渐不杜则明断息谋台諌于当路则私党植咨将帅于近习则贿赂行不求谠论则过失彰不谨旧章则取舍错宴饮不时则精神昏赐予无节则财用竭皆切时病　出米五万石赈京城贫民权罢修皇后家庙　辛夘布衣余古上书曰陛下自即位以来星见再周当思付托之重朝夕求治为急乃或不然间者侧闻宴游无度声乐无絶昼日不足继之以夜宫女进献不时伶人出入无节宦官侵夺权政随加宠赐或至超迁内中宫殿已歴三朝何陋之有奚用更建楼台接于云汉月榭风亭不辍兴作深为陛下不取也甚者奏蕃部乐习斋郎舞乃使幸臣嬖妾杂以优人聚之数十饰怪巾拖异服备极丑恶以致戯笑至亡谓也自古宦官败国备载方册臣观宦者之盛莫如方今上而三省下而百司皆在此曹号令之下葢自副将以至殿步帅各为高价不问劳绩过犯骁勇怯弱但如价纳贿则特防专除故将帅率皆贪刻军士不无饥寒兵器朽钝士马羸瘠未尝过而问焉设有缓急计将安出此为害之大者良由公卿持禄保位备员全身如汉之石庆唐之苏味道满朝皆小人也求海内不盗贼民生不涂炭日月不食水旱不作其可得乎臣愿陛下以汉文帝为法唐庄宗为戒问安视膳之余宫庭燕闲讲读经史无为南面或鼓琴投壶习射以頥养神性享名教不穷之乐固嵩岳无涯之夀岂不休哉帝览书震怒始拟编管言者救之乃送筠州学聴读【考异筠州或作秀州今从宋史光宗纪此书字字剀切薛鉴载之甚畧今依宋史全文本补録】　壬午金敇亲王及三品官之家毋许僧尼道士出入　丙午金初置王傅府尉官名为官属实检制之也　丁未金遣完顔亶等来告哀　三月丁巳诏自今边事令宰相与枢密院议仍同签书　癸亥金敇有司国号犯汉辽唐宋等名者不得封臣下　丙寅诏福建提防刑狱陈公亮知漳州朱熹同措置漳泉汀三州经界熹初为泉之同安簿知闽中经界不行之害至是访问讲求纎悉备至乃奏言经界为民间莫大之利绍兴已推行处公私两利独漳泉汀未行臣不敢先一身之劳逸而后一州之利病窃独任其必可行也然必推择官吏委任责成度量步畆筭计精确画图造帐费从官给随产均税特许过乡通县均纽庶几百里之内轻重齐同今欲每畆随九等高下定计产钱而合一州租税钱米之数以产钱为母每文输米几何钱几何其于一仓一库受纳既输之后却视原额分为省计为职田为学粮为常平各拨入诸仓库版图一定则民业有经矣但此法之行贫民下户固所深喜然不能自达其情豪家猾吏实所不乐皆善为説辞以惑羣聴贤士大夫之喜安静厌纷扰者又或不深察而望风沮怯此则不能无虑帝得奏诏监司条具其事且令公亮与熹协力奉行防农事方兴熹益加讲究冀来嵗行之细民知其不扰而利于己莫不鼓舞而贵家豪右占田隠税侵渔贫弱者胥为异论以揺之前诏遂格熹请祠去癸酉建宁雨雹大如桃李坏民居五千余家温州大
　　风雨雷雹田苗桑果荡尽　夏四月戊寅朔金尚书省言齐民与屯田户往往不睦若令逓相婚姻实国家长乆安宁之计从之　乙酉金孝懿皇太后于裕陵戊子金制诸部内灾伤主司应言而不言及妄言者杖七十检视不以实者罪如之因而有伤人命者以违制论致枉有徴免者坐赃论妄告者户长坐诈不以实罪计赃重从诈匿不输法　癸巳金谕有司自今女真字直译为汉字国史院专冩契丹字者罢之　甲午金改封永中为并王永功为鲁王永成为兖王永升为曹王永蹈为郑王永济为韩王永德为豳王　辛丑徽州火二日乃灭　五月己酉朔福州水　庚申诏侍从经筵翰苑官自今并不时宣对庶广咨询以补治道　戊辰金州大火　己巳潼川崇庆二府大安石泉淮安三军兴利果合绵汉六州大水　六月戊子金禁称本朝人及本朝言语为蕃违者杖之　癸巳诏宰臣执政自今不时内殿宣引奏事　司谏邓驲以言事罢为将作监御史林大中言台諌以论事不合而遽迁臣恐天下以陛下为不能容不聴　秋七月丁未朔诏故容州编管人高登追复原官　己未出防子百万缗收两淮私铸铁钱　己巳兴州大水漂没数千家　八月御史中丞何澹有本生继母丧乞有司定所服礼寺言当解官澹上疏引礼不逮事之文请下台谏给舍议之于是太学生乔嘉朱九成黄防卿移书责之其畧曰窃谓人之大伦莫重于父母礼有出继其服虽异而钟于天性者未尝不同也故所承父母则三年终丧而所生父母则心丧三年閤下自长成均而更长台谏此三纲五常之所系者也今閤下有所生继母之丧初请解官莫不义之继上疏称逮事不逮事之异中外閧然夫礼经所谓逮事父母则讳王父母不逮事父母则不讳王父母非谓无恩于先祖也葢逮事父母则亲闻父母之言所尝讳其祖不逮事父母则不闻父母之言所尝讳其祖是以子莫知其所讳也故本朝方慤解此一节以谓特庶人之礼耳若学士大夫则知尊祖矣何逮事不逮事之拘乎今闻閤下引此欲不持丧恐与礼经相反何者礼经谓逮事父母则从父母之言今閤下所生之父果以继室为正乎若所生之父果以继室为正则閤下亦当从而为正不得黜之也今四十余年以所生继母事之及其终也反以为生不逮事而不持心丧可乎夫閤下之意必谓所生继母无生我之恩则不当为之服抑不思黜其所生之母是贱其所生之父也为人子者尚忍言哉不然必以生我者为正而继之者为不正是闾巷小人知有母而不知有父者非天理之公人伦之正也閤下为天子耳目之官将以厚人伦移风俗正宜致辨于此时奉常礼所由出而请下台諌给舍议识者有以窥之矣澹方待命六和塔得书乃去　甲申寛两浙铁之禁　九月壬子召知福州赵汝愚为吏部尚书时知潭州赵善俊得防奏事殿中侍御史林大中防劾之且言宗室汝愚之贤当召帝用其言召汝愚而出善俊陆九渊至荆门军民有诉者无早暮得达令其自持杖以追为立期皆如约而至即为酌情决之多所劝释其有涉人伦者使自毁其状以厚风俗不可训者始寘之法境内官吏之贪廉民之习尚善恶皆素知之有诉人杀其子者九渊曰不至是及追究其子果无恙有诉窃取而不知其人九渊出二人姓名使捕至讯之伏辜尽得所窃物还诉者且释其罪使自新因语吏以某所某人为暴翌日有诉遇夺掠者即其人也乃加追治吏惊以为神申严保伍之法盗贼或发擒之不逸一人羣盗屏息荆门为次边而无城九渊以为郡居江汉之间为四集之地南捍江陵北援襄阳东防随郢之胁西当光化夷陵之冲荆门固则四隣有所恃否则有胸胁腹心之虞由唐之湖阳以趋山则其涉汉之径已在荆门之胁由邓之邓城以涉汉则其趋山之道已在荆门之腹自此之外间道之可驰汉津之可涉坡陀不能以限马滩濑不能以濡轨者所在尚多自我出奇制胜徼敌兵之腹胁者亦正在此虽四山环合易于备御而城池阙然将谁与守乃请于朝而城之自是民无边忧罢关市吏讥察而减民税商贾毕集税入日増旧用铜钱以其近边以铁钱易之而铜有禁复令贴纳九渊曰既禁之矣又使之输耶尽蠲之平时教军伍射郡民得与中者均赏荐其属不限流品尝曰古者无流品之令而贤不肖之辨严后世有流品之分而贤不肖之辨畧每旱祷即雨郡人异之故事上元则设斋醮曰为民祈福九渊不设但防士民于公防讲洪范皇极敛时五福一章代醮事大畧言五福但当论人一心此心若正无不是福此心若邪无不是祸逾年政行令修民俗为变诸司交荐丞相周必大称荆门之政以为躬行之效云九渊与兄九龄九韶号金谿三陆乾道中九龄调兴国军教授未上防湖南茶冦剽庐陵声揺旁郡旧有义社以备冦郡从众请以九龄主之门人多不悦九龄曰文事武备一也古者有征讨公卿即为将帅比闾之长则伍两之卒也士而耻此则豪侠武断者专之矣遂领其事调度屯御皆有法冦虽不至而郡县倚以为重九韶隠居山中昼之言行夜必书之其家累世义居一人最长为家长一家之事聴命焉嵗选子弟分任家事凡田畴租税出内庖防賔客之事各有主者九韶以训戒之辞为韵语晨兴家长率众子弟谒先祠毕击鼓诵其辞使列聴之子弟有过家长防众子弟责而训之不改则挞之终不改则言之官府屏之逺方焉　冬十月甲申复吴端带御器械　十一月丙午朔金制诸女真人不得以姓氏译为汉字　戊申安定郡王子彤卒　甲寅金禁伶人不得以厯代帝王为戏及称万嵗犯者以不应为重法科　戊午夏人杀金边将阿噜岱夏人肆牧于镇戎之境逻卒逐之夏人执逻卒而去阿噜岱率兵诘之夏厢官吴明契信陵都卜祥徐余立伏兵三千于涧中阿噜岱中流矢死诏索杀阿噜岱者夏人处以徒刑索之不已夏人乃杀明契等　甲子金制投匿名书者徒四年　己巳加諡高宗曰受命中兴全功至徳圣神武文昭仁宪孝皇帝　初帝欲诛宦者近习皆惧遂谋离间三宫帝疑之不能自解防帝得心疾夀皇购得良药欲因帝至宫授之宦者遂诉于皇后曰太上合药一丸俟宫车过即投药万一不虞奈宗社何后觇药实有心衔之顷之内宴后请立嘉王扩为太子夀皇不许后曰妾六礼所聘嘉王妾亲生也何为不可夀皇大怒后退持嘉王泣诉于帝谓夀皇有废立意帝惑之遂不朝夀皇一日帝浣手宫中覩宫人手白悦之他日后遣人送食合于帝啓之则宫人两手也黄贵妃有宠因帝祭太庙宿斋宫后杀贵妃以暴卒闻及郊风雨大作黄坛烛尽灭不能成礼而罢帝既闻贵妃卒又值此变震惧増疾自是不视朝政事多决于后后益骄恣夀皇闻帝疾亟往南内视之且责后后怨愈深　伶人胡永年积官至武功大夫遇郊乞任子吏部尚书赵汝愚奏永年乐官不当任子着为令　十二月乙酉金罢契丹字　丁亥帝始召对辅臣于内殿　乙未增楚州更戍兵一千五百人　甲辰诏内侍省都知杨皓怀奸凶恣刺面杖脊配吉州押班黄迈私相朋附决杖编管抚州寻送皓抚州迈常州居住　马大同为户部侍御史林大中劾其用法严峻帝欲易置他部大中曰是尝为刑部固以深刻称章三上不报又论大理少卿宋之瑞章四上亦不报大中以言不行求去改吏部侍郎不拜乃除大中直寳谟阁与大同之瑞俱出知外郡初占星者谓朱熹曰某星示变正人当之其在林和叔乎和叔大中字也至是熹遗书朝士曰闻林和叔入台无一事不中的去国一节风义凛然当于古人中求之
　　三年春正月乙巳朔帝有疾不视朝起居舍人陈傅良奏曰一国之势犹身也壅底则致疾今日迁延某事明日阻节某人即有奸险乗时为利则内外之情不接威福之柄下移其极至于天变不告边警不闻祸且不测矣　庚戌蠲四川盐酒重额钱九十万缗　出度僧牒二百収淮东铁钱　二月丁酉申严钱银过淮之禁闰月丙午禁郡县新作寺观　壬戌诏州县未断之讼监司毋得移狱违者许执奏　甲子成都路转运判官王溉以代民输激赏等绢钱三十三万缗诏进一官仍令再任　三月辛巳帝疾稍愈始御延和殿聴政封子涛为安定郡王帝自有疾重华温凊之礼以及诞辰节序屡以夀皇传防而免至是宰辅百官下至韦布之士以过宫为请者甚众至有叩头引裾号泣者帝开悟有命驾意竟不果行都人始以为忧　甲申筑峡州城丁亥金赐孝子刘瑜刘庆祐绢粟旌其门闾复其身瑜棣州人庆祐锦州人也　己亥诏技艺补授之人毋得奏补着为令　夏四月金瀛王瓌卒瓌郓王琮之同母弟也重厚寡言内行修饬工诗精于骑射书艺金主令在左右及卒三临奠哭之恸諡文敬　乙夘以户部侍郎丘崈为四川安抚制置使初留正帅蜀虑吴氏世将谋去之不果至是议更蜀帅正言西边三将惟吴氏世袭兵柄号为吴家军不知有朝廷遂以户部侍郎丘崈往崈陛辞奏曰臣入蜀后吴挺脱至死亡兵权不可复付其子臣请得以便宜抚定诸军许之　戊午帝朝重华宫　金赐云内孝子孟兴绢粟兴早丧父事母孝谨母没丧葬尽礼事兄如事其父又赐同州人妻师氏諡曰节师氏夫亡孝养舅姑姑病刲臂肉饲之姑即愈舅姑既没兄师逵与夫侄防其财产伪立媒证致之官必欲嫁之师氏畏逼乃投县署井中而死　是月金主以旱灾下诏责躬　五月帝有疾不视朝　戊寅金出宫女一百八十三人　庚子常徳大水入其郛　己亥蠲四川水旱郡县租赋　安丰军大水平地三丈余漂田庐丝麦皆空　六月辛丑朔下诏戒饬风俗禁民奢侈与士为文浮靡吏苟且饰伪者　以礼部尚书陈骙同知枢密院事　乙丑金以民乏食诏户部预给百官冬季俸令就仓以时直粜与贫民　秋七月己巳刺沿边盗万人为诸州禁军　壬申监文思院常良孙坐赃配海外前丞相周必大坐缪举良孙降秩　壬午泸州骑射卒张信等作乱杀其帅臣张孝芳甲申军士卞进张昌击杀信　己亥金主谓宰臣曰闻诸王傅尉多苛细举动拘防亦非朕意是职之设本欲辅导诸王使归之正得其大体而已平章政事瓜尔佳清臣曰请以圣意徧行之金主曰已谕之矣　八月辛亥金尚书省奏提刑司察举河中胡光谦年虽八十三尚可任用召赴阙命学士院以杂文试之称防特赐光谦进士及第授太常寺奉礼郎旧设是职未尝除人以光谦徳行才能故特授之　戊午縂领四川财赋杨辅奏已蠲东西两川畸零绢钱四十七万缗激赏绢六万六千疋诏奬之自是嵗以为例　九月丙申劝两淮民种桑　冬十月壬寅修大禹陵庙　辛亥帝诣重华宫进香　壬子金有司奏增修曲阜宣圣庙毕勅党怀英撰碑文朕将亲行释奠之礼其检讨典故以闻　甲寅金勅置常平仓处并令州府官以本职提刑县官兼管勾其事以所籴多寡酌量升降永为之制　戊午金主谕尚书省访求博物多闻之士　癸亥金主遣谕诸王傅尉曰朕分命诸王出镇葢欲政事之暇安便优逸有以自适耳然虑其举措之间或违于理所以分置傅尉使劝导弥缝不入于过失而已若公余游宴不至过度亦复何害今闻尔等或用意太过凡王门细碎之事无妨公道者一一干与赞助之道岂当如是宜各思职分事举其中无失礼体仍就谕诸王使知朕意　十一月壬申赈襄阳府被水贫民　丙子金诏臣庶名犯古帝王而姓复同者禁之周公孔子之名亦令回避　内侍陈源为夀皇所逐蓄憾已深帝即位自郴州召还源与其党杨舜卿林亿年朝夕离间两宫故帝虽疾平犹疑畏不朝重华　丙戌日南至丞相留正率百官诣重华宫拜夀称贺兵部尚书罗防给事中尤袤中书舍人黄裳御史黄度尚书左选郎官叶适等皆上防请帝朝重华宫不从秘书郎清江彭龟年以书谯赵汝愚且上防言夀皇之事高宗备极子道此陛下所亲覩也况夀皇今日止有陛下一人圣心拳拳不言可知特遇过宫日分陛下或迟其行则夀皇不容不降防免到葢为陛下辞责于人使人不得以窃议陛下其心非不愿陛下之来自古人君处骨肉之间多不与外臣谋而与小人谋之所以交鬭日深疑隙日大今日两宫万万无此然臣所忧者外无韩琦富弼吕诲司马光之臣而小人之中已有任守忠者在焉惟陛下裁察又言使陛下亏过宫定省之礼皆左右小人间谍之罪宰执侍从台谏但能仗父子之义责望人主至于疑间之根盘固不去曾无一语及之今内侍间谍两宫者固非一人独陈源在夀皇朝得罪至重近复进用外人皆谓离间之机必自源始宜亟发威断首逐陈源然后肃命銮舆负罪引慝以谢夀皇使父子欢然宗社有永顾不幸与及汝愚入对又往复规諌帝意乃悟汝愚更属嗣秀王伯圭调防于是两宫之情始通辛夘帝朝重华宫皇后继至从容竟日都人大悦　戊戌诏李纯乃皇后亲侄可特除閤门宣赞舍人　除袐书郎彭龟年为起居舍人入谢帝曰此官以待有学识人念非卿无可者龟年述祖宗之法为内治圣鉴以进帝曰祖宗家法甚善龟年曰臣是书大抵为宦官女谒之防此曹若见恐不得数经御览帝曰不至是　皇后益骄奢封其先三代为王家庙逾制卫兵多于太庙后归谒家庙推恩亲属二十六人使臣一百七十二人下至李氏门客亦奏补官　是嵗陆九渊卒于荆门军防者以千数私諡曰文安九渊之学务穷本原不为章句训诂唯笃信孟子之书尝谓学者汝耳自聦目自明事父自能孝事兄自能弟本无欠阙不必他求在乎自立而已又曰此道与溺于利欲之人言犹易与溺于意见之人言却难或劝九渊著书曰六经注我我注六经又曰学苟知道六经皆我注脚学者称象山先生秦桧当国无道程氏学者九渊兄九龄独尊其説而九渊则谓伊川之言不类孔孟张栻与九龄不相识晚嵗以书讲学期以世道之重吕祖谦尝称之曰子夀所志者大所据者实公聴并观却立四顾弗造于至平至粹之地弗措也初九渊尝与朱熹防鹅湖论辨所学多不合及熹守南康九渊访之熹与至白鹿洞九渊为讲君子小人喻义利一章聴者或至泣下熹以为切中学者隠防深痼之病门人杨简袁燮舒璘沈焕能传其学

　　资治通鉴后编卷一百二十八
　　钦定四库全书
　　资治通鉴后编卷一百二十九
　　刑部尚书徐干学撰
　　宋纪一百二十九【起昭阳赤奋若正月尽阏逄摄提格十二月凡二年】
　　光宗循道宪仁明功茂徳温文顺武圣哲慈孝皇帝
　　绍熈四年春正月己巳朔帝朝重华宫　癸未金尚书省奏大兴府推官苏徳秀为礼部主事金主曰朕尝语卿百官当使乆于其职彼方任理官复改户曹寻又除礼部人才岂能兼之若乆于其职但中材胜于新人事既经练亦必有济后不可轻易改除　辛夘蠲临安民身丁钱三年　金赈河北诸路被水灾者　丙申金东京路副使王胜进鹰金主遣谕之曰汝职非轻民间利害官吏邪正畧不具闻而乃以鹰进此岂汝所职耶后毋复尔　二月戊戌朔诏内侍陈源特与在京宫观甲戌皇孙生　丙寅出米七万石赈江陵饥民　庚午金主将如景明宫御史中丞董师中侍御史贾铉等上防曰西北二京临潢诸路比嵗不登加以民有养马签军挑壕之役财力大困流移未复米价甚贵若扈从至彼又必増价商贩或不时至则饥饿之徒将复有如曩嵗杀太尉马毁太府果出忿怨言起而为乱者矣况南北两属部数十年捍边者今为必里克巴鄂诱胁倾族随去边境荡揺如此可虞若忽而不戒岂圣人万举万全之道哉左补阙许安仁右拾遗路铎亦皆上防论谏金主召师中等赐对即从其奏仍遣谕辅臣曰朕欲巡幸山后无他不禁暑热故也今台谏官咸言民间缺食处甚多朕初不尽知既已知之暑虽可畏其忍私奉而重民之困哉遂罢行　三月丙子帝朝重华宫皇后从　辛巳以葛邲为右丞相陈骙参知政事胡晋臣知枢密院事吏部尚书赵汝愚同知院事御史汪义端与汝愚有隙上言高宗圣训不用宗室为宰执汝愚楚王元佐七世孙不宜用之汝愚亦力辞不许命当制学士申谕上意而黜义端汝愚乃拜命　癸巳帝从夀皇圣帝夀成皇后如聚景园　甲午金勅自今御史台奏事修起居注并令回避　金胥持国初以经童入仕为太子只应司令金主在东宫识之及即位遂大用厯工部尚书除参知政事持国为人柔佞有智术时李妃得幸持国知金主好色阴以秘术干之又多遗赂左右妃亦自嫌门地寒薄借外廷为重乃数称誉持国由是金主信任之与妃表里擅政躁进者争趋其门四方为之语曰经童作相监婢为妃　夏四月金百官三表请上尊号金主曰祖宗古先有受尊号者葢有其徳故有其名比年五糓不登百姓流离正当戒惧修身之日岂得虚受荣名耶不许仍断来章其后亲王大臣六学诸生屡请上尊号竟不许　丁巳金勅女真进士及第后仍试以骑射中选者升擢之　五月己巳赐礼部进士陈亮以下三百九十六人及第出身制策问礼乐刑政之要亮以君道师道对且曰臣窃叹陛下于夀皇莅政二十八年间宁有一政一事之不在圣怀而问安视寝之余所以察辞而观色因此而得彼者其端甚众亦既得其机要而见诸施行矣岂徒一月四朝为京邑之美观也哉时帝不朝重华宫羣臣更进迭諌皆不聴得亮策以为善处父子之间亲擢第一既知为亮乃大喜赐告词曰尔蚤以艺文首贤能之书旋以论奏动慈宸之聴今阅大对嘉其渊源擢置举首殆天留以遗朕也是榜又得乔行简授亮签书建康府判官防公事未至官卒朝廷惜其不获大用官其一子亮志存经济人人见其肺肝虽为布衣时荐士唯恐弗及从亮游者甚众其笃于事师者则有喻偘喻南强当乾道淳熙间朱熹吕祖谦陆九渊张栻皆谈性命而辟功利学者各骛其师説截然不可犯亮倔起其中独以为不然且谓性命之防子贡不得而闻吾夫子之所罕言后生小子与谈之不置其皆可与语上者哉禹无功何以成六府干无利无以具四徳如之何其可废也于是推寻孔孟之志六经之防诸子百家分析聚散之故然后知圣贤经理世务与三才并立而不废者皆明白简易人多疑其説而未信偘独出为诸生倡扶持而左右之已而亮不为世俗所容当路必欲挤之死地凡再下诏狱偘与同志之士极力营解几陷罗织人皆义之南强偘之从弟初当路欲排善类指亮为根煅炼刺骨罪且不测门人畏其威焰不敢出一语南强义形辞色贻书诮责同门谓陈先生无辜受罪将赍恨入土吾曹为弟子当怒髪冲冠乃影响昧昧是得为人类耶复走东瓯见叶适备陈寃状适曰子真义士也即秉烛为作书数通南强持谒诸台官讼言无忌竟直亮之寃
　　史臣曰自道废民散弟子之义缺平居则谬为恭敬一逢患难反目若不相识甚者至欲更名辟去虽以唐房杜之徒因其师王通与长孙无忌有隙遂不一言及通至使后人谓通中説借唐初名臣以自重呜呼通何人哉何有于房杜诸人也向使偘与南强见之必将唾叱之矣传曰民生于三事之如一唯其所在则致死焉其偘与南强之谓乎
　　丙子淮西大水　辛巳金主谕诸路令月具雨泽田禾分数以闻　丙戌绍兴大水　召浙东副総管姜特立还　壬辰太尉利州安抚使吴挺卒挺少起勲阀弗居其贵虽遇小官贱吏不敢怠忽拊循将士人人有恩璘故部曲拜于庭下辄降答之即失律诛治无少贷　留正引唐宪宗召吐突承璀事乞罢召姜特立不报六月丙申朔正出城待罪六和塔上疏切諌戊戌秘书省著作郎沈有开著作佐郎李唐卿秘书郎范黼彭龟年校书郎王奭正字蔡幼学顔棫吴猎项安世上疏乞寝特立召命皆不报正因缴进前后锡赉及告勅乞归田里亦不许　赈江浙两淮荆湖被水贫民　戊申签书枢密院事胡晋臣卒諡文靖帝自有疾不视朝晋臣与留正同心辅政中外帖然其所奏陈以温清定省为先次及亲君子逺小人抑侥幸消朋党启沃剀切弥缝缜密人无知者　甲子雨雹　秋七月乙丑太白昼见　丙寅大雨雹　己巳留正复论姜特立缴纳出身以来文字待罪于范村帝不复召正而特立亦不至　壬午以赵汝愚知枢密院事吏部尚书余端礼同知院事时知中江县游仲鸿赴召至汝愚以仲鸿直谅多闻访以蜀中利病汝愚欲亲出经畧西事仲鸿曰宥密之地斡旋者易公独不闻吕申公经畧西事当在朝廷之语乎汝愚悟而止　以永州防御使陈源为入内内侍省押班中书舍人陈傅良不草词　八月丙申蠲绍兴丁盐茶租钱八万二千缗　庚子金大赦　丁未金主释奠孔子庙北向再拜　戊午赈江东浙西淮西旱伤贫民九月庚午重明节百官上夀请帝朝重华宫不聴己夘上夀圣皇太后尊号曰夀圣隆慈备福皇太后中书舍人陈傅良上疏曰陛下之不过重华宫者特误有所疑而积忧成疾以至此尔臣尝即陛下之心反覆论之窃自谓深切陛下亦既许之矣未几中变以误为实而开无端之衅以疑为真而成不疗之疾是陛下自贻祸也给事中谢深甫言父子至亲天理昭然太上之爱陛下亦犹陛下之爱嘉王太上春秋高千秋万嵗后陛下何以见天下帝感悟甲申命驾往朝百官班立以俟帝出至御屏李后挽留曰天寒官家且饮酒百僚侍卫相顾莫敢言傅良趋进引帝裾请毋入因至屏后后叱曰此何地秀才欲斫头耶傅良痛哭于庭后使人问曰此何理也傅良曰子谏父不聴则号泣而随之后益怒遂传防罢还内傅良下殿径行诏改秘阁修撰不受戊子著作郎沈有开秘书郎彭龟年礼部侍郎倪思国子録王介等皆上疏请朝不从防上召嘉王倪思言夀皇欲见陛下亦犹陛下之于嘉王也帝为动容时李后寖预政思进讲姜氏防齐侯于泺因奏人主治国必自齐家始家之不能齐者不能防其渐也始于亵狎终于恣横卒至于阴阳易位内外无别甚则离间父子汉之吕氏唐之武韦几至乱亡不但鲁庄公也帝悚然赵汝愚同侍经筵退语人曰谠直如此吾党不逮也帝怒出思知绍兴府　癸未夏国主仁孝卒年七十伪諡圣徳皇帝庙号仁宗陵号夀陵仁孝始建学校立小学于禁中亲为训导尊孔子为文宣帝然权臣擅国兵政衰弱子纯佑立改元天庆　冬十月己酉朝献于景灵宫夜地震庚戌朝献于景灵宫夜地又震　壬子秘书省官请朝重华宫疏三上不报　甲寅雨土　工部尚书赵彦逾等上书重华宫乞防庆节勿降防免朝夀皇曰朕自秋凉以来思与皇帝相见卿等奏疏已令进御前矣明日防庆节帝以疾不果朝葛邲率百官贺于重华宫侍从上章居家待罪诏不许嘉王府翊善黄裳力劝帝朝重华帝曰内侍杨舜卿告朕勿往裳即上疏请诛舜卿台谏张叔椿章颖上疏乞罢黜太学生汪安仁等二百十八人上书请朝重华皆不报　起居舍人彭龟年奏言臣所居之官以记注人君言动为职车驾不过宫问安如此书者殆数十矣恐非所以示后又言陛下误以臣充嘉王府讲读官正欲臣等教以君臣父子之道臣闻有身教有言教陛下以身教臣以言教者也言岂若身之切哉不报　庚申帝将朝重华宫复以疾不果丞相以下上疏自劾请罢政不报【考异宋史光宗纪云是日彭龟年请逐陈源以谢天下按龟年传云光宗尝亲郊值暴风两感疾大臣希得进见久之疾平犹疑畏不朝重华宫龟年以书谯赵汝愚且上疏请首逐陈源居亡何光宗朝重华都人欢悦寻除起居舍人此葢绍熈三年十一月事也纪系是年十月庚申误今据龟年传正之】　黄裳尝病疽及是忧愤创复作乃上疏曰陛下之于夀皇未尽孝敬之道者必有所疑也臣窃推致疑之因陛下无乃以焚廪浚井之事为忧乎夫焚廪浚井在当时或有之夀皇之子唯陛下一人陛下违豫夀皇焚香祝天为陛下祈祷爱子如此则焚廪浚井之事臣有以知其必无也陛下何疑焉又无乃以肃宗之事为忧乎肃宗即位灵武非明皇意故不能无疑夀皇当未倦勤亲挈神器授之陛下揖逊之风同符尧舜与明皇之事不可同日而语矣陛下何疑焉又无乃以卫辄之事为忧乎辄与蒯瞆父子争国夀皇老且病乃頥神北宫以保康宁非有争心也陛下何疑焉又无乃以孟子责善为疑乎父子责善本生于爱惟知者能知此理则何至于相夷夀皇愿陛下为圣帝责善之心出于仁爱非贼恩也陛下何疑焉乃若可疑则有之贵为天子不以孝闻敌国将肆轻侮此可疑也而陛下不疑小人将起为乱此可疑也而陛下不疑中外官军岂无他志此可疑也而陛下不疑事有不须疑者则疑之其必可疑者反不以为疑颠倒错乱莫甚于此祸乱之萌近在旦夕宜及今幡然改过整圣驾谒两宫以交父子之欢则四夷向风天下慕义矣　知防州刘光祖致书赵汝愚曰宜与羣贤并心一力若上未过宫宰执不可归安私第林陈二阉自以获罪重华日夜交搆宜用韩魏公逐任守忠故事以释两宫疑谤大臣又当收兵柄密布腹心俾缓急有可仗者　十一月辛未日中有黒子　癸酉太白昼见地生毛夜有赤云白气　赵彦逾等复力请帝朝重华戊寅帝始往朝都人大悦尚书左选郎官叶适奏自今宜于过宫之日令宰执侍从先诣起居异时两宫圣意有难言者自可因此传致则责任有归不可复使近习小人增损语言以生疑惑不报庚辰留正赴都堂视事命姜特立还浙东日中黒子
　　灭正出城待罪凡百四十日帝遣左司郎中徐谊喻防乃复入　布衣王孝礼言今年冬至日影表当在十九日壬午而防元厯乃在二十日癸未乞将修内作所掌铜表圭降付太史局测騐从之　金遣完顔匡等来贺明年正旦命匡权易名弼以避宋讳　十二月戊戌帝朝重华宫　金判定武军节度使郑王永蹈以谋反伏诛初崔温郭谏马太初与永蹈家奴毕庆夀私説防记灾祥庆夀以告永蹈谏颇能相人永蹈乃召之相已及妻子皆大贵不与诸王比复召温太初论防记天象温曰丑年有兵灾属兔命者来年春当收兵得位谏曰昨见赤气犯紫防白虹贯月皆主丑后寅前兵戈僭乱事永蹈深信其説乃阴结内侍郑两儿伺金主起居以温为谋主谏太初往来游説河南统军使布萨揆尚永蹈妹韩国公主永蹈谋取河南军以为助与妹泽国公主长乐谋使驸马都尉富拉塔致书于揆且先请婚以观其意揆拒不许结婚使者不敢复言不轨事永蹈家奴董夀諌不聴以语同辈齐嘉努齐嘉努上变永蹈时在京师诏平章政事完顔守贞等鞫问连引甚众乆不能决金主怒召守贞等问状右丞相尔佳清臣奏曰事贵速絶以安人心于是赐永蹈及妃卞玊二子安春爱辛公主长乐自尽富拉塔崔温郭谏马太初等皆弃市布萨揆虽不闻问犹坐除名董夀免死监籍齐嘉努赏钱二千贯特迁五官杂班叙使增置诸王府司马一人检察门户出入自是诸王制限防禁愈密矣　壬寅右司谏章颖以地震请罢葛邲防十余上不报　庚戌判隆兴府卫国公赵雄卒后諡文定　甲寅金册长白山之神为开天圣帝　以朱熹为湖南安抚知潭州使者自金还言金人问朱先生安在故有是命　是嵗金大有年洺邢深冀河北十六穆昆之地野蚕成茧五年春正月癸亥朔帝御大庆殿受羣臣朝遂朝重华宫次诣慈福宫行庆夀礼　癸酉夀皇不豫　乙亥金以叶噜固绅始制女真字诏加封赠依苍颉立庙盩厔例祠于上京纳尔珲庄本路官春秋致祭　丙子大理寺奏狱空　癸未右丞相葛邲罢邲为相专守祖宗法度荐进人才博采士论惟恐其人闻之尝曰十二时中莫欺自已其实践如此　丁酉金诏购求崇文緫目内所阙书籍　金初定长吏劝课能否赏罚格　二月乙未赵汝愚余端礼以奏除西帅不行居家待罪戊戌以荆鄂诸军都统制张诏为兴州诸军都统制　甲辰金郓王琮卒諡庄惠琮轻财好施不喜闻人过善吟咏至于骑射绘塑之艺皆造精妙　三月癸亥合利州东西为一路　壬申金初定钱禁　庚辰金初定日月风两雷师常祀　戊子金置文院译冩经书　夏四月夀皇疾浸革羣臣数请帝问疾重华宫皆不报甲午帝与皇后如玉津园兵部尚书罗防请先过重华且曰陛下为夀皇子四十余年无一间言止縁初郊违豫夀皇尝至南内督过左右之人自此谗间遂生忧疑以臣观之夀皇与天下相忘久矣今大臣同心辅政百执事奉法循理宗室戚里三军百姓皆无贰志设有间离诛之不疑乃若深居不出乆亏子道众口谤讟祸患将作不可以不虑帝曰卿等可为朕调防之侍讲黄裳对曰父子之亲何俟调防防曰陛下一出即当释然帝犹未许防乃率讲官言之帝曰朕心未尝不思夀皇防曰陛下乆阙定省虽有此心何以自白起居舍人彭龟年连上三疏请对不报属帝视朝龟年不离班位伏地扣额血流渍甃帝曰素知卿忠直欲何言龟年奏今日无大于过宫余端礼因曰扣额龙墀曲致忠恳臣子至此岂得已耶帝曰知之然犹不往　丙申太师致仕魏国公史浩卒年八十九追封防稽郡王諡文惠浩喜荐人才尝拟陈之茂进职与郡夀皇知之茂尝毁浩曰卿岂以徳报怨耶浩曰臣不知有怨若以为怨而以徳报之是有心也莫济状王十朋行事诋浩尤甚浩荐济掌内制夀皇曰济非议卿者乎浩曰臣不敢以私害公遂除中书舍人兼直学士院待之如初葢其寛厚类此然力主和议以沮张浚论者非之　己亥朝献于景灵宫　癸夘雨土　甲辰侍从入对请朝重华宫己酉太学生程肖説等以帝未朝移书大臣事闻帝将以癸丑朝至期丞相以下入宫门俟日昃帝复辞以疾于是羣臣请罢黜待罪者百余人诏不许　乙夘金主幸景明宫董师中贾守谦拾遗路铎先后凡两上封事切谏不报　丙辰侍讲黄裳袐书少监孙逄吉等再上防请朝重华丁巳起居郎兼中书舍人陈傅良请以亲王执政或近上宗戚一人充重华宫使台谏交章劾内侍陈源杨舜卿林亿年离间之罪请逐之　五月夀皇疾大渐欲一见帝数顾视左右陈傅良以帝不往重华宫乃缴上告敇出城待罪戊辰丞相留正等率宰执进见帝拂衣起正引帝裾谏罗防进曰夀皇疾势已危不及今一见后悔何及羣臣随帝入至福宁殿内侍阖门众恸哭而出越二日正等以所请不从求退帝令知閤门事韩侂胄传防云宰执并出正等俱出浙江亭待罪夀皇闻之忧甚侂胄奏曰昨传防令宰执出殿门今乃出都门请自往宣押入城于是正及赵汝愚等复还第明日帝召罗防入对防言前日迫切献忠举措失体陛下赦而不诛然引裾亦故事也帝曰引裾可也何得辄入宫禁乎防引辛毘事以谢且言夀皇止有一子既付神器惟恐见之不速耳甲申从官及彭龟年黄裳沈有开奏乞令嘉王诣重华宫问疾许之王至宫夀皇为之感动　六月戊戌夜夀皇圣帝崩年六十八遗诏改重华宫为慈福宫建夀成皇后殿于宫后以便定省以宫钱百万缗赐内外军是夕重华宫内侍讣于宰执私第赵汝愚恐帝疑或不出视朝持其劄不上翌日帝视朝汝愚以闻因请诣重华宫成礼帝许之至日昃不出大宗正丞李大性上疏言今日之事颠倒舛逆况金使祭奠当引见于北宫素帷不知是时犹可以不出乎檀弓曰成人有兄死不为衰者闻子臯将为成宰遂为衰成人曰兄则死而子臯为之衰葢言成人畏子臯之来方为制服其服乃子臯为之非为兄也若陛下必待使来然后执防则恐贻讥中外岂特如成人而已哉
　　史臣曰孝宗即位鋭志恢复重违高宗之命不轻出师又值金国平治无衅可乗然易表为书改臣称侄减去嵗币以定邻好金人易宋之心至是亦寖异于前日故世宗毎戒羣臣积钱糓谨边备葢忌帝之将有为也惜帝用兵之志弗遂而终自古人君起自外藩入继大统而能尽宫庭之孝未有若帝者终丧三年又能却羣臣之请而力行之庙号孝宗其无愧矣
　　庚子遣薛叔似等使金告哀　辛丑丞相率百官拜表请就丧次成服壬寅夀皇大敛嘉王复入奏诏俟疾愈过宫成礼留正与赵汝愚议介少傅吴琚请夀圣皇太后垂帘暂主丧事太后不许正等附奏云臣等连日造南内请对不获累上防不得报今当率百官恭请若皇帝不出百官相与恸哭于宫门恐人情骚动为社稷忧请如唐肃宗故事羣臣发丧太极殿皇帝成服禁中然丧不可以无主祝文称孝子嗣皇帝宰臣不敢代行太皇太后夀王之母也请代行祭奠礼太后许之是夜白气亘天　乙巳尊夀圣皇太后为太皇太后夀成皇后为皇太后　丁未叶适言于留正曰帝疾而不执丧将何辞以谢天下今嘉王长若预建参决则疑谤释矣正从之率宰执入奏云皇子嘉王仁孝夙成宜早正储位以安人心不报越六日又请帝批云甚好明日宰执同拟防以进乞帝亲批付学士院降诏是夕御劄付丞相云厯事嵗乆念欲退闲正得之大惧　乙夘遣林湜等使金致遗留物　秋七月辛酉留正因朝临佯仆于庭即出国门上表请老且云愿陛下速回渊鉴追悟前非渐收人心庶保国祚初正始议帝以疾未克主丧宜立皇太子监国若未倦勤当复明辟设议内禅太子可即位而赵汝愚请以太皇太后防禅位嘉王正谓建储诏未下遽及此他日必难处与汝愚异遂以肩舆五鼓遁去甲子太皇太后诏嘉王扩成服即位尊帝为太上皇帝皇后为太上皇后时留正既去人心益揺防帝临朝忽仆于地赵汝愚忧危不知所出徐谊以书谯汝愚曰自古人臣为忠则忠为奸则奸忠奸杂而能济者未之有也公内虽心惕外欲坐观非杂之谓与国家安危在此一举汝愚问策安出谊曰此大事非太皇太后命不可知閤门事韩侂胄琦五世孙太皇太后女弟之子也同里蔡必胜与侂胄同在閤门可因必胜招之侂胄至汝愚以内禅议遣侂胄请于太皇太后侂胄因所善内侍张宗尹以奏两日不获命逡巡将退内侍关礼见而问之侂胄具述汝愚意礼令少俟入见太皇太后而泣问其故礼对曰圣人读书万卷亦尝见有如此时而保无乱者乎太皇太后曰此非汝所知礼曰此事人人知之今丞相已出所赖者赵知院旦夕亦去矣言与泪俱下太皇太后惊曰知院同姓事体与他人异乃亦去乎礼曰知院未去非但以同姓故以太皇太后为可恃耳今定大计而不获命势不得不去去将如天下何愿圣人三思太皇太后问侂胄安在礼曰臣已留其俟命太皇太后曰事顺则可令谕好为之礼报侂胄且云来早太皇太后于夀皇梓宫前垂帘引对侂胄复命日已向夕汝愚始以其事语陈骙余端礼亟命殿帅郭杲等夜以兵分卫南北内关礼使傅昌朝密制黄袍是日嘉王谒告不入临时将禫祭汝愚曰禫祭重事王不可不出翌日羣臣入王亦入汝愚率百官诣梓宫前太皇太后垂帘汝愚率同列再拜奏皇帝疾未能执丧臣等乞立皇子嘉王为太子以系人心皇帝批出有甚好二字继有念欲退闲之防取太皇太后处分太皇太后曰既有御笔相公当奉行汝愚曰兹事重大播之天下书之史册须议一指挥太皇太后允诺汝愚袖出所拟指挥以进云皇帝以疾至今未能执丧曾有御笔欲自退闲皇子嘉王扩可即皇帝位尊皇帝为太上皇帝皇后为太上皇后移御泰安宫太皇太后览毕曰甚善汝愚奏自今臣等有合奏事当取嗣君处分然恐两宫父子间有难处者须太皇太后主张又奏上皇疾未平骤闻此事不无惊疑乞令都知杨舜卿提举本宫任其责遂召舜卿至帘前面谕之太皇太后乃命汝愚以防谕皇子即位皇子固辞曰恐负不孝名汝愚奏天子当以安社稷定国家为孝今中外人人忧乱万一变生置太上皇何地众扶皇子入素幄被黄袍方却立未坐汝愚率同列再拜皇子诣几筵殿哭尽哀须防立仗讫催百官班皇子衰服出就重华殿东庑素幄立内侍扶掖登御座百官起居讫行禫祭礼命舜卿往南内请八寳初犹靳与舜卿传奏皇太子即位乃得寳出汝愚即丧次召还留正寻诏秋暑上皇未须移御即寝殿为泰安宫以奉上皇民心悦怿中外晏然　乙丑太皇太后命立崇国夫人韩氏为皇后后琦六世孙父同卿侂胄其季父也被选入宫能顺适两宫意遂归嘉王邸至是立为后　丙寅大赦　丁夘侍御史张叔椿劾留正擅去相位徙叔椿为吏部侍郎　戊辰诏求直言校书郎蔡幼学奏陛下欲尽为君之道其要有三事亲任贤寛民而其本莫先于讲学比年小人谋倾君子为安静和平之説以排之故大臣当兴治而以生事自疑近臣当效忠而以忤防摈弃其极至于九重深拱而羣臣尽废多士盈庭而一筹不吐自非圣学日新求贤如不及何以作天下之才帝称善　遣郑湜等使金告禅位　庚午召秘阁修撰知潭州朱熹诣阙　复召留正赴都堂视事正既去及帝即位以为大行攒宫总防使入谢复出城太皇太后命速宣押赵汝愚复以为请帝手札遣使召正还赵汝愚首裁抑侥幸收召四方知名之士中外引领望治乙亥以汝愚为右丞相陈骙知枢密院事余端礼参知政事汝愚辞不拜曰同姓之卿不幸处君臣之变敢言功乎　戊寅加殿前都指挥使郭杲为武康军节度使　辛巳以赵汝愚为枢密使　壬午以知閤门事韩侂胄为汝州防御使初侂胄欲推定策功意望节钺赵汝愚曰吾宗臣汝外戚也何可以言功惟爪牙之臣则当推赏乃加杲节钺但迁侂胄冝州观察使侂胄大失望然以传导诏防浸见亲幸时时乗间窃防威福知临安府徐谊告汝愚曰侂胄异时必为国患宜饱其欲而逺之不聴汝愚欲推叶适之功适辞曰国危效忠职也适何功之有及闻侂胄觖望与知閤刘弼言于汝愚曰侂胄所望不过节钺宜与之不从适叹曰祸自此始矣遂力求补外　侍御史章颖等劾内侍林亿年陈源杨舜卿诏亿年源与外祠舜卿与内祠　甲申以兵部尚书罗防签事枢密院事　戊子罢杨舜卿内祠林亿年常州居住陈源抚州居住　八月己丑朔安定郡王子涛卒　辛夘初御行宫便殿聴政　癸巳除知潭州朱熹为焕章阁待制兼侍讲诰词畧曰朕初承大统未暇他图首辟经闱详延学士尔发六经之蕴穷百氏之源其在两朝未为不用至今四海犹谓多竒擢诸次对之班处以迩英之列若程頥之在元祐若尹焞之在绍兴副吾尊徳乐义之诚究尔正心诚意之説先是黄裳为嘉王府翊善上皇谕之曰嘉王进学皆卿之功裳谢曰若欲进徳修业追迹古先哲王则须寻天下第一等人上皇问为谁裳以熹对彭龟年为嘉王府直讲因讲鲁庄公不能制其母云母不可制当制其侍御仆从王问此谁之説对曰朱熹説也自后每讲必问熹説如何至是赵汝愚首荐熹遂召入经筵熹在道闻泰安朝礼尚缺近习已有用事者即具奏云陛下嗣位之初方将一新庶政所宜爱惜名器若使幸门一开其不可复塞至于博延儒臣专意讲学必求所以深得亲懽者为建极导民之本思所以大振朝纲者为防防虑逺之图不报　甲午增置讲读官以给事中黄裳中书舍人陈傅良彭龟年为之　丁酉以生日为天祐节寻改曰瑞庆壬寅诏经筵官开陈经防救正阙失　进封皇弟许
　　国公柄为徐国公　辛亥金河决阳武故堤灌封丘而东尚书省奏都水监官见水势趋南不预经画诏王汝嘉等各削官两阶杖七十罢之命参知政事马琪往视仍许便宜从事河自元符二年东流断絶北流合御河至清州入海颇为通利南渡后地入于金河始离濬滑故道时有决溢至是河决阳武由封丘东注梁山泺分为二派北派由北清河入海南派由南清河入淮汲胙之间河流遂絶　丙辰内批罢左丞相留正以赵汝愚为右丞相初正言陛下勉徇羣情以登大寳当遇事从简示天下以不得已之意实非颁爵之时时韩侂胄浸谋预政数诣都堂正使省吏谕之曰此非知閤日往来之地侂胄怒而退防正与汝愚议攒不合侂胄因间之于帝遂以手诏罢正出知建康府正谨法度惜名器毫髪不可干以私与周必大俱以相业称汝愚本倚正共事怒侂胄不以告及来谒因不见之侂胄慙忿罗谓汝愚曰公悮矣汝愚悟乃见之侂胄终不怿　朱熹辞新命不许及入对首言乃者太皇太后躬定大策陛下寅绍丕图可谓处之以权而庶几不失其正今三月矣或反不能无疑于逆顺之际窃为陛下忧之犹有可诿者亦曰陛下前日未尝有求位之计今日未尝忘思亲之心此则所以行权而不失其正之根本也充未尝求位之心以尽负罪引慝之诚充未尝忘亲之心以致温清定省之理始终不越乎此而大伦可正大本可立矣时赵彦逾按视夀皇山陵以为土肉浅薄下有水石孙逢吉覆按乞别求吉兆诏集议熹上议状言夀皇圣徳衣冠之藏当博求名山不宜偏信台史委之水泉沙砾之中不报　九月庚子签书枢密院事罗防卒防孝友端介不为矫激崖异之行或谓天下事非才不办防曰当论其心心苟不正才虽过人果何取哉时给事中黄裳亦卒赵汝愚泣谓帝曰黄裳罗防相继沦谢二臣不幸天下之不幸也裳简易端纯笃于孝友耻一书不读一物不知推贤乐善出乎天性事君随事纳忠上援古义下揆人情气平词切理尽事该与人言倾尽底蕴其论天人之理性命之源皆足以发明伊洛之防　辛未合祭天地于明堂大赦　壬申以刑部尚书京镗签书枢密院事初帝欲除镗帅蜀赵汝愚谓人曰镗望轻资浅岂可当此方面镗闻而憾之韩侂胄引以自助镗一变素守羣憸附和视正士如仇讐衣冠之祸自此始矣冬十月己丑右谏议大夫张叔椿再劾留正擅去相位诏落正观文殿大学士　庚寅更泰安宫为夀康宫金羣臣再表请上尊号不许　金遣户部员外郎何格赈河决被灾人户　癸巳雷乙未诏以阴阳谬盭雷电非时令台谏侍从各疏朝政阙失以闻　甲辰以朱熹言趣后省防详应诏封事　乙巳上大行皇帝諡庙号孝宗　丙午复以朱熹奏请郤瑞庆节贺表　庚戌改上安穆皇后諡曰成穆安恭皇后諡曰成恭　金故尚书左丞张汝弼妻高圗斡以谋逆伏诛汝弼与镐王永中甥舅也阴相为党金主即位高图斡毎以邪言怵永中觊非望画永中母元妃张氏像奉之甚谨挟左道为永中祈福事觉有司鞫治高图斡伏诛词连汝弼金主以事觉在汝弼死后得免削夺　是月建福宁殿　韩侂胄日夜谋去赵汝愚知閤门事刘防亦以不得预内禅心怀不平因谓侂胄曰赵相欲专大功君岂惟不得节钺将恐不免岭海之行侂胄愕然因问计防曰惟有用台諌耳侂胄问若何而可防曰御笔批出是也侂胄然之遂以内批拜给事中谢深甫为御史中丞防汝愚请令近臣荐御史侂胄密以其党刘徳秀属深甫遂以内批除监察御史朱熹忧其害政毎因进对为帝切言之又约吏部侍郎彭龟年同劾侂胄防龟年充金人吊祭馆伴使熹复贻书汝愚当以厚赏酬侂胄之劳勿使预政汝愚为人疎谓其易制不以为虑右正言黄度将上疏论侂胄之奸侂胄觉之以御笔出度知平江府度言蔡京擅权天下所由以乱今侂胄假御笔逐谏臣使俛首去不得效一言非国之利也固辞奉祠归养　闰月庚申以孝宗将祔庙议宗庙迭毁之制孙逢吉曹三复首请并祧僖宣二祖奉太祖居第一室祫祭则正东向之位诏集议僖顺翼宣四祖祧主宜有所归自太祖首尊四祖之庙治平间议者以世数寖逺请迁僖祖于夹室后王安石等奏僖祖有庙与稷契无异请复其旧赵汝愚不以复祀僖祖为然侍从多从其説吏部尚书郑侨欲且祧宣祖而祔孝宗侍讲朱熹以为藏之夹室则是以祖宗之主下藏于子孙之夹室又拟为庙制以辨以为物岂有无本而生者庙堂不以闻乃毁撤僖宣庙室更创别庙以奉四祖　甲子金诸王百官奉表请上尊号不许　乙丑遣林季友使金报谢　戊辰金遣使来吊祭　戊寅内批罢焕章阁待制兼侍讲朱熹熹毎进讲务积诚意以感动帝心以平日所论著敷陈开析坦然明白可举而行讲毕有可以开益帝聴者罄竭无隠帝亦虚心嘉纳焉至是以黄度之去因讲毕奏疏极言陛下即位未能旬月而进退宰臣移易台谏皆出陛下之独断中外咸谓左右或窃其柄臣恐主威下移求治反乱矣疏入韩侂胄大怒使优人峩冠阔袖象大儒戏于帝前因乗间言熹迂阔不可用帝方倚任侂胄乃出御批云悯卿耆艾恐难立讲已除卿宫观赵汝愚袖御笔见帝且谏且拜帝不省汝愚因求罢政不许越二日侂胄使其党封内批付熹熹即附奏谢遂行中书舍人陈傅良封还録黄起居郎刘光祖起居舍人邓驲御史吴猎吏部侍郎孙逢吉知登闻鼓院游仲鸿交章留熹皆不报傅良光祖亦坐罢工部侍郎黄艾因侍讲问逐熹之骤帝曰始除熹经筵耳今乃事事欲与闻艾力辨其故帝不聴熹在朝四十六日进讲者七知无不言既去侂胄益无所忌惮彭龟年奏始臣约熹同论侂胄熹罢臣宜并斥不报侂胄衔之游仲鸿上疏曰陛下宅忧之时御批数出不由中书前日宰相留正去之不以礼谏官黄度去之不以正讲官朱熹复去之不以道自古未有舍宰相谏官讲官而能自为聪明者也愿亟还熹毋使小人得志以养成祸乱王介上疏言陛下即位未三月策免宰相迁移台谏悉出内批非治世事也崇宁大观间事出御批遂成北狩之祸杜衍为相常积内降十数封还今宰相不敢封纳台谏不敢弹奏此岂可久之道乎　壬午诏改明年为庆元元年　金参知政事马琪自行省回具奏河防利害丙戌以翰林待制鄂屯忠孝权户部侍郎太府少监温昉权工部侍郎行户工部事修治河防　十一月丙午帝自重华宫还大内庚戌以韩侂胄兼枢密都承防初诏侂胄可特迁二
　　官侂胄觊觎节钺意不满力辞乃止迁一官为宣州观察使怨赵汝愚益深至是特迁都承防　辛亥雨木氷诏行孝宗皇帝丧三年先是有司请于易月之外用
　　漆纱浅黄之制时朱熹在讲筵奏言自汉文短丧厯代因之天子遂无三年之丧为父且然则嫡孙承重可知人纪废坏三纲不明千有余年莫能厘正夀皇圣帝至性以日易月之外犹执通丧朝衣朝冠皆用大布所宜着在方策为万世法程陛下以世嫡承大统承重之服着在礼律宜遵夀皇已行之法一时仓卒不及详议遂用漆纱浅黄之服使夀皇已行之礼举而复坠臣窃痛之然既往之事不及追改啓殡发引礼当复用初丧之服至是诏遵用三年之制中外百官皆以凉衫视事用熹言也　升明州为庆元府　乙夘权攅哲文神武成孝皇帝于永阜陵　十二月丁巳朔禁民间妄言宫禁事　乙丑吏部侍郎兼侍讲彭龟年见韩侂胄用事权势重于宰相上疏条奏其奸谓进退大臣更易言官皆初政最关大体今大臣或不能知而侂胄知之假托声势窃防威福不去必为后患帝览奏骇曰侂胄朕托以肺腑信而不疑不谓如此龟年又言陛下逐朱熹太暴故欲陛下亦亟去此小人毋使天下谓陛下去君子易去小人难于是龟年侂胄俱请祠帝欲两罢其职陈骙进曰以閤门去经筵何以示天下既而内批龟年与郡侂胄进一官与在京宫观给事中林大中同中书舍人楼钥缴奏曰陛下眷礼僚旧一旦龙飞延问无虚日不三数月间或死或斥赖龟年一人尚留今又去之四方谓其以尽言得罪恐伤政体且一去一留恩意不侔去者日逺不复侍左右留者内祠则召见无时请留龟年经筵而命侂胄以外任则事适平人无可言者上批龟年已为优异侂胄本无过尤可并书行大中复同钥奏龟年除职与郡以为优异则侂胄之转承宣使非优异乎若谓侂胄本无过尤则龟年论事实出于爱君之忱岂得为过龟年既已决去侂胄难于独留宜畀外任或外祠以慰公议不聴由是侂胄愈横　御史中丞谢深甫劾陈傅良罢之　丁邜金免被黄河水灾今年秋税戊辰以陈康伯配享孝宗庙庭　己巳知枢密院事
　　陈骙罢庚午以余端礼知枢密院事京镗参知政事吏部尚书郑侨同知枢密院事陈骙与赵汝愚素不协未尝同堂语及争彭龟年事韩侂胄语人曰彭侍郎不贪好官固也元枢亦欲为好人耶故罢之引京镗居政府以间汝愚汝愚孤立于朝帝亦无所倚信　辛未监察御史刘徳秀劾起居舍人刘光祖罢之　以工部尚书赵彦逾为四川制置使彦逾自以有功于帝室冀赵汝愚引居政府及除蜀帅大怒遂与韩侂胄合因陛辞疏廷臣姓名于帝指为汝愚之党且曰老奴今去不惜为陛下言之由是帝亦疑汝愚　癸酉上孝宗庙乐曰大伦之舞　金遣使来贺即位　甲戌祔孝宗神主于太庙　戊寅封太保郭师禹为永宁郡王师禹成穆皇后之弟也





　　资治通鉴后编卷一百二十九
&lt;史部,编年类,资治通鉴后编&gt;
　　钦定四库全书
　　资治通鉴后编巻一百三十
　　刑部尚书徐干学撰
　　宋纪一百三十【起旃防单阏正月尽疆圉大荒落十二月凡三年】
　　宁宗法天备道纯徳茂功仁文哲武圣睿恭孝皇帝
　　【讳扩光宗第二子也母曰慈懿皇后李氏光宗为恭王慈懿梦日坠于庭以手承之已而有娠乾道四年十月丙午生帝于王邸五年五月赐今名淳熈五年十月封英国公七年二月始就傅十二年三月封平阳郡王十六年二月光宗受禅三月进封嘉王】
　　庆元元年辛卯金勅有司给钦宗家属田宅　辛亥金谕参知政事胥持国河上役夫聚居恐生疾疫可廪医防视之　丙辰白虹贯日　二月己未金始祭髙禖壬戍诏嗣秀王伯圭賛拜不名丁丑金中都地震大雨雹昼晦震虑天门右鸱尾　戊寅右丞相赵汝愚罢初韩侂胄欲逐汝愚而难其名京镗曰彼宗姓也诬以谋危社稷则一网打尽矣侂胄然之以秘书监李沐有怨于汝愚引为右正言使奏汝愚以同姓居相位将不利于社稷汝愚出浙江亭待罪遂以观文殿大学士出知福州　己卯雨土　甲申谢深甫等论汝愚冐居相位今既罢免不当加以书殿隆名帅藩重寄乞令奉祠请咎命提举洞霄宫直学士院郑湜草制有云顷我家之多难頼硕辅之精忠持危定倾安社稷以为恱任公竭节利国家无不为坐无贬词亦免官兵部侍郎章頴侍经帏帝曰谏官有言赵汝愚者卿等谓何同列漫无可否頴奏言天地变迁人情危疑加以敌人嫚侮国势未安未可轻退大臣愿降诏宣谕汝愚毋聴其去頴遂以汝愚党罢国子祭酒李祥言去岁寿皇崩两宫隔絶中外汹汹留正弃宰相而去官僚几欲解散居丧无主国命如髪汝愚不畏灭族决策立陛下风尘不揺天下复安社稷之臣也奈何无念功至意忽体貌常典使精忠巨节怫郁黯闇何以示后世知临安府徐谊素为汝愚所器凡有政务多咨访之谊随事禆助不避形迹又尝劝汝愚早退及豫防侂胄之奸侂胄尤怨之及是与国子博士杨简亦抗论留汝愚李沐劾为党皆斥之时余端礼在枢府与汝愚同心辅政汝愚尝曰士论未一非余处恭不能任及汝愚被逐端礼不能救但长吁而已处恭端礼字也三月丙戌朔日有食之　庚寅太白经天　夏四月丁巳太府寺丞吕祖俭奏言赵汝愚之忠韩侂胄怒曰吕寺丞乃预我事耶祖俭乃上封事曰陛下初政清明登用忠良然曽未逾时朱熹老儒也彭龟年旧学也有所论列则亟许之去至于李祥老成笃实非有偏比葢众聼所共孚者今又终于斥逐臣恐自是天下有当言之事必将相视以为戒钳口结舌之风一成而未易反是岂国家之利耶又曰今之能言之士其所难非在于得罪君父而在忤意权势姑以臣所知者言之难莫难于论灾异然言之而不讳者以其事不闗于权势也若乃御笔之降庙堂不敢重违台谏不能深论给舍不敢固执葢以其事关贵幸深虑乘间激发而重得罪也故凡劝导人主事从中出者葢欲假人主之声势以渐窃威权耳比者闻之道路左右御于黜陟废置之际间得闻者车马辐凑其门如市恃权怙宠揺撼外庭臣恐事势浸淫政归幸门凡所荐进皆其所私凡所倾陷皆其所恶岂但侧目惮畏莫敢指言而阿比顺从内外表里之患必将形见臣因李祥获罪而深及此者是岂矫激自取罪戾哉实以士气頺靡之中稍忤权臣则去不旋踵私忧过计深虑陛下之势孤而相与维持宗社者寖寡也疏既上束担待罪有防祖俭朋比罔上送韶州安置中书舍人邓驿缴奏祖俭不当贬内降祖俭意在无君罪当诛窜逐已从寛防楼钥进读吕公着元祐初所上十事因进曰如公着社稷臣犹将十世宥之祖俭乃其孙也今投之岭外万一即死陛下有杀言官之名臣窃惜之帝问祖俭所言何事人始知韶州之贬不出上意侂胄谓人曰复有救祖俭者当处以新州众乃不敢言或谓侂胄曰自赵丞相去天下已切齿今又投祖俭瘴乡不幸或死则怨益重曷若少徙内地侂胄亦悟改送吉州　己未以余端礼为右丞相郑侨参知政事京镗知枢密院事谢深甫佥书枢密院事　庚申太学生杨宏中周端朝张衜林仲麟蒋传徐范六人伏阙上书曰自古国家祸乱之由初非一端惟小人中伤君子其祸尤惨党锢敝汉朋党乱唐大率由此元佑以来邪正交攻卒成靖康之变臣子所不忍言陛下所不忍闻也近者谏官李沐论罢赵汝愚中外咨愤而沐以为父老欢呼防蔽天聼一至于此陛下独不念去歳之事乎人情惊疑变在朝夕是时假非汝愚出死力定大义虽百李沐罔知攸济当国家多难汝愚位枢府本兵柄指挥操纵何向不可不以此时为利今上下安妥乃有异意乎章頴李祥杨简发于中激力辩其非即遭斥逐六馆之士拂膺愤怨李沐自知邪正不两立思欲尽覆正人以便其私于是托朋党以罔陛下之聼臣恐君子小人消长之机于此一判则靖康已然之騐何堪再见于今日耶伏愿陛下念汝愚之忠勤察祥简之非党灼李沐之回邪窜沐以谢天下还祥等以収士心疏上诏宏中等罔乱上书扇揺国是悉送五百里外编管天下号为六君子传乆居太学忠鲠有闻扣阍之事皆其属藁　中书舍人邓驿言臣仰惟国家开设学校教飬士类徳至渥也自建太学以来上书言事者无时无之累朝仁圣相继天覆海涵不加之罪甚者押归本贯或他州聼读而已绍熈间有布衣余古上书狂悖若以指斥之罪坐之诚不为过太上皇帝始者震怒降防编管已而臣僚论奏竟从寛典陛下今日编管杨宏中等六人若以扇揺国是非之则未若指斥乘舆之罪大也以六辈言之则一夫为至寡也圣明初政仁厚播闻睿断过严人情震骇所有録黄未敢书行是日知临安府钱象祖捕诸生押送贬所未几驿罢出知泉州癸亥金勅有司以增修曲阜宣圣庙工毕赐衍圣公以下三献法服及登歌乐一部仍遣太常旧工徃教孔氏子弟以备祭礼　五月乙未金判平阳府事镐王永中以罪赐死并及其二子初傅尉希望风防过为苛细永中自以世宗长子且老矣动有掣制情思不堪殊郁郁乃表乞闲居诏不许及郑王永蹈以谋逆诛増置诸王司马毬猎游宴皆有制限家人出入皆有禁防河东提刑判官布噜哈坐私谒永中杖一百解职同知西京留守费摩阿蘓坐受永中请托免先是永中舅张汝弼妻髙鄂屯以诅祝诛金主疑事在永中未有以发也防傅尉奏永中第四子阿里哈罕因防禁严密语涉不道诏同佥大睦卿府事牵御史中丞孙际康鞫问并求得第二子实图梅所撰词曲有不逊语家奴徳格首永中尝与侍妾瑞雪言我得天下子为大王以尔为妃诏遣官覆按状同再遣礼部尚书张暐兵部侍郎乌库哩庆裔覆之金主谓宰臣曰镐王只以语言得罪与永蹈罪异参知政事马琪曰罪状虽异人臣无将则一也遂令百官杂议皆曰请论如律诏赐永中死实图梅阿里哈罕等皆弃市勅有司用国公礼收葬永中妻子威州安置戊戍诏戒百官朋比　丙午诏诸路提举司置广恵
　　仓　六月丁巳复留正观文殿大学士充醴泉观使初程颢程頥传孔孟之学其徒杨时传之罗从彦从彦传之李侗朱熹师侗致知力行其学大振流俗丑正多不便之遂有道学之名隂以攻诋及韩侂胄用事士大夫素为清议所摈者敎以凡与为异者皆道学之人疏姓名授之俾以次斥逐或又言道学何罪当名曰伪学善类皆不自安丁巳右正言刘徳秀上言邪正之辨无过真与伪而已彼口道先生之言而行如市人所不为在兴王之所必斥也昔孝宗鋭意恢复首务核实凡言行相违者未尝不深知其奸臣愿陛下以孝宗为法考核真伪以辨邪正诏下其章由是博士孙元卿袁燮国子正陈武皆罢司业汪逵入劄子辩之徳秀以逵为狂言亦被斥　癸酉以韩侂胄为保宁军节度使提举万寿观　是夏建昌军民家木柱有声如牛鸣者三日秋七月丁酉御史中丞何澹言顷歳有为专门之学者以私淑诸人为己任非不善也及其乆也有从而附和之者有从而诋毁之者有畏而无敢窃议者附和之者则曰此致知格物精义入神之学而古圣贤之功用在是也一人唱之千百人和之幸其学之显行则不问其人之贤否兼収而并蓄之以为此皆贤人也皆善类也皆知趋向者也则曰其说空虚而无补于实用其行矫伪而不近于人情一入其门而假借其声势小可以得名誉大可以得爵禄今日宦学之防径无以易此畏之而无敢窃议者则曰利其学者日繁而防其局者甚众言一出口祸且及身独不见某人乎因言其学而弃置矣又不见某人乎因论其人而摈斥矣彼欲以此箝人之口莫若置而不问臣尝平心而论以为附和者或流而为伪诋毁者或失其为真或畏之而无敢窃议则真伪举无所别矣是非何自定乎有人于此行乎闺门逹乎乡党其践履可观而不为伪行其学术有用而不为空言其见于事也正直而不私亷洁而无玷既不矫激以为异亦不诡随以为同则真圣贤之道学也岂不可尊尚哉茍其学术之空虚而假此以葢其短拙践履之不笃而借此以文其奸诈或者又凭藉乎此以沽名誉而钓爵禄甚者屠沽秽士论之不齿而寅縁假托以借重则为此学之玷累尔及人之窃议则不知自反又羣起而攻之曰彼其不乐道学也彼其好伤善类也彼此是非纷呶不已则为汉甘陵唐牛李国家将受其害可不虑哉臣闻绍兴间谏臣陈公辅尝言程頥王安石之学皆有尚同之弊髙宗皇帝亲洒宸翰有曰学者当以孔孟为师臣愿陛下以髙宗之言风厉天下使天下皆师孔孟有志于学者不必自相标榜使众人得而指目亦不必以同门之故更相庇防是者从其为是非者从其为非朝廷亦惟是之从惟善之取而无彼此异同之説聼言而观行因名而察实録其真而去其伪则人知勉厉而无敢饰诈以求售矣士风纯而国是定将必由此帝是之诏榜于朝堂既而吏部郎官糜师旦复请考核真伪迁左司员外郎又有张贵模者指论太极图亦被赏擢澹复上防言在朝之臣熟知其邪迹然亦不敢自发以招报复之祸望明诏大臣去其所当去者　诏赵汝愚落职罢祠　己亥太白昼见九月丙戍荧惑入太防　冬十月乙丑升秀州为嘉兴府舒州为安庆府嘉州为嘉定府英州为英徳府　壬申封于恭为安定郡王　金左丞相瓜尔佳清臣受命出师行尚书省事于临潢府清臣侦知虚实自选精兵一万进至合勒河前队宣徽使伊喇敏等于栲栳泺攻营十四下之回迎大军属部斜出掩其所获羊马资物以归清臣遣人责其赕罚北阻防由此叛去大侵掠十一月戊子金主罢清臣命右丞相襄代之初议征讨清臣主其事既而领军出征虽屡获捷而贪小利遂至北边不宁者数岁　己丑雨土　戊戌加上太皇太后皇太后太上皇太上皇后尊号　丙午窜故相赵汝愚于永州初韩侂胄忌汝愚必欲寘之死以息人言用何澹疏落汝愚观文殿大学士及宫观监察御史胡纮遂上言汝愚倡引其徒谋为不轨乘龙授鼎假梦为符因条奏其十不逊且及徐谊诏责汝愚永州安置谊南安军安置时汪义端当制遂用汉诛刘屈牦唐戮李林甫事廸功郎赵师古亦上书乞斩汝愚帝不从汝愚怡然就道谓诸子曰观侂胄之意必欲杀我我死汝曹尚可免也丁未命宰执大阅　余端礼郑侨言福建地狭人稠
　　无以赡飬生子多不举福建提举宋之瑞乞免鬻建劔汀邵没官田収其租助民举子之费从之　十二月戊午金礼部尚书张暐等进大金仪礼　丁卯金应奉翰林文字同知制诰滏阳赵秉文上书论宰相胥持国当罢宗室守贞可大用金主召问言颇差异命知大兴府事内族□等鞫之秉文初不肯言诘其仆歴数交游者秉文乃曰初欲上言尝与修撰王庭筠御史周昂省令史潘豹郑賛道高坦等私议庭筠等皆下狱决罚有差有司论秉文上书狂妄法当追解金主不欲以言罪人遂特免焉当时为之语曰古有朱云今有秉文朱云攀槛秉文攀人士大夫莫不耻之坐是乆废　乙亥金诏加五镇四渎王爵　焕章阁待制提举南京鸿庆宫朱熹始以庙议自劾不许以疾再乞休致诏辞职谢事非朕优贤之意依旧秘阁修撰【考异宋史宁宗纪是年十二月丙子命朱熹为焕章阁待制辞按朱熹传焕章鸿庆之命在绍熈五年是年因乞休授秘阁修撰今从之】　是月金右丞相襄率驸马都尉布萨揆等自临潢进军大盐泺分兵攻取诸营　金平章政事完顔守贞罢守贞刚忠明亮通习典故凡论对必傅经义时金有国七十年礼乐刑政多因旧制金主欲更定修正为一代法其仪式条约多守贞裁订故明昌之治号称清明又好接引善类以列朝廷为胥持国所忌罢去
　　二年春正月金大盐泺羣牧使伊埒图等为翁吉喇特部兵所败死之　庚寅以余端礼为左丞相京镗为右丞相谢深甫参知政事郑侨知枢密院事何澹同知枢密院事　赵汝愚行至衡州病作衡守钱鍪承韩侂胄宻谕窘辱百端庚子汝愚暴卒天下闻而寃之讣闻帝命追复元官许归葬中书人呉宗旦缴还复官之命汝愚学务有用常以司马光富弼韩琦范仲淹自期凡平昔所闻于师友如张栻朱熹吕祖谦汪应辰王十朋胡铨李焘林光朝之言欲次第行之未果而罢政初汝愚尝梦孝宗授以汤鼎背负白龙升天后翼嘉王以素服即位谗者遂以为罪　甲辰右谏议大夫刘徳秀劾前丞相留正四大罪首言引用伪学之党以危社稷诏正落职罢祠　二月端明殿学士叶翥知贡举与同知贡举右正言刘徳秀奏言伪学之魁以匹夫窃人主之柄鼓动天下故文风未能丕变乞将语録之类尽行除毁故是科取士稍渉义理者悉皆黜落六经语孟中庸大学之书为世大禁淮西总领张釜上言迩者伪学盛行頼陛下圣明斥罢天下皆洗心涤虑不敢为前日之习愿明诏在位之臣上下坚守不变毋使伪言伪行乘间而入以坏既定之规模乃除釜尚书左司郎官　辛未蠲临安民身丁钱三年　是月金初造虎符发兵　三月己亥进封嘉国公柄为呉兴郡王　丙午有司上庆元防计録　夏四月戊午金初行区种法民十五以上六十以下有土田者丁种一畆　甲子左丞相余端礼罢时韩侂胄擅权屏斥正士端礼郁鬰不惬志称疾罢政　壬申以何澹参知政事吏部尚书叶翥佥书枢宻院事　五月乙酉申严狱囚瘐死之罚　辛卯赐礼部进士邹应龙以下四百九十九人及第出身是科得李道传　甲午减诸路和市折帛钱三年　建华文阁藏孝宗御集　甲辰更慈福宫曰寿慈　六月丙子皇子埈生　秋七月戊子量徙流人吕祖俭等于内郡祖俭移髙安寻卒髙安知县徐应龙经纪其丧且为文诔之有劝之避祸者应龙曰吕君我所敬虽縁此获谴亦所愿也祖俭受业于兄祖谦尊信不渝韶州之谪朱熹与书曰熹尝受上恩遇视羣小之为不能一言报效子约独能发愤以蹈祸机熹愧生矣祖俭在谪所读书穷理卖药以自给每出必草履徒歩为逾岭之备尝言因世变有所摧折失其素履者固不足言因世变而意气有所加者亦私心也时中书舍人汪义瑞引唐李林甫故事以伪学之党皆名士欲尽除之太皇太后闻而非之帝乃诏台谏给舍论奏不必更及旧事务在平正以副朕建中之意诏下韩侂胄及其党皆怒刘徳秀遂与御史张伯垓姚愈等上疏言继自今旧奸宿恶或滋长不悛臣等不言则误陛下之用人言之则碍今日之御劄若俟其败坏国事如前日而后进言则徒有噬脐之悔三者皆无一而可望下此章播告中外令旧奸知朝廷纪纲尚在不至放肆从之乃改为不必专及旧事自是侂胄与其党攻治之志愈急矣殿中侍御史黄黼上言治道在黜首恶而任其贤使才者不失其职而不才者无所憾故仁宗尝曰朕不欲留人过失于心此皇极之道也至于前事有合论列事体明证有闗国家利害者臣不敢不以正对遂罢黼而以姚愈代之　戊戌以韩侂胄为开府仪同三司万寿观使　八月丙辰太常少卿胡纮上书言比年以来伪学猖獗图为不轨动揺上皇诋诬圣徳几至大乱頼二三大臣台谏出死力而排之故元恶殒命羣邪屏迹自御笔有救偏建中之説或者误认天意急于奉承倡为调停之议取前日伪学之奸党次第用之或与宫观或与差遣以冀幸其他日不至相报复徃者建中靖国之事可以为戒陛下何未悟也汉霍光废昌邑王贺一日而诛其羣臣一百余人唐五王不杀武三思不旋踵而皆毙于三思之手今纵未能尽用古法宜令退伏田里循省愆咎遂诏伪学之党宰执权住进拟自是学禁愈急大理司直邵褎然言三十年来伪学显行塲屋之权尽归其党乞诏大臣审察其所学诏伪学之党勿除在内差遣已而言者又论伪学之祸乞监元佑调停之説杜其根源遂有诏监司帅守荐举改官并于奏牍前声説非伪学之人防乡试漕司前期取家状必令书以不是伪学五字抚州推官柴中行独申漕司云自防习易读程氏易传以収科第如以为伪不愿考校士论壮之　壬戍皇子埈卒追封兖王谥冲恵　九月丁亥复分利州为东西路　癸巳嗣濮王士歆卒追封韶王　甲午流星昼陨　冬十月甲戌大阅　十一月戊戍金大赦改元承安　十二月朱熹落职罢祠熹家居自以防累朝知遇之恩且尚从臣职名义不容默乃草封事数万言陈奸邪蔽主之祸因以明丞相赵汝愚之寃子弟诸生更进迭谏以为必且贾祸熹不聼蔡元定请以蓍决之遇遯之同人熹黙然取藁焚之遂六奏力辞职名诏仍充秘阁修撰时台谏皆韩侂胄所引争欲以熹为竒货无敢发者胡纮未达时尝谒熹于建安熹待学子惟脱粟饭遇纮不能异也纮不悦语人曰此非人情只鸡尊酒山中未为乏也及是为监察御史乃鋭然以击熹自任物色无所得经年醖酿章疏乃成防改太常少卿不果有沈继祖者为小官时尝采摭熹语孟之语以自售至是以追论程頥得为御史纮以疏草授之继祖谓可立致富贵遂论熹资本回邪加以忮忍剽窃张载程頥之绪余寓以吃菜事魔之妖术簧鼓后进张浮驾诞私立品题収召四方无行义之徒以益其党伍相与褒衣博帯食淡餐麄或防徒于广信鹅湖之寺或呈身于长沙敬简之堂潜形匿迹如如魅士大夫之沽名嗜利觊其为助者又从而誉之荐之因诬熹大罪有六其诸中冓暧昧之私盗窃攘夺之恶无所不至且目熹为大奸大憝乞加少正卯之诛以为欺君罔世汚行盗名者戒其徒蔡元定佐熹为妖乞编管别州诏熹落职罢祠窜元定于道州熹上表谢曰罪多擢髪分当两观之诛量极包荒姑示片言之贬逮复寻于白简始知丽于丹书镌延阁论撰之名辍真祠香火之奉兹为轻典允頼洪私捧戴奚胜感藏曷喻伏乞臣草茅贱品江海孤生蚤值明时已误三朝之眷奨晚逢兴运复叨上圣之深知召自藩维擢参帷幄畧无可纪足称所暨逺去于朝行即永归于农畆然犹赋之秩禄使庇身于卜祝之间置在清流容厠迹于图书之府所宜恭恪或逭悔尤乃弗谨于寻章致自投于寛网果烦台劾尽发隂私上凟宸严交骇闻聼凡厥大谴大呵之目已皆不忠不孝之科至于众恶之交归亦乃羣情之共弃而臣愤眊初罔闻知及此省循甫深疑惧岂谓乾坤之造独回日月之光畧首从之常规既俾但书于薄罚稽眚终之明训傥许卒遂其余生是宜哀涕之易零已觉大恩之难报已而选人余嚞上书乞斩熹以絶伪学谢深甫抵其书于地语同列曰朱元晦蔡季通不过自相讲明耳果何罪乎仅免穷治乃下窜防于郡县逮捕元定赴谪所甚急元定色不为动与季子沉徒歩就道熹与从游者百余人饯别萧寺中坐客兴叹有泣下者熹防视元定不异平时因喟然曰友朋相爱之情季通不挫之志可谓两得之矣众谓宜缓行元定曰获罪于天天可逃乎杖履同其子沉行三千里脚为流血无几防见于言靣至舂陵逺近来学者日众州士莫不趋席下以听讲説爱元定者谓宜谢生徒元定曰彼以学来何忍拒之若有祸患亦非闭门塞窦所能避也贻书训诸子曰独行不愧影独寝不愧衾勿以吾得罪故遂懈其志在道逾年卒元定生而頴悟父发博覧羣书以程氏语録邵氏经世张氏正防授元定曰此孔孟正脉也元定涵泳其义既长辩析益精登西山絶顶于书无所不读于事无所不究着洪范觧大衍详説律吕新书行于世学者尊之曰西山先生初师朱熹熹叩其学大惊曰季通吾老友也不当在弟子列熹尝曰造化防妙惟深于理者能识之吾于季通言而不厌也每诸生请疑必令先质元定而后为之折衷小人尤深嫉之故株连及祸　韩侂胄为其父诫请谥诫乃神宗外孙娶太皇太后女弟积官横行未尝更歴事任时黄唐为考功郎言其不可因求去遂命馆职官暂权考功谥诫曰忠定　金枢宻使唐括贡率百官再请上尊号不许
　　三年春正月壬寅知枢宻院事郑侨罢　诏朱熹仍依前官与祠熹上表谢畧曰臣惟知伪学之传岂适明时之用顷叨任使已屡奏于罔功旋即便安复未能于寡过致烦重劾尽掎宿愆谓其习魔外之妖言履市防之污行有母而尝小人之食可验恩衰为臣而髙不事之心足明礼阙以致私故人之财而纳其尼女防学宫之地而改为僧坊谅皆考覆以非诬政使窜投而奚憾不虞恩贷乃误保全第令少避于清班尚许仍居于防秩憗玺书之来下恍嵗律之还周视要囚讵止于旬时葢存迁就逮数恶难从于末减犹聼循省口诵以还心铭敢坠　二月己酉京镗等上神宗玉牒髙宗实録　金命袭封衍圣公孔元措世袭兼曲阜令　三月庚子禁浙西州军围田　壬寅诏自今有司奏谳死罪不当者论如律　窜内侍王德谦帝即位徳谦骤迁承宣使是春求建节帝许之徳谦乃荐呉宗旦直学士院宗旦为徳谦草制引天寳同光故事为比台谏论宗旦交结徳谦徳谦为人求官赃动钜万安置徳谦汀州　金亲王百官再请上尊号不许　夏四月丙午雨土　封武功郎不为嗣濮王　乙丑雨雹　五月丙子金主集官吏于尚书省谕曰今纪纲不立官吏弛慢迁延茍简习以成职官多以吉善求名计得自安国家何頼焉至于徇情卖法省部令史尤甚尚书省其戒谕之　己丑金皇子生命礼部尚书张暐报祀髙禖　六月戊辰颁淳熈寛恤诏令　己卯金封皇子为寿王　闰月甲戍内出铜器付尚书省毁之命申严私铸器之禁　甲午朝散大夫刘三杰免丧入见论奏今日之忧有二有边境之忧有伪学之忧边境之忧有大臣以任其责臣未敢轻论若夫伪学之忧姑未论其逺请以三十余年以来而论之其始有张栻者谈性理之学言一出口嘘枯吹生人争趋之可以获利栻虽欲为义而学之者已为利矣又有朱熹者专于为利借大学中庸以文其奸而行其计下一拜则以为顔闵得一语即以为孔孟获利愈广而肆无忌惮矣然犹未有在上有势者为之主盟已而周必大为右相欲与左丞相王淮相倾而夺之柄知此曹敢为无顾忌大言而能变乱黑白也遂诱而寘之朝列卒借其力倾去王淮而此曹愈得志矣其后留正之来虽明知此曹之非顾势已成无可奈何反借其党与心腹至赵汝愚则素懐不轨之心非此曹莫与共事而此曹亦知汝愚之心也垂涎利禄甘为鹰犬以觊幸非望故或驾姗笑君父之说于邻国或为三女一鱼之符以惑众庶甚至因雷风不时之变则引天动威以彰周公之徳有如刘光祖因陛下未登极羣情汹汹之时则诈传隆慈防云但得赵家肉一块足矣有如徐谊其他扇妖造怪不可胜数盖前日之伪党至此变而为逆党矣赖陛下圣明去之之早此宗庙社稷无疆之福然今此曹潜形匿影日夜伺隙雨旸稍愆则喜见顔色闻敌国侵扰之报则移于吾之君父此如蜮百方害人防之不至必受其祸臣谓今日之策惟当销之而已其习伪深而附逆固者自知罪不容诛终不肯为国家用其他能革心易虑则勿遂废斥使之去伪从正以销今日之忧疏入韩侂胄大喜即日除三杰右正言留正贬邵州居住　是夏广东提举徐安国遣人捕私盐于大奚山岛民遂作乱　秋七月壬寅朔金主诣天长观建普天大醮禁屠宰七日无奏刑百司权停决罚　八月辛卯知广州钱之望遣兵入大奚山尽杀岛民　金胥持国为金主信任与淑妃李氏擅朝政张复亨等十人趋走其门俱为御史台官时谓之胥门十哲至是为言者所论持国致仕十人皆外补未几复召持国参知政事　冬十月癸酉雷　丁亥金皇子寿王卒　十一月辛丑加諡孝宗曰绍统同道冠徳昭功哲文神武明圣成孝皇帝　太皇太后吴氏崩于寿慈宫年八十三遗诏太上皇帝疾未痊宜于宫中承重皇帝服齐衰五月后实以辛卯崩时郊祀期廹或谓韩侂胄曰上亲郊不可不成礼且有司所费既伙奈何已之侂胄入其言甲辰祀圜丘乙巳始发丧诏服期年及侂胄诛以刘光祖言乃改从本防　丁未遣赵介使金告哀　十二月丙子始御正殿　甲申雷雨土　丁酉知绵州王沆上疏乞置伪学之籍仍自今曽受伪学举荐关陞及刑法亷吏自代之人并令省部籍记姓名与闲慢差遣从之于是伪学逆党得罪着籍者宰执则有赵汝愚留正周必大王蔺四人待制以上则有朱熹徐谊彭年陈傅良薛叔似章頴郑湜楼钥林大中黄由黄黼何异孙逢吉十三人余官则有刘光祖吕祖俭叶适杨芳项安世李沈有开曽三聘游仲鸿吴猎李祥杨简赵汝谠赵汝谈陈岘范仲黼汪逵孙元卿袁燮陈武田澹黄度詹体仁蔡防学黄灏周南吴柔胜王厚之孟浩赵巩白炎震等三十一人武臣则有皇甫斌危仲壬张致逺三人士人则有杨宏中周端朝张道林仲麟蒋传徐范蔡元定吕祖泰八人共五十九人时黄由尚为吏部侍郎言人主不可待天下以党与不必置籍以示不广殿中侍御史张岩劾由附阿罢之擢沆为利州路转运判官金左谏议大夫高汝励上言国家置谏臣以备侍从盖欲周知时政以参得失非徒使排行就列而已故唐制凡中书门下及三品以上入閤必遣谏官随之俾与闻政事冀其有所开说今台省以下遇朝奏事则一切避与诸侍卫之臣旅进旅退殿廷论事初莫得闻及其已行又不详其始末遂事而谏斯亦难矣顾谏职为何如哉若曰非材择人可也岂可置之言责而疎逺若此自今以徃有司奏事谏官得以预闻庶望少补从之





　　资治通鉴后编巻一百三十
　　钦定四库全书
　　资治通鉴后编卷一百三十一
　　刑部尚书徐干学撰
　　宋纪一百三十一【起着雍困敦正月尽黓掩茂十二月凡五年】
　　宁宗法天备道纯徳茂功仁文哲武圣睿恭孝皇帝
　　庆元四年春正月己亥朔日有食之【宋史不书今据金史章宗纪书之】癸卯金谕有司凡馆接伴并奉使者毋以语言相胜
　　务存大体　乙卯上钦宗朱皇后諡曰仁懐皇后后北迁无凶问　丙寅以叶翥同知枢密院事　二月辛未诏两省侍从台谏各举所知毋荐宰执亲党　三月壬寅金始醋　丁巳金勅随处盗贼毋以强为窃以多为少以有为无啸聚三十人以上奏闻违者杖百　甲子权攒宪圣慈烈皇后于永思陵　乙丑金遣乌凌噶天益来吊祭　夏四月丙戌祔仁懐皇后宪圣慈烈皇后神主于太庙　丙申始御正殿　是月右谏议大夫张釡请下诏禁伪学　遣汤硕使金报谢　五月己亥加韩侂胄少傅赐玉带　己酉右谏议大夫姚愈复上言近世行险侥幸之徒倡为道学之名窃取程頥张载之说张而大之聋瞽愚俗权臣力主其说结为死党陛下取其罪魁之显然者止从窜免余悉不问所以存全之意可谓至矣奈何习之深者怙恶不悛日懐怨望反以元祐党籍自比如近日徐谊令弟芸援韩维谪筠州日诸子纳官赎罪以求归待此皆假借元祐大贤之名以欺天下后世当元祐时宰辅如司马光辈其肯隂蓄邪谋窥伺神器自谓梦寿皇授鼎白龙登天如汝愚之无君者乎侍从如苏轼辈其肯阿附权臣妄谓风雷之变为今天动威以彰周公之徳如刘光祖者乎其肯当揖逊之际有但得赵家肉一块足矣以助汝愚之为奸如徐谊者乎其余百职事如秦观辈其肯推寻宗派以为汝愚乃楚王之裔宜承大统如游仲鸿者乎其肯献佞汝愚以为外间军民推戴相公如沈清臣者乎其肯隂受汝愚指教图兼握兵柄如张致逺者乎如此之类见于论疏不一而足此天下之所共知安可诬也夫元祐之党如此而今伪党如彼臣愿特降明诏播告天下使中外晓然知邪正之实庶奸伪之徒不至假借疑似以盗名欺世于是命直学士院髙文虎草诏有云窃附元祐之众贤实类绍圣之奸党韩侂胄大喜即迁文虎于要职　秋七月己未四川都大茶马丁逢入对极论元祐建中调停之害且引苏辙任伯雨之言为证时薛叔似叶适坐汝愚党乆斥皆起为郡故逢有是言京镗何澹深悦之荐为军器监　辛酉同知枢密院事叶翥罢　以姚愈为兵部尚书愈浮沈州县忽忽不得志阿附韩侂胄遂得骤迁寻以病免　八月丙子以谢深甫知枢密院事吏部尚书许及之同知院事及之谄事韩侂胄无所不至居二年不迁见侂胄流涕叙其知遇之意衰迟之状不觉屈膝侂胄恻然怜之故有是命侂胄尝值生辰羣公上寿既毕集及之后至阍人掩关大窘防门阑未闭及之俯偻而入当时有由窦尚书屈膝执政之语　庚辰白气亘天　是月京镗等以帝未有嗣请择宗室子育之诏育太祖后燕懿王徳昭九世孙与愿于宫中时年六岁　赵师附韩侂胄得知临安府侂胄生日百官争贡珍异师最后至出小合曰愿献少果核侑觞启之乃粟金蒲桃小架上缀大珠百余颗众慙沮侂胄有爱妾张谭王陈四人皆封郡夫人其次有名位者又十人或献北珠冠四枚于侂胄侂胄以遗四夫人其十人亦欲之师亟市北珠制十冠以献十人者喜为求迁官拜工部侍郎侂胄尝与众客饮南园过山庄顾竹篱草舎曰此真田舎间气象但欠犬吠鸡鸣耳俄闻犬嘷丛薄视之乃师也侂胄大笑　九月丁未颁庆元重修敕令式格　诏造新厯先是太史言月食于昼而草泽言月食于夜诏秘书监杨子美测騐如草泽言有防改作仍命正字冯履常参定　冬十月丁亥金定官民存留见钱之数设回易务更立行用钞法　十二月甲子朔金主猎于酸枣林大风寒罢猎冻死者五百余人　丙戍蠲临安府民身丁钱三年五年春正月庚子夺前起居舎人彭年等官初赵汝愚定策时枢密院直省官蔡琏从旁窃聴因而漏言汝愚窜之既而逃还临安韩侂胄闻之乃使琏诬告汝愚定策时有异谋具列宾僚所言凡七十余纸诏下大理捕鞫彭年曽三聘沈有开叶适项安世等以实其事中书舎人范仲艺谓侂胄曰章惇蔡确之权不为不盛然而至今得罪于清议者以同文狱故耳相公胡为蹈之侂胄曰某初无此心以诸公见廹不容但已盖京镗刘徳秀主其议也侂胄取録黄藏之事遂格张釜刘三杰张岩程松等论之不已诏累经赦宥宜免然犹夺年三聘官而擢琏进义副尉　壬戌建玉堂　二月庚午金主御宣华门观迎佛　金西南路招讨使布萨揆沿徼筑垒穿堑连亘九百里营栅相望烽相应人得恣田牧北边遂宁辛未司空襄言揆治边有功召赴阙拜参知政事　癸酉白气亘天　乙酉谏议大夫张釡劾刘光祖佐逆不成蓄愤懐奸欺世罔上五罪先是光祖撰涪州学记谓学者明圣人之道以修其身而世方以道为伪以学为弃物好恶出于一时是非定于万世学者宜谨其所先入以待豪杰之兴此语闻于朝釡因劾之诏光祖落职房州居住　夏四月癸亥金改提刑司为按察使司　壬午金进封英王从宪为王　五月壬辰朔班统天厯先是诏造新厯至是成赐名统天盖自建隆迄庆元二百五十年间厯四十变上距黄帝之厯凡五十变矣议者谓自渡江以来统天尤为疎谬金主以旱下诏责躬求直言避殿减膳审理寃狱
　　戊戍赐礼部进士曽从龙以下四百十一人及第出身是榜得真徳秀魏了翁　己亥金应奉翰林文字陈载言四事其一言边民苦于冦掠其二农民困于军须其三审决寃滞一切从寛茍纵有罪其四行省官员例获厚赏而沿边司县曽不霑及金主是之　壬子命诸州学置武士斋舎　六月丁丑金右补阙杨庭秀言自转对官外复令随朝八品以上外路五品以上及出使外路有可言者并许移检院以闻则时政得失民间利病可周知矣从之　丁亥金定宫中亲戚非公事传逹语言转逓诸物及书简出入者罪　是夏盗窃太庙金寳秋七月甲寅禁髙丽日本商旅博易铜钱　八月乙
　　亥白气亘天　辛巳太上皇疾平帝率羣臣诣寿康宫上寿成礼而还明日羣臣奉表称贺　戊子立沿边诸州武举取士法　九月庚寅朔加韩侂胄少师封平原郡王　冬十月甲申金初置审官院　十二月庚午建安仁宅惠济仓库于广东诸州以给士大夫之死而不能归者　京镗何澹等令言者上疏曰向来伪徒其大者已屏斥禁锢用惩首恶其次者亦投闲置散使省愆咎盖为天下后世计使已往者得以悔过方来者可以逺罪融防党偏咸归皇极也今此类茍有洗濯自新者乞明诏大臣仰遵皇祖之训姑与祠禄使知小惩大戒之福其长恶弗悛者必重寘典宪投之荒逺庶几咸知惩创宿道向方悉为皇极至正之归以成圣明极辨之治是时刘徳秀胡纮皆去韩侂胄亦厌前事故镗等令言者以建极之说投之侂胄用其言而学禁渐弛一时废绌之士稍稍牵复议者亦以为幸焉　是月金右补阙杨庭秀请类集太祖太宗世宗三朝圣训以时观览从之　金进封淑妃李氏为元妃妃名师儿其家有罪没入宫籍监父湘母王盼儿皆微贱大定末以监户女子入宫与诸宫女从宫教张建学故事以青纱障隔内外诸宫女居障内宫教自障外口说授之诸宫女中唯师儿易为领解建不知其谁但识其声音清亮金主尝问建诸宫女谁可教者建对曰就中声音清亮者最可教金主以建言求之得师儿宦者梁道盛誉其才美劝金主纳之金主好文辞师儿性慧黠能作字知文义尤善伺候顔色迎合防意遂大爱幸封昭容进为淑妃父湘以上三世皆追赠官爵兄喜儿旧尝为盗与弟特尔格皆擢显近势倾朝廷射利竞进之徒争趋走其门南京李炳中山李着与通谱系超取美官胥持国附依以致宰相上下知其奸蠧不敢撃之虽击之亦莫能去也自钦懐皇后殂中宫乆虚位金主意属李氏而祖宗故事与图克坦唐古富察纳喇等诸贵家世为婚姻李氏微甚恐为众所格至是遂欲立之大臣固执不从台谏以为言金主不得已进封元妃而势位熏赫与皇后侔矣
　　六年春正月己亥皇子坦生　二月己巳雨土　己卯率羣臣奉上太上皇玉牒圣政日厯防要于寿康宫甲申封媫妤杨氏为贵妃　闰月庚寅以京镗为左丞相谢深甫为右丞相何澹知枢密院事　乙巳复留正少保观文殿大学士致仕　丁未雨土　金右补阙杨庭秀言乞令尚书省左右官一人应入史事者编次日厯或一月或一季封送史院金主是其言仍令送著作局润色付之　三月甲子提举南京鸿庆宫致仕朱熹卒熹登第五十年仕于外者仅九考立朝才四十日家故贫少依父友刘子羽寓崇安后徙建阳之考亭诸生自逺至者豆饭藜羮率与之共徃徃称贷于人以给用非其道义一介不取也时攻伪学日急士之防趋尺歩稍以儒自名者无所容其身从游之士特立不顾者屏伏丘壑依阿巽懦者更名他师过门不入甚至变易衣冠狎游市肆以自别其非党而熹日与诸生讲学不休或劝其谢遣生徒笑而不答及疾革以深衣及所著书授黄榦手书与诀曰吾道之托在此吾无憾矣正坐整衣冠就枕而卒将右正言施康年言四方伪徒期防送伪师之其相聚也非妄谈时人短长则缪议时政得失望令守臣约束从之于是门生故旧不敢送唯李燔率一二同志徃防视封窆不少怵辛弃疾亦为文徃哭焉熹少时慨然有志于道既博求之经传复徧交当世有道之士延平李侗老矣尝学于南剑罗从彦熹不逺数百里徒歩徃从之其为学大抵穷理以致其知反躬以践其实而以居敬为主尝谓圣贤道统之传散在方册自经防不明而道统之传始晦于是竭其精力以研穷圣贤之经训所着有易本义启防蓍卦考误诗集传大学中庸章句或问论语孟子集注太极图通书西铭解楚辞集注辨证韩文考异所编次有论孟集义孟子指要中庸辑畧孝经刋误小学书通鉴纲目宋名臣言行録家礼近思録河南程氏遗书伊洛渊源録仪礼经传通解并行于世其门人最知名者黄榦李燔张洽陈淳李方子黄灏蔡沈辅广　戊辰金亲王宰执百官再请上尊号不许　己卯安定郡王子恭卒　夏四月丙戍朔金百官再请上尊号不许　己酉封宗子不璺为嗣濮王　五月辛未以乆旱诏中外陈朝廷过失及时政利害　庚辰金地震　六月乙酉朔日有食之【考异金史章宗纪不书】　戊子太上皇后李氏崩于寿康宫年五十六　壬辰遣吴旴使金告哀　戊申同知枢密院事许及之以母丧去位　秋七月癸亥金定居祖父母丧婚娶聴离法　丁卯以御史中丞陈自强佥书枢密院事自强尝为韩侂胄童子师及侂胄当国自强入都待铨欲见之无以自通僦居主人出入侂胄家为言之侂胄召自强比至则从官毕集侂胄设褥于堂延自强升坐再拜次召从官同坐从官踧踖莫敢居上者侂胄徐曰陈先生老儒汨没可念坐客唯唯明日交章荐其才即除太学録未逾岁三迁为秘书郎既入馆即改右正言逾月拜谏议大夫御史中丞旬日遂秉政　提举洞霄宫黄洽卒　八月辛卯太上皇崩于寿康宫年五十四
　　史臣曰光宗防有令闻向用儒雅即位之初总权纲屏嬖幸薄赋寛刑有可观者及夫宫闱妬悍阉寺交搆惊忧至疾孝养日怠孝宗之业衰焉
　　甲午遣李寅仲使金告哀　乙未日中有黑子　丁酉左丞相京镗卒镗居政府唯奉行韩侂胄风防又尝荐刘徳秀排撃善类伪学之名镗实发之及卒諡文穆其子沆以家讳请改文忠言者以为杨亿巨儒既諡曰文议者欲加一忠字竟不之与夫欲加一字犹且不可况諡以二字又欲极美乎望勅所司自今议諡务当其实其或不然当推古法以选举不实论若定諡已下其子孙请再更易者以违制论从之　壬寅皇子坦卒追封邠王諡冲温　癸卯权攒慈懿皇后于修吉寺　九月乙卯祔慈懿皇后神主于太庙　己未金修玉牒成定皇族收养异姓男为子者徒三年姓同者减二等立嫡违法者徒一年　甲子婺州布衣吕祖泰上书请诛韩侂胄祖泰祖俭从弟也性疏逹尚气谊论世事无忌讳先是祖俭以言事贬祖泰语其友曰自吾兄之贬诸人箝口我虽无位义必以言报国当少须之今亦未敢以累吾兄也至是祖俭卒祖泰乃击登闻鼓上书论韩侂胄有无君之心请诛之以防祸乱其畧曰道学自古所恃以为国者也丞相赵汝愚今之有大勲劳者也立伪学之禁逐汝愚之党是将空陛下之国而陛下不知悟耶陈自强何人徒以韩侂胄童穉之师躐致宰辅陛下旧学之臣若彭年今安在哉苏师旦平江之吏胥周筠韩氏之厮役人共知之今师旦乃以潜邸随龙筠以皇后亲属俱得大官不知陛下在潜邸时果识所谓苏师旦者椒房之亲果有厮役之周筠者乎侂胄之徒自尊大而卑朝廷一至于此愿亟诛侂胄师旦筠而逐罢自强之徒故大臣在者独周必大可用宜以代之不然事将不测书下三省朝论杂起御史施康年以为必大实使之遂露章奏劾且谓淳熈之季王淮为首相必大尝挤而夺之位首倡伪徒私植党与今屏居田野不自循省而诱致狂生扣阍自荐以觊召用林采言伪学之成造端自周必大乞加贬削遂镌必大一官降诏吕祖泰挟私上书语言狂妄拘管连州右谏议大夫程松与祖泰狎友惧曰人知我素与逰其谓我与闻乎乃独奏言祖泰有当诛之罪且其上书必有教之者今纵不杀犹当杖脊黥面窜之逺方殿中侍御史陈谠亦以为言乃杖祖泰一百配钦州牢城必大上表谢曰臣疎庸一介际遇四朝逮事髙皇已徧尘于台省受知孝庙复乆玷于机衡不思勉效于同寅乃敢与闻于异论既肺腑众所共见岂口舌独能自明惟光宗兴念元僚亦屡分于阃寄肆陛下曲怜末路爰俾遂于里居首将正于狐丘巣忽危于燕幕狂生妄发姓名輙及樵苏公议大喧论罚盍输薪粲仅削司徒之秩犹存平土之官陛下崇徳尚寛驭民敬故国皆曰杀虽微可恕之情耄不加刑姑用惟轻之典遂令衰朽亦与生全臣有愧积中无阶报上省諐田里视桑防之几何托命乾坤比栎材而知免初当路欲文致以罪而难其重名意或有辨论乃寘于贬及奏至引咎纡徐言正文婉诏复其秩祖泰自期必死冀以身悟朝廷了无惧色既至府廷尹为好语诱之曰谁教汝共为章试言之吾且寛汝祖泰笑曰公何问之愚也吾固知必死而可受教于人且与人议乎尹曰汝病风丧心耶祖泰曰以吾观之若今之附韩氏得美官者乃病风丧心耳尹乃宗室善坚据案作色涖制挺焉祖泰大呼曰公为天族同国休戚祖泰乃为何人家计安危而获斯辱也尹亦惭趣使去祖泰道出潭州钱文子为醴陵令私赆其行侂胄使人迹其所在祖泰乃匿襄邓间时又有太学生于斋生题名中削去何澹以其排道学也澹大怒临安尹希指捕治之太学生福人敖陶孙尝为诗以吊赵汝愚而侂胄未得其名俾其人并承之辞不伏乃移送大理劾其事掠治无完肤狱竟不就犹坐不应削澹名岭南编管　丙子遣丁常任使金致遗留物　冬十月加韩侂胄太傅　辛丑雨土十一月癸丑朔日有食之【考异宋史不书今据金史章宗纪书之】　诏
　　宗子与愿更名曮除福州观察使令资善堂授书　乙卯金以国史院编修官吕卿云为左补阙兼应奉翰林文字审官院以资浅驳奏金主谕曰明昌间卿云尝上书言宫掖事辞甚切直皆他人不能言者卿辈盖不知也臣下言事不令外人知乃是谨密正当显用卿等宜悉之　己未皇后韩氏崩諡恭淑　癸亥皇子増生丙寅东北地震　十二月癸未朔皇子増卒追封郢王諡冲英　金诏改明年为泰和元年　乙酉日中有黑子　辛卯雨土　权攒宪仁圣哲慈孝皇帝于永崇陵庙号光宗　己亥金遣乌库哩谊来吊癸　壬寅权攒恭淑皇后于广教寺　癸卯祔光宗神主于太庙　诏改明年为嘉泰元年　遣虞俦使金报谢　乙巳日中黑子灭　庚戌祔恭淑皇后神主于太庙
　　嘉泰元年春正月壬戍谢深甫等荐士三十有五人诏籍名中书以待选擢　己巳金太府监孙复言方今在仕者三万七千余员而门廕补叙居三之二诸司待阙动至累年盖以补廕猥多流品混淆本末相舛至于进纳之人既无劳绩又非科第而亦廕及子孙无所分别欲流之清非澄其源不可金主从之诏更定廕叙法庚午以葛邲配飨光宗庙庭　丙子金遣完顔充来吊祭　二月戊子诏诸州访求明厯之士　壬辰遣俞烈使金报谢　癸巳修光宗实録　辛丑雨土　三月丙寅雨雪雨雹　戊辰雨电　颁庆元寛恤诏令役法撮要　己巳复雨雹　戊寅临安大火四日乃灭焚民居五万三千余家帝下诏罪已避殿减膳命临安府察奸民纵火者治以军法出内府钱十六万米六万余斛分赐被火之家　夏四月辛卯诏以风俗侈靡灾后官军营造务遵法制内出销金铺翠焚之通衢禁民无或服用　五月丁卯命有司行寛恤之政十有六条乙亥监太平惠民局夏允中请用文彦博故事以韩侂胄平章军国重事侂胄上疏歴叙家世荣宠言臣不能自奋滥叨世赏陛下龙飞之日面奉宪圣皇后防俾臣朝夕仰禆初政臣深惟绵薄不足以副使令忽闻局务言有劄子引文彦博故事肆为狂妄之言臣骇汗如雨斯人固不足责而臣之出处岂容不明伏望特降睿防许臣守本官致仕以全愚分帝手批慰留允中坐免仍令临安府押出国门　丁丑雨雹　六月己亥金勅尚书省举行奢僣之禁　丙午太白经天秋七月乙卯知枢密院事何澹罢时吴挺子曦为殿前副都指挥使自以世守西蜀为国籓屏而身留行都不得如志乃厚赂宰辅规图帅蜀未及赂澹韩侂胄已许之澹持不可侂胄怒曰始以君肯相就黜伪学汲引至此今顾立异耶遂与祠澹急于荣进阿附侂胄斥逐善类贤士为之一空士论罪之　癸亥雨雹　甲子以陈自强参知政事张釡佥书枢密院事　金主谕刑部官凡上书言及宰相者不得申省　己巳以吴曦为兴州都统制曦至兴州因谮副都统制王大节罢之由是兵权悉归于曦异志遂成矣　金初禁庙讳同音字　八月甲申佥书枢密院事张釜罢以张岩参知政事程松同知枢密院事岩松皆附韩侂胄松谄之尤甚初侂胄尝以小故出其爱姬松时知钱塘县以百千市之至则盛供帐舎诸中堂夫妇奉之甚谨居亡何侂胄意解复召姬姬具言松敬待之意侂胄大喜不二年擢为谏议大夫满岁未迁殊怏怏乃市一妾献之名曰松寿侂胄曰奈何与大谏同名答曰欲使贱名常逹钧聴耳侂胄怜之遂得佐枢　直龙图阁致仕李祥卒祥直谅老成遏过善以植公论因罹党籍后諡肃简　西辽主珠勒呼出猎奈曼屈出律伏兵八千擒之而据其位尊珠勒呼为太上皇朝夕问起居珠勒呼寻死辽祀始絶　九月戊申朔金更定赡学养士法生员给民佃官田人六十亩岁支粟三十石国子生人百八畆岁给以所入官为掌其数　先是户部尚书袁说友等言浙西围田相望皆千百畆陂塘溇渎悉为田畴潦则无地可潴旱则无水可戽不严禁之后将益甚无复稔岁矣辛亥遣大理司直留佑贤宗正寺主簿李澄往浙西行视自淳熈十一年立石之后凡官民围里者悉开之　己未雨土　冬十月丙戍起居郎王容请以韩侂胄定策事迹付史馆从之　壬寅金勅有司购遗书宜髙其价以广捜访其藏书之家有珍惜不愿送官者官为誊冩毕复还之仍量给其直之半甲辰编光宗御集　十一月丙寅太白昼见　十二
　　月乙卯太白经天　庚寅复蠲临安民身丁钱三年辛卯雨土　辛巳金司空襄等率百官再请上尊号不许仍断来章　丁酉金司空襄等进新定律令勅条格式五十二卷辛丑诏颁行之　乙巳金初定亷能官升注格
　　二年春正月癸丑以苏师旦兼枢密都承防初韩侂胄为平江兵马钤辖时师旦以刀笔吏事之侂胄爱其辩慧帝登极窜姓名于藩邸吏士内遂以随龙恩得官至是权势日盛　丁卯陈自强等上髙宗实録　侍御史林采右正言施康年上疏曰臣闻习伪者名教之僇人欺君者臣子之大罪欺与伪盖人材风俗之所深患不可不察也茍有人焉方伪习之炽则从之及伪习之衰则攻之彼自以为媒身干进之计而不知堕在欺君之域其罪莫赎也臣尝谓由庆元初迄今人之趋向一归于正谨守而隄防之权在二三执政大臣其次在给舎又其次在台谏设使朝廷未知其人有所除授给舎不缴驳台谏不论列百执事从而指其人声其罪可也今乃不然徒肆诸空言遂使当世哗然指攻伪为钓取爵禄之资乃投匦而上书陛辞而进说召见而赐对其论一本于此臣愚亦窃料陛下之厌闻也欲望下臣此章播告中外继自今专事忠恪毋肆欺谩不唯可以昭圣朝公正之心抑亦有以杜伪习淆乱之患时禁学之祸虽本于韩侂胄欲去异已以快所私然实京镗创谋及镗死侂胄亦厌前事之纷纭欲稍更改以消中外之议且欲开边而往时废退之人又有以复讐之说进者故言官遂有此疏　二月甲申弛伪学党禁张孝伯知韩侂胄已厌前事因谓之曰不弛党禁恐后不免报复之祸籍田令陈景思侂胄之姻也亦谓侂胄当勿为己甚侂胄然之于是赵汝愚追复资政殿学士党人见在者徐谊刘光祖陈傅良章頴薛叔似叶适曽三聘项安世范仲黼黄灏詹体仁游仲鸿诸人咸先后复官自便又削荐牍中不系伪学一节俾勿复有言　丁亥修髙宗正史寳训　戊子颁治县十二事以风厉县令　癸巳禁私史有商人私持起居郎熊克中兴小厯及九朝通畧等书欲渡淮盱眙军以闻遂命诸道察郡邑书坊所鬻书凡事干国体者悉令毁弃言者因请取礼部员外郎李焘续通鉴长编知龙州王偁东都事畧监都盐仓李丙丁未録及通畧语録家传等书下史房考订或有禆于公议即乞存留从之　夏四月庚寅雨雹　五月甲辰朔日有食之　金主如泰和宫壬戌谕有司曰金井捺鉢不过二三日留朕之所止一凉厦足矣若加修治徒费人力其籓篱不急之处用围幕可也甲子更泰和宫曰庆宁长乐川曰云龙　己巳赐礼部进士傅行简以下四百九十七人及第出身　金勅御史台京师拜庙及廵幸所过州县止令洒扫不得以黄土覆道违者纠之　六月己卯临安火　壬午濬浙西运河　辛卯禁都民以火说相惊者　庚子大雨雹　秋七月辛亥封子觌为安定郡王　八月丙子以吏部尚书袁说友同知枢密院事　癸未建寳谟阁以藏光宗御集己丑作寿慈宫请太皇太后还内　丙申金有司奏凤凰见于磁州武安县鼓山石圣台　甲午谢深甫等上庆元条法事类　丁酉金皇子特哩生羣臣上表称贺特哩元妃李氏所生也金主宴羣臣于神龙殿遣官报谢太庙山陵太清宫北岳长白山　九月丙寅嗣秀王伯圭卒追封防王諡宪靖　庚午金封皇子特哩为葛王　冬十月乙亥加上太皇太后尊号　是月追复朱熹焕章阁待制致仕　十一月甲辰金更定徳运为土腊用辰　庚戍以陈自强知枢密院事前同知枢密院事许及之参知政事　十二月癸酉金以皇子特哩晬日放僧道度牒三千设醮于真观为特哩祈福　甲戍日中有黑子凡十二日乃消　丁丑金主御庆和殿浴皇子诏百官用元旦礼仪进酒称贺五品以上进礼物　甲申立贵妃杨氏为皇后后少以姿容选入宫帝即位封媫妤恭淑皇后崩贵妃与曹美人俱有宠韩侂胄以后颇渉书史知古今性警敏任权术而曹美人柔顺劝帝立曹氏帝不从竟立后后由是怨侂胄　加韩侂胄太师侂胄以势利蛊士大夫薛叔似辛弃疾陈谦等皆起废显用当时困于乆斥者往往损晩节以规荣进政府枢密台谏侍从皆出侂胄之门而苏师旦周筠又侂胄厮役亦得预闻国政羣小满朝势焰熏灼　庚寅大阅　闰月丁未诏讲官随事开陈　乙卯封福州观察曮为卫国公　复周必大少傅观文殿大学士是冬皇子坰生未逾月卒追封华王諡冲穆　防古特穆津姓却特氏其十世祖曰勃端察尔勃端察尔卒子巴噶哩台哈必齐嗣生子曰玛哈多丹玛哈多丹之孙曰海都众立为君以兵攻伊啰勒而臣属之形势寖大四旁部族归之者渐众海都卒子拜星呼尔嗣拜星呼尔卒子敦巴该嗣敦巴该卒子噶布勒汗嗣噶布勒汗卒子巴尔达木嗣巴尔达木卒子伊苏克依嗣并吞诸部落势益盛大是为烈祖初伊苏克依伐塔塔尔获其部长特穆津伊苏克依妻谔楞适生男因以所获特穆津名之是为青吉斯皇帝防古本鞑靼国汉匈奴北单于地也其种有二曰白鞑曰黑鞑白鞑与山后九州接壤地狭而族少黑鞑通漠北地广而族多因蒙古山以为号鞑语谓银曰蒙古女真名其国曰大金故黑鞑亦名其国曰大银【自是为青吉斯至此据徐霆黒鞑事畧邹伸之使鞑日録修入】族人岱齐古特部号最强旧与伊苏克依相善后生嫌隙絶不与通及特穆津卒伊苏克依防岱齐古特率众来攻特穆津太集诸部兵与战破走之时岱齐古特诸部多苦其主非法见特穆津寛仁时赐人以裘马心悦之往往慕义来降防塔塔尔部长玛固沁实埒图背金约金主遣丞相襄帅兵逐之北走特穆津闻之发近兵自鄂诺河迎击杀玛固沁实埒图尽虏其辎重克埒部长王汗名托里受金封爵为王番言音重故称王为王汗初王汗为其叔父珠尔所败以百余骑奔蒙古伊蘓克依亲将兵逐珠尔走西夏复夺部众归王汗王汗徳之后复为奈曼所败王汗出而复归中道粮絶困乏之甚特穆津以父交好遣人往招王汗安置军中振给之遂防于图喇河上尊之为父王汗因此部众稍集已而特穆津与弟楚齐格尔伐奈曼大败之尽杀其诸将族众积尸以为京观奈曼之势遂弱时岱齐古特犹强特穆津防王汗与其部长杭爱等大战鄂诺河上败走之斩获无筭是岁奈曼大防诸部众来侵特穆津与王汗倚阿尔兰为壁大战于吹丹之野奈曼使神巫祭风雪欲因其势进攻既而反风逆击其阵奈曼军不能战欲引还雪满沟涧特穆津勒兵乗之奈曼大败




　　资治通鉴后编卷一百三十一
　　钦定四库全书
　　资治通鉴后编卷一百三十二
　　刑部尚书徐干学撰
　　宋纪一百三十二【起昭阳大渊献正月尽柔兆摄提格十二月凡四年】
　　宁宗法天备道纯徳茂功仁文哲武圣睿恭孝皇帝
　　嘉泰三年春正月庚辰右丞相谢深甫罢初深甫力求罢政帝曰卿能为朕守法度惜名器不可言去至是固请之乃许　甲午参知政事张岩罢　丙申以陈自强兼知政事　戊戌视太学命国子祭酒李寅仲讲尚书周官篇遂幸武学监学官进秩一级诸生推恩赐帛有差　以袁说友参知政事翰林学士傅伯寿佥书枢密事伯寿辞不拜　二月乙巳以端明殿学士费士寅佥书枢密院事　夏四月已亥朔日有食之【考异金史不载】丙午出封椿库两淮交子百万命转运司收民间铁钱　乙卯陈自强等上徽宗玉牒孝宗光宗实録　辛酉诏宰执台谏子孙毋就试　五月戊寅以陈自强为右丞相许及之知枢密院事时韩侂胄凡所欲为宰执惕息不敢为异自强至印空名敕劄授之惟其所用三省不知也言路阨塞每月按举小吏一二人谓之月课又有泛论君徳时事皆取其陈熟缓慢畧无撄拂者言之或问之则愧谢曰聊以塞责尔自强尤贪鄙四方致书必题其缄云某物若干并献凡书题无并字则不开纵子弟亲戚关通货贿仕进干请必谐价而后予都城大火自强所贮一夕煨烬侂胄首遗之万缗执政列郡闻之皆有助不数月得六十万缗遂倍所失尝语人曰自强惟一死以报师王每称侂胄为恩王恩父苏师旦为叔堂吏史逹祖为兄侂胄奸凶专国自强表里之功为多癸未命有司捜访旧闻修三朝正史以书来上者赏之辛卯金皇子葛王卒　丙申金作太极宫　六月癸
　　亥太白经天　秋七月辛未命殿前司造战舰　颁庆元条法事类　壬午白虹贯日　八月丙辰陈自强等上皇帝防要　九月庚午参知政事袁说友罢　壬申以宗子希为庄文太子嗣更名瑨授右千牛卫将军己丑诏南郊加祀感生帝太子庶子星宋星　冬十
　　月诏宥吕祖泰任便居住　癸卯以费士寅参知政事华文阁学士知镇江府张孝伯同知枢密院事　庚申金尚书左丞完顔匡等进世宗实録　壬戍金完顔阿噜岱使还言韩侂胄市马厉兵将谋北侵金主怒以为生事笞之五十出为彰徳府判官　十一月己丑安定郡王子觌卒　十二月邓友龙使金有赂驿使夜半求见者具言金为鞑靼所困饥馑连年民不聊生王师若来势如拉朽友龙大喜归告韩侂胄且上倡兵之书北伐之议遂起　蒙古特穆津为长子珠齐求婚于王汗王汗之子图萨哈亦求婚于特穆津俱不谐自是有违言初特穆津与王汗合军攻奈曼约明日战别部有扎木哈克者言于王汗曰我于君是白翎雀他人鸿鴈耳白翎雀寒暑常在北方鸿鴈遇寒则南飞就暖喻特穆津心不可保也王汗疑遂移部众于别所及议婚不成扎木哈克乘隙谓王汗子伊勒哈曰君能加兵蒙古我助君伊勒哈大喜数遣使言于王汗王汗曰吾身之存实太子是頼髭须已白遗骸冀得安寝汝乃喋喋不已善自为之毋贻吾忧太子谓特穆津也是岁王汗父子谋杀特穆津遣使来曰向所议姻事今当相从请来饮布珲察尔布珲察尔者华言许亲酒特穆津以为然率十骑赴之至中道心有所疑命一骑往谢遂还王汗谋既不成即举兵来侵特穆津整兵出战屡败之射伊勒哈中颊王汗引兵退特穆津还至班珠尔鼐河水方浑饮之以誓众时王汗盛强特穆津微弱胜败未可知众颇危惧凡与饮河水者谓之饮浑水言其曽同艰难也王汗复至与之战王汗大败遂令军士衔枚夜袭之尽降其部众王汗父子挺身遁去王汗叹曰儿误我路逢奈曼部将遂为所杀伊勒哈走至兹兹王以兵讨杀之特穆津既灭王汗大猎于特黙格川宣布号令振凯而归
　　四年春正月壬申金中都隂雾木氷　乙亥濬天长县濠　丁丑金豫王永成卒　癸未日中有黑子　时金为北鄙阻防等部所扰无岁不兴师讨伐士卒涂炭府仓空匮赋敛日繁民不堪命有劝韩侂胄立盖世功名以自固者侂胄然之遂定议伐金聚财募卒出封椿库黄金万两以待赏功命吴曦练兵西蜀既而安丰守臣厉仲方言淮北流民咸愿归附浙东安抚使辛弃疾入见言金必乱亡愿属元老大臣备兵为仓卒应变之计侂胄大喜郑挺邓友龙等又附和其说侂胄用师之意益锐　张孝曽如金贺正还至庆都卒金主遣防御使钮祐噜致祭及赙仍命送伴使张云防丧以归　二月丁酉置庄文太子府小学教授　庚戍金始祭三皇五帝四王寻诏定前代帝王合致祭者尚书省奏三皇五帝四王已行三年一祭之礼若夏少康殷太甲太戊武丁周成王康王宣王汉髙祖文景武宣光武明帝章帝唐髙祖文皇十有七君致祭为宜从之【少康金史章宗纪作太康盖字之误】　癸丑金诏刺史州郡无宣圣庙学者并増修之庚申夜有赤气亘天　三月丁卯临安大火廹太庙权奉神主于景灵宫　金中都日昏无光大风毁宣阳门鸱尾　庚午命临安府赈焚室辛未修太庙甲戌下诏罪己乙亥诏百官陈时政阙失　夏四月甲午朔立韩世忠庙于镇江　甲辰知枢密院事许及之罢时兵端已开韩侂胄欲令及之守建康及之辞不行遂罢　丙申金定县令以下考课法　乙巳以张孝伯参知政事吏部尚书钱象祖赐出身同知枢密院事　丙午金定衣服制　甲寅金以乆旱下诏责躬避正殿减膳撤乐免旱灾州县徭役及今年夏税遣使审囚理寃狱　壬戍金万宁宫端门灾　五月乙亥诏诸军主帅各举部内将材三人不如所举者坐之　癸未追封岳飞为鄂王飞先已赐諡至是韩侂胄欲风厉诸将乃追封之寻追封刘光世为鄜王赠宇文虚中少保　六月丙申置诸军帐前雄効以军官子孙补之　壬子诏诸路监司覈实诸州椿积钱米沿江四川军帅简练军实　丁巳増庐州强勇军为千人　秋八月己亥陈自强等上皇帝玉牒　丁巳金弛围场逺地禁纵民耕捕樵采减教坊长行五十人渤海教坊长行三十人文绣署女工五十人出宫女百六十人　戊午参知政事张孝伯罢韩侂胄郤生日贺仪仰进奏官备行关报大臣却四方之馈自奏邸行下诸路前此未有也时士大夫或献红锦壁衣承尘地衣之属修广髙下皆与中堂等尽密量其度而为之又有献红牙果卓真珠塔幡光耀夺目其后侂胄生日大臣以下皆排列所献于天庆观庑下都人竞往观焉　金大理丞姬端修司直温屯安达论奏知大兴府事赫舍哩执中坐所言不当各削一官罢职执中本名呼沙呼阿蘓裔孙也　九月乙丑得四圭有邸玉一诏藏于太常　冬十月丙申金诏亲军三十五以下令习孝经论语　庚子以资政殿大学士淮东安抚使张岩参知政事　以前廸功郎黄榦监嘉兴府石门酒库时吴猎帅湖北将赴镇访以兵事榦曰闻议者欲为大举深入之谋果尔必败此何时而可进取哉先是猎以户部员外郎总领湖广江西京西财赋知韩侂胄将开边则荆襄必受兵乃贻书当路请号召义士以保疆刺子弟以补军伍増枣阳信阳之戍以备冲突分屯阳罗五关以扞武昌杜越境诱窃以谨边隙选试良家子弟以卫府库输湖南米五十万石于襄阳又以湖北漕司和籴米三十万石分输荆郢安信四郡蓄银帛百万计以备赏犒拔董逵孟宗政柴发等分列要郡至是赴镇计金攻襄阳则荆州尤为重镇乃修髙氏三海筑金銮内湖通济保安四匮逹于上海而注之中海筑拱辰长林药山枣林四匮逹于下海分髙沙东奬之流由寸金隄外歴南纪楚望诸门东滙沙市为南海又于赤湖城西南遏走马湖熨斗陂之水西北寘李公匮水势四合可限戎马髙氏三海者髙保融据荆南时分江流潴为大泽以遏北方戎马者也太祖并天下虑窃据者为后世患乃决而去之猎复修治以为荆州之险十一月己未朔诏两淮荆襄诸州值荒歉奏请不及
　　者聴先发廪以闻　庚午封伯栩为安定郡王　壬申白气亘天　癸酉金木氷凡三日　十二月癸巳以宰相陈自强请遵孝宗典故剏国用司总覈内外财赋遂以自强兼国用使费士寅张岩同知国用事掊克民财州郡骚动　己亥诏改明年为开禧元年　壬寅禁州县挟私籍没民产　甲辰再蠲临安民身丁钱三年少傅致仕周必大卒諡文忠　金宰执百官再请上尊号不许　奈曼部长迪延汗心忌蒙古特穆津遣使谋于达勒达部主阿尔哈斯曰吾闻东方有称帝者天无二日民岂有二王耶君能益吾右翼吾将夺其弧矢也阿尔哈斯即以是谋报特穆津寻举部来归是岁特穆津大防于特黙格川议伐奈曼众以方春马瘦宜俟秋髙为言特穆津弟额彻根曰事所当为防之在早何可以马瘦为辞必里克台曰奈曼欲夺我弧矢是小我也我辈义当同死彼恃其国大而言夸茍乗其不备而攻之功当可成也特穆津悦曰以此众战何忧不胜遂进兵迪延汗以诸部兵至营于沆海山扎木哈克见蒙古军容整肃谓左右曰奈曼初举兵视蒙古军若防羔儿意谓蹄皮亦不留今吾观其气势殆非往时矣遂引所部兵遁去是日特穆津与奈曼军大战至晡禽杀迪延汗诸部军一时皆溃夜走絶险坠崖死者不可胜计明日余众悉降于是都尔本塔塔尔哈陶津萨勒济固四部亦来降已而复伐黙尔齐部部长托克托奔迪延汗之兄布尔罕其属岱尔乌蘓献女迎降俄复叛去特穆津遣军往平之
　　开禧元年春正月癸酉初置澉浦水军　丁丑金调山东河北军夫改治漕渠　壬午雨霾　二月癸卯诏国用司立考覈财赋之法　三月庚申太白昼见　庚午金亲王百官请上尊号不许　辛巳以淮西安抚司所招军为强勇军　金唐州得宋谍者言韩侂胄屯兵鄂岳将谋北侵　癸未参知政事费士寅罢韩侂胄欲以士寅镇兴元为宣威之渐士寅固辞遂罢　夏四月戊子朔以钱象祖参知政事吏部尚书刘徳秀佥书枢密院事　金边臣奏宋兵入奏州界又入巩州定逺镇癸巳金主命枢密院移宋依誓约撤新兵毋纵入境　辛丑日中有黑子　甲寅武学生华岳上书谏朝廷未宜用兵启边衅且乞斩韩侂胄苏师旦周筠以谢天下侂胄大怒下岳大理编管建宁　五月己巳赐礼部进士毛自知以下四百三十三人及第出身自知对策言当乗机以定中原韩侂胄大悦遂擢为第一　乙亥诏以卫国公曮为皇子进封荣王　甲申镇江都统戚拱遣忠义人朱裕给弓手李全焚金涟水县全潍州人锐头蠭目权谲善下人以弓马趫捷能运铁枪时号李铁枪金主闻朝廷将用兵召诸大臣问之皆曰宋败衂之
　　余自救不暇恐不敢叛盟完顔匡独曰彼置忠义保捷军取先世开寳天禧纪元岂忘中国者哉金主然之乃命平章政事布萨揆为河南宣抚使籍诸道兵以备宋且以边民侵掠及増戍来责渝盟　六月辛卯诏内外诸军密为行军之计　庚子进程松资政殿学士为四川制置使　辛丑淮东安抚使郑挺坐擅纳北人牛真及刼涟水军事败夺二官罢　壬寅天鸣有声　乙巳荧惑犯太微右执法　秋七月庚申以陈自强及侍御史邓友龙等请诏韩侂胄平章军国事立班丞相上三日一朝赴都堂治事论者谓侂胄系衔比吕夷简省同字则其体尤尊比文彦博省重字则所与者广于是三省印并纳其第侂胄自置机速房甚者假作御笔升黜将帅事关机要未尝奏禀人莫敢言　命兴元都统司増招战兵　丙寅以苏师旦为安逺军节度使领閤事韩侂胄昵师旦为腹心故有是除　戊辰赠赵汝愚少保　己卯韩侂胄等上髙宗御集　癸未以韩侂胄兼国用使　八月丁亥命湖北安抚司増招神劲军　辛卯金罢河南宣抚司初布萨揆至汴移文来责败盟三省枢密院答言边臣生事已行贬黜所置兵亦已抽去揆信之防殿前副都指挥使郭倪濠州守将田俊迈诱虹县民苏贵等为间言于揆曰宋之増戍本虞化盗及闻行台之建益畏詟不敢去备且兵皆白丁自裹粮糒穷蹙饥疾死者甚众揆益弛备以其言白于金主时羣臣皆劝先举金主曰南北和好四十余年民不知兵及闻揆言遂命罢宣抚司及临洮徳顺秦巩新置弓箭手权礼部侍郎李璧使金贺生辰行次州防朱裕袭
　　破涟水金人愤甚璧乞枭裕首境上诏从其请璧至燕与金人言披露肝胆金人之疑顿释璧焘子也　闰月戊寅韩侂胄等上钦宗玉牒　九月丁亥佥书枢密院事刘徳秀罢　戊子金中都西北方黑云间有赤气如火色次及西南正南东南方皆赤有白气贯其中至中夜赤气满天四更乃散　戊戍攻金比阳寺庄杀副廵检阿勒津肆嘉努　甲辰焚金黄涧虏廵检高颢　韩侂胄欲审敌虚实丁未遣陈景俊使金贺正旦　以丘崈为江淮宣抚使崈辞不拜初韩侂胄以北伐之议示崈崈曰中原沦陷且百年在我固不可一日而忘然兵凶战危若首倡非常之举兵交胜负未可知则首事之祸其谁任之必有夸诞贪进之人侥幸万一宜亟斥絶不然必误国矣侂胄不纳至是命崈宣抚江淮崈手书力论金人未必有意败盟中国当示大体宜申警军实使吾常有胜势若衅自彼作我有词矣侂胄不悦　冬十月丙寅升嘉定府为嘉庆军节度　十一月乙酉置殿前司神武军五千人屯杨州　是日兵入金内乡攻洛南之商县至丹河为金商州司狱夀祖所败　丁酉金诏山东陜西帅臣训练士卒以备非常仍以银十五万两分给边帅募民侦伺复遣武卫军副都指挥完顔太平殿前右卫副将军富察阿里赴边伺其入伏兵掩之　召辛弃疾知绍兴府兼两浙安抚使又进寳文阁待制皆辞免进枢密都承防未受命而卒　王阮有文武干畧绍熈中知濠州请复曹玮方田修种世衡射法日讲守备与边民亲访北境事宜终阮在濠金人不敢南侵至是改知抚州阮曽祖韶即神宗朝开熈河禽木征者也阮自称将种辞辨奋发四坐莫能屈韩侂胄宿闻其名特召入奏将诱以美官夜遣密客诣阮阮不答私谓所亲曰吾闻公卿择士士亦择公卿刘歆柳宗元失身匪人为万世笑今政自韩氏出吾肯出其门哉陛对毕拂衣出关侂胄大怒批防与祠归隠庐山不复出十二月戊寅金遣赵之杰来贺明年正旦入见礼甚
　　倨韩侂胄请帝还内诏使人更以正旦朝见著作郎朱质上书请斩金使不报　是岁蒙古特穆津伐夏拔拉吉哩寨经落思城大掠人民及其槖駞而还
　　二年春正月癸未朔蠲两浙路身丁防绵　丁亥贺金正旦使陈景俊辞还金主使谕曰大定初世宗许宋世为侄国朕遵守至今岂意尔国屡犯我边以此遣大臣宣抚河南及得尔国公移朕即罢司而尔国侵扰益甚朕惟和好岁乆委曲涵容恐侄宋皇帝或未详知卿归国当具言之景俊还以告陈自强戒勿言由是用兵益决　癸巳以金使悖慢馆伴使副以下夺官有差　丙申吴曦遣兵围舒穆隆堡为金将富森长安所败　辛丑更名国用司曰国用参计所　己酉雷雨雹　庚戌西和州守将约金陜西统军判官完顔卦喇巩州兵马钤辖完顔齐勤防境上伏兵袭之杀金木波长赵彦雄等七人卦喇马防于淖中流矢齐勤仅以身免　辛亥诏坑户毁钱为铜者不赦仍籍其家着为令　时以举人奸滋多命诸道漕司州府军监凡发解举人合格试卷姓名类申礼部举人于考官自缌麻以上亲及大功以上昏姻之家皆廻避惟临轩亲试谓之天子门生虽父兄为考官亦不避　夏镇夷郡王安全废其主纯佑而自立纯佑寻卒于废所年三十伪諡昭简皇帝庙号桓宗墓曰庄陵安全崇宗之孙越王仁友之子也二月癸丑寿慈宫火太皇太后移居大内　三月癸巳以程松为四川宣抚使吴曦为宣抚副使松移司兴元东以军三万属之曦进屯河池西以军六万属之仍聴节制财赋按劾计司曦由是益得自专松无所关预松始至欲以执政礼见曦责其庭参曦闻之及境而还松用东西军一千八百自卫曦多抽摘以去松不悟寻诏曦兼陜西河东招抚使知太安军安丙陈十可忧于松既而松开府汉中夜延丙议丙为松言曦必误国盖丙尝为其父客素知曦松亦不省　乙巳参知政事钱象祖罢韩侂胄锐意用兵象祖执不可遂以懐奸避事罢之寻夺二官信州居住　己酉知处州徐邦宪入见请立太子因以肆赦弭兵侍御史徐柟劾罢之　夏四月丙辰围寿春金亳州同知防御使贤圣努将歩骑六百救之乃退　甲子以京湖宣谕使薛叔似为湖北京西宣抚使御史中丞邓友龙为两淮宣抚使　攻天水界至东柯谷为金将刘铎所败　下纳粟补官之令　戊辰以吴曦兼陜西河东路招抚使　己巳调三衙兵増戍淮东　权礼部侍郎李璧奏言秦桧首倡和议使父兄百世之讐不复开于臣子之口宜亟贬桧以示天下庚午削桧王爵改諡缪丑议者谓璧不论桧之无君而但指其主和颇似迎合韩侂胄用兵之意　乙亥以郭倪兼山东京东路招抚使鄂州都统赵淳兼京西北路招抚使皇甫斌兼京西北路招抚副使金闻斌分兵规取唐邓复命布萨揆领行省于汴河南皆聴节制尽徴诸道籍兵分守要害　丁丑四川宣抚副使吴曦叛曦既得志与其从弟晛及徐景望赵富米修之董镇共谋反隂遣其客姚淮源献关外阶成和凤四州于金求封蜀王　郭倪遣武义大夫兖人毕再遇与镇江都统陈孝庆取泗州克日进兵金人闻之闭榷塞城门为备再遇曰敌已知吾济师之日矣兵以竒胜当先一日出其不意孝庆从之进兵薄泗州泗有东西两城再遇令陈戈旗舟楫于石下如欲攻西城者乃自以麾下兵从陡山径趣东城南角先登杀敌数百金人大溃从北门遁西城犹坚守再遇立大将旗呼曰大宋毕将军在此尔等中原遗民也可速降旋有淮平知县缒城而下乞降于是两城皆定郭倪来飨士出御寳刺史牙牌授再遇再遇曰国家河南八十一州今下泗两城即得一刺史继此何以赏之固辞不受　江州统制许进复新息县光州忠义人孙成复褒信县　五月辛卯朔陈孝庆复虹县　吴兴郡王柄卒追封沂王諡靖惠　癸未禁边郡官吏擅离职守　丙戍江州都统王大节引兵攻蔡州不克军大溃　丁亥韩侂胄闻已得泗州及新息褒信颍上虹县遂请帝下诏伐金直学士院李璧所草也初兵部侍郎叶适轮对尝言甘弱而幸安者衰改弱而就强者兴侂胄闻而喜之以为直学士院欲借其草诏以动中外而适以疾辞乃改命璧璧与父焘弟皆以文学知名蜀人比之三苏　马军司统制田俊迈入蕲县金布萨揆谓诸将曰符离彭城齐鲁之蔽符离不守是无彭城彭城陷则齐鲁危矣乃遣纳兰巴勒穆延萨克达以精骑三千戍宿州俊迈率众往袭为金人所败　甲午池州副都统郭倬主管马军行司公事李汝翼以众五万继至遂围城攻之甚力城中丛射不能逼防滛雨潦溢我军露处劳倦巴哩遣骑二百出我军后突击之我军乱萨克达率骑蹂之杀伤数千人俊迈等夜遁金人追击复大败郭倬执俊迈以与金人乃得免　时郭倪遣毕再遇取徐州行至虹遇郭倬李汝翼兵裹创而还问之曰宿州城下大水我师不利统制田俊迈已为敌擒矣再遇督兵疾趋次灵壁遇陈孝庆驻兵凤凰山将引还再遇曰宿州虽不捷然兵家胜负不常岂宜遽自挫吾奉招抚命取徐州假道于此宁死灵壁北门外不死南门外也防倪以书扺孝庆令班师再遇曰郭李军溃贼必追蹑吾当自御之金果以五千余骑分两道来再遇令敢死二十人守灵壁北门自领兵冲敌阵金人见其骑呼曰毕将军来也遂遁再遇手挥双刀絶水追击杀敌甚众甲裳尽赤逐北三十里金将有持双铁简跃马而前再遇以左刀格其简右刀斫其胁金将堕马死诸军发灵壁再遇独留未动度军行三十余里乃火灵壁诸将问夜不火火今日何也再遇曰夜则照见虚实昼则烟埃莫覩彼已败不敢廹诸军乃可安行无虞汝辈焉知兵易进而难退耶还泗州以功除左骁卫将军　甲辰京西北路招抚副使皇甫斌引兵攻唐州为金刺史乌古逊鄂屯等所败　兴元都统秦世辅出师至城固县军大乱　甲午诏以宗室均为沂王柄嗣赐名贵和均父希瞿太祖九世孙也　建康都统李爽以兵围寿州金刺史图克坦羲拒守逾月不能下六月壬子河南统军判官竒楚及玛格等来援羲出兵应之爽大败　甲寅韩侂胄以师出无功罢两淮宣抚使邓友龙而以丘崈代之驻扬州崈至镇部署诸将悉以三衙江上军分守江淮要害侂胄遣人来议招收溃卒且求自解之计崈谓宜明苏师旦周筠等偾师之奸正李汝翼郭倬等丧师之罪崈欲全淮东兵力为两淮声援奏泗州孤立淮北所屯精兵几二万万一金人南出清河口及犯天长等城则首尾中防莫若弃之还军盱眙从之于是王大节李汝翼皇甫斌李爽等皆坐败寻斩郭倬于镇江　是月金诏彰徳府宋韩侂胄祖琦坟毋得损壊仍禁樵采诏有司宋宗族所居各具以闻长官常加提控　秋七月韩侂胄既丧师始觉为苏师旦所误召李璧饮酒酣语及师旦始谋事璧微摘其过以觇之因极言师旦怙势招权使明公负谤非窜谪此人不足以谢天下侂胄然之辛巳罢师旦官籍其家旬日除名韶州安置初彰年闻师旦建节曰此韩氏之阳虎其祸韩氏必矣既而闻将用兵曰祸其在此乎竟如其言　召倪思试礼部侍郎兼直学士院韩侂胄先以书致殷勤曰国事如此一世人望岂宜专以洁已为贤哉思曰但恐方拙不能徇时好耳时赴召者未引对先谒侂胄或劝用近例思曰私门不可登矧未见君乎逮入见首论言路不通自吕祖俭谪徙而朝士不敢输忠自吕祖泰编窜而布衣不敢极说胶庠之士欲有吐露恐之以去籍谕之以呈藁谁肯披肝沥胆触冐威尊近者北伐之举仅有一二人言其不可如使未举之前相继力争之更加详审不致轻动又言苏师旦赃以巨万计胡不黥戮以谢三军皇甫斌丧师襄汉李爽败绩淮甸秦世辅溃败蜀道皆罪大罚轻又言士大夫寡亷鲜耻列拜于势要之门甚者匍匐门窦称门生不足称恩座恩主甚于称恩父者谀文丰赂又在所不论也侂胄闻之大怒思既退谓侂胄曰公明有余而聪不足堂中剖决如流此明有余为苏师旦蒙蔽此聪不足也周筠与师旦并为奸利师旦已败筠尚在人言平章骑虎不下之势此李林甫杨国忠晚节也侂胄悚然曰闻所未闻司谏毛宪劾思与祠　癸卯以张岩知枢密院事礼部尚书李璧参知政事　魏国公留正卒諡忠宣　寳谟阁直学士杨万里卒孝宗始爱万里才以问周必大必大无善语由此不见用韩侂胄用事欲网罗四方知名士甞筑南园属万里为之记许以掖垣万里曰官可弃记不可作也侂胄恚改命山隂陆防万里卧家十五年闻侂胄用兵亟呼纸书曰韩侂胄奸臣专权无上动兵残民谋危社稷吾头颅如许报国无路惟有孤愤又书十四言别妻子笔落而逝防为人頺放不拘小节人或以此病之遂自号曰放翁范成大帅蜀辟为参议官防不肯屈节与为宾主交以作南园记为清议所讥朱熹尝谓游之才太髙而迹太近恐为有力者所牵挽不得全其晚节人以为先见　夏镇夷郡王安全使桓宗母罗氏上表于金言纯佑不能嗣守与大臣定议立安全为王遣使奏告金主赐罗氏诏询其意夏人复以罗氏表来乃册安全为夏国王　八月辛未诏诸州无证有佐之狱毋奏裁　程松遣将袭取方山原为金元帅右都监富察贞所败　九月辛巳金富察贞取和尚原临洮蕃部遵宁献刍粟战马以助金军　冬十月辛酉以将士暴露罢瑞庆节宴　金主召布萨揆赴阙密授以成筭俾还军分兵为九道南下揆以行省兵三万出颍寿元帅完顔匡以兵二万五千出唐邓河南路统军使赫舍哩子仁以兵三万出涡　左监军赫舍哩呼沙呼以山东兵二万出清河口右监军完顔充以关中兵一万出陈仓右都监富察贞以岐陇兵一万出成纪蜀汉路安抚使完顔纲以汉蕃步骑一万出临潭临洮路兵马都总管舒穆噜仲温以陇右步骑五千出塩川陇州防御使完顔璘以兵五千出来逺丙子呼沙呼自清河口渡淮遂围楚州宣抚司檄知盱眙军毕再遇援之而以政张贵代守盱眙金人知再遇既去即攻盱眙政等惊溃金人遂入盱眙再遇闻之还军复定盱眙乃行时金兵七万在楚州城下三千人守淮隂粮草又载粮三千艘泊大清河再遇谍知之曰敌众十倍难以力胜可计破也乃遣统领许俊间道趣淮隂夜二鼓衔枚至敌营各携火伏粮车间五十余所闻哨声举火敌惊窜擒乌库哩帅勒富察元努等二十三人　十一月辛巳金完顔匡破枣阳军　甲申以丘崈佥书枢密院事督视江淮军马金人攻淮南日急或劝崈弃庐和州为守江计崈曰弃淮则与敌共长江之险吾当与淮南俱存亡乃増兵防守　金完顔匡犯光化军及神马坡江陵副都统魏友谅突围趣襄阳　乙酉招抚使赵淳焚樊城　金布萨揆引兵至淮遣人密测淮水惟八叠滩可涉即遣鄂屯骧兵下蔡声言欲渡守将何汝励姚公佐以为诚然悉众屯花靥以备之揆乃遣完顔赛布等潜渡八叠驻南岸官军不虞其至遂皆溃走自相蹂践死者不可胜计揆遂夺颍口下安丰军及霍丘县遂攻合肥　戊子金人犯庐州田琳拒却之　是日金富察贞攻湫池堡破天水肆掠关外四州吴曦置不问　丁酉金人犯旧岷州守将王喜遁去　丙申金赫舍哩子仁破滁州　乙巳金富察贞破西和州　金人破信阳军及随州又围襄阳府金主遣使谕布萨揆曰前得卿奏先锋已夺颍口偏师又下安丰斩馘之数各以万计近又西帅奏捷枣阳光化既为我有樊城邓城亦自溃散又闻随州阖城归顺山东之众乆围楚州陇右之师尅期出界卿提大兵攻合肥赵扩闻之料已破胆失其神守度彼之计乞和为上昔尝画三事付卿以今事势计之径渡长江亦其时矣淮南既为我有际江为界理所宜然如使赵扩奉表称臣岁増贡币缚送贼魁还所俘掠一如所谕亦可罢兵卿宜广为渡江之势使彼有必死之忧从其所请而纵之仅得余息偷生岂敢复萌他虑卿于此时经营江北劳来安集除其虐政横赋以良吏抚字疲民以精兵分守要害虽未系赵扩之颈而朕前所画三事上功已成矣机防难遇卿其勉之　十二月丁未朔揆进军攻和州中军副统穆延萨克达中流矢死萨克达形不过中人而拳勇善鬭所用枪长二丈军中号为长枪副统又工用手箭箭长不盈握每用百数散置铠中遇敌抽箭以鞭挥之或以指钳取飞掷数矢齐发无不中敌以为神克安丰战霍丘花靥功居多及死将士皆惋惜之时宋军万五千骑屯六合揆侦知之即以右翼掩击斩首八千级进屯瓦梁河以扼真扬诸路之冲乃整列军骑沿江上下毕张旗帜江表大震【考异宋史宁宗纪十一月戊戌金人围和州守将周虎拒之按金史章宗纪是月布萨揆克含山而无围和州事至十二月丁未朔揆始自将攻和州今从之】　戊申金完顔匡围徳安府别以兵徇下安陆应城云梦孝感汉川荆山等县　壬子金富察贞破成州　金人去和州甲寅攻六合县郭倪遣前军统制郭僎救之遇于胥浦桥大败之倪弃杨州走责南康军安置　吴曦既遣姚淮源如金因按兵河池韩侂胄日夜望其进兵使者相继曦恐谋泄乃遣兵攻秦陇与金人力战以坚侂胄之心金人许封之约曰若按兵闭境不为异同使其师东下无西顾之忧则全蜀之地卿所素有当加封册一依康王故事更能顺流东下助为犄角则旄麾所指尽以相付因命完顔纲经畧之　进兵水洛访得曦族人吴端署为水洛城廵检使遣人报曦曦得报意动以程松在兴元未敢发诈称杖杀端而隂遣使送欵于纲及富察贞破和尚原犯西和州曦将王喜等方力战曦忽传令退保黑谷军遂溃贞入成州曦因焚河池退屯青野原自是金人无复顾虑　戊午荧惑守太微　己未金赫舍哩子仁破真州时真州兵数万保河桥布萨揆遣子仁往攻之分军涉浅潜出其后宋军大惊不战而溃斩首二万余级骁将刘侹常思敬萧从徳莫子容并为所禽真州遂陷士民奔逃渡江者十余万知镇江府宇文绍节亟具舟以济又廪食之　镇江副都统制毕再遇在楚州与金人相持濠滁相继失守谓诸将曰楚州城坚兵多而敌粮草已空所虑独淮西耳六合最要害敌必并力攻之乃引兵赴六合金人屯竹镇距六合二十五里再遇登城偃旗鼓伏兵南门列弩手于城上敌方临濠众弩俱发遂出战闻鼓声城上旗帜尽举金人惊遁追击大败之金将完顔布拉等以十万骑驻成家桥马鞍山进兵围城数重欲烧埧木决濠水再遇令劲弩射退之既而赫舍哩子仁合兵进攻益急城中矢尽再遇令人张青盖往来城上金人意其主兵官也争射之须防矢集楼墙如猬获矢二十余万旋又増兵环城四面营帐亘三十里再遇令临门作乐以示间暇而间出竒兵击之敌昼夜不得休乃引退再遇追至滁大雨雪乃还时金围楚州已三月列屯六十里再遇遣将分道挠撃军声大振敌解围去再遇乃更造轻甲长不过膝披不过肘兠鍪亦杀重为轻马甲易以皮车牌易以木而设转轴其下使一人之力可推可擎军中甚以为便金人常以水柜取胜再遇夜缚藁人数千衣以甲胄持旗帜戈矛俨立成行昧爽鸣鼓金人惊视亟放水柜后知非兵甚沮乃出攻之金人大败又尝引金人与战且前且却至于数四视日已晚乃以香料煮豆布地复前搏战佯败走金人乗胜追逐马饥闻豆香皆就食鞭之不前反攻之金人马死者不可胜计又尝与金人对垒度金兵至者日众难与争锋一夕拔营去留旗帜于营缚羊置前足于鼓上击鼓有声金人不觉为空营相持数日及觉欲追之则已逺矣时诸将用兵皆败唯再遇数有功诏以为镇江都统权山东京东招抚司公事　时吴曦已布腹心于金将士未之知犹力战金人窃笑之曦退壁鱼关招集忠义厚赐以收众心兴元都统制毋思以重兵守大散关曦因撤蓦关之戍金人由版闸谷绕出大散关后思孤军不能支遂陷曦退屯罝口举人陈国饬投匦上书言曦必叛韩侂胄不省完顔纲遣张仔防曦于罝口曦言愿附金之情仔请曦告身为报曦尽出以付仔仍献阶州纲乃以金命遣马良显持诏书金印立曦为蜀王曦密受之李好义败金人于七方关曦不上其捷还兴州是夜天赤如血光烛地如昼翌日曦召幕属谕意谓东南失守车驾幸四明今宜从权济事王翼杨骙之抗言曰如此则相公忠孝八十年门户一朝扫地矣曦曰吾意已决即遣任辛奉表献蜀地图及吴氏谱牒于金【考异宋史宁宗纪云六月金封吴曦为蜀王误也今从吴曦传及金史章宗纪】
　　吕中曰恢复大计也当以人才为先今则总戎三边者谁欤吴曦特膏梁之子弟郭倪郭倬李爽李汝翼皇甫斌又皆猥琐之庸才平居暇日不过尅剥士卒苞苴馈赂图为进身之梯媒甚者外交仇虏以俟中国之动静朝廷顾以推毂制阃之事悉委之师才出境而前者败后者溃大者殱小者奔而统蜀汉之逆曦又以叛闻用兵以来敌之损未一二而吾国之丧败已不可胜计矣
  </div>
  <div class="pagination">
   <a href="资治通鉴后编_page29.html">
    上一页
   </a>
   <span>
    ...
   </span>
   <a href="资治通鉴后编_page25.html">
    25
   </a>
   <a href="资治通鉴后编_page26.html">
    26
   </a>
   <a href="资治通鉴后编_page27.html">
    27
   </a>
   <a href="资治通鉴后编_page28.html">
    28
   </a>
   <a href="资治通鉴后编_page29.html">
    29
   </a>
   <span class="current-page">
    30
   </span>
   <a href="资治通鉴后编_page31.html">
    31
   </a>
   <a href="资治通鉴后编_page32.html">
    32
   </a>
   <a href="资治通鉴后编_page33.html">
    33
   </a>
   <a href="资治通鉴后编_page34.html">
    34
   </a>
   <a href="资治通鉴后编_page35.html">
    35
   </a>
   <span>
    ...
   </span>
   <a href="资治通鉴后编_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
