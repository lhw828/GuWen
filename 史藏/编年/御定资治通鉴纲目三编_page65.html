<!DOCTYPE html>
<html>
 <head>
  <meta charset="utf-8"/>
  <title>
   御定资治通鉴纲目三编 - 第 65 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定资治通鉴纲目三编 - 第 65 页/共 73 页
  </h1>
  <div class="content">
   【太宗文皇帝欲息兵安民六致书议和皆未报太宗曰彼以城下之盟为耻耳遂引兵东既下永平迁安滦州京师道梗总理马世龙统四方援兵壁于蓟门督师孙承宗镇山海闗东西相隔絶承宗募死士沿海逹京师始知闗城尚无恙闗西南三县曰抚宁昌黎乐亭西北三城曰石门台头燕河六城东防闗门西绕永平皆近闗要地承宗饬诸城严备御而遣将戌开平守建昌声援始接我大清复遗书议和极言师旅频兴生民罹祸上天好生之徳我两国当共体之至是遂旋师取道冷口而归承宗先后复滦州迁安永平遵化四城】质实【石门路在抚宁县东北九十里山海闗西北四十里亦曰石门砦台头营在抚宁县北三十里燕河路在卢龙县东北五十里建昌路在迁安县东北四十里冷口闗在迁安县东北七十里】
　　六月流贼陷府谷
　　【是年春流贼王左挂等攻宜川为知县成材所却转攻韩城总督杨鹤命防政洪承畴御之俘斩三百余人围解贼走清涧鹤以陜西五镇劲兵皆入援闗中无帅连疏请遣诸将还镇不果起前总兵官杜文焕督延绥固原兵而以承畴代张梦鲸为巡抚便宜讨贼会延安知府张辇都司艾穆蹙贼延川降其魁王子顺张述圣姬三儿于是王左挂及其党苗顺等亦乞降独王嘉允不受抚肆掠延安庆阳鹤匿不以闻是时秦地加派之赋曰新饷曰均输曰问架其目目增吏因縁为奸民大困多往従贼而山西甘肃延绥】
　　【勤王兵之溃而西者复走与贼合贼愈不可究诘有别贼横天一字王者自神木渡河陷山西之蒲县分道东犯赵城洪洞汾霍西掠石楼永和吉隰全晋震动鹤办贼闗中恇怯莫知为计力持抚议遣官持牌四出招贼贼渠王虎小红狼一丈青掠地虎混江龙等皆给以免死牒安置延绥和曲问贼滛掠如故有司不敢问而嘉允已袭破黄甫川清水木三堡遂于是月癸丑攻陷府谷米脂贼张献忠起应之势甚炽张献忠者延安卫栁树涧人也初延绥镇为军犯法当斩主将陈洪范竒其状貌为请于总兵官王威释之乃逃去后叛兵神一元领红旗为先锋及是防有米脂诸寨自号八大王与嘉允互为声援总兵官尢世禄怯不能御承畴文焕闻之驰救府谷击败嘉允嘉允佯乞降仍夺路走黄甫川勾西人入犯承畴文焕大破之贼奔溃军还击张献忠于清涧大破之盖是年十月丙寅也降贼王左挂谋以绥徳叛承畴与巡按李应期计诛左挂等乱乃定承畴有干畧足办贼顾流贼所在蜂起神一元不沾泥可天飞郝临庵红军支防灯子混天猴独行狼等或西掠秦或东入晋屠陷城堡官军东西奔击旋灭旋炽迄莫能尽也张献忠败于清涧之月嘉允复拥众陷清水营杀逰击李显宗府谷再陷其党李老柴又啸众三千人攻合水鹤檄宁夏总兵官贺虎臣往勦俘馘六百有竒防方报制府而山西总兵官王国梁追嘉允于河曲败绩贼入据其城廷议设大将兼统山陜军协讨仍诏文焕为提督偕延绥副总兵曹文诏驰至河曲絶饷道以困之未几神一元攻陷宁塞栁树涧等城文焕家宁寨遂令西还援勦而留文诏讨河曲贼】质实【延川隋改文安县置明属延安府今因之蒲县汉蒲子县地后周改置蒲县金升州元仍降县明属平阳府今属隰州洪洞赵城汾西皆隋置明并属平阳府今悉因之永和后周临河隋改永和明属隰州以于平阳府　本朝雍正二年升隰州为直州永和仍属焉黄甫川堡在府谷县东北七十里清水堡在府谷县东北六十里木堡在府谷县北五十里栁树涧在定邉县东一百四十里宁寨堡在靖边县西四十里洪承畴泉州南安人尤世禄府谷人曹文诏大同人李显宗籍贯无考　本朝乾隆四十一年追諡烈愍】
　　以礼部尚书温体仁吴宗达并兼东阁大学士预机务【体仁为人外曲谨而中猛鸷机深刺骨言官屡劾其奸邪帝谓体仁孤立益向之周延儒复刀为之援遂与吴宗达并入阁体仁既得辅政势益张宗达徒充位而已逾年吏部尚书王永光罢体仁以其乡人闵洪学代凡异己者率以部议论罢而体仁隂主持之又用御史史髙捷等为腹心日以倾正人庇宵小为事所欲推荐隂使人发端已承其后欲排陷故为寛解中上所忌激使自怒帝往往为之移初未甞有迹于是职方员外郎华允诚愤体仁等乱政疏陈三大可惜四大可忧畧言当事借陛下刚严而佐以舞文击断之术倚陛下综核而骋其讼逋握算之能遂使和恒之世竞尚刑名清明之躬寝成丛脞以圣主图治之盛心为诸臣鬬智之捷径可惜一率属大僚惊魂于回奏认罪封驳众臣奔命于接本守科遂使直指风裁徒征事件长吏考课惟问钱粮以多士靖共之精神为案牍钧校之能事可惜二庙堂不以人心为忧政府不以人才为重四方渐成土崩瓦解之形诸臣但有角户分门之念意见互觭议论滋扰遂使勦抚等于筑舍用舍有若举碁以兴邦启圣之歳时为即聋従昧之举动可惜三人主所以总一天下者法令也王化贞杨镐之丧师误国厥罪惟均陛下申明三尺肆镐市朝以惩封疆大吏化贞恃有奥援独稽显戮遂使刑罚不中鈇钺无威一可忧也国家所恃以为元气者公论也直言敢谏之士一鸣辄斥指佞荐贤之章目为奸党不惟不用其言并锢其人又加之罪遂使喑黙求容是非共蔽二可忧也国家所赖以防维者亷耻也近者中使一遣妄自尊大羣僚趋走惟恐后时陛下不以近臣可倚而不知幸窦已开以操縦惟吾而不知屈辱士大夫已甚遂使阿谀成风羞恶尽丧三可忧也国家所借以进贤退不肖者铨衡也我朝罢丞相以用人之权归之吏部阁臣不得侵焉今次辅体仁与冡臣洪学同邑朋比惟异己之驱除阁臣兼操吏部之权吏部惟阿阁臣之意造门请命夜以为常黜陟大柄祗供报复之私甚至庇同乡则逆党公然保举而白简及为罪案排正类则讲官借题遇逐而荐剡遂作爰书欺莫大于此矣擅英専于此矣党莫固于此矣遂使威福下移举措倒置四可忧也疏入帝诘其别有指使允诚而列上洪学徇私数事且曰体仁生平紾臂涂顔亷隅扫地陛下排众议而用之以其幸直寡谐岂知包藏祸心隂肆其毒又冇如洪学者为之羽冀遍植私人戕尽善类无一人敢犯其锋者臣复受何人指使帝以体仁纯忠亮节摘疏中语再令陈状允诚复上言二人朋比举朝共知温育仁不识一丁而得首拔罗喻义进讲章以左右非人一语而部议削职此非事之彰明较著者乎帝亦悟两人同里有私乃夺允诚俸半年而洪学亦旋罢去】质实【吴宗达武进人中行従子华允诚字汝立无锡人温育仁乌程人体仁弟也杨镐以崇祯二年弃市六年王化贞始伏诛】
　　秋八月杀前督师尚书袁崇焕逮前文渊阁大学士钱龙锡下狱寻遣戍
　　【史疏言龙锡主张崇焕斩帅致兵倡为和议以信五年成功之説卖国欺君莫此为甚其出都时以崇焕所畀重贿数万转寄婣家巧为营干致国法不伸帝怒敕刑官五日内具狱谳上帝召诸臣于平台论崇焕谋叛当寘极典责龙锡私结边臣蒙隐不举令廷臣议罪是日羣议于府中谓斩帅虽龙锡启端而两书有处置慎重语意不在擅杀至议和倡自崇焕龙锡亦未之许然军国大事私有商度不抗疏发奸何所逃罪遂遣使逮龙锡而磔崇焕于市兄弟妻子流三十里籍其家无余赀天下寃之十二月龙锡逮至下狱复疏辩悉封上崇焕原书及所答书帝不省时羣小丽名逆案者方日为翻案计等以龙锡为东林所推欲借崇焕以及龙锡因龙锡以及诸异己者指崇焕为逸首龙锡等为逆党更立一逆案于前案相抵谋既定温体仁王永光主之欲发自兵部尚书梁国栋恽帝英明不敢任而止乃议龙锡大辟决不待时且用夏言故事设厰西市以待帝以龙锡无逆谋令长系明年中允黄道周复上疏申救忤防贬秩调外而帝意寖解寻诏所司再谳减死戍定海卫龙锡在戍十二年两赦不原其子请输粟赎罪防周延儒再当国尼不行福王时复龙锡官归里未防卒】质实【定海五代时吴越析鄮县地置望海时宋改定海明属宁波府于县置卫属浙江都司以于左军都督府　本朝康熈二十六年别置定海县于舟山改故定海县为镇海县仍属宁波府卫废黄道周字幼平漳浦人唐王时殉节　本朝乾隆四十一年追谥忠烈】
　　冬十二月増田赋
　　【户部尚书毕身严既以度支大绌奏行増塩引诸事已又列十二事曰増闗税捐公费鬻生祠酌市税汰沉役核虚冐加抵赎班军折银吏胥纳班括河滨滩荡之租覈京东水田之赋开殿工官帯之例帝悉允行而兵食犹不足至是兵部尚书梁廷栋复言今日闾左虽穷然不穷于辽饷一嵗之中隂为加者不知其数如朝觐考满行取推陞少者费五六千金合汉内计之国家选一畨守令天下加数百万巡抚查盘缉访餽遗谢荐多者至二三万金合海内计之国家遣一畨廵方天下加百余万而曰民穷于辽饷何也臣考九边额设兵饷兵不过五十余万饷不过千五百三十余万何忧不足故今口民穷之故惟在官贪使贪风一息即再加民亦懽然帝俞其言下户部协议自严阿廷栋意即言今月之策无逾加赋请亩加九厘之外再増三厘于是増百六十五万有竒合旧所増凡六百八十余万天下益耗矣】








　　御定资治通鉴纲目三编卷三十四
　　钦定四库全书
　　御定资治通鉴纲目三编卷三十五
　　【起辛未明庄烈崇祯四年尽癸酉明庄烈崇祯六年】凡三年
　　【辛未】四年春正月延绥饥
　　【延绥连嵗大防于是职方郎中李继贞请发帑金籴米输军前且令四方赎锾及捐纳事例者输粟于边以抚饥民又言兵法抚并用非抚贼也抚饥民之从贼者耳今斗米四钱已从贼者犹少未从贼而势必从贼者无穷请如神宗时特遣御史振济故事赍三十万石以往安辑饥民使不为贼以孤贼势帝感其言遣御史呉甡以十万金往振继贞少之帝不聴甡至延绥用西安推官史可法主振事因谕防贼党帝闻即命甡迩按陜西】质实【李继贞字徴尹太仓州人呉甡字鹿友兴化人史可法字宪之大兴籍祥符人】
　　三月杨鹤招抚流贼于宁州寻复叛
　　【神一元闻杜文焕军且至遂弃寕塞陷保安延安告急巡抚练国事檄贺虎臣及副将李卑援虎臣等进围保安贼引河套数千骑挫虎臣军防定边副将张应昌以兵至破斩一元贼众弃城去复推一元弟一魁为渠帅转攻庆阳分兵陷合水知县蒋应昌被执张应昌偕杜文焕趋战庆阳围解时杨鹤移驻宁州一魁求抚归所执蒋应昌别贼拓先龄金翅鹏过天星田近仁独头虎上天龙等亦先后降鹤设御座于城楼贼跪拜呼万嵗因宣圣谕令设誓或归伍或归农贼佯许之立赦其罪鹤以一魁最强致其壻帐中同卧起一魁果至数以十罪一魁伏谢即宣诏赦之升以官处其众四千余人于宁塞文焕闻之叹曰寕塞之役贼畏我而逃今者贼伪降杨公信之借名城为盗资吾尚可家于此乎遂以其族行未防鹤移驻耀州别贼攻破金锁関杀都司王廉李老柴独行狼复攻陷中部降贼田近庵以六百人据马栏山应之而一魁之党茹成名者尤桀骜鹤令一魁诱杀之于耀州贼党猜惧挟一魁以叛势复炽一魁后为张应昌部将所得诛死或曰官兵攻之急其党黄友中斩一魁献于军门】质实【定边副总兵嘉靖四十一年设分守安定镇静等处提调大墙及墙口等处寕州北魏定安县唐为寜州治元省县入州明属庆阳府保安宋保安军金改县寻陞州元仍降县明属延安府今并因之耀州唐置明属西安府今陞直州金锁关在同官县北三十里神水峡明嘉靖三十年筑闗城马栏山亦在同官县北三十里或谓即晋隋之马兰山误晋郡尉张光所戍及隋地理志所谓马兰山者别在今白水县西北练国事字君豫永城人李卑字待平榆林人张应昌辽东总兵官承廕之子王廉　本朝乾隆四十一年追谥节愍】
　　皮岛叅将刘兴治作乱
　　【先是毛文龙死袁崇焕分其兵二万八千为四协命文龙子承祚副将陈继盛叅将徐敷奏逰击刘兴祚主之后改为两协继盛领东协擢兴祚弟兴治为防将摄西协兴治凶狡好乱与继盛不相能防其兄兴祚阵亡继盛误聴谍报谓未死兴治愤择日为兴祚治丧诸将咸往吊继盛至伏兵执之并执理饷经厯杨应鹤等十一人袖出一书宣于众诡言此继盛诬兴祚诈死及以谋叛陷己者遂杀继盛及应鹤等又伪为岛中商民奏一通请优恤兴祚而今兴治镇东江举朝大骇以海外未遑诘也兴治与诸弟兄放舟长山岛大肆杀掠登莱巡抚孙元化请弭变乞以都督佥事黄龙为总兵官往定兴治乱龙莅皮岛受事兴治犹桀骜如故至是遂拥众作乱突入叅将沈世魁家尽戮其孥世魁走免夜率所部袭之杀兴治乱乃定而其党都司耿仲裕复相继作乱仲裕者登州逰击仲明弟也仲明所善禆将李梅以通洋事觉龙系之狱仲裕在龙军仲明在元化军仲裕受仲明指激其部卒假索饷名围龙署拥至演武场割其耳鼻将杀之诸将为救免未防捕斩仲裕疏请正仲明罪元化庇仲明劾龙尅饷致兵哗帝命龙戴罪视事而饰抚按官覈仲明主使状】质实【长山岛在登州东四十里孙元化字初阳嘉定县人黄龙耿仲明刘兴治皆辽东人】
　　夏四月旱
　　【敇羣臣修省极言时政得失于是给事中魏呈润疏言驿站所裁才六十万未足充军饷十一而邮传益疲埶必再编里甲是犹剜肉医疮疮未瘳而肉先溃関外旧兵十八万额饷七百余万今兵止十万七千合蓟门援卒非溢原数加派七百九十万外新増又百四十余万犹忧不足可不为稽核乎边事日棘非臣子言功之时而诡防冐功躐加峻秩门客厮养窜名戎籍不阶而升悉縻俸料臣惧其难继也江淮旱灾五湖之间海岸为谷旧谷不登新丝未熟上供织造宜且暂停铨法坏于事例正途日壅不可不疏通抚按诸臣捐赀助饷大扺索之民间顾奉急公之褒上蒙而下削不可不禁饬又条陈数策请大修北方水政帝皆纳其言卒不果行】质实【魏呈润字中严龙溪人】
　　副总兵曹文诏败贼于河曲
　　【山西自河曲至蒲津千五百里与陜西接壤河最狭贼渡河往来无定王嘉允既击败王国梁于河曲遂久据其城文诏围之六月嘉允乃弃城走复自岳阳突犯泽潞转掠至阳城南山文诏追及之其下斩以降文诏以功擢临洮总兵官防巡抚练国事副将张全昌连破防灯子于郃阳韩城败窜入山西文诏追之及于稷山谕降七百人防灯子遁去于是秦贼之流入晋者畧定自秦贼初起延绥以北为逃军为边盗延绥以南为土寇为饥民边盗则王嘉允土寇则王左挂为羣贼魁至是左挂嘉允相继殄灭洪承畴张应昌败不沾泥于葭州王承恩破王虎金翅鹏于宜川陜西都司曹变蛟殱寕塞遗贼于唐毛山连战皆捷混天猴等谋袭靖边应昌邀击之真水川承畴复追蹑之甘泉杨鹤兴承恩上天龙等于鄜州又皆败之贼败则求抚既抚则旋逸去故秦中贼迄未平而嘉允余党复推王自用为贼渠即所称紫金梁者是也自用结羣贼老回回曹操八金刚埽地王射塌天阎正虎满天星破甲锥邢红狼显道神混世王黑煞神等及髙迎祥张献忠皆聚于晋过天星诸贼亦自秦来防共三十六营众二十余万闯将李自成乃自此起矣自成为迎祥甥世居米脂怀逺堡与张献忠同嵗生防牧羊长充银川驿卒善骑射鬬狠无赖里中人苦之谬推为里长数犯法知县宴子宾将寘诸死脱去为屠寻杀人偕兄子过亡命投甘督所部将王国为卒防国奉调过金县兵哗自成忽起县官索饷国止之并杀国走依于迎祥迎祥拥闯将八队一眼钱儿二防灯子三李晋王四蝎子块五老张飞六乱世王七夜不收寘自成于其末犹未有名】质实【蒲津关在永济县黄河西岸一名临晋关跨陜西地又有蒲津桥在县西门外唐六典曰造舟之梁四蒲津其一也阳城唐置明属泽州今属泽州府稷山隋置明属绛州以于平阳府今升绛州为直州县仍属焉郃阳汉县明属同州以于西安府今属同州府唐毛山在保安县西北近靖边县元塞堡靖边宋为西夏地明置靖边营　本朝雍正九年置县属榆林府真水川在甘泉县东西魏置真川县于此隋大业废入临真县故又谓之临真镇甘泉唐初置伏鹿县天寳时改甘泉明属延安府今因之怀逺堡元为米脂县地明天顺中置怀逺堡　本朝雍正九年改县属榆林府银川驿在米脂县西一百步明洪武初置张全昌辽东总兵官承廕次子曹变蛟文诏兄子】
　　六月钱象坤罢
　　【象坤温体仁门生也体仁入遂让而居其下然无所附和及是御史水佳允劾兵部尚书梁廷栋廷栋不待防即奏辨廷栋故出象坤门佳允疑象坤泄之语侵象坤周延儒恶廷栋并恶象坤象坤遂引疾归廷栋落职】质实【水佳允鄞县人】
　　秋八月我
　　大清兵围大凌城
　　【辽东巡抚邱禾嘉议筑广寕义州右屯三城孙承宗谓广寕道逺当先据右屯筑城大凌河以渐而进兵部尚书梁廷栋力主之遂以七月兴工命总兵官祖大夀副将何可纲以兵四千据其地发班军万四千人筑之防以石砫土兵万人工垂成廷栋罢去廷议大凌荒远不当城撤班军赴蓟责镇抚矫举令回奏禾嘉惧尽撤防兵留班军万人以守时我大清以方吉纳等议和方欲遣使定约闻大夀等兴城工为拒守计乃于是月丁未发兵薄大凌城掘濠树栅四面围合别遣一军截锦州大道城外堠台皆下城中兵出悉败还承宗禾嘉闻之驰至锦州禾嘉亲率师与总兵官呉襄宋伟合军赴援离松山三十里与大清兵遇大战长山小凌河间禾嘉等败收军还锦州我大军追击至城下禾嘉军堕濠死者甚众太仆少卿张春复监襄伟军过小凌河五里筑垒列车营为大凌河声援进次长山距城十五里】
　　【大清兵以二万骑逆战火器竞发声震天地我右翼军冲入春营春军败襄及叅将桑噶尔寨等先遁春收溃众立营时风起黒云见春乗风纵火火甚炽天忽雨反风春部率多焚死少顷雨霁两军复鏖战伟力不支亦走春及诸将张鸿谟杨华征薛大湖等三十三人俱被执副将张吉甫满库王之敬战没部卒死者无等祖大夀坚守不敢出城援自此絶至冬大凌粮尽食人马我】
　　【大清屡谕招大夀大夀及诸将皆欲降何可纲不从大夀令二人掖可纲出城外杀之遂与副将张存仁等降于我大清大夀言妻子在锦州请归设计诱降守者遂纵归大夀入锦州未得间而禾嘉知其纳欵状具奏闻于朝帝于大夀欲羁縻之置不问张春既见执谕之降春曰忠臣不事二君礼也我若贪生亦安用我遂不食屡】
　　【赐以酒馔春仍不食守者恳劝感太宗文皇帝恩始一食令薙髪不从居古庙衣旧日中服迄不失臣节而死朝廷闻春守志遥迁右副都御史恤其家春妻翟闻之恸哭六日不食自缢死春未死时我大清有议和意春为言之于朝朝中哗然诋春诚意伯刘孔昭劾春败降不忠请削其所授宪职朝议虽不从而有司系其二子死于狱】质实【大凌城在】
　　【锦县东四十里周三里有竒门一长山在锦县东南十八里峰峦绵亘四山错列因名邱禾嘉新添衞人呉襄辽东中后所人张春字防宇同州人何可纲廉勇善抚士卒被害时顔色不变亦不出一言含笑而死　本朝乾隆四十一年追諡春可纲忠节张吉甫满库王之敬烈愍刘孔昭诚意伯基十二世孙】
　　何如宠罢
　　【如宠官礼部时贫宗婚嫁格于有司者千余人用如宠言获婚嫁者千余帝欲族袁崇焕以如宠言得免及入阁为周延儒温体仁所扼连疏乞罢归】
　　九月复遣太监王应朝等监视诸边军饷张彛宪总理户工二部
　　【帝初即位时鉴魏忠贤祸败尽撤诸镇守中官委任大臣既而廷臣竞门户兵败饷绌不能赞一策乃思复用近侍至是遂遣王应朝监军关寕王坤刘文忠刘允中监视宣大山西军马又遣张国元往蓟镇东协王之心中协邵希韶西协而以彛宪有心计令钩校户工二部如涂文辅故事为之建署名曰户工总理其权视外总督内团营提督焉给事中宋可久冯元飇等十余人论谏不纳吏部尚书闵洪学率朝臣具公疏争帝曰苟羣臣殚心为国朕何事乎内臣众莫敢对彛宪遂按行两部踞尚书上命郎中以下谒见工部侍郎髙鸿图不为下抗疏乞归削籍去工部主事金铉戒同官无私谒彛宪愠甚假他事诬劾之落铉职彛宪日益骄纵故勒边镇军器不发管盔甲主事孙肇兴恐稽滞军事因劾其误国帝命回奏罪至遣戍南京御史李曰辅礼部主事周镳皆先后以谏被斥彛宪遂希防上言天下逋赋至一千七百余万请遣官督征给事中范淑泰疏争不听于是催征酷急民益起从盗时中珰势复大振王坤至宣府甫逾月即劾巡按御史胡良机帝落良机职命坤按治给事中魏呈润争之亦谪外坤性狂躁败言朝中大吏有欲倚之相倾挤者于是抗疏劾修撰陈于泰谓其盗窃科名语侵周延儒给事中传朝佑言坤妄干弹劾之权且其文词练达机锋排激必有隂邪憸人主之其意指温体仁帝置不问左副都御史王志道言近者内臣举动防于手握皇纲而辅臣终不敢一问至于身被弹击犹忍辱不言何以副明主之知皆备责延儒欲以动帝帝怒削其籍帝方一意用内臣故言者多得罪至八年八月始下诏撤还监视总理然其后卒用髙起潜辈典兵监镇以迄于亡】质实【宋可久胶州人冯元飇字尔慈溪人髙鸿图字研文胶州人金铉字伯玉武进人李曰辅字元卿南昌人周镳字仲驭金坛人范淑泰字通也滋阳人胡良机字省之南昌人陈于泰宜兴人傅朝佑字右君临川人王志道漳浦人】
　　发明【庄烈手诛逆阉尽撤镇守中官一反天啓间浊乱之政可谓举错得其正矣乃是时将骄卒惰疆事日隳而在廷诸臣惟知门户纷纠无复殚心国事致使若辈复得逞志诸臣之罪自无可逭然使庄烈振作有方贤奸有别廷臣党援之习岂难破除即诸臣之中亦岂无可委任顾计无所出遂思复用宦官是明知覆辙之在前而甘心蹈之后车之覆不待明者而知之矣及朝臣疏争复以此面加诘责岂竟以任用内坚谓足以破朝党乎卒之奸阉肆横国是愈非自速其亡而不之悟又谁之咎也夫】
　　杨鹤有罪下狱以洪承畴总督三边军务
　　【李老柴独行狼既陷中部巡抚练国事总兵官王承恩攻之数月未下庆阳贼郝临庵等复往援之总兵官贺虎臣击斩其魁刘六防文诏西旋与榆林叅政张福臻合馘老柴及其党一条龙余党突围走副将张鸿业逰击李明辅战死先是朝廷得鹤报言庆阳贼就抚防遣俱尽旋闻中部陷久不下御史谢三宾因劾鹤欺罔谓中部之贼寕自天降疏下廵按御史吴甡覆奏甡奏鹤主抚误国帝怒逮鹤下狱戍袁州诏承畴代为总督承畴既奉命檄文诏与逰击左光先崔宗允李国竒分绥徳冝君清涧米脂贼先后四战皆大捷埽地王授首而延安贼赵四儿者自稷山败遁潜窜山谷中比闻文诏还陜乗间纠合余党势复振都司王世虎守备姚进忠败殁四儿遂拥众六千余人屯石楼山中西距河三十里绥徳知州周士竒守备孙守法侦其不备东渡河袭之贼四走承畴乃以陜西贼委承恩而自率兵追贼于山西贼且走且掠沁水县东北有窦庄前巡按辽东御史张铨里居也铨父五典度海内将乱筑所居窦庄为堡坚甚及是流贼至五典已殁铨子道濬以锦衣佥事官京师独铨妻霍氏在众请避之曰避贼而出家不保出而遇贼身更不保等死耳盍死于家乃率童仆坚守贼环攻四昼夜不克而去副使王肇生名其堡曰夫人城乡人避贼者多赖以免承畴既入晋逐贼追及之大战贼连败擒斩赵四儿赵四儿者即贼中所称防灯子也承恩亦以计斩陜贼谭雄于是张献忠罗汝才皆惧诣承畴降承畴遂还陜而击走不沾泥张存孟于安定秦晋贼少戢未防献忠汝才复叛入山西偕羣贼焚掠如故而陜西降贼混天猴勾贼陷甘泉杀知县郭永固叅政张允登督饷至其地力御不敌死逾月陷宜君又陷葭州佥事郭景嵩死之是时总兵官孙显祖击贼山西数败之万泉河津闻喜六战皆捷而承畴闻甘泉之变与承恩往来关中奔击日不暇给矣】质实【宜君东晋时苻秦置宜君防军后魏置县明属鄜州以于延安府今陞鄜州为直州县仍属焉沁水隋置明属泽州今属泽州府窦庄在沁水县东北万泉唐县明属蒲州以于平阳府今属蒲州府郭永固绛州人张允登汉州人本朝乾隆四十一年追諡允登及王世虎姚进忠烈愍永固及张鸿业李明辅郭景嵩节愍】
　　冬十月辛丑日有食之
　　十一月罢大学士孙承宗
　　【长山之败廷臣交章论承宗禾嘉筑城起衅承宗连疏引病归禾嘉先已调南京太仆卿遂还京亦引病归已而言者追论承宗丧师辱国竟夺官承宗复列上边计十六事帝报闻而已】
　　闰十一月登州游击孔有徳等反
　　【有徳与耿仲明李九成皆毛文龙部曲文龙死走入登州登莱巡抚孙元化官辽久孙承宗袁崇焕俱辟为赞画以寕前兵备推巡抚素言辽人可用乃用有徳仲明为逰击九成为偏禆且多收辽人为牙兵大凌围急部檄元化发劲卒泛海趋耀州为声援有徳诡言风逆改从陆赴寕逺十月晦有徳及九成子千总应元统千余人以行经月抵呉桥天大雨雪众无所得食新城邑绅王象春者有庄在呉桥有徳兵屯其地卒或攫鸡犬以食王氏子怒诉之有徳有徳笞卒以狥众大哗九成先赍银市马塞上用尽无以偿适至闻众怨遂与应元谋刼有徳为乱有徳从之还兵大掠陷陵县临邑商河残齐东围徳平既而舍去陷青城新城而新城受祸尤酷知县秦三辅训导王协中举人王与防张俨然并死难以衅由王氏焚杀甚惨巡按御史王道纯闻变移书山东巡抚余大成令讨捕大成不信再促之遂托疾请告不得已遣兵往御则皆败而走大成恐遂定抚议而元化军亦至兴大成皆力主抚檄贼所过州县无邀击总兵官张可大率兵赴元化檄止之不听次莱州遇元化复为所阻乃偕还登州嵗将晏有徳暮薄城可大请击之元化持抚议不许可大陈利害甚切元化期明嵗元日发兵合击至期元化兵不发明日始发兵合可大兵击贼战城东可大兵屡胜元化部卒皆辽人亲党多无鬬志其将张焘先走可大兵亦败中军管维城逰击陈良谟守备盛洛姚士良皆战死焘兵半降贼贼遣归为内应元化开门纳之可大谏不聴时仲明领元化中军方以弟仲裕作乱皮岛朝廷将治其主使罪日怀叛志夜半贼至城仲明与都司陈尤福等举火导贼自东门入城遂陷可大守水城抚膺大恸解所佩印付部卒间道走济南上之还署辞母令弟可度子鹿征奉母航海趋天津以佩剑杀其妾陈氏遂自缢元化自刎不殊与同城僚属鄊官张瑶悉被执惟叅将马骢及瑶不屈死有徳乃推九成为主已次之仲明又次之用巡抚关防檄州县取兵饷令元化移书大成求抚曰畀以登州一郡即解大成闻于朝道纯愤抗疏力争帝革元化大成职候勘而以谢琏徐从治代即命道纯监其军元化寻为贼纵航海归与大成俱下狱大成论戍元化论死首辅周延儒谋脱其死不得则援其师徐光启入阁共图之卒不得与张焘同弃市】质实【呉桥金析将陵县呉川地置明属景州以于河间府今径属河间府新城元析长山县驿台地置明属济南府今因之青城元以邹平之青平镇置明属济南府今属武定府秦三辅三原人余大成江寕人张可大字观甫应天人事闻赠特进荣禄大夫太子少傅谥庄节赐祭葬予世廕建祠曰旌忠马骢防稽人　本朝乾隆四十一年追谥张瑶忠节张可大马骢节愍管维城陈良谟盛洛姚士良烈愍王协中等并入祠】
　　【壬申】五年夏五月以礼部尚书郑以伟徐光启并兼东阁大学士预机务
　　【以伟读书过目不忘而不能票拟章疏有何况二字误以为人名也拟防提问帝驳改始悟自是词臣为帝所轻遂谕馆员湏厯外僚而阁臣自是不専用翰林先启雅负经济才有志用世及入阁年已老周延儒温体仁専政不能有所建白】
　　六月京师大雨水
　　【时淫雨损山陵昌平地动给事中李世祺上言日者辅理调燮无闻精神为固宠之用统军衡才无术缓急无可恃之人中枢决策掩耳盗铃主计持筹医疮剜肉州县迫功令鞭策不前六曹窘簿书救过不赡簪笔执简之臣接迹囹圄考槃薖轴之士抗声鸿举一人议疑及众人一事訾疑及众事黄衣之使颉颃卿贰之堂貂蝉之座雄踞节钺之上低眉则气折强项则衅问各边监视之遣已将期月初虽间有摘发寻亦同归模棱效不效可概见伏愿撤回各使以明隂不干阳之分然后采公论以进退大臣酌事情以衡量小臣释疑忌之根开功名之路庻天变可回时艰可济帝以借端凟奏切责之】质实【李世祺字夀生青浦人】
　　秋七月以太监曹化淳提督京营戎政
　　【初帝遣中官张彛宪总理户工二部即命唐文征提督京营戎政至是以化淳代之后李自成犯阙化淳开广寕门纳之京师遂陷】
　　八月总兵官曹文诏等连败贼于平京庆阳
　　【降贼混天猴既勾可天飞等连陷甘泉冝君葭州率众夜突至鄜州兵备副使郭应响登北关集士卒守御手杀三贼力不支遂死洪承畴王承恩分道贼贼闻官军至辄奔窜甫退旋出剽掠延安庆阳诸属邑多残破而别贼红军友李都司杜三杨老柴者神一魁余党也屯镇原将犯平凉巡抚练国事檄甘肃总兵官杨嘉谟副将王性善扼之贼走庆阳文诏从鄜州间道至与嘉谟性善合大战西濠斩千级生擒杜三杨老柴余党纠他贼破华亭攻庄浪文诏嘉谟掩击之贼走盘龙山逰击曹变蛟冯举刘成功平安等噪而上贼溃走性善及甘肃副将李鸿嗣参将莫与京等复以兵至共击斩五百二十余级嘉谟变蛟蹑贼后夹击又屡败之贼余众数千欲奔汉南为逰击赵光远所遏乃由长寜驿走张家川其逸出清水者副将蒋一阳遇之败都司李宫用被执文诏计剪其渠魁则羣贼可以次扑灭乃纵反间绐其党杀红军友遂蹙败之水落城追至静寕州贼奔据唐毛山变蛟先登殄其众时混天猴可天飞郝临庵刘道江为承恩所败亦溃而西独行狼李都司等走与合势复振连兵围合水文诏往救贼匿精鋭以千骑逆战诱扺南原伏大起城上人惊相告曰曹将军殁矣而文诏持矛左右突匹马营万众中诸军望见皆出击贼大败僵尸蔽野余众走铜川桥文诏率变蛟嘉谟及叅将方茂功等追及之大战陷阵贼复大败叅将李卑马科又破之延水关斩首六百二十余级其地东限黄河贼溺死者无筭科部卒斩混天猴以献寻文诏与寕夏总兵官贺虎臣固原总兵官杨麒破贼虎兕凹麒穷追数百里所俘获甚众防洪承畴击斩可天飞李都司于平凉降其魁白广恩余贼分窜者文诏追蹙之锥子山其党杀独行狼郝临庵以降承畴戮四百人余皆防遣李卑击贼固原复斩其魁薛仁贵等关中巨寇畧尽文诏在陜大小数十战巡抚范复粹论奏首功第一而洪承畴抑不叙巡按御史呉甡上疏推奬甚至兵部又抑之卒不得叙】质实【镇原汉髙平县地后魏置原州元改镇原州明降县属平凉府今因之西濠砦在镇原县北华亭后魏镇隋改县明属平凉府今因之盘龙县在庄浪县南四十里长寕驿在兴平县西四十里与武功县接界张家川在秦州清水县境清水汉县明属秦州以于巩昌府今陞秦州为直州县仍属焉水落城在静寕州西南百里亦谓之水落亭水经注水落亭在陇山之西近畧阳界是也静寕州金徳顺州元改静寕州明属平凉府今因之铜川桥在庆阳府安化县西延水关一名永寕关在延川县东南七十里虎兕凹在甘泉县境锥子山耀州西北有箭干山北为魏王楼楼东为锥子山郭应响福清人殉节后赠光禄少卿諡忠烈予祭葬廕子入监读书　本朝乾隆四十一年追谥忠烈范复粹黄县人】
　　九月流贼连陷山西州县
　　【先是流贼紫金梁髙迎祥等拥众聚山西其党罗汝才张献忠降未久复叛归与之合分道四出连陷大寕隰州时边兵宿将皆萃关中庆阳诸贼而山西备御空虚无大帅前锦衣佥事张道濬者巡按辽东御史铨子也方得罪里居巡抚宋统殷以其家多蓄壮丁善御贼遂檄至军前赞画歙人呉开先寓晋以骁勇闻监司王肇生亦以便宜署开先为将使共贼贼自隰犯泽州开先击之战城西贼败去转犯沁水寕武守备猛忠战死道濬遣逰击张瓒驰援贼乃退东掠阳城开先闻之西渡沁河逆战击斩数百人礟尽无援一军尽殁贼乃再犯沁水乡官张光奎与兄守备光玺千总刘自安等率众固守八日援兵不至城陷并死泽大州遽为贼破贼乗胜又陷夀阳逺近震动未防紫金梁老回回八金刚等以三万众围沁水之窦庄谋执道濬以胁统殷往道濬官京师时其母霍氏尝筑城御贼至是道濬复屡败之贼少却防关中贼渠次第殱戮其余党东走附山西贼于是贼势甚炽廷议命秦将率师协贼侦知秦师且至欲因道濬求抚紫金梁请见免胄前曰我王自用也误从王佳允至此又一人跽致词曰我宜川廪生韩廷宪不幸为佳允所获久陷于贼请誓死奉约束道濬劳遣之隂使人啗廷宪图贼廷宪日惎紫金梁就欵未决阳和兵袭之贼怒尤廷宪遂败约分其众南逾太行突济源陷温县廷宪知紫金梁疑已思刼之归并约道濬伏兵沁河以待道濬遣所部刘伟佐之是夕贼攻邑诸生盖汝璋楼掘地深丈余楼不毁贼怒誓必拔之乃还营廷宪不得间知事且泄偕伟仓猝奔贼追之及河防起杀追者滚山虎等六人皆贼腹心也贼临沁河索廷宪窦庄东面河道濬潜渡上流绕贼后大噪贼骇遁去贼党复南犯临县据其城破修武杀知县刘凤翔焚掠武陟辉县遂围怀庆帝以藩封重地切责巡抚樊尚燝杀贼自赎命副将左良玉以昌平兵往援贼既尽向河北统殷肇生率军次陵川扼贼北归贼遇官军殊死鬬乗夜争险对营两山顶贼縁崖刼官军营官军乱统殷肇生皆走与诸军相失宣大总督张宗衡率逰击猛如虎等将兵来援统殷肇生收溃卒以防击贼于髙平大破之贼还走沁水朝廷以统殷不能办贼诏许鼎臣来代宗衡乃以八千人驻平阳鼎臣以七千人驻汾州分扼要害已又合兵逐贼临县县城倚黄云山榆林河水出焉入于黄河城三面峭壁西阻水贼复与土寇田福田科等相倚久不抜寻李卑贺人龙艾万年将关中兵至鼎臣檄以自从宗衡怒复檄之为己部三将莫之适从贼乗间入据磨盘山分其众为三阎正虎据交城窥太原邢红狼上天龙据呉城窥汾州紫金梁张献忠突沁州武乡陷辽州辽州知州李呈章鄊官杨于楷张友程举人赵一亨侯标并死难既而紫金梁与乱世王有隙廷宪知之纵谋遣书间之乱世王果疑遣其弟混世王就道濬乞降道濬知鼎臣方主权词难之曰斩紫金梁以来乃得请混世王怏怏去贼众遂分部掠诸郡县】质实【大宁后周置明属隰州以于平阳府今升隰州为直州县仍属焉寜武汉楼烦县地唐置寜武军眀设寕武所今升县为寜武府治夀阳晋置眀属太原府今属平定州济源隋析轵县置温县汉置眀并属怀庆府临县唐临泉明属汾州府修武武陟皆唐置明并属怀庆府辉县唐辉州明降县属衞辉府今悉因之陵川隋置髙平后魏置明并属泽州今属泽州府黄云山在临县东北三里磨盘山在临县东七十里又名连枝山呉城在孝义县西南七十八里战国时魏呉起为西河守筑此以拒秦因名武乡唐置明属沁州今因之张宗衡临清人猛如虎榆林人许鼎臣武进人李呈章信阳州人贺人龙艾万年皆米脂人　本朝乾隆四十一年追谥猛忠呉开先李呈章烈愍张光奎光玺杨于楷张友程等节愍刘自安等并入祠】
　　【癸酉】六年春正月命曹文诏节制山西诸将讨贼
　　【关中贼畧尽悉走入山西土贼王刚王之臣通天柱复起应之势大炽御史张宸极言文诏威名夙着今秦贼灭且尽宜勅令入晋协帝从之遂有是命文诏东渡河扺霍州败贼汾河孟县追及于夀阳巡抚许鼎臣遣谋士张宰先大军尝贼贼惊溃文诏追击之斩混世王余党走五台逰击猛如虎败之黑山覆贼渠姬问锁军贼还走夀阳遇文诏兵于方山复败五台盂定襄夀阳贼尽平鼎臣令文诏军平府备太原东张应昌军汾州备太原西文诏连败贼太谷范村榆社太原贼尽而应昌选愞逗挠务与贼相避总督张宗衡五檄之不至奏于朝乃限文诏应昌三月平贼文诏侦贼従河内上太行邀击之泽州贼大败走潞安文诏至阳城遇贼不战自沁水潜师还击斩首千余贼循阳城而北张道濬设伏隘口贼至伏尽起擒贼渠满天星等贼乃退结屯自固其他部陷平顺杀知县徐明扬文诏至贼走夜半袭破贼屯斩千五百级紫金梁老回回过天星分道走文诏击之榆社武乡黎城屡战皆捷应昌迄避贼不敢进杀良民冒功为巡按御史所劾帝时遣中官孙茂霖等为文诏应昌内中军时文诏所节制诸将艾万年李卑刘光祚猛如虎虎大威颇希收与其兄子变蛟皆骁敢善杀贼贼渠多先后俘馘王刚王之臣通天柱等亦惧乞降军声大震而贼尤畏文诏次则道濬道濬自督家众倡乡人筑堡五十四捍贼沁水沁水当贼冲去来无时前后凡五犯皆却走文诏复率兵至沁水大贼之擒其魁大虎贼避文诏锋流入河北帝命文诏移师往讨道濬埶乃孤贼旋陷和顺乡官乐济众死之复陷乐平永和遂陷沁水道濬率壮丁三百人驰赴贼退徙十五里道濬收散亡捕贼党倾家囷以饷军副使王肇生列状上道濬功道濬故以贿败当遣戍冀用军功自湔祓而言者劾其离伍冒功乃更戍海寕衞文诏道濬既相继去流贼显道神等据岢岚四出剽掠山西盗迄不得平】质实【汾河源出寕武县西南六十里管涔山下绕忻州静乐县南流阳曲县界凡经太原汾州平阳三府折而西至蒲州府荣河县北入河与孟县相近者则阳曲之汾河盂西距阳曲界计一百二十里盂县隋置金陞州明降县属太原府今因之黑山関在五台县东南九十里接直平山县界方山在夀阳县东北四十里接盂县界壁立千仭顶方一里平定州宋平定军金改军为州明属太原府今直山西省范村寨在绛县东十五里今筑为堡榆社隋置明属辽州河内隋置明为怀庆府治今并因之平顺明嘉靖八年分潞城县之青羊里及壶关黎城二县地置属潞安府　本朝乾隆二十九年省入潞城县和顺隋置明属辽州今因之海寕衞陈于塩官县置海寕郡寻废元升塩官县为州已又改海寕州明降县属杭州府于县置海寕衞属浙江都司以于左军都督府　本朝乾隆四十年升县为州仍属杭州府衞久废张宸极河津人徐明扬浮梁人贼来犯设策御贼城破不屈死乐济众官昌平副使里居遇难投井死　本朝乾隆四十一年追諡明杨烈愍济众节愍】
　　二月流贼犯畿南河北
　　【初贼之围怀庆也帝既命左良玉以昌平兵赴援未至围已解其宼修武清化者亦还走平阳因今良玉驻泽州扼豫晋咽喉与曹文诏同讨贼有急则秦兵东豫兵西良玉从中击为四面援兵是年正月贼陷阳城举人呉之秀贾煜张庆云贡生张茂贞及弟茂恂死之遂乗埶趋河北良玉击败之涉县西陂贼窜林县山中饥民争附之叅将杨遇春往逐贼中伏死而别贼复流入赵州武举李调兴弟譲率乡勇御贼力竭阵亡贼乃据临城之西山纵掠顺徳真定间叅议宼从化檄守备李定王国玺击之大败内邱知县王世泰与弟世寕扼贼于隘口亦败殁畿南皆震副使卢象升偕总兵官梁甫力却贼从化亦以兵来防战屡捷逰击董维坤被围象升驰援维坤已战死象升设伏石城南大破贼斩其魁十一人象升每临阵身先士卒与贼格鬬刄及鞍弗顾失马即步战逐贼危崖一贼自巅射中象升额又一矢仆夫毙马下象升提刀战益疾贼骇走相戒曰卢廉使遇即死不可犯遂自邢台摩天岭西下抵武安林县贼走与合败良玉军守备曹鸣鹗战死主簿呉应科以民兵助战亦死于是河北贼大炽寻转入河内良玉整兵自辉县逐之贼奔修武破逰击越效忠军于清化镇效忠战殁参将陶希谦坠马死贼复走武安良玉邀击之万善驿连败贼贼乃西扼于文诏又溃而南时良玉専河北贼而豫兵额止七千数被贼折亡殆尽良玉将昌平兵二千余人前后与贼战虽胜负畧相当埶孤甚不足制贼贼出没彰徳衞辉怀庆三府焚掠殆徧】质实【清化镇在河内县东北四十里涉县晋置明属磁州以于彰徳府今径属彰徳府内邱汉中邱后赵石虎改曰赵安隋改内邱明属顺徳府邢台宋置明为顺徳府治今并因之摩天岭在武安县西北接山西辽州界万善镇在河内县北二十里旧有驿今废王世秦辽东人卢象升字建斗宜兴人董维坤嵊县人曹鸣鹗大兴人呉应科萧山人　本朝乾隆四十一年追諡王世秦董维坤越效忠曹鸣鹗烈愍杨遇春陶希谦节愍呉应科呉之秀等并入祠】
　　官军复登州
　　【先是朝廷闻登州陷兵部尚书熊明遇请以副将呉安邦代张可大为总兵官屯寕海规取登州以通州副将杨御蕃署总兵官尽将山东兵与保定总兵刘国柱天津总兵王洪兼程进遇贼新城洪先走御蕃拒之二日不胜突围出遂入莱城与徐从治谢琏并驻莱以图贼贼既据登州遣人招岛中诸将旅顺副将陈有时广鹿副将毛承禄皆往从之贼党益众乗势攻黄县县丞张国辅叅将张竒功守备熊奋渭力战死城破知县呉世扬典史呉兹明被执皆骂贼不屈死进攻莱州从治琏偕御蕃登陴固守贼以莱城坚先分兵防平度知州陈所闻自经死贼还益发兵攻莱辇西洋大礟置城下日穴城城多頺从治等投火灌水穴城者死无筭使死士时出掩击之毁其礟台斩获多而明遇卒惑抚议命主事张国臣为赞昼入贼营抚之国臣为贼致书从治等曰毋出兵坏抚局从治等知其诈遣间使三上疏言贼不可抚语极切至未报时外围日急国柱洪及山东援军顿昌邑不敢进两抚臣皆困城中廷议更设总督一人以兵部右侍郎刘宇烈任之诏总兵官邓玘将蓟门四川兵副将牟文绶将宻云兵监以右布政使杨作楫从宇烈往援莱比扺山东与巡按御史王道纯副将刘泽清参将刘永昌朱延禄等并集昌邑所统马步军二万五千势甚盛而宇烈无筹畧诸帅巽懦进次沙河日十辈往议抚纵还所获贼陈文才于是尽得官军虚实益以抚愚之而潜兵绕其后焚辎重殆尽宇烈惧走青州撤三将兵就食玘等夜半抜营贼乗之大败国柱洪走青潍玘走昌邑泽清接战于莱城伤二指亦败走平度惟作楫能军三将既败举朝哗然明遇见官军不可用抚议益坚安邦尤怯钝方自寕海率兵至登州闻耿仲明将就抚遽撤兵离城二十五里而营中军徐树声薄城被擒安邦走还寕海登既不能下而莱城被围久琏从治御蕃日坚守待救不至贼发西洋礟轰城从治中礟死莱人大临守陴者皆哭山东士大夫官南京者合疏攻宇烈请益兵乃调昌平兵三千以总兵陈洪范统之洪范亦辽人明遇日跂望曰往哉其可抚也天津旧将孙应龙者大言于众曰仲明兄弟与我善我能令其孔有徳李九成来当事信之予兵三千从海道往仲明伪函他死人头绐应龙曰此有徳也应龙率舟师抵水城延之入猝斩之无一人脱者贼得巨舰势益张遂破招逺围莱阳知县梁衡固守贼败去守烈复自青州至昌邑洪范文绶等亦抵莱州推官屈宜阳请入贼营议抚贼佯礼之宇烈益信贼可抚为请于朝帝手诏谕九成等令解围贼邀宇烈读诏宇烈惧不往营将严正中舁龙亭及河贼拥之去贼且曰必莱州文武官出城开读围即解御蕃不可琏曰围且六月既已无可柰何姑从之遂偕知府朱万年出有徳等叩头扶伏涕泣交颐琏慰谕久之而还既又请琏御蕃同出御蕃曰我将家子知杀贼何知抚事琏等遂出有徳执之猝攻城胁万年呼守者降万年呼曰吾死矣尔等宜固守且呼御蕃急以礟击贼遂遇害贼送琏至登囚之正中宜阳皆死事闻举朝恚愤逮宇烈下狱尚书明遇时亦致仕去遂絶抚议罢总督及登莱巡抚不设以朱大典代从治督主客兵数万及関中劲旅四千八百余人専任贼总兵官金国竒副将靳国臣刘邦域参将祖大弼祖寛张韬逰击柏永福及前总兵官呉襄襄子三桂等皆属焉而以中官髙起潜监防军饷抵徳州贼复犯平度副将牟文绶何维忠等敕之杀贼魁陈有时维忠亦被杀寻国奇等至昌邑分为三路国竒捋関外兵为先锋邓玘率步兵继之从中路进昌平总兵陈洪范刘泽清及副将方登化从南路进叅将王之富王文纬等从北路进檄逰击徐元亨等率莱阳师来防以牟文绶守新河诸军皆携三日粮尽抵新河东乱流以济至沙河有徳迎战祖寛先进稍却靳国臣继之贼大败诸军乗埶追至城下贼夜半东遁围始解守者疑贼诱礟拒之起潜遣中使入谕阖城相庆既而南路兵亦至国竒等遂击贼黄县斩首一万三千俘八百逃防及坠死者数万贼窜归登州官军筑长围以困之城三面距山一面距海墙三十里而遥东西俱抵海分番戍贼不能出发大礟击官军多死伤者李九成遂出城搏战官军合击之馘于阵贼乃晓夜哭贼渠魁五九成有徳有时仲明承禄也及是杀其二气大沮有徳欲弃登州走入海岛帅黄龙遣副将龚正祥率舟师四千拒之海口飓风破舟正祥陷贼中谋为内应事露被杀有徳亦不果行防国竒卒以防代之攻围益急贼粮絶恃水城可走故不降及王之富祖寛夺其水门外防墙贼大惧有徳先遁载子女财帛出海仲明以水城委副将王秉忠已以单舸遁官军攻水城未下逰击刘良佐献轰城策穴城置火药发之城崩将士涌入辄为贼击退副将王来聘复先登中伤死官军乗之入贼退保蓬莱阁大典招降始释甲俘千余人防秉忠及伪将七十五人自缢及投海死者不可胜计贼尽平有徳等走旅顺黄龙邀击之斩九成子应元生擒承禄陈光福苏有功等有徳仲明逸去乃献承禄等于朝磔之有徳仲明俱降于我】
　　【大清】质实【寕海唐置金州明改衞领中左千户所　本朝初海城康熙三年改盖平二十年设城守章京雍正五年设金州迩检属复州通判十二年置寕海县属奉天府旅顺口関在奉天府寕海县南一百二十里明时海运达金州卫者至此登岸有南北二城俱明初建设中左千户所今废广鹿岛在奉天府海宁县西北海中黄县秦置唐省入蓬莱县寻复置明属登州府今因之沙河有二一在掖县东四十里源出黄山一在即墨县南四十里源出大劳山其下流俱入海新河自胶州东南三十里麻湾海口北流合沽河又西北经平度州西南合胶水又北至掖县海仓口入海元至元十七年从莱人姚演议开凿谓之胶莱新河水城在登州府城北本名备倭城南与府城接北即新开海口为海道要防之区城周三里许门一北砌水门以抵海涛引海水入城中泊船明设立备倭指挥于此蓬莱阁在登州府城北崖山下临海岸宋治平中建熊明遇字良孺进贤人杨御蕃蓟镇西协总兵肇基之子谢琏字君实监利人张竒功真定人呉世扬洛阳人陈所闻文安人张国臣辽东人刘宇烈绵竹人朱大典字延之金华人明唐王时殉节祖寛辽东人刘泽清曹州人朱万年黎平入王来聘大兴人崇祯四年中武防试庄烈帝鋭意重武举子运百觔大力者止来聘及徐彦琦二人而彦琦不兴选遂下考官及监试御史狱悉贬兵部郎二十二人遣词臣倪元璐等覆阅取百人视文榜例分三甲传胪锡宴以前三十卷进呈钦定一甲三人来聘居首即授副总兵武榜有状元自来聘始也来聘既拜命然流涕曰上重武若此不捐躯赴难何以报上恩至是遂死难事闻赠从治兵部尚书琏兵部侍郎万年太常卿世杨光禄少卿所闻太仆少卿并赐祭葬建祠防子来聘国辅竒功亦赠防有差　本朝乾隆四十一年追諡徐从治朱万年熊奋渭张竒功朱大典王来聘烈愍谢琏呉世扬屈宜阳严正中何维忠陈所闻节愍张国辅呉兹明入祠按浙江通志有署登州都司徐应泰者浙江西安人与诸帅合攻有徳败死海中今亦諡节愍山东通志有百户刘师古者福山人率鄊勇拒有徳于莱州战死今入祠】
　　夏五月套寇犯宁夏总兵官贺虎臣死之
　　【察哈尔合套寇五万骑自清水横城分道入守备姚之防等不能御副将史开先叅将张问政守备赵访皆溃逃寇遂进薄灵州虎臣急领千骑入守旋尽勒城中兵出击宼突至虎臣兵不及布阵且众寡不敌战殁指挥韩加爵被执支解死虎臣子讃侠五十骑突重围出察哈尔闻】
　　【大清兵将往征之亦遂解去尽驱其部众渡河逺遁时蒙古诸部先后归附于我
　　大清明年　　　　　　　　大清兵遂大防诸部颁军律焉】质实【虎臣死事后赠都督佥事赐祭葬世防指挥佥事韩加爵寕夏人　本朝乾隆四十一年追谥虎臣忠烈加爵烈愍】
　　六月周延儒罢
　　【延儒为首辅温体仁欲夺其位务为柔佞取悦于帝帝渐向之复曲谨以媚延儒而隂伺其隙延儒不知也体仁与王永光欲起逆案王之臣吕纯如帝以之臣问延儒对曰用之臣亦可雪崔呈秀矣帝悟而止体仁益大恨防延儒子弟家人暴邑中邑中民爇其庐所荐巡抚孙元化复陷登州于是言路交章劾延儒并谓其受巨盗神一魁贿帝意颇动体仁复嗾给事中陈赞化劾延儒昵武弁李元功招揺防利且谓延儒至称陛下为羲皇上人语悖逆帝大怒下元功诏狱穷治延儒觊体仁为援体仁不应延儒大窘引疾归体仁遂为首辅廷臣恶体仁当国劝帝复诏何如宠如宠固辞而给事中黄绍杰言君子小人不并立如宠赡顾不前体仁宜思自处帝怒绍杰防获谴而如宠卒辞不入】质实【陈賛化朝城人黄绍杰万安人】
　　秋七月我
　　大清兵取旅顺总兵官黄龙死之
　　【孔有徳耿仲明怒龙邀击必欲报之防鸭绿江有警龙遣水师往援有徳等侦知旅顺空虚遂导】
　　【大清兵袭其城龙数战皆败火药矢石俱尽遂自刎逰击李惟鸾知事不支自焚其家属力战死部将项祚临樊化龙张大禄尚可义俱死焉广鹿岛副将尚可喜故与龙相犄角龙既死亦降于】
　　【大清】质实【龙死事后赠左都督予世廕建祠曰显忠惟鸾等附祀　本朝乾隆四十一年追諡龙忠烈惟鸾烈愍项祚临等并入祠】
　　改总兵官曹文诏镇大同山西巡抚许鼎臣请留文诏
　　贼不许
　　【文诏既奉命讨河北贼比移师至贼已败邓玘于林县时玘新立功莱州廷议以左良玉军孤命玘将川兵益以石砫土司马凤仪兵与良玉共角贼玘至济源射杀贼首紫金梁屡却贼贼走林县玘部将杨遇春邀贼中伏死贼用其旗并诱杀他将玘军遂大败文诏帅五营军驰救乗夜袭破贼而潞王闻玘军败上书告急乞济师帝命倪宠王朴为总兵官将京营兵六千赴援以中官杨应朝卢九徳防监其军而别遣中官监良玉玘军未防复命延绥副将李卑昌平副将汤九州援诸军尽壁河北战数有功然羣帅势相轧且中官监军意弗善也彼此观望托山深道岐以自解莫利先入故贼无所惮独惮文诏而文诏竟为御史刘令誉诬劾以去初文诏在洪洞时令誉方家居夙与忤及是令誉按河南而马凤仪军覆赖文诏击退贼甫解甲与令誉相见语复相失文诏拂衣起面叱之令誉怒遂以凤仪之败为文诏罪部议文诏恬胜而骄调之大同以李卑代署其事鼎臣上章留之不许文诏方出师逐贼败老回回于济源又大败之怀庆馘其魁滚地龙誓必欲殄贼既闻命以军事付卑遂与兄子变蛟俱西】质实【潞王名常淓简王翊镠子王朴榆林衞人汤九州石埭人马凤仪忠州人　本朝乾隆四十一年马凤仪与杨遇春并追諡节愍】
　　九月以钱士升为礼部尚书兼东阁大学士预机务【士升故出钱龙锡门下龙锡出狱周延儒诣之极言上怒甚挽救殊艰龙锡深徳延儒未防温体仁至龙锡述延儒语且谢曰非公等安得生体仁佯曰上固不甚怒也闻者直体仁而恶延儒士升以座主故因归心体仁体仁亦以士升乡人遂引与共政】质实【钱士升字抑之嘉善人】
　　冬十一月以王应熊何吾驺并为礼部尚书兼东阁大学士预机务
　　【应熊熟谙典故而性谿刻强狠官吏部时以贪汚为给事中冯元飇所发帝不省及是廷推阁臣以望轻不与温体仁力援之遂与吾驺同入阁命下朝野胥骇给事中章正宸劾之曰应熊狠愎自张纵横为习小才足覆短小辩足济贪今大用必且芟除异己报复恩讐混淆毁誉况狼籍封靡沦于市行愿收还成命别选忠良疏入帝大怒下正宸诏狱削籍归应熊益得志日与体仁及尚书张捷比力引逆党吕纯如等屡为言官所攻帝皆不问】质实【王应熊字非熊巴县人何吾驺香山人章正宸字羽侯会稽人】
　　贼渡河陷渑池诸县分掠南阳汝寕遂犯湖广
　　【贼尽集河北髙迎祥李自成张献忠罗汝才等俱至左良玉汤九州等扼其前京营兵蹙其后贼连战皆败欲逸阻于河大困乃诡词乞降监军内臣杨进朝信之为入奏诸将俟朝命不出战防天寒河氷合贼从毛家塞径渡河南军无扼之者遂陷渑池敎谕罗世济督民兵力战被执不屈死之贼乗势攻破伊阳复犯卢氏中州承平久不误备骤闻贼至吏民惶骇知县金防嘉弃城遁贼入城乡官李中正勒家众及里中壮士奋击众寡不敌力战殁贼纵掠城中执举人靳谦书使跪不屈大骂而死贼既入河南自是屡陷名城杀将士无筭绅士亦多被难其尤著者卢氏则生员常省身常嘉元孙孕秀阌鄊则在籍济南敎授髙第贡生阎思聪偃师则生员裴君合又宜阳马足轻灵宝许煇新安刘君培马山李登英陜州张我正张我徳嵩县傅世济李佩玉孟津孙挺生上蔡刘时宠辈则先后以布衣抗节时巡抚元黙闻贼南犯率良玉九州及李卑邓玘兵御之境上贼乃窜卢氏山中由间道入内鄊大掠南阳汝寕直走湖广所在告急贼始起陜西髙迎祥最强李自成属焉及渡河自成始别为一军】质实【渑池汉县明属河南府今因之毛家寨在渑池县西北阌乡隋置明属陜州以于河南府今升陜州为直州县仍属焉偃师汉县新安亦汉置明并属河南府今因之罗世济平利人子得鸿练兵守平利杀贼甚多城破妻子俱死事在明年李忠正官兵部车驾司主事崇祯初谢病归里常省身据险与贼战两昼夜力不支令妻子缢死抜剑自刎常嘉元孙孕秀俱骂贼死髙第投崖死阎思聪率众攻贼营不克死裴君合事寡母至孝贼至招鄊人保沙岸塞十昼夜説之降大骂不从寨破磔死马足轻性孝友闻贼渡河挈家避之石龙崖三女皆殊色虑贼汚悉投崖死足轻被执厉声大骂贼怒并三子杀之家众皆遇害惟存次子骏一人后登鄊荐许煇为县隂阳官为贼所执大骂见杀刘君培有义行防子及从孙避难道遇贼欲杀其从孙君培曰我尚有男此子乃遗孤幸舍之而杀我贼如其言三子获免马山性刚直土寇于大中乗贼乱陷新安获山使负米叱曰我天朝百姓肻为贼负米耶大骂而死李登英亦以骂贼死张我正率众御贼贼爱其勇欲生致之我正杀贼力竭大詈自刎张我徳一门一十七人皆登楼自焚傅世济兴兄世舟俱被执将杀之世济争死夺贼刀自杀贼释其兄李佩玉结壮丁捍鄊井往往夺贼辎重后隣村被围佩玉往救力战死孙挺生避贼居河渚为贼所得与妻梁氏俱詈贼死　本朝乾隆四十一年追谥李中正烈愍罗世济等并入祠元黙字中象静海人】
  </div>
  <div class="pagination">
   <a href="御定资治通鉴纲目三编_page64.html">
    上一页
   </a>
   <span>
    ...
   </span>
   <a href="御定资治通鉴纲目三编_page60.html">
    60
   </a>
   <a href="御定资治通鉴纲目三编_page61.html">
    61
   </a>
   <a href="御定资治通鉴纲目三编_page62.html">
    62
   </a>
   <a href="御定资治通鉴纲目三编_page63.html">
    63
   </a>
   <a href="御定资治通鉴纲目三编_page64.html">
    64
   </a>
   <span class="current-page">
    65
   </span>
   <a href="御定资治通鉴纲目三编_page66.html">
    66
   </a>
   <a href="御定资治通鉴纲目三编_page67.html">
    67
   </a>
   <a href="御定资治通鉴纲目三编_page68.html">
    68
   </a>
   <a href="御定资治通鉴纲目三编_page69.html">
    69
   </a>
   <a href="御定资治通鉴纲目三编_page70.html">
    70
   </a>
   <span>
    ...
   </span>
   <a href="御定资治通鉴纲目三编_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
