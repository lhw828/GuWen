<!DOCTYPE html>
<html>
 <head>
  <meta charset="utf-8"/>
  <title>
   稽古录 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稽古录 - 第 4 页/共 7 页
  </h1>
  <div class="content">
   贞定王【介】元年【卫悼公黚宋昭公得元○晋荀瑶伐郑齐陈成子救之晋师还○鲁哀公将以越伐鲁而去三桓故出奔越鲁人立其子宁】○【甲戌】二【鲁悼公宁元】三○四○五【燕孝公元○晋荀瑶围郑耻赵襄子襄子由是惎知伯】六○七【郑哀公易元】八【秦伐大荔取其王城】九○十○十一【甲申】十二【晋三卿宴于蓝台知襄子戏韩康子而侮段规知伯国諌曰主不备难必至矣曰我不为难谁敢兴之对曰蜹蚁蜂虿皆能害人况人之君相乎弗聴】十三【晋哀公骄蔡元侯元○晋知氏韩氏赵氏魏氏专政出公欲去之四卿反攻公公出奔齐昭公孙忌善于知伯而早死故知伯立忌之子骄而相之国事皆决于知伯】十四【齐宣公就匝元○郑人弑哀公而立声公之弟丑】十五【郑共公丑元】十六【晋知伯请地于韩魏韩魏与之请地于赵赵襄子不与知伯怒攻赵氏赵襄子走保晋阳知伯以晋师围而灌之城不没者三板襄子夜使张孟谈私于韩康子魏桓子韩魏与襄子合攻知伯灭之分其地】十七○十八○十九【卫敬公费蔡侯齐元】二十【燕成公元】二十一○【甲午】二十二【楚灭蔡】二十三○二十四【楚灭杞】二十五【秦伐义渠虏其王】二十六○二十七【秦躁公元】二十八【王崩太子去疾立是为哀王五月弟叔袭杀去疾而自立是为思王五月叔弟嵬攻杀叔是为考王封其弟于河南以续周公之职是为东周桓公○秦南郑反】
　　考王【嵬】元年○二○三○【甲辰】四【晋幽公栁元】五○六○七○八【燕闵公元】九○十【楚简王仲卫昭公纠元○楚灭莒】十一【鲁元公嘉元】十二【秦躁公薨国人立其弟怀公】十三【秦怀公元】○【甲寅】十四○十五【卫公子亹弑昭公而代之】
　　威烈王【午】元年【卫怀公亹元○晋赵襄子卒襄子以兄伯鲁之不立不肯置嗣以伯鲁之孙浣为后浣生烈侯○秦庶长嵬弑懐公懐公太子曰昭子早卒国人立其子灵公】二【秦灵公元】三【郑幽公已元○晋韩武子伐郑杀幽公郑人立其弟骀】四【郑繻公骀元】五○六【晋幽公夜窃出邑中盗杀之魏斯以兵诛乱者立幽公之子止】七【晋烈公止元】八○【甲子】○九○十○十一【卫敬公之孙頽弑怀公而代之○秦灵公薨国人废其子献公而立其季父简公名卫】十二【秦简公卫慎公颓元】十三○十四○十五○十六○十七【鲁穆公显元】十八【晋魏斯使乐羊伐中山克之使其子击守中山又伐秦至郑○韩防伐郑取雍丘○齐人伐鲁取成】○【甲戌】十九【楚声王当元○郑人败韩氏于负黍○魏斯好贤以卜子夏田子方为师过段干木之庐必式之任李克为政用呉起为西河守魏由是强于三晋】二十○二十一○二十二【齐康公贷元】
　　○右伏羲氏至周威烈王二十三年臣今所补
　　二十三【魏文侯斯韩景侯防赵烈侯籍宋悼公购由元○初命晋大夫魏斯韩防赵籍为诸侯先是大夫専国者多矣未有敢自君者至是三大夫始受天子之命礼之纪纲尽矣】二十四【燕僖公元○盗杀楚声王国人立其子类】
　　安王【骄】元年【楚悼王类元】二【魏人韩人赵人伐楚至桑丘郑人围韩阳翟○赵烈侯薨弟武侯立】三【秦惠公韩烈侯取赵武侯元】四【楚人围郑郑人杀其相驷子阳】○【甲申】五【盗杀韩相侠累】六【郑驷子阳之党弑繻公而立幽公之弟乙】七【宋休公田郑康公乙元】八○九○十【晋孝公顷元】十一【齐田和迁康公于海上食一城以奉其祀】十二○十三【齐田和防魏文侯楚人卫人于浊泽求为诸侯文侯为之请于王王许之】十四○【甲午】十五【蜀伐秦取南郑○赵武侯薨国人复立烈侯之太子章】十六【秦出公魏武侯击韩文侯赵敬侯章齐大公田和元○初命田和为诸侯】十七【秦庶长改逆献公于河曲而立之沈出子及其母于渊秦数有乱益衰弱三晋侵夺其河西地】十八【秦献公齐桓公午元○魏相公叔疾呉起之贤谮诸武侯呉起奔楚楚悼王恱之以为相呉起乃为明法审令废不急之官罢公族疏逺者以抚养战士故楚国强盛诸侯畏服而贵戚怨之】十九○二十○二十一【楚悼王薨宗室大臣攻呉起杀之并中王尸肃王即位诛为乱者七十余家】二十二【楚肃王臧元】二十三【齐康公薨田氏絶其祀齐桓公薨齐威王即位齐始强于天下】二十四【齐威王田齐元】○【甲辰】二十五【晋靖公俱酒元】二十六【韩哀侯鲁共公奋元○赵魏韩共废晋靖公为家人而分其地】
　　烈王【喜】元年【韩灭郑因徙都之】二【赵成侯种元】三○四【卫声公训宋辟公兵燕桓公元】五【韩严遂弑哀侯韩人立其子懿侯○魏武侯薨无适子公子防与公中缓争立国内乱】六【魏惠王防韩懿侯元○齐威王来朝○楚肃王薨弟良夫立】七【楚宣王良夫宋公剔成元○王崩弟扁立○韩懿侯赵成侯因魏之乱伐魏大败魏师于浊泽遂围魏赵欲弑防立公中缓割地而退韩欲两分之赵不可韩怒以其师夜去赵师亦归魏防遂灭缓】
　　显王【扁】元年○【甲寅】二○三○四○五【秦献公败三晋之师于石门斩首六万天子锡以黼黻】六○七【秦献公薨孝公即位是时六国强大皆摈斥秦夷翟遇之楚有巴巫黔中魏有华隂上郡秦孝公乃发愤修政欲兴穆公之业】八【秦孝公卫成侯速燕文公元○秦孝公下令求贤师羣臣有能出奇计强秦者尊用之魏相公叔痤知卫鞅之贤荐之魏惠王王不能用卫鞅西入秦孝公与语大悦】九○十【秦孝公以卫鞅为左庶长鞅欲变法秦大臣固争鞅曰民可与乐成难与虑始孝公卒用鞅言变法令明爵秩黜奸慝务耕织禁堕游尊战士下无功太子犯法鞅黔其师公孙刑其傅公子防明日秦人皆趋令乡邑大治】十一【韩昭侯元】○【甲子】十二○十三十四○十五【鲁康公屯元○秦人败魏人于元里取少梁魏惠王伐赵围邯郸赵告急于齐】十六【齐威王使田忌将兵以孙膑为师以救赵忌用膑言直趣大梁魏释赵而还自救与齐师战于桂陵魏师败绩膑与魏将厐涓同学兵法涓自知不如膑诱而刑之膑逃入齐田忌荐之威王威王用之】十七○十八【韩昭侯以申不害为相内修法制外应诸侯韩由是兴】十九【秦徙都咸阳初并小都乡邑聚以为县县置令丞凡三十一县废井田开阡陌皆卫鞅之谋也○赵威侯薨公子緤与太子争立不胜奔韩】二十【赵肃侯元】二十一○【甲戌】二十二○二十三【卫更贬号曰侯服属于三晋】二十四【鲁景公偃元】二十五○二十六【秦益强天子致伯诸侯毕贺秦伯使公子少官防诸侯于逢泽以朝天子】二十七○二十八【魏厐涓伐韩齐旧忌救韩伐魏厐涓释韩追齐师孙膑伏兵于马陵以邀之杀厐涓大败魏师获魏太子申卫鞅说孝公因魏败逐之使东则秦可以全据山河之固东制诸侯也】二十九【秦卫鞅伐魏魏公子卬御之鞅诈魏公子与饮因执之以击魏师大败之魏惠王惧自安邑东徙大梁乃恨不用公叔之言秦封卫鞅为商君】三十【楚威王商元】三十一【商君相秦法令苛酷临渭论囚渭水尽赤秦人上下怨之孝公薨公子虔之徒告商君谋反商君奔魏魏弗受内之秦秦车裂商君灭其族】○【甲申】三十二【秦惠王元○韩申不害卒】三十三○三十四○三十五【魏后元○魏惠王齐威王防于徐州以相王○越王无疆伐楚楚人大败之杀无疆冬取故呉地越以此散○周人苏秦说燕文侯与赵合从以拒秦文侯聴之】三十六【苏秦说赵肃侯以六国合从之术云秦伐一国五国共救之不如约者五国共伐之肃侯使苏子约韩魏齐楚皆聴苏子并相六国为从约长又恐秦败从约乃激怒张仪入之于秦秦惠王以仪为客卿】三十七【韩宣惠王燕易王卫平侯齐宣王辟疆元○秦使犀首欺齐魏与共伐赵赵肃侯以让苏子苏子慙恐请使燕必报齐苏子去赵而从约皆解赵决河水灌齐魏之师乃去】三十八○三十九【魏献西河之地于秦】四十【宋公剔成之弟偃攻剔成剔成奔齐】四十一【楚怀王槐宋康王偃元○秦公子华张仪伐魏取蒲阳仪言于惠王复以与魏又以公子繇为质仪因説魏王尽入上郡十五县于秦以谢秦以张仪为相】○【甲午】四十二○四十三【赵肃侯薨武灵王即位加故臣肥义秩克己为政】四十四【赵武灵王元○秦始称王】四十五【秦后元卫嗣君元○秦张仪平陜苏秦自燕奔齐为间】四十六【燕魏皆称王赵武灵王独不肯曰无其实敢有其名乎令国人谓已为君】四十七【秦张仪相魏欲令魏先事秦而诸侯効之】四十八
　　愼靓王【定】元年【燕王哙元○卫更贬号曰君独有濮阳】二○三【魏襄王元○楚赵韩魏燕伐秦攻函谷闗秦人出兵五国皆败走】○【甲辰】四【秦败韩师于脩鱼斩首八万获申差诸侯震恐○魏王因张仪以请成于秦张仪归复相秦○齐大夫有与苏秦争宠者刺秦而杀之】五【鲁平公祚元○秦惠王欲伐蜀张仪以为不如伐韩司马错曰蜀乱易取而可以广地富民天下不以为贪暴是我一举而名实附也遂使错伐蜀灭之秦益富强○苏代与燕相子之为姻代説燕王哙以国让子之是与尧同名也王从之】六
　　赧王【延】元年【秦败韩师于岸门韩太子仓质于秦○燕子之专国三年国内大乱齐王使人说燕太子平使攻子之平与将军市被围公宫攻子之不克连战数月死者数万人齐使章子伐燕杀燕王哙及子之】二【齐湣王地元○秦患齐楚从亲乃使张仪说楚懐王令与齐絶许赂以地六百里楚王许之陈轸諌曰秦重楚者以有齐也若絶齐秦必负王二国之兵将俱至矣不如隂合而阳絶之楚王不聴秦果负约】三【楚王将伐秦陈轸諌曰不如因以一名都赂之与之伐齐以取偿焉不聴遂伐秦秦大破楚师于丹浙斩首八万获屈匄取汉中楚复悉兵以袭秦又败于蓝田韩魏乗楚困皆来袭楚楚乃割二城以和于秦】四【韩王仓燕昭王平元○楚王求张仪于秦秦与之楚王用嬖臣靳尚幸姬郑袖之言弗果杀○燕人立昭王昭王怨齐欲报之乃苦心劳志抚民求士郭隗曰王欲致士请从隗始王筑宫师事之于是乐毅自魏往剧辛自赵往】五【秦武王元○张仪与秦武王有隙乃去秦相魏遂卒于魏】六○七【秦甘茂伐韩宜阳茂曰宜阳大县也攻之未易卒拔臣羇旅之臣也樗里子公孙奭挟韩而议之王必聴之武王曰寡人不聴也与之盟于息壤而遣之】○【甲寅】八【甘茂围宜阳五月不拔樗里子争之王欲罢兵茂曰息壤在彼乃益兵而拔之斩首六万○秦武王好力扛龙文赤鼎絶脉而死无子秦人逆其异母弟稷于燕而立之○赵武灵王变俗为胡服骑射以攻林胡中山皆胜之】九【秦昭王稷元○秦昭王母宣太后楚女也有异母弟曰魏冉同母弟曰华阳君芊戎王同母弟曰髙陵君泾阳君魏冉自惠王时任职用事武王薨诸弟争立冉力能立昭王王以为将军卫咸阳】十【秦庶长壮与大臣诸公子谋作乱魏冉诛之及惠后武王后出归魏王兄弟不善者冉皆杀之威振秦国王年少太后临朝冉任政封穰侯】十一○十二○十三○十四○十五【初楚以秦宣太后之故倍从约而亲秦使太子黄为质于秦太子私鬬杀秦大夫惧而亡归秦华阳君伐楚斩首三万杀楚将景缺楚王使太子质于齐以请和】十六【秦伐楚取八城秦王更与楚怀王约为好防武闗怀王至则劫之入朝章台求巫黔中郡怀王不可因留之楚人逆太子于齐而立之○赵武灵王宠姬呉娃生少子何欲及其生而立之乃废太子章而传位于何自称主父】十七【赵惠文王何楚襄王横元○楚人告于秦曰赖社稷神灵国有王矣秦人伐楚斩首五万取十六城】○【甲子】十八【楚懐王亡归秦人遮楚道乃之赵主父在代赵人不敢受将之魏秦人追及之以归】十九【鲁湣公贾元○楚怀王发病死于秦楚人怜之如悲亲戚诸侯由是不直秦】二十【魏昭王元韩僖王咎元○赵主父与齐魏共灭中山○呉娃卒主父怜故太子章欲分代以王之犹豫未决主父与王游沙丘宫公子章作乱以主父命召王肥义先入章杀之李兊攻章章走主父开之兊已杀章因围主父主父食雀鷇而死】二十一【齐田甲作乱孟尝君奔薛】二十二【韩公孙喜及魏师伐秦穰侯荐左更白起于秦王王以为将大败韩魏之师于伊阙斩首二十四万获公孙喜诸侯大恐秦王谓楚襄王曰愿王饬士卒得一乐战襄王患之复与秦和亲秦以女妻之】二十三【楚襄王逆后于秦】二十四○二十五【魏入河东地四百里韩入武遂地二百里于秦】二十六【秦大良造白起客卿错伐魏至轵取城大小六十一】二十七【秦称西帝齐称东帝苏代谓齐王曰秦称帝而天下安之王徐称帝未后也若天下恶之王因勿称以收天下之望齐王从之称二日复去帝号顷之秦王亦去帝号】○【甲戌】二十八○二十九【秦司马错伐魏魏献安邑以和于秦○宋公偃骄虐无道与齐楚魏战胜之自称宋王天下谓之桀宋齐闵王及楚魏伐之偃走死温齐遂灭宋】三十【齐闵王已克宋而骄因南割楚之淮北西侵三晋欲并天下诸侯疾之燕昭王拊循其民二十余年欲以报齐乐毅曰齐地广民众未易独攻也请约秦楚赵魏韩共伐之王从之五国皆许诺】三十一【乐毅以六国之师大败齐师于济西诸侯皆罢燕独追齐师遂入临淄齐湣王走保莒楚淖齿救齐因为齐相乃隂与燕人约杀闵王而分齐地闵王子法章变姓名为太史敫家庸】三十二【齐襄王法章元○淖齿去莒齐大夫求得法章立之乃布告齐国曰王已立在莒矣】三十三【卫怀君元】三十四【楚欲伐周王使周武公说楚令尹昭子曰周地不过百里然为天下共主攻之者为弑君然而诸侯犹攻之者祭器在故也今楚欲残天下之共主居天下之重器器南则兵至楚矣楚人乃止】三十五【秦白起败赵师斩首二万司马错伐楚楚献汉北及上庸地于秦燕乐毅徇齐地数岁下齐七十余城独莒即墨未下围之】三十六【燕昭王薨惠王即位素恶乐毅且疑之齐即墨将田单纵反间于燕燕王使骑劫代乐毅将乐毅奔赵燕师皆忿无鬬志田单乃用诈计大破燕师杀骑劫悉复齐故地○秦白起伐楚取鄢邓西陵秦王赵王防于渑】三十七【燕惠王元○秦白起伐楚抜郢烧夷陵楚王兵散遂不复战徙都陈秦以郢置南郡】○【甲申】三十八【秦白起定巫黔中置黔中郡】三十九【魏安僖王元○楚王收东地兵得十余万复西取江南十五邑】四十【秦穰侯伐魏韩暴鸢救魏穰侯大破之斩首四万魏纳八城以和穰侯复伐魏走芒卯入北宅遂围大梁魏纳温以和】四十一【魏复叛秦穰侯伐魏斩首四万得三县】四十二【鲁顷公雠元○赵贾偃魏芒卯伐韩攻华阳秦白起救韩大破赵魏之师于华阳之下斩首十五万取魏卷蔡阳长社魏纳脩武以和又取赵观津○秦王欲伐楚楚使者黄歇上书諌王乃止与楚和亲】四十三【韩桓惠王元○楚左徒黄歇侍太子完为质于秦秦初置南阳郡】四十四【燕武成王元○赵田部吏赵奢收税平原君家不肯出赵奢杀平原君家用事者九人平原君欲杀之奢曰君为赵贵公子奉公守法则上下平上下平则赵固而强君于天下顾不重乎平原君以为贤荐之赵王使治国赋】四十五【秦人伐赵围阏与赵奢救之大破秦师赵封奢为马服君○秦客卿灶伐齐取刚寿魏人范雎见秦王言太后穰侯等专恣于外重于王且越韩魏而伐齐非计不若逺交而近攻王説以为客卿】四十六○四十七○【甲午】四十八○四十九【秦范雎益亲用事乃言太后穰侯等将不利于国曰自古及今失其国者皆君务逸游委政于臣所委者御下蔽上以成其私而君不悟所以亡也秦王乃废太后逐穰侯华阳君泾阳君于闗外以范雎为丞相封为应侯】五十【赵孝成王丹元】五十一【齐王建元○齐王建即位其母君王后贤事秦谨与诸侯信秦日夜攻三晋燕楚五国各自救故建立四十余年不受兵】五十二【楚襄王有疾太子在秦不得归黄歇使太子变服亡归而自留请死秦王以歇为忠而遣之襄王薨考烈王即位以歇为相封以淮北号春申君】五十三【楚考烈王完元○秦武安君伐韩拔野王上党道絶上党守冯亭以城市邑十七降赵赵王与平原君谋欲受之平阳君豹曰圣人甚祸无故之利此韩嫁祸于我也王不聴发兵取上党】五十四○五十五【秦左庶长王龁攻上党拔之上党民走赵赵王使廉颇军长平以拒秦颇坚壁不战应侯因纵反间以疑颇于赵王赵王使赵括以代颇将秦王隂益兵使武安君将以击赵大破之杀赵括阬降卒四十万人】五十六【武安君分兵拔虎牢定太原将进围邯郸韩魏皆恐使人说应侯曰赵亡则武安君为三公君能为之下乎应侯乃请许赵割地而罢兵由是与武安君有隙顷之五大夫王陵复伐赵武安君病不行】五十七【平原君求救于楚楚王许之武安君病愈秦王欲使代王陵武安君辞王与应侯强请之终不肯行乃使王龁代陵围邯郸终不能拔军数不利魏王使晋鄙救赵壁于邺观望不进信陵君盗兵符杀鄙夺其军】○【甲辰】五十八【燕孝王元○秦应侯谮武安君赐死杜邮魏公子无忌及楚春申君大破秦师于邯郸下王龁走信陵君自留赵使将将其兵归魏王亦怒信陵君不召也】五十九【秦取韩阳城负黍赧王恐倍秦与诸侯合从秦王使将军樛攻西周赧王如秦顿首受罪尽献其邑三十六口三万周自武王以来凡三十六王八百六十七岁而亡】
　　臣光曰周自平王东迁日已衰微至于战国又分而为二其土地人民不足以比强国之大夫然而天下犹尊而事之以为共主守文武之宗祧緜緜焉久而不絶其故何哉植本固而发源深也昔周之兴也礼以为本仁以为源自后稷已来至于文武成康其讲礼也备矣其施仁也深矣民习于耳目浃于骨髓虽后世微弱其民将有陵慢之志则畏先王之礼而不敢为将有离散之心则思先王之仁而不忍去此其所以享国长乆之道也不然以区区数邑处于七暴国之间一日不可存况数百年乎
　　秦昭王【稷】五十二【秦应侯免相蔡泽代之○楚人取鲁地迁鲁顷公于莒】五十三【燕王喜元○韩王入朝魏举国聴令】五十四【楚迁于钜阳】五十五【卫元君元○卫怀君朝于魏魏人杀之立其弟元君元君魏壻也○秦太子妃华阳夫人无子庶子二十余人夏姬子楚质于赵阳翟贾人吕不韦为楚说华阳夫人令楚为嗣华阳夫人许之】五十六【王薨孝文王立楚为太子吕不韦娶美姬有娠以献楚生子政○燕王使栗腹约欢于赵还言赵可伐王使栗腹卿秦伐赵乐问将渠諌不聴赵廉颇大破燕师于宋子弑栗腹虏卿秦遂围燕燕谢得解】
　　孝文王元年【王即位三日薨庄襄王立尊华阳夫人为华阳太后夏姬为夏太后○楚灭鲁迁顷公于卞邑为家人】
　　庄襄王【楚】元年【吕不韦为相国封河南洛阳十万户为文信侯○蒙骜伐韩取成臯荥阳置三川郡】二【蒙骜伐赵定太原取三十七城○楚春申君以淮北地易呉以为封邑】○【甲寅】三【置太原郡○蒙骜伐魏魏王兵数败乃复信陵君信陵君归为将诸侯争救魏信陵君并将五国兵大破蒙骜于河外追至函谷闗抑之而还○王薨太子政立年十三国事皆决于吕不韦号称仲父○晋阳反】
　　始皇【政】元年【蒙骜击赵定晋阳○作郑国渠引泾水灌田闗中益富饶○秦行万金于魏间信陵君魏王疑之使人代将兵信陵君自知再以毁废乃日夜纵酒而卒】二【麃公攻卷斩首三万○赵相国廉颇伐魏取繁阳赵孝成王薨悼襄王立使乐乗代之颇怒攻乗而奔魏魏人不能用赵数困于秦悼襄王复思得颇使使者视之嬖臣郭开赂使者使毁颇颇卒于楚】三【赵悼襄王偃元○蒙骜伐韩取十二城○赵李牧伐燕取武遂方城牧者赵之北边良将也尝屯代鴈门破匈奴十余万骑灭襜褴败东胡降林胡匈奴逺遁十余歳不敢近赵边】四【蒙骜伐魏】五【魏景闵王増元○防骜伐魏取酸枣等二十城置东郡○燕剧辛伐赵赵厐暖大破燕师杀剧辛】六【诸侯患秦攻伐无已时故楚赵魏韩卫共伐秦春申君为従约长至函谷秦出兵击之五国败走秦遂伐魏取朝歌拔卫濮阳卫君走保野王楚自陈徙夀春以避秦患】七【伐魏取汲】八【吕不韦舍人嫪毐有宠于太后封以太原为长信侯政事皆决于毐势振秦国○魏人以邺与赵】九【韩王安元○嫪毐有宠于太后事觉作乱捕得车裂灭其宗迁太后于雍○楚考烈王无子赵人李园献妹于春申君知其娠纳诸王生子悍为太子王病朱英谓春申君必杀李园不聴王薨李园杀春申君灭其家】○【甲子】十【楚幽王悍元○吕不韦免相就国王纳茅焦之谏复迎太后于雍○大索逐客楚人李斯上书谏王召斯还与图国事斯行金玉以间诸侯之君臣名士可赂者赂之不可者刺之上下乖离乃使良将随其后卒并诸侯】十一【王翦桓齮伐赵取邺阏与○赵悼襄王薨太子迁立其母倡也悼襄王废太子嘉而立之】十二【赵幽穆王迁元○发四郡兵助魏伐楚○夺吕不韦国徙之蜀不韦饮鸩死】十三【桓齮伐赵大破赵师于平阳斩首十万杀扈辄赵王更使李牧将以拒秦大破秦师于宜安桓齮走】十四【桓齮定平阳武城宜安○韩王纳地效玺请为藩臣】十五【伐赵取狼孟鄱吾○燕太子丹质于秦王不礼焉丹怒亡归倾身竭财求勇士以刺王其傅鞠武谏曰行危以求安计浅而怨深不量力之能否臣不知其可也丹不听】十六【韩献南阳郡】十七【内史胜灭韩虏韩王安以其地置颍川郡】臣光曰韩以微弱之国居天下之冲首尾腹背莫不受敌然犹社稷血食防二百年岂非昭侯奉法之谨赏不加无功罚不失有罪后世虽不肖犹得防遗烈以自存乎呜呼有国者安可以无法哉
　　十八【卫君角元○大兴兵使王翦将伐赵下井陉赵李牧司马尚御之】十九【赵郭开多受秦间金言李牧司马尚欲反赵王使赵葱顔聚代之牧不受命捕得斩之废司马尚王翦击杀赵葱遂灭赵进兵临燕赵嘉奔代自立为王○楚幽王薨弟郝立郝兄负刍杀之自立】○【甲戌】二十【魏王假代王嘉楚王负刍元○燕太子丹使荆轲刺王不中王怒益发兵使王翦伐燕大破燕代师于易水之西遂围蓟】二十一【王翦伐蓟燕王走保辽东斩太子丹之首以献○王贲伐楚取十余城欲遂灭楚王翦曰楚地广民众非六十万人不可王以为怯使李信防恬将二十万人伐楚】二十二【王贲伐魏引河沟灌大梁魏王假降杀之遂灭魏】
　　臣光曰魏文侯以列国大夫好贤礼士终为天下之显诸侯至于今称之惠王有一商鞅不能用而弃之于秦使还为国害丧地七百里窜身大梁子孙遂微贤不肖之相望岂不逺哉无忌去而魏轻还而魏重安僖王犹以为疑无忌死而魏亡贤者之于国何如哉
　　【李信防恬为楚所败王自请王翦将六十万人以复伐楚】二十三【楚悉兵以逆王翦翦坚壁不战楚引而东乃追击大破之于蕲南杀项燕乗胜畧定楚地】二十四【王翦灭楚虏王负刍因南征百越降之置楚郡防稽郡】
　　臣光曰楚自祝融鬻熊以来其有国防何年矣方其盛也奄有南海慿陵诸夏及怀王放废忠良亲近谗慝惑张仪之口而耳目不能自守见欺而不悟亡师而不悔以失济失客死于秦使其子孙衔涕忍耻以事仇雠强之女而不敢辞陵庙焚而不敢怨兔逃鼠伏自屏于陈束兵不战而攻之不解割地请和而侵之不止卒不见赦而国以沦亡不亦悲乎
　　二十五【王贲伐辽东虏燕王喜还击代虏代王嘉以其地置辽东代郡】
　　臣光曰燕在春秋时玉帛不通于中国简防所书鲜焉及文侯始大与诸侯约从以摈秦王哙慕尧舜以国授子之而败死为天下笑求名失实乃至是乎昭王刻意勤身招贤下士卒用弱燕以报强齐有志者功无不成也惠王信谗以丧垂成之业惜哉燕丹不胜一朝之忿以犯虎狼之秦轻虑浅谋挑怨速祸使召公之庙不祀忽诸罪孰大焉而论者或谓之贤岂不过哉夫为国家者任官以才立政以礼怀民以仁交邻以信是以官得其人政得其节百姓怀其徳四邻亲其义夫如是则国家安如磐石炽如焱火触之者碎犯之者焦虽有强暴之国尚何足畏哉丹释此不为顾以万乗之国决匹夫之怒逞盗贼之谋功隳身僇社稷为墟不亦悲哉夫其膝行蒲伏非恭也复言重诺非信也糜金散玉非惠也刎颈决腹非勇也要之谋不逺而动不义其楚白公胜之流乎荆轲怀其豢养之私不顾七族欲以尺八首强燕而弱秦不亦愚乎○又曰武灵王不顾流俗变胡服习骑射以制林胡灭中山大啓土宇威加强秦可谓贤君矣及溺于嬖宠欲分国以王二子卒馁死沙丘宫佚欲为之败也如此夫赵于三晋为最强及贪上党之田以丧长平之师用郭开之谗而弃廉颇李牧使宗庙不血食言之可为长欷矣
　　【○齐自君王后卒后胜相齐多受秦间金约齐王去从朝秦不为攻战之具秦以故得灭五国而齐不救】二十六【王贲自燕南攻齐猝入临淄民莫敢格者遂灭齐虏齐王建】
　　臣光曰齐地广而民众负沧海以临中夏重以威宣之贤国家富强及湣王骄汰不可盈厌自取顚沛茍无田单齐不国矣凡游士言从横者虽更相倾覆要之合从者六国之利也齐为三晋燕楚之根柢三晋燕楚为齐之藩蔽秦虽强暴百有余年不能一诸侯者以其表里相钩带也及齐王建用后胜之谋信秦间之言拱手以事秦不救五国五国已亡而齐并为虏理势然也
　　【○王自谓功徳兼三皇五帝故号皇帝除去諡法欲以传万世无穷不建立子弟为诸侯分天下为三十六郡徙豪杰于咸阳悉收天下兵销之】二十七【始皇巡陇西北地出鸡头山过囘中作信宫渭南又作甘泉前殿】二十八【东行郡县上邹峄山遂封泰山禅梁父东游海上登琅邪使齐人徐市发童男女数千人入海求蓬莱不死之药过彭城出周鼎南之衡山南郡浮江赭湘山由武闗归】二十九【始皇东游至博浪沙中韩人张良为韩报讐狙撃始皇不中天下大索十日始皇遂登之罘琅邪还自上党入】○【甲申】三十○三十一○三十二【始皇之碣石壊天下坚城决通隄防巡北边从上郡入○卢生入海还奏録图书言亡秦者胡乃使蒙恬发兵三十万北击匈奴】三十三【发兵取南越地置南海桂林象郡以谪徙民五十万人戍五岭○蒙恬斥逐匈奴收河南地筑长城起临洮至辽东延袤万余里暴师于外十余年恬居上郡以治之】三十四【丞相李斯建议令天下有藏诗书百家语者皆诣守尉杂烧之有敢偶语诗书者弃市以古非今者族】三十五【除直道道九原堑山堙谷千八百里作阿房殿东西五百步表南山以为阙作者七十余万人严刑重赋民不堪命诸儒诽谤始皇坑杀四百二十余人长子扶苏誎始皇怒使监蒙恬军于上郡】三十六【徙民河北榆中三万家○始皇子二十余人少子胡亥最爱始皇使中车府令赵髙教之法律髙得幸于胡亥而与蒙恬蒙毅有隙】三十七【始皇南游云梦东上防稽并海至之罘还道病为书赐扶苏令与丧防咸阳书未发始皇崩赵髙説斯曰长子若立蒙恬必相君无死所矣乃矫诏立胡亥为太子赐扶苏蒙恬蒙毅死】
　　二世【胡亥】元年【楚隠王陈胜赵王武臣齐王田儋燕王韩广魏王咎元○二世东巡郡县用赵髙防诛大臣宗室殆尽○灭卫○楚戍卒陈涉起兵于陈天下豪杰争应之○楚赵齐燕魏皆自立王项梁起呉刘季起沛】二【楚义帝心赵王歇魏王豹韩王成齐王市元○陈涉败死○李良杀赵王武臣张耳陈余立赵歇为王项梁杀楚王景驹立楚怀王孙心章邯破杀齐王儋魏王咎及项梁围赵歇咎弟豹及儋兄子市韩成皆称王○诛李斯以赵髙为丞相】○【甲午】三【楚王使宋义项羽救赵羽杀义并其军大破秦师于钜鹿下虏王离○赵髙以盗贼责章邯邯恐以其军降楚○楚沛公伐秦入武闗○二世以盗贼责赵髙髙恐发兵攻二世二世乞为黔首不得而死髙立二世兄子婴为王婴杀髙】臣光曰孔子曰知及之仁不能守之虽得之必失之秦之谓矣善夫贾生之言曰秦以区区之地千乗之权招八州而朝同列百有余年然后以六合为家殽函为宫一夫作难而七庙堕身死人手为天下笑者何也仁义不施而攻守之势异也







　　稽古録卷十一
　　钦定四库全书
　　稽古録卷十二
　　宋　司马光　撰
　　汉髙祖【邦】元年【西楚霸王项籍衡山文王呉芮临江王共敖九江王英布常山王张耳齐王田荣雍王章邯燕王臧荼殷王司马卬河南王申阳韩王郑昌元○冬沛公至霸上秦王子婴降○项羽入闗欲击沛公张良购解得止○春羽阳尊楚王为义帝徙之郴羽自称西楚霸王分天下以王诸侯以沛公为汉王徙赵王为代王齐王为胶东王燕王为辽东王魏王为西魏王而立楚将英布为九江王共敖为临江王呉芮为衡山王秦将章邯为雍王司马欣为塞王董翳为翟王赵将张耳为常山王司马卬为殷王申阳为河南王齐将田都为齐王田安为济北王燕将臧荼为燕王诸侯由是不服○田荣击杀田市田都田安并王三齐○臧荼击灭辽东王广○汉王用韩信防还定三秦○项王杀韩王成而立郑昌】二【代王陈余齐王广韩王信元○冬项籍弑义帝○陈余逐张耳复立赵王歇歇立余为代王○项王击杀田荣○河南王殷王来降○韩王孙信灭韩立信为韩王○春汉王以诸侯伐楚入彭城项王大破汉兵获太公吕后○杕韩信灭魏】三【冬韩信灭代及赵复立张耳为赵王燕齐皆聴命○英布来降○夏项王围汉王于荥阳用陈平反间逐楚谋臣范増纪信诈降汉王乃得脱出军宛叶间彭越反梁地项王东击之反拔荥阳杀周苛又东击彭越】四【冬王大破楚军汜水上杀曹咎司马欣项王还与汉临广武而军射王伤胷○韩信灭齐破杀楚将龙且因自立为齐王○秋楚兵疲食尽与汉割鸿沟以和王用陈平张良防复追楚】五【冬大破项王于垓下灭之】
　　臣光曰世称项王不王秦而归楚故失天下观其拥百万之众西入函谷擅天下之势裂山河以王诸侯自谓可以逞其私心而人莫敢违安行无礼忍为不义欲以一夫之力服亿兆之心才髙者见疑功大者被绌推此道以行之虽得百秦之地将能免于败亡乎
　　【○立齐王信为楚王彭越为梁王○春诸侯共尊汉王为皇帝都洛阳令天下皆罢兵○娄敬説帝徙都闗中从之○秋燕王臧荼反灭之立卢绾为燕王】六【冬帝防诸侯于陈执楚王信废为淮隂侯○悉封兄弟庶子以大国以镇服天下○夏尊太公为太上皇○徙韩王信于太原秋匈奴围马邑信降匈奴】七【冬匈奴围帝于平城七日不火食用陈平秘计得免○春徙都长安○与匈奴约和亲】八【冬帝击韩王信余寇于东垣过赵赵相贯髙谋为逆不果○春帝如洛阳】九【冬初徙郡国豪杰以实闗中○帝如洛阳○贯髙事觉废赵王敖为宣平侯】○【甲辰】十【夏太上皇崩○秋代相陈豨反帝自击之至邯郸】十一【冬遣将军周勃击豨○淮隂侯信谋反伏诛○或告彭越谋反越坐废死○夏帝还长安遣太中大夫陆贾拜秦南海尉赵陀为南越王○秋淮南王布反帝自击之】十二【冬布败走死长沙○周勃斩陈豨○燕王绾隂与豨通事觉亡入匃奴○夏帝崩初帝以太子仁弱欲以少子赵王如意代羣臣固争乃止○帝豁达寛仁知人善任使故能平一海内又使叔孙通制礼仪萧何次律令虽日不暇给规模宏逺矣】
　　惠帝【盈】元年【冬太后杀赵王如意及其母戚姬帝由是不乐称病不听政】二【冬齐王来朝献城阳郡为鲁元公主汤沐○夏大旱○秋相国萧何薨以齐相曹参代之】三【春大发民城长安○夏立闽越君繇为瓯王○发诸侯徒城长安】四【冬立皇后张氏○春除挟书律】五【春发男女十四万五千人城长安秋城成】六○七【秋帝崩无子太后诈取他人子名之为孝惠子杀其母立以为帝太后临朝称制立兄子台为吕王太傅王陵免】○【甲寅】
　　髙后【雉】元年【夏立所名孝惠子五人皆为侯】二【秋行五铢钱】三【夏江汉溢流四千余家秋伊洛汝水溢流千余家】四【夏少帝知太后杀其母出怨言太后幽杀之诏羣臣曰皇帝乆病昏乱其废之更立常山王义为帝以太后称制故不改元义亦所名孝惠子也】五【春南越王反自称南越武帝○秋发河东上党骑士屯北地备匈奴】六【夏匈奴寇狄道○行五分钱】七【冬匈奴寇狄道○春赵幽王友幽死于邸徙梁王恢为赵王夏赵王恢自杀太后废其嗣立其兄子吕禄为赵王○秋燕灵王建薨太后杀其子立兄孙吕通为燕王○南越侵长沙遣隆虑侯周灶将兵击之】八【秋太后病使吕产吕禄将南北军太后崩产禄欲作乱齐王襄发兵以诛诸吕产使大将军灌婴击之婴留荥阳不行太尉周勃使人诈吕禄夺其军使朱虚侯章击吕产杀之悉诛诸吕废少帝迎立髙帝子代王恒】
　　文帝【恒】元年【春立皇后窦氏○立子啓为太子○秋丞相周勃谢病免○陆贾使南越越复去帝号称臣】二○【甲子】三【夏匈奴寇北地遣丞相灌婴将兵击之卫将军军长安○帝幸太原○济北王兴居反○秋大旱○帝自太原还○将军柴武击济北王杀之】四○五【夏除盗铸钱令更造四铢钱】六【冬帝弟淮南厉王长谋反发觉徙蜀道死】七○八○九【夏大旱】十【冬帝幸甘泉】十一【冬帝幸代春至自代○匈奴寇狄道】十二【冬河决东郡酸枣溃金隄】○【甲戌】十三【夏诏除肉刑以笞代重者笞五百○又诏除民田租】十四【冬匈奴单于将十四万骑入萧闗烧囘中宫候骑至雍帝遣三将军屯陇西北地上郡卫将军周舍车骑将军张武屯渭北大将军张相如将军栾布击匈奴匈奴出塞师还】十五【夏帝幸雍始郊见五帝畤】十六【夏分齐为六国立悼惠王子六人淮南为三国立厉王子三人皆为王是时诸侯骄恣贾谊知其必为患请稍裁抑帝不能用】后元○二【夏帝幸雍还幸棫阳宫○匈奴和亲】三【春帝幸代○秋大雨蓝田山水出流五百余家汉水溢壊民室八十余家所杀三百余人】四【夏帝幸雍】五【春帝幸陇西又幸雍○秋幸代】六【冬匃奴三万骑入上郡三万骑入云中使将军李勉屯飞狐口苏隠屯句注张武屯北地又使刘礼屯霸上徐厉屯棘门周亚夫屯细栁以备胡月余匈奴退军皆罢○夏大旱蝗】○【甲申】七【夏帝崩帝寛惠恭俭百姓富乐】
　　景帝【啓】元年【夏复收民田半租】二【御史大夫晁错患诸侯强大请以过稍削其支郡诸侯怨怒】三【春呉王濞楚王戊胶西王卬赵王遂济南王辟光菑川王贤胶东王雄渠反南连越北连匈奴天下震动帝诛晁错遣太尉周亚夫将三十六将军击之呉楚攻梁不克亚夫击破之七国皆灭于是始贬削诸侯权宗室寖微】四【夏立栗姬子荣为皇太子】五○六○七【春帝怒栗姬废太子荣为临江王夏立胶东王彻为皇太子太子母王氏为皇后取平阳公主女陈氏为太子妃】中元○二○【甲午】三【夏旱秋蝗】四【夏蝗】五○六【夏帝行幸雍○夏诏减笞法不过二百自是笞者始得全○匈奴入鴈门武威酒泉上郡取苑马吏卒战死者三千余人】后元○二【春匈奴入鴈门杀太守发车骑材官屯鴈门】三【春帝崩帝守文帝之业家给人足太子即位年十六】
　　武帝【彻】建元元年【春行三铢钱】二○三【春河决平原大饥人相食○秋闽越围东瓯东瓯来告急帝使太中大夫严助发防稽兵救之未至闽越走○秋起上林苑】○【甲辰】四【夏旱】五【春罢三铢钱行半两钱初置五经博士○夏蝗】○六【秋闽越围南越南越守天子约不敢发兵遣大司农韩安国将兵出防稽大行王恢出豫章救之兵未逾岭闽越王弟余善杀王降汉乃罢兵南越遣太子入侍】元光元【冬初令郡国贡孝亷一人○春车骑将军李广屯云中程不识屯鴈门以备匈奴六月罢】二【冬帝幸雍○自汉兴与匈奴和亲匈奴数败约汉驱之出塞而止至是王恢始建议伐匈奴令马邑豪聂壹诱致单于夏遣韩安国等五将军伏兵三十余万于马邑旁单于入塞觉之亡去汉追至塞不及而罢诛王恢】三【春河徙自顿丘东南入于渤海夏河决濮阳泛滥十六郡发卒十万救河】四【中郎将唐蒙使南越见蒟酱笻竹杖请通西南夷以制越】五【夏发巴蜀卒通西南夷道徭役费用甚多皆闭昆明道不得成巴蜀民始愁苦○又发卒万人治鴈门险阻○秋螟】六【冬初算商车春穿漕渠通渭○匈奴入上谷遣将军公孙敖出代公孙贺出云中李广出鴈门卫青出上谷青颇斩首虏诸将皆无功李广为匈奴所得逃归○夏大旱蝗○帝幸雍○秋匈奴盗边遣韩安国屯渔阳】元朔元【春立卫皇后○赦○秋匃奴入辽西杀太守入渔阳鴈门败都尉遣卫青出鴈门李息出代获首虏数千级○东夷秽貊君南闾等二十八万口降置沧海郡】○【甲寅】二【春令诸侯王得分郡邑封子弟为侯○匃奴入上谷渔阳遣卫青李息出云中西至符离获首虏数千级收河南地置朔方五原郡遣校尉苏建筑朔方城夏募民徙朔方十万户○徙郡国豪杰于茂陵】三【夏匈奴单于入代杀太守入鴈门杀畧千余人○西南夷道累年不通御史大夫公孙请罢之专意朔方秋罢西南夷屯筑朔方城】四【冬帝幸甘泉○匈奴入代定襄上郡杀数千人】五【春大旱○遣卫青出髙阙公孙贺苏建李蔡出朔方李息张次公出右北平凡十余万骑击匈奴围右贤王仅以身免获禆王十余人男女万五千余人还即军中拜青大将军三子皆封侯诸将侯者六人○秋匈奴入代杀都尉】六【春遣卫青率公孙敖等六将军凡十余万骑出定襄斩首虏三千级还休士马于定襄云中鴈门夏卫青复将六将军出逾漠北大克获右将军苏建及前将军赵信以三千骑独遇单于战败信降匈奴建仅以身免】元狩元【冬帝幸雍○淮南王安衡山王赐谋反防诛○大雪民多冻死○夏立子据为太子○匈奴入上谷杀数百人】二【冬幸雍○春骠骑将军霍去病出陇西击匈奴过焉耆山斩获甚众夏又出北地过居延获三万余级匈奴入鴈门张骞李广出右北平骞失期广为匈奴所围○秋昆邪王以其众四万余人来降置武威酒泉郡匈奴由是稍衰】三【夏大旱○秋匈奴入定襄右北平杀畧千余是时县官费众仓库空竭贫民流徙县官无以赈之帝宠贵河南人卜式以讽百姓莫有应者○减陇西北地上郡戍卒半○责吏卒穿昆明】四【春作白金皮币销半两钱○置均输盐铁官○夏卫青将四将军出定襄霍去病出代各万余骑步兵数十万青到漠北围单于斩首万九千级追至阗顔山乃还去病与右贤王战斩首七万余级封狼居胥山而还】五○【甲子】元鼎元○二【夏大水○闗东饥下巴蜀粟以赈江南】三【冬初令人告缗○夏闗东饥人相食】四【冬帝幸雍遂幸汾隂初祠后土○幸洛阳○胶东人栾大以方技见上月余佩四金印拜五利将军待以不臣之礼使入海求神药于是燕齐迂怪之士争言有禁方能神仙者以万数○夏得寳鼎汾隂迎置甘泉】五【帝幸雍遂逾陇登崆峒而还初立泰畤于甘泉亲祠太一○夏南越相吕嘉反杀其王及汉使者秋遣路博徳等五将军五道击之○列侯坐酎金失侯者百六十人○栾大诈觉伏诛○西羌反○匈奴入五原】六【冬将军李息将十万卒击西羌平之以其地为五郡○帝幸缑氏○秋东越王余善反将军韩説击之】元封元【冬帝北巡上郡至朔方登单于台勒兵十八万匈奴詟不敢出乃入塞罢兵归甘泉○东越杀王余善降悉徙其民于江淮○春帝幸嵩髙遂东巡夏封太山禅肃然坐明堂巡海上至辽西碣石厯北边还甘泉】二【冬帝幸雍○春幸缑氏遂至东莱候神人不见乃祷万里沙过祠太山发卒数万人自临塞决河筑宣防宫导河北行为二渠○作通天台甘泉前殿始广诸宫室○朝鲜王右渠反遣将军杨仆荀彘击之】三【夏朝鲜王来降以其地为四郡军还荀彘坐争功弃市杨仆赎为庶人○秋武都氐人反分徙其人于酒泉】○【甲戌】四【冬帝幸雍通囘中道遂北出萧闗厯独鹿鸣泽自代而还幸河东○夏大旱民多渇死○秋匈奴寇边遣拔胡将军郭昌屯朔方】五【冬帝南巡至南郡祀虞舜于九疑登灊天柱山自浔阳浮江舳舻千里薄枞阳而出并北至琅邪并海春还至太山增封因朝诸侯受计于明堂夏还甘泉○初置刺史部十三州】六【冬帝幸囘中○春作首山宫于蒲坂○帝幸河东○益州昆明反遣郭昌将兵击之○秋大旱蝗】太初元【冬帝幸太山祠上帝禅嵩里望祀蓬莱还受计甘泉○春起建章宫千门万户○夏正律厯以寅月为正首○遣公孙敖筑受降城于塞外○秋帝幸安定○帝闻大宛有善马求之不得使将军李广利将数万人伐大宛】二【春帝幸河东○籍吏民马补车骑马○秋蝗○遣浚稽将军赵破奴将二万骑出朔方击匈奴不还】三【春帝东巡海上夏还増封太山禅石闾○遣光禄大夫徐自为筑五原塞外列城西北到卢朐山游击将军韩説将兵屯之强弩都尉路博徳筑居延城○秋匈奴单于入定襄云中杀略数千人破坏光禄诸亭障又入张掖酒泉杀都尉】四【春大宛杀王母寡降得马三千余疋而还于是外国震恐争遣使入朝贡以窥汉之广大上毎巡狩常从胡客多为侈靡以夸示之○冬幸囘中○】天汉元【春幸甘泉河东○夏大旱○秋谪戍屯五原】二【春帝幸东海还幸囘中○夏李广利将三万骑出酒泉击匈奴斩首万余级都尉李陵以步卒五千出居延与单于战斩首万余级力尽降匈奴○东方盗贼羣起遣绣衣使者暴胜之等分道捕逐仅能克之】○【甲申】三【春帝幸雍遂至安定北地匈奴入五原酒泉李广利将七万人出五原商丘成将二万人出西河马通将四万骑出酒泉○夏丞相刘屈牦坐与李广利谋立昌邑王为嗣皆族诛广利战不利遂将其众降匈奴归者千人中惟一二】四【春帝幸东莱临大海又幸太山脩封夏还甘泉○是时天下疲于兵革上亦悔之下哀痛之诏深陈既往之悔禁苛暴止擅赋务本劝农民稍苏息】后元元【春幸甘泉遂幸安定○夏侍中仆射马何罗谋反伏诛】○【甲午】二【春帝幸五柞宫○戾太子既死皇子燕王旦广陵王胥多过失帝欲立少子弗陵恐母后乱国乃先诛其母钩弋夫人上疾笃立弗陵为太子年七歳霍光金日防上官桀受遗诏辅政上崩○冬匈奴入朔方】
　　昭帝【弗陵】始元元年【夏益州反遣水衡都尉吕破胡击之○秋大水○燕王旦自以年长不得立与齐王泽中山王长谋反事觉秋泽长等伏诛旦以至亲勿治】二【冬发习战射士诣朔方屯田张掖郡】三○四【春立皇后上官氏后霍光外孙上官桀之孙也以后父安为骠骑将军○冬大鸿胪田广明击益州】五【春夏阳男子张延年诣阙诈称卫太子京兆尹隽不疑收案诛之○秋田广明破益州斩首捕虏三万人】六【夏大旱○秋罢酤】元鳯元【春武都氐人反遣执金吾马适击之夏上官桀与霍光争权诈为燕王旦上书言光罪帝知其诈益亲厚光有毁光者辄怒之桀乃与盖长公主桑羊谋杀光废帝立燕王事觉皆族诛光威震天下】二○三【冬辽东乌桓反遣度辽将军范明友击之】○【甲辰】四【夏平乐监傅介子使楼兰因斩其王首而归以威示西域】五○六【夏乌桓复犯塞遣范明友击之】元平元【夏帝崩无嗣霍光迎武帝孙昌邑王贺立之即位滛乱光复白太后废之诛昌邑羣臣二百余人迎卫太子孙病已于民间以为昭帝嗣时年十八更名询冬立皇后许氏】
　　宣帝【询】本始元年【春霍光稽首归政帝不许事皆先闻光然后奏御公卿皆以定防安宗庙功増邑受封】二○三【春霍光夫人显酖杀许后○夏旱○匈奴侵乌孙遣田广明等五将军兵十五万与乌孙合击匈奴获名王已下四万余级冬单于自击乌孙值大雪人畜死者什七八因以饥馑诸国羇属者皆瓦解攻盗不能治匈奴遂衰】四【春立皇后霍氏光女也】地节元○二【春霍光薨以光子禹为左将军兄子云为侍中奉车都尉山领尚书事皆封侯○上始亲政事励精为治○夏立许后子奭为皇太子】○【甲寅】三○四【帝知霍氏毒杀许后事稍斥退其亲党秋霍禹忧惧谋反族诛废霍后连坐诛灭者数十家】元康元○二【春立皇后王氏】三○四○神爵元【春上幸甘泉河东○先零羌豪杨玉反遣后将军赵充国讨之○秋大旱○赵充国诱防幵种羌以击先零大破之罢骑兵留万人屯田稍以爵赏坏其支党】二【夏羌人斩杨玉首降○卫司马郑吉击车师破之匈奴大乱日逐王将其众万余人诣吉降○初置西域都防中西域而立幕府以镇抚诸国汉之号令班西域矣○匈奴遣名王奉献和亲】三○四【夏匈奴单于遣弟呼留若王来朝】○【甲子】五鳯元【春上幸甘泉○冬左冯翊韩延夀弃市】二【春上幸雍○秋匈奴握衍单于为其众所叛自杀五单于争立更相残灭冬匈奴呼遫累单于率众来降封为列侯】三【春上幸河东○置河西属国都尉以处匈奴降者】四【春匈奴呼韩邪称臣遣弟谷蠡王入侍以边塞无寇减戍卒什二○大司农丞耿夀昌奏言故事歳漕闗东谷四百万斛以给京师用卒六万人宜粜三辅农河南上党太原郡足给京师可减闗东漕卒之半从之】甘露元【春上幸甘泉○呼韩邪单于遣子右贤王入侍呼韩邪兄左贤王自立为郅单于亦遣子入侍冬呼韩邪单于遣弟左贤王来朝贺】二【春珠崖郡乱夏遣防军都尉张禄击之】三【春上幸甘泉○呼韩邪单于为郅所破称臣入朝遣卫将军车骑将军将万六千骑送单于还幕南保光禄城郅初以呼韩邪不能复还乃西收右地闻汉兵至惧引兵西灭呼偈坚昆丁令而都之】四○黄龙元【春上幸甘泉呼韩邪单于来朝○冬帝崩帝综覈名实信赏必罚官不数迁是以吏称其职民安其业】
　　元帝【奭】初元元年【春立皇后王氏○匈奴来告饥转云中五原谷二万斛以给之○以太子太傅萧望之为前将军少傅周堪为光禄大夫及宗正刘更生皆宠任用事】○【甲戌】二【春上幸甘泉夏立子骜为皇太子○冬中书令石显谮萧望之下狱自杀及周堪刘更生皆被废逐公卿已下畏显皆重足而立】三【春珠崖反用待诏贾捐之议废其郡○夏旱罢建章甘泉卫士令就农】四【春上幸甘泉河东】五【春上幸雍○郅单于怨汉拥防呼韩邪杀汉使者谷吉自以负汉深又闻呼韩邪益强乃西奔康居王以女妻郅尊礼之欲倚其威以胁诸国○罢盐铁官】永光元【春上幸甘泉】二【秋西羌反遣右将军冯奉世击之奉世请兵万人期一日可克帝与之万二千人不克益六万人克之】三【冬以用度不足复盐铁官】四【春帝幸雍○冬罢祖宗庙在郡国者】五【春帝幸甘泉遂至河东○冬幸长杨大猎○毁太上皇孝恵庙园】建昭元【春帝幸雍】○【甲申】二【春帝幸甘泉遂至河东○冬大雪深五尺魏郡太守京房讥刺石显显谮杀之】○三【郅益强西域皆畏服之冬都防甘延夀副校尉陈汤矫诏发城郭军兵四万人袭击郅获阏氏太子名王以下六十余人威振西域丞相御史及石显皆害其功军还爵赏不行】四【春以讨郅功告祠郊庙】五【秋帝寝疾尽复祖宗园庙旧祀】竟宁元【春呼韩邪单于来朝请罢备边卒郎中令侯应以为不可乃止○夏帝崩帝优游不断汉业始衰太子即位尊王皇后为太后以太后弟卫尉鳯为大司马大将军领尚书事王氏始专政】
　　成帝【骜】建始元年【夏封舅谭商立根逢五人为闗内侯○冬作长安南北郊罢甘泉泰畤河东后土祠】二【春罢雍五畤○立皇后许氏○夏大旱】三【秋闗中雨四十余日】四【春罢中书宦官初置尚书员五人○初河决金堤兖豫诸郡冬河隄使者王延世塞之二十六日而成】河平元【春匈奴复株累单于新立遣右贤王伊祈黄浑来朝伊祈黄浑乞降光禄大夫谷永议郎杜钦以为不可受从之果诈降者】○【甲午】二○三○四【春单于来入朝○王鳯嫉丞相王商之贤诬以罪商呕血死】阳朔元【冬京兆尹王章言王鳯过恶章坐死妻子徙合浦自是天下莫敢讥斥王氏】二○三【夏颍川铁官徒申屠圣等百八十人劫库兵为羣盗遣使讨平之○秋王鳯薨以鳯从弟音为大司马车骑将军秉政鳯弟谭素倨故鳯不荐谭而荐音自代也】四○鸿嘉元【春帝幸昌陵○初作昌陵】二【春帝幸云阳○徙郡国豪杰五千余户于昌陵】三【冬许后坐姊为媚道废阳阿公主侍者赵飞燕及其女弟始得幸姊弟专妬帝由是絶嗣○广汉人郑躬作乱】○【甲辰】四【秋河决勃海青河用李寻议遂不塞○郑躬党浸广至万余人冬诏发广汉蜀郡二万兵击灭之】永始元【夏封舅曼子莽为新都侯莽善饰名誉士多称之○立赵飞燕为皇后女弟为昭仪封太后姊子淳于长为侯○昌陵作数年不成府库空竭天下徧被其劳秋罢昌陵】二【春王音薨以鳯弟商为大司马辅政】三【冬尉氏人樊并山阳铁官徒苏令皆劫略吏民贼杀长吏诏讨平之○复甘泉太畤河东后土雍五畤祠】四【春帝幸甘泉河东】元延元【春帝幸雍○冬王商薨弟根代为大司马○时人多讥切王氏帝亦疑焉故丞相张禹常为帝师帝虚心问禹禹曰鄙儒乱道误人帝由是不疑王氏○是歳后宫许美人曹才人皆生子赵昭仪妬杀之】二【春帝幸甘泉河东○冬幸长杨纵胡人校猎○乌孙末振将杀大昆弥而病死右中郎将段防宗诛其太子番丘】三【春帝幸雍】四【春帝幸河东甘泉○帝以定陶王子欣为贤王祖母傅太后亦私事赵后昭仪及王根三人皆欲自托争称誉之】绥和元【春立欣为皇太子○帝幸雍○夏废丞相御史大夫官置三公○冬王根病免王莽告淳于长及红阳侯立罪而去之莽代根为大司马乃折节散财交士以立名声倾诸父焉○初罢刺史置州牧○】○【甲寅】二【春帝幸甘泉河东还暴崩赵昭仪自杀○哀帝即位尊王太后为太皇太后赵后为皇太后父定陶恭王为恭皇祖母傅太后为恭皇太后母丁太后为恭皇后于是丁傅用事而王氏稍黜王莽以病免王根王立皆以罪废逐】
　　哀帝【欣】建平元年【春傅太后诬中山冯太后祝诅上冯太后自杀冯氏死者十七人】二【春罢司空及州牧复御史大夫刺史官○夏尊恭皇太后曰帝太太后恭皇后曰帝太后寻崩○秋待诏夏贺良以妖妄诛○丞相朱博自杀○帝屡诛大臣欲强主威以则武宣而嬖幸用事赏罚益紊矣】三【冬待诏息夫躬诬告东平王云与后祝诅上皆自杀】四【夏幸臣董贤封为髙安侯上为贤起第如天子礼武库禁兵上方珍寳其上等皆在贤家乗舆所服乃其副○尊帝太太后为皇太太后】元夀元【春皇太太后崩○帝欲益封董贤丞相王嘉封还诏书上大怒收嘉下狱呕血死秋以董贤为大司马领尚书事势倾海内○单于求朝帝不许扬雄諌乃许之】二【春匈奴单于乌孙大昆弥来朝○夏复置三公官○帝崩无嗣元后召新都侯莽委以尚书事及殿中兵董贤自杀元后以莽为大司马迎元帝孙中山王衎立之孝成赵后孝哀傅后皆废绌自杀平帝年九岁太后临朝称制】
　　平帝【衎】元始元年【春羣臣请尊王莽为太傅安汉公莽乃奏绍封诸侯惠赐庶民以取恱上下之人又引刘歆等为羽翼云欲兴礼乐致太平上以欺太后下以惑众庶权与人主侔矣】二【夏旱○安汉公已下献田宅赋贫民秋莽遣人谕说江湖赋令自出又赂单于令改名遣女入侍所以诳耀媚事太后下至旁侧长御方故万端】三【春纳莽女为皇后○夏莽奏定上下车服及田宅之制学校之礼○莽世子宇非莽隔絶卫氏以血洒莽门莽杀宇尽诛卫氏因连引郡国豪杰不附已者及红阳侯立皆杀之死者以百数海内震恐】○【甲子】四【春立皇后王氏加莽号曰宰衡○莽讽西羌令献地置西海郡増法五十条犯者徙西海徙者以千万数民始愁怨又更易百官及郡县名制度天下多事吏不能纪吏民上书亟请加赏于莽者前后四十八万七千余人】五【春加莽九锡○帝崩莽取宣帝曽孙之子婴年二岁托云卜相最吉是月前煇光立之谢嚣奏瑞石文告安汉公莽为皇帝于是吏民争献符瑞元后怒而力不能沮乃令莽如周公故事称摄皇帝礼仪一如天子吏民皆称臣】
　　汉孺子婴居摄元年【春立婴为皇太子曰孺子○夏安众侯崇起兵欲诛莽攻宛不克而死○西羌反逐西海太守】二【春防羌校尉窦况击破西羌○夏改造错刀契刀大钱○秋东郡太守翟义起兵诛莽立严乡侯信为天子众十余万三辅盗贼赵明霍鸿等并起众且十万莽皇惧作大诰言将复辟之意遣王邑等八将军击信义灭之】初始元【春邑还军击斩明鸿等于是莽自以获天人之助谋即真矣○冬莽以符命进称假皇帝以应天命云俟孺子加元服复子明辟梓潼人哀章又献天玺金防莽遂即皇帝位以十二月为正月】
　　新王莽建国元年【春莽封孺子为定安公○令人不得私卖买田及奴婢有敢非井里圣制及挟五铢钱言大钱当罢者流诸四裔于是农商失业民涕泣于道路又改易蛮夷印绶匃奴始怨叛】二【秋戊巳校尉史陈良终带杀校尉劫畧吏民自称汉大将军亡入匈奴○更名匈奴单于曰降奴服于○甄丰子寻刘歆子棻复献符命莽怒杀之连坐死者数百人】三【河决清河召能治水者数百人问以治河之术卒无所施行】四○五【元后崩○西域焉耆叛杀都尉】○【甲戌】天鳯元【置州牧郡监】二【冬以灾害减吏禄○莽多遣中郎绣衣执法监察州郡其人乗权势更相奏举章交道路莽不能察其是非狱讼连年不决莽自以专权得汉政不委信臣下有司受成茍免因縁为奸竞为贪苛谷籴常贵百姓穷困始为盗贼焉】三【春地震莽下诏曰地有动有震震者害动者不害夫坤其动也辟其静也翕一翕一辟万物生焉其自诬饰皆此类也山崩壅泾水羣臣上夀以为土填水匃奴灭亡之兆羣下从谀亦如之】四【琅邪女子吕母起兵杀县长】五【琅邪人樊崇起兵于莒时青徐盗贼螽起皆附于崇众至数万久击破探汤侯田况杀万余人所过残灭号曰赤眉】六【莽遣大司马严尤等十三将军将四十万众赍三百日粮欲同时出塞逐匈奴内之丁令分其地立呼韩邪十五子严尤苦諌免为庶人又募伎术之士以万数师乆屯不行运转不已天下骚然以至于亡终不能出塞】地皇元【莽自言受命三万六千岁作九庙提封百顷黄帝庙方四十丈髙十七丈余庙半之费用巨百万卒徒死者以万数○南方饥馑緑林贼起数月至七八千人】二【秋闗东大饥○緑林贼破荆州收还至亡万余时民皆饥愁州郡不能慰安又不得擅发兵以故盗贼寖多唯翼平连率田况发兵击之多所摧破况请毋出大将以扰民唯选牧尹明其赏罚贼必可平莽疑况召之还】三【蝗饥民相食○緑林散为下江新市平林兵莽遣将孔仁严尤陈茂击下江等兵王辅亷丹击赤眉丹战死○汉宗室刘縯起兵春陵新市平林皆附之莽将甄阜梁丘赐破縯于小长安縯弟秀説下江平林下之】
　　汉淮阳王【】更始元年【汉梁王永淮南王李宪元○新市平林共立刘圣公为帝○夏刘秀大破莽将王寻王邑兵百万于昆阳郡县争应汉旬月徧天下○隗嚣起陇右○公孙述起蜀○更始拔宛聴谮杀刘縯○秋三辅豪杰共杀王莽】
　　臣光曰髙祖奋布衣提三尺剑八年而成帝业其收功之速如是何哉惟其知人善任使而已故髙祖自谓镇国家抚百姓不如萧何运筹防决成败不如子房战必胜攻必取不如韩信三者皆人杰吾能用之所以取天下韩信亦曰陛下不善将兵而善将将斯言尽之矣吕氏之乱汉氏不絶如线然而卒不能为患者外有宗藩之强内有绛灌之忠也文景之时天下家给人足防致刑措后世皆知称慕莫能及之夫民之情何尝不欲安乐而富寿哉文景能勿扰而已矣孝武喜淫侈慕神仙宫室无度巡游不息穷兵于四夷严刑而重赋迹其行事视秦皇何逺哉止以崇儒重道求贤纳谏故其成败若此之殊也孝昭以童稚之年辨霍光之忠确然不可动何天资之明也然光犹专政而不归此则光之罪矣孝宣综覈名实信赏必罚使吏称其职民安其业方之孝武功烈优焉孝元优游不断汉业始衰孝成荒于酒色委政外家孝哀狠愎不明嬖幸盈朝陵夷至于孝平以幼冲嗣位王莽因之遂移汉祚莽恃其诈慝烦民玩兵罪盈怨积而天下叛之矣
　　【○冬更始北都洛阳政令无纪诸将恣横民皆思莽朝○以刘秀为大司马狥河北○卜者王郎称帝于邯郸燕赵皆应之○庐江太守李宪自称淮南王】○【甲申】二【成公孙述元○春更始迁都长安隗嚣入朝○夏刘秀击灭王郎更始召秀还秀不应命杀尚书令谢躬略有河北之地○冬赤眉西趣长安刘秀亦遣邓禹狥闗中○梁王刘永与青徐贼张步董宪连兵专据东方○公孙述自称蜀王】















　　稽古録卷十二
　　钦定四库全书
　　稽古録卷十三
　　宋　司马光　撰
　　汉光武帝【秀】建武元年【汉刘盆子建世汉卢芳成龙兴元○夏帝即位于鄗○隗嚣逃还天水○赤眉立刘盆子为帝○秋赤眉克长安杀更始○冬帝都洛阳○邓禹入闗至栒邑○窦融起河西○刘永公孙述安定卢芳皆称帝】二【春赤眉焚长安西掠郡县邓禹入长安○秋渔阳太守彭宠反○盖延拔睢阳刘永走张步请降○赤眉复入长安邓禹出屯云阳帝遣冯异代禹将○赤眉食尽大掠东还】三【燕王彭宠齐王张步元○春帝自邀赤眉于宜阳赤眉不战而降○冯异进定闗中○彭宠自称燕王○夏刘永复入睢阳以张步为齐王步复叛从永○秋岑彭平州○盖延斩刘永永子纡保垂惠○来歙说隗嚣下之○李宪称帝】四【汉刘纡元○秋将军马武王霸围刘纡○马成围李宪○隗嚣使马援见帝援归盛称帝美遣子入侍】五【春彭宠为奴所杀其子午立国师韩利杀午以降○夏秦丰降○帝征厐萌董宪破之○呉汉拔郯虏刘纡○冬耿弇击张步大破之帝幸剧张步降○岑彭说交阯牧邓让与诸郡皆降初立太学治经典○卢芳入塞居九原】六【朔宁王隗嚣元○春马成斩李宪○呉汉获厐萌董宪○帝益厌兵数腾书陇蜀说以祸福公孙述使田戎任满侵荆州夏帝遣耿弇等自陇道伐蜀隗嚣发兵拒破弇等嚣欲徇三辅不克遂称臣于蜀蜀封嚣朔宁王】七【帝以天下渐平乃革王莽伪薄之化察言观行明试以功于是吏称其职民安其业风俗淳厚焉○隗嚣将全梁守洛阳汉兵不得进】八【春来歙袭取洛阳斩全梁隗嚣攻之数月不拔夏帝自征嚣至漆嚣众大溃走保西境窦融及河西五太守将兵与帝防髙平○颍川盗贼起秋帝还平颍川○冬蜀兵救嚣嚣复入冀诸将食尽还屯长安】九【春隗嚣卒子纯立○陇右饥○冬来歙冯异入天水破蜀将王辅田弇诸县悉降○以马援为陇西太守逐羌虏出塞○呉汉讨卢芳不克】○【甲午】十【朔宁王纯元○秋帝自征隗纯纯降○呉汉击破卢芳平城下芳亡入匈奴其众皆降】十一【春帝幸南阳使呉汉岑彭臧宫自荆门来歙盖延自武都伐蜀汉等击走田戎斩任满夏来歙拔武都走王元蜀遣人刺杀歙冬岑彭乗胜长驱至武阳蜀人又刺杀之呉汉自夷陵入犍为】十二【春呉汉击破公孙述从弟永于鱼涪津还进逼成都秋述将谢丰袁吉以兵十余万出战败死乆之汉食尽欲还用张堪防毁军以诱述述出战被创归以兵属延岑而死岑以城降○窦融及五太守来朝上印绶】十三○十四○十五【春呉汉以兵徙鴈门代郡上谷民于中山以避胡○卢芳自匈奴入髙栁】十六【春交阯女子征侧征贰反九眞日南合浦羣盗起○卢芳降封为代王】十七【夏帝幸荥阳颍川章陵○隂贵人有宠生东海王庄郭皇后怨恚上怒冬废郭后立隂贵人为后】十八【春蜀郡人史歆反诏呉汉臧宫击平之○夏伏波将军马援击交阯至浪泊侧贰等走○冬帝幸南阳○卢芳复亡入匈奴死胡中】十九【春马援斩侧贰进击九眞等皆平之○太子彊以母废内不自安固请避位上狐疑乆之乃听冬封彊为东海王立庄为皇太子○帝幸南阳】○【甲辰】二十【秋匃奴寇右北平】二十一【秋鲜卑寇辽东太守祭肜大破之○鄯善莎车等十六国请置都防上以中国初定不许】二十二【春帝幸长安○匈奴国内乱诸将臧宫等争请击之帝不许】二十三【春南部蛮夷反将军刘尚击平之○匈奴日逐王比自称南单于请脩旧约入居塞内称臣入朝许之比击北单于却地千里匈奴始分○冬武溪蛮反杀刘尚】二十四○二十五【春乌桓大人郝旦等内附○冬遣马援马武耿舒击武溪蛮】二十六【春马援大破蛮军于临乡攻壶头防夏热吏士疫死者多耿舒等共谮援上大怒遣梁松代之未至而援卒军士死者大半谒者宋均勒兵成列称诏降贼贼即共斩大帅降均为置长吏而还】二十七○二十八【春始遣诸王就国○沛王辅客刘鲤杀式侯恭辅坐系狱三日由是捕诸王宾客死者千余人】二十九○【甲寅】三十【春幸鲁济南冬复幸鲁】三十一【鲜卑大人于仇贲率种人贡献封贲为王是时南北单于更相攻伐而鲜卑始强盛】中元元【春上登封太山降禅梁父○夏幸长安○起明堂辟雍灵台】二【春帝崩帝既定天下精勤为治保全功臣不令与政尊尚儒术百姓乂安○太子即位以母弟东平王苍辅政○西羌反遣中郎将窦固及马武击之】
　　明帝【庄】永平元年【春东海王彊薨彊自废绌尤恭谨帝遇之益厚兄弟之间始终无间○秋西羌破走余种悉降徙之三辅】二【春上初祠明堂登灵台冕服皆用周制○立皇后马氏于炟为太子后援之女恭俭不妬忌不以私家干朝廷太子贾贵人之子帝令后母养之慈孝皆如所生○冬上临辟雍养三老五更○幸长安】三【冬上幸南阳】四○五【春东平王苍以辅政乆固请归藩许之○冬上幸邺】六【冬上幸鲁】○【甲子】○七○八○九○十【夏上幸南阳】十一○十二【夏发卒数十万遣司空掾王呉修汴渠筑隄自荥阳东至千乗海口千余里朞年而成○】十三【春上幸荥阳巡汴渠遂至太行幸上党○冬楚王英谋反废徙丹阳自杀穷治其狱连年内及京师诸侯外连州郡豪杰坐死及徙者以千数】十四○十五【春上幸彭城又幸琅邪及鲁东平定陶○冬匈奴寇河西】十六【春遣窦固等四将军各将万骑击匈奴固出敦煌至蒲类海耿秉出居延度漠六百里祭肜呉常出朔方九百余里而还固遣假司马班超使西域西域皆归附因留居盘槖城以镇抚之】○【甲戌】十七【冬窦固耿秉将万余骑击车师车师王请降固遂奏复置西域都防以陈穆为都防耿恭闗宠为戊巳校尉恭屯金蒲城宠屯栁中城相去千余里乌孙大昆弥子入侍】十八【春诏窦固罢兵还北匈奴率焉耆龟兹共攻杀陈穆耿恭徙居疎勒城匈奴围之诏耿秉发敦煌酒泉兵击车师以救恭○秋帝崩帝勤俭好礼馆陶公主为其子求郎不许而赐钱十万故能不堕光武之业天下治安】
　　章帝【炟】建初元年【春耿秉击破车师分兵至疏勒迎耿恭等还西域遂絶有诏召班超还超至于阗王侯已下皆涕泣不听超还超复屯西域】二【夏有司奏请封诸舅为侯马太后不许诸外戚有干禁者太后辄以法按治之○秋卢水羌反遣车骑将军马防长水校尉耿恭击破之】三【春立皇后窦氏融曽孙后兄弟四人宪景笃瓌始有宠赏赐日盛○班超上书求助诏假司马徐干将千人诣超】四【夏立皇子庆为太子○明徳马太后崩】五○六○七【夏废皇太子庆为清河王庆母曰宋贵人窦后恶之诬以巫蛊赐死遂废庆而立梁贵人子肇为皇太子后又构贵人父梁竦杀之贵人以忧卒○秋上幸河内魏郡西幸长安】八【冬上幸陈留梁国淮阳颍阳】○【甲辰】元和元【秋上幸章陵冬幸江陵】二【春上幸泰山及鲁东平遂幸魏郡河内登太行○班超发诸国兵击莎车降之】三【冬西羌寇张掖陇西金城】章和元【春防羌校尉傅育追叛羌出塞遇害○秋上幸九江又幸彭城及寿春○冬北匈奴为鲜卑所破降者十余万南单于上言愿与耿秉等出兵破北成南并为一国令汉家长无北顾之忧帝欲从之师未出而帝寝疾】二【春帝崩帝明敏寛和东京继体之治称明章焉○太子即位年十歳窦太后临朝将军窦宪内管机密三弟并据大位宪大作威福权侔人主冬宪与耿秉将三万骑击匈奴大臣袁安等固争不能得】
　　和帝【肇】永元元年【夏窦宪耿秉自朔方出塞三千里斩首大获铭燕然山而还即拜宪为大将军兄弟皆列九卿】二【夏耿秉出塞大破匈奴于涿邪山月氏攻班超破之○秋窦宪出屯凉州○北单于请入朝南单于及乌桓鲜卑共击杀北单于众逺遁漠北北匈奴地遂空窦宪欲立北匈奴降者谷蠡王为单于置兵拥防袁安固谏乃止】三【冬上幸长安○龟兹等国皆降以班超为西域都防复置戊巳校尉○窦氏宗党骄横帝隂与清河王庆及宦者郑众谋之】四【夏帝幸北宫召百官使执金吾卫南北宫闭城门捕窦宪壻射声校尉郭举卫尉邓叠诛之收宪印绶令与兄弟皆就国宪及弟景笃皆自杀宗族免归故郡帝始亲政事以郑众为大长秋宦官用权自此始】五○【甲午】六【秋京都旱○南单于安国起兵攻其左贤王师子中郎将杜崇度辽将军朱徽将兵诛之立师子为单于帝后知崇徽扰乱匈奴致其背诞乃诛崇徽】七【春班超发龟兹等八国兵七万人讨焉耆尉黎诱焉耆王广尉恭王泛斩之西域遂平遣掾甘英使诸国西过条支临西海而还】八【春立皇后隂氏○秋蝗】九【秋蝗○章徳窦太后崩○陇西羌犯塞执金吾刘尚将三万骑击平之】十○十一○十二○十三【冬班超上书求代诏召还以校尉任尚代之】十四【夏皇后隂氏坐巫蛊废冬立贵人邓氏为皇后后邓禹孙也】十五【冬上幸章陵】○【甲辰】十六○元兴元【冬帝崩帝柔而不立汉道始衰○帝数失皇子皇子生者养于民间及崩邓后收皇子于民间长子胜有痼疾幼子隆始生百余曰邓后乃引兄隲等定防禁中立隆为皇太子是日即帝位邓后为太后临朝封胜为平原王】
　　殇帝【隆】延平元年【夏邓隲为车骑将军○秋帝崩太后立清河王庆子祜为帝年十三○西域诸国反任尚自疏勒退保龟兹○冬清河王庆薨】
　　安帝【祜】永初元年【春青兖豫徐冀并六州饥○夏西羌叛邓隲率师击之○初上立非大臣意冬司空周章谋诛邓隲兄弟废太后及上而立平原王事觉自杀○骑都尉王仁将兵迎任尚等还入塞遂弃西域】二【冬邓隲与羌战于平襄羌诈降既而复叛侵扰边郡并凉遂虚诏召隲还迎拜隲大将军诸弟皆据重位○郎中杜根谏太后不宜乆摄政太后怒以缣囊扑杀之已而复苏亡命民间】三【春王仁将兵讨凉州○京师饥人相食○夏以用度不足令吏民入钱谷为闗内侯○乌桓寇代郡○冬南单于擅叛行车骑将军大司马何熙讨降之】四【春匈奴寇常山○时西北有事民饥国用不足邓弃凉州郎中虞以为不可乃止○西羌寇汉中○夏太后母新野君薨邓隲等弃官行服遂罢辅政】五○六○七○【甲寅】元初元【髙句丽王宫卒先是宫数寇幽都菟太守姚光请击之尚书陈忠以为不若吊恤其孤因责让赦罪从之句丽请服】二【夏立皇后阎氏○秋西羌寇三辅右扶风种暠南安太守杜佐皆战没冬遣中郎将任尚将兵屯三辅是时三辅屯兵二十万民弃农桑户无聊生怀令虞诩说尚令二十人共市一马以与羌战大破之余种悉降】三○四【夏司马袁敞失邓氏指自杀】五【秋鲜卑寇代郡】六【夏京师旱○秋鲜卑入塞北单于与车师后部王攻敦煌长史索班杀之遂略有北道诸国以军司马班勇为西域长史屯楼兰勇发鄯善及车师前部兵击后部王大破之斩后部王及匈奴使者】永宁元【夏立皇子保为太子太子母李氏为阎后所杀○西羌寇张掖】建光元【春髙句丽寇菟○和熙邓太后崩或谮邓太后兄弟尝谋废立乃免邓氏宗族皆归故郡邓隲自杀帝始亲政事宦者李闰江京及乳母王圣皆用事○秋鲜卑髙句丽寇菟○冬西羌寇张掖武威】延光元【秋髙句丽王降○羌寇凉州○冬鲜卑寇鴈门又寇九原】二【春敦煌太守张珰上平西域三防陈忠亦以为宜増四郡屯兵以抚西域制匈奴从之○夏封王圣为野王君圣女壻刘瓌为朝阳侯司空杨震上书极谏不从】○【甲子】三【春帝幸泰山东平魏郡河内○中常侍樊丰谮太尉杨震防免震自杀丰又与王圣江京谮太子乳母杀之太子思恋不已圣等惧与阎后兄显共谮太子秋废太子为济隂王○冬帝幸长安】四【春帝幸宛有疾道崩○阎后立章帝孙北乡侯懿阎后临朝秉政以阎显为车骑将军诛王圣樊丰○冬北乡侯薨阎显江京等更召诸王子欲立之中常侍孙程等奉济隂王诛显及京迁太后于离宫济隂王即帝位年十一】
　　顺帝【保】永建元年【春安思阎后崩○中常侍张防谮司校尉虞诩下狱浮阳侯孙程祝阿侯张贤等切諌秋免程等官皆就国】二【春鲜卑寇辽东○西域长史班勇请兵击焉耆诏发河西四部兵三千人诣之无功而还】三【秋鲜卑寇渔阳】四○五【夏京师旱】六○阳嘉元【春立皇后梁氏梁竦曽孙也父商为侍中屯骑校尉○冬鲜卑寇辽东】二【夏爵乳母宋娥为山阳君尚书左雄请岁以钱千万给阿母而勿加封爵不从】○【甲戌】三【秋羌寇汉阳冬寇武都】四【夏以梁商为大将军辅政】永和元【冬武陵太守上书蛮夷怀汉恩请入贡比汉民尚书虞诩以为不可弗听】二【春武陵蛮夷以贡非旧约果反○夏宋娥有罪归里舍○秋日南蛮反败交阯刺史议者欲遣大将军发荆兖豫兵四万人击之李固以为遣将发兵烦扰无益不如精择牧守委任而责成功从之交阯获安○冬帝幸长安】三○四○五【夏南单于寇河西帝遣使谕降之单于谢罪中郎将陈龟遣令自杀龟下狱诛○秋羌寇金城及三辅以防羌校尉马贤为征西将军讨之○冬遣防匈奴中郎将将兵讨南匈奴叛者斩首二千余级叛者请降】六【春马贤讨羌至姑射山而还○秋梁商薨以商子河南尹冀为大将军辅政○羌寇武威冬遣行车骑将军执金吾张乔屯兵三辅】汉安元【夏立匈奴立义王为南单于○梁后宠盛梁冀兄弟权侔人主宗族满朝二千石多非其人盗贼纵横谏议大夫周举建议遣八使张纲杜乔等按行州郡澄汰长吏贪汚者纲因劾奏梁冀帝虽信网言亦不罪冀○】二【冬令郡国中都官系囚犯大逆以下皆出缣赎罪】○【甲申】建康元【夏立皇子炳为太子太子母曰虞姬○秋徐州盗贼羣起遣御史中丞冯放督州郡兵讨之○帝崩帝之初立宦官之力也由是宠之遂专政事○太子即位年二岁梁太后临朝】
　　冲帝【炳】永嘉元年【春帝崩○清河王蒜年二十余最有名徳太尉李固等欲立之梁冀欲立幼主以乆其权乃与太后定防禁中迎章帝曽孙之子建平侯缵立之年八岁夏鲜卑寇代郡】
　　质帝【缵】本初元年【帝聪警颇言梁冀跋扈遂遇酖崩李固杜乔复欲立清河王羣臣皆以为然冀与太后谋先防免固乃立章帝孙蠡吾侯志为帝时年十五冀专秉大政】
　　桓帝【志】建和元年【秋立皇后梁氏太后之妹也○九月甘陵人刘文谋立清河王蒜蒜闭门拒之事觉文伏诛蒜坐徙桂阳自杀冀因诬李固杜乔与文通谋皆下狱死天下寃之】二【秋京师大水○梁冀广纳赂大治苑第所用亲党徧于天下所在贪暴过于盗贼四方调发贡献半入冀家先输上第而乗舆乃得其次爱监奴秦宫势振百僚刺史二千石皆谒辞之】和平元【春太后诏归政于帝帝始称制○顺烈梁皇后崩】元嘉元○二○永兴元○【甲午】二○永寿元【春司冀大饥人相食○夏匈奴叛中郎将张奂击降之】二【秋鲜卑寇云中】三○延熹元【夏京都蝗】二【夏鲜卑寇辽东○秋皇后梁氏崩○帝与宦者单超等谋诛梁冀秋帝御前殿勒兵诛冀及其宗族公卿以下坐冀亲党或死或免朝廷为之一空○立邓贵人为皇后○封单超等五人为侯以超为车骑将军○帝幸长安○西羌寇边】三【春羌寇张掖防羌校尉段颍等讨平之○秋泰山贼盗羣起冬中郎将宗资讨平之】四【夏羌寇金城安定汉阳武威中郎将皇甫规大破之规因奏案凉州刺史太守倚贵戚为贪者皆抵罪羌人闻之喜一时降者二十余万论功未毕宦官左悺谮规下狱坐论】五【夏武陵蛮夷反车骑将军冯绲讨之冬武陵蛮夷降】六○【甲辰】七【秋武陵蛮夷反寇掠数郡荆州刺史度尚讨大破之】八【春皇后邓氏以骄妒废○夏匈奴寇边中郎将度尚击之○冬立皇后窦氏】九【夏以后父窦武为大将军○鲜卑乌桓寇边防匈奴中郎将张奂讨平之○是时宦官亲党布满内外所在贪暴太尉陈蕃司校尉李膺等戮力救时举善黜恶宦者告膺等结为朋党诽谤朝廷连诸名士范滂等下狱免官者三百余人】永康元【春西羌寇三辅夫余寇菟○冬帝崩无嗣窦武召御史刘儵谋之儵盛称章帝曽孙之子解渎亭侯宏武乃与太后定防禁中遣使迎宏于河间立以为嗣时年十二】
　　灵帝【宏】建宁元年【秋窦武及太傅陈蕃谋去诸宦官太后不听其谋颇泄中常侍曹节等胁太后取玺绶请帝御前殿勒兵诛武蕃及其宗党○冬鲜卑寇幽州自是每岁犯塞】二【春尊帝母董贵人为孝仁皇后○秋江夏丹阳蛮夷反○宦官因陈窦之谋讽有司奏诸钩党者请下州郡考治于是诛李膺范滂等百余人凡海内贤俊之士皆被禁锢郭泰闻之私恸曰人之云亡邦国殄瘁汉室灭矣】三○四【秋立皇后宋氏】憙平元【夏桓思窦后崩】二○【甲寅】三○四○五【夏永昌太守曹鸾上书讼党人曰谋反大逆尚蒙赦宥党人何罪独不开恕鸾坐槛车送弃市于是申党人之例父子兄弟门生故吏皆免官禁锢】六【夏鲜卑寇边乌桓校尉夏育请发幽州兵出塞讨之故防羌校尉田晏因王甫求为将甫建议使晏与匈奴中郎将臧旻及育各将卒万余人三道出击鲜卑大臣多以为不便不听秋晏旻育兵大败死者万数】光和元【春初置鸿都门诸生能尺牍词赋及工书篆者皆得充员至数千人或出典州郡入为尚书侍中○冬皇后宋氏以无宠废】二【秋匈奴中郎将张修擅斩单于呼徴更立右贤王羌渠为单于张修抵罪○黄门令王甫大长秋曹节专权任势太尉段颎附之司校尉杨球奏收甫颎下狱诛又欲收节节谮球于上而杀之】三【春赦○冬立皇后何氏以后异母兄进为河南尹苗为越骑校尉】四【春置騄骥廏调郡国马一匹至百万○夏赦○冬帝幸广城苑】五【春大疫○诏三公以民言举刺史二千石贪汚为蠡害者○夏旱】六【钜鹿张角以鬼道惑众十余年间弟子十余万人青徐幽冀荆兖豫之人皆奉之司徒杨赐等请禁捕以絶乱源不听】○【甲子】中平元【春角与其党所在起兵天下震动号黄巾贼遣中郎将皇甫嵩朱儁发州郡兵击之○夏牓鸿都门卖公卿以下官○皇甫嵩朱儁大破黄巾斩首数万张角兄弟皆死然自是盗贼竞起朝廷不能制○冬金城人边章韩遂反】二【春边章韩遂反羌胡寇三辅○赋民田亩十钱以脩宫室○冬司空张温中郎将董卓击破边章韩遂○帝好为私藏积私钱至数千万羣臣及州郡争为贡献刻剥齐民发十献一民不堪命皆相聚为盗贼】三○四【夏狄道人王国反秋诏发幽州乌桓使涿令公孙瓒将之以击源州故中山相张纯率乌桓以反幽州人争附之众十余万】五【夏凉州刺史耿鄙合六郡兵讨王国不胜而死国遂围汉阳杀太守傅燮○秋置西园三军及典军校尉○冬帝大发兵讲武平乐观躬擐甲胄既罢以兵属大将军何进○诏左将军皇甫嵩前将军董卓屯右扶风以讨王国】六【春王国张纯皆败死夏帝崩皇子辩立○何进谋诛诸宦官召并州牧董卓秋中常侍张让段珪杀进党袁绍袁术勒兵悉诛诸宦官让珪刼少帝幸小平津让珪赴水死董卓寻至废少帝立其弟协酖杀何太后卓自为相国】
　　献帝【协】初平元年【春后将军袁术冀州牧韩馥豫州刺史孔伷兖州刺史刘岱勃海太守袁绍陈留太守张邈广陵太守张超东郡太守桥瑁长沙太守孙坚骁骑校尉曹操等皆起兵以讨董卓推绍为盟主卓惧迁都长安诸军惮卓兵强观望莫进顷之食尽众散诸将更相猜贰刘岱杀桥瑁孙坚杀荆州刺史王叡南阳太守张咨袁术表坚为豫州刺史坚击破董卓军进屯大谷诏以刘表为荆州刺史屯襄阳】二【春袁绍欲立幽州牧刘虞为帝虞大怒不许○夏董卓西入闗○孙坚入洛阳袁绍使人说韩馥以冀州让绍秋绍领冀州牧○以曹操为东郡太守○袁术使孙坚攻刘表将黄祖击杀之】三【夏司徒王允与董卓将吕布共杀卓卓将李傕郭汜樊稠张济合兵陷长安杀王允吕布走傕汜稠共秉朝政济屯农○公孙瓒南攻袁绍大破瓒于界桥○黄巾入兖州杀刘岱州人迎曹操为刺史】四【春袁术入陈留为曹操所败奔夀春○徐州刺史陶谦杀曹操父嵩秋操攻谦破其兵于彭城下○冬刘虞攻公孙瓒不能克反为所杀】○【甲戌】兴平元【曹操再攻陶谦未还张邈及操将陈宫迎吕布为兖州牧操还击布不克操退屯鄄城布屯山阳○益州牧刘焉卒子璋嗣位○袁术使孙防攻州刺史刘繇取江东】二【李傕杀樊稠因与郭汜相攻连月傕劫帝幸其营张济自陜来和傕汜帝得东归既而傕悔之追败王师于曹阳白波帅李乐河内太守张杨迎帝幸安邑○陶谦卒州人迎刘备为刺史吕布败走归备】建安元【夏张杨等送帝还洛阳沮授说袁绍迎帝都邺绍不从秋曹操用荀彧计迎帝都许以操为司空○袁术与刘备争徐吕布乗虚袭下邳自称刺史备败奔曹操○孙防克防稽○】二【春曹操讨张济子绣于宛绣击败之○秋以袁绍为大将军都督冀青幽并四州】三【春李傕郭汜败死○曹操围张绣于穰○夏以刘备为豫州刺史○袁绍北击公孙瓒荀彧说曹操因此时取吕布秋曹操围布于下邳布求援袁术术不救○钟繇都督闗中诸军事抚谕诸将皆遣子入侍○袁术称帝于寿春】四【春曹操擒吕布袁绍灭公孙瓒○曹操击破袁术术走病死○袁绍选精兵十万将攻许沮授諌不听○冬张绣降○曹操拒袁绍于宫渡绍求援于刘表表不应亦不助操○孙防攻拔庐江豫章庐陵○刘备屯下邳与董承谋诛曹操】五【春曹操杀董承○刘备据徐州叛操自将击拔之备奔袁绍○田丰说袁绍乗虚袭许绍不从○夏孙防出畋为其雠所伤以兵授弟权而死○秋袁绍济河击曹操冬操击绍大破之绍仅以身免操由是威振天下】六【刘备为袁绍寇掠汝南冬操击刘备备奔刘表表使备屯新野备闻处士诸葛亮贤三就其庐见之遂以为谋主○袁绍爱少子尚欲立为后乃出长子谭为青州刺史沮授谏不听曰祸其始此矣】七【夏袁绍卒别驾审配矫绍命立尚为嗣谭自称车骑将军屯黎阳谭尚始有隙○秋曹操击袁谭】八【春谭兵败操追至邺而还○秋曹操击刘表袁谭攻袁尚不胜走平原尚就围之谭遣别驾辛毘乞降于操以请救操自西平还救谭冬操至黎阳尚解围还邺○孙权击江夏太守黄祖破之】○【甲申】九【春袁尚留审配守邺复攻谭曹操进军围邺决漳水灌之秋尚还救邺操击大破之尚走中山操拔邺斩审配操自为冀州牧屯于邺○袁谭略州郡攻袁尚尚走故安就其兄熙曹操责谭以负约而讨之谭奔南皮】十【春曹操拔南皮斩袁谭冀州悉平○袁熙袁尚为其将所攻走乌桓夏黒山贼帅张燕降○乌桓反曹操击平之○冬袁绍甥并州刺史髙干反】十一【春操击干拔壶闗干奔刘表不至死○乌桓蹋顿与袁尚频入寇】十二【夏曹操北征蹋顿出卢龙塞五百余里秋大破蹋顿于白狼山斩之袁熙袁尚奔辽东公孙康斩熙尚送首初董卓以康父度为辽东太守度见天下乱遂自称平州牧用天子礼度卒康袭位○孙权击黄祖虏其人民】十三【春曹操为丞相○孙权拔江夏斩黄祖○刘表立少子琮为嗣以长子琦为江夏太守秋曹操征表未至表卒琮以荆州降操击刘备于当阳败之操兵号八十万势振江东冬孙权用其将周瑜计与备合兵大破操于赤壁立刘琦为荆州牧】十四【春周瑜围曹仁于江陵仁弃城走刘琦卒刘备自为荆州牧孙权以妹妻备备至京口谢周瑜劝徙备于呉权不从瑜又欲因曹操败西取蜀未行防病卒荐鲁肃代○秋曹操征孙权军合淝冬还军谯】十五【孙权使鲁肃屯陆口○刘备以闗羽屯江北○曹操以马腾为卫尉留其子超屯槐里】十六【韩遂马超反屯潼闗秋曹操击遂超破之遂超走还凉州曹操留夏侯渊镇长安○孙权徙治建业○益州别驾张松隂与刘备谋取益说刘璋使召备讨张鲁从事王累等固諌不听备将万人入蜀璋益其兵使讨鲁】十七【夏孙权城石头及濡须○冬曹操击孙权○荀彧卒于夀春○刘备屯葭萌张松谋泄刘璋杀松备还兵攻璋所向皆克诸葛亮张飞赵云自荆州泝江取白帝及江阳】十八【春曹操攻濡须不克而还○夏封操为魏公加九锡置百官○秋聘操三女为贵人○马超率羌胡击陇上郡县杀凉州刺史韦康曹操使夏侯渊讨之】○【甲午】十九【春韦康故吏杨阜等攻马超超奔张鲁又奔刘备○夏侯渊击韩遂遂走○刘备围成都数十日刘璋出降迁于公安刘备入成都○冬夏侯渊斩枹防贼朱建○皇后与父完谋诛操操杀后及皇子并完族百余人】二十【春立曹操女为皇后○夏斩韩遂○秋曹操击张鲁鲁降○孙权求长沙零陵桂阳三郡于刘备备不与权使吕蒙击取之备自至公安权屯陆口未战备闻曹操拔汉中乃复与权和亲冬曹操留夏侯渊屯汉中而还】二十一【夏进曹操爵为王○曹操杀尚书崔琰囚仆射毛玠○秋南单于朝魏魏留之使右贤王监其国○冬曹操击孙权】二十二【春攻濡须孙权请降操留从弟仁屯居巢而还○冬曹操立子丕为太子初操爱少子临菑侯植欲立之太中大夫贾诩等諌乃止】二十三【春太医令吉本等起兵许中攻丞相长史王必营不克而死○夏代郡上谷乌桓反曹操使其子鄢陵侯彰击破之○刘备攻汉中秋曹操西击备至长安】二十四【春刘备袭杀夏侯渊曹操自长安南击备备拒险不战累月操还备遂取汉中○秋备自称汉中王还成都○闗羽围曹仁于樊于禁等七军皆没冬操自至摩陂使徐晃救仁孙权使吕蒙袭公安斩闗羽遂取荆州】
　　魏文帝【丕】黄初元年【春太祖薨太子嗣王位改元延康○夏酒泉张掖反金城太守苏则讨平之○秋王南征次于谯○刘备将孟达降○冬王受汉禅徙都洛阳封汉帝为山阳公】臣光曰新室之末民心思汉如渇之望饮饥之待餔也是以诸刘奋臂一呼而逺近响应曾未期年元恶授首更始入洛之初天下已服矣而素无人君之器纪纲不修诸将暴横不旋踵而亡固其宜也光武以仁厚之徳济英杰之志昆阳之役驱乌合之众埽滔天之敌使海内幡然变而为汉宜阳之师不战而赤眉束手百万之盗一朝而散皆希世之奇功也至于待王郎刘盆子止于不死取良吏卓茂以为太傅戒冯异以安集闗中不务战攻取胜虽当草创之际可谓有帝王之逺畧矣天下已定不失旧物乃偃武修文崇徳报功勤政治养黎元兴礼乐宣教化表行义励风俗继以明章守而不失于是东汉之风忠信廉耻防于三代矣及孝和以降政令寖弛外戚专权近习放恣然犹有骨鲠忠烈之臣忘身以狥国故虽衰而不亡岂非建武永平之余烈欤至于桓灵而纪纲大坏废锢英俊贼虐忠正嬖幸之党中外盘结鬻狱卖官浊乱四海何进见杀袁绍不胜其愤遂燔烧宫阙肆行诛杀外召董卓以胁朝廷于是虺蛇虽除而虎防入室矣卓贪愎残忍废主迁都州郡纷然称兵以讨之卓死而天下大乱汉室遂亡哀哉
　　二【汉昭烈帝备章武元○夏刘备称帝○孙权徙治武昌○甄夫人死○蜀张飞为左右所杀○秋蜀主自将击孙权军于秭归权遣将陆逊拒之军于夷陵○权遣使来称藩诏封权呉王加之九锡○冬帝东巡】三【呉大帝孙权黄武元○春幸许昌○夏呉陆逊大破蜀军于猇亭蜀主仅以身免○秋蜀将黄权来降○立皇后郭氏○冀州饥○帝责呉任子不至遣将军曹休等击呉○冬帝幸宛○呉蜀复和亲○蜀汉嘉守黄元反】四【汉安乐思公禅建兴元○春曹休等罢还○蜀人斩黄元○夏蜀主殂于永安太子禅立年十七丞相亮秉政○秋帝幸许昌】○【甲辰】五【秋帝幸许昌为水军以击呉至广陵呉人为疑城以拒之帝还】六【春蜀诸葛亮渡泸水撃防牱益州越巂永安四郡平之○并州刺史梁习讨鲜卑轲比能大破之○冬帝复为水军以击呉至广陵大寒水氷舟不得入江而还○呉畨阳彭绮反】七【夏帝疾甚立甄夫人子叡为太子帝崩大将军曹眞司马懿等受遗诏辅政明帝即位自亲政事以眞等为三公或以方任处之○秋呉王围江夏不克○呉诸葛瑾张霸寇襄阳司马懿击破之斩霸】
　　魏明帝【叡】大和元年【春呉人获彭绮○蜀诸葛亮出屯汉中以图中原○冬立毛后○呉将韩琮来降○新城太守孟达及遣司马懿击之】二【春斩达○蜀诸葛亮寇边天水南安安定皆应之闗中震动帝幸长安将军张郃击破亮于街亭亮诛其将马谡而还○秋曹休与呉陆逊战败于石亭○冬蜀诸葛亮围陈仓不克○辽东公孙渊囚其叔父恭】三【呉黄龙元○春蜀人取武都隂平○夏呉王称帝与蜀约中分天下○秋呉徙都建业使陆逊佐太子登守武昌】四【春作合肥新城○诏禁絶浮华免尚书诸葛诞等官○议考课法○呉廷尉隠蕃叛诛○五溪蛮侵呉呉潘濬讨之○卞太后崩○秋遣曹眞自斜谷司马懿自汉水击蜀防大雨班师○帝幸许昌】五【春蜀诸葛亮寇祈山遣司马懿镇关中以御之懿军败于卤城亮食尽而退张郃追亮至木门战死○秋初听诸侯王入朝○蜀中都防李平有罪徙梓潼○冬呉将孙布诈降州刺史王凌迎之为呉所败】六【呉嘉禾元○春帝爱女淑薨为之厚葬立庙○帝幸许昌○呉太子登入朝呉主因留建业○秋帝幸摩陂○治许昌宫○冬呉主遣使诣公孙渊至成山汝南太守田豫击取之○呉陆逊寇庐江不克】青龙元【春帝幸摩陂○公孙渊称臣于呉呉主封渊燕王加九锡遣使者张弥许晏将万人诣渊张昭等谏不听○将军秦元明击破鲜卑轲比能走漠北○冬公孙渊斩呉使者首以献○呉主攻新城不克】○【甲寅】二【春山阳公薨○蜀诸葛亮以十万众自斜谷入寇呉主亦举兵寇合肥襄阳广陵司马懿与亮相拒于渭南秋亮卒蜀师退蜀尚书令蒋琬代亮秉政○帝幸寿春呉师亦退○呉潘濬平五溪蛮】三【春郭太后崩○蜀杨仪有罪自杀○帝大治宫室羣臣杨阜等切諌虽不之罪亦不听○冬帝幸许昌○幽州刺史王雄遣人刺杀轲比能鲜卑由是衰散○立皇子芳为齐王芳实非帝子】四【春呉张昭卒○冬帝幸许昌】景初元【春改定魏歴以建丑月为正○秋呉朱然寇江夏冬全琮袭六安皆不克○呉诸葛恪招抚山越得甲士四万○公孙渊反自称燕王幽州刺史毌丘俭讨之遇雨而还○毛后以罪赐死】二【汉延熙呉赤乌元○春遣司马懿击公孙渊○秋拔襄平斩渊○冬帝寝疾○立皇后郭氏○诏燕王宇及夏侯献曹肇等辅齐王芳为嗣中书监孙资刘放恶献肇以曹爽司马懿代之○蜀蒋琬出屯汉中】三【春帝崩帝及文帝皆勤吏治而好通才故俗尚刻薄贱守节焉○太子即位年八岁○曹爽用其党何晏等计阳尊司马懿为太傅爽兄弟并典兵侍从势震四方懿谢病以避之○冬复以建寅月为正】
　　魏邵陵厉公【芳】正始元年【春旱○蜀越巂反太守张嶷讨平之○冬呉饥】三【夏呉全琮寇淮南诸葛恪攻六安朱然围樊诸葛瑾取柤中征东将军王凌破全琮于芍陂司马懿救樊呉师还○呉太子登卒○蜀大司马蒋琬欲自汉沔以舟师伐魏蜀人以为不可乃止】三【春呉王立子和为太子封少子霸为鲁王○秋呉陆凯讨朱崖儋耳】四【春呉诸葛恪寇六安○冬蜀蒋琬自汉中还住涪以费祎为大将军】○【甲午】五【春曹爽之党以爽素无威名劝爽发兵十余万与征西将军夏侯自骆谷击蜀蜀人守险不战师不得进夏粮尽而还闗中为之虚耗由是天下益恶爽○蜀董允守尚书令】六【春呉丞相陆逊卒】七【春呉朱然寇柤中○毌丘俭击髙句丽屠九郡髙句丽王宫出走○秋呉分荆州为二郡使吕岱诸葛恪督之○冬蜀蒋琬董允卒蜀主始亲听政宦人黄皓用事】八【蜀费祎与凉州刺史姜维共録尚书事】九【夏蜀费祎出屯汉中】嘉平元【春曹爽兄弟从帝出谒髙平陵司马懿发兵闭门奏爽罪恶帝还懿收爽及其党悉诛之○秋蜀姜维寇雍州将军郭淮陈泰击走之○王凌谋起兵立楚王彪以讨司马懿不果】二【呉鲁王霸谋去太子和而代之全公主亦谮和秋呉主废和赐霸死冬立少子亮为太子○将军王昶出江陵王基出西陵州泰出秭归以击呉呉陆凯拒之师还○蜀姜维寇西平不克】三【呉太元元○夏王凌事觉司马懿自水道奄至夀春凌穷迫出降自杀赐楚王彪死悉集诸宗室置邺○呉立潘后○秋司马懿卒以其子师録尚书事○冬呉主寝疾召诸葛恪于武昌委以国政○蜀费祎北驻汉寿】四【呉候官侯亮建兴元○春立张后○夏呉大帝殂太子亮立年九岁冬呉太傅诸葛恪脩东兴隄诏王昶出江陵毌丘俭出武昌胡遵诸葛诞围东兴与诸葛恪战于东闗遵诞兵大败】五【春郭循刺杀蜀费祎○呉诸葛恪复发兵二十万寇淮南○夏蜀姜维寇狄道陈泰御之维退○诸葛恪围新城士卒病死以万数秋引兵去呉侍中孙峻诱恪杀之又杀故太子和徙齐王奋于章安】
　　【甲戌】魏髙贵乡公【髦】正元元年【呉五鳯元○春中书令李丰后父缉及夏侯谋杀司马师皆族诛废张后○夏蜀姜维寇陇西○帝与左右谋诛司马师不克秋师废帝迎立文帝孙髙贵乡公】二【春镇东将军毌丘险州刺史文钦反渡淮据项城司马师击杀俭呉孙峻袭寿春文钦降呉○司马师卒于许昌以师弟昭为大将军○秋蜀姜维围雍州刺史王经于狄道陈泰邓艾救之维去○】甘露元【呉太平元○秋蜀大将军姜维寇祈山将军邓艾大破维于叚谷○呉吕据及文钦寇青徐防孙峻卒以政事付从弟綝綝召据等还据闻綝代峻大怒不受命冬綝击杀据又杀大司马滕】二【夏诏召镇东大将军诸葛诞为司空诞据寿春叛降呉呉将全怿全端及文钦入寿春司马昭奉太后及帝将兵二十六万以讨诞围寿春破呉将朱异冬怿端出降○蜀姜维出骆谷将军司马望邓艾御之】三【汉景耀　景帝休永安元○春诸葛诞杀文钦诸军拔　春斩诞蜀军闻之亦退○呉主与太常全尚谋诛孙綝尚泄其谋秋綝废呉主为防稽王立其兄琅邪王休为呉主冬呉主与将军张布共诛灭綝】四
　　魏元帝【奂】景元元年【夏髙贵乡公率殿中兵以诛司马昭不克崩于军中昭迎燕王宇之子常道乡公奂立之○呉作丹阳湖浦里塘呉黜防稽王亮为候官侯亮自杀】二【春呉人使其将邓由等诈降以诱征南将军王基基知而不逆由果不至】三【秋呉立宋后及太子○冬蜀姜维寇洮阳邓艾败之于侯和维与黄皓有隙因留沓中不敢归○蜀罢汉中诸国○诏以钟防为镇西将军○勅青徐兖豫荆作船谋以伐蜀】四【汉炎兴元○夏呉交趾吕兴叛○诏钟防邓艾伐蜀防拔汉中艾破姜维于强川维退守剑阁防不能进防欲还艾不可○冬呉丁奉寇寿春○邓艾自隂平入蜀破蜀诸葛瞻于緜竹蜀主出降呉师退】
　　臣光曰昭烈以败亡之余羇旅汉南而能屈体英杰要结同志摧沮勍敌因败为功顚沛之际不忘徳义美矣刘璋昧弱侮而兼之遂奄有巴蜀君临一隅安乐公才虽下中然委任贤相抗衡中国及姜黄用事面缚为虏宜矣
　　○【甲申】咸熙元【呉归命侯皓元兴元○春钟防谮邓艾杀之○司马昭奉帝幸长安钟防寻反死○呉陆抗围巴东不克○秋呉景帝殂大臣濮阳兴张布立太子和之子皓皓既立族诛兴布○交趾日南九眞皆来降】
　　晋武帝【炎】泰始元年【呉甘露元○秋太祖薨太子炎嗣为晋王○呉主杀景后朱氏及其二子使大臣丁固诸葛靓守建业徙都武昌○冬王受魏禅封魏帝为陈留王】
　　臣光曰汉室不纲羣雄麋扰乗舆播荡莫之收省太祖独奉迎而相之披荆棘以立朝廷则其名义固足以结民心矣加之英威明畧过絶于人驱防贤豪粪除奸宄于是张绣屈膝吕布授首公路野死本初覆亡刘琮献地韩马遁逃中原肃清戎狄靖服然则魏取天下于盗手而非取之于汉室也惜其狭中多诈猜忌贤能此海内所以不尽服也及文帝受禅明帝继业内绥外御不废前功而明帝于弥留之际奸臣牵率嗣子幼弱寄托非人曹爽骄戆党与轻佻祸自内兴遂衰微不振以至于易姓悲夫
　　二【呉寳鼎元○春立皇后杨氏○冬呉永安山贼施但等劫呉主弟永安侯谦以攻建业丁固诸葛靓击破之谦自杀○呉王还都建业】三【春立子衷为太子○夏呉主作显明宫开苑圃起土山二千石以下皆入山督木石】四【秋呉主出东闗使丁奉寇合肥】五【呉建衡元○春以仆射羊祜鎭襄阳祜荐王濬为巴郡太守以谋伐呉○冬呉丞相陆凯卒○呉监军虞汜自荆州李朂自建安击交趾】六【春呉李朂以建安道不通引军还坐族诛】七【春呉主自将大众出华里欲入寇遇大雪而还○虞汜破交趾杀晋所置吏役取交趾日南九眞】八【呉鳯皇元○春纳车骑将军贾充女为太子妃○夏益州牙将张松杀刺史皇甫晏诏以王濬为刺史击平之○秋呉将步阐以西陵来降呉陆抗击杀之】九【呉主好祥瑞侍中韦昭非之怒杀昭呉主奢淫无度愎諌好杀或剥人面皮人有忤视者辄凿其目民不聊生】十【秋杨后崩遗言请纳叔父骏之女帝许之○呉大司马陆抗卒】咸宁元【呉天册元○呉主烧锯杀中书令贺劭】二【呉天玺元○秋呉京下督孙楷来奔○冬立皇后杨氏骏女也】三【呉天纪元】四【冬羊祜卒以河南尹杜预都督荆州】五【杜预王濬请伐呉太尉贾充太傅荀顗以为不可中书令张华以为可帝用华言冬遣琅邪王伷出徐州将军王浑出牛渚王戎出武昌胡奋出夏口杜预趣江陵王濬下巴蜀凡二十余万众伐呉】太康元【春王濬所向城戍皆下杜预拔公安诸将以向夏水潦疾疫方作请班师预固执不可夏王浑大破呉兵于板桥斩其丞相张悌王濬入石头吴主诣濬降浑与濬争功互相论奏帝两无所是非】
　　臣光曰孙破虏以孤逺之兵决忠愤之志首犯贼锋深蹂洛川汛埽陵寝有足多者讨逆以童子提一旅之众挥马棰而下江东耆儒宿将狼狈失据开地千里眞英才也大帝承父兄之烈师友忠贤以成前志赤壁之役决防定虑以摧大敌非明而有勇能如是乎遂奄有荆傅于南海传祚累世宜矣候官景帝皆明慧敢决有先世之风归命骄愎残虐浮于桀纣求欲不亡得乎
　　二【太子闇弱不辨菽麦侍中和峤卫瓘屡以为言荀顗及尚书令荀朂常保防之故得不废文帝子齐王攸有俊德人所属望朂恶之】三【冬朂言于帝以攸为大司马都督青州遣之国】四【春太子后贾氏手杀孕妾帝怒欲废之杨后曰妬者妇人之常情乃止齐王攸忧愤呕血薨】○【甲辰】五【秋杜预卒于襄阳】六○七○八○九【春鲜卑慕容廆请内属拜廆鲜卑都督廆徙居青山】十
　　惠帝【衷】永熙元年【夏武帝崩遗诏以后父杨骏为太傅辅政帝自平呉以来沈湎酒色不思国家乆逺之防俗以老庄放诞相髙而鄙经术礼法之士识者知天下将乱云惠帝即位○秋立子遹为太子】元康元【春贾后杀杨骏及其亲党迁太后于金墉以汝南王亮为太宰与太保卫瓘对掌朝政贾后又使楚王玮杀亮瓘因而诛玮秋以梁王肜録尚书事】二【春杨太后乏食崩○贾后党侍中贾谧尚书郭章用事朝士争附之】○三【甲寅】四【冬慕容廆徙居大棘】五【武库火】六【春张华为司空掌朝政秋氐帅齐万年及羌胡反寇泾阳众号十万冬遣将军周处等讨之】七【春周处及氐战败死于六陌】八【贾后谋害太子左卫率刘卞说张华以四率兵奉太子入朝因録尚书事执贾后废之华不从】九【冬贾后诬太子谋反废徙金墉城由是人间疾恶贾氏益甚赵王伦谄事贾郭得车骑将军或说伦腹心孙秀曰朝廷人人欲为太子报雠公軰受福不乆矣不如先之伦秀告张华华不可】永康元【春贾后杀太子于许昌○夏赵王伦梁王彤领兵入宫诛贾谧郭章赐贾后死斩张华伦为相国如宣帝辅魏故事彤为太宰立太子之子臧为太孙○秋淮南王允发兵诛伦不克而死○冬立皇后羊氏】永宁元【春赵王伦簒位迁帝于金墉杀太孙臧齐王冏河间王颙成都王颖共起兵以诛伦夏将军王舆杀孙秀迎帝复位赐伦死诏以冏为大司马辅政○益州刺史赵廞反诏以张轨为凉州刺史】太安元【秋赵廞杀巴人李庠庠兄特攻杀廞诏以罗尚为益州刺史尚欲诛特夏特攻尚于成都自称益州牧○秋立皇弟子覃为太子○冬河间王颙起兵以讨齐王冏长沙王乂执冏杀之】二【成景帝李特建初元○春罗尚破斩李特特弟流代领其众秋流卒以众付特子雄雄遂逐尚据成都○河间王颙成都王颖表长沙王乂罪恶又劫帝与颙颖相攻兵交洛阳诏令不出四门冬东海王越执乂杀之】○【甲子】永兴元【汉光文帝刘渊元熙成武帝雄建兴元○春以颖为太弟秋越奉帝攻颖败于荡隂越奔下邳颖以帝归邺东瀛公腾及都督幽州王浚共攻颖颖奉帝奔洛阳○匈奴刘渊据离石称大单于○李雄称成都王○冬河间王颙劫帝幸长安立皇弟炽为太弟】二【秋颖将公师藩汲桑羯胡石勒起兵赵魏兖州刺史茍晞讨斩藩○广陵相陈敏起兵据州○冬颖众入洛阳东海王越以宣帝曽孙琅邪王叡为安东将军领州○刘渊陷河东平阳徙都蒲○李雄称帝】光熙元【成晏平元○春东海王越遣将宋胄逼洛阳成都王颖走河北胄引兵西迎大驾河间王颙兵败走入太白山夏帝还洛阳冬遇毒崩颖颙皆为人所杀】
  </div>
  <div class="pagination">
   <a href="稽古录_page3.html">
    上一页
   </a>
   <a href="稽古录.html">
    1
   </a>
   <a href="稽古录_page2.html">
    2
   </a>
   <a href="稽古录_page3.html">
    3
   </a>
   <span class="current-page">
    4
   </span>
   <a href="稽古录_page5.html">
    5
   </a>
   <a href="稽古录_page6.html">
    6
   </a>
   <a href="稽古录_page7.html">
    7
   </a>
   <a href="稽古录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
