<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 55 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 55 页/共 59 页
  </h1>
  <div class="content">
   ３、癸亥，御史中丞陈过庭言：当蔡京专政，攸则以阴谋诡计出入宫禁，外示异同，中实附会。（《纪事本末》卷百三十一。案：下文贬及童贯，而此云仅劾京、攸，似觉疏略。过庭此日上言，实兼劾童贯也。过庭奏牍全文见《靖康要录》，今附载於此。《要录》：四月二十九日，御史中丞陈过庭言：罪恶之著，莫甚蔡攸。当京擅权专政，彼则以阴谋诡计出入宫禁，外示异同，中实附会。及童贯兴师召乱，彼又副之，出搆边隙，归冒重赏。以襦袴之资而当大位，以斗筲之器而握重兵，蠹国害民，亚於京、贯，窜殛之罚，不可以免。今虽降指挥，令侍京於贬所，又官为大中大夫，列於侍从，如是而曰窜斥，可乎！又奏：京以奸恶窜之远方，诸子及孙，自当随侍。今攸居杭州，翛居宿州，诸孙居拱州，各遣妻妾，自图安便，其不孝又甚矣。宜令所属发遣赴贬所，庶知人伦之义。） 诏：蔡京等久稽典宪，众议不容。京可移韶州，贯移英州，勔移循州，攸责授节度副使、永州安置，勔子孙分送湖南。（《纪事本末》卷百三十一，又卷百四十八。案：李《十朝纲要》系此於乙丑，后癸亥二日。《宋史·本纪》、薛应旂《续通鉴》亦在乙丑，惟毕沅《续通鉴》在癸亥，与此同。《靖康要录》在是月二十九日，亦即乙丑也，未知孰是？） 

　　《续宋编年资治通鉴》：夏四月，夏人寇边，攻震威城。戎酋呼知城朱昭曰：“大金约我夹攻，自河以北大金得之，自河以西我国得之。今麟府诸垒悉已归我，公何恃而不降乎？”攻甚急，城陷，昭死之。案：陈桱《通鉴续编》云：先是，粘没喝遣撒拇使夏，许割天德、云内、金肃、河清四军及武州等八馆之地，因攻镇威城。兵马监押朱昭力战而败，乃尽杀其妻子，纳尸井中，复率士搏战死之，城遂陷。既而金将兀室以数万骑阳为出猎，掩至天德，逼逐夏人，悉夺有其地。夏人请和，金人执其使。又案“震威城”，《宋史·本纪》、陈桱《通鉴续编》、王宗沐《续通鉴》并作“镇威城”，《东都事略》、《编年备要》作“震威”，薛应旂《续通鉴误》作“震武”。

　　又复《春秋》学官。案：《宋史·本纪》、毕沅《续通鉴》并乙巳日，《靖康要录》在九日即乙巳也。《要录》：元年四月九日，少宰吴敏劄子：“《六经》垂训，盖天地所以奠世法也，犹之江、河、淮、济，经营中国，终入大海。自三代以后，凡生民有一饭之安，皆《六经》之功世。盖由之而不知，其独恨强秦之祸，礼缺乐亡。而近者王安石以经术自任，又废其一，其意以谓《鲁史》既亡，而《三传》不足取信，则《春秋》永无复可考。殊不知圣人作经，岂不料后群言次第湮没，而此经独存？当是之时，圣人岂不欲明其说於天下！且人之立言，词不达意，而必待补足其说，则其文亦缪矣。而圣人之经，岂乃如此？是盖勿思之甚也。昔韩宣子适鲁，见《易象》与鲁《春秋》曰：‘《周礼》尽在鲁矣。’《易》明天道，而《春秋》著王法。譬如覆载之间，象纬昭於上，而形质列於下，是皆一气所成。然则文王之作《易》，素王之作《春秋》，是皆《周礼》之所在也。臣愿下明诏，复立《春秋》学官，今岁贡举，遂以取士，庶几同讲圣人之遗经，以辅世教。臣不胜大愿。”奉旨依奏。

　　又置详议司，以徐处仁、吴敏、李纲三人领其事。又择官检讨，分六房，期以半年，去一切之政，群臣以为与熙宁条例司、崇宁讲议司相似。条例司欲变祖宗法，讲议司欲制礼作乐以文太平，今欲破觚斫雕，以济艰难，其相似者乃名也，而不相似者实也。上弗信，言者不已，寻罢详议司。案：李《十朝纲要》系此於戊申，《靖康要录》在是月九日。则为乙巳较《纲要》前四日，盖乙巳奏上而戊申乃举行耳。《东都事略》亦在戊申。薛应旂《续通鉴》系於己亥，恐误。《靖康要录》：元年四月九日，少宰吴敏奏：“皇天眷佑有宋，以开中兴之业。《诗曰》‘周虽旧邦，其命惟新’，今日之谓也。方今民未见德，敌未畏威，谓其大更革，以承天休，而玩岁愒日，何以有成？臣不胜大惧。伏望明诏宰执置司辟属，遵上皇诏旨，取祖宗旧法，悉加讨论，复其宜於今者，以幸天下，成王酌先祖之道，宣天复古，庶几在此。”奉圣旨依奏，置司讨论。既而诏少宰吴敏、太宰徐处仁各荐旧官十员，仍差宰臣充详议提举官。徐处仁踏逐到吕本中、范宗尹为吏房，赵柟、李车为户房，刘宁止、张元傒为兵房，安元、方若为礼房，莫俦为刑房，刘彦边为工房；吴敏踏逐到梅执礼、晁说之为吏房，张悫、向子諲为户房，折彦质为兵房，孙傅为礼房，胡安国、李朴为刑房，李弥大、江端友为工房，於尚书省令厅置司，以侍从官为参议，馀官为检讨，分六房，使各讨论，限半年结局。奉圣旨依奏。提举官差李纲、吴敏、徐处仁。臣僚上言：“近请置详议司，讨论祖宗旧法，虽已许置司辟属，而言者屡论，以为不当置。见今未曾开局，欲乞更不置司。如圣意尚欲讨论，即乞令尚书省六曹各具其事上之。都省送中书省取旨施行。”奉圣旨依奏。五月十九日，监察御史胡舜陟上言，乞权罢详议司。从之。李《十朝纲要》：五月甲申，罢详议司。甲申为五月十八日，较《要录》前一日。

　　又诏吏部考覈滥赏，凡由杨戩、李彦之公田，王黼、朱勔之应奉，童贯、谭稹等西北之师，孟昌龄父子河防之役，与夔蜀、湖南之开疆，关陕、河东之改币，吴越、山东茶盐陂田之利，宫观池苑营缮之功，后苑书艺局文字库等之费；又若近习所引，献颂可采，效用宣力，应奉有劳，特赴殿试之流，所叨恩数，一褫夺之。案：《宋史·本纪》、薛应旂、毕沅《续通鉴》亦在癸丑，王宗沐系於癸卯，误也。《靖康要录》臣僚上言在四月十五日，则为辛亥，较癸丑前二日。盖辛亥奏上，而癸丑下诏。并《要录》：臣僚上言：“否泰以类相反，而君子小人各以其类相为往来。方今天下奸恶如织，芜秽郡县，戕贼黎元，凡才无烂羊之能，滥宠有续貂之叹。吏部充塞，无阙以拟注。版曹空匮，不给禄廪，若不一大铲革，恐终不可有为。今以军兴多故，郡县饷运，鞭笞良民，无直而籴，上下皆弊，公私其劳。而奸宄无用之人，坐靡食廪之蓄，此所谓繁其华去其实，而披其枝伤其心者也。愿诏吏部稽考庶官，凡由杨戩、李彦之公田，王黼、朱勔诸道之应奉，童贯、谭稹等西北之师，孟昌龄父子河防之役，与夫夔蜀、湖南之开疆，关陕、河东之改币，吴越、山东陂田，宫观池苑营缮之功，后苑书艺局文字库等之赏，淫朋比德，各从其类；又若近习所引，献颂可采，效用宣力，应奉有劳，特赴殿试之流，此皆殃民蠹国，败俗妨贤，奸凶败位，赇贿买官，所叨恩数，不限高卑，一切追夺，还其本秩。若非士族而横窃名器，如节度横行之贵仕，秘殿延阁之华资，或以童稚奴仆而滥膺，或以商贾胥徒而货取，人人论列，简牍徒繁。愿令吏部略具阀阅，关诸台谏分司看详，上之朝廷，次第裁抑。其坐公田等事如鲜于可等，非理谴逐，宜自元断月日，复其资秩恩数，量才推擢，以劝忠良。然后位著可清，贤能可进，民生可安，国用可节。昔唐去斜封墨敕之官，一日停数千员，不以为疑，则今亦何难之有？夫粪土之墙，则匠石不施涂塈，郑、卫调瑟，则后夔难致《箫韶》。愿陛下顺天休命，而一新之。”奉圣旨依奏。

　　又科举复用诗赋。案：李《十朝纲要》：是月己未，复诏科举依祖宗法，以诗赋取士，禁用《庄》、《老》及王安石《字说》。《宋史·本纪》、薛应旂、毕沅《续通鉴》亦在己未，惟王宗沐系於甲寅，恐误。《靖康要录》：是月二十三日，臣僚上言。二十三日，亦即己未也。《要录》：二十三日，臣僚上言：“窃以国家治乱在用人，用人在责实。熙宁间，王安石执政，改更祖宗之法，附会经典，号为新政。以爵禄招诱轻进冒利之人，使为奥援，挟持新政，期於必行，自比商鞅，天下始被其害矣。以至为士者，非性命之说不谈，非《庄》、《老》之书不读，上慕轩、黄，下比尧、舜、三代，以汉、唐为不足法，流弊至今，为害日久。晋以王衍溺为《庄》、《老》，遂至南渡。今天下之士，操笔弄墨，朝诲夕谕，升孔子之堂，宗虚无之教，而欲风教不坏，朝廷乂安，其可得乎！朝廷以科举取卓伟之才，以诗赋待才能之士，以策论试操守之节，或质之以吏学，或要时政。今之策士，尽成虚无不根之言，欲士详於古今治乱，不可得矣。国家以诗赋为名臣者，不可胜纪。变更旧章之后，至今五纪，特立不群为大臣，几何人哉！国富民康，果及祖宗之时乎？不待辨说可知矣。今国威不彰，由用人不责其实，救之之术，莫若遵祖宗成宪。王安石《解经》，有不负圣人之旨，亦许收用。至於《老》《庄》、《字说》，并行禁止。”奉圣旨，送礼部详议。

　　又追复吕公著等官。案：李《十朝纲要》：是年四月辛酉，追复吕公著、韩维、范纯仁、吕大防旧官职。《靖康要录》：元年四月二十五日，臣僚上言上皇圣旨有曰：缙绅贤能，陷於党籍，此上皇晚悟之意，陛下皆宜奉承，不可缓者也。近日党人中惟司马光独蒙褒崇，如吕公著、韩维、范纯仁、吕大防、安焘辈，皆犹未及。公著及事仁祖，称其有颜氏之节，英宗、仁宗尤加礼遇，神宗尝赐手札曰：‘讬中外腹心之寄，均皇家休戚之重，无逾卿者。’其眷遇可谓至矣。备载《国史》，不可诬也。凡在元祐党籍，皆一时名流，愿一洗之，悉追还旧职与合得恩泽。如陈瓘、邹浩在建中初，并命言路，天下称为‘邹陈’。今瓘已褒赠，而浩未见其叙复，愿早赐施行，以允公议。奉圣旨，以吏、刑部开具职位姓名，元犯因依及未曾牵复，不管漏落，具状申尚书省。二十五日，即辛酉也，与《纲要》合。

　　又诏台谏者天子之耳目，宰执不当荐举，当自亲擢。案：李《十朝纲要》系此於壬戌。《靖康要录》：是月二十五日圣旨。以丁酉朔推之，二十五日为辛酉。

　　又赵良嗣先窜郴州，就诛之。案：《三朝北盟会编》：是年三月二十七日癸巳，诛赵良嗣於郴州。李《十朝纲要》：是年七月辛卯，遣广西转运副使李昇之诛赵良嗣，并函首赴阙，窜其子孙於海南。《宋史·本纪》及陈桱、王宗沐、薛应旂、徐乾学、毕沅《续鉴》亦并在七月，均与此书系四月不合，惟陈均《九朝编年备要》系此於四月，王偁《东都事略》在四月癸亥，与此合。《靖康要录》：是月二十七日圣旨，赵良嗣取首级。又书七月二十七日圣旨，赵良嗣，令广副李昇之刑讫，函首赴阙。一书之中两载其事，显有误。今姑系四月末，以俟考正。《要录》：四月二十七日，监察御史胡舜陟奏：“伏见今日搆成边患，几倾社稷，实自朝官赵良嗣，便佞狡猾，虏中奸雄，始得罪於其国而逃。童贯得之，延为上客，遂与金人有海上之盟。因以叨窃蒙禄，日与贯谋开燕，败契丹百年之好，召金寇侵陵之祸，以良嗣肆诸市朝，未足以赏吾赤子肝脑涂地之苦。今犹居郴，安居善地，典刑未正，公议不容。近童贯亦移郴，岂可使三贼共处？伏望特赐睿断，戮之於市；其指挥使杨思顺，妻济阳郡夫人侯氏，与其家属，并徙岭表，以纾天下愤懑之情。”奉圣旨，赵良嗣取首级。七月二十七日，臣僚上言：童贯政和中纳燕人赵良嗣以为谋主，始建平燕之议，经营十年，中国空虚，招纳叛亡，充斥州县，卒致生灵涂炭。奉圣旨，赵良嗣可令广副李昇之随所至州军行刑讫，函首赴阙。当议赉送宣抚司军前，令开封府差得力使臣一员，赉今来处分，将带行刑公人赴李昇之处使唤，并取首级回。漏泄者，依军法。其子孙已降指挥，送万安军编管。

　　又是月，金人遣萧庆来催所许金帛，诏三省同议。金人要盟城下，贪而无信，不可复与。于是拘庆於都高。徐处仁、吴敏建议，谓：庆本契丹人，不如善遇之使归，与如堵约，共兵以破金人。上遣吴敏至驿劳庆，赐如堵书，令赉去；庆归，以书驰致粘罕，由是罕怒，而攻河东愈急矣。案：本书十月六日杨天言来问罪，附载此事，称有都管赵伦，无萧庆《靖康要录》十一月十日邢倞勒停，附载此事，则有述者，与赵伦二人，亦无萧庆。《建炎以来系年要录》又作宰相徐庆仁以蜡书授修职郎王伦。据《靖康要盟录》及《三朝北盟会编》，则为萧仲恭、赵伦二人也。《金史·萧仲恭传》亦载有此事，而《宣和录》、《靖康遗录》及此书并作萧庆，岂萧仲恭即萧庆欤？存疑俟正。蜡书见《靖康要盟录》，附载於此。《要盟录》曰：先是，於四月因虏使萧仲恭等还朝，密赐耶律太师书，以黄绢写之，云：大宋皇帝致书於左金吾卫上将军、右都监耶律太师：昔我烈祖章圣皇帝，与大辽结盟澶渊，敦信修睦，百有馀年。边境晏安，苍生蒙福，义同一家，靡有兵革战斗之事。通和之久，振古所无。金人不道，称兵朔方，拘縻天祚，翦灭其国，在於中国誓好之旧义，当兴师以拯颠危。而奸臣童贯等迷国擅命，沮遏信使，纳结仇雠，许以金缯，分据燕土。金匮之约，藏在庙祧，委弃弗遵，神人共怨。致金人之强暴，敢肆陆梁，俶扰边境，达於都畿，则惟此之故。道君太上皇帝深悼前非，因成内禅。朕初即大位，惟怀永图，念烈祖之遗德，思大辽之旧好，辍食兴念，无时敢忘。凡前日大臣前后误国构祸，皆以窜逐，思欲亲仁善邻，以为两国生灵无穷之福。此志既定，未有以达。而使人萧仲恭、赵伦之来，能道辽国与燕、云之遗民不忘耶律氏之德，冀假国中诏令，拥立耆哲，众望所属，宜於国人，无如金吾者。适谐至意，良用欣怀。昔闻金吾前为辽国将兵，数有大功，谋立晋王，实为大辽宗社之计，不幸事不克就，避祸去国。向使前日之谋行，晋王有国，则天祚安享荣养。耶律氏不亡，於天祚不害其为忠，而於耶律氏之计，行至忠矣。宗社之英，天人所相，是宜继有辽国，克绍前休，以慰遗民之思。方今总兵於外，宜有西南招讨大帅之助，云中留守尚书愿忠佐之，一德协心，足以共成大事。以中国之势，竭力拥卫，何有不成！谋事贵断，时不可失，惟金吾图之！书不尽言，已令萧仲恭、赵伦面道委曲。天时蒸染，更冀保绥。谨白。”毕沅《续通鉴》载此事於是年七月萧仲恭还金时。陈桱《通鉴续编》、徐乾学《通鉴后编》与王宗沐、薛应旂《续通鉴》追叙此事於是年八月金人分道入寇时，并止萧仲恭、赵伦二人，与《要盟录》合。《宣和录》：上遣吴敏至驿，慰劳萧庆，始令开户。庆见敏，即恸哭投地。敏令左右扶起，以上意存问之，谓之曰：“本朝皇帝以金人渝盟而来督责金帛，群臣不忍，故请留大使於此。皇帝以大使本契丹懿亲，奉使而来，元非得已，谓大使良苦，遣敏奉候。”庆泣谢，因阳骂金人反覆无信义。始与臣国约和，取其金帛，而竟灭之，乃立异姓，称藩臣之。国王，契丹外孙也，强见逼立，非其本意，每言天皇创业逾二百年，一旦沦亡，未尝不泣。今大朝诚能赐与誓书，约为兄弟，如先朝南北故事，愿归约国主举兵相应，上以报大朝之赐，下以复国家之仇，破金必矣。即大朝迟疑不决，本朝孤弱，惟其所制，中原之难，未有既也。敏心喜以为诚然，退奏庆言如此，因请赐余睹书，今庆斋去。又案如堵本书十月六日作余睹，《靖康遗录》亦作余睹，毕沅《续通鉴》作伊都，《十朝纲要》作余堵。《金史》入《叛臣传》作耶律，其姓也。《宣和录》、《靖康要盟录》、《北盟会编》称耶律金吾，金吾其官也。

　　１、五月（案：钱大昕《朔闰考》：是月丙寅朔。） 丁丑，王师与金人战於榆次县，制置副使种师中死之。（《靖康要录》十二月十九日附载种师中死於五月五日，为庚午，与此差三日。《东都事略》、《宋史·本纪》、薛应旂、王宗沐、毕沅《续编通鉴》系并丁丑，与此同。） 初，斡离不师还，抵中山、河间两镇，兵民固守不肯下。肃王、张邦昌及割地使等躬至城下说谕，即以矢石及之而退，沿边诸郡亦然。（案：《续宋编年通鉴》系此数语於二月，今删去不取。） 师中因此进兵逼金人，金人出境，粘罕之师至太原，太原亦坚壁固守，虏兵围之，悉破诸县，为锁城法困之，使内外不相通。（案：《续宋编年通鉴》云：锁城法者，於城外矢石不及之地筑城环绕，分人防守，使内外不相通。） 虽姚古进师，复隆德、威胜，（案：李《十朝纲要》：是年三月庚寅，姚古复隆德府，辛卯，复威胜军。又《宋史·本纪》、薛应旂、毕沅《续通鉴》同。） 扼南北关，累出兵，有胜负而不能解围。（案：李《十朝纲要》：是年四月丙辰，姚古与粘罕战於关南，败绩，退保隆德府。） 於是诏师中由井陉道与古相犄角。师中进次平定军，复寿阳、榆次诸县。时粘罕以暑度隰，（“度隰”，《靖康要录》作“度井陉”） 会西山之师於云中所留兵，皆分就畜牧，觇者以为兵散，将归告於朝廷。大臣信之，从中督战无虚日，使者项背相望，诏书以逗挠切责师中。师中读诏叹曰：“逗挠，兵家戮也。吾结朆兵间，今老矣，忍以此为罪乎！”慨然赴，坠崖下而死。将士退保平定军。《纪事本末》卷百四十五。案：《续宋编年通鉴》云：师中乘胜复寿阳、榆次等县，有轻金人之意，又辎重赏军之物，悉留真定，不以随行。金人乘间訩突诸军，以神臂弓射却之，欲赏射者，而随行银碗只数十枚，库吏告不足而罢，于是士皆愤怨。又尝约姚古、张灏两军同进，二人不至，师中与虏战於榆次，裹创力战而死。观此，则其咎不仅在督战者矣。陈桱《通鉴续编》及封有功《编年》、《靖康小雅》诸书载此互有详略，并录附此，以俟考证。陈《鉴云》：师中五月辛未抵寿阳之石坑，为金将完颜活女所袭，五战三胜。回趋榆次，至杀熊岭，去太原百里。兵沚甚，敌知之，悉众攻右军，右军溃，而前军亦奔。师中独以麾下死战，自卯至巳，身被四创，力疾斗死。“活女”，毕《通鉴》作“和尼”。《金史》有传，娄室之子也。封氏《编年》曰：先是，师中被诏，以兵裹送大金令归。至大名府，复被诏以所统兵救援太原。遂自天长发平定军，至寿阳县，凡数百里间，未尝见一金人。师中以为金人知师至，悉已遁去，而我师肆行，未尝被坚执锐，五兵之具，悉委傔从负之。将至石坑，有报前军已到石桥，至太原止二十里。中军至石坑，军垒未屯，有报榆次县路金人贼马将至。师中曰：“必金人残零归将。”著令后军去收捉，转刻之间，金人大至，我兵未措手，閒铁骑来訩，奔溃被伤，不可胜数，师中遂殁，幸脱兵将十无二三矣。《靖康小雅》曰：时许翰同知枢密院事，昧於兵机，以峻文绳公，不容顷刻。公方欲规画所宜，并待饷馈稍给，方乃鼓行，而许翰督责益急。公太息曰：“事之不济，天也。我何爱一死，不报国也！”乃由土门下井陉至榆次。金人先屯兵县中，公遣击走之，遂入县休士，时军中乏食三日矣。战士日给豆一勺，皆有沚色。翌日，贼遣重兵迎战，招安巨寇杨志为选锋，首不战，由间道径归。前军参谋官黄友战没。胡骑四集，官军溃散，公独与亲兵小校数百搏战，左右以名马援公，请俱遁去。公谢曰：“吾大将也，事至於此，不当求生，尔曹亟去，无撄贼锋。”公遂力战而死。《靖康要录》：九月三日，臣僚上言：“窃闻昨者出师河东，大将种师中全军陷没，兵威挫衄，太原之围，至今未解。抑贻睿圣宵旴之忧，益壮戎虏凭陵之势，忠义之士，愤懑切齿，曾不知本兵之地实有以致之也。师中老成持重，号为名将，练达虏情，洞晓军律。拥万之众，出援孤城，所当料敌制胜，临机应变，以图万全之利，必不轻举妄发，以侥倖速战之功也。同枢密院事许翰，轻躁寡谋，而好谈兵，辄以逗挠不进，移文督责，令出师以赎过。师中素刚，不受迫促。翰从中制之，所不能堪，忘其万死，以决一战，卒至败绩。陛下虽已知其尽忠，然师中含恨地下，而翰之罪曾未暴白，臣实痛之。使翰百辈在朝，何所云补，而失一师中，所係甚重。谨按，翰终始蔡京之门，指天誓日，结为死党。陛下践阼之初，反除御史中丞，未尝以一言及京、攸之恶，而与僚属议论，即委曲开谕，以一身庇之，又欲使其僚不复言，闻者莫不愤疾。首荐蔡氏族婿陈求道为台属，求道以告讦得罪。虽陛下灼见其奸不复用，士论尤为不平。躐迁枢府，艰难多事之时，移病谒告，累月不出。今者尚以延康秘职，出殿近藩。且翰在言路，则党恶庇奸以欺君，在枢府，则妄作生事以误国，迹其罪状，夫岂胜诛！伏望睿断，重赐窜斥，以为怀奸罔上之戒，少赎师中将士九泉之冤。”奉圣旨，许翰落职宫祠。

　　《续宋编年资治通鉴》：五月，募民输财助军。案：《靖康要录》手诏在四月。《四史朔闰考》：是月丙寅朔。二日乃丁卯也。又案《宋史·本纪》、毕沅《续通鉴》亦系并丁卯，惟《北盟会编》作庚午，与《要录》差三日。《要录》：二日手诏曰：“朕嗣承丕绪，夙夜兢惕，思所以抚绥四海，惠养元元，以为无穷之计。而寇戎弗靖，未能偃兵，故将起天下之师，以振国威，然而兴师十万，日费千金。方今积弊之后，朕虽痛自刻励，罔敢汰侈，罢斥浮冗，粗给经费，其於师旅之用，诚未有以赡之也。昔汉帝募民入粟塞下，而师赖以济。今朕上为祖宗社稷之重，将以定中兴之业，下为亿兆苍生之众，将以图休息之期，此忠臣义士协济艰难之秋也。应天下士民上户有能推其财穀赢馀以佐军兴者，仰州县听其自愿，不得抑勒，不以多寡别项储蓄，专以充募兵养士之费。具数申枢密院，各以名闻，朕将等第推恩，以为忠义之劝，故兹诏示，想宜知悉。”

　　又杨时请罢王安石配享孔子。案：《宋史·本纪》及李《十朝纲要》：是月戊辰，诏追夺王安石王爵，罢配享孔子庙。又案《宋史·本纪》、薛应旂、王宗沐、毕沅《续通鉴》亦并系戊辰。《靖康要录》杨时上言在五月三日，亦即戊辰也。《要录》：时又为陈过庭所劾，诏并与外任监当。今并附录於此。五月三日，右谏议大夫杨时言：伏见蔡京用事二十馀年，蠹国害民，几危社稷，人所切齿，而论其罪者，曾莫知其所本也。盖京以绍述神宗为名，实挟王安石以图其利，故推尊安石，加以王爵，配享孔子庙廷。而京之所为，自谓得安石之意，使人毋得而议，其小有异者，则以不忠不孝之名目而痛加窜黜。人皆结舌，莫敢为言，而京得肆意矣。然则致今日之祸者，实安石有以启之也。臣谨按，安石挟管、商之术，饰六艺以文奸言，变乱祖宗法度。当时司马光已言其为害之甚当见于数十年之后，今日之事，若合符契。其著为邪说，以涂学者耳目，败坏其心术者，不可屡数。姑即其为今日之害尤甚者一二以明之，则其为邪说可见矣。昔神宗皇帝尝称美汉文惜百金以罢露台，曰：“朕为天下守财耳！”此慎乃俭德，惟怀永图，正宜将顺。安石乃言：“陛下能以尧、舜之道治天下，虽竭天下以自奉不为过，守财之言非正理。”曾不知尧茅茨、土阶，未尝天下以自奉。其称禹曰“克俭于家”，则竭天下以自奉者，必非尧、舜之道。其后王黼、朱勔借其说以应奉花石之事，竭天下之力，号为享上，实安石竭天下自奉之说有以倡之也。有释《凫鹥》守成之诗，于末章则以谓“以道守成者，役使群动，泰而不为骄；宰制万物，费而不为侈，孰弊弊然以爱物为事？”夫《凫鹥》之五章，特曰：“凫鹥在亹，公尸来止熏熏。旨酒欣欣，燔炙芬芬。公尸燕饮，无有后艰。”自古释之者，未有泰而不为骄、费而不为侈之说也。安石独倡为此说，以启人主之侈心。其后蔡京辈轻货妄用，专以侈靡为事，盖祖此说耳。则安石邪说之害，岂不甚哉？臣伏望睿旨断王安石学术之谬，追夺王爵，诏中外毁去配享之像，使邪说淫乱不为学者之惑，实天下万世之幸。奉圣旨，王安石合依郑康成等例，从祀孔子庙廷，令礼部改正施行。五日，御史中丞陈过庭奏：臣闻太学、贤士之关，礼义之所自出。今也学官相诟于上，诸生相殴于下，甚者诸生奋袂而竞前，祭酒奉头而窜避，败坏风教，一何甚耶！且朝廷之大臣，进退出处，理常也。学正冯楫扬言以为是，博士雷观痛诋以为非。喧争纠讦，甚于街童巷妇之相詈辱者。除本台见行体究外，不识学徒何所取法乎？《五经》之训，义礼渊微，后人所见不同，或是或否，诸家所不能免也。是者必指为正论，否者必指为邪说，此乃近世一偏之辞，非万世之通论。自蔡京擅权，专向王氏之学，凡苏氏之学，悉以为邪说而禁之。近罢此禁，通用苏氏之学，各取所长而去所短也。祭酒杨时矫枉太过，复论王氏为邪说，此又非也。致使诸生集众，直造祭酒位次，欲见而诋之，时若不自引避，必致生事。又有时中斋生姓叶者，党王氏之学；止善斋生姓沈者，党苏氏之学，至相殴击，其人稍众，庠序事体，固当如是耶！臣伏望圣慈裁酌，如祭酒杨时偏见曲说，德不足以服众，学正冯楫、博士雷观，轻浮争竞，大失生儒之体，欲乞指挥，并行斥责。又诸生鼓倡集众为首之人及两斋相殴击者，亦乞下所隶根究姓名，重行屏斥。庶几朋党不立，争讼不生，而使学者乐道向方，不陷于淫辟，岂胜幸甚！奉圣旨，御史台差官体究。既而诏并与外任监当。陈桱《通鉴续编》云：中丞陈过庭、谏议大夫冯澥上疏诋时，乃罢时。祭酒时因乞罢谏职，诏改给事中。时力辞，遂以徽猷阁待制致仕。

　　又种师道驻滑州，以老病乞罢。案：李《十朝纲要》系此於壬申，《靖康要录》於是月十二日书种师中死事后连书师道乞罢。十二月为丁丑，而壬申则初七，死日也。是师道乞罢在师中未死之前，《要录》恐误。

　　又赦河北。案：《靖康要录》是月九日有赦河北制文。九日乃甲戌也。又《宋史·本纪》、毕沅《续通鉴》亦并系甲戌。《要录》：九日制曰：“朕躬承慈训，嗣守丕基，涉道未深，为日尚寡。属戎虏之侵轶，遍河北而驿骚。赖宗庙社稷之灵，驱犬羊而尽矣。繄将帅士民之力，保金汤之屹然。三关底宁，万寓胥悦。推舜嗣位，历试诸艰，而天付予，庶其在于此。有惭否德，乃缵文武。爰念黎元遭焚劫之忧，师旅竭转输之苦，丁壮勇于扞御，老弱疲于给军。田野萧条，既失耕桑之候；体骸撑柱，或罹锋镝之灾。痛在朕心，罪非尔众。宜敷庆泽，用释艰虞。应河北路州军德音到日，死罪减等，馀无轻重并赦云云。呜呼！信顺获助于天人，克平祸乱；赦宥取法于雷雨，期共恩休。咨尔一方，体予至意。”

　　又师中讣闻，上哭於禁中，赠使相，官其子孙二十人。姚古屯威胜军，帐下统制官焦安节妄传寇至，以动军情，师溃于盘陀，退保隆德。安节劝古遁，故两郡皆溃。古及安节还阙，李纲召安节，斩於琼林苑内，姚古窜广州。案：《靖康要录》：是年六月三日，李纲为两河宣抚。二十五日，赐御筵饯李纲於琼林苑。二十六日，李纲犒军讫，斩乐州都护、统制熙河路军马焦安节於琼林苑。李《十朝纲要》饯李纲在六月庚申，斩安节在六月辛酉，均与《要录》合。姚古安置广州则在壬戌，盖二十七日也。《三朝北盟会编》姚古责授节度副使，广州安置在六月二十八日癸亥，与《纲要》差一日。《靖康要录》：是年六月二十七日，御史中丞陈过庭奏：“周世宗战于高平，斩败将何徽、樊爱能等七十馀人，军声大振。如世宗者，政事宪度，虽未尽善，至于用师果决，诚可为后世法。臣谨按，河东制置使姚古虽本将家，其实畏懦，素无战功。所以登坛持节者，唯以名马宝货鬻于童贯之门，滥被恩赏，以至於是。然荷国厚恩，不思报称。自太原被围，古提重兵于威胜、隆德，逗留数月，未尝寸进。及种师中以忠勇自奋，而古违期弗应，遂致师中失利，此古可斩之罪一也。虏人方围太原，未有一骑一卒敢窥南北关；自师中失利，古即退师威胜，士庶叩马恳诉，愿共守奭，古乃夜半遁去，致使威胜之民，扶老携幼，毙于道路，哭泣之声，振于山谷，此古可斩之罪二也。古既退师，其部将又妄言于众曰：‘国家已割太原与金人，我辈可以南归。’于是役夫、般运、粮草、器甲及民众在厢者，悉委弃而去，此古可斩之罪三也。兴师之初，有效用十五人直入隆德，缚伪守倅以献，不血刃而得一郡。古乃掩其功状，不以实奏，致此十五人者止于赐帛，士气不扬，抱戈不战，此古可斩之罪四也。当伪官之守隆德，存恤其民人，保护其妇女，贼锋敢犯，立斩以徇；又闭贼兵于他所，不许妄出，请于粘罕，遣还其兵。自言先世乃汝、颍间人，深有效顺之志，一旦缚至军中，古若如韩信之师左车，李愬之释李祐，太原之围自此可解，乃贪冒功赏，献图于朝，用心不忠，安能成事？此古可斩之罪五也。人有上党道中见大刀巨斧凡数十辈，拥骑而载妇人者，云是将官宠妾，军中妇人，不可胜数，人无斗志，士气不振，此古之可斩之罪六也。古欲退师，无以发端，忽有统制官焦安节厉声而前曰：‘虏骑迫近，何为尚留于此？’古既不能斩安节以慰众心，即从其言，领众宵遁，实古之谋假于安节耳，此古可斩之罪七也。樊、何一失，而世宗斩之，古有大罪，可斩者七，其可恕乎？近日如统制官张师正、王从道，畏法逃窜，已试之军法，如此特小者耳。斩一姚古则主威立，斩一姚古则军声振，斩一姚古则四夷知畏，岂但能解太原一方之围而快龙德士庶之愤而已哉！伏望特赐睿断，明正典刑。”奉圣旨，姚古责授节度副使、廉州安置。又《九朝编年备要》“子孙”下有“族属”二字。《北盟会编》：种师中死，年六十八，侄沔招魂，奉柩至京师。上哭於禁中，亲制祭文云：“吁嗟虎臣，公尔忘身。”遣内侍张实致祭，赠蔊德军节度使、开府仪同三司，官其子孙族属三十人，功德院赐名“旌忠”。二子：濬、潜。师中既死，朝廷议失律兵将之罪，中军统制官王从道朝服斩於马行市；副统制张师正统胜捷兵方屯大名，劄下，知大名府李弥大斩之，众遂溃，后为韩世忠招降者是也。又李《十朝纲要》：五月乙未，姚古与金人战於盘陀，兵败，遁还隆德府。在师中死后十九日。《三朝北盟会编》在五月十九日甲申，在师中死后七日。

　　又下戒厉诏。先是，谏议冯澥言：有公论，有中道。公论天下所同，而中道万世不易。祖宗之法与元丰之法择其可者行之，诸经古注与安石新议择其善者而从之，何必此之是彼之非。诏榜朝堂，御史李光驳之，不听。右正言崔鶠奏：冯澥乃熙、丰人才之一也，自绍述一道德而天下一於谄佞矣，绍述同风俗而天下同于欺罔矣，绍述理财而公私竭矣，绍述造士而人才乏矣，绍述开边而胡尘犯阙矣，此用熙、丰人才之效也。於是降诏。原注吕中曰：自二月金人退师，至十一月金人复入寇，宜上下协力，以救旦夕危亡之急，而朝廷方争结党与，台谏方追论前事，士大夫争法之新旧，辨党之邪正，鼓为烈焰，涨为洪波而已。夫虏之退师非吾德足以感之，吾力足以制之，特以二酋之势未必胜，恐为吾勤王之师所乘耳，故退师以误我，使吾志怠而师散，然后彼可以得志。而一退之后，吾之上下相与称庆，迎上皇于东南，散西师于关陕，勤王之师尽归诸道，宰执、台谏之论，其号则不弃三镇，其实则不救三镇也；其辞则以为内修政事自可攘夷狄，而其实则籍口以治不急之务也。国家待虏大抵急则谋之，缓则忘之，岂独靖康哉！案：《靖康要录》：六月二日有崔鶠奏疏，李光劄子，随即降诏。据《四史朔闰考》：六月丙申朔。二日为丁酉也。冯澥两疏则在五月，今并附录於此。五月十日，左谏议大夫冯澥言：臣闻太学者，道义之所由出，风化之源，贤士之关也。博士讲明训迪于上，子弟切磋琢磨于下，委委蛇蛇，人无异论，此诚大学之盛也。国家自崇、观以来，行贡试之法，而乡举里选，徒蹈虚文。自是士失所守，而太学教养之法，一切不振。士不自重，务为轻浮，博士先生狃于党与，各自为说，无复至当，煽以成风。附王氏之学，则詀诋元祐之文；附元祐之学，则讥诮王氏之说，风流至此，颓敝莫回，兹今日之大患也。比者朝廷罢元祐学术之禁，不专王氏之学，陛下固欲中立不倚，六经之旨，惟其说通者取之，其谬者舍之，不主于一，此固甚盛之举也。臣访闻太学，校试去取于其上者，或主一偏之说；守经肄业于其下者，或执一偏之见，上下哓哓，甚非陛下开设学校教养多士之意。臣又闻臣僚上言，乞罢安石配享，而谓安石之说为邪说。朝廷从言者请，罢安石配享而列于从祀，此固公议所在，其谁以为不然。若言者以安石之说为邪说，则过矣。安石之释经固不能无失也，夫孟子所谓息邪说者，谓杨朱、墨翟之言；若以安石之说便同杨朱之言为邪说，则复当禁之，此所以起学者之谤而致为纷纷也。士之担簦负笈，赴于天子之学以就教养者，非特欲以进取爵禄为心，亦愿其所养所学与操守者何如耳。今科举在迩，为士者若引用王氏之说，有司怀私，便为邪说而黜落之，则其利害所係甚重，臣固不得不论也。臣愿陛下明诏有司，训敕中外，凡学校科举考校去取，不得专主元祐之学，亦不得专主王氏之学，或传注，或己说，惟其说之当理而已。倘有司辄敢以私好恶去取者，乞重赐斥责，庶使天下学者晓然无惑，而庠序多士得以安其心矣。奉圣旨依奏。十三日，左谏议大夫冯澥奏：臣闻天下有公论，有中道。公论者，天下之所同；而中道则万世而不易。熙宁、元丰及元祐以来，人无公论，治失中道，不偏于此，则偏于彼。天下弊于变更，士夫困于迁谪，五六十年间之是非相攻，祸福相轧，纷争扰攘，至于前日大乱而后已。陛下龙兴，以英资睿断，诛锄奸凶，戋刂除蠹弊，旷然大变，与天下更始，宜于此时明大公至正之道于天下，合天下之公论，垂万世而不易。而臣窃听近日朝廷议论，观士大夫之趋向，骎骎复偏于元祐，鼓倡应和，渐不可解，则义理又将不得其中，而政治又将不得其平矣。臣闻道贵适中，法则随时。祖宗之法，至于今百有馀年，盖有可行者，亦有不可行者。今但择其可行者行之，不可行者去之则已矣，何必祖宗之是而熙、丰之非者哉？传注之说，千有馀年，其于圣经，不为无补，然要之公论，岂无浅漏未尽之处？王安石以名世之学，发明要妙，著为新经，镂板太学，颁之天下，学者翕然宗仰，然要之公论，亦有穿凿太过之弊。新经令学者择其善而从之，其不善者而改之则已矣，何必传注之是而新经之非哉？祖宗之治远矣，臣不及见。熙宁、元丰年间，内外安平，公私充实，法令具备，赋役均平，朝廷无倖位，州县无横敛，夷狄畏威，盗贼不作，使今日之治得如其时，有何不可？是时学校英秀如林，治经习吏，皆有本原，程文具在，可以按考，使今日学者得如其时，亦有何不可？自崇宁以来，蔡京持权二十馀年，纷更变乱，靡有宁止。自熙、丰之法扫地无遗，故其大坏，至于如是之极。仁宗皇帝，陛下之高祖也；神宗皇帝，陛下之祖也。子孙之心，宁有厚薄？王安石、司马光，皆天下之大贤，其优劣等差，自有公论。臣愿陛下无作好恶，不蔽偏党，允执厥中，以照临臣下，则是非自明，纷争自息矣。伏望睿慈与两府大臣少加详议，如有可采，乞明榜朝堂，颁示太学，以安士心，以绝众疑，则臣死生幸甚。苟为不然，臣甘受邪言之诛，早正典刑，以示天下，亦死生幸甚。取进止。三省同奉圣旨，出榜朝堂。六月二日，右正言崔鸥奏：伏睹诏书谏臣直论得失以求实是，此见陛下求治之切也。然数十年来，王公卿相，皆自蔡京出。其除擢居要路，以待相继而用者，又充塞乎台省。要使一门生死则一门生生，一故吏逐则一故吏来，更持政柄，互秉钧轴，历千百年无一人互异，虽万子孙无一人害己。此蔡京之本谋也，安得直是之言闻于陛下！且如冯澥近日上章，其言曰熙宁元丰之间，士无异论斥逐，布衣之士，谁敢为异乎？士携策负笈，不远千里，游于学校，其意不过求仕宦耳。安石著《三经》之说，用其说者入官，不用其说者斥落。于是天下靡然雷同，不敢可否，陵夷至于今大乱。此无异论之大效也，而何敢为此说以荧惑人主乎？又曰崇宁以来，博士先生，狃于党与，各自为说，附王氏之学，则试毁元祐之文；服元祐之学，则试诮王氏之说，尤为欺罔，岂有博士先生敢有为元祐之学而试诮王氏之说乎？自崇宁以来，京贼用事，以学校之法驭士人，如军法之驭卒伍。大小相制，内外相辖，一有异论居其间，则累之上下学官，以黜免废锢之刑待之。其意以为，一有异论，则己之罪必暴于天下，闻于人主云耳，博士先生有敢诋诮王氏者乎？欲乞下太学，取博士，讲复视，则澥之诞罔见矣。至如苏轼、黄庭坚之文集，范镇、沈括之杂说，畏其或记祖宗之事，或记名臣之说，于己不便，故一切禁之，坐以严刑，购以重赏，不得收藏，则禁士之异论，其法亦已密矣。澥言元祐之学诋诮王氏之说，其欺罔不亦甚乎？欺罔之言公行，则实是何从而见也。然先王之求实是亦有道矣。皇帝清问下民，《周官》询于众庶，《孟子》不以左右卿大夫之言为然，必询于国人，则实是见矣。臣乞以澥所上言章并臣之章，垂于象魏，揭于通衢，以验国人之论而赏罚之，以戒小人欺罔君父者，此陛下之福，天下之幸也。又奏：臣近上章论谏官冯澥，未蒙施行，澥复迁吏部侍郎，此士论之所共忧，臣适当言责不得而已也。观澥之意，不过欲以熙宁、元丰之法为治。澥乃熙、丰人材之一也，己之欲行则自安，己之说废则身危，非为国家忠计。此天地否泰所係，国家治乱之所自分，不可忽也。昔在仁宗、英宗，特选天下敦朴敢言之士以遗子孙，而王安石用事，皆目为流俗之人，尽逐去之，乃自为新说以造士，号为新美之才。新美之才充塞乎朝廷，而人主不闻天下之安危。元祐之初，相司马光，收仁宗、英宗时人材用之，故宣仁圣烈皇后拥少主不出帘帷而天下治。问其四夷，则率服矣；问其盗贼，则消弭矣；问其军士，则豫附矣；问其百姓，则富乐矣。当是时，天下之势安于泰山。及章惇、蔡卞用事，斥之于瘴海炎荒之外。蔡京阴蓄异图，凶谋益炽，于是尽收熙、丰时人材用之，诱以美官，饵以厚禄，于是海内小人波荡而从之，万口一词，迭相倡和，为绍述之论，以诱惑人主。绍述一道德而天下一于谄佞矣，绍述同风俗而天下同于欺罔矣，绍述理财而公私伤矣，绍述造士而人才乏矣，绍述开边而四夷交侵、胡尘犯阙矣！此用熙、丰人材之效也。譬之治疾，一医治病而瘳，一医治病而坏，此贤否不待较而明也。且元符末，以连年四月朔日食；四月者，正阳之月也，古人所忌。诏求直言，应诏者数千人。蔡京因此以除去异者，乃遣腹心之党考定之，分邪正二等，同己者为正，异己者为邪，异与京同考也，故在正等。凡异己者，京皆指以为邪，陷为罪戾，凡数十人。近者上皇下责躬之语，其言以求直言夺于权臣，反归咎建议臣僚。然则前日附会蔡京号为上书正等者，皆今日之罪人也。陛下嗣位之初，天下观陛下好恶是非，以卜世之兴衰，今用蔡京正等之人，岂上皇好恶悔过之意？天下之士闻之解体矣。又奏：臣伏闻前谏官冯澥曾上章疏乞榜朝堂，朝廷以为是，施行之；御史李光以为非，缴驳之。及光之缴驳也，冯澥不敢以自直，大臣不敢以为辨，寘李光而不问，迁冯澥而不诘，政刑如此，士论纷然。且以澥之言为是，则光可罪；以光之言为是，则澥可斥，当斥而反迁，是谓赏奸。《传》曰：“下义其罪，上赏其奸。上下相蒙，难以济矣。”驯致其道，至于今大乱。陛下中夜以思，当食而叹，未知所以善其后也。而臣下不思所以排奸纠纷，以宽陛下社稷之忧，但袭用前日相蒙之术，以尝试陛下，此罪人也。他日有论蔡京绍述为是，而籍没之资产可还，放逐之子孙可用者矣。何以知之？尝试之说行而陛下无与照奸，则何言之不行，何说之不入？此非独臣忧之，天下忠臣义士所共忧也。今臣区区犯奸锋，蹈祸机，与陛下言之，卒于不胜而自毙也，亦愚矣。但臣职在言责，伐奸邪之谋，塞祸乱之原，为国家长虑却顾，臣之责也。且侍从者，执政之阶也。近澥之意不过欲次补近臣，渐当揆路，以行其邪说，以固其党与，为万世自安之计，此贼臣蔡京之术，行之至今，天下破坏，兹亦极矣。陛下尚忍使京之馀党再破坏耶！前车未覆，而不戒者有矣，未有前车已覆而不戒者也。伏望陛下究冯澥之建议，李光之驳奏，孰是就非，而大明赏罚，以示四方，使四方晓然知陛下政不容奸，则虽邻敌不敢轻中国。不然，匹夫匹妇，忿然有不服之心，国威不复振矣。取进止。侍御史李光劄子论冯澥推尊王安石之学，鼓惑众心，安石置条例司，专任己能，斥逐名贤，任用小人，驯致蔡京、蔡卞操继述之说，扫除祖宗法度。于光劄子后，御批：祖宗之法，子孙当守之如金石。蔡京首倡绍述，变乱旧章，至于今日，可作一诏。诏曰：朕以薄陋，绍体圣绪，惟祖宗绍造区宇，重休累洽，以至于今。其法度条章，虽随时损益，凡以惠遗天下者，咸根抵于仁义，泽施于民，沦入骨髓，在于后人奉承之不敢有渝。迩者，蔡京怀谄蒐慝，妄作不靖，凡旧章彝宪，肆行变乱，挟绍述之言，为刦持之计，内外骚动，公私匮困。比岁上皇深烛其奸，亲御翰墨，攘剔蠹弊，咸所釐正。迨朕缵绍，夙夜祗惧，嘉与公卿大夫图惟故实，务导二帝三王之常道，以协我列圣之心，以为万世之赖。尚虑邪说诐行，习熟见闻，摇动众心，宪于国体，明示厥指，罔有不学。

　　又以李纲为两河宣抚使。初朝廷闻种师中败，师道又以老病告归，乃别议选宣抚使，代师道领兵再援太原。耿南仲谓，国弱敌强，宜割三镇以赂之。纲奏：“祖宗之地不可？，割之徒资敌势，生灵陷于夷狄，岂为民父母之道哉？”上从纲议，为再援之计。南仲曰方今欲援太原，非纲不可。南仲以纲异议，故出之。纲召对，自陈书生不知兵，恐不胜任，且误国事。逾旬不受命。或谓纲曰：“公知上所以遣行之意乎？此非为边事，乃欲缘此以去公，则都人无辞。公坚卧不起，谗者益得以行其说也，上怒且不测，奈何！”许翰书“杜邮”二字遗纲，纲乃受命。宣抚司得兵三万人而阙马，纲白上曰戎事非马无以奋张军容，欲括都城马，寻寝命不果行。纲以二万人分为五军，时胜捷兵叛於河北，遣左军往宣抚之，又遣右军属刘韐。时韐除宣抚副使，又以解潜为制置副使代姚古，以折彦质为河东勾当公事，与潜治兵於隆德府。纲请银绢百万，期以六月二十二日启行。案：《靖康要录》：六月三日，诏以知枢密院事李纲为河北河东路宣抚使。六月三日乃戊戌也。《东都事略》、《宋史·本纪》、毕沅《续通鉴》亦并系六月戊戌，惟李《十朝纲要》系此於五月丙子，与原本五月合。丙子乃五月十一日，与六月戊戌差二十三日。据《传信录》，六月三日召对睿思殿。自是授官之日即日召对，若以《纲要》言之，则是授官二十三日之后始得召对，恐无此理，一不合也；本书谓纲授宣抚在种师中败之后，而种师中死於五月丁丑，若丙子，则在丁丑前一日，反在师中未死之前，二不合也；原本与《纲要》恐并误。据《靖康传信录》：六月三日，召对睿思殿，谕所以欲遣行者。纲再拜力辞，自陈：“书生不知兵，在围城中，不得已为陛下料理兵事，实非所长。今使为大帅，恐不胜其任，且误国事，死不足以塞责。”上不许，即命尚书省书敕，令面受，纲奏曰：“借使臣不量力，为陛下行，亦须择日受敕。今拜大将如呼小儿，可乎？”上乃许别择日受敕。纲退即移疾在告，入劄子乞致仕，力陈所以不可为大帅。且云：“此必有建议不容臣于朝者。”章十馀上，辄批答不允，且督令受命。于是台臣余应求、谏官陈公辅相继上言纲不当去朝廷。上皆以为大臣游说，斥去之，乃无敢言者。

　　又贬陈公辅。案：《靖康要录》：六月十日，司谏陈公辅上劄子。奉圣旨，左司谏陈公辅差监合州酒税务。十日乃乙巳也。《宋史·本纪》、薛应旂、毕沅《续通鉴》亦并系乙巳。《要录》劄子云：臣窃观今日天下之势，譬犹病人之身，有在四肢者，有在心腹者。守奭失备，边境骚然，河北寇难方退，河东用兵失利，夏人西陲亦或侵扰，病亦甚矣，然犹在四肢者。乃若朝廷之上，人主听言不审，大臣用心不公，士大夫趋向不一，而其病在心腹焉。四肢病不治，犹未害者也，心腹病不治，厥身不可保矣。臣待罪万死，为陛下言之。比者狂虏直造京阙，诸门不开，仅月馀日，宗庙社稷，危如累卵。然人心坚守，士气奋发，卒能使番寇引去，国家复存者，四肢虽病，而心腹无病故也。何以言之？陛下即位之初，求言如不及，小大之臣，各尽所言，而陛下听之，未尝惑也。其言之善，虽疏贱之人，必以施行；其言之不当，虽狂妄之甚，亦不加罪，故上下无不通情，朝廷无壅蔽之患。今则不然，忠言切直而未必信，奸言倾覆而未必察，真伪不明，是非蜂起，而陛下愈惑矣。前日余应求以迎合大臣得罪，不知其所言何事，但见应求亲为陛下拔擢，每欲尽忠图报。若或希进，以为身谋，自当以佞媚之言迎合陛下，何乃迎合大臣？人情皆谓其不然。今陛下又不出其所言，明著其罪，以释天下之疑，乃阴逐之，中外皆谓此大臣欲蔽塞言路耳。应求何足惜，臣恐无敢为陛下尽言，则大臣之忠邪，政事之臧否，人情之疾苦，国势之安危，不得复闻于上矣。所谓人主听言不审者，此也。陛下即位之初，一时大臣固有奸庸不足用者，陛下灼知，稍稍去之，遂乃专任一二忠直之臣，彼亦自知委任之专，又见国家危急，故各尽忠，不敢怀私，以相挤毁。今则不然，或以忿怨相攻，或以巧说相毁，各植私党，不先公家。如李纲者，其忠勇虽可恃，而刚愎自用，不无过咎，故同列不平，共相诬谮，陛下已疑之矣，今更出使将兵。宣王时，吉甫所以成北伐之功者，以内有张仲之孝友也。今陛下若以纲为可立功名，一意任之，如宪宗之裴度，固可责其成功，但圣心已疑，而大臣又无张仲之助，则其事尤危矣。纲何足惜，宗社存亡，为可虑焉。臣所谓大臣用心不公者，此也。陛下即位之初，凡百政事，皆以祖宗为法，痛革宿蠹，蠲除弊源，民心熙熙，犹幸及见仁宗四十二年太平之盛，而士大夫皆一其所向，无敢异议。今则不然，或欲以祖宗熙、丰之法并行，或欲以王氏诸儒之学兼用，持两偏之说，立中道之论，如冯澥之徒是矣。夫陛下初欲尽复祖宗，犹恐有妨太上皇帝所行之事，故迟迟未决。今上皇已自深悟奸臣误国，尽欲革去前非，臣僚乃敢尚挟私意以害公法。且王安石开端，蔡京绍述，流弊至此，几亡天下。若非祖宗恩德及民深厚，岂能复存家国！今更复为异同之言，此何理也？臣闻向者太上皇帝初立，便欲追复祖宗，未逾年间，用曾布、蔡京，乃至中辍。今日思之，诚为误矣。然当时之误，天下事势犹可支持一二十年。今若复误，大非前日之比。海内穷愁，公私困迫，国势危蹙，人情骇惧，无甚于今日，一有所误，立可召乱。议论之臣，曾不念此，可为之太息哉！臣所谓士大夫趋向不一者，此也。凡此三者，诚心腹之病，不可不治，愿陛下急治之。审于听言，无以言罪人，使臣下各尽其所见；专于委任，毋以邪害正，使大臣各尽其公心；破两可之说，尽归于祖宗，使士大夫皆一其所向，若是，则心腹之病除矣。四肢之病纵使未去，姑少迟之，必无大害，盖未有能已心腹之疾而不能治四肢者也。如其不然，则内外皆病矣。臣区区小官，误蒙拔擢，举家数口，坐食廪禄，非不能以谀佞之言揣合圣心，朋比大臣，苟以一时富贵，自念平昔愿希古人专君之忠。今在言责，若不竭其愚忠，少图补报，非但负陛下特达之知，亦负臣平生所学矣，将何颜面复在人间乎？伏望少霁天威，留神听览，臣所有干犯圣聪，窜殛之罪，实不敢逃，惟陛下处之。取进止。奉圣旨，左司谏陈公辅差监合州酒税务。

　　又彗出紫微垣。案：《三朝北盟会编》系於六月二十八日癸亥。据《靖康要录》，陈过庭》称二十七日壬戌夜。《东都事略》、《九朝编年备要》及《宋史·本纪》、王宗沐、薛应旂、毕沅《续通鉴》并系於壬戌，与此同，《会编》恐误。《靖康要录》：元年七月十六日，御史中丞陈过庭言：伏见前月二十七日壬戌夜，今月初四日戊辰夜以来，彗星见于天之东北。夫以陛下恭俭忧勤，仁民爱物，施于四海，不宜致此变易，故凡明于天文者，皆曰此金贼灭亡之象。稽之天理，验之人事，金贼残暴，杀伤太甚，自取灭亡，决有是理。虽然天道幽远，天象著明，倘以幽远之说而昧著明之戒，似非古先哲王正厥事以应天变之义。又况戎狄未殄，寇盗未平，主威未振，国势未强，权纲未举，纪律未严，是非未明，赏罚未当，罪人已得，未加明刑，宽诏己颁，未蒙实惠，仓库未盈，私室未富，贵近之列，未皆正人，州县之间，未皆廉吏，命令数下而数易，差除屡报而屡移。朝有姑息之政，吏多冗之员。如是则星象垂戒，其可忽乎？伏望时降明诏，切自警畏，内修德，外修政，进君子，退小人，奖廉洁，蠲苛娆，修兵甲，选车徒，备边陲，储粮食，恤民隐，去冗吏，除弊源。如此之类，次第施行，庶几变灾为祥，转祸为福矣。愿陛下加察焉。取进止。

　　又太白、荧惑、岁、镇四星聚张。案：《九朝编年备要》、《宋史·本纪》、薛应旂、毕沅《续通鉴》同。

　　又金置元帅府，以谙版孛极烈斜乜马为都元帅，粘罕、斡离不为左右副元帅，挞懒、兀室为左右监军，阇目及耶律余睹为左右都监，凡七人。是时粘罕、兀室、余睹三大酋弃太原北去，往返千有馀里避暑，及秋乃还，而我援兵云集不能解太原之围，失计甚矣。案：《金史·太宗本纪》：六月庚申，以宗望为右副元帅。宗望即斡离不也，与此系於六月合。《三朝北盟会编》：是年四月十五日辛亥，金人建元帅府，设置官属：都元帅、左右副元帅、左右监军、左右都监，凡七人。引《节要》曰：斡离不初寇燕山，粘罕初寇河东，称都统府，至是改曰元帅府，乃刘彦宗之议也。《会编》系是年二月二十二日戊午粘罕自隆德府南犯泽州界。二十四日庚申粘罕过泽州，游骑直至孔寨河，晋绛戒严。二十六日逢奉使路允迪等，言城下讲和，已割三镇，乃还太原，於城外旧城筑而居之，号曰元帅府。尽陷属县，运刍粟，为久居之计。则是二月已有元帅府之称。一书之中，两说不合，《会编》恐误。又案挞懒，《金史》、《大金国志》并有传。《大金国志》云：一名挞辣，一名昌，武元从弟也。《金史》有两《挞懒传》，而与阿里刮破宋兵，获胡直孺、随师元一事，两传并载，未知当何属也。兀室即《金史》之希尹也。《大金国志》云：兀室一名悟室，一名希尹，武元帝疏族，族属为子也。《金史》云：完颜希尹本名谷神，欢都之子也。并见本传。阇目，即《金史》之阇母也，有传。《大金国志》作阇目，无传。余睹前作如堵，注详本年四月。

　　（慈谿冯一梅辑注） 

　
卷五十五

　

　　钦宗

　　△靖康元年（丙午，一一二六） 

　　１、七月（案：钱大昕《四史朔闰考》：是月乙丑朔。） 乙亥，蔡京移儋州，（案：《续宋编年通鉴蔡》京窜儋州系於二月，误。二月甲寅朔，攸与童贯始为孙觌所劾，但责降未放逐。） 攸雷州，（案：李&lt;上直下土&gt;《十朝纲要》：是年五月壬申，移蔡攸安置浔州。此盖由浔州移置雷州也。） 以臣僚累章论其阴贼奸恶，罪衅彰著，乞投畀海外也。凡京子孙，皆分徙湖南、江西远郡，寻诏遇有大赦，不得量移。（《纪事本末》卷百三十一。原注京天资险谲，舞智以御人，在人主前，左狙右伺，专为固位之计。终始持一说，谓当越拘挛之俗，竭九州四海之力以自奉。徽宗虽富贵之，而阴知其奸谀，不可以讬国，故屡起屡仆。尝收其素所不合者，如赵挺之、张商英、刘正夫、郑居中、王黼之属，迭居台司以柅之。京每闻将罢退，辄入宫见上，叩头祈哀，无复有大臣廉况事。燕山之役起，攸实在行，京送之以诗，阳为不可之言，冀事之不成，得以自解。暮年，即家为府，嗜利干进者趑趄其门输货，僮奴以得美官者踵相蹑，纲纪法度，一切为虚文，识者窃忧之。而京患失之心，无所不至，根结盘固，牢不可脱。卒以召衅误国，为宗社奇祸，虽以谴死，而海内犹以不正典刑为恨云。案：是年五月，蔡攸安置浔州，至此移置雷州。而五月安置浔州，此书不载，乃《纪事本末》偶脱也。其奏牍并见《靖康要录》，附载於此。《要录》：五月七日，监察御史胡舜陟言：“伏见朝廷访闻蔡攸见在郑州，不即上道，令本路提刑司催促起发随侍。臣窃谓朝受命夕引道，人臣之义也。冬温夏清，昏定晨省，人子之孝也。攸负罪至重，公议不容。陛下姑寘之轻典，恩德隆厚，固宜奉命省愆，不遑启处。而乃骄蹇自肆，迟留近郡，至烦特旨，差官督迫而后行，则是慢上违令，失人臣之义也。攸平昔不孝，视父如仇，恶言詀诋，无所不至，今见其父以罪投窜，往往快之。故始乞随侍者，姑欲自逭罪戾，终不肯往者，乃不孝之真情。如是则绝三纲，废五常，禽兽之不若也。顷金贼犯阙，日望四方勤王之师，以济缓急。上皇南幸，亦未尝一日忘陛下，必欲师旅来护京城。攸为恭谢行宫使司，辄降劄子，妄称圣旨，抗越江东将兵逐州土兵弓手，并未得团结起发，听候指挥使唤，又令镇江府、扬泗州有已发遣经过人并在留。原攸此计，必幸京师不守，留东南之兵以自卫，用心如此，不忠莫大焉。攸为臣则不忠，为子则不孝，得罪於名教，无所容於天地之间，岂典刑之可贷乎？伏乞徙攸岭表远恶之所，以为乱臣贼子之戒。取进止。”臣僚上言：“臣闻善除恶者，如去草之绝根；不善除恶者，如养虎之遗患，其为祸为福，非不皎然易见。自昔人生几失而莫救者，依违牵制，坐视不忍决也。臣谨案，攸大罪有七，其小者擢朆莫数，不复道也。以枢密之臣为俳优鄙贱之事，淫言媟语，巧发应机，怪服异装，安排献笑，出入禁闼，沈酣燕游，处男女合避之嫌，犯君臣至严之分，阃阀不限，堂阶陵夷，攸之罪一也；盗柄鬻恩，援引死党，父子兄弟，自相戈矛，伐异党同，门分楚、越，及京谪衡州，有旨令攸随侍，自当闻命就道，乃遯迹荥阳，积日不发，既不顺於其君，复不孝於其父，攸之罪二也；朋比中官，握臂交膝，既昵私恩，互输诚款，一推一挽，呼吸相助，攸之罪三也；幽、燕之役，开衅起戎，以力争为恢复，以并扰为抚定，以营、平、檀、栾要害控扼之地，捐之金人，蜂虿在怀，虎兕在槛，犹且公肆诞谩，以为百世伟绩，醻功之际，超取上资，国公帝师，一举而委之，偃蹇傲睨，居之不疑，攸之罪四也；虏既渝约，诡谋日彰，药师负恩，逆迹又著，帅臣将校，章疏迭来。自去年秋杪，中朝士大夫已窥窃私语，知祸必至，而攸帷幄谋臣，边机在手，纵使不敏，睹形亦悟，而乃蔽藏覆匿，不告於朝，惴惴然惟恐前日罔功冒赏，奸迹呈露，至使金虏长驱，药师助叛，畿邑为之驿骚，两路罹其荼毒。圣主宵旰，生民疮痍，伊谁致之，攸之罪五也；攸知有必至之祸，不告於朝，不谋於君上，乃自汲汲为妻孥念，其家所蓄器皿金银首饰之类，先自销镕，为轻装计，及虏将至，卷室而东去，襁褓之子苟所爱者，悉携以往，犹偃然肆语曰，得旨扈上皇驾，纵使当时恳告得命，亦合留家属京城，与国均忧。臣顷在润州人来云，六夫人某日出某寺观烧香，六夫人与诏使修撰某日过江回去，盖攸之妻与子也。回之日，实二月二十四日，在上皇渡江回銮之后。其避危图安，反覆熟虑，直至於是。夫为君为宗社为万姓谋，其忽如彼，为妻为子为婢妾计，其审如此，人臣不忠，复有甚於此乎？攸之罪六也；上皇既传位陛下，则陛下神明主矣。凡戴天履地而为人者，孰不稽首曰吾君也，况身为辅臣乎？况前日职在枢机乎？枢机实本兵柄，曰战曰守，此实司之，可须臾离乎？今外州兵马都监，小邑巡尉，寇至而逃，比之他官，罪固加等，若庙谋兵机所寄，先众而遁，当如何哉？攸之罪七也。攸罪有七，天下共知。其前四罪，纵付宽典，在祖宗时，亦合投荒。其后三罪，则匿寇秘祸，残我生民，庇身谋家，忘我宗社，蔑君臣之义，掷大兵之柄。自古人臣有此三恶，其可复容於覆帱閒乎？若不早行诛殛，其如祖宗何？其如天下后世何？昔唐五王不诛武三思，致唐室以再乱。曾不知几上之肉，角翼复生，潜飞深宫，大肆吞噬，可不惧哉？攸之奸狡诡秘，公卿大臣有堕计中而不悟者。臣度其不一二年，必有为之游说，始许及门，旋遂造室。若厕足有地，奸计即行，钩引支党，同恶相济，萧墙之祸，起於意外。是时虽自怆悔，噬脐何及。望陛下大明典刑，以绝后患，如散官安置湖外，诚不足以塞天下之纷纷。”奉圣旨，移浔州安置。六月五日，臣僚上言：“自崇宁初蔡京辅政，首乱旧章，排斥异己，汲引同类，待以不次，朝脱冗散，暮宿严近。常情怨克自重，於是枉道求合，靡然成风。凡所厚者，盖不独显荣其身，又及其子孙，又及其亲戚故旧，阴相倚重，盘根错节，牢不可破。二纪之间，门生故吏，充牣天下。然才者少，不才者多；省事者少，生事者多。贪残苛娆，远近告病，此犹非京之本意也。察其建三卫，置四辅，疏兴化之水，修临平之塔，又令许敷仁奏请太上皇五日一视朝，当此之时，孰不为朝廷寒心？幸其族子有所陈告，台臣因之论列其事，太上皇虽务纳汙，犹令整其坟山。京之僣心，终不肯已，又加王安石王爵，欲自为阶梯，众论喧腾，心不自安。复封韩琦以塞人言，乃蔡确、何执中、郑居中、童贯，皆因之为例封王矣。本朝封王者，不过国初功臣及后父耳。隳国朝之法，长奸雄之心，京凶悖之情，遇事辄发，不可一一数也。赖上皇圣明，不为邪说所惑。京知狂谋终不得逞，於是结附戚里内侍，交通宫禁，肆所欲为，以耗国财，敝民力，必欲坐视颠覆，以快不遂之意。邓洵武、范致虚等，讬为绍述之言，以助京劫持上下；而何执中、余深、林摅、薛昂，皆其死党，济其奸谋，成其羽翼，使不可制。太上皇每下诏书，施行善政，皆为此辈壅遏。是以见人心日益愁怨，国势日益陵迟，权门日益盛强，朝廷日益孤弱。赵挺之、刘逵、张康国、郑居中、刘正夫虽号与京不同，然引用群小，梗闭正路，亦由一道。蔡京、蔡攸，乃其子弟，相与为异，有若仇雠，考其踪迹，实皆同恶相济。至王黼为相，奢汰愈甚，开边黩武，祸及生灵，迹其所来，亦本由京。势位相轧，乃相攻陷，遂致犬羊窥伺，变生一旦。太上皇播越，宗社阽危，虽其所致非一，要之造端立本，舍京而谁？今京降黜，虽屡有指挥，然罚不当罪，舆论犹郁。纵朝廷未欲诛於两观之下，犹当投之海外，以示薄责，其宗族婚姻因京而致显官者，望悉改正。其何执中、余深、邓洵武等，第其罪恶与安石等王爵，亦行寝罢施行。”奉圣旨，京、攸永不放还；如臣僚敢有引荐，当正刑章，仍报行言章。七月十日，左正言程瑀奏：“伏睹臣僚近有章疏，屡论列蔡京罪恶，甫窜岭南，而韶州乃佳地，使京自择，不过如此，比日虽有不放还指挥，然京旦暮之人耳，不早逐之海外，诚无以答天心而塞人望。按京阴贼著於心，造饰奸宄，胁制臣邻，迷国妄上，不可悉数。至於诬谤上皇，罪应诛戮者，臣请为陛下言之。神宗弥留之际，宣仁赞决大命，大臣共闻，初无异论。京乃自谓常带刽子入内，欲斩王珪，以禁制宣仁不暇他议，哲宗已立，己实有功。使宣仁饮恨於重泉，而仁宗与子之意，不暴白於天下。然则谋一身之利，而谤前朝诬母后若此，其谁谓人臣而敢为之？上皇性本慈爱，忘慕功名。京获柄用，假绍述以济奸谋，逐台谏以塞言路。外则缔交党与，内则阴连宦官，相与倡为丰亨豫大之说，以开奢丽夸侈之端。大变旧章，妄作新事，无非蠹国而害民，不但欺君而罔上，坏转般之法，仅足都内给支，而淮、泗之储峙，宝钞茶盐之制尽供御前使用，而转输之经费竭。天变动於上而不忧，人言喧於下而不恤，以至委军政於童贯，使之专恣於外，赏罚不公，沚寒不恤，将士怨嗟，卒致搆患外国，几覆宗社。窃据重位，擅弄威福二十馀年，海内侧目。其归乃在於困民力，蠹邦财，坏军政，使上皇负谤於天下，实有问鼎之心，顾天下怨嫉者众，未敢发耳。罪恶彰彰，死有馀责，此天所不容，地所不载，臣僚论列，不可胜数。而二三人臣怀京卵翼之私，争为庇护，是诚不忍负京之私恩也，不亦异哉？夫鈇钺不用而刀锯日敝，君子之谓国政陵夷者，言刑戮日加於微贱而不行於大臣也。陛下修祖宗之盛德，臣非敢以杀大臣启陛下，姑愿投之海表，以示法必行於大臣而已。释宣仁之恨，为人孙之事也；分上皇之谤，为人子之事也。陛下一举，而为人子孙之心无憾，何惮而不为乎？若欲行法於奸邪，而牵制於宰制，臣窃以为过矣。取进止。”） 

　　２、丙子，童贯移吉阳军安置。（《纪事本末》卷百四十八。案：李《十朝纲要》、《宋史·本纪》、薛应旂《续通鉴》并系此於乙亥日。《三朝北盟会编》系此於丁丑日，惟徐乾学《通鉴后编》、毕沅《续通鉴》与此同。） 

　　３、甲申，蔡京至潭州，卒。（《纪事本末》卷百四十八。案：李《十朝纲要》：七月乙酉，诏蔡京子孙二十三人已分窜湖南、江西远地，自今遇有大赦更不量移。是日，京死於潭州。较甲申后一日。《三朝北盟会编》及《宋史·本纪》、薛应旂《续通鉴》亦在乙酉，并与《纲要》同。惟王宗沐《续通鉴》谓诏下十日京死。则是乙酉下诏，而甲午始死，不知何所据也？徐乾学《通鉴后编》、毕沅《续通鉴》并在甲申，与此同日。《中兴姓氏奸邪录》云：京至潭州，病卒於东明寺，年八十。） 

　　４、辛卯，诏童贯随所至州军行刑讫，函首赴阙。（《纪事本末》卷百四十八。案：李《十朝纲要》：遣监察御史张澂诛之。亦在是月辛卯。而《三朝北盟会编》：八月二十三日丙辰，至南雄州，追及童贯，遵圣旨处分，斩於使院。凡三刀，不过，乃倚死於门阈切断之，取其首，用水银等养浸，斋管赴阙。九月二十一日甲申，标童贯首，榜示开封府。其月日均与此不同。盖七月辛卯乃是下诏之日，而八月丙辰乃行刑之日，九月甲申乃榜示开封府之日也。《东都事略》、《宋史·本纪》、薛应旂、徐乾学、毕沅《续鉴》并系七月辛卯，而《宋史》及徐、毕二《鉴》复书九月壬午枭童贯首於都市。壬午、甲申，止差二日。陈桱《通鉴续编》、王宗沐《续通鉴》并系七月，亦皆据下诏日耳。《靖康要录》：七月二十七日奉圣旨，九月十九日张澂还奏，附载其文於此。《要录》：七月二十七日，臣僚上言：“窃观自陛下临御以来，台臣、谏臣以至学士大夫奏疏上书，皆乞诛童贯以谢天下。陛下圣度涵容，久未赐可。臣窃以谓祖宗垂宪，於治安无事之时，杀大臣为在所当禁，至后世有臣乱天下危宗社而不杀之，非祖宗之志也。况贯阉腐刑馀，在祖宗时，止堪埽除之役，岂真所谓大臣也哉？贯握兵权几三十年，大奸大恶，不可缕数。臣独论其可杀而不可赦者。坏太祖皇帝之兵制，败真宗仁宗皇帝之信誓，通万馀里之小夷，残百馀年之兴国。虏后欲归，却其表而不受，虏主潜遁，指其踪而使擒。契丹旧臣，痛入骨髓，假手女真，俾之报复，旁结西夏，共为敌仇。虏骑欲入，贯犹趣往太原，经纪云中。虏破忻、代，即舍太原以归。其舟楫载所亲兵及兵仗、家属，佩陕西河北河东宣抚使印，浮汴渡江淮而去。贯于是时何有陛下，陛下奈何卒赦之？惟陛下思夷狄侵夺之变，实生於贯，致上皇前日之播越，轸陛下父子之情，肃邸今日之拘縻，伤陛下兄弟之爱。念太祖、太宗百战以得之天下，一童贯实危之，此而不杀，臣恐太祖、太宗含怒於上天未已也。臣愿陛下奋乾刚，发睿断，即贯之贬所，槛至京师，陈百官，召六师，诛於观阙之下。醢其躯以赐战士，函其首以遗女真。战士受醢，必踊跃以增气；女真发函，必悚惕而畏威。契丹之怨稍平，女真之师自退矣。苟或不然，则垂尽老奴，将死牖下，受侮四夷，贻讥万世，无以慰祖宗之神灵，则女真之兵恐未殄也。”又上言：“臣按童贯以奴隶之资，荷不世之遇，夤缘恩宠，包藏祸心。近者臣僚论其罪恶，备载章疏，以其养兵於家，储甲於库，有潜谋不轨之兆，陛下宽宥，姑投海裔。今日窃闻有司检校器用，复有交椅以青龙首金银缘背为饰者，士论传骇，以为贯之不轨踪迹暴白无甚於此。伏望断自渊衷，正其典刑，天下幸甚。”奉圣旨，童贯罪十，首荐朱勔起花石，引赵良嗣灭契丹，修延福宫等，朕在东宫屡为摇动，策立之时亦有异语，不俟策命擅去东南，差留守不授命，东京解围闻而恶之，家中有非法之物，私养死士。前项罪不容诛，亦可告谕中外。仍差监察御史张澂将带开封府公人前去追童贯，随所至州军行刑讫，函首赴阙。当议斋送宣抚司军前一行人漏泄者，依军法。其子孙已降指挥送吉阳军编管；见随贯子孙，仰张澂交割与所在州军，选差官员多差兵役管押前去。九月十九日，监察御史张澂奏，至南雄州，将童贯已行刑了毕。其首级黑漆木匣盛贮及用水银生油养浸，固护斋管前来，未审何处交纳。奉圣旨，付密院交割，检坐前后臣僚言章并张澂所奏，令开封府大字於市曹要闹处出榜晓示标首。） 

　　《续宋编年资治通鉴》：秋七月，除元符上书邪等之禁。案：《宋史·本纪》、薛应旂、王宗沐、毕沅《续通鉴》、徐乾学《后编》均系乙丑朔。《十朝纲要》系於是月乙亥，与诸书不合，恐误。

　　又彗出东北，长数丈，掠帝座，扫文昌，大臣谓此乃夷狄将衰，非中国忧也。提举醴泉观谭益勣面奏垂象可畏，当修德以应天，不宜惑其谀说。案：《靖康要录》：是月十六日，御史中丞陈过庭奏称，前月二十七日壬戌夜、今月初四日戊辰夜以来，彗星见於天之东北。知此书系於七月者，当指戊辰夜言矣。李《十朝纲要》：是年八月庚子，以星文变异，避殿减膳，诏侍从条上民间疾苦。《靖康要录》於八月九日降此诏，均不书彗出之日，惟《三朝北盟会编》於八月七日庚子书彗出东北，而八日辛丑以彗出下诏。徐乾学《后编》、毕沅《续通鉴》彗出下诏并在八月庚子，《东都事略》在八月辛丑，《宋史·本纪》於八月庚子书避殿减膳，而辛丑诏求民之疾苦者十七事，悉除之。盖彗星自六月壬戌夜始见，至八月犹未灭也。

　　又诏罢讨论。左正言程瑀争之，以为可痛愤者三，可深惜者二。不听。案：此节原本附载於四月诏吏部考覆滥赏之后，书七月不书日。今据《靖康要录》，是年七月十二日程瑀有此奏，以乙丑朔推之，十二日乃丙子也。然瑀奏有云七月七日之诏下矣，是下诏当在七日辛未，而瑀於十二日奏上也。《十朝纲要》：是年七月辛未诏，前此欲惩革滥赏十馀事，然岁月已久，真伪混淆，难以究治，可更勿问。与瑀称七月七日正合。《要录》：元年七月十二日，左正言程瑀奏：“臣闻予夺废置，人主驭人臣之柄也。古之人操此以役使群众，喜怒不存於胸中，体公任理，唯其当之为贵。有予有置，不伤於人；有废有夺，不伤於义，故下之人知上之非我私也。得者无所怀德，而失者亦不敢以为怨。犹春夏之施生，秋冬之肃杀，各因其时任其化，造物者既是无心，物亦何尝怀德与怨哉？苟欲有予而无夺，有置而无废，是犹欲有春夏而无秋冬也，其果可行乎？然则前日所予，今日夺之，前日所置，今日废之，亦顾於理何如耳！不审其理之当夺当废，而戚戚焉惧人以为怨，亦过计矣。臣窃惟比年以来，上则权臣，内则邠官，外则恩倖，窃弄权柄，轻视官爵，言功第赏，补授汎滥，不可胜纪。陛下即位，臣下交章论列，四月十五日及五月七日所得圣旨，既许褫夺裁抑，允当众心。士夫鼓舞，以谓官曹自此清，名器自此重，廪禄自此节，侥倖之徒自此退，听依流年进之人自此而免於淹滞，实天下之幸也。事务吏曹文移取索，未果上闻。五月九日复降圣旨，深念侥倖苟得，不足深责，可使自新，以示宽大。特开愿致仕与依进纳正官之路，其官品已高，或元初被赏，不致侥冒者，具名取旨。其实有军功战功及吏职年老补授人，更不褫夺；内有才力之人，而可量才任使，先次施行。圣旨可谓深厚，亦足以杜众多之口矣。诸臣不惟天下公议云何，故怀私植党，阴为曲说，阻挠成命，欲入粟纳金人，并理限选依官户法，则欺陛下以为实为公私之利，恐陛下以失信於人。欲今凡叨冒滥之人，注授、磨勘、赴任，各从其私；有司未稽考，则以有司见行一例阻节为言。夫有旨使之裁抑矣，则合注授者未得注授，合磨勘者未得磨勘，合赴任者未得赴任，何疑之有？顾阻节归道有司画旨，并且令依条注授磨勘赴任。夫苟且之事，岂初政所宜有，乃公然著之命令，此何理哉？犹以为未快也。复饰小说以惑宸听，而七月七日之诏下矣。诏书流传臣听，寻绎诏旨，以为可痛愤者三，可深惜者二，敢为陛下言之。夫岁月既久，干涉虽众，三铨苟未废，简牍且存，可覆视也，何至真伪杂而不可治究乎？群臣乃以难究治欺陛下，此可痛愤者一也；赦宥之行，除罪恶耳。今以往昔滥授爵赏，欲加釐正，未尝求瑕垢而加刑罚也，群臣乃以经赦而求罢，首尾相戾欺陛下，此可痛愤者二也；冒居高爵，滥叨重赏之人，民之所疾，众之所恶也，褫夺裁抑果行，彼将鼓舞之矣，乃今启陛下以姑息僣滥之流，指为安民和众之意，白黑正不相侔矣。臣度陈启之际，是必恐动陛下，以为民不安，众不和，势当置而不问，此可痛愤者三也。僣滥之徒，侥倖得志，胚胎於崇宁，炽盛於政和，大横於宣和，皆朋附权臣宦官恩倖而已。其苟贱趋事，比於奴隶者所不问，舍是赂赇交结，诛求应副，皆剥削吾民膏血者也。乃使之享高爵，居民上以治民，其奉法循理之吏，不问堂除吏部差注为所攘夺，谤嗟盈路。今幸裁抑，民吏少快望矣。未几反之，此可深惜一也；上皇去冬更张庶事殆尽，独未及此，岂以为不当澄汰哉？盖以此遗陛下，使陛下一举而空之，耸天下耳目者也。陛下即位，臣僚再三言之，陛下亦幸再三听之，宰执亦再三奉圣旨矣。今宰执不以退有后言为非，不以反汗为嫌，用意巧密，持说坚牢，以欺陛下，恐陛下偶不察其情，遂为之降诏命，前所画者悉反焉。臣所虑者，不惟侥倖之流复得志，虑天下之人窃议初改之失，此可深惜者二也；昔管仲夺伯氏骈邑三百，饭疏食没齿无怨言；诸葛亮废廖立、李平，及亮卒，立涕泗而平致死。夫何故？夺之废之得其当也。今群臣不惟其当与否，区区以避怨为事，使陛下不得专废置予夺之柄，臣窃未喻。伏望察臣所言，断以无疑，收还诏命，俾有司尊禀五月九日圣旨施行。内有愿致仕及依进纳正官法两项，缘转官则有多少，职名则有高下，有元係选人而改官，有元係白身而受命，轻重不侔，恐难限以两色，欲望更为三省详议。抑臣常观唐室斜封之滥，启罢之者，姚崇、宋寻也。后崔莅、薛昭素以为言，而太平公主主其说於内，复诏量才叙用。而姚、宋寻亦斥逐，使姚、宋在位，叙用之诏，恐未遂用也。昨者裁抑指挥，皆宰执聚议画旨矣。今复更焉，得无异於狐埋之而狐搰之乎？前后异词，是非混杂，坐致政令不一，上累国体，伏愿留神裁察。取进止。”

　　又胜捷军叛讨平之。初，胜捷军统制官张思正与金人遇於河北，而溃至大名府，宣抚使李弥大斩思正以徇，不能抚众，众皆不自安。又闻童贯已诛，有大校李福者，为首遂掠青、淄间，胁从至四万人。弥大遣裨将韩世忠击之，追至临淄河，临阵斩福，馀弃甲而遁。世忠单骑入其军曰：我辈皆西人，平生惟杀番贼，几曾作贼邪？官家使我招汝，若能降，悉赦汝罪。皆拜而请命，遂降之。案：童贯辛卯伏诛，而胜捷军丙戌已平矣，则胜捷之叛必在童贯未诛之前。此云闻童贯已诛，恐误。

　　又杨时言：宣仁皇后保祐哲宗，枉被诬谤，久而未明，乞行政典。上从之。案：李《十朝纲要》：七月丁亥，诏侍从官共议改修宣仁皇后谤史。《宋史·本纪》、薛应旂、毕沅《续通鉴》、徐乾学《后编》并同。

　　１、八月（案：钱大昕《四史朔闰考》：是月甲午朔。） 庚申，遣刑部尚书王云使斡离不军，应道军承宣使曹曚副之，许以三镇税赋之数。（《纪事本末》卷百四十五。案：《靖康要录》载此在八月二十六日，以甲午朔推之，二十六日乃己未，较此先一日。李《十朝纲要》：是月乙卯，遣礼部尚书王云使金国，以閤门舍人马识远副之，至庚申，又遣使金。即此事也。《宋史·本纪》、徐乾学《后编》并系王云使金於乙卯，王宗沐、薛应旂、毕沅《续通鉴》并系庚申，与此同。《靖康前录》称，云自金还，已与金人议定，竟为吴敏所沮。然吴敏罢职在是月己未，前庚申一日，不应罢职后复能沮议。盖前经出使许以三镇税赋，而吴敏沮之，至是吴敏罢职，云乃复使金耳。《宣和录》载是年七月望日，致书金人，许以三镇税赋。可知王云之使先已往复数次矣。本书二月辛酉载王云、曹曚使虏，议以租赋代割地之约，尚不止此一行也。今附载《宣和录》二书及《靖康前录》於此。《宣和录》：七月望日，致书与金人粘罕云：“大宋皇帝致书与大金国元帅，比因专使，常以布书，具载悃诚，想加通亮。但以三镇之民，怀土顾恋，以死坚守，虽令不从，遂致宿师，引日已久。重惟兵民，各为其主，困於暴露，深可悯伤！是用欲以三镇税租，纳充岁币，既不失通和之议，抑亦为长久之图，谅惟仁明，必能矜察。已遣使大金皇帝及皇子郎君，今再命单车，复陈本末，愿加聪听！有少礼物，具於别幅。秋暑尚炽，更希保护。”又致书斡离不云：“大宋皇帝致书大金国皇子郎君，比常布问，具致悃诚。近因使介之旋，犹详敦好之意，但以三镇之民，怀土顾恋，虽令不从，以致宿师，引日已久。重惟兵民，各为其主，困於暴露，深可悯伤！是用愿以三镇租税，纳充岁币，方昭大信，谅不受於閒言；将究远图，岂是生於细故！成长利於两国，在仁人之立谈，想惟英俊，必能体亮。已遣使大金皇帝及大金国相元帅，令再命单车，复陈本末，愿加聪察！有少礼物，具如别幅。秋暑尚烦，更希保护。”《靖康前录》云：先是，朝廷以姚古、种师中、黄迪败衄，乃遣王云入使金国，至是日，云至阙奏上皇，言金人亦颇厌兵，只要三镇税租，效关南十县旧例，限半月，复到燕山，仍要坐到税租岁计银绢数目，及要三道使命往三处诏谕，从所请，即便解兵，仍不得爽约。云日夜奔驰，凡六日至京。具奏，上大喜，顾问群臣可否？云与太宰吴敏素不平，遂沮云请。朝廷既不从云请，遂差云出知邓州。云再三论列利害，言：“朝廷既尝许三镇，誓墨未乾，岂可变盟？今斡离不俯从云言，云中国非金人所处之地，譬犹吞舟之鱼，荡而失水，则蚁能害之；吞车之兽，介而离山，则蚁能咬之，盖居非其所也。然贵朝所以欲三镇二十州者，虽得其地，不过租税而已，不若效关南地，令南朝岁上税租，此万全计也。云数请求，乃肯从说，愿相公熟议。”敏曰：“斡离不既与圣上立盟，回戈之后，反陷隆德，掠我子女，焚毁庐舍。是金人先已渝盟，三镇不与，固已宜矣。”云曰：“云尝语此於斡离不，斡离不云：‘粘罕本我之后军，后来应军期，所过州县不服，即攻隆德府，过泽州，粘罕未知两国讲好，后既得我令旨及贵朝移文，即便北去太原专候交割之使。虽閒有劫掠之事，乃逻卒耳，两国必欲讲好，小事勿论。虽税租之请，自有簿籍，早上其数’。云即还朝。”敏曰：“公为中国臣子，坚为夷狄邪？主上已尝降诏谕天下。”百端沮云。不报。此皆吴敏未罢以前而二月辛酉以后事也。） 

　　《续宋编年资治通鉴》：八月，召李纲，以种师道代之。纲为宣抚，而副使刘韐、制置使解潜、察访使张灏、勾当公事折彦质等皆承受御前处分，事得专达。纲奏上以节制不专，恐误国事，虽降指挥约束，而承受专达自若也。兵出少衄，纲谓分路进兵，贼以全力制吾孤军，不若合大兵，由一路进。会范世雄以湖南兵至，即荐为宣抚判官，方欲会合亲率师讨贼，而召还矣。师道被命，无兵从行，及次河阳，虏使王汭自燕来，师道闻虏必再举入寇，亟拜疏请幸长安，大臣以为怯。未几，召还，命刘韐代之。韐未及行，复命范讷代韐。案：《靖康要录》：是年九月十九日，诏李纲罢宣抚使，以观文殿学士知扬州。以甲子朔推之，十九日乃壬午也。《北盟会编》亦同。而此书在八月，《十朝纲要》在八月丙申，均与《要录》不合。《靖康传信录》云：上命种师道以同知枢密院事，守本官致仕。行至封邱县，得尚书省劄子，有旨，除观文殿学士、知扬州。自召还至除知扬州，相去多日。盖《纲要》记召还之日，而《要录》所记乃除知扬州日耳。《宋史·本纪》、王宗沐、薛应旂、徐乾学、毕沅诸《鉴》亦并书八月丙申召李纲还，而书九月戊寅李纲出知扬州，惟《东都事略》仅於九月戊寅书李纲罢。自据其出知扬州日言也。又案李《十朝纲要》，刘韐代种师道系於是年九月壬辰，而《三朝北盟会编》，十月三日乙未，种师道以疾召还京师。后《纲要》三日。《北盟会编》云：是时师道已在郑州疾笃，昏塞复苏，部曲请留，公曰：“念临轩之语，忍不进邪。”抵河阳，疾甚，朝廷闻之，急召还，宣医弗辍。据是则师道之还，实因疾笃，非有他故也。《宋史·本纪》、薛应旂、毕沅《续通鉴》、徐乾学《后编》并书十月丙午，召种师道还。后《纲要》十四日。

　　又刘岑、李若水分使虏军，请缓师。使还，言至斡离不军，止索归朝官，所欠金银，见粘罕则专论三镇。案：《靖康要录》：是月十九日圣旨，著作佐郎刘岑借太常少卿充计议使，差奉使大金国；邠门宣赞舍人马识远副之。宗泽借宗正少卿奉使斡离不军前，李若水借秘书少监奉使粘罕军前副使，并令选差限七日起发。李若冰改名若水，刘岑日下先次出试院，并请缓师故也。二十一日，徽猷阁待制王云借礼部尚书充大金国和议国信使，马识远充副使，刘岑改差充大金军前和议使，周望依旧充正旦国信使。前差李处权指挥勿行，所有计议使副，并改作和议。十九日为壬子，二十一日乃甲寅也。《宋史·本纪》系乙卯，则为二十二日。《十朝纲要》系甲寅，与《要录》同。《北盟会编》：是月二十日癸丑，李若水奉使金人於山西军前。又云：二十四日丁巳，李若水以吏部侍郎充山西军前和议使，王履以相州观察使充山西军前和议副使。九月一日甲子出国门，十五日戊寅见粘罕於榆次县。大金山西军前叙述尤详，诸书参错，皆十九日以后事也。《东都事略》系甲辰，则为十一日，恐是甲寅之误耳。斡离不、粘罕所议不同，详见李若水劄子，附录於此。《靖康要录》：十月十二日，李若水劄子言：“臣等被命奉使山西皇子军前，馆伴首诘三镇及所欠金银、归朝官、岁币四事。及见皇子，但说‘这段事，大事也’，意谓三镇。续到国相军前，馆伴无主意。及见国相，专理会三镇，无一言及岁币、归朝官，至於金银不惟不言，且深以为讳。或言或不言，或同或异，要之大不过此四者。臣等熟计之，如归朝官，徒费廪禄，终不为用，玩而留之，惟以宿祸。前既下诏遣，不当复吝。况金人以绢书之故，坚要此辈，以示本朝不复收纳，且绝燕人南向之念，不若与之，以中其情。臣恐将来数少，复别生事端，已先说所以损伤之因。彼既信而不疑矣，故云据见抵教过来。臣等论归朝官如此，岁币春既不与，秋亦复然。朝廷必谓既已用兵，币何得与？然用兵之说归罪将帅，持礼而议和，遣使不绝，初未尝明与之暌也，岂有不与之理？臣等恐朝议惜今岁之币，但语之以讲和之后，必不亏少。彼意不深较臣等论岁币者如此，城下所许金银，臣等初不知其的数。既见馆伴说，乃知如此之多，遂痛言当初使人不量朝廷有无，胡乱许耳。今库藏已竭，那里得来。彼亦知其无有，故云若果是无时，以他物准折。臣等论金银者如此。三镇祖宗之地，且陵寝在中，所系甚大，臣等固已恭依圣训，曲致折租之说。彼云既割三镇，则租税自属大金，如何更将来折。臣等复以息生灵、继盟好，永无穷之利动之，而其意确然，终未谐契，仍云已令王汭将意旨去也，不复如皇子尚有寻思之语。去就决择，惟望宸断，区区所见，尚恐未尽。更望陛下参酌王云、刘岑所说，揆王汭之情，令侍从官以上聚议，早为之图，无使长驱深入，以成不支之势，则天下幸甚。”又劄子：“臣窃见朝廷自来遣使，未尝不以皇子为重，国相为轻，凡百礼数亦如之。臣等到彼两处，备见情状，殆与传闻不同。人但见以皇子係大圣之子，族属为近，昨至城下，暴声远闻，矜露其功，大有跋扈之势，故特重之。然国相为堂叔，又为左副元帅，位在上，论其功亦相等，而皇子轻骄，颇有易与之迹，国相严整，每多固拒之辞。故皇子要归朝官而国相不及，皇子欲寻思三镇而国相确然不许，皇子索金银甚切而国相反以为讳。尝以此异同，质之於馆伴，则艴然曰：‘此事一般，莫是贵朝看得。’别其微意，似恨吾待之有差也。又密问其给使人，真定寨中者曰：‘此事只由皇子。’在太原寨中者曰：‘皇子常来此閒取禀。’虽云各护其所事，然已见有相轧之象。前此常闻皇子忌国相下太原，而功出己上，故有欲和之意。今则国相所陷城邑增多，而其规模之大，事体之重，则又过之。伏望陛下屈己为民，度时用德，均其所以待遇之礼，庶使交孚，不害和议大计。”又劄子：“臣等自深州入金人乱兵中，转侧千馀里，回至南关，凡历府者二，历军者二，历县者七，历镇寨者四，并无本朝人马，但见金人列营数十，官舍民庐，悉皆焚毁，瓶罂牖户之类，无有全者。惟井陉、百井、寿阳、榆次、徐沟、太谷等处仅有民存，然已汉蕃杂处。祗应公皂皆曰：‘力不支给，胁令拜降。’男女老幼，陵铄日甚一日，尫残穷苦，状若幽阴閒人。每见臣等，知来和议，口虽不言，意实赴愬，往往以手加额，吁嗟哽塞，至於流涕。又於山上见有逃避之人，连绵不绝。闻各收集散亡士卒，立寨栅以自卫，持弓刀以捍贼。金人屡遣人多方诱之，必被剿杀。可见仗节死义，力拒腥膻，真有恋上之意。惟河北、河东两路，涵浸祖宗德泽，垂二百年，昨因蔡京用事，新政流毒，民不聊生。而童贯开边，燕、云首祸，披民膏血，以事空虚。丁壮疲於调发，产业荡於诛求，道路嚎呼，血诉无所，涂炭桎梏，谁其救之？陛下嗣位之初，力行仁政，独此边事未已，未沐醇醲之泽也。而今戎马凭陵，肆行攻陷，百姓何知，势必胁从；而在邑之民，无逡巡向贼之意，处山之众，有激昂拒贼之心，可谓不负朝廷矣。哀斯民之无生，服斯民之有义，愧起颜面，痛在肺肝。以陛下忧民之心，爱民之切，而主议用事之人，前后误国，陷之死地，可为流涕，可为痛哭。言而及此，实触忌讳。然臣等区区忠孝之心，目击其事，不忍不以上闻。伏望陛下深轸圣宸，薄采愚说，下哀痛之诏，慰民於既往；思救援之计，拯民於将来。上答天心，下慰元元之望。取进止。”

　　又徐处仁、吴敏罢。以唐恪为少宰，何卤中书侍郎，陈过庭尚书右丞，尚书右丞许翰罢同知，以聂昌代之，李回签书枢密院事。时门下侍郎耿南仲专主和议，上是之，处仁力争。南仲引王云使虏，密请逐二相以藉口。左正言程瑀上言：徐处仁庸常，吴敏、耿南仲昏懦，唐恪倾险，此政事所以旷败而不振。昇下宜别选英贤，以图大计。案：《东都事略》、《宋史·本纪》、王宗沐、薛应旂、徐乾学、毕沅《续通鉴》并系此於己未，《靖康要录》系於二十四日，则为丁巳。《北盟会编》则在八月二日乙未。又许翰之罢，薛、徐、毕《三鉴》并系戊午。徐、吴为臣僚所劾，详见《靖康要录》，今并附载於此。《要录》：是年七月十三日，御史中丞陈过庭言：“臣闻汉田千秋以一言寤意，旬月取宰相，”匈奴单于曰：‘汉置丞相非贤也，一妄男子上书得之矣。’盖宰相非其人，取笑四方。见轻戎狄如是，而责其抚百姓，镇四方亦难矣。臣谨按少宰吴敏不才而喜为奸，无识而好任数。又其天资险佞，籧篨戚施，面若畏人，退而害物。自童幼时为蔡京父子养於门下，侧媚狎昵，日益亲附。方郑居中作相，与京搆隙，京乃峻擢敏辈，列於侍从，分布亲党，四面刺探，当时被其中伤者不可胜计。奸迹既彰，久被弃斥。前年攸及子翛覆出为恶，首加荐引。敏知京、翛将败，而攸及李邦彦齐驱并进，於是又背京而从攸。夷考其行，岂宜寘诸庙堂，以污宰辅之任？伏自上皇禅位，陛下登极之初，授受揖逊，若唐尧、虞舜，初无閒言，乃贪天之功以为己力，每於章疏，喋喋自明，此敏之罪一也。陛下仁孝通於神明，形於四海，天下之所共知。敏辄具劄子，欲令百官在上皇前则言陛下孝，陛下前则言上皇慈，播传中外，人心疑惑，此敏之罪二也。臣僚累上章疏击蔡京父子、余深、李邦彦等，敏竭力营护，类多阻抑不行，或行之不尽，使陛下刑政赏罚不均，此敏之罪三也。顷时方贼作过，敏居真州，遽挈其家，遁於甍社，州人因此惊骇不安其居。昨者金寇犯阙，又首入劄子，乞令其父搬家东下，执政从官，纷然相效，使京师之众，扇摇惶惑，此敏之罪四也。左司郎官吴岩夫，婚姻之家，显有亲嫌，引列宰属，倚为腹心，而不顾公论，此敏之罪五也。敏妻兄曾开初除知东平，叶梦得除知颍昌，敏以东平不及颍昌，於是令开与梦得两易其任。曾楙、曾班、曾几皆其妻党，故剖符大藩，或持节善地，不惜爵位以私其亲，此敏之罪六也。昔与宇文虚中同际中书舍人，润色诰命，赖虚中为多。及台臣列论虚中恶同王蕃，而又极力营救，不为施行，其罪七也。敏顷尝荐燕瑛为广南漕臣，交通情好，盖非一端；胡直孺为发运使，时敏寄居真州，干求请谒，靡所不至。瑛与直孺皆以交结匪人，荐致弹劾，虽不得已而罢去，特以龙图直学士典领要藩，其罪八也。居真州不能择交，而与脏污罪人石悈宴饮游从，近乃召悈赴阙，士论大喧，其罪九也。太学官吴若上书痛诋其罪，初则怒而逐之，日下押出国门，是时金寇初退，城外剽掠未息，若无宿之地，实幸其为乱兵所杀耳，既又复其旧职，果出於诚心乎？太学生陈东上书痛诋其罪，初则欲加以重辟，既又命之以官，作威作福，喜怒自已，其罪十也。他恶未暇悉数。敏自知其才不足以当大任，中怀惭怍，不敢举头仰面以见士民，众皆侮笑之，不敢入尚书省判状治事。自当轴以来，不得已而过省者叆十数日而已。方今国家多事，外则夷狄交侵，内则纲纪废坏，虽贤而智者，犹恐不胜其责；况如敏者，他日误国，万万无疑。古人云‘屋大而柱小，可为寒心’，正敏之谓也。臣愚伏望陛下念祖宗基搆之艰，搜采群策，共致中兴。如敏之奸懦，速宜摈斥，若迟疑不决，则国势委靡，中外解体，不可支持矣。臣不胜感切之至。取进止。”八月二十六日，臣僚上言：“臣等历考自古中兴之君，商高宗则得傅说，周宣王则得仲山甫，汉宣帝则得丙魏，王相协心，相与图治。故能伐鬼方，攘夷狄，单于慕义，稽首称藩，载之经史，可不诬矣。至若唐肃宗复两京，迎明皇，非不大有功也。而裴冕、苗晋卿之徒，相业庸谬，肃宗之治因以不振。稽古之士，於此惜之。伏惟陛下勤俭之德，本於生知；缉熙之学，期於日益。盖惟商高宗、周宣王一无以异，汉、唐以下，皆不足数。然自即位以来，於今三时，边陲未宁，黎元扰动，兴滞补敝之效，未有可观者，殆以宰相非其人乎？谨按太宰徐处仁，初以蔡京荐，进自县令，不三年备位政府，缙绅骇其速化，而不闻其有善誉也。自金人退师，陛下采其治郡之能，擢位首相。盖将与国回天下之务，取生民愁叹之弊而尽革之。而器局凡陋，不得大体，智识滞暗，不达时变，则不能宅百揆，熙庶绩，以副具瞻之望。太宰之职，可冒居乎？谨按少宰吴敏，初以蔡京欲联亲议，遂以辟雍私试高第入仕，因与京结为死党。在上皇朝，缙绅目之，位在刘昺林摅之右。上皇内禅，睿智先定，父子授受，夫复何疑？而敏因攸刺得密旨，乃贪天之功以为己有，叨处二府，窃据相位。使其效力自赎犹可容，而以佞济奸，以私植党，凡其施设，悉效蔡京，意在专权固宠。处仁之暗，犹能识之。二人因以不和，而天下之事遂致不决，每出一令行一政，命一官除一吏，不恤宗社之安危，生民之利病，惟务己言之胜。迁延淹时者有之，朝令夕改者有之，遂使天下之人，自春涉秋，日望朝廷之惠泽，而殊未有以慰其心也。方今北虏鸱张，重兵压境，河东之役，师老粮匮，为天下忧，日甚一日，而和议之使未遣，扰民之事益繁，怨嚣并兴。上天见异，穀未及笭，飞蝗蔽空。而处仁与敏傲然自肆，略不引避，意在归过人主，殊失爱君之义。矧以小忿交争黼座之前，大臣之体，得此是乎？臣等采之舆言，稽之旧与，处仁与敏，误国负恩，罪在不赦。陛下仰念祖宗创业艰难之事，上皇罪己传位之心，下恤四海苍生翘首惠泽之久，急罢二奸，别加图任，庶几中兴之业不愧於商、周，天下幸甚。”奉圣旨，徐处仁知东平府，吴敏知扬州，并放谢辞，疾速发赴新任。九月五日，臣僚上言：“臣闻李唐诸帝，其聪明英武无若太宗者。及太子承乾废，以三十一子未知所立，其心亡聊，承佩刀自向，赖长孙无忌抱持以免。乞立晋王，因事方决。虽其平时英略如此，一为多爱所牵，不知自处。乃知自疑似之间，能断以大义，无纤芥胸次者，诚天下之难能也。伏睹道君太上皇帝，去冬锐然以大位内禅於陛下，不谋宫闱，不问阉官，不询郡君，使神器永有依归，其贤於唐太宗远矣。蔡攸出入密侍，闻上皇倦勤之意甚久，奸人多虑，用心不臧，不肯宣露者，将有所待。一旦上皇除陛下以开封牧，攸知事势已定，又自度父子稔恶，平时内惮陛下刚明，遂授其语与吴敏，俾之建白。攸又赞除敏为门下侍郎，其虑患深矣。敏不自揆，乃攘为己功，群小交口称道为有定策之勋，兹实骇闻。借当时上皇意未有所主，虽百吴敏，何能为哉？”奉圣旨，吴敏提举亳州明道宫。臣僚上言：“臣闻国之威柄，惟赏与罚。赏罚者，是非之所以分而政事之所以立也。若惟善者不赏，有罪者不罚，则是非倒置，无所惩劝矣。伏见前宰相吴敏，因上皇有内禅之意，遂乞传位於陛下，曾未累日，遂至辅弼。自维年少，恐不能协副众望，乃招致贤能，张大声势，当是时也，人皆称之。及戎虏既退，浸生骄侈，挟赞助之功，偃蹇无所忌惮。边防之急，不复经意，将帅之任，不复关怀，器甲迟缓而不预为之备，粮食稽迟而不早为之所，般运失时，蠹害为甚。凡此数者，皆当今之先务，虽究心悉力，犹惧不能济事，而敏乃恬然视之如平时，可不为之寒心哉！以至元祐旧臣，则抑遏而不加牵复，蔡氏大恶，则蔽覆而不正典刑，使陛下之仁恩不能以下布，而臣僚之章疏亦沮而不行焉。不问邪正，同於己者喜之；不问愚知，异於己者恶之。於是士大夫失望，民庶解体，则今日之罢已为晚也。而敏虽罢相，犹为观文知扬州，以为己力。又德蔡攸所授之语，惟思报蔡氏之恩，略不顾君臣大义。虽交章攻京、攸之罪，而敏横身障蔽，斥逐台谏，招引同门，以为其助。迫不得已，凡三四贬窜，仅能置京、攸於湖外而已。陛下灼知其奸，乾刚之断，投京海外，窜攸岭表，分布子孙，各置远方。京不及过岭而卒於内地，大不慰天下之心，无有不归咎於敏者。方金贼犯顺，李邦彦欲议和，敏则以和为是，虽三镇之重，遽欲弃与；徐处仁欲议战，敏则以战为然，虽种师中逐贼出界，不以为功。王云倍程北归，求天书以议退兵，敏遂沮其议；及解潜、折可求败衄，遂复请遣使以议和，其失机会，一至於此。太原之围，几年未解，河北之寇，既去复来，敏方且檄河北诸将，声言袭燕，其谬谋误国，莫不如此。国家之急，又数与等辈交相矛盾，怀奸积恶，柔佞阴狠，未见其比。投之遐裔，尚恐未塞人望，观文隆名，宫祠优职，岂宜畀之？”奉圣旨，吴敏落职。九日臣僚上言：“近尝论列吴敏掩蔽上皇内禅之德，当投荒裔，以为不忠之戒。陛下尚存体貌，止令落职宫祠，罪大责轻，未协物论。且陛下自即大位，屏去宫嫔，不迩声色，近以星文谪见，减膳避殿，以消天变，忧勤恭俭，前古未闻。敏身为宰辅，自当仰体陛下至诚恻怛之意，夙夜在公，思所以报国。迩者重造金器数百千，置婢妾二三人，以供娱乐，自谓宰相事业如斯而已。木石肺肠，略无忧国之心，是可忍也，孰不可忍也！以故内外细大之事，一切不复经意，同列询访，但笑而不答。伏望远赐投窜，虽未是偿误国之大过，亦使之知罪不可幸而免也。”奉圣旨，吴敏责授崇信军节度副使彦州安置。“彦州”，《宋史》作“涪州”。

　　又福州军乱，杀守臣李延俊，朝廷命刘颔讨平之。案：“李延俊”，《宋史·本纪》、徐乾学《通鉴后编》、毕沅《续通鉴》并作“柳廷俊”，《九朝编年备要》作“李庭俊”。

　　（慈谿冯一梅辑注） 

　
卷五十六

　

　　钦宗

　　△靖康元年（丙午，一一二六） 

　　１、九月甲子朔，（案：《四史朔闰考》：是年九月朔日无干支。据《三朝北盟会编》书九月一日甲子，知甲子乃朔日也，下宜有“朔”字，据增。） 金人陷太原。（案：太原之陷，《续宋编年通鉴》及《十朝纲要》、《东都事略》、《北盟会编》、《宋史·本纪》、《金史》《本纪》、王宗沐、薛应旂、毕沅《续通鉴》、徐乾学《后编》并系丙寅。为是月初三日。） 时朝廷以姚古为河北河东制置使，种师中副之。古引兵至威胜，闻粘罕将至，其众惊扰，一夕遁归隆德，河东皆震，人民多奔怀泽间。（案：姚古遁归隆德在是年四月丙辰，见《十朝纲要》。） 时诸路救兵未至，师中兵最先进，至榆次，与贼战，死之。（案：事在五月丁丑。） 诏以李纲为宣抚使，督诸将救太原，（案：李纲为宣抚在六月戊戌。） 刘韐副之，折彦质、王以宁、郭执中等十馀人并在幕下。又以解潜为制置使，代姚古、种师中统西番兵，许孝为前军统制，遣潜屯威胜，韐屯辽州，以宁节制浙兵，张孝纯子灏为陕西路都转运使兼浙东察访使，与都统制折可求、张思正等皆屯汾州，（案：《十朝纲要》，刘韐、解潜、折可求、张思正、张灏诸人授官治兵分屯各处系於六月辛丑，《宋史·本纪》亦系六月辛丑，而止书刘韐、解潜二人。《靖康要录》云：至六月初，太原告急者益少，人皆知困，内外忧患。或闻李纲为宣抚已到怀州，乃命刘韐为副使，当平定之路；解潜为制置，当威胜之訩；折可求为都统制，居太原之北；张思正亦为都统制，当文水之南；且命张灏为陕西路都漕兼河东察访，而督其战，军旅威甚，河东之人皆喜曰：“太原围解，河东安矣。”） 范琼率山东兵屯南北关山间，皆去太原五驿，约以三道并进。会城下（案：《续宋编年通鉴》云：时大雨连月，或谓阴盛以语上，上以纲兵权太重，处仁曰：“纲书生耳。夷狄，中国之阴。今太原兵围未解，不以此忧而忧纲乎？”） 有张行中献战车，云可当铁骑。於是造千馀辆。其制两竿双轮，前施秕篱，四槊运转甚捷。每车用甲士三十五人，执弓弩、枪牌之属以翼之，结阵而行，铁骑遇之皆靡。又为蛮牌，施钉其上，战则铺之於地，以却贼马之訩突。然河东七月旦暮已凉，而兵犹未进，且多江、浙、闽、蜀人，皆羸弱不可战。（案：《靖康要录》云：河东七月旦暮已凉，铠甲可御，人人相视曰：“炎暑固不可用兵，今已凉，而犹未进，事将奈何？”又见官军之过者，皆江、浙、闽、蜀，俯偻跛躄，竟日转徙道途之间，问之汝何为者，曰：“救太原兵也。”识者默然。或有知兵者，私相谓曰：“贼数不多，广为虚寨，以张声势耳！若使诸帅三路同日而入，贼必不能支，吾取胜必矣；若参差不齐，胜负未可知也。”） 八月，刘韐兵先进，金人并力奭之。韐兵溃，怀州将领王彦战死。（案：《续宋编年通鉴》云：凡九战，皆捷，斩虏数百。） 而解潜兵与敌遇於南北关，（案：《十朝纲要》，刘韐、解潜与金人战并系於是年七月癸巳，《三朝北盟会编》，解潜自威胜进兵屯南关在七月二十七日辛卯，《传信录》亦云二十七日。盖辛卯进兵而癸巳与敌遇耳。） 转战四日，杀伤相当。金人济师，潜军大败。潜与数十骑走山间，（案：《十朝纲要》，解潜败走系於是年八月癸卯，《三朝北盟会编》在八月三日乙未。） 师中亦败走，所部兵仅有一二回者。执中、彦质与河东转运使高卫、钱归善遁至隆德，独思正之兵在汾州，其众尚十七万，号百万，未出战。金人相谓曰：“韐、潜既败，不足虑也。”乃驱妇艾老弱守虚寨，以当平定、威胜之路，而并其兵以奭思正。思正引兵出汾州，（案：《十朝纲要》系此於八月丁未，与折可求溃师同日。） 执冀璟，徇於众曰：“此不坚守石岭关遁还者也，斩之。”（案：“冀璟”，《三朝北盟会编》作“冀景”。石岭关义胜军耿守忠叛，冀景弃关潜走，在宣和七年十二月九日丙午。《靖康要录》云：关最险要，一夫守之，万夫莫开。是时太原张孝纯谋守关，人或曰：“冀景可也。”於是命景，景辞以兵不足。孝纯命其汉儿耿守忠以本部兵八千助之。景复辞，孝纯曰：“弟如我语。”景不得已而往。使守忠当前，虑其居后见袭也。守忠至关，果启而献之。景以军骑奔还，金人遂围太原。是时宣和七年十二月之初也。） 是月十五日夜，金人於文水县张饮赏月，谍者以告，思正、灏袭之，斩首数百，几获李嗣本。（案：《靖康要录》：灏、思正以小捷之故，驰黄帜呼於中路，曰“汾州报捷”。州县欢声震地，曰我师胜矣，或持酒席相庆曰：“皇帝圣慈，吾其见太平乎。”至有感泣挥涕者。） 十六日，复出战，金人曰：“彼众虽多而喧嚣不整，无能为也。”乃以铁骑三千直訩我师。我师大奔，相蹂践而死者数万人，坑谷皆满。思正以败卒数千奔汾州，灏以牙兵数百趋慈隰。於是威胜、隆德、汾、晋、泽、绛之民扶携老幼渡河南奔者以万计，诸州县井邑皆空。时粘罕已至，乘胜急攻太原，太原凡被围九月，至是力不支，城遂陷。（《纪事本末》卷百四十五。案：张灏、张思正之败，陶宣傒《河东·逢虏记》言其始末最详，今附录於此。《逢虏记》云：灏军汾州，乡兵、正兵约七八万；解潜正军、威胜军护甲乡兵、正兵约九万。先七月初一日，张灏遣统制官折可求、副统制张思正统领军马解围太原。凡七日，军行三十五里，至地名郭山栅，营於中下四高迫窄之地，中有沟涧；谍者不审，柝望不明，大军止为一营。十一日早，贼兵先至，击左军，左军稍胜；又击右军，右军不胜，突入中军。是时两统制使与应副钱粮向运使三人帐中早膳，正膳间，贼骑突入，流矢中向运使，死，二统制骑马走，后军不见阵而溃。八月初，解潜护甲军无探谍、无柝望，忽见贼帜，溃於军中，元负器甲枪刀，皆未释缚，军中惊溃，兵马填塞坑谷，不知其数；抛弃金银、钱粮、缣帛以数十万计。先一日，护甲地震，殷殷如雷声。次日，军坏，解潜仅免，窜归蓝田。宣抚司闻，止解潜军前。自八月十四日，张灏遣副统制张思正统军马，由文水县解围太原。张灏约张思正，思正答云：“军中无此礼。”灏十五夜携具入军中相见，啜茶列杯盘，闻军中虚惊喧乱，张灏急索马驰归，须臾，军起溃散，伤损千馀人矣。十七日，至文水县，统制官李安并其子忠信先登，杀获几二三千人，不暇取级。城中见官军至，欢呼鼓舞，皆以壶浆相餽。既得文水，张思正更不入城，留其军保守，贪功希赏，遂径趋太原。未行间，十八日，贼兵清晓至，人马困乏，所负器械皆未解缚，恐我军先动，遂鼓噪发喊三声以恐，我军不动，贼兵遂至。始发一队，自西南来，相继不绝而至，我军走山，山后绝壁，我军横死者不知其数。军皆四走，已在贼围中。贼说令降，皆脱剥赤露，然后敲死，得免者十无三四。使臣将佐百馀员，金银、钱粮、缣帛抛弃以十馀万计。后军统制冀景不见敌先遁，张灏军一次陷郭山栅，一次陷文水，所失七万馀众，被宣抚司指挥，往彼点勘军马，止有八千馀人，马五百匹；每贼至城下，杜门谨守不敢出战。贼兵恣行剽掠，无有救者。文水之举，先约许孝烈军克日并进，至日失期；张灏军有赤露披坚执锐者，有卖军器者，有鼓唱引去者，有使臣妄冒占放者。将佐辈日事杯酒，更无纪律。汾、晋一带，已失支梧。《靖康要录》：八月十九日，河东察访使张灏、都统制折可求等，与金人合战，溃散两阵人马，那回还汾州团结。奉圣旨，折可求降两官，差遣依旧；张思正等令李纲体度轻责，降夺官资，依旧军前使唤，以观后效。） 

　　２、壬申，臣僚言：“蔡京蠹国二十馀年，罪恶贯盈。陛下奋独断之威，投之海外，京滞留道途，至长沙而卒。识与不识，无不抵掌而叹。攸之罪不减乃父，燕山之役，祸及天下，骄奢淫佚，载籍所无，若不窜之海外，恐不足以正凶人之罪。”诏移万安军。攸行至岭外，上遣使以手劄随所至赐死，并诛其弟翛及朱勔云。（《纪事本末》卷百四十八。案：《续宋编年通鉴》附载此事於二月，《靖康要录》系此於九月九日。以月朔甲子推之，与此壬申正合。《三朝北盟会编》：九月五日戊辰移蔡攸万安军安置，十九日壬午赐蔡攸自尽。均与此不合。《宋史·本纪》在辛未，薛应旂、王宗沐《续通鉴》在丙寅，均误。徐乾学《后编》、毕沅《续通鉴》均在壬申，与此同。《要录》：九月九日，臣僚上言：“蔡京恃吴敏之蔽，滞留道途，至长沙而卒。识与不识，无不罪敏之沮格言章，不早投窜，致京身死内地，抵掌而叹者纷然。蔡攸之罪不减乃父，敏乃置之雷州。雷虽在广南，其地滨海，地无烟瘴，风土不异於中州，此吴敏之私意也。今若不置之海外，无以正凶人之罪而服众人之心。无若使京之早毙，再失天下之望。”奉圣旨，移万安军。） 

　　《续宋编年资治通鉴》：九月，金人陷太原。始，粘罕久攻太原不下，乃於城外筑旧城居之，号元帅府，已而归云中，留银朱大王攻城。至是粘罕自云中复至，乘胜急攻。丙寅，城陷。太原城方四十里，人守甚坚，而百姓自十五以上六十以下皆籍为兵。屋舍尽拆去壁，令其相通；时时出兵，劫番贼寨，掠取柴薪；粮食既尽，杀老弱饷军，沚羸日甚。贼知城困甚，以云梯登城，守城者犹与之战。城破，军民犹巷战。贼怒，纵兵屠其城，尽杀胜捷军，擒帅臣张孝纯，副总管王禀负太原庙御容赴汾水而死，转运韩总、提举单孝忠三十六人皆被害。太原自去年十二月乙卯受围，凡二百六十日，城中军民饿死者十八九，固守不下，至是始破。原注太原之援，自种师中一败於榆次，姚古复败於盘陀，解潜又败於南关，张灏继败於文水，四败之馀，朝廷急召李纲。纲方欲出师决战，召归，而太原更无可援之兵，坐待其亡也。太原陷凡十五日，上下相蒙，上皆不知。太原者，京师之藩屏。太原陷，则王室孤矣，内外无援矣。或谓河东之援兵非不多，良将非不用，而竟不能以救太原者，何哉？朝廷之威令不严，将帅纪律不一，大臣议论不和，此靖康之所以败也。案：太原失守，封有功《编年》详载其事，附录於此。《编年》云：粘罕攻城之具曰炮石洞、子鹅车、编桥、云梯、火梯，凡有数千。每攻城，先列炮三十座；凡举一炮，听鼓声，齐发炮。炮石入城者，大过於斗，楼橹中炮，无不坏者。赖总管王禀先设虚栅，下又置粗糠布袋在楼橹上，虽为所败，即时复成。粘罕填濠之法：先用洞子，下置车轮，上安巨木，状如屋形，以生牛皮幔上，又以铁叶裹之，人在其内，推而行之，节次相续，凡五十馀辆，人运土木、柴薪於中。粘罕填濠，先用大板薪柴，次以荐覆，然后置土在上，增覆如初。王禀每见填濠，即先穿壁为窍，致大鞴在内；俟其薪多，即便放灯於水中；其灯下水寻木，能燃湿薪，火既渐盛，令人鼓鞴，其焰互天，能致不令填濠。其鹅车一如鹅形，下亦用车轮，冒之以铁皮，使数千百人推行，欲上城楼。王禀於城中亦设跳楼，亦如鹅形，使人在内迎敌，亦先以索络巨石，置彼鹅车上，又令人在下，以搭钩及绳拽之，其车前倒，又不能进。其云梯、火梯，悉用车轮，其高一如城楼，悉为王禀随机应变，终不能攻。我又尝内起重城，虑外壁之坏。无何，人众粮乏，三军先食牛马骡驴，次烹弓弩筋甲；百姓煮浮萍、草、树皮、糠粃、草茭以充腹，次则妻男将毙，虽慈父、义夫无不亲食其肉，不暇相易，恐斤两轻重人之不等也。非王公之功，则太原不旬月即失矣。又曰：太原被围二百五十馀日，外城已失，月城中乏薪，乃毁屋取木，燃骨充爨，殍死百分，惟仅存一二，馀皆病不能起。虽披坚执锐者，以其沚乏，悉委军器，但倚壁瞠目，不能步走。至是金人攻重城如蹈平地。王禀闻金人入城，复领羸兵与之巷战，身被数十创。孝纯等为金人所执，粘罕谓曰：“尔以一城辄敢拒守！且大辽为我灭，今城既为我得，有何能乎？”孝纯曰：“使我有粮，尔岂能逞其志也！闻自古为天下者，务广德不务广地。尔灭大辽，使不继世，灭人宗庙，德既不施，地虽广大，极盛必衰，兵虽黩武，好战必亡。”粘罕笑谓之曰：“大辽天祚，内政不修，外侮邻国，畋猎不时，女色无厌，躭酒嗜音。我家大圣皇帝，知其必亡，躬行天讨。以顺伐逆，社稷邱墟，固已宜矣，何云无德？尔家国主，遣使海上，就盟者屡矣，数次败好，我太祖武元皇帝存大体，不欲出师问罪。我家既得云中，闻你家始以兵来朔界，后以赵良嗣、马扩等来，我皇帝责其败盟，乃不遣使事。本当欲不通和，以良嗣等再三请求，乞依旧好，大圣皇帝降旨云：初以南朝失信，断绝无疑，缘南朝皇帝御笔亲书，今更不论元约，特与燕京、涿、易、檀、顺、景蓟六州二十四县汉民，其係官物及奚、契丹、渤海、西京、平、滦等州不在许与之数。后闻尔家窃入燕京，用兵失律，败衄奔归；童贯再遣赵良嗣来请我家围燕京。我大圣皇帝遂分三路入燕。伪后奔走，辽大臣开门以降，乃遣良嗣、马扩归你家朝廷献捷。吾大圣皇帝不豫归国，交与你燕京。尔家遣詹度，使人招我家知平州张觉加其节钺，使世袭平州；又将不係交割民户招诱南去，败盟之君，有如此乎？向者我皇帝遣二太子郎君与我等分兵问罪，天兵既抵汴京，尔家君臣哀鸣请和，交割三镇二十州以赎其罪。太子矜怜从请，遂乃班师。誓墨未乾，盟言又变，三镇不还，以兵袭我。自古违盟，不能享国。今再奉敕命复行吊伐，汝宜自新，吾当用汝。”孝纯曰：“朝廷之事，我未尝与闻。惟被命帅此一方，世受国恩，焉敢背弃？我闻不战屈人之兵者为上，向数攻城，未尝得志。近以我兵沚乏，故城为尔所得。又况攻城为下策，何足道哉！孝纯惟有一死以报朝廷，勿复多言。”遂瞑目不语。粘罕又使人捽仆孝纯及子浃於地，曰：“从我则有生理，不然，我以万种之刑及尔父子。”浃大声曰：“我不负朝廷。”颇被楚捶，抗言不挠，父子要以必死。粘罕曰：“尔父子不畏死，先取其馀各官来令看！”遂将统制高子祐、统领李宗颜、运副韩总、提举单孝忠、廉访狄流、通判方笈张叔达三十馀人皆被杀，而孝纯父子颜色不变。粘罕顾谓高尚书曰：“押去，勿令自尽。”孝纯不食者累日，稍稍为左右诱令啜粥食。粘罕令人押付云中。《靖康要录》云：金人领兵寇泽州，逢朝廷讲和官，乃还太原，遣人入城谕之曰：“朝廷已割太原矣，亟开门。”孝纯并副总管王禀曰：“朝廷已割太原矣，尔但奏朝廷，云某等不肯。”坚守如初。金人大怒，无如之何，留兵数万守之。其酋归云中，贼於太原城外用植鹿角木，环其城原数里，中为小径，往来纵犬以警之。是时天气已热，各休於林樾之下，而分食太原十邑，其守益固。大酋既归云中，有谍者来，云四月二十七日於云中张饮而庆者三日，汉儿蕃兵打球以助焉。太原虽被围甚密，而窃出告急不绝，皆於衣领中藏奏状以达朝廷。且令速进兵解围。告急之人能至脱者，閒为贼获逮，其书至朝廷，以兵与之，贼亦甚惧。其告急之人能至者，枯瘠如鬼，曰：“太原城中煮弓弩皮甲以食，又将告竭矣。”又云粘罕以太原未下，河东劲兵必乘其后，因留攻太原，禀总守奭，以死拒寇。城中食尽，至煮弓弩、马甲，取筋皮充粮。虽粘罕尽锐攻之，自十二月至七月不能陷也。久之，食尽人疲，力不能支。诸道援兵如姚古、折可求、刘光世、种师中、刘韐、张灏、解潜等军，四面俱至，贼分兵摧之，皆不得前。是月九日，城遂不守，帅臣检校少保张孝纯不能死，为贼所擒；禀独与部下决战，突围而出，胡骑追之，力战不解，部曲尽亡，禀遂负太原庙中太宗御容赴汾水而死。《靖康遗录》谓金人攻陷太原，张孝纯拜降，误也。孝纯被执不屈，封氏《编年》备载其详。又云谓王禀登阁抱太宗御容，令人纵火而死。与此异。然《靖康要录》、《靖康小雅》亦并云投汾水死。《遗史》又谓走入统平殿，取檀香御像以匹练系於其背，缒城投溪其死。而《金虏节要》谓粘罕移得其秘，令孝纯验之。夫秘犹可验，则死於水，不死於火明矣。《三朝北盟会编》又载运判王举被杀，通判王逸自焚死。《宋史·本纪》又载通判方笈死之，详见封氏《编年》。
  </div>
  <div class="pagination">
   <a href="续资治通鉴长编拾补_page54.html">
    上一页
   </a>
   <span>
    ...
   </span>
   <a href="续资治通鉴长编拾补_page50.html">
    50
   </a>
   <a href="续资治通鉴长编拾补_page51.html">
    51
   </a>
   <a href="续资治通鉴长编拾补_page52.html">
    52
   </a>
   <a href="续资治通鉴长编拾补_page53.html">
    53
   </a>
   <a href="续资治通鉴长编拾补_page54.html">
    54
   </a>
   <span class="current-page">
    55
   </span>
   <a href="续资治通鉴长编拾补_page56.html">
    56
   </a>
   <a href="续资治通鉴长编拾补_page57.html">
    57
   </a>
   <a href="续资治通鉴长编拾补_page58.html">
    58
   </a>
   <a href="续资治通鉴长编拾补_page59.html">
    59
   </a>
   <a href="续资治通鉴长编拾补_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
