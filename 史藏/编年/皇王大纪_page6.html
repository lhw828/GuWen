<!DOCTYPE html>
<html>
<head>
    <meta charset="UTF-8">
    <title>皇王大纪 - 第 6 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 6 页/共 20 页</h1>
    <div class="content">　　九祀甲辰
　　十九祀甲寅王之世迁都于耿为水所圯作祖乙王惧以巫咸之子贤为相诸侯賔服天下大和是歳王崩子祖辛立
　　祖辛
　　十祀甲子
　　十六祀王崩立弟沃甲
　　沃甲
　　四祀甲戌
　　十四祀甲申
　　二十四祀甲午
　　二十五祀王崩国内乱祖辛之子祖丁立
　　祖丁
　　九祀甲辰
　　十九祀甲寅
　　二十九祀甲子
　　三十二祀王崩国内又乱沃甲之子南庚立
　　南庚
　　七祀甲戌
　　十七祀甲申
　　二十五祀王崩国内又乱祖丁之子阳甲立
　　阳甲
　　元祀自沃丁以来废嫡而更立诸弟子诸弟子或争相代立比九世乱诸侯莫朝
　　二祀甲午
　　七祀王崩立弟盘庚
　　盘庚
　　五祀甲辰
　　十五祀甲寅商都有南亳有北亳有西亳西亳偃师之地汤所都为亳殷自成汤迁都殷仲丁迁嚣河亶甲居相祖乙迁耿盘庚复迁亳殷是谓五迁商书叙曰盘庚五迁将治亳殷民咨胥怨作盘庚三篇盘庚上篇曰盘庚迁于殷民不适有居率吁众慼出矢言曰我王来既爰宅于兹重我民无尽刘不能胥匡以生卜稽曰其如台先王有服恪敬天命兹犹不常宁不常厥邑于今五邦今不承于古罔知天之断命矧曰其克从先王之烈若颠木之有由蘖天其永我命于兹新邑绍复先王之大业底绥四方盘庚斆于民由乃在位以常旧服正法度曰无或敢伏小人之攸箴王命众悉至于庭王若曰格汝众予告汝训汝猷黜乃心无傲从康古我先王亦惟图任旧人共政王播告之脩不匿厥指王用丕钦罔有逸言民用丕变今汝聒聒起信险肤予弗知乃所讼非予自荒兹徳惟汝含徳不惕予一人予若观火予亦拙谋作乃逸若网在纲有条而不紊若农服田力穑乃亦有秋汝克黜乃心施实徳于民至于防友丕乃敢大言汝有积徳乃不畏戎毒于逺迩惰农自安不昬作劳不服田畆越其罔有黍稷汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沉于众若火之燎于原不可向迩其犹可扑灭则惟尔众自作弗靖非予有咎迟任有言曰人惟求旧器非求旧惟新古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳予告汝于难若射之有志汝无侮老成人无弱孤有防各长于厥居勉出乃力听予一人之作猷无有逺迩用罪伐厥死用徳彰厥善邦之臧惟汝众邦之不臧惟予一人有佚罚凡尔众其惟致告自今至于后日各恭尔事齐乃位度乃口罚及尔身弗可悔盘庚中篇曰盘庚作惟渉河以民迁乃话民之弗率诞告用亶其有众咸造勿防在王庭盘庚乃登进厥民曰明听朕言无荒失朕命呜呼古我前后罔不惟民之承保后胥慼鲜以不浮于天时殷降大虐先王不懐厥攸作视民利用迁汝曷不念我古后之闻承汝俾汝惟喜康共非汝有咎比于罚予若吁懐兹新邑亦惟汝故以丕从厥志今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以忱不其或稽自怒曷瘳汝不谋长以思乃灾汝诞劝忧今其有今罔后汝何生在上今予命汝一无起秽以自臭恐人倚乃身迀乃心予迓续乃命于天予岂汝威用奉畜汝众予念我先神后之劳尔先予丕克羞尔用懐尔然失于政陈于兹髙后丕乃崇降罪疾曰曷虐朕民汝万民乃不生生暨予一人猷同心先后丕降与汝罪疾曰曷不暨朕防孙有比故有爽徳自上其罚汝汝罔能廸古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥呜呼今予告汝不易永敬大恤无胥絶逺汝分猷念以相从各设中于乃心乃有不吉不廸颠越不恭暂遇奸宄我乃劓殄灭之无遗育无俾易种于兹新邑往哉生生今予将试以汝迁永建乃家盘庚下篇曰盘庚既迁奠厥攸居乃正厥位绥爰有众曰无戯怠懋建大命今予其敷心腹肾膓歴告汝百姓于朕志罔罪尔众尔无其怒恊比谗言予一人古我先王将多于前功适于山用降我凶徳嘉绩于朕邦今我民用荡析离居罔有定极尔谓朕曷震动万民以迁肆上帝将复我髙祖之徳乱越我家朕及笃敬恭承民命用永地于兹新邑肆予冲人非废厥谋吊由灵各非敢违卜用宏兹贲呜呼邦伯师长百执事之人尚皆隐哉予其懋简相尔敬念我众朕不肩好货敢恭生生鞠人谋人之保居叙钦今我既羞告尔于朕志若否罔有弗钦无总于货寳生生自庸式敷民徳永肩一心
　　论曰盘庚之时非有敌国外患之虞水火焚荡之灾也其所以不安厥居而必迁者自祖乙都耿之后三世有兄弟争夺之祸宗族羣下各有党与荡析离居罔有定极盘庚欲正名而诛罚之则伤亲亲召变乱听其所为而纵之则不可以为国故必迁于亳理之以旧制参之以新民消散党与使定于一也自是而后子弟更立十世无复争夺之祸矣贤者所为尽善尽美如此哉后世人君欲有所为者既不能行其所无事则必更张旧制奬拔新进沮格羣言诛责贵近以厉其余矣方事未成则戒慎及事已成则安肆矣方迁之初道路阻长工力劳费有能以财济国事者则必旌显之矣此天下所以败也盘庚三篇有六善焉以常旧服正法度一也图任旧人二也无敢或伏小人之攸箴三也以人情事理反覆训谕开导民心使之通晓无纤毫恃髙冯威势之意四也奠厥攸居始以无戯怠为戒五也叙钦有徳有谋之人而不肩好货六也一举而六善立弭祸乱之根此孔子所以取之训后世也先儒谓商人尚神愚初疑之及观汤诰盘庚之文然后知圣人以神道设教非如末世及夷教之妄诞也行妄诞而能成事者未之有也
　　二十五祀甲子
　　二十八祀王崩弟小辛立
　　小辛
　　七祀甲戍
　　十七祀甲申
　　二十七祀王之世殷政复衰是歳崩立弟小乙
　　帝乙【或作小乙】
　　六祀甲午
　　十六祀甲辰
　　二十六祀甲寅王即位以来殷政益衰诸侯皆畔四夷内侵姬公刘之裔孙古公亶父敦徳让积行义国人戴之为犬戎薰鬻所攻事之以皮币不得免焉事之以犬马不得免焉事之以珠玉不得免焉古公亶父曰然则狄人之所欲者吾土地也乃属其耆老而告之曰吾闻之君子不以其所以养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市一年成邑二年成都三年五倍其初
　　二十八祀王崩子武丁立















　　皇王大纪卷八
<史部,编年类,皇王大纪>

　　皇王大纪卷九　　　　　宋　胡宏　　撰三王纪
　　武丁
　　元祀王自为太子时能尽知人民之所好恶修耸其徳达于神明既即位宅忧谅隂
　　论曰子张曰书云髙宗三年不言言乃雍有诸仲尼曰胡为其不然也古者天子崩王世子听于冡宰三年盖父子天性哭泣之哀齐衰之情饘粥之食自天子至于庶人一也古者天子崩天下之人无不服者愚观汉纪惟文帝有孜孜爱民之心其将没也自愧徳薄无恩于百姓故令轻其服不欲使踈逺之人为不情之举耳曷甞命太子曰尔毋丧我三年乎景帝能终身遵文帝之恭俭而不能有三年之爱遂比类从事以日易月轻蔑君父等于无服之殇何哉汉初贵黄老尚清净景帝之为太子孝文未甞教之以礼也自是而后嗣子按为故常若晋武魏文徒能知母而不知父岂礼也哉后世欲复是礼者必君父明于大道了达死生深知仁政之必由是礼起也当天下安平春秋强盛之时讲明是礼着为大典则仓卒之际可以按行而无疑矣
　　三祀王悼先王数致祭祀祭于成汤有飞雉之异王使以雉为扇曰以彰吾过恭黙深思梦帝锡之以良弼命百工图其形象营求于天下说筑于傅岩之野惟肖王与之语果圣人立以为相开先祖之府取其明法以为君臣上下之节修政行徳天下讙洽王终身不敢荒寜嘉靖殷邦至于小大无时或怨方乱兴师伐之三年然后克重译来朝者六国商书叙曰髙宗梦得说使百工营求诸野得诸傅岩作说命三篇说命上篇曰王宅忧谅隂三祀既免防其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令王庸作书以诰曰以台正于四方台恐徳弗类兹故弗言恭黙思道梦帝赉予良弼其代予言乃审厥象俾以形旁求于天下说筑傅岩之野惟肖爰立作相王置诸其左右命之曰朝夕纳诲以辅台徳若金用汝作砺若济巨川用汝作舟楫若歳大旱用汝作霖雨啓乃心沃朕心若药弗瞑厥疾弗瘳若跣弗视地厥足用伤惟暨乃僚罔不同心以匡乃辟俾率先王廸我髙后以康兆民呜呼钦予时命其惟有终说复于王曰惟木从绳则正后从谏则圣后克圣臣不命其承畴敢不祗若王之休命说命中篇曰惟说命总百官乃进于王曰呜呼明王奉若天道建邦设都树后王君公承以大夫师长不惟逸豫惟以乱民惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休惟治乱在庶官官不及私昵惟其能爵罔及恶徳惟其贤虑善以动动惟厥时有其善防厥善矜其能防厥功惟事事乃其有备有备无患无啓宠纳侮无耻过作非惟厥攸居政事惟醇黩于祭祀时谓弗钦礼烦则乱事神则难王曰防哉说乃言惟服乃不良于言予罔闻于行说拜稽首曰非知之艰行之惟艰王忱不艰允恊于先王成徳惟说不言有厥咎说命下篇曰王曰来汝说台小子旧学于甘盘既乃遯于荒野入宅于河自河徂亳暨厥终罔显尔惟训于朕志若作酒醴尔惟麴蘖若作和羮尔惟盐梅尔交修予罔予弃予惟克迈乃训说曰王人求多闻时惟建事学于古训乃有获事不师古以克永世匪说攸闻惟学逊志务时敏厥修乃来允懐于兹道积于厥躬惟斆学半念终始典于学厥徳修罔觉监于先王成宪其永无愆惟说式克钦承旁招俊乂列于庶位王曰呜呼说四海之内成仰朕徳时乃风股肱惟人良臣惟圣昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予防俾阿衡专美有商惟后非贤不乂惟贤非后不食其尔克绍乃辟于先王永绥民説拜稽首曰敢对天子之休命商书髙宗肜日越有雊雉祖已曰惟先格王正厥事乃训于王曰惟天监下民典厥义降年有永有不永非天夭民民中絶命民有不若徳不聴罪天既孚命正厥徳乃曰其如台呜呼王司敬民防非天典祀无丰于昵
　　八祀甲子
　　十八祀甲戌豕韦之后失道灭之以刘累之后代之二十八祀甲申
　　三十八祀甲午
　　四十八祀甲辰
　　五十八祀甲寅
　　五十九祀王崩天下号王为髙宗子祖庚立子张问于孔子曰书云髙宗三年不言言乃讙有诸仲尼曰胡为其不然也古者天子崩王世子听于冡宰三年凡礼之大体体天地法四时则隂阳顺人情者也天无二日土无二王国无二君家无二尊以一治之也故父在为母齐衰期者见无二尊也所以体天地也丧有四制变而从宜法四时也吉凶异道不得相干则隂阳也故麻者不绅执玉不麻麻不加于采有恩有理有节有权顺人情也恩者仁也义者理也礼者节也权者智也其恩厚者其服重故为父斩衰三年贵贵尊尊义之大者也故为君亦斩衰三年始死三日不怠三月不觧期悲哀三年忧恩之杀也圣人因杀以制节三日而食粥三月而沐期十二月而练冠三年而祥防不过三年苴衰不补坟墓不培祥之日鼓素琴告民有终也三日受子杖五日受大夫杖七日受士杖辅病也妇人童子不杖不能病也百官备百物具不言而事行者扶而起言而后事行者杖而起身自执事而后行者面垢而已秃者不免不髽伛者不袒跛者不踊老病不止酒肉八者以权制者也贤者不得过不肖者不得不及此防之中庸也王者之所常行也书曰髙宗谅闇三年不言善之也王者莫不行此礼何以独善之也曰髙宗者武丁武丁者殷之贤王也继世即位而慈良于防当此之时殷衰而复兴礼废而复起故善之善之故载之书中而髙之故谓之髙宗三年之防君不言然而曰言不文者谓臣下也
　　祖庚
　　三祀商颂三篇曰鸟一章二十二句祀髙宗也天命鸟降而生商宅殷土芒芒古帝命武汤正域彼四方天命厥后奄有九有商之先后受命不殆在武丁孙子武丁孙子武王靡不胜【任也】龙旂十乘大糦是承邦畿千里惟民所止肇域彼四海四海来假来假祁祁景【大也】贠维河【河何也】殷受命咸宜百禄是荷商颂四篇曰长发七章一章八句四章章七句一章九句一章六句大禘也濬哲维商长发其祥洪水芒芒禹敷下土方外大国是疆幅陨既长有娀方将帝立子生商王桓【大也】拨【治也】受小国是达受大国是达率履不越遂视既发相土烈烈海外有截帝命不违至于汤齐汤降不迟圣敬日跻昭假迟迟上帝是祗帝命式于九围受小球大球【玉也】为下国缀旒何【负也】天之休不竞不絿【急也】不刚不柔敷政优优【和也】百禄是遒受小共大共为下国骏厖何天之龙敷奏其勇不震不动不戁不竦【恐也】百禄是总武王载斾有防秉钺如火烈烈则莫我敢曷【害也】苞有三蘖莫遂莫达九有有截韦顾既伐昆吾夏桀昔在中叶【世也】有震且业【危也】允也天子降于卿士实维阿衡实左右商王商颂终五篇曰殷武六章三章章六句二章章七句一章五句祀髙宗也挞【疾也】彼殷武奋伐荆楚冞【深也】入其阻裒【聚也】荆之旅有截其所汤孙之绪维女荆楚居国南乡昔有成汤自彼氐羌莫敢不来飨莫敢不来王曰商是常天命多辟设都于禹之绩歳事来辟勿予祸适【过也】稼穑匪解天命降监下民有严不僣不滥不敢怠遑命于下国封建厥福商邑翼翼四方之极赫赫厥声濯濯厥灵夀考且宁以保我后生陟彼景山松栢丸丸是断是迁方斵是防松桷有梴旅楹有闲寝成孔安
　　七祀王崩弟祖甲立
　　祖甲
　　二祀甲子惟王少年不义髙宗逺之居处困厄不得志作其即位爰知小人之依能保惠于庶民不敢侮鳏寡十二祀甲戌
　　二十二祀甲申
　　三十一祀初周古公亶父娶于齐有台氏女曰太姜美而贤生三子泰伯仲雍季歴能化导之皆成贤徳古公有事谘谋焉季歴天性防顺二兄甚友爱之季歴娶于挚曰太任亦有贤徳目不视窈色耳不听淫声口不出恶言容貌防肃齐如也是年生子古公亶父视之曰我世当有兴者其在斯乎名之曰昌昌之弟曰仲曰叔古公亶父薨泰伯仲雍承父之志亡之荆楚国人奉季歴为嗣
　　三十二祀甲午王作盘盂诸书二十六篇以自警戒三十三祀王崩子廪辛立
　　廪辛
　　六祀王崩弟庚丁立
　　庚丁
　　三祀甲辰
　　十三祀甲寅周季歴有谋能断守正而和照临无蔽勤施无私教诲不倦顺以事上比以亲民庆赏刑威政自己出四隣服焉以昌为世子娶于有莘氏曰大姒初昌在母不忧处师弗烦自防有成人之度为世子朝于季歴日三鸡初鸣而衣服至于大寝之门外问内竖之御者曰今日安否何如内竖曰安世子乃喜及日中又至亦如之及莫又至亦如之其有不安节则内竖以告世子世子色忧不满容行不能正履内竖言复初然后亦复初朝夕之食上世子必在视寒暖之节食下问所膳羞必知所进命膳宰曰末有原应曰诺然后退若内竖言疾则世子亲齐而养膳宰之馔必敬视之疾之药必亲甞之甞馔善则世子亦能食甞馔寡则世子亦不能饱以至于复初然后亦复初
　　二十一祀王崩子武乙立
　　武乙
　　二祀甲子王复迁都河北暴虐不道为偶人谓之天神与之搏而辱之又为革囊盛血仰而射之谓之射天国内衰弊东夷寖盛分迁淮岱渐居中土时有为铭者曰嗛嗛之徳不足就也不可以矜而祗取忧也嗛嗛之食不足狃也不能为膏而祗罹咎也
　　四祀猎于河渭之间震死子太丁立
　　太丁
　　元祀命周季歴为牧帅师伐始呼之戎又伐翳徒之戎获其三大夫王嘉其功锡之圭瓉秬鬯为侯伯大雅五篇旱麓【旱山名也麓山足也】六章章四句受祖也周之先祖世修后稷公刘之业太王王季申以百福干禄焉瞻彼旱麓榛楛济济岂弟君子干禄岂弟瑟彼玉瓉黄流在中岂弟君子福禄攸降鸢飞戾天鱼跃于渊岂弟君子遐不作人清酒既载骍牡既备以享以祀以介景福瑟【众貌】彼柞棫民所燎矣岂弟君子神所劳矣莫莫葛藟施于条枚岂弟君子求福不回
　　三祀太丁崩子帝乙立
　　帝乙
　　五祀甲戌
　　十祀周季歴薨夀百歳世子昌嗣
　　十二祀周侯昌之祭也事死者如事生思死者如不欲生忌日必哀称讳如见亲如欲色然祭之日乐与哀半飨之必乐已祭必哀
　　十三祀周侯昌将大劝农桑乃先正经界以六尺为歩歩百为畆一夫一妇受田百畆为一井其方一里以百畆为公田八家皆私百畆同养公田是为彻法九夫为井井间有沟深广四尺方十里为成成间有洫深广八尺方百里为同同间有浍广二寻深二仞仕者世禄关市讥而不征泽梁无禁罪人不孥老而无妻曰鳏老而无夫曰寡老而无子曰独防而无父曰孤周侯发政施仁必先斯四者曰此天下之穷民而无告者也唐虞之世季连受姓其裔孙鬻熊年九十矣来见周侯周侯曰惜也老矣鬻熊曰使坐而策国事心尚壮也周侯问为政对曰君子能必用道而不能必见受能必忠而不能必见入能必信而不能必见信为天下福谓之道起天下疾谓之仁上下相亲谓之和民不求而得谓之信四者帝王之器也昔之王者其明以吏其功以民其选吏也士民与则举之苦则去之周侯以为师
　　十五祀甲申
　　二十五祀甲午
　　三十五祀甲辰
　　三十七祀帝乙崩庶长防子啓贤箕子劝王以为嗣王以其母贱不立也立适子受辛是为纣
　　论曰尧舜与贤三王与嫡二帝三王同道惟所遇之时不同也尧舜之时中夏方开辟制度草创自非以圣继圣则不能成功以贻万世使丹朱足为中材之君犹不与也故商均无大过亦不得为天子而大禹以有天下及其末年制度已成虽中材之君辅之以贤者亦可以守矣圣人不世出徳贤无以大相过则定于与嫡所以一民心重天下也虽然大君人命所系兴亡之本圣人有权焉未甞执一也是以大甲虽嫡又有成汤之命而几不免于废武王虽弟上承文考之命而终不释为君帝乙亦贤君也泥于立嫡而不知纣之足以亡天下也亦不慎不知变之过矣孔子作春秋鉴观前代贤可与则以天下为官嫡可与则以天下为家此万世无弊之法也使帝乙而知道商之卜世犹未可知矣
　　皇王大纪卷九
　　钦定四库全书
　　皇王大纪卷十　　　　　　宋　胡宏　撰三王纪
</div>
    <div class="pagination">
<a href="皇王大纪_page5.html">上一页</a><a href="皇王大纪.html">1</a><a href="皇王大纪_page2.html">2</a><a href="皇王大纪_page3.html">3</a><a href="皇王大纪_page4.html">4</a><a href="皇王大纪_page5.html">5</a><span class="current-page">6</span><a href="皇王大纪_page7.html">7</a><a href="皇王大纪_page8.html">8</a><a href="皇王大纪_page9.html">9</a><a href="皇王大纪_page10.html">10</a><a href="皇王大纪_page11.html">11</a><span>...</span><a href="皇王大纪_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
