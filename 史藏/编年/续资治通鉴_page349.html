<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 349 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 349 页/共 372 页</h1>
    <div class="content">　　二月，壬申朔，日有食之。
　　棒胡反于汝宁、信阳州。棒胡本陈州人，名闰儿，好使棒，棒长六七尺，进退技击如神，故称“棒胡”。至是以烧香惑众，妄造妖言作乱，破归德府、鹿邑，焚陈州，屯营于杏冈，命河南行省左丞庆图以兵讨之。
　　丙子，立船户提举司十处，提领二十处。定船户科差船一千，料之上者岁纳钞六锭，以下递减。
　　甲申，定服色、器皿、舆马之制。
　　己丑，汝宁献所获棒胡弥勒佛、小旗、伪宣敕并紫金印、量天尺。时大臣有忌汉官者，取所献班地上，问曰：“此欲何为耶？”意汉官讳言反，将以罪中之。侍御史许有壬曰：“此曹建年号，称李老君太子，部署士卒以敌官军，反状甚明，尚何言！”其语遂塞。
　　辛卯，发钞四十万锭，赈江浙等处饥民四十万户，开所在山场、河泊之禁，听民樵采。
　　广西猺贼复反，命湖广行省平章诺海、江西行省平章图尔密实哈雅总兵捕之。
　　庚子，中书参知政事纳琳等请立采珠提举司。先是尝立提举司，泰定间以其烦扰罢之，至是复立之，且以蜑户四万赐巴延。
　　三月，戊午，立鸿吉哩氏为皇后。因雨辍贺。后，武宗宣慈惠圣皇后之侄，毓德王傅啰特穆尔之女也。
　　夏，四月，癸酉，禁汉人、南人、高丽人不得执持军器，有马者拘入官。
　　己卯，帝如上都。
　　辛卯，合州大足县民韩法师反，自称南朝赵王。
　　己亥，惠州归善县民聂秀卿、谭景山等造军器，拜戴甲为定光佛，与硃光卿相结为乱，命江西行省左丞锡迪捕之。
　　是月，诏：“省、院、台、部、宣慰司、廉访司及部府幕官之长，并用萱古、色目人。禁汉人、南人不得习学蒙古、色目文字。”
　　五月，辛丑，民间讹言朝廷拘刷童男、童女，一时嫁娶殆尽。
　　戊申，诏：“汝宁棒胡，广东硃光卿、聂秀卿等，皆系汉人，汉人有官于省、台、院及翰林、集贤者，可讲求诛捕之法以闻。”
　　甲寅，西番贼起，杀镇西王子丹巴。立行宣政院，以额森特穆尔为院使，往讨之。
　　壬戌，命四川行省参政举理等捕反贼韩法师。
　　丁卯，彗见于东北，大如天船星，色白，约长尺馀，彗指西南，至八月庚午始灭，凡六十三日，自昴至房，凡历十五宿。
　　六月，成寅，赠丞相安图推忠佐运开国元勋、东平忠宪王，于所封城内建立祠庙，官为致祭。
　　辛巳，大霖雨，自是日至癸已不止。御河、黄河、沁河、浑河水皆溢，没人畜、庐舍甚众。
　　戊子，加封尹子、庚桑子、徐甲、列子、庄子各为真君。
　　壬辰，彰德府大水，平地深一丈。
　　秋，七月，癸卯，帝出猎。丙午，幸实喇鄂尔多。丁未，幸龙冈，洒马乳以祭。
　　庚戌，河南武陟县禾将熟，有蝗自东来，县尹张宽仰天祝曰：“宁杀县尹，毋伤百姓。”俄有鱼鹰群飞啄食之。
　　庚申，诏：“除人命重事之外，凡盗贼诸罪，不须候五府官审录，有司依例决之。”
　　是月，纽萨尔、锡谛擒硃光卿，寻追擒石昆山、钟大明。
　　卫辉府自六月淫雨至是月，平地水深二丈馀，漂没人民房舍，民皆栖于树木。郡守僧嘉努以舟载饭食之，移老弱居城头，日给粮饷。月馀，水方退。
　　八月，辛巳，京畿贼起。壬午，京师地大震，太庙梁柱裂，各室墙壁皆坏，压损仪物，文宗神主及御床尽碎；西湖寺神御殿壁仆，压损祭器。自是累震，至丁亥方止，所损人民甚众。
　　癸未，河南地震。
　　弛高丽执持军器之禁。
　　是月，帝至自上都。
　　九月，己酉，立皮货所于宁夏，设提领使、副主之。
　　立四川、湖广、江浙行枢密院。
　　冬，十月，癸酉，日赤如赭。
　　乙亥，命江浙行省丞相绰斯戬提调海运。国用所倚，海运为重。绰斯戬措置有方，所漕米三百馀万石，悉达京师，无耗折者。
　　是月，金华处士许谦卒。当时学者，称何基、王柏、金履详及谦为金华四子。
　　十一月，丙午，立屯田于雄州。
　　是月，太白屡经天。
　　十二月，以满济勒噶台为太保、分枢密院，镇北边。满济勒噶台，巴延弟也，时议进爵为王，辞曰：“兄封秦王，弟不宜并受王爵。”故有是命。
　　是岁，巴延请杀张、王、刘、李、赵五姓汉人，帝不从。
　　诏赐孝子靳昺碑。昺，绛州曲沃人，兄荣，为奎章阁承制学士，奉母王氏官于朝，母殁，昺与荣护丧还家。至平定，大雷雨，流水骤至，昺伏柩上，荣呼之避水，昺不忍舍去，遂为水所漂没。后得王氏柩于三里外，得昺尸于五里外，故特赐碑以旌之。
　　札实除佥浙西廉访司事。至，即按问都转运盐使、海道都万户、行宣政院等官赃罪，由是郡县无敢为贪墨者。又以诸僧寺私芘猾民，有所谓道人、道民、行童得，类皆渎伦常，隐徭役，使民力日耗，契勘嘉兴一路，为数已二千七百。建议请勒归本族，俾供皇赋，庶少宽民力，朝廷是之，即著为令。
　　诏知岭北行枢密院事奈曼台袭国王，授以金印。继又以安边睦邻之功，赐珠络半臂并海东名鹰、西域文豹，国制以此为极恩云。
　　　　 ○顺帝至元四年（戊寅，一三三八年）
　　春，正月，丙申，以地震，赦天下。
　　诏：“内外廉能官，父母年七十无侍丁者，附近铨注，以便就养。”
　　宣政院使布埒齐以年七十致仕，授大司徒，给全俸终身。
　　是月，诏修曲阜孔子庙。
　　二月，丁卯，罢河南等五省行枢密院。
　　庚午，帝畋于柳林。
　　乙酉，奉圣州地震。
　　三月，辛酉，命中书平章政事昂吉尔监修《至正条格》。
　　夏，四月，辛未，京师天雨红沙，昼晦。
　　癸酉，以御史中丞托克托为御史大夫。托克托，满济勒噶台之子也，早为文宗所器，曰：“此子可大用。”至是掌风宪，大振纲纪，中外肃然。
　　乙卯，帝如上都。
　　河南执棒胡至京师，诛之。
　　癸巳，帝薄暮至八里塘，雨雹，大如拳，其状有小儿、瑰玦、狮、象、鱼卵之形。
　　五月，命佛嘉律为考功郎中，乔林为考功员外郎，魏宗道为考功主事，考校天下郡县官属功过。
　　六月，辛巳，袁州民周子旺反，僭称周王，改年号。寻擒获，伏诛。
　　己丑，邵武路大雨，水入城郭，平地二丈，漂民居殆尽。
　　是月，信州路灵山裂。
　　漳州路南胜县民李志甫，聚众围漳州城，守将绰斯戬与战，失利。贼转掠龙溪，县民萧景茂结乡兵拒之，战败，被执，贼胁使从己，景茂骂曰：“狗盗，我生为大元民，死作隔州鬼，岂从汝为逆耶！”隔州，其居里所也。贼怒，缚景茂于树，脔其肉，使自啖，景茂益愤骂，贼以刀抉其口至耳傍，景茂骂不绝声而死。有司上其事，朝廷命褒表之，仍给钱以葬。时贼势益盛，诏江浙平章拜布哈发闽、浙、江西、广东四省兵讨之，不克。龙岩尉黄佐才与贼战，妻子四十馀口皆被害；事闻，授佐才龙岩县尹。
　　秋，七月，壬寅，诏以巴延有功，立生祠于涿州、汴梁。
　　己酉，奉圣州地大震，损坏人民庐舍。
　　丙辰，巩昌府山裂，压死人民。
　　八月，癸亥朔，日有食之。
　　己巳，申取高丽女子及阉人之禁。
　　辛未，宣德府地大震。丙子，京师地震，日二三次，至乙酉乃止。
　　癸未，改宣德府为顺宁府，奉圣州为保安州，以其地数震故也。
　　是月，帝至自上都。
　　闰月，戊戌，日赤如赭；己亥、壬寅复如之。
　　九月，癸酉，奔星如杯大，色白，起自右旂之下，西南行，没于近浊。
　　冬，十月，辛卯，享于太庙。
　　十一月，丁卯，立绍熙府军民宣抚都总使司。绍熙府本领六州、二十县、一百五十二镇。国初，以其地荒而废之，至是居民二十馀万，故立府治之。命御史大夫托克托兼都总使，治书侍御史吉当普为副都总使。
　　初，帝发上都，至鸡鸣山之浑河，将畋于保安州，马蹶。托克托谏曰：“古者帝王端居九重之上，日与大臣、宿儒讲求治道，至于飞鹰、走狗，非其事也。”帝纳其言。
　　壬午，四川散毛峒蛮反，遣使赈被寇人民。
　　十二月，戊戌，立邦牙等处宣慰司都元帅府并总管府。先是世祖既定缅地，以其处云南极边，就立其酋长为帅，令三年一入贡；至是来贡，故立官府。
　　是月，太白屡经天。
　　是岁，集贤大学士陈颢致仕，命食全俸于家。
　　前枢密副使马祖常卒，追封魏郡公，谥文贞。
　　祖常立朝既久，多所建明，会议：“今国族及诸部，既诵圣贤之书，当知尊诸母以厚彝伦。”又议：“将家子弟骄脆，有孤任使，而庶民有挽强蹶张，老死草野者，当建武学、武举，储材以备非常。”时虽弗用，识者韪之。
续资治通鉴--●卷第二百十八
●卷第二百十八
　　　　【元纪二十六】　起屠维单阏正月，尽旃蒙作噩十二月，凡七年。
　　　　 ○顺帝至元五年（己卯，一三三九年）
　　春，正月，癸亥，禁滥予僧人名爵。
　　二月，庚寅，信州雨土。
　　庚子，免广海添办盐课万五千引，止办元额。
　　集贤大学士致仕陈颢卒。颢出入禁闼数十年，乐谈人善，荐牍累数百。有讦之者，颢曰：“吾宁以缪举受罚，蔽贤诚所不忍。”士大夫因其荐拔以至通显，有终身莫知所自者。追封蓟国公，谥文忠。
　　夏，四月，癸巳，立巴延南口、过街塔二碑。
　　乙未，加封孝女曹娥为慧感灵孝昭顺纯懿夫人。
　　己酉，申汉人、南人、高丽人不得执军器、弓矢之禁。
　　是月，帝如上都。
　　镇江丹阳县雨红雾，草木叶及行人衣裳皆濡成红色。
　　六月，庚戌，长汀大水，没民庐八百家，赈恤之。
　　秋，七月，戊寅，诏：“诸王位下官毋入常选。”
　　甲申，常州宜兴山水出，势高二丈，坏民庐。
　　八月，丁亥，帝至自上都。
　　九月，丁巳，赈沈阳饥。
</div>
    <div class="pagination">
<a href="续资治通鉴_page348.html">上一页</a><span>...</span><a href="续资治通鉴_page344.html">344</a><a href="续资治通鉴_page345.html">345</a><a href="续资治通鉴_page346.html">346</a><a href="续资治通鉴_page347.html">347</a><a href="续资治通鉴_page348.html">348</a><span class="current-page">349</span><a href="续资治通鉴_page350.html">350</a><a href="续资治通鉴_page351.html">351</a><a href="续资治通鉴_page352.html">352</a><a href="续资治通鉴_page353.html">353</a><a href="续资治通鉴_page354.html">354</a><span>...</span><a href="续资治通鉴_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
