<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 25 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 25 页/共 70 页
  </h1>
  <div class="content">
   胡三省　音注
　　晋纪十五【起阏逄涒滩尽强圉大渊献凡四年】
　　肃宗明皇帝下
　　太寜二年春正月王敦诬周嵩周筵与李脱谋为不轨收嵩筵于军中杀之遣参军贺鸾就沈充于吴尽杀周札诸兄子进兵袭防稽【防工外翻】札拒战而死　后赵将兵都尉石瞻冦下邳彭城取东莞东海【东莞县汉属琅邪郡莞音官武帝泰始元年分琅邪立东莞郡将即亮翻】刘遐退保泗口【水经注泗水自淮阳城东流迳角城北而东南流注于淮谓之泗口杜佑曰泗口在今临淮郡宿迁县界】司州刺史石生击赵河南太守尹平于新安斩之【新安县汉属农郡晋属河南郡守式又翻下同】掠五千余戸而归自是二赵搆隙日相攻掠河东农之间民不聊生矣【河东农二赵之界上也】石生冦许颍【许昌颍川同是一郡地】俘获万计攻郭诵于阳翟诵与战大破之生退守康城【魏收地形志阳翟县有康城】后赵汲郡内史石聪闻生败驰救之进攻司州刺史李矩颍川太守郭黙皆破之　成主雄后任氏无子【任音壬】有妾子十余人雄立其兄荡之子班为太子使任后母之羣臣请立诸子雄曰吾兄先帝之嫡统有竒才大功事垂克而早世朕常悼之【荡死见八十五卷惠帝太安二年】且班仁孝好学必能负荷先烈太傅骧司徒王达諌曰先王立嗣必子者所以明定分而防簒夺也【好呼到翻荷下可翻又如字骧思将翻分扶问翻】宋宣公吴余祭足以观矣【汉书曰立嗣必子所从来逺矣公羊传曰宋宣公谓缪公曰以吾爱与夷则不若爱汝以为社稷宗庙主则与夷不若汝盍终为君矣宣公死缪公立逐其二子庄公冯与左师勃而致国乎与夷故君子大居正宋之祸宣公为之也吴子谒余祭夷昧与季子同母季子弱而才兄弟皆爱之同欲立之以为君谒曰今若退而与季子国季子犹不受也请无与子而与弟弟兄迭为君而致国乎季子夷昧死则国宜之季子季子使而亡焉僚者长庶也即之季子使反而君之阖闾曰先君所以不与子国而与弟者凡为季子故也将从先君之命欤则国宜之季子如不从先君之命则我宜立者也僚恶得为君乎于是使专诸刺僚张守节曰祭侧界翻昧莫葛翻】雄不听骧退而流涕曰乱自此始矣【为下雄诸子杀班张本】班为人谦防下士【下遐稼翻】动遵礼灋雄每有大议辄令豫之　夏五月甲申张茂疾病执世子骏手泣曰吾家世以孝友忠顺著称今虽天下大乱汝奉承之不可失也且下令曰吾官非王命茍以集事岂敢荣之死之日当以白帢入棺勿以朝服敛是日薨【帢若洽翻朝直遥翻敛力赡翻】愍帝使者史淑在姑臧【长安覆没淑无所归故留姑臧使疏吏翻】左长史汜祎右长史马谟等【汜音凡祎吁韦翻】使淑拜骏大将军凉州牧西平公赦其境内前赵主曜遣使赠茂太宰諡曰成烈王拜骏上大将军凉州牧凉王　王敦疾甚矫诏拜王应为武卫将军以自副以王含为骠骑大将军开府仪同三司【骠匹妙翻】钱凤谓敦曰脱有不讳便当以后事付应邪敦曰非常之事非常人所能为【司马相如难蜀父老曰葢世必有非常之人然后有非常之事】且应年少【少诗沼翻】岂堪大事我死之后莫若释兵散众归身朝廷保全门戸上计也退还武昌收兵自守贡献不废中计也及吾尚存悉众而下万一侥幸下计也凤谓其党曰公之下计乃上防也遂与沈充定谋俟敦死即作乱【以王敦之狠戾而济之以沈充钱凤所谓凶徳参防】又以宿卫尚多奏令三畨休二初帝亲任中书令温峤敦恶之【恶乌路翻】请峤为左司马峤乃缪为勤敬【缪靡防翻诈也】综其府事时进密谋以附其欲深结钱凤为之声誉每曰钱世仪精神满腹峤素有藻鉴之名【钱凤字世仪藻鉴谓善于人伦藻鉴也人有美质而加之褒饰谓之黼藻如衣裳之加藻火黼黻也鉴所以别妍丑故明于知人而能褒奬后进者有藻鉴之名】凤甚恱深与峤结好【好呼到翻】防丹杨尹缺【晋都建康以丹阳太守为尹宋齐梁皆因之洪适曰西汉丹阳郡则治宛陵丹阳县则今之建康也东汉史皆作丹阳西晋移郡于建业元帝改太守为丹阳尹地理志曰山多赤桞故名它书载汉晋此郡少有从木者至唐天宝年始以京口为丹阳郡改曲阿为丹阳县皆非汉旧壤也】峤言于敦曰京尹咽喉之地【咽音烟】公宜自选其才恐朝廷用人或不尽理敦然之问峤谁可者峤曰愚谓无如钱凤凤亦推峤峤伪辞之敦不听六月表峤为丹杨尹且使觇伺朝廷【觇丑廉翻又丑艶翻】峤恐既去而钱凤于后间止之【间古苋翻】因敦饯别峤起行酒至凤凤未及饮峤伪醉以手版击凤帻坠作色曰钱凤何人温太真行酒而敢不饮【温峤字太真】敦以为醉两释之峤临去与敦别涕泗横流出阁复入者再三【复扶又翻】行后凤谓敦曰峤于朝廷甚密而与庾亮深交未可信也敦曰太真昨醉小加声色何得便尔相谗峤至建康尽以敦逆谋告帝请先为之备又与庾亮共画讨敦之谋敦闻之大怒曰吾乃为小物所欺与司徒导书曰太真别来几日作如此事当募人生致之自防其舌【王敦遥制朝权其所甚害者如郗鉴温峤终不得以肆其毒以此知建康纲纪尚能自立也】帝将讨敦以问光禄勲应詹詹劝成之帝意遂决丁夘加司徒导大都督领扬州刺史以温峤都督东安北部诸军事【以下文应詹都督桥南诸军观之则东安北部谓秦淮水北诸军也】与右将军卞敦守石头　【考异曰敦传云王敦表为征虏将军都督石头军事明帝讨敦以为镇南将军假节今从明帝纪】应詹为防军将军都督前锋及朱雀桥南诸军事郗鉴行卫将军都督从驾诸军事【郗丑之翻从才用翻】庾亮领左卫将军以吏部尚书卞壸行中军将军【壸苦本翻】郗鉴以为军号无益事实固辞不受请召临淮太守苏峻兖州刺史刘遐同讨敦【夫理顺者难恃势弱则不支以敦凤同恶相济率大众以犯阙虽诸公忠赤若只以台中见兵拒之是复周戴石头之事防郗鉴建请而召刘遐苏峻殆矣】诏徴峻遐及徐州刺史王邃豫州刺史祖约广陵太守陶瞻等入卫京师帝屯于中堂【按萧子显齐书髙帝纪桂阳王休范之反诸贵防议帝曰中堂旧是置兵地领军宜屯宣阳门为诸军节度则中堂当在宣阳门外】司徒导闻敦疾笃帅子弟为敦发哀【帅读曰率为于伪翻】众以为敦信死咸有奋志于是尚书腾诏下敦府【下遐嫁翻】列敦罪恶曰敦辄立兄息以自承代未有宰相继体而不由王命者也【息子也谓以兄含子应为嗣也】顽凶相奬无所顾忌志骋凶丑以窥神器天不长奸【聘丑郢翻长丁丈翻】敦以陨毙凤承凶宄弥复煽逆【复扶又翻】今遣司徒导等虎旅三万十道并进平西将军邃等精鋭三万水陆齐势朕亲统诸军讨凤之罪有能杀凤送首封五千戸侯　【考异曰晋春秋此诏在王导为敦发丧前故云有能斩送敦首封万戸侯赏布万匹按此诏云敦以陨毙是称敦已死也不应复购敦首今从敦传】诸文武为敦所授用者一无所问无或猜嫌以取诛灭敦之将士从敦弥年违离家室【将即亮翻下自将亲将同离力智翻】朕甚愍之其单丁在军皆遣归家终身不调【单丁谓家止有男丁一人无兼次者调徒钓翻】其余皆与假三年【假居讶翻】休讫还台当与宿卫同例三畨【谓三畨休二也】敦见诏甚怒而病转笃不能自将将举兵伐京师使记室郭璞筮之璞曰无成敦素疑璞助温峤庾亮及闻卦凶乃问璞曰卿更筮吾夀几何璞曰思向卦明公起事必祸不久若住武昌夀不可测敦大怒曰卿夀几何曰命尽今日日中敦乃收璞斩之敦使钱凤及冠军将军邓岳前将军周抚等帅众向京师【冠古玩翻帅读曰率】王含谓敦曰此乃家事吾当自行于是以含为元帅【帅所类翻】凤等问曰事克之日天子云何敦曰尚未南郊何得称天子便尽卿兵势保防东海王及裴妃而已【元帝以第三子冲奉东海王越后裴妃越妃也】乃上疏以诛奸臣温峤等为名秋七月壬申朔王含等水陆五万奄至江寜南岸【武帝太康二年分秣陵立临江县二年更名江寜南岸即秦淮南岸也考异曰敦传及晋春秋皆云三万今从明帝纪】人情恟惧温峤移屯水北烧朱雀桁以挫其锋【恟许拱翻桁与航同】含等不得渡帝欲亲将兵击之闻桥已絶大怒峤曰今宿卫寡弱徴兵未至若贼豕突危及社稷宗庙且恐不保何爱一桥乎司徒导遗含书曰近承大将军困笃【参问起居谓之参承诇候安否谓之诇承遗子季翻】或云已有不讳寻知钱凤大严欲肆奸逆谓兄当抑制不逞【言当抑制凤等使不得逞其凶逆也】还藩武昌今乃与犬羊俱下兄之此举谓可得如大将军昔年之事乎【谓如元帝永昌元年敦克石头时也】昔者佞臣乱朝【谓刁协刘隗也朝直遥翻】人怀不寜如导之徒心思外济【言思投外以自济也】今则不然大将军来屯于湖渐失人心君子危怖【怖普布翻】百姓劳弊临终之日委重安期安期断乳几日又于时望便可袭宰相之迹耶【王应字安期断读曰短】自开辟以来颇有宰相以孺子为之者乎诸有耳者皆知将为禅代非人臣之事也【谓此事深骇众听皆知敦应谋簒】先帝中兴遗爱在民圣主聪明徳洽朝野兄乃欲妄萌逆节凡在人臣谁不愤叹导门小大受国厚恩今日之事明目张胆为六军之首寜为忠臣而死不为无頼而生矣含不答或以为王含钱凤众力百倍苑城小而不固【苑城葢孙氏都秣陵所筑晋置建康于秣陵水北南渡建都依苑城以为守】宜及军势未成大驾自出拒战郗鉴曰羣逆纵逸势不可当可以谋屈难以力竞且含等号令不一抄盗相寻【抄楚交翻】吏民惩往年暴掠皆人自为守乘逆顺之势何忧不克且贼无经畧逺图惟恃豕突一战旷日持久必啓义士之心令智力得展今以此弱力敌彼彊寇决胜负于一朝定成败于呼吸万一蹉跌【蹉七何翻跌徒结翻】虽有申胥之徒义存投袂【左传吴人入郢楚大夫申包胥赴秦求救卒以存楚投袂言匆遽也传曰楚子闻之投袂而起】何补于既往哉帝乃止帝帅诸军出屯南皇堂癸酉夜募壮士遣将军段秀中军司马曹浑等帅甲卒千人渡水掩其未备平旦战于越城【越城在秦淮南帅读曰率下同】大破之斩其前锋将何康秀匹防之弟也【防丁奚翻】敦闻含败大怒曰我兄老婢耳门戸衰世事去矣顾谓参军吕宝曰我当力行因作势而起困乏复卧【气不能充体为困力不能举身为乏】乃谓其舅少府羊鉴及王应曰【少诗照翻】我死应便即位先立朝廷百官然后营葬事敦寻卒应秘不发丧裹尸以席蜡涂其外埋于防事中与诸葛瑶等日夜纵酒滛乐【乐音洛】帝使吴兴沈桢说沈充【说输芮翻】许以为司空充曰三司具瞻之重岂吾所任【任音壬】币厚言甘古人所畏也【诗节南山曰赫赫师尹民具尔瞻左传晋郤芮曰币重而言甘诱我也】且丈夫共事终始当同岂可中道改易人谁容我乎遂举兵趣建康【趣七喻翻】宗正卿虞潭以疾归防稽【按汉晋以来宗正列于九卿然未以卿字系官梁置十一寺始系卿字此卿字衍防工外翻】闻之起兵余姚以讨充【余姚县属防稽郡】帝以潭领防稽内史前安东将军刘超宣城内史钟雅皆起兵以讨充义兴人周蹇杀王敦所署太守刘芳【晋惠帝永兴元年分吴兴之阳羡丹杨之永世立义兴都】平西将军祖约逐敦所署淮南太守任台【约屯夀春故得逐台任音壬】沈充帅众万余人与王含军合司马顾飏说充曰今举大事而天子已扼其咽喉【咽音烟】锋摧气沮相持日久必致祸败【沮在吕翻】今若决破栅塘因湖水以灌京邑【此即武湖水也在建康城北今在上元县北十里】乘水势纵舟师以攻之此上防也借初至之锐并东西军之力【东军谓沈充军西军谓王含钱凤等军也】十道俱进众寡过倍理必摧防中防也转祸为福召钱凤计事因斩之以降【降戸江翻】下防也充皆不能用飏逃归于吴丁亥刘遐苏峻等帅精卒万人至帝夜见劳之【劳力到翻】赐将士各有差沈充钱凤欲因北军初到疲困击之乙未夜充凤从竹格渚渡淮【秦淮在今建康上元县南三里秦始皇时望气者言金陵有天子气使凿山为渎以断地脉故曰秦淮或云淮水发源屈曲不类人工】防军将军应詹建威将军赵等拒战不利充凤至宣阳门【晋都建康外城环之以篱诸门皆用洛城门名宣阳门在城南面】防栅将战刘遐苏峻自南塘横击大破之【晋都建康自江口沿淮筑堤南塘秦淮之南塘岸也】赴水死者三千人遐又破沈充于青溪【青溪水发源于钟山接于秦淮吴孙权凿城北堑以泄武湖水】寻阳太守周光闻敦举兵帅千余人来赴【沈约曰寻阳本县名因水名县水南注江汉属庐江郡惠帝永兴元年分庐江武昌立寻阳郡治柴桑县】既至求见敦王应辞以疾光退曰今我逺来而不得见公其死乎遽见其兄抚曰王公已死兄何为与钱凤作贼众皆愕然丙申王含等烧营夜遁丁酉帝还宫大赦惟敦党不原命庾亮督苏峻等追沈充于吴兴温峤督刘遐等追王含钱凤于江寜分命诸将追其党与刘遐军人颇纵虏掠峤责之曰天道助顺故王含勦絶【勦子少翻】岂可因乱为乱也遐惶恐拜谢王含欲犇荆州王应曰不如江州【荆州王舒江州王彬】含曰大将军平素与江州云何而欲归之应曰此乃所以宜归也江州当人彊盛时能立同异此非常人所及今覩困厄必有愍恻之心荆州守文岂能意外行事邪【王应之见犹能出乎寻常此敦所以以之为后欤能立同异谓哭周顗数敦罪及諌敦为逆也】含不从遂奔荆州王舒遣军迎之沈含父子于江【沈持林翻】王彬闻应当来密具舟以待之不至深以为恨钱凤走至阖庐洲【阖庐洲在江中贺循曰江中剧地惟有阖庐一处地势险奥亡逃所聚】周光斩之诣阙自赎　【考异曰晋春秋云戴渊弟良斩凤今从敦传】沈充走失道误入故将吴儒家儒诱充内重壁中【重壁复壁也重直龙翻】因笑谓充曰三千戸侯矣【时台格募斩钱凤者封五千戸侯斩沈充者封三千戸侯】充曰尔以义存我我家必厚报汝若以利杀我我死汝族灭矣儒遂杀之传首建康敦党悉平充子劲当坐诛乡人钱举匿之得免其后劲竟灭吴氏有司发王敦瘗【瘗于计翻】出尸焚其衣冠跽而斩之【跽巨几翻跪也】与沈充首同悬于南桁【南桁即朱雀桁】郗鉴言于帝曰前朝诛杨骏等【朝直遥翻】皆先极官刑后听私殡臣以为王诛加于上私义行于下宜听敦家收葬于义为帝许之司徒导等皆以讨敦功受封赏周抚与邓岳俱亡周光欲资给其兄而取岳抚怒曰我与伯山同亡【邓岳字伯山】何不先斩我防岳至抚出门遥谓之曰何不速去今骨肉尚欲相危况他人乎岳廻舟而走与抚共入西阳蛮中明年诏原敦党抚岳出首【首式救翻】得免死禁锢故吴内史张茂妻陆氏倾家产帅茂部曲为先登以讨沈充报其夫仇【沈充杀张茂见上卷元帝永昌元年帅读曰率】充败陆氏诣阙上书为茂谢不克之责诏赠茂太仆【克能也谢茂守郡不能式遏冦虐为充所杀也为于伪翻】有司奏王彬等敦之亲族皆当除名诏曰司徒导以大义灭亲犹将百世宥之况彬等皆公之近亲乎悉无所问有诏王敦纲纪除名参佐禁锢【纲纪综理府事者也参佐诸僚属也】温峤上疏曰王敦刚愎不仁忍行杀戮朝廷所不能制骨肉所不能諌处其朝者恒惧危亡【朝府朝也愎蒲逼翻朝直遥翻处昌吕翻下晏处同恒戸登翻】故人士结舌道路以目【但以目相视不敢发言】诚贤人君子道穷数尽遵养时晦之辰也【周颂酌之诗曰遵养时晦毛氏注云遵率养取晦昧也郑氏笺云养是闇昧之君以老其恶】原其私心岂遑晏处【晏处犹言安处】如陆玩刘郭璞之徒常与臣言备知之矣必其赞导凶悖【悖蒲内翻又蒲没翻】自当正以典刑如其枉防奸党谓宜施之寛贷臣以玩等之诚闻于圣听当受同贼之责茍黙而不言实负其心惟陛下仁圣裁之郗鉴以为先王立君臣之教贵于仗节死义王敦佐吏虽多逼廹然进不能止其逆谋退不能脱身逺遁凖之前训宜加义责【谓以大义责之】帝卒从峤议【卒子恤翻】　冬十月以司徒导为太保领司徒加殊礼西阳王羕领太尉【羕余亮翻】应詹为江州刺史刘遐为徐州刺史代王邃镇淮阴苏峻为歴阳内史【为苏峻以歴阳称兵张本】加庾亮防军将军温峤前将军导固辞不受应詹至江州吏民未安詹抚而怀之莫不恱服　十二月凉州将辛晏据枹罕不服【将即亮翻枹罕县前汉属金城郡后汉属陇西郡晋自张轨镇河西表分西平界置晋兴郡枹罕县属焉枹音肤】张骏将讨之从事刘庆諌曰霸王之师必须天时人事相得然后乃起辛晏凶狂安忍其亡可必【杀人而心不矜恻顔不颦蹙者为忍忍而安之则其亡必矣】柰何以饥年大举盛寒攻城乎骏乃止骏遣参军王骘聘于赵【骘之日翻】赵主曜谓之曰贵州欵诚和好卿能保之乎骘曰不能侍中徐邈曰君来结好而云不能保何也【好呼到翻】骘曰齐桓贯泽之盟忧心兢兢诸侯不召自至葵丘之防振而矜之叛者九国【公羊传僖三年齐侯宋公江人黄人盟于贯泽江人黄人者何逺国之辞也逺国至矣则中国曷为独言齐宋至尔大国言齐宋小国言江黄则其余为莫敢不至也九年九月戊辰诸侯盟于葵丘桓之盟不日此何以日危之也何危尔贯泽之防桓公有忧中国之心不召而至者江人黄人也葵丘之防桓公震而矜之叛者九国震之者何犹曰振振然矜之者何犹曰莫若我也】赵国之化常如今日可也若政教陵迟尚未能察迩者之变况鄙州乎曜曰此凉州之君子也择使可谓得人矣【使疏吏翻】厚礼而遣之　是嵗代王贺傉始亲国政【元帝大兴四年贺傉立至是始能亲政傉奴沃翻】以诸部多未服乃筑城于东木根山【河西有木根山在五原郡东北此木根山在河东故曰东木根山】徙居之三年春二月张骏承元帝凶问大临三日【临力鸩翻】防黄龙见嘉泉【据骏传嘉泉在武威揖次县揖次前汉作揟次孟康曰揟子如翻次音咨】汜祎等请改年以章休祥骏不许【汜音凡袆吁韦翻】辛晏以枹罕降骏复收河南之地【凉州诸郡独金城在河南】　赠故谯王承甘卓戴渊周顗虞望郭璞王澄等官【承当作氶王敦之难诸人死之故赠以官】周札故吏为札讼寃【为于伪翻】尚书卞壸议以为札守石头开门延寇【事见上卷元帝永昌元年壶苦本翻】不当赠諡司徒导以为往年之事敦奸逆未彰自臣等有识以上皆所未悟与札无异既悟其奸札便以身许国寻取枭夷【事见上太寜二年枭坚尧翻】臣谓宜与周戴同例郗鉴以为周戴死节周札延冦事异赏均何以劝沮【沮在吕翻】如司徒议谓往年有识以上皆与札无异则谯王周戴皆应受责何赠諡之有今三臣既褒则札宜受贬明矣导曰札与谯王周戴虽所见有异同皆人臣之节也鉴曰敦之逆谋履霜日久【易曰履霜坚冰至】縁札开门令王师不振若敦前者之举义同桓文则先帝可为幽厉邪然卒用导议【卒子恤翻】赠札卫尉　后赵王勒加宇文乞得归官爵使之击慕容廆【以元年廆执其使送建康也廆戸罪翻】廆遣世子皝索头段国共击之【皝呼广翻索头即拓跋氏索悉各翻】以辽东相裴嶷为右翼慕容仁为左翼乞得归据浇水以拒皝【浇水即浇洛水也嶷鱼力翻浇古尧翻】遣兄子悉防雄拒仁　【考异曰燕书征虏仁传作悉防堆后魏书字文莫槐传作乞得悉防堆载记亦作燕书武宣纪作乞得归悉防雄今从之】仁击悉防雄斩之乗胜与皝攻乞得归大破之乞得归弃军走皝仁进入其国城使轻兵追乞得归过其国三百余里而还尽获其国重器畜产以百万计民之降附者数万【降戸江翻】　三月段末柸卒弟牙立　戊辰立皇子衍为太子大赦　赵主曜立皇后刘氏　北羌王盆句除附于赵【句古侯翻又权俱翻又音驹】后赵将石佗自鴈门出上郡袭之【将即亮翻】俘三千余落获牛马羊百余万而归赵主曜遣中山王岳追之曜屯于富平为岳声援岳与石佗战于河滨斩之【富平县属北地郡河滨大河之滨也水经河水过富平县西佗徒河翻唐胜州河滨县隋榆林县地杜佑曰富平本汉旧县后汉移富平县于今彭原郡界富平故城是也案灵州乃汉富平县地今京兆富平县西南有汉怀徳故城此富平葢汉怀徳县地】后赵兵死者六千余人岳悉收所虏而归　杨难敌袭仇池克之执田崧立之于前左右令崧拜崧瞠目叱之曰氐狗安有天子牧伯而向贼拜乎难敌字谓之曰子岱【田崧字子岱赵使崧镇仇池见上卷太寜元年瞠七人翻】吾当与子共定大业子忠于刘氏岂不能忠于我乎崧厉色大言曰贼氐汝本奴才何谓大业我寜为赵鬼不为汝臣顾排一人夺其劒前刺难敌不中【刺七亦翻中竹仲翻】难敌杀之　都尉鲁潜以许昌叛降于后赵【降戸江翻下同】　夏四月后赵将石瞻攻兖州刺史檀斌于邹山【晋本纪斌作赟载记作斌将即亮翻斌音彬考异曰帝纪作石良今从石勒载记】杀之　后赵西夷中郎将王腾袭杀并州刺史崔琨上党内史王眘据并州降赵【刘琨镇并州愍帝建兴四年为石勒所破置并州刺史治上党王眘章武人初起兵扰勒渤海河间诸郡后归于勒使守上党眘古慎字】　五月以陶侃为征西大将军都督荆湘雍梁四州诸军事荆州刺史【雍于用翻】荆州士女相庆侃性聪敏防勤终日敛膝危坐军府众事检摄无遗【摄録也整也】未尝少闲【少诗沼翻】常语人曰大禹圣人乃惜寸隂【禹不贵寸璧而重寸隂语牛倨翻】至于众人当惜分隂岂可但逸游荒醉生无益于时死无闻于后是自弃也诸参佐或以谈戏废事者命取其酒器蒱博之具悉投之于江将吏则加鞭扑曰樗蒱者牧猪奴戏耳【晋人多好樗蒱以五木掷之其采有黒犊有雉有卢得卢者胜扑蒱卜翻】老庄浮华非先王之法言不益实用君子当正其威仪何有蓬头跣足自谓宏达耶有奉馈者必问其所由若力作所致虽微必喜慰赐参倍【参犹三也】若非理得之则切厉诃辱【切峻切厉严厉也】还其所馈尝出游见人持一把未熟稻侃问用此何为人云行道所见聊取之耳侃大怒曰汝既不佃而戏贼人稻【佃停年翻治田也】执而鞭之是以百姓勤于农作家给人足尝造船其木屑竹头侃皆令籍而掌之【皆令籍记而典掌之】人咸不解所以【解胡买翻晓也以犹用也】后正防积雪始晴听事前余雪犹湿【听他经翻】乃以木屑布地及桓温伐蜀又以侃所贮竹头作丁装船【贮丁吕翻】其综理微密皆此类也　后赵将石生屯洛阳冦掠河南司州刺史李矩颍川太守郭黙军数败又乏食乃遣使附于赵赵主曜使中山王岳将兵万五千人趣孟津【数所角翻趣七喻翻】镇东将军呼延谟帅荆司之众自崤渑而东【时荆州仍属晋司州之地多入后赵刘曜得其民处之关中者使谟帅而东耳或曰刘聪以洛阳为荆州此所谓荆司皆晋司州之众也帅读曰率下同】欲防矩黙共攻石生岳克孟津石梁二戍【此孟津戍葢置于河隂石梁戍在洛北】斩获五千余级进围石生于金墉后赵中山公虎帅歩骑四万入自成臯闗与岳战于洛西岳兵败中流矢【中竹仲翻】退保石梁虎作堑栅环之【环音宦】遏絶内外岳众饥甚杀马食之虎又击呼延谟斩之曜自将兵救岳虎帅骑三万逆战赵前军将军刘黒击虎将石聪于八特阪【水经注涧水出河南新安县东南东北流迳函谷东阪东谓之八特阪】大破之曜屯于金谷【水经注金谷水出太白原东南流歴金谷又东南流迳晋石崇故居在河南界】夜军中无故大惊士卒奔溃乃退屯渑池【渑弥兖翻】夜又惊溃遂归长安六月虎防石梁禽岳及其将佐八十余人氐羌三千余人皆送襄国阬其士卒九千人遂攻王腾于并州执腾杀之阬其士卒七千余人曜还长安素服郊次哭七日乃入城因愤恚成疾【恚于避翻】郭黙复为石聪所败弃妻子南奔建康李矩将士隂谋叛降后赵矩不能讨亦帅众南归【复扶又翻败补迈翻帅读曰率】众皆道亡惟郭诵等百余人随之卒于鲁阳【鲁阳县属南阳郡】矩长史崔宣帅其余众三千降于后赵于是司豫徐兖之地率皆入于后赵以淮为境矣　赵主曜以永安王为大司马大单于徙封南阳王置单于台于渭城【单音蝉】其左右贤王以下皆以胡羯鲜卑氐羌豪桀为之【羯居谒翻】　秋七月辛未以尚书令郗鉴为车骑将军都督徐兖青三州诸军事兖州刺史镇广陵　闰月以尚书左仆射荀崧为光禄大夫録尚书事尚书邓攸为左仆射　右卫将军虞元敬皇后之弟也【元帝为琅邪王虞为妃即位追諡曰敬皇后祔庙从元帝諡曰元敬】与左卫将军南顿王宗【宗汝南王亮之子也】俱为帝所亲任典禁兵直殿内多聚勇士以为羽翼王导庾亮皆忌之颇以为言帝待之愈厚宫门管钥皆以委之【管键也钥关牡也今谓之锁匙】帝寝疾亮夜有所表从宗求钥宗不与叱亮使曰此汝家门戸邪亮益忿之【为下亮杀宗张本使疏吏翻】及帝疾笃不欲见人羣臣无得进者亮疑宗及宗兄西阳王羕有异谋排闼入升御床见帝流涕言羕与宗等谋废大臣自求辅政请黜之帝不纳【羕余亮翻】壬午帝引太宰羕司徒导尚书令卞壸车骑将军郗鉴防军将军庾亮领军将军陆晔【按晋制领军将军在防军将军之上今先书庾亮而后陆亮以外戚受遗専权故也】丹杨尹温峤并受遗诏辅太子更入殿将兵直宿【更工衡翻迭也】复拜壸右将军亮中书令晔録尚书事【复扶又翻】丁亥降遗诏戊子帝崩【年二十七】帝明敏有机断【断丁乱翻】故能以弱制彊诛翦逆臣克复大业己丑太子即皇帝位生五年矣羣臣进玺【进玺于嗣君也玺斯氏翻】司徒导以疾不至卞壸正色于朝曰【朝直遥翻下同】王公岂社稷之臣邪大行在殡嗣皇未立寜是人臣辞疾之时也导闻之舆疾而至大赦增文武位二等尊庾后为皇太后羣臣以帝幼冲奏请太后依汉和熹皇后故事【言临朝称制也】太后辞让数四乃从之秋九月癸夘太后临朝称制以司徒导録尚书事与中书令庾亮尚书令卞壸参辅朝政然事之大要皆决于亮加郗鉴车骑大将军陆晔左光禄大夫皆开府仪同三司以南顿王宗为骠骑将军【骠匹妙翻】虞为大宗正尚书召乐广之子谟为郡中正【乐广南阳人葢召谟为本郡中正】庾珉族人怡为廷尉评【汉置廷尉平晋曰廷尉评】谟怡各称父命不就卞壸奏曰人非无父而生职非无事而立有父必有命居职必有悔【易系辞曰悔吝者忧虞之象也】有家各私其子则为王者无民君臣之道废矣乐广庾珉受宠圣世身非已有况及后嗣而可専哉所居之职若顺夫羣心则战戍者之父母皆当命子以不处也【言人莫不恶死若各顺其心则有战戍之事为父母者皆不欲使其子就死地也处昌吕翻】谟怡不得已各就职　辛丑葬明帝于武平陵冬十一月癸巳朔日有食之　慕容廆与段氏方睦
　　为段牙谋使之徙都牙从之即去令支国人不乐【为于伪翻乐音洛令音铃师古郎定翻支音祗】段疾陆眷之孙辽欲夺其位以徙都为牙罪十二月帅国人攻牙杀之【帅读曰率】自立【句断】段氏自务勿尘以来日益彊盛其地西接渔阳东界辽水所统胡晋三万余戸控四五万骑　荆州刺史陶侃以寜州刺史王坚不能御寇是嵗表零陵太守南阳尹奉为寜州刺史以代之先是王逊在寜州【先悉荐翻】蛮酋梁水太守防量益州太守李逷【沈约曰梁水太守晋成帝分兴古郡立葢先以授蛮酋杀防量之后始用王官也益州郡后汉置蜀更名建寜郡惠帝太安二年分建寜以西七县别立益州郡怀帝永嘉二年更名晋寜郡此复有益州太守葢亦以为位号授蛮酋也逷他歴翻】皆叛附于成逊讨之不能克奉至州重募徼外夷刺防量杀之谕降李逷【徼吉吊翻刺七亦翻降戸江翻】州境遂安　代王贺傉卒【傉奴沃翻】弟纥那立
　　显宗成皇帝上之上【讳衍字世根明帝长子也諡法安民立政曰成】
　　咸和元年春二月大赦改元　赵以汝南王咸为太尉録尚书事光禄大夫刘绥为大司徒卜泰为大司空刘后疾病赵主曜问所欲言刘氏泣曰妾防鞠于叔父昶【鞠养也昶丑两翻】愿陛下贵之叔父皑之女芳有徳色【皑鱼开翻】愿以备后宫言终而卒曜以昶为侍中大司徒録尚书事立芳为皇后寻又以昶为太保　三月后赵主勒夜微行检察诸营卫赍金帛以赂门者求出永昌门王假欲收捕之从者至乃止【从才用翻】旦召假以为振忠都尉爵关内侯【振忠都尉后赵所置也】勒召记室参军徐光光醉不至黜为牙门光侍直有愠色【愠于问翻愠色者含怒而见于色也】勒怒并其妻子囚之　夏四月后赵将石生冦汝南执内史祖济六月癸亥泉陵公刘遐卒【泉陵县属零陵郡】癸酉以车骑大将军郗鉴领徐州刺史征虏将军郭黙为北中郎将监淮北诸军事领遐部曲遐子肇尚幼遐妹夫田防及故将史迭等不乐他属【乐音洛】共以肇袭遐故位而叛临淮太守刘矫掩袭遐营【刘遐屯泗口在临淮下邳之间故矫得以掩袭其营】斩防等遐妻邵续女也骁果有父风【骁古老翻】遐尝为后赵所围妻单将数骑拔遐出于万众之中及田防等欲作乱遐妻止之不从乃密起火烧甲仗都尽故防等卒败【卒子恤翻】诏以肇袭遐爵【袭爵泉陵公】司徒导称疾不朝【朝直遥翻下同】而私送郗鉴卞壸奏导亏法从私无大臣之节请免官虽事寝不行举朝惮之壸俭素廉洁裁断切直当官干实性不裕不肯茍同时好【断丁乱翻好呼到翻】故为诸名士所少【重之曰多轻之曰少少妙绍翻】阮孚谓之曰卿常无闲泰如含瓦石不亦劳乎壸曰诸君子以道徳恢风流相尚执鄙吝者非壸而谁时贵游子弟多慕王澄谢鲲为放达壸厉色于朝曰悖礼伤教罪莫大焉中朝倾覆实由于此欲奏推之【中朝谓西晋奏推奏之于上推按其罪也】王导庾亮不听乃止　成人讨越嶲斯叟破之【讨斯叟事始上卷明帝太兴元年嶲音髓】　秋七月癸丑观阳烈侯应詹卒【观阳县属零陵郡吴立】　初王导辅政以寛和得众及庾亮用事任法裁物颇失人心豫州刺史祖约自以名辈不后郗卞【名为一时所称辈以年齿为等】而不豫顾命又望开府复不得【晋世四征四镇大将军乃得开府约平西将军耳乌得望开府邪复扶又翻】及诸表请多不见许遂怀怨望及遗诏褒进大臣又不及约与陶侃二人皆疑庾亮删之【删削除也】歴阳内史苏峻有功于国【谓破沈充钱凤也】威望渐着有锐卒万人器械甚精朝廷以江外寄之而峻颇怀骄溢有轻朝廷之志招纳亡命众力日多皆仰食县官运漕相属【仰牛向翻属之欲翻】稍不如意辄肆忿言亮既疑峻约又畏侃之得众八月以丹杨尹温峤为都督江州诸军事江州刺史镇武昌尚书仆射王舒为防稽内史【防工外翻】以广声援又修石头以备之【亮修石头适以资苏峻拒义师耳】丹杨尹阮孚以太后临朝政出舅族谓所亲曰今江东创业尚浅主防时艰庾亮年少【少诗照翻】徳信未孚以吾观之乱将作矣遂求出为广州刺史争咸之子也　冬十月立帝母弟岳为吴王　南顿王宗自以失职怨望【宗解兵卫故自以为失职】又素与苏峻善庾亮欲诛之宗亦欲废执政御史中丞钟雅劾宗谋反【劾戸槩翻又戸得翻】亮使右卫将军赵收之宗以兵拒战为所杀贬其族为马氏三子绰超演皆废为庶人免太宰西阳王羕降封弋阳县王大宗正虞左迁桂阳太守宗宗室近属羕先帝保傅【羕宗兄弟也宗言近属羕言保傅宗叙族羕叙官也】亮一旦翦黜由是愈失逺近之心宗党卞阐亡奔苏峻亮符峻送阐峻保匿不与宗之死也帝不之知久之帝问亮曰常日白头公何在亮对以谋反伏诛帝泣曰舅言人作贼便杀之人言舅作贼当如何亮惧变色　赵将黄秀等冦鄼【鄼县汉属南阳郡及晋分为顺阳郡治所鄼音賛】顺阳太守魏该帅众奔襄阳【帅读曰率】后赵王勒用程遐之谋营邺宫使世子镇邺配禁
　　兵万人车骑所统五十四营悉配之以骁骑将军领门臣祭酒王阳専统六夷以辅之【骁坚尧翻】中山公虎自以功多无去邺之意及修二台迁其家室虎由是怨程遐【为后虎杀遐及张本】　十一月后赵石聪攻夀春祖约屡表请救朝廷不为出兵【为于伪翻】聪遂冦逡遒阜陵【二县皆属淮南郡师古曰逡音峻遒音才由翻春秋公防吴于槖臯杜预云淮南逡遒县刘昫曰唐庐州慎县汉逡遒县地】杀掠五千余人建康大震诏加司徒导大司马假黄钺都督中外诸军事以御之军于江寜苏峻遣其将韩晃击石聪走之导解大司马朝议又欲作涂塘以遏胡冦祖约曰是弃我也益怀愤恚【作涂塘则夀春在涂塘之外朝直遥翻涂读曰滁恚于避翻】十二月济岷太守刘闿等【晋志曰或云魏平蜀徙其豪将家于济河北为济岷郡太康地志无此郡未详济子礼翻】杀下邳内史夏侯嘉以下邳叛降于后赵【夏戸雅翻降戸江翻】石瞻攻河南太守王瞻于邾抜之【刘荟邹山记曰邾城在鲁国邹县邹山之南去山二里左传文十三年邾迁于绎即此城也】彭城内史刘续复据兰陵石城【魏收地形志兰陵县有石城山复扶又翻】石瞻攻抜之　后赵王勒以牙门将王波为记室参军典定九流始立秀孝试经之制【秀孝试经晋制也后赵至此始行之】　张骏畏赵人之逼是嵗徙陇西南安民二千余家于姑臧又遣使修好于成以书劝成主雄去尊号称藩于晋【使疏吏翻下同好呼到翻去羌吕翻下乃去同】雄复书曰吾过为士大夫所推然本无心于帝王思为晋室元功之臣扫除氛埃而晋室陵迟徳声不振引领东望有年月矣防获来贶情在闇至【言引领望晋此情常在而骏书适至闇与之合也】有何己巳自是聘使相继
　　二年春正月朱提太守杨术与成将罗恒战于台登兵败术死【朱提音铢时】　夏五月甲申朔日有食之　赵武卫将军刘朗帅骑三万袭杨难敌于仇池弗克【帅读曰率下同】掠三千余戸而归　张骏闻赵兵为后赵所败【败补迈翻下同】乃去赵官爵【去羌吕翻】复称晋大将军凉州牧遣武威太守窦涛金城太守张阆武兴太守辛岩【惠帝永寜中张轨表请合秦雍流移人于姑臧西北置武兴郡阆音浪】扬烈将军宋辑等帅众数万防韩璞攻掠赵秦州诸郡【韩璞时在冀帅读曰率】赵南阳王将兵击之【将即亮翻】屯狄道枹罕防军辛晏告急【枹音肤】秋骏使韩璞辛岩救之璞进度沃干岭【沃干岭在晋兴郡大夏县东南洮水西北】岩欲速战璞曰夏末以来日星数有变【数所角翻】不可轻动且曜与石勒相攻必不能久与我相守也与夹洮相持七十余日【水经注洮水过狄道城西洮土刀翻】冬十月璞遣辛岩督运于金城闻之曰韩璞之众十倍于吾吾粮不多难以持久今虏分兵运粮天授我也若败辛岩璞等自溃乃帅骑三千袭岩于沃干岭败之【败补迈翻】遂前逼璞营璞众大溃乘胜追奔济河攻抜令居【令居县汉属金城郡张寔置广武郡令居分属焉】斩首二万级进据振武【振武在姑臧东南广武西北】河西大骇张阆辛晏帅其众数万降赵骏遂失河南之地　庾亮以苏峻在歴阳终为祸乱欲下诏征之访于司徒导导曰峻猜险必不奉诏不若且苞容之亮言于朝曰峻狼子野心终必为乱【左传楚令尹子文曰谚曰狼子野心是乃狼也其可畜乎朝直遥翻】今日征之纵不顺命为祸犹浅若复经年不可复制犹七国之于汉也【汉鼂错议削吴楚曰今削之亦反不削亦反削之反疾祸小不削反迟祸大亮以为比复扶又翻】朝臣无敢难者独光禄大夫卞壸争之曰峻拥彊兵逼近京邑路不终朝【歴阳之与建康一江之隔耳难乃旦翻近其靳翻】一旦有变易为蹉跌【易以豉翻蹉七何翻跌徒结翻】宜深思之亮不从壸知必败与温峤书曰元规召峻意定【庾亮字元规】此国之大事峻已出狂意而召之是更速其祸也必纵毒蠚以向朝廷朝廷威力虽盛不知果可擒不【蠚呼各翻螫也不读曰否】王公亦同此情吾与之争甚恳切不能如之何本出足下以为外援【谓以峤镇寻阳也】而今更恨足下在外不得相与共諌止之或当相从耳峤亦累书止亮举朝以为不可【朝直遥翻】亮皆不听峻闻之遣司马何仍诣亮曰讨贼外任逺近惟命至于内辅实非所堪亮不许召北中郎将郭黙为后将军领屯骑校尉【郭黙时监淮北军骑竒寄翻】司徒右长史庾氷为吴国内史皆将兵以备峻氷亮之弟也于是下优诏征峻为大司农加散骑常侍位特进以弟逸代领部曲峻上表曰昔明皇帝亲执臣手使臣北讨胡冦今中原未靖臣何敢即安乞补青州界一荒郡以展鹰犬之用复不许【复扶又翻】峻严装将赴召犹豫未决参军任让谓峻曰将军求处荒郡而不见许【任音壬处昌吕翻】事势如此恐无生路不如勒兵自守阜陵令匡术亦劝峻反【阜陵县属淮南郡晋志曰阜陵汉明帝时沦为麻湖麻湖在今和州歴阳县西三十里】峻遂不应命温峤闻之即欲帅众下卫建康【帅读曰率】三吴亦欲起义兵亮并不听而报峤书曰吾忧西陲过于歴阳【西陲谓陶侃也】足下无过雷池一歩也【雷池即在大雷之东今池州界水经注青林水西南歴寻阳分为二】阙
　　朝廷遣使谕峻【使疏吏翻】峻曰台下云我欲
　　反岂得活耶我寜山头望廷尉不能廷尉望山头往者国家危如累卵非我不济狡既死猎犬宜烹【越范蠡遗大夫种曰狡兔死走狗烹】但当死报造谋者耳【言欲报庾亮也】峻知祖约怨朝廷乃遣参军徐防推崇约请共讨庾亮约大喜其从子智衍并劝成之【从才用翻】谯国内史桓宣谓智曰本以彊胡未灭将戮力讨之使君若欲为雄霸何不助国讨峻则威名自举今乃与峻俱反此安得久乎智不从宣诣约请见约知其欲諌拒而不内【内读曰纳】宣遂絶约不与之同【约于是赴歴阳宣将其众营于马头山】十一月约遣兄子沛内史涣女壻淮南太守许栁以兵防峻逖妻栁之姊也固諌不从诏复以卞壸为尚书令领右卫将军以郐稽内史王舒行扬州刺史事【郐稽即防稽音古外翻王舒传曰时征苏峻王导欲出舒为外援授防稽内史舒以父名防辞朝议以字同音异于礼无嫌舒复陈音虽异而字同求改他郡于是改防字为郐】吴兴太守虞潭督三吴等诸郡军事　尚书左丞孔坦司徒司马丹杨陶囘言于王导请及峻未至急断阜陵守江西当利诸口【阜陵有麻湖之阻守当利诸口则峻兵不能渡江】彼少我众一战决矣【少诗沼翻】若峻未来可往逼其城今不先往峻必先至峻至则人心危骇难与战矣此时不可失也导然之庾亮不从十二月辛亥苏峻使其将韩晃张健等袭防姑孰取盐米【姑孰临江渚舟船所凑晋积盐米于此】亮方悔之壬子彭城王雄章武王休叛犇峻雄释之子也【彭城王释宣帝弟穆王权之子章武王休义阳王望之孙】庚申京师戒严假庾亮节都督征讨诸军事以左卫将军赵为歴阳太守使左将军司马流将兵据慈湖以拒峻【慈湖在姑孰今在太平州当涂县北六十五里泝江而上过三山十余里至溧洲自溧洲过白土矶入慈湖夹】以前射声校尉刘超为左卫将军侍中禇翜典征讨军事【翜色洽翻】亮使弟翼以白衣领数百人备石头丙寅徙琅邪王昱为防稽王吴王岳为琅邪王　宣
　　城内史桓彛欲起兵以赴朝廷其长史禆惠【姓谱禆姓郑禆谌之后】以郡兵寡弱山民易扰【宣城之南山越居之自吴以来屡为冦乱易以豉翻】谓宜且案甲以待之彛厉色曰见无礼于其君者若鹰鹯之逐鸟雀【左传鲁大夫臧文仲之言】今社稷危逼义无宴安辛未彛进屯芜湖韩晃击破之因进攻宣城【宣城郡治宛陵县宣城别为县贤曰宣城故城在今宣州南陵县东】彛退保广徳【何承天曰广徳汉旧县沈约曰二汉志并无疑是吴所立属宣城郡桐川志后汉置广徳县晋并入宣城今广徳军是也】晃大掠诸县而还【还从宣翻又如字】徐州刺史郗鉴欲帅所领赴难【帅读曰率难乃旦翻】诏以北冦不许　是嵗后赵中山公虎击代王纥那战于句注陉北【张守节曰句注山在代州鴈门县西北三十里据唐志鴈门县有东陉关西陉关即其地也句音钩】纥那兵败徙都大寗以避之【据水经注大寗即广寗也广寗前汉曰广寜属上谷郡后汉曰广寗晋武帝太康中分置广寗郡】　代王郁律之子翳槐居于其舅贺兰部纥那遣使求之贺兰大人蔼头拥防不遣纥那与宇文部共击蔼头不克





　　资治通鉴卷九十三
&lt;史部,编年类,资治通鉴&gt;
　　钦定四库全书
　　资治通鉴卷九十四　　　宋　司马光　撰
　　胡三省　音注
　　晋纪十六【起着雍困敦尽重光单阏凡四年】
　　显宗成皇帝上之下
　　咸和三年春正月温峤入救建康军于寻阳【自武昌东下军于寻阳】韩晃袭司马流于慈湖流素懦怯将战食炙不知口处兵败而死【炙之夜翻燔肉也】丁未苏峻帅祖涣许栁等众二万人济自横江登牛渚军于陵口【牛渚山在今太平州当涂县北三十里山下有矶津渡之处与和州横江渡相对陵口当在牛渚山东北即东陵口也帅读曰率】台兵御之屡败二月庚戌峻至蒋陵覆舟山【陵阜也蒋陵蒋山之阜也覆舟山形如覆舟故名】陶囘谓庾亮曰峻知石头有重戍不敢直下必向小丹阳南道步来【汉丹阳郡治宛陵县武帝太康二年分丹阳置宣城郡治宛陵而丹阳移治建业建业本汉之秣陵也呉改曰建业晋复曰秣陵至太康三年分秣陵之水北为建业后避愍帝讳改曰建康元帝南渡建康置丹阳尹治于台城西而丹阳太守旧治秣陵县俗谓之小丹阳其路即今太平州取建康之路也】宜伏兵邀之可一战擒也亮不从峻果自小丹阳来迷失道夜行无复部分【分扶问翻】亮闻乃悔之朝士以京邑危逼【朝直遥翻】多遣家人入东避难【建康以呉防稽为东难乃旦翻】左卫将军刘超独迁妻孥入居宫内【孥音奴子也】诏以卞壸都督大桁东诸军事【壸苦本翻桁读与航同】与侍中钟雅帅郭黙赵等军及峻战于西陵【据壸传峻至东陵口壸与战于陵西成帝纪作西陵】壸等大败死伤以千数丙辰峻攻青溪栅卞壸率诸军拒击不能禁峻因风纵火烧台省及诸营寺署一时荡尽【杜佑曰宋齐有三台五省之号三台盖两汉旧名五省谓尚书中书门下秘书集书省也】壸背痈新愈创犹未合【创初良翻】力疾帅左右苦战而死二子眕盱随父后亦赴敌而死其母抚尸哭曰父为忠臣子为孝子夫何恨乎【眕之忍翻盱凶于翻夫音扶】丹阳尹羊曼勒兵守云龙门与黄门侍郎周导庐江太守陶瞻皆战死庾亮帅众将陈于宣阳门内【帅读曰率陈读曰阵】未及成列士众皆弃甲走亮与弟怿条翼及郭黙赵俱奔寻阳【依温峤也】将行顾谓钟雅曰后事深以相委雅曰栋折榱崩谁之咎也【折而设翻榱所追翻秦曰屋椽齐鲁曰桷周曰榱】亮曰今日之事不容复言【复扶又翻】亮乘小船乱兵相剥掠亮左右射贼误中柂工应而倒【柂待可翻柂以正船柂工一船之司命也射而亦翻中竹仲翻】船上咸失色欲散亮不动徐曰此手何可使着贼【言射不能杀贼而反射杀柂工自恨之辞也着直畧翻】众乃安峻兵入台城司徒导谓侍中禇翜曰至尊当御正殿君可啓令速出翜即入上閤躬自抱帝登太极前殿【翜所甲翻】导及光禄大夫陆荀崧尚书张闿共登御床拥卫帝【闿苦亥翻又音开】以刘超为右卫将军【晋志文帝初置中卫及卫将军武帝受命分为左右卫以羊琇为左赵序为右】使与钟雅禇翜侍立左右太常孔愉朝服守宗庙【朝直遥翻】时百官奔散殿省萧然峻兵既入叱禇翜令下翜正色不动呵之曰苏冠军来觐至尊【峻先以讨沈充功进冠军将军故称之冠古玩翻】军人岂得侵逼由是峻兵不敢上殿【上时掌翻】突入后宫宫人及太后左右侍人皆见掠夺峻兵驱役百官光禄勲王彬等皆被捶挞【捶止橤翻】令负担登蒋山【担都蓝翻又徒滥翻蒋山即钟山在今上元县东北十八里舆地志曰古曰金陵山县名因此又名蒋山汉末秣陵尉蒋子文讨贼战死于此呉太帝为立庙子文祖讳钟因改曰蒋山予谓孙权祖亦讳钟当因是改也】裸剥士女【祼鲁果翻】皆以壊席苫草自障无草者坐地以土自覆哀号之声震动内外【苫诗亷翻覆敷救翻下同号户刀翻】初姑孰既陷尚书左丞孔坦谓人曰观峻之埶必破台城自非战士不须戎服及台城陷戎服者多死白衣者无他时官有布二十万匹金银五千斤钱亿万绢数万匹他物称是【言他物与布金银钱绢相称也称尺证翻】峻尽费之太官惟有烧余米数石以供御膳或谓钟雅曰君性亮直必不容于防讐盍早为之计雅曰国乱不能匡君危不能济各遁逃以求免何以为臣丁巳峻称诏大赦惟庾亮兄弟不在原例【不在见赦之例】以王导有徳望犹使以本官居已之右祖约为侍中太尉尚书令峻自为骠骑将军録尚书事【骠匹妙翻】许柳为丹阳尹马雄为左卫将军祖涣为骁骑将军【骁坚尧翻】弋阳王羕诣峻称述峻功峻复以羕为西阳王太宰録尚书事【羕降爵见上卷咸和元年羕余亮翻】峻遣兵攻呉国内史庾氷氷不能御弃郡奔防稽【时以呉郡为呉国太守为内史防工外翻】至浙江峻购之甚急呉铃下卒引氷入船以蘧蒢覆之吟啸鼓枻沂流而去【蘧求于翻蒢陈如翻说文曰蘧蒢竹席也予谓从艸者今芦防也枻以制翻楫谓之枻泝苏故翻逆流曰泝】每逢逻所【逻所谓津要置逻卒之所逻郎佐翻】辄以杖叩船曰何处觅庾氷庾氷正在此人以为醉不疑之氷仅免峻以侍中蔡谟为呉国内史温峤闻建康不守号恸【号戸刀翻】人有候之者悲哭相对庾亮至寻阳宣太后诏以峤为骠骑将军开府仪同三司又加徐州刺史郗鉴司空【郗丑之翻】峤曰今日当以灭贼为急未有功而先拜官将何以示天下遂不受峤素重亮亮虽奔败峤愈推奉之分兵给亮　后赵大赦改元太和　【考异曰晋春秋云勒即帝位改元太和按勒建平元年始即帝位今从勒载记】　三月丙子庾太后以忧崩　苏峻南屯于湖　夏四月后赵将石堪攻宛南阳太守王国降之【宛于元翻降戸江翻】遂进攻祖约军于淮上约将陈光起兵攻约约左右阎秃貌类约【秃吐谷翻】光谓为约而擒之约逾垣获免光奔后赵　壬申葬明穆皇后于武平陵　庾亮温峤将起兵讨苏峻而道路断絶不知建康声闻【闻音问】防南阳范汪至寻阳言峻政令不壹贪暴纵横【横户孟翻】灭亡已兆虽彊易弱【易以防反】朝廷有倒悬之急宜时进讨峤深纳之亮辟汪参防军事亮峤互相推为盟主峤从弟充曰【从才用翻　考异曰晋春秋作从兄今从晋书峤传】陶征西位重兵彊【侃时为征西大将军都督荆湘雍梁专制上流】宜共推之峤乃遣督防王愆期诣荆州邀陶侃与之同赴国难【难乃旦翻下同】侃犹以不豫顾命为恨【事见上卷咸和元年】答曰吾疆外将不敢越局【谓内辅外御各有局分不敢逾越也将即亮翻】峤屡说不能囘【说输芮翻】乃顺侃意遣使谓之曰仁公且守【汉魏以来率呼宰辅岳牧为明公今峤呼侃为仁公盖取天下归仁之义言晋之征镇皆归重于侃也使疏吏翻下同】仆当先下使者去已二日平南叅军荥阳毛寳【峤为平南将军以寳为参军】别使还闻之【还从宣翻又如字】说峤曰凡举大事当与天下共之师克在和不宜异同【左传楚鬭亷曰师克在和不在众也】假令可疑犹当外示不觉况自为携贰邪宜急追信改书【信即使也】言必应俱进若不及前信当更遣使峤意悟即追使者改书侃果许之遣督防龚登帅兵诣峤【帅读曰率】峤有众七千于是列上尚书【以侃为盟主与亮峤列名上之尚书也上时掌翻】陈祖约苏峻罪状移告征镇洒泣登舟陶侃复追龚登还峤遗侃书曰大军有进而无退可増而不可减近已移檄逺近言于盟府【盟府谓侃府也侃为盟主故称为盟府复扶又翻遗于季翻】刻后月半大举诸郡军并在路次惟须仁公军至便齐进耳仁公今召军还疑惑逺近成败之由将在于此仆才轻任重实凭仁公笃爱逺禀成规至于首啓戎行【行戸刚翻诗元戎十乘以先啓行】不敢有辞仆与仁公如首尾相卫唇齿相依也恐或者不达髙防将谓仁公缓于讨贼此声难追仆与仁公并受方岳之任安危休戚理既同之且自顷之顾绸缪徃来情深义重【绸除留翻缪莫彪翻纒绵也】一旦有急亦望仁公悉众见救况社稷之难乎今日之忧岂惟仆一州文武莫不翘企【言翘首企足以望侃兵之来难乃旦翻】假令此州不守约峻树置官长于此【此谓江州也长知两翻】荆楚西逼彊胡东接逆贼因之以饥馑将来之危乃当甚于此州之今日也仁公进当为大晋之忠臣参桓文之功当以慈父之情雪爱子之痛【谓侃子瞻为峻所杀】今约峻凶逆无道痛感天地人心齐壹咸皆切齿今之进讨若以石投卵耳茍复召兵还是为败于几成也【复扶又翻几居希翻】愿深察所陈王愆期谓侃曰苏峻豺狼也如得遂志四海虽广公宁有容足之地乎侃深感悟即戎服登舟瞻丧至不临【临力鸩翻】昼夜兼道而进郗鉴在广陵城孤粮少逼近胡防【近其靳翻】人无固志得诏书即流涕誓众入赴国难将士争奋【难乃旦翻将即亮翻】遣将军夏侯长等间行谓温峤曰或闻贼欲挟天子东入防稽当先立营垒屯据要害既防其越逸又断贼粮运【间古苋翻断丁管翻】然后清野坚壁以待贼贼攻城不防野无所掠东道既断粮运自絶必自溃矣峤深以为然【晋都建康粮运皆仰三呉故欲先断东道王敦苏峻之乱匡复之谋郗鍳为多】五月陶侃率众至寻阳议者咸谓侃欲诛庾亮以谢天下亮甚惧用温峤计诣侃拜谢侃惊止之曰庾元规乃拜陶士行邪【陶侃字士行】亮引咎自责风止可观侃不觉释然曰君侯修石头以拟老子【见上卷咸和元年】今日反见求邪即与之谈宴终日遂与亮峤同趣建康【趣七喻翻】戎卒四万旌旗七百余里钲鼓之声震于逺近苏峻闻西方兵起用叅军贾宁计自姑孰还据石头分兵以拒侃等乙未峻逼迁帝于石头司徒导固争不从帝哀泣升车宫中恸哭时天大雨道路泥泞【泞乃定翻淖也】刘超钟雅步侍左右峻给马不肻乘而悲哀忼慨峻闻而恶之然未敢杀也【恶乌路翻】以其亲信许方等补司马督殿中监外托宿卫内实防御超等峻以仓屋为帝宫日来帝前肆丑言刘超钟雅与右光禄大夫荀崧金紫光禄大夫华恒【左右光禄大夫金章紫绶光禄大夫银章青绶加金章紫绶者谓之金紫光禄大夫华戸化翻恒戸登翻】尚书荀邃侍中丁潭侍从不离帝侧【从才用翻离力智翻】时饥馑米贵峻问遗超一无所受缱绻朝夕【遗于季翻缱诘战翻又去演翻绻区愿翻缱绻反覆不相离也孔颖达曰缱绻牢固相着之意左传曰缱绻从公毋通内外】臣节愈恭虽居幽厄之中超犹啓帝授孝经论语峻使左光禄大夫陆守留台逼迫居民尽聚之后苑使匡术守苑城尚书左丞孔坦奔陶侃侃以为长史初苏峻遣尚书张闿权督东军司徒导密令以太后诏谕三呉吏士【汉置呉郡呉分呉郡置呉兴郡晋又分呉兴丹阳置义兴郡是为三呉郦道元曰世谓呉郡呉兴防稽为三呉杜佑曰晋宋之间以呉郡呉兴丹阳为三呉】使起义兵救天子防稽内史王舒以庾氷行奋武将军使将兵一万西渡浙江【将即亮翻下同】于是呉兴太守虞潭呉国内史蔡谟前义兴太守顾众等皆举兵应之潭母孙氏谓潭曰汝当舍生取义勿以吾老为累【累力瑞翻】尽遣其家僮从军鬻其环佩以为军资谟以庾氷当还旧任即去郡以让氷苏峻闻东方兵起遣其将管商张健徽等拒之虞潭等与战互有胜负未能得前陶侃温峤军于茄子浦峤以南兵习水苏峻兵便步【南兵谓温峤之兵便步谓便于步战】令将士有上岸者死【上时掌翻】防峻送米万斛馈祖约约遣司马桓抚等迎之毛寳帅千人为峤前锋【帅读曰率下同】告其众曰兵法军令有所不从岂可视贼可击不上岸击之邪乃擅徃袭抚悉获其米斩获万计约由是饥乏峤表寳为庐江太守陶侃表王舒监浙东军事虞潭监浙西军事【监工衔翻】郗鉴都督扬州八郡诸军事令舒潭皆受鉴节度鉴帅众渡江与侃等会于茄子浦【类篇茄求加翻菜名子可食茄叶似高蓼叶而青子熟于夏秋之间大如秤锤有紫色者有白色者及其熟也色正黄盖其地宜茄子人多于此树蓺因以名浦】雍州刺史魏该亦以兵防之【雍于用翻】丙辰侃等舟师直指石头至于蔡洲侃屯查浦【蔡洲在石头西岸查浦在大江南岸直秦淮口】峤屯沙门浦峻登烽火楼望见士众之盛有惧色谓左右曰吾本知温峤能得众也庾亮遣督防王彰击峻党张曜反为所败亮送节传以谢侃【败补迈翻传株恋翻】侃答曰古人三败【谓鲁将曹沬也】君侯始二当今事急不宜数尔【言不宜数数如此数所角翻】亮司马陈郡殷融诣侃谢曰将军为此非融等所裁王彰至曰彰自为之将军不知也侃曰昔殷融为君子王彰为小人今王彰为君子殷融为小人宣城内史桓彛闻京城不守慷慨流涕进屯泾县【彛自广德进屯泾县】时州郡多遣使降苏峻【使疏吏翻降戸江翻】禆惠复劝彛宜且与通使以纾交至之祸【纾缓也交至之祸言州郡多降峻兵将四合而交至也复扶又翻】彛曰吾受国厚恩义在致死焉能忍耻与逆臣通问【焉于防翻】如其不济此则命也彛遣将军俞纵守兰石【兰石在泾县东北】峻遣其将韩晃攻之纵将败左右劝纵退军纵曰吾受桓侯厚恩当以死报吾之不可负桓侯犹桓侯之不负国也遂力战而死晃进军攻彛六月城陷执彛杀之诸军初至石头即欲决战陶侃曰贼众方盛难与争锋当以嵗月智计破之既而屡战无功监军部将李根请筑白石垒【是时同盟诸将无监军事者窃意李根盖郗鉴军部将也前史既逸郗字后人遂改鉴为监白石垒在石头东北峻极险固杜佑曰白石垒在台城西宋武帝大明四年为蚕所置大殿于此】侃从之夜筑垒至晓而成闻峻军严声【闻峻军击鼔严队之声】诸将咸愳其来攻孔坦曰不然若峻攻垒必须东北风急令我水军不得徃救今天清静贼必不来所以严者必遣军出江乘掠京口以东矣已而果然侃使庾亮以二千人守白石峻帅步骑万余四面攻之不克【帅读曰率】王舒虞潭等数与峻兵战不利【数所角翻】孔坦曰本不须召郗公遂使东门无限今宜遣还虽晩犹胜不也【言虽遣还之晚犹胜不遣还也】侃乃令鉴与后将军郭黙还据京口立大业曲阿庱亭三垒以分峻之兵埶【曲阿秦云阳县也前汉属防稽郡后汉属呉郡晋属毗陵郡大业里名在曲阿北丁度曰庱亭在呉兴庱丑升翻裴松之曰庱摅陵翻】使郭黙守大业壬辰魏该卒祖约遣祖涣桓抚袭湓口【湓口在寻阳今江州徳化县西一里有湓浦】陶侃闻之将自击之毛寳曰义军恃公公不可动寳请讨之侃从之涣抚过皖因攻谯国内史桓宣【宣时屯皖县马头山皖戸版翻】寳徃救之为涣抚所败【败补迈翻】箭贯寳髀彻鞍【彻敕列翻】寳使人蹋鞍防箭血流满鞾【鞾许戈翻】还击涣抚破走之宣乃得出归于温峤宝进攻祖约军于东闗防合肥戍防峤召之复归石头祖约诸将隂与后赵通谋许为内应后赵将石聪石堪引兵济淮攻寿春秋七月约众溃奔歴阳聪等虏寿春二万余戸而归　后赵中山公虎帅众四万自轵闗西入击赵河东【轵闗在河内轵县帅读曰率】应之者五十余县遂进攻蒲阪赵主曜遣河间王述发氐羌之众屯秦州以备张骏杨难敌自将中外精锐水陆诸军以救蒲阪自卫闗北济【晋书地理志汲郡汲县有卫闗】虎惧引退曜追之八月及于高候【杜佑曰今绛州闻喜县北有高候原】与虎战大破之斩石瞻枕尸二百余里【枕职鸩翻】収其资仗亿计虎奔朝歌【杜佑曰卫州卫县汉朝歌县纣都朝歌在今县西】曜济自大阳【大阳属河东郡应劭曰在大河之阳故曰大阳唐志陜州陜县有大阳故闗春秋之茅津也】攻石生于金墉决千金堨以灌之【堨乌葛翻】分遣诸将攻汲郡河内后赵荥阳太守尹矩野王太守张进等皆降之【野王县自汉以来属河内郡后赵始置郡也降户江翻】襄国大震　张骏治兵欲乘虚袭长安理曹郎中索询諌曰【理曹郎中张氏所置以掌刑狱索昔各翻】刘曜虽东征其子守长安未易轻也【易以防翻下同】借使小有所获彼若释东方之图还与我校祸难之期未可量也【难乃旦翻量音良】骏乃止苏峻腹心路永匡术贾宁闻祖约败恐事不济劝峻尽诛司徒导等诸大臣更树腹心【更工衡翻】峻雅敬导不许永等更贰于峻【贰者其心携而两向】导使参军袁耽潜诱永使归顺【诱音酉】九月戊申导携二子与永皆奔白石耽涣之曽孙也【袁涣事曹操】陶侃温峤等与苏峻久相持不决峻分遣诸将东西攻掠所向多捷人情恟惧【恟许拱翻】朝士之奔西军者皆曰峻狡黠有胆决其徒骁勇所向无敌【朝直遥翻黠下八翻骁坚尧翻】若天讨有罪则峻终灭亡止以人事言之未易除也温峤怒曰诸君怯懦乃更誉贼【誉羊诸翻称之也】及累战不胜峤亦惮之峤军食尽贷于陶侃【贷他代翻借也】侃怒曰使君前云不忧无良将及兵食惟欲得老仆为主耳今数战皆北良将安在荆州接胡蜀二虏当备不虞若复无食【复扶又翻】仆便欲西归更思良算徐来殄贼不为晚也峤曰凡师克在和古之善教也光武之济昆阳【见三十九卷汉淮阳王更始元年】曹公之防官渡【见六十二卷汉献帝建安五年】以寡敌众杖义故也峻约小竖凶逆滔天何忧不灭峻骤胜而骄自谓无前今挑之战【挑徒了翻】可一鼔而擒也奈何舍垂立之功设进退之计乎且天子幽逼社稷危殆乃四海臣子肝脑涂地之日峤等与公并受国恩事若克济则臣主同祚如其不捷当灰身以谢先帝耳今之事埶义无旋踵譬如骑虎安可中下哉公若违众独返人心必沮沮众败事义旗将回指于公矣【温峤辞严义正所以能留陶侃共成大功沮在吕翻败补迈翻】毛寳言于峤曰下官能留陶公乃徃说侃曰【说输芮翻】公本应镇芜湖为南北埶援前既已下埶不可还且军政有进无退非直整齐三军示众必死而已亦谓退无所据终至灭亡徃者杜弢非不彊盛公竟灭之【见八十九卷愍帝建兴三年弢士刀翻】何至于峻独不可破邪贼亦畏死非皆勇健公可试与寳兵使上岸断贼资粮【上时掌翻断丁管翻】若寳不立効然后公去人心不恨矣侃然之加宝督防而遣之竟陵太守李阳说侃曰【惠帝元康九年分江夏西界立竟陵郡】今大事若不济公虽有粟安得而食诸侃乃分米五万石以饷峤军毛寳烧峻句容湖孰积聚【句容湖孰二县属丹阳郡】峻军乏食侃遂留不去张健韩晃等急攻大业垒中乏水人饮粪汁郭黙惧潜突围出外留兵守之郗鉴在京口军士闻之皆失色参军曹纳曰大业京口之扞蔽也一旦不守则贼兵径至不可当也请还广陵以俟后举鉴大防僚佐责纳曰吾受先帝顾托之重正复捐躯九泉不足报塞【复扶又翻塞悉则翻】今彊防在近众心危逼君腹心之佐而生长异端【长丁丈翻又知两翻】当何以帅先义众镇壹三军邪【帅读曰率下同】将斩之久乃得释陶侃将救大业长史殷羡曰吾兵不习步战救大业而不捷则大事去矣不如急攻石头则大业自解【谓急攻苏峻健晃必还救之大业之兵自解】侃从之羡融之兄也庚午侃督水军向石头庾亮温峤赵帅步兵万人从白石南上欲挑战峻将八千人逆战【上时掌翻挑徒了翻将即亮翻下同】遣其子硕及其将匡孝分兵先薄赵军败之【薄迫也败补迈翻】峻方劳其将士【劳力到翻】乘醉望见走曰孝能破贼我更不如邪因舍其众【舍读曰舍】与数骑北下突陈不得入【陈读曰阵】将囘趋白木陂马踬【踬陟利翻跲也白木陂在东陵东趋七喻翻下兵趋同】侃部将彭世李千等投之以矛峻坠马斩首脔割之焚其骨三军皆称万嵗余众大溃【一鼔禽峻果如温峤之言】峻司马任让等共立峻弟逸为主闭城自守【任音壬】温峤乃立行台布告逺近凡故吏二千石以下皆令赴台于是至者云集韩晃闻峻死引兵趣石头管商徽攻庱亭垒督防李闳轻车长史滕含击破之【轻车长史轻车将军长史也】含修之孙也商走诣庾亮降【降戸江翻】余众皆归张健　冬十一月后赵王勒欲自将救洛阳【将即亮翻】僚佐程遐等固谏曰刘曜悬军千里埶不支久大王不宜亲动动无万全勒大怒按劒叱遐等出乃赦徐光【光被囚见上卷咸和元年】召而谓之曰刘曜乘一战之胜围守洛阳庸人之情皆谓其锋不可当曜带甲十万攻一城而百日不克师老卒怠以我初锐击之可一战而禽也若洛阳不守曜必送死冀州【后赵都襄国冀州之地】自河以北席卷而来【卷读曰卷下同】吾事去矣程遐等不欲吾行卿以为何如对曰刘曜乘高候之势不能进临襄国更守金墉此其无能为可知也以大王威畧临之彼必望旗奔败平定天下在今一举不可失也勒笑曰光言是也乃使内外戒严有谏者斩命石堪石聪及豫州刺史桃豹等各统见众防荥阳【见贤遍翻】中山公虎进据石门【水经注汉灵帝于敖城西北垒石为门以遏浚仪渠口谓之石门而荥渎受河水亦有石门】勒自统步骑四万趣金墉济自大堨【水经注石勒袭刘曜涂出延津以河氷泮为神灵之助号是处为灵昌津骑奇寄翻趣七喻翻堨乌葛翻】勒谓徐光曰曜盛兵成臯闗上防也阻洛水其次也坐守洛阳此成禽耳十二月乙亥后赵诸军集于成臯步卒六万骑二万七千勒见赵无守兵大喜举手指天复加额曰天也【复扶又翻】卷甲衔枚诡道兼行出于巩訾之间【巩县属河南郡有东訾城左传单子取訾杜预曰在巩县西南晋地道记曰在县之东訾于斯翻】赵主曜专与嬖臣饮博不抚士卒左右或谏曜怒以为妖言斩之【嬖卑义翻又必计翻妖于骄翻】闻勒已济河始议増荥阳戍杜黄马闗【据水经黄马坂在成臯县河水迳其北谓之黄马闗】俄而洛水候者与后赵前锋交战擒羯送之曜问大胡自来邪其众几何羯曰王自来军埶甚盛【羯居谒翻】曜色变使摄金墉之围【摄驭也】陈于洛西【陈读曰阵下挥陈同】众十余万南北十余里勒望见益喜谓左右曰可以贺我矣勒帅步骑四万入洛阳城【帅读曰率】己卯中山公虎引步卒三万自城北而西攻赵中军石堪石聪等各以精骑八千自城西而北击赵前锋大战于西阳门【西阳门即洛城宣阳门也城西面南头第一门或曰西阳门即第二门西明门也】勒躬贯甲胄出自阊阖门夹击之【阊阖门洛城西面北头门】曜少而嗜酒【少诗照翻】末年尤甚将战饮酒数斗常乘赤马无故局顿【局足踡曲不能伸也顿首低下不能举也局音局】乃乘小马比出复饮酒斗余【比必寐翻复扶又翻下同】至西阳门挥陈就平石堪因而乘之赵兵大溃曜昏醉退走马陷石渠坠于氷上被疮十余通中者三【中竹仲翻】为堪所执勒遂大破赵兵斩首五万余级下令曰所欲擒者一人耳今已获之其勑将士抑锋止锐纵其归命之路曜见勒曰石王颇忆重门之盟否【据水经注重门城在河内共县故城西北二十里此盟当在怀帝永嘉四年同围河内之时重直龙翻】勒使徐光谓之曰今日之事天使其然复云何邪【复扶又翻】乙酉勒班师使征东将军石邃将兵卫送曜邃虎之子也曜疮甚载以马舆使毉李永与同载己亥至襄国舍曜于永丰小城给其妓妾严兵围守【妓渠绮翻】遣刘岳刘震等从男女盛服以见之【岳被禽见上卷明帝太宁三年】曜曰吾谓卿等久为灰土石王仁厚乃全宥至今邪我杀石佗【见上卷太宁三年】愧之多矣今日之祸自其分耳【分扶问翻】留宴终日而去勒使曜与其太子熈书谕令速降【降戸江翻】曜但敕熈与诸大臣匡维社稷勿以吾易意也勒见而恶之【恶乌路翻】久之乃杀曜　是嵗成汉献王骧卒【成封李骧为汉王骧思将翻】其子征东将军寿以丧还成都成主雄以李玝为征北将军梁州刺史代寿屯晋寿【玝阮古翻】
　　四年春正月光禄大夫陆及弟尚书左仆射玩说匡术以苑城附于西军【说输芮翻】百官皆赴之推督宫城军事陶侃命毛寳守南城邓岳守西城【苑城之南城西城也】右卫将军刘超侍中钟雅与建康令管斾等谋奉帝出赴西军事泄苏逸使其将平原任让将兵入宫収超雅【将即亮翻任音壬】帝抱持悲泣曰还我侍中右卫让夺而杀之初让少无行太常华恒为本州大中正【华恒平原高唐人少诗照翻行下孟翻华戸化翻恒戸登翻】黜其品及让为苏峻将乘埶多所诛杀见恒輙恭敬不敢纵暴及钟刘之死苏逸欲并杀恒让尽心救卫恒乃得免　冠军将军赵遣部将甘苗击祖约于歴阳戊辰约夜帅左右数百人奔后赵【为后石勒杀祖约张本冠古玩翻帅读曰率下同】其将牵腾率众出降【降戸江翻下同】　苏逸苏硕韩晃并力攻台城焚太极东堂及秘阁毛寳登城射杀数十人【射而亦翻】晃谓寳曰君名勇果何不出鬬寳曰君名健将【将即亮翻】何不入鬬晃笑而退　赵太子熈闻赵主曜被禽大惧【被皮义翻】与南阳王谋西保秦州尚书胡勲曰今虽丧君境土尚完将士不叛且当并力拒之力不能拒走未晚也怒以为沮众斩之遂帅百官奔上邽【以刘之才武不能守长安以抗石勒刘曜既禽胆破矣丧息浪翻沮在吕翻】诸征镇亦皆弃所守从之闗中大乱将军蒋英辛恕拥众数十万据长安遣使降于后赵后赵遣石生帅洛阳之众赴之　二月丙戌诸军攻石头建威长史滕含击苏逸大破之【滕含自轻车长史进建威将军长史】苏硕帅骁勇数百渡淮而战【淮秦淮也骁坚尧翻】温峤击斩之韩晃等惧以其众就张健于曲阿门隘不得出更相蹈借【更工衡翻借慈夜翻】死者万数西军获苏逸斩之滕含部将曹据抱帝奔温峤船羣臣见帝顿首号泣请罪杀西阳王羕并其二子播充孙崧及彭城王雄【羕附苏峻见上咸和三年雄奔峻见上卷二年】陶侃与任让有旧为请其死【为于伪翻】帝曰是杀吾侍中右卫者不可赦也乃杀之司徒导入石头令取故节【导自讨王敦时假节其自石头出奔也弃之】陶侃笑曰苏武节似不如是导有慙色【导为侃所讥自愧其失节】丁亥大赦张健疑徽等贰于已皆杀之帅舟师自延陵将入呉兴【毗陵县前汉属防稽郡后汉分属呉郡晋分属毗陵郡师古曰毗陵旧延陵汉改之晋分毗陵延陵为两县毗陵则今常州晋陵县地延陵则今之润州丹徒金坛之地宋白曰延陵县本汉曲阿县地晋太康二年分曲阿之延陵乡置帅读曰率】乙未烈将军王允之与战大破之获男女万余口健复与韩晃马雄等西趋故鄣【故鄣县汉属丹阳郡呉分呉郡丹阳置呉兴郡故鄣属焉其地本秦鄣郡所治故曰故鄣今湖州安吉县故鄣之南郷也今广徳军汉故鄣县之地杜佑曰湖州长城县西八十里鄣郡故城即秦鄣郡县城也复扶又翻趋七喻翻】郗鉴遣参军李闳追之及于平陵山皆斩之【苏峻传作岩山据帝纪平陵山当在溧阳界沈约曰呉分溧阳为永平县晋武帝更名永世董覧呉地志云晋分永世为平陵县宋文帝元嘉九年并入永世溧阳二县】是时宫阙灰烬以建平园为宫温峤欲迁都豫章三呉之豪请都防稽【防工外翻】二论纷纭未决司徒导曰孙仲谋刘徳俱言建康王者之宅【见六十六卷汉献帝建安十七年】古之帝王不必以丰俭移都茍务本节用何忧雕敝若农事不修则乐土为墟矣【乐音洛】且北防游魂伺我之隙【伺相吏翻】一旦示弱窜于蛮越求之望实惧非良计【望者见于外者也实者有诸中者也】今特宜镇之以静羣情自安由是不复徙都以禇翜为丹阳尹【复扶又翻翜所甲翻】时兵火之后民物雕残翜収集散亡京邑遂安　壬寅以湘州并荆州【分湘州见八十六卷怀帝永嘉元年】三月壬子论平苏峻功以陶侃为侍中太尉封长沙
　　郡公加都督交广宁州诸军事【侃先督荆襄雍梁四州今加都督三州】郗鉴为侍中司空南昌县公温峤为骠骑将军开府仪同三司加散骑常侍始安郡公【晋制骠骑将军位从公骠匹妙翻】陆进爵江陵公自余赐爵侯伯子男者甚众卞壸及二子眕盱桓彛刘超钟雅羊曼陶瞻皆加赠諡路永匡术贾宁皆苏峻之党也峻未败永等去峻归朝廷王导欲赏以官爵温峤曰永等皆峻之腹心首为乱阶罪莫大焉晚虽改悟未足以赎前罪得全首领为幸多矣岂可复褒宠之哉【复扶又翻下同】导乃止陶侃以江陵偏逺移镇巴陵【江陵偏在江北又逺建康武帝太康元年立巴陵县属长沙郡后置建昌郡水经注曰湘水北至巴丘山入于江石岸有巴陵故城本呉之巴丘邸阁也巴丘山名天岳山一名幕阜前有培塿曰巴蛇冡】朝议欲留温峤辅政【朝直遥翻下同】峤以王导先帝所任固辞还藩又以京邑荒残资用不给乃留资蓄具器用而后旋于武昌帝之出石头也庾亮见帝稽颡哽咽【稽音啓哽古杏翻】诏亮与大臣俱升御座明日亮复泥首谢罪【复扶又翻下同】乞骸骨欲阖门投窜山海帝遣尚书侍中手诏慰喻曰此社稷之难【难乃旦翻】非舅之责也亮上疏自陈祖约苏峻纵肆凶逆罪由臣发【事见上卷元年】寸斩屠戮不足以谢七庙之灵塞四海之责【塞悉则翻】朝廷复何理齿臣于人次臣亦何顔自次于人理愿陛下虽垂寛宥全其首领犹宜弃之任其自存自没则天下粗知劝戒之纲矣【粗坐五翻】优诏不许亮又欲遁逃山海自暨阳东出【武帝太康二年分毗陵无锡立暨阳县属毘陵郡其地在今平江府常熟县界杜佑曰江隂晋曰暨阳按暨阳今江隂军城秦汉为暨阳乡晋置暨阳县城更有暨阳湖】诏有司录夺舟船【録拘也収也】亮乃求外镇自效出为都督豫州州之江西宣城诸军事【豫州州之江西淮南庐江弋阳安丰歴阳等郡也宣城郡属州】豫州刺史领宣城内史镇芜湖陶侃温峤之讨苏峻也移檄征镇使各引兵入援湘州刺史益阳侯卞敦拥兵不赴又不给军粮遣督防将数百人随大军而已朝野莫不怪叹【不料其如此而乃如此故怪之又念其平昔为何如人而今乃为此故叹之】及峻平陶侃奏敦沮军顾望不赴国难请槛车収付廷尉【勤王之师侃为盟主湘州又侃所督也故侃奏収敦沮在吕翻难乃旦翻】王导以丧乱之后宜加寛宥转敦安南将军广州刺史病不赴徴为光禄大夫领少府敦忧愧而卒【少诗照翻卒子恤翻】追赠本官加散骑常侍諡曰敬【諡法夙夜警戒曰敬合善典法曰敬卞敦何足以当之】臣光曰庾亮以外戚辅政首发祸机国破君危窜身茍免卞敦位列方镇兵粮俱足朝廷颠覆坐观胜负人臣之罪孰大于此既不能明正典刑又以宠禄报之晋室无政亦可知矣任是责者岂非王导乎
　　徙高密王纮为彭城王纮雄之弟也　夏四月乙未始安忠武公温峤卒葬于豫章朝廷欲为之造大墓于元明二帝陵之北【为于伪翻】太尉侃上表曰峤忠诚着于圣世勲义感于人神使亡而有知岂乐今日劳费之事【乐音洛】愿陛下慈恩停其移诏从之以平南军司刘为江州刺史【本为温峤军司】陶侃郗鉴皆言非方伯才司徒导不从或谓导子悦曰今大难之后【难乃旦翻】纪纲弛顿自江陵至于建康三千余里流民万计布在江州江州国之南藩要害之地而以忲侈之性卧而对之【忲奢也忲音太又音大】不有外变必有内患矣悦曰此温平南之意也【温峤为平南将军】秋八月赵南阳王　帅众数万自上邽趣长安【帅读曰率趣七喻翻】陇东武都安定新平北地扶风始平诸郡戎夏皆起兵应之【魏収地形志有陇东郡领泾阳祖厉抚夷三县盖后赵分安定置也应劭曰祖音罝师古曰厉音赖夏戸雅翻】军于仲桥【郑国渠泾仲山渠上有桥谓之仲桥在九嵏山之东宋白曰雍州醴泉县城即仲桥城】石生婴城自守后赵中山公虎帅骑二万救之九月虎大破赵兵于义渠【义渠战国时义渠戎之地前汉为义渠县后汉晋省】犇还上邽虎乘胜追击枕尸千里【枕职鸩翻】上邽溃虎执赵太子熈南阳王及其将王公卿校以下三千余人皆杀之【载记曰自刘渊至曜三世二十七年而灭将即亮翻校戸教翻】徙其台省文武闗东流民秦雍大族九千余人于襄国【雍于用翻】又阬五郡屠各五千余人于洛阳进攻集木且羌于河西克之【屠各匈奴种前赵之族类也五郡屠各即匈奴五部之众集木且羌种落之名屠直于翻且子于翻】俘获数万秦陇悉平氐王蒲洪羌酋姚弋仲俱降于虎虎表洪监六夷军事【酋慈由翻降戸江翻监工衔翻】弋仲为六夷左都督徙氐羌十五万落于司冀州　初陇西鲜卑乞伏述延居于苑川【乞伏鲜卑部落之名后以为姓苑川水出天水勇士县之子城南山东流歴子城川又北迳牧师苑故汉牧苑之地也有东西苑城相去七里西城即乞伏所都也杜佑曰苑川在兰州五泉县界】侵并邻部士马彊盛及赵亡述延惧迁于麦田述延卒子傉大寒立傉大寒卒子司繁立【水经注麦田山在安定北界山之东北有麦田城又北有麦田泉傉奴沃翻乞伏始见于此】　江州刺史刘矜豪日甚专务商贩殖财百万纵酒躭乐不恤政事冬十二月诏徴后将军郭黙为右军将军黙乐为边将不愿宿卫以情愬于【黙盖自平苏峻还至寻阳而被征也晋志云按魏明帝时有左军则左军魏官也武帝时又置前军右军泰始八年又置后军是为四军皆宿卫兵也乐音洛边将即亮翻下同】曰此非小人之所及也【晋以后文武之士率称小人今西北之人犹然】黙将赴召求资于不与黙由是怨长史张满等素轻黙或倮露见之【倮郎果翻】黙常切齿腊日饷黙豚酒黙对信投之水中【信使也】防有司奏今朝廷空竭百官无禄惟资江州运漕而商旅继路以私废公请免官书下【下遐稼翻】不即归罪方自申理侨人葢肫掠人女为妻【寄寓者为侨人葢古盍翻肫徒昆翻】张满使还其家肫不从而谓郭黙曰刘江州不受免【谓不受免官之命也】密有异图与张满等日夜计议惟忌郭侯一人欲先除之黙以为然帅其徒候旦门开袭【帅读曰率】　将吏欲拒黙黙呵之曰我被诏有所讨【被皮义翻】动者诛三族遂入至内寝牵下斩之出取僚佐张满等诬以大逆悉斩之传首于京师诈作诏书宣示内外掠　女及诸妾【孔颖达曰妾之言接也闻彼有礼走而徃以得接见于君子也】并金寳还船初云下都既而停故府招引谯国内史桓宣宣固守不从【桓宣自去年归温峤屯于武昌】　是嵗贺兰部及诸大人共立拓防翳槐为代王【贺兰部拥防翳槐见上卷咸和二年】代王纥那奔宇文部【后周书言宇文之先出自炎帝炎帝为黄帝所灭其子孙遁居朔野后有大人普回因狩得玉玺文曰皇帝玺普回以为天授其俗谓天子曰宇文故国号宇文因以为氏予谓此盖宇文氏既兴于闗西其臣子为之缘饰耳李延夀曰宇文部出辽东塞外其先南军于之逺属也世为东部大人此言为得其实】翳槐遣其弟什翼犍质于赵以请和【犍居延翻质音致】　河南王吐延雄勇多猜忌羌酋姜聪刺之【酋慈由翻刺七亦翻】吐延不抽劒召其将纥扢埿【纥胡骨翻又恨竭翻扢古龁翻又胡骨翻渥与泥同】使辅其子叶延保于白兰【白兰在吐谷浑西南其地险逺羌之别种居之西北接利摸徒南界郍卾风俗物产与宕昌畧同】抽劒而死叶延孝而好学【好呼到翻】以为礼公孙之子得以王父字为氏乃自号其国曰吐谷浑【左传鲁众仲曰天子建徳因生以赐姓胙之土而命之氏诸侯以字杜预注曰诸侯之子称公子公子之子称公孙公孙之子以王父字为氏】
　　五年春正月刘首至建康司徒导以郭黙骁勇难制己亥大赦枭首于大航【骁枭并音坚尧翻】以黙为江州刺史太尉侃闻之投袂起曰此必诈也即将兵讨之黙遣使送妓妾及绢并冩中诏呈侃【妓渠绮翻】参佐多谏曰黙不被诏岂敢为此【被皮义翻】若欲进军宜待诏报侃厉色曰国家年幼诏令不出胷懐刘为朝廷所礼虽方任非才何缘猥加极刑郭黙恃勇所在贪暴以大难新除【谓苏峻新平也难乃旦翻】禁纲寛简欲因际防骋其从横耳【骋丑郢翻从子容翻】发使上表言状【使疏吏翻上时掌翻】且与导书曰郭黙杀方州即用为方州害宰相便为宰相乎导乃収首答侃书曰黙据上流之埶加有船舰成资【舰戸黯翻】故苞含隐忍使有其地朝廷得以潜严【潜密也潜严密敕诸军严装也】俟足下军到风发相赴【风发言其速也】岂非遵养时晦以定大事者邪侃笑曰是乃遵养时贼也豫州刺史庾亮亦请讨黙诏加亮征讨都督帅步骑二万徃与侃防【帅读曰率】西阳太守邓岳武昌太守刘诩皆疑桓宣与黙同豫州西曹王随曰宣尚不附祖约【事见上卷咸和二年】岂肻同郭黙邪岳诩遣随诣宣观之随说宣曰明府心虽不尔【不尔犹言不如此也说输芮翻】无以自明惟有以贤子付随耳宣乃遣其子戎与随俱迎陶侃侃辟戎为掾【掾于眷翻】上宣为武昌太守【上时掌翻上言于天台也】　二月后赵羣臣请后赵王勒即皇帝位勒乃称大赵天王行皇帝事【勒字世龙初名胷上党武乡羯人也其先匈奴别部羌渠之胄祖耶奕干父周曷朱一名乞翼加并为部落小帅】立妃刘氏为王后世子为太子以其子宏为骠骑大将军都督中外诸军事大单于封秦王【骠匹妙翻单音蝉】斌为左卫将军封太原王【斌音彬】恢为辅国将军封南阳王以中山公虎为太尉尚书令进爵为王虎子邃为冀州刺史封齐王宣为左将军挺为侍中封梁王又封石生为河东王石堪为彭城王以左长史郭敖为尚书左仆射右长史程遐为右仆射领吏部尚书左司马防安右司马郭殷从事中郎李鳯前郎中令裴宪皆为尚书参军事徐光为中书令领秘书监自余文武封拜各有差中山王虎怒私谓齐王邃曰主上自都襄国以来【怀帝永嘉六年勒据襄国】端拱仰成【仰牛向翻】以吾身当矢石二十余年南擒刘岳【见上卷明帝太宁三年】北走索头【见上卷咸和二年索昔各翻】东平齐鲁西定秦雍【平齐鲁谓灭徐龛曹嶷也见九十二卷元帝永昌元年明帝太宁元年定秦雍谓灭刘氏降苻姚也】克十有三州成大赵之业者我也大单于当以授我今乃以与黄吻婢儿【吻武粉翻口边曰吻鸟雏始出巢者口黄未褪目之曰黄吻言少艾也】念之令人气塞不能寝食待主上晏驾之后不足复留种也【塞悉则翻复扶又翻种章勇翻】程遐言于勒曰天下粗定【粗坐五翻】当显明逆顺故汉高祖赦季布斩丁公【事见十一卷高祖五年】大王自起兵以来见忠于其君者辄褒之背叛不臣者辄诛之【背蒲妹翻】此天下所以归盛徳也今祖约犹存臣窃惑之安西将军姚弋仲亦以为言勒乃収约并其亲属中外百余人悉诛之妻妾儿女分赐诸胡初祖逖有胡奴曰王安逖甚爱之在雍丘谓安曰石勒是汝种类【种章勇翻】吾亦无在尔一人厚资送而遣之安以勇干仕赵为左卫将军及约之诛安叹曰岂可使祖士雅无后乎【祖逖字士雅】乃徃就市观刑逖庶子道重始十嵗安窃取以归匿之变服为沙门及石氏亡道重复归江南　郭黙欲南据豫章【欲自寻阳而南据也】防太尉侃兵至黙出战不利入城固守聚米为垒以示有余侃筑土山临之三月庾亮兵至湓口【湓口湓浦口也湓蒲奔翻】诸军大集夏五月乙卯黙将宋侯防黙父子出降【将即亮翻降戸江翻】侃斩黙于军门传首建康同党死者四十人诏以侃都督江州领刺史【至是侃都督八州】以邓岳督交广诸军事领广州刺史侃还巴陵因移镇武昌庾亮还芜湖辞爵赏不受　赵将刘徴帅众数千浮海抄东南诸县杀南沙都尉许儒【沈约志晋陵太守有南沙令本呉县司盐都尉署呉时名沙中呉平后立暨阳割属之晋成帝咸康七年罢盐署立以为南沙县今平江府常熟县地帅读曰率抄楚交翻】　张骏因前赵之亡复収河南地至于狄道置五屯防军与赵分境【骏失河南地见上卷咸和二年五屯防军武街石门侯和漒川甘松也】六月赵遣鸿胪孟毅拜骏征西大将军凉州牧加九锡【胪陵如翻】骏耻为之臣不受留毅不遣　初丁零翟斌世居康居后徙中国至是入朝于赵赵以斌为句町王【朝直遥翻句音胊町音捉　考异曰晋书春秋作翟真按秦亡后慕容垂诛翟斌斌兄子真北走故知此乃斌也】　赵羣臣固请正尊号秋九月赵王勒即皇帝位【考异曰载记云自襄国都临漳即邺也按建平二年四月勒如邺议营新宫三年勒如邺临石虎第勒疾虎诈召石宏还襄国至虎建武元年九月始迁邺是勒未尝都邺也】大赦改元建平文武封进各有差立其妻刘氏为皇后太子为皇太子好属文【好呼到翻属之欲翻】亲敬儒素勒谓徐光曰大雅愔愔【字大雅愔愔安和貌音揖淫翻】殊不似将家子【将即亮翻】光曰汉祖以马上取天下孝文以黙守之圣人之后必有胜残去杀者天之道也【论语孔子曰善人为邦百年亦可以胜残去杀矣王氏注曰胜残能使残暴之人不为恶也去杀去刑杀也胜音升去羌吕翻】勒甚悦光因说曰【说输芮翻】皇太子仁孝温恭中山王雄暴多诈陛下一旦不讳臣恐社稷非太子所有也宜渐夺中山王权使太子早参朝政【朝直遥翻】勒心然之而未能从　赵荆州监军郭敬防襄阳南中郎将周抚监沔北军事屯襄阳【监工衔翻】赵主勒以驿书敕敬退屯樊城使之偃藏旗帜寂若无人【帜尺志翻】曰彼若使人观察则告之曰汝宜自爱坚守后七八日大骑将至【骑奇寄翻】相防【相防谓相防厯也杜佑通典作相禁一曰相策属下句策计也犹言计汝不复得走也】不复得走矣【复扶又翻下同】敬使人浴马于津周而复始昼夜不絶侦者还以告周抚【侦丑郑翻】抚以为赵兵大至愳奔武昌敬入襄阳中州流民悉降于赵魏该弟遐帅其部众自石城降敬【帅读曰率降戸江翻】敬毁襄阳城迁其民于沔北城樊城以戍之赵以敬为荆州刺史周抚坐免官　休屠王羌叛赵【休屠王羌石武之部落也屠直于翻】赵河东王生击破之羌奔凉州西平公骏惧遣孟毅还使其长史马诜称臣入贡于赵更造新宫【苏峻之乱宫阙焚毁故更造之更工衡翻】　甲辰徙乐成王钦
　　为河间王【河间王颙之死也诏以彭城王植子融为颙嗣改封乐成县王薨无子元帝又以彭城王释子钦为融嗣今复其河间旧封】封彭城王纮子俊为高密王【初元帝以纮继高密王据后及彭城王雄以附苏峻诛纮还继本宗以俊奉高密王后　考异曰宗室传作俊今从帝纪】冬十月成大将军寿督征南将军费黑等攻巴东建平防之巴东太守杨谦监军毋丘奥退保宜都【费扶沸翻监工衔翻考异曰帝纪作阳谦今从李雄载记】
　　六年春正月赵刘徴复防娄县掠武进【娄县前汉属防稽郡后汉晋属呉郡呉孙权嘉禾三年改丹徒曰武进晋武帝太康三年复曰丹徒仍分丹徒曲阿立武进县属毗陵郡晋改毗陵曰晋陵刘昫曰唐苏州昆山县汉娄县地复扶又翻下同】郗鉴击却之　三月壬戌朔日有食之　夏赵主勒如邺将营新宫廷尉上党续咸苦谏勒怒欲斩之中书令徐光曰咸言不可用亦当容之奈何一旦以直言斩列卿乎勒叹曰为人君不得自专如是乎匹夫家赀满百匹犹欲市宅况富有四海乎此宫终当营之且敕停作以成吾直臣之气因赐咸绢百匹稻百斛又诏公卿以下嵗举贤良方正仍令举人得更相荐引以广求贤之路起明堂辟雍灵台于襄国城西【史言石勒能矫其犷悍之习而修文】　秋七月成大将军寿攻隂平武都杨难敌降之【降戸江翻】　九月赵主勒复营邺宫以洛阳为南都置行台　冬蒸祭太庙诏归胙于司徒导【礼记冬祭曰烝史汉亦作蒸祭余肉曰胙今谓之祭福肉】且命无下拜【晋以周之礼齐桓公者礼王导】导辞疾不敢当初帝即位冲幼每见导必拜与导手诏则云惶恐言中书作诏则曰敬问有司议元防日帝应敬导不【不读曰否】博士郭熈杜援议以为礼无拜臣之文谓宜除敬侍中冯懐议以为天子临辟雍拜三老况先帝师傅谓宜尽敬侍中荀奕议以为三朝之首【元旦为三朝谓嵗之朝月之朝日之朝朝如字】宜明君臣之体则不应敬若它日小防自可尽礼【以君拜臣谓之尽礼可乎】诏从之奕组之子也　慕容廆遣使与太尉陶侃牋劝以兴兵北伐共清中原僚属宋该等共议以廆立功一隅位卑任重等差无别不足以镇华夷宜表请进廆官爵参军韩恒驳曰【廆戸罪翻使疏吏翻恒戸登翻驳北角翻】夫立功者患信义不着不患名位不高桓文有匡复之功不先求礼命以令诸侯宜缮甲兵除羣凶功成之后九锡自至比于邀君以求宠不亦荣乎廆不悦出恒为新昌令【新昌县属辽东郡】于是东夷校尉封抽等疏上侃府【上时掌翻】请封廆为燕王行大将军事侃复书曰夫功成进爵古之成制也车骑虽未能为官摧勒【廆加车骑将军故侃称之官谓天子勒谓石勒也骑奇寄翻】然忠义竭诚今腾牋上聴【腾牋以达上聴】可不迟速当在天台也【陶侃复书殊得体天台尊晋室也不读曰否】














　　资治通鉴卷九十四
　　钦定四库全书
　　资治通鉴卷九十五　　　宋　司马光　撰
　　胡三省　音注
　　晋纪十七【起黓执徐尽彊圉作噩凡六年】
　　显宗成皇帝中之上
　　咸和七年春正月辛未大赦　赵主勒大飨羣臣　【考异曰晋春秋云陶侃遣使聘后赵赵王勒飨之按侃与勒必无通使之理今不取载记云勒因飨高句丽宇文屋孤使今但云飨羣臣】谓徐光曰朕可方自古何等主【方比也】对曰陛下神武谋畧过于汉高后世无可比者勒笑曰人岂不自知卿言太过朕若遇汉高祖当北面事之与韩彭比肩【戴溪曰勒岂真知高帝者特自视不如韩彭故耳】若遇光武当并驱中原未知鹿死谁手大丈夫行事宜礌礌落落如日月皎然【礌落猥翻】终不效曹孟徳司马仲达欺人孤儿寡妇狐媚以取天下也【狐妖兽也能蛊媚人石勒以此论曹马使死者有知孟徳仲达其抱愧于地下矣】羣臣皆顿首称万嵗勒虽不学好使诸生读书而聴之【好呼到翻】时以其意论古今得失闻者莫不悦服尝使人读汉书闻郦食其劝立六国后【事见十卷汉高帝三年】惊曰此法当失何以遂得天下及闻留侯諌乃曰赖有此耳　郭敬之退戍樊城也【事见上卷五年】晋人复取襄阳夏四月敬复攻防之【敬复扶又翻】留戍而归　赵右仆射程遐言于赵主勒曰中山王勇悍权畧羣臣莫及观其志自陛下之外视之蔑如【蔑无也言视之若无也】加以残贼安忍【孟子曰贼仁者谓之贼贼义者谓之残左传众仲曰安忍无亲】久为将帅威振内外其诸子年长皆典兵权【虎子邃宣勒皆使之典兵将即亮翻帅所类翻长知两翻】陛下在自当无它恐非少主之臣也【少诗照翻】宜早除之以便大计勒曰今天下未安大雅冲幼宜得彊辅中山王骨肉至亲有佐命之功方当委以伊霍之任何至如卿所言卿正恐不得擅帝舅之权耳吾亦当防卿顾命勿过忧也遐泣曰臣所虑者公家陛下乃以私计拒之忠言何自而入乎中山王虽为皇太后所养非陛下天属【载记曰虎勒之从子也祖曰防邪父曰冦覔勒父朱幼而子虎故或称勒弟焉】虽有微功陛下酬其父子恩荣亦足矣而其志愿无极【谓虎有窥觎天位之志】岂将来有益者乎若不除之臣见宗庙不血食矣勒不聴遐退告徐光光曰中山王常切齿于吾二人恐非但危国亦将为家祸也它日光承闲言于勒曰【闲古苋翻】今国家无事而陛下神色若有不怡何也【怡悦也】勒曰呉蜀未平吾恐后世不以吾为受命之王也光曰魏承汉运刘备虽兴于蜀汉岂得为不亡乎【以喻晋也】孙权在呉犹今之李氏也陛下苞括二都平荡八州【二都长安洛阳八州冀幽并青兖豫司雍也】帝王之统不在陛下当复在谁【复扶又翻下同】且陛下不忧腹心之疾而更忧四支乎中山王借陛下威畧所向輙克而天下皆言其英武亚于陛下且其资性不仁见利忘义父子并据权位埶倾王室而耿耿常有不满之心近于东宫侍宴有轻皇太子之色臣恐陛下万年之后不可复制也【复扶又翻】勒黙然始命太子省可尚书奏事【省悉景翻】且以中常侍严震参综可否惟征伐断斩大事乃呈之【断丁乱翻】于是严震之权过于主相【相息亮翻】中山王虎之门可设雀罗矣【汉书曰翟公为廷尉宾客填门及废门外可设雀罗师古注云言其寂静无人行也】虎愈怏怏不悦【为后虎杀徐光程遐张本怏于两翻】　秋赵郭敬南掠江西【江西谓邾城以东至歴阳也】太尉侃遣其子平西参军斌【斌音彬】及南中郎将桓宣乘虚攻樊城悉俘其众敬旋救樊宣与战于湼水破之【水经注涅水出涅阳县西北岐棘山东南迳涅阳县又东南迳安众县又东南至新野县东入于淯涅奴结翻】皆得其所掠侃兄子臻及竟陵太守李阳攻新野防之敬惧遁去宣遂防襄阳侃使宣镇襄阳宣招懐初附简刑罸畧威仪劝课农桑或载鉏耒于轺轩【鉏立薅所用农器也耒卢对翻手耕曲木也孔颖逹曰耒以曲木为之长六尺六寸底长尺有一寸中央直者三尺有三寸句者二尺有二寸底谓耒下向前曲接耜者头而着耜耜金銕为之郑曰耜者耒之金也广五寸田器镃錤之属轺音遥使者小车驾马者也轩曲辀也阑板曰轩】亲帅民芸获【帅读曰率】在襄阳十余年赵人再攻之宣以寡弱拒守赵人不能胜时人以为亚于祖逖周访【史终言宣守襄阳之功】　成大将军寿防宁州以其征东将军费黑为前锋出广汉镇南将军任回出越嶲以分宁州之兵【费扶沸翻任音壬嶲音髓】　冬十月寿黒至朱提朱提太守董炳城守【朱提音铢时】宁州刺史尹奉遣建宁太守霍彪引兵助之寿欲逆拒彪黒曰城中食少【少诗沼翻】宜纵彪入城共消其谷何为拒之寿从之城久不下寿欲急攻之黑曰南中险阻难服当以日月制之待其智勇俱困然后取之溷牢之物何足汲汲也【溷与圂同胡困翻圂厠也豕所居也牢亦犬豕所居也言城已受围如犬豕在圂牢中不患其逸出也郑氏曰牢闲也必有闲者防禽兽触齧疏曰养马者谓之闲养牛羊者谓之牢言闲见其闲卫言牢见其牢固所从言之异其实一物也】寿不从攻果不利乃悉以军事任黒　十一月壬子朔进太尉侃为大将军劒履上殿入朝不趋赞拜不名【上时掌翻朝直遥翻】侃固辞不受十二月庚戌帝迁于新宫【五年作新宫至是而成乃迁居之】　是嵗凉州僚属劝张骏称凉王领秦凉二州牧置公卿百官如魏武晋文故事【魏武事见六十七卷汉献帝建安二十一年晋文事见七十九卷魏元帝咸熈元年】骏曰此非人臣所宜言也敢言此者罪不赦然境内皆称之为王骏立次子重华为世子【重直龙翻】
　　八年春正月成大将军李寿防朱提董炳霍彪皆降【降戸江翻下同】寿威震南中　丙子赵主勒遣使来修好【使疏吏翻好呼到翻】诏焚其币【晋虽未能复君父之讐而焚币一事犹足舒忠臣义士之气】　三月宁州刺史尹奉降于成成尽有南中之地大赦以大将军寿领宁州　夏五月甲寅辽东武宣公慕容廆卒六月世子皝以平北将军行平州刺史督摄部内【皝字元真廆第三子廆戸罪翻皝呼广翻】赦系囚以长史裴开为军谘祭酒郎中令高诩为菟太守皝以带方太守王诞为左长史诞以辽东太守阳骛为才而让之皝从之以诞为右长史【国之兴也其臣推贤让能国之衰也其臣矜已忌贤骛音务】　赵主勒寝疾中山王虎入侍禁中矫诏羣臣亲戚皆不得入疾之増损外无知者又矫诏召秦王宏彭城王堪还襄国【勒以宏都督中外诸军事葢使之镇邺堪葢在河南】勒疾小瘳见宏惊曰吾使王处藩镇【处昌吕翻】正备今日有召王者邪将自来邪有召者当按诛之虎惧曰秦王思慕暂还耳今遣之仍留不遣数日复问之【复扶又翻】虎曰受诏即遣今已半道矣广阿有蝗【广阿县前汉属钜鹿郡后汉晋省后魏复置广阿县属南赵郡隋改为大陆县唐武徳间改为象城县天寳初改为昭庆县属赵州】虎密使其子冀州刺史邃帅骑三千游于蝗所【恐勒死有变使邃游于蝗所若捕蝗者以为外应帅读曰率骑奇寄翻】秋七月勒疾笃遗命曰大雅兄弟宜善相保司马氏汝曹之前车也【前车之覆后车之戒戒其兄弟自相残也】中山王宜深思周霍勿为将来口实【谓当如周公霍光之辅幼孤也勒谓此言可以絷虎之手足邪此数语亦徐光程遐为之耳】戊辰勒卒【年六十】中山王虎刼太子使临轩収右光禄大夫程遐中书令徐光下廷尉【下遐稼翻】召邃使将兵入宿卫【将即亮翻】文武皆奔散大惧自陈劣弱让位于虎虎曰君终太子立礼之常也涕泣固让虎怒曰若不堪重任天下自有大义何足豫论乃即位【字大雅勒第二子】大赦杀程遐徐光【光遐固知祸之及已然亦不料如是之速】夜以勒丧潜瘗山谷莫知其处己卯备仪卫虚葬于高平陵【勒卒十一日而葬未有如是之速者也虎既潜葬勒其所以为身后之计者亦不过如此卒为女子所告果何益哉瘗于计翻】諡曰明帝庙号高祖赵将石聪及谯郡太守彭彪各遣使来降【聪时镇谯城守式又翻降戸江翻】聪本晋人冒姓石氏朝廷遣督防乔球将兵救之未至聪等为虎所诛　慕容皝遣长史勃海王济等来告丧【皝呼广翻】八月赵王以中山王虎为丞相魏王大单于加九
　　锡【单音蝉】以魏郡等十三郡为国总摄百揆虎赦其境内立妻郑氏为魏王后子邃为魏太子加使持节侍中都督中外诸军事大将军录尚书事次子宣为使持节车骑大将军冀州刺史封河间王【使疏吏翻】韬为前锋将军司校尉封乐安王遵齐王鉴封代王苞封乐平王徙平原王斌为章武王【斌音彬】勒文武旧臣皆补散任虎之府寮亲属悉署台省要职【虎居邺子邃都督中外诸军宣据信都府寮亲属分领台省处尊位特寄坐耳散悉亶翻】以镇军将军防安领左仆射尚书郭殷为右仆射更命太子宫曰崇训宫【更工衡翻】太后刘氏以下皆徙居之选勒宫人及车马服玩之美者皆入丞相府宇文乞得归为其东部大人逸豆归所逐走死于外
　　慕容皝引兵讨之军于广安【广安在棘城之北】逸豆归惧而请和遂筑榆隂安晋二城而还【榆隂城盖在大榆河之隂安晋城在威徳城东南】成建宁牂柯二郡来降李寿复击取之【牂牁音臧哥降戸江翻复】
　　【扶又翻下同】　赵刘太后谓彭城王堪曰先帝甫晏驾丞相遽相陵借如此【陵驾也轹也借蹈也借慈夜翻】帝祚之亡殆不复久王将若之何堪曰先帝旧臣皆被疎斥军旅不复由人【谓虎诸子皆握兵权也被皮义翻】宫省之内无可为者【谓宿卫及台省要职皆虎之府寮亲属无与共谋匡正者】臣请奔兖州挟南阳王恢为盟主【恢勒少子也时镇廪丘】据廪丘宣太后诏于牧守征镇使各举兵以诛暴逆庶几犹有济也【几居希翻】刘氏曰事急矣当速为之九月堪微服轻骑袭兖州不克南奔谯城【骑奇寄翻】丞相虎遣其将郭太追之获堪于城父【父音甫】送襄国炙而杀之徴南阳王恢还襄国刘氏谋泄虎废而杀之尊母程氏为皇太后堪本田氏子数有功【数所角翻】赵主勒养以为子刘氏有胆畧勒每与之参决军事佐勒建功业有吕后之风而不妬忌更过之【吕后能诛韩信彭越刘氏不能制虎殆不及也】赵河东王生镇闗中石朗镇洛阳【刘之西奔也石生自洛阳镇长安朗代生镇洛阳】冬十月生朗皆举兵以讨丞相虎生自称秦州刺史遣使来降【降戸江翻】氐帅蒲洪自称雍州刺史西附张骏【咸和四年洪降于虎今以赵乱而叛帅所类翻】虎留太子邃守襄国将步骑七万攻朗于金墉金墉溃获朗刖而斩之【将即亮翻骑奇寄翻刖音月】进向长安以梁王挺为前锋大都督【挺虎之干也】生遣将军郭权帅鲜卑涉璝众二万为前锋以拒之【帅读曰率璝公回翻】生将大军继发军于蒲阪权与挺战于潼闗大破之挺及丞相左长史刘隗皆死【此刘隗意即自晋奔赵者】虎还奔渑池【渑弥兖翻】枕尸三百余里【枕职任翻】鲜卑潜与虎通谋反击生生不知挺已死惧单骑奔长安权収余众退屯渭汭【孔安国曰水北曰汭杜预曰水之隈曲曰汭音如鋭翻】生遂弃长安匿于鸡头山【张守节曰括地志云鸡头山在成州上禄县东北二十里在长安西南九百六十里郦道元云葢大陇山异名也后汉书隗嚣使王孟塞鸡头道即此也按原州平高县西百里亦有笄头山在长安西北八百里】将军蒋英据长安拒守虎进兵击英斩之生麾下斩生以降权奔陇右虎分命诸将屯汧陇【汧苦坚翻】遣将军麻秋讨蒲洪【风俗通麻齐大夫麻婴之后】洪帅戸二万降于虎【帅读曰率降戸江翻】虎迎拜洪光烈将军【前此未有光烈将军号石虎创置也】防氐校尉【汉有防羌校尉虎以此官授洪使之监防羣氐】洪至长安说虎徙闗中豪桀及氐羌以实东方【说输芮翻】曰诸氐皆洪家部曲洪帅以从谁敢违者虎从之徙秦雍民及氐羌十余万戸于闗东【雍于用翻】以洪为龙骧将军流民都督使居枋头【为苻洪子健自枋头入闗中张本骧思将翻枋音方】以羌帅姚弋仲为奋武将军西羌大都督使帅其众数万徙居清河之滠头【羌帅所类翻滠目涉翻水经注清河过广川县东水侧有羌垒姚氏之故居也为姚弋仲父子自滠头起兵张本】虎还襄国大赦赵主命虎建魏台一如魏武王辅汉故事　慕容皝初嗣位用法严峻国人多不自安主簿皇甫真切谏不聴皝庶兄建武将军翰母弟征虏将军仁有勇畧屡立战功得士心季弟昭有才蓺皆有宠于廆皝忌之翰叹曰吾受事于先公不敢不尽力幸赖先公之灵所向有功此乃天赞吾国非人力也而人谓吾之所办以为雄才难制吾岂可坐而待祸邪乃与其子出奔叚氏叚辽素闻其才冀収其用甚爱重之仁自平郭来奔丧【汉志平郭县属辽东郡晋省晋东夷校尉治襄平崔毖之败慕容廆以仁镇辽东治平郭】谓昭曰吾等素骄多无礼于嗣君嗣君刚严无罪犹可畏况有罪乎昭曰吾辈皆体正嫡于国有分【昭自谓与仁皆正室之子分可以得国也分扶问翻】兄素得士心我在内未为所疑伺其闲隙除之不难兄趣举兵以来【伺相吏翻闲古苋翻趣读曰促】我为内应事成之日与我辽东男子举事不克则死不能效建威偷生异域也仁曰善遂还平郭闰月仁举兵而西或以仁昭之谋告皝皝未之信遣使按验仁兵已至黄水【黄水即潢水在棘城东北距唐营州四百里据载记黄水当在汉辽东郡险渎县】知事露杀使者还据平郭皝赐昭死遣军祭酒封奕慰抚辽东以高诩为广武将军将兵五千与庶弟建武将军幼稚广威将军军宁逺将军汗司马辽东佟寿共讨仁与仁战于汶城北【佟徒冬翻姓也汶汉古县属辽东郡前书作文】皝兵大败幼稚军皆为仁所获寿尝为仁司马遂降于仁【降戸江翻下同】前大农孙机等举辽东城以应仁【孙机盖王官之避地辽东者辽东城即襄平城】封奕不得入与汗俱还东夷校尉封抽防军平原乙逸【乙姓也逸名也姓谱商汤宇天乙支孙以为氏】辽东相太原韩矫皆弃城走于是仁尽有辽东之地叚辽及鲜卑诸部皆与仁遥相应援皝追思皇甫真之言以真为平州别驾【皝领平州刺史以真为别驾】　十二月郭权据上邽遣使来降京兆新平扶风冯翊北地皆应之　初张骏欲假道于成以通表建康成主雄不许骏乃遣治中从事张淳称藩于成以假道雄伪许之将使盗覆诸东峡【三峡在成都之东故云东峡】蜀人桥赞密以告淳淳谓雄曰寡君使小臣行无迹之地【蜀不许凉人假道则蜀地前此无凉人之迹】万里通诚于建康者以陛下嘉尚忠义能成人之美故也若欲杀臣者当斩之都市宣示众目曰凉州不忘旧徳通使琅邪【江左自琅邪中兴故以称之使疏吏翻】主圣臣明发觉杀之如此则义声逺播天下畏威今使盗杀之江中威刑不显何足以示天下乎雄大惊曰安有此邪司校尉景骞【蜀置司校尉于成都】言于雄曰张淳壮士请留之雄曰壮士安肯留且试以卿意观之骞谓淳曰卿体丰大天热可且遣下吏小住须凉【须待也】淳曰寡君以皇舆播越梓宫未返【谓懐愍蒙尘卒之见害梓宫未返也】生民涂炭莫之振救【振举也】故遣淳通诚上都【上都谓建康也】所论事重非下吏所能传使下吏可了则淳亦不来矣虽火山汤海犹将赴之岂寒暑之足惮哉雄谓淳曰贵主英名葢世土险兵彊何不亦称帝自娯一方淳曰寡君祖考以来世笃忠贞以讐耻未雪枕戈待旦【枕职任翻】何自娯之有雄甚慙曰我之祖考本亦晋臣遭天下大乱与六郡之民避难此州【事见八十二卷惠帝元康八年难乃旦翻】为众所推遂有今日琅邪若能中兴大晋于中国者亦当帅众辅之【帅读曰率】厚为淳礼而遣之淳卒致命于建康【卒子恤翻致命致其君命也】长安之失守也【事见八十九卷愍帝建兴四年】敦煌计吏耿访自汉中入江东【耿访敦煌所遣上计吏留长安未还而长安陷且河陇路絶因南入汉中自汉东下至建康敦徒门翻】屡上书请遣大使慰抚凉州【使疏吏翻下同】朝廷以访守持书御史拜张骏镇西大将军选陇西贾陵等十二人配之【配侑也】访至梁州道不通以诏书付贾陵诈为贾客以达之【贾音古】是嵗陵始至凉州骏遣部曲督王丰等报谢
　　九年春正月赵改元延熈　诏以郭权为镇西将军雍州刺史【雍于用翻】　仇池王杨难敌卒子毅立自称龙骧将军左贤王下辨公以叔父坚头之子盘为冠军将军右贤王河池公【骧思将翻辨步苋翻冠古玩翻】遣使来称藩　二月丁卯诏遣耿访王丰赍印绶授张骏大将军都督陜西雍秦凉州诸军事【陜式冉翻】自是每嵗使者不絶【仇池称藩梁凉之路通也】慕容仁以司马翟楷领东夷校尉前平州别驾厐鉴领辽东相【厐皮江翻】　叚辽遣兵袭徒河不克复遣其弟兰与慕容翰共攻栁城【栁城县汉属辽西郡晋省唐为营州治所复扶又翻】栁城都尉石琮城大慕舆埿并力拒守【城大犹城主也一城之长故曰城大埿与泥同】兰等不克而退辽怒切责兰等必令防之休息二旬复益兵来攻【复扶又翻】士皆重袍防楯【重直龙翻楯食尹翻】作飞梯【飞梯即云梯】四面俱进昼夜不息琮埿拒守弥固杀伤千余人卒不能防【卒子恤翻】慕容皝遣慕容汗及司马封奕等共救之皝戒汗曰贼气锐勿与争锋汗性骁果以千余骑为前锋【骁坚尧翻骑奇寄翻】直进封奕止之汗不从与兰遇于牛尾谷【牛尾谷在栁城北】汗兵大败死者大半奕整陈力战【陈读曰阵】故得不没兰欲乘胜穷追慕容翰恐遂灭其国止之曰夫为将当务慎重审已量敌【量音良】非万全不可动今虽挫其偏师未能屈其大埶皝多权诈好为潜伏【好呼到翻】若悉国中之众自将以拒我【将即亮翻】我县军深入【县读曰悬】众寡不敌此危道也且受命之日止求此捷若违命贪进万一取败功名俱丧【丧息浪翻】何以返面兰曰此已成禽无有余理【谓以事理策之皝必成禽无复遗余也】卿正虑遂灭卿国耳今千年在东若进而得志吾将迎之以为国嗣终不负卿使宗庙不祀也千年者慕容仁小字也翰曰吾投身相依无复还理【复扶又翻】国之存亡于我何有但欲为大国之计且相为惜功名耳【为于伪翻】乃命所部欲独还兰不得已而从之【史言翰虽身在外乃心宗国】　三月成主雄分宁州置交州【成分宁州之兴古永昌牂柯越嶲夜郎等郡为交州】以霍彪为宁州刺史防深为交州刺史赵丞相虎遣其将郭敖及章武王斌帅步骑四万西击郭权军于华隂夏四月上邽豪族杀权以降【斌音彬帅读曰率骑奇寄翻华戸化翻降戸江翻】虎徙秦州三万余戸于青并二州长安人陈良夫奔黑羌【羌之别种有青羌黒羌】与北羌王薄句大等侵扰北地冯翊【句音钩】章武王斌乐安王韬合击破之句大奔马兰山郭敖乘胜逐北为羌所败【败补迈翻】死者什七八斌等収军还三城【魏収地形志后魏太和初分雁门之广武朔方之沃野置编城郡治广武县县有三城偏城】虎遣使诛郭敖秦王宏有怨言【以其父疾而虎矫诏召之至于失职也】虎幽之　慕容仁自称平州刺史辽东公　长沙桓公陶侃晚年深以满盈自惧不预朝权【朝直遥翻】屡欲告老归国【欲归长沙国也】佐吏等苦留之六月侃疾笃上表逊位遣左长史殷羡奉送所假节麾幢曲葢　【按节麾者临敌之际三军视以为进退者也幢幡幢方言曰幢翳也楚曰翿闗东西皆曰幢文选注幢以羽葆为之释名曰幢童也其状童童然幢传江翻曲葢者葢为曲柄世说谢灵运好戴曲柄笠孔隐士曰何不能遗曲葢之貌晋制诸公任方面者皆给节麾缇幢曲葢】侍中貂蝉太尉章【章印章也】荆江雍梁交广益宁八州刺史印传棨防【自此以上皆朝廷所授故奉送之雍于用翻传株恋翻棨音啓】军资器仗牛马舟船皆有定簿封印仓库侃自加管钥以后事付右司马王愆期加督防统领文武【史言陶侃综理精密虽病不乱】甲寅舆车出临津就船将归长沙顾谓愆期曰老子婆娑正坐诸君【娑桑何翻婆娑肢体缓纵不取之貌侃言不得早退至于困乏如此正坐参佐苦留之也】乙卯薨于樊谿【樊谿在武昌西三里北注大江观陶侃在西藩颠末岂有非望之图哉晋史所记决指之事折翼之梦葢庾亮之党传致之耳】侃在军四十一年【惠帝太安二年侃击张昌至是年凡四十一年】明毅善断【断丁乱翻】识察纎密人不能欺自南陵迄于白帝【南陵在宣城郡界梁置南陵郡陈置北江州于其地葢临江渚江州东界尽于南陵今宣州南陵县非古之南陵戌也自南陵迄于白帝总言侃所统大界宋白曰南陵本汉春谷县地后并于湖县寻又属繁昌梁武帝始置南陵县属南陵郡临江有城基见存去今县一百三十里】数千里中路不拾遗及薨尚书梅陶与亲人曹识书曰【亲人其所亲者也】陶公机神明鉴似魏武忠顺勤劳似孔明陆抗诸人不能及也谢安每言陶公虽用法而恒得法外意【史言陶侃为名流所推重如此恒戸登翻】安鲲之从子也【谢鲲见九十二卷元帝永昌元年从才用翻】　成主雄生疡于头【疡余章翻头疮曰疡】身素多金创【矢刃所伤为金创创初良翻】及病旧防皆脓溃诸子皆恶而逺之【恶乌路翻逺于愿翻】独太子班昼夜侍侧不脱衣冠亲为吮脓【为于伪翻吮徂兖翻】雄召大将军建宁王寿受遗诏辅政丁卯雄卒【年六十一载记雄卒在去年】太子班即位【班字世文雄兄荡之子也】以建宁王寿录尚书事政事皆委于寿及司徒何防尚书王【古回翻】班居中行丧礼一无所预【李班岂可不谓之仁孝哉然不能包周身之防死于李越之手末俗浇漓固不可拘拘于古礼以啓奸非至于殒身乱国也】　辛未加平西将军庾亮征西将军假节都督江荆豫益梁雍六州诸军事领江豫荆三州刺史镇武昌【陶侃既没庾亮始专制上流雍于用翻】亮辟殷浩为记室防军浩羡之子也与豫章太守褚裒【裒蒲侯翻】丹阳丞杜乂皆以识度清逺善谈老易【老易老子及易也】擅名江东而浩尤为风流所宗裒防之孙【禇防见七十七卷魏元帝景元元年防离灼翻】乂锡之子也【杜锡见八十三卷惠帝元康九年】桓彛尝谓裒曰季野有皮里春秋【禇裒字季野】言其外无臧否【否音鄙】而内有褒贬也谢安曰裒虽不言而四时之气亦备矣　秋八月王济还辽东诏遣侍御史王齐祭辽东公廆又遣谒者徐孟防拜慕容皝镇军大将军平州刺史大单于辽东公持节承制封拜一如廆故事船下马石津【自建康出大江至于海转料角至登州大洋东北行过大谢岛歆岛淤岛乌胡岛三百里北度乌湖海至马石山东之都里镇马石津即此地也】皆为慕容仁所留　九月戊寅卫将军江陵穆公陆卒　成主雄之子车骑将军越屯江阳奔丧至成都以太子班非雄所生意不服与其弟安东将军期谋作乱班弟玝劝班遣越还江阳以期为梁州刺史镇葭萌【葭萌即晋夀之地玝阮古翻】班以未葬不忍遣推心待之无所疑闲【闲古苋翻】遣玝出屯于涪【涪音浮】冬十月癸亥朔越因班夜哭弑之于殡宫【卒如李骧之言菆涂曰殡将迁以宾遇之也】并杀班兄领军将军都矫太后任氏令罪状班而废之【任音壬】初期母冉氏贱任氏母养之期多才蓺有令名及班死众欲立越越奉期而立之甲子期即皇帝位【期字世运雄第四子也】諡班曰戾太子以越为相国封建宁王加大将军寿大都督徙封汉王皆录尚书事以兄霸为中领军镇南大将军弟保为镇西大将军汶山太守【汶读曰岷】从兄始为征东大将军代越镇江阳【据载记始特之长子于期为伯父于寿为从兄从才用翻】丙寅葬雄于安都陵諡曰武皇帝庙号太宗始欲与寿共攻期寿不敢发始怒反谮寿于期请杀之期欲借寿以讨李玝故不许遣寿将兵向涪寿先遣使告玝以去就利害开其去路玝遂来奔诏以玝为巴郡太守期以寿为梁州刺史屯涪【为李寿自涪举兵废李期张本】　赵主自赍玺绶诣魏宫【石虎为魏王其所居称魏宫玺斯氏翻绶音受】请禅位于丞相虎虎曰帝王大业天下自当有议何为自论此邪流涕还宫谓太后程氏曰先帝种真无复遗矣【种章勇翻复扶又翻】于是尚书奏魏台请依唐虞禅让故事【此赵朝尚书奏也】虎曰愚暗居丧无礼便当废之何禅让也十一月虎遣郭殷入宫废为海阳王安步就车容色自若谓羣臣曰庸昧不堪纂承大统夫复何言【复扶又翻】羣臣莫不流涕宫人恸哭羣臣诣魏台劝进虎曰皇帝者盛徳之号非所敢当且可称居摄赵天王　【考异曰三十国晋春秋虎即位改元永熈陈鸿大统厯云石虎即位改建平五年为延兴明年改建武按三十国晋春秋不记改元延熈虎之立实延熈元年也故误云永熈既号延熈虎安肯称永熈陈鸿云虎改建平五年为延兴即是逾年不改元也恐鸿说误】幽及太后程氏秦王宏南阳王恢于崇训宫寻皆杀之【虎更太子宫曰崇训宫时年二十一】西羌大都督姚弋仲称疾不贺虎累召之乃至正色谓虎曰弋仲常谓大王命世英雄奈何把臂受托而返夺之邪虎曰吾岂乐此哉【乐音洛】顾海阳年少【少诗照翻】恐不能了家事故代之耳心虽不平然察其诚实亦不之罪虎以防安为侍中太尉守尚书令郭殷为司空韩晞为尚书左仆射魏郡申钟为侍中郎闿为光禄大夫【闿苦亥翻又音开】王波为中书令文武封拜各有差虎行如信都复还襄国【载记曰虎以谶文天子当从东北来于是备法驾行自信都而还以应之天子当从东北来盖谓慕容氏将从辽碣入中国也秦始皇东游以厌天子气初不能遏止汉高之兴】　慕容皝讨辽东甲申至襄平辽东人王岌密信请降师进入城翟楷厐鉴单骑走居就新昌等县皆降【居就新昌皆属辽东郡降戸江翻下同】皝欲悉阬辽东民高诩諌曰辽东之叛实非本图直畏仁凶威不得不从今元恶犹存【元恶谓仁也】始克此城遽加夷灭则未下之城无归善之路矣皝乃止分徙辽东大姓于棘城以杜羣为辽东相安辑遗民　十二月赵徐州从事兰陵朱纵斩刺史郭祥以彭城来降赵将王朗攻之纵奔淮南　慕容仁遣兵袭新昌督防新兴王防击走之遂徙新昌入襄平【辽东治襄平徙新昌吏民入襄平所以杜仁闚掩袭之心防王矩翻】
　　咸康元年春正月庚午朔帝加元服【沈约礼志曰古者无天子冠礼故筮日筮宾冠于阼以着代醮于客位三加弥尊皆士礼耳汉顺帝冠兼用曹褒新礼褒新礼今不存礼仪志又云乘舆初加缁布进贤次爵弁武弁次通天皆于高庙江左诸帝将冠金吾宿设百僚陪位又豫于殿上铺大牀御府令奉冕帻簪导衮服以授侍中常侍太尉加帻太保加冕将加冕太尉跪读祝文曰令月吉日始加元服皇帝穆穆思衮职钦若昊天六合是式率遵祖考永永无极眉寿无期介兹景福加冕讫侍中繋紞侍中脱绛纱服加防服冠事毕太保率羣臣奉觞上寿王以下三称万嵗乃退郑樵曰用魏仪一加既加元服拜于太庙】大赦改元　成赵皆大赦成改元玉恒【恒戸登翻】赵改元建武　成主期立皇后阎氏以卫将军尹奉为右丞相骠骑将军尚书令王为司徒【骠匹妙翻古回翻】　赵王虎命太子邃省可尚书奏事【省悉景翻】惟祀郊庙选牧守征伐刑杀乃亲之虎好治宫室鹳雀台崩【鹳雀台在邺即魏武所起铜雀台好呼到翻】杀典匠少府任汪【典匠少府即汉将作大匠之职也少诗照翻任音壬】复使修之倍于其旧邃保母刘芝封宜城君闗预朝权受纳贿赂求仕进者多出其门【朝直遥翻】　慕容皝置左右司马以司马韩矫军祭酒封奕为之　司徒导以羸疾不堪朝防【羸伦为翻朝直遥翻】三月乙酉帝幸其府与羣臣宴于内室拜导并拜其妻曹氏侍中孔坦密表切谏以为帝初加元服动宜顾礼帝从之坦又以帝委政于导从容言曰陛下春秋已长圣敬日跻【从千容翻长知两翻日跻犹日进也】宜博纳朝臣谘诹善道【诹遵须翻】导闻而恶之【恶乌路翻】出坦为廷尉坦不得意以疾去职丹阳尹桓景为人謟巧导亲爱之防荧惑守南斗经旬【晋天文志南斗六星天庙也丞相太宰之位】导谓领军将军陶回曰斗扬州之分【天文志斗牛女扬州九江入斗一度丹杨入斗十六度分扶问翻】吾当逊位以厌天谴【厌一叶翻】回曰公以明徳作辅而与桓景造膝【造七到翻】使荧惑何以退舍导深愧之导辟太原王蒙为掾【蒙莫红翻掾于绢翻】王述为中兵属【晋公府诸曹有参军有掾有属】述昶之曽孙也【王昶仕魏镇荆州以功名自见昶丑两翻】蒙不修小亷而以清约见称与沛国刘惔齐名友善【惔徒甘翻】惔常称蒙性至通而自然有节蒙曰刘君知我胜我自知当时称风流者以惔蒙为首述性沈静每坐客辩论蠭起而述处之恬如也【沈持林翻坐徂卧翻处昌吕翻】年三十尚未知名人谓之痴导以门地辟之【昶之子湛湛之子承世有高名述承子也】既见唯问江东米价【述葢自东呉至建康】述张目不荅导曰王掾不痴人何言痴也尝见导每发言一坐莫不赞美【坐徂卧翻】述正色曰人非尧舜何得每事尽善导改容谢之　赵王虎南游临江而还【还从宣翻又如字】有游骑十余至歴阳歴阳太守袁耽表上之【上时掌翻】不言骑多少朝廷震惧司徒导请出讨之夏四月加导大司马假黄钺都督征讨诸军事癸丑帝观兵广莫门【广莫门建康城北门也】分命诸将救歴阳及戍慈湖牛渚芜湖司空郗鉴使广陵相陈光将兵入卫京师俄闻赵骑至少又已去【少诗沼翻】戊午解严王导解大司马袁耽坐轻妄免官赵征虏将军石遇攻桓宣于襄阳不克　大旱防稽
　　余姚米斗五百【防工外翻】　秋七月慕容皝立子隽为世子九月赵王虎迁都于邺【赵王勒定都襄国虎迁于邺】大赦　初赵
　　主勒以天竺僧佛图澄豫言成败数有验敬事之及虎即位奉之尤谨衣以绫锦乘以雕辇【雕辇雕镂以为饰数所角翻衣于既翻】朝防之日太子诸公扶翼上殿【朝直遥翻上时掌翻】主者唱大和尚【主者谓掌朝仪者也】众坐皆起使司空李农旦夕问起居太子诸公五日一朝【诸公虎诸子也虎称天王降诸子封王者爵为公】国人化之率多事佛澄之所在无敢向其方面涕唾者争造寺庙削髪出家虎以其真伪杂糅【糅汝救翻】或避赋役为奸宄【宄音轨】乃下诏问中书曰佛国家所奉里闾小人无爵秩者应事佛不【不读曰否】著作郎王度等【晋职官志曰著作郎周左史之任也汉东京图籍在东观有其名尚未有官魏明帝太和中诏置著作郎于此始有其官中书省及晋受命制曰著作旧属中书而秘书既典文籍今改中书省著作为秘书著作于是改秘书省自后别置省而犹秘书】议曰王者祭祀典礼具存佛外国之神非天子诸华所应祠奉汉氏初传其道【事见四十五卷汉明帝永平八年】唯聴西域人立寺都邑以奉之【汉人初谓官府为寺后汉自西域白马駞经来初止于鸿胪寺遂取寺名创置白马寺】汉人皆不得出家魏世亦然今宜禁公卿以下毋得诣寺烧香礼拜其赵人为沙门者皆返初服【谓使还服华人之服】虎诏曰朕生自边鄙忝君诸夏【夏戸雅翻】至于飨祀应从本俗其夷赵百姓乐事佛者特聴之【乐音洛】　赵章武王斌帅精骑二万并秦雍二州兵以讨薄句大平之【去年斌等为薄句大所败斌音彬帅读曰率骑奇寄翻雍于用翻句音钩】　成太子班之舅罗演与汉王相天水上官澹【李寿封汉王相息亮翻澹徒览翻】谋杀成主期立班子事觉期杀演澹及班母罗氏期自以得志轻诸旧臣信任尚书令景骞尚书姚华田褒中常侍许涪等【涪音浮】刑赏大政皆决于数人希复闗公卿【复扶又翻】褒无他才尝劝成主雄立期为太子故有宠由是纪纲隳紊【紊音问】雄业始衰　冬十月乙未朔日有食之　慕容仁遣王齐等南还【去年齐等为慕容仁所留】齐等自海道趣棘城【趣七喻翻】齐遇风不至十二月徐孟等至棘城慕容皝始受朝命【朝直遥翻】段氏宇文氏各遣使诣慕容仁馆于平郭城外皝帐下督张英将百余骑闲道潜行掩击之【闲古苋翻】斩宇文氏使十余人生擒段氏使以归　是嵗明帝母建安君荀氏卒荀氏在禁中尊重同于太后诏赠豫章郡君【荀氏元帝宫人也生明帝自以位卑每怀怨望为帝所谴渐见疎薄及明帝即位封建安君别立第宅太宁元年迎还台内供奉隆厚及帝立尊重同于太后】　代王翳槐以贺兰蔼头不恭【蔼头翳槐舅有拥防之功事见九十三卷咸和二年至四年逐纥那立翳槐又贺兰部也挟亲恃功所以不恭】将召而戮之诸部皆叛代王纥那自宇文部入诸部复奉之【纥那出奔见上卷咸和四年复扶又翻】翳槐奔邺赵人厚遇之　初张轨及二子寔茂虽保据河右而军旅之事无嵗无之及张骏嗣位境内渐平骏勤修庶政总御文武咸得其用民富兵彊逺近称之以为贤君骏遣将杨宣伐兹鄯善于是西域诸国焉耆于窴之属皆诣姑臧朝贡【兹音丘慈鄯上扇翻窴徒贤翻又徒见翻】骏于姑臧南作五殿【骏起谦光殿四面各起一殿东曰宜阳青殿以春三月居之南曰朱阳赤殿夏三月居之西曰政刑白殿秋三月居之北曰武黑殿冬三月居之章服器物皆依方色】官属皆称臣骏有兼秦雍之志【雍于用翻】遣参军麴防上疏以为勒雄既死虎期继逆兆庶离主【离力智翻】渐冉经世先老消落后生不识慕恋之心日逺日忘乞敕司空鉴征西亮等泛舟江沔首尾齐举【郗鉴时镇京口庾亮时镇武昌沔弥兖翻】
　　二年春正月辛巳彗星见于奎娄【西方奎十六星天之武库也主以兵禁暴又主沟渎娄三星为天狱主苑牧牺牲供给郊祀奎娄胃鲁徐州分彗祥嵗翻又旋芮翻又徐醉翻见贤遍翻】慕容皝将讨慕容仁司马高诩曰仁叛弃君亲民神
　　共怒前此海未尝冻自仁反以来连年冻者三矣且仁专备陆道天其或者欲使吾乘海氷以袭之也皝从之羣僚皆言涉氷危事不若从陆道皝曰吾计已决敢沮者斩【沮在吕翻】壬午皝帅其弟军师将军评等自昌黎东践氷而进【皝呼广翻帅读曰率下同】凡三百余里至歴林口【歴林口海浦之口】舍辎重轻兵趣平郭【重直用翻趣七喻翻下同】去城七里候骑以告仁【骑奇寄翻】仁狼狈出战张英之俘二使也【事见上年使疏吏翻】仁恨不穷追及皝至仁以为皝复遣偏师轻出冦抄【复扶又翻抄楚交翻】不知皝自来谓左右曰今兹当不使其匹马得返矣乙未仁悉众陈于城之西北慕容军帅所部降于皝【咸和八年军为仁所执陈读曰阵降戸江翻】仁众沮动【沮在吕翻】皝从而纵击大破之仁走其帐下皆叛遂擒之皝先为斩其帐下之叛者【为于伪翻】然后赐仁死丁衡游毅孙机等皆仁所信用也皝执而斩之王氷自杀慕容幼慕容稚佟寿郭充翟楷厐鉴皆东走幼中道而还皝兵追及楷鉴斩之寿充奔高丽【丽力知翻】自余吏民为仁所诖误者【诖古卖翻】皝皆赦之封高诩为汝阳侯　二月尚书仆射王彬卒　辛亥帝临轩遣使备六礼逆故当阳侯杜乂女陵阳为皇后【婚有六礼一曰纳采者将为婚必先媒通其言乃后使人纳其采择之礼用雁为贽取其隂阳徃来之义也二曰问名者问名以卜其吉凶也三曰纳吉者卜于庙得吉兆复使徃告婚姻之事也四曰纳徴用纁不用雁五曰请期由夫家卜得吉日使人徃告之六曰亲迎壻徃女家御轮三周御者代之壻自乘其车而先以导妇归】大赦羣臣毕贺　夏六月叚辽遣中军将军李咏袭慕容皝咏趣武兴【武兴城在今支东】都尉张萌击擒之辽别遣叚兰将步骑数万屯栁城西回水【回水载记作曲水水经注阳乐水出上谷且居县东北流迳女祁县世谓之横水又谓之阳曲水又濡河从塞外来西北迳御夷镇城又东北迳孤山南又东南水流回曲谓之曲河镇又据载记曲水当在好城西北将即亮翻骑奇寄翻】宇文逸豆归攻安晋以为兰声援皝帅步骑五万向栁城兰不战而遁皝引兵北趣安晋【咸安八年皝筑安晋城趣七喻翻】逸豆归弃辎重走【重直用翻】皝遣司马封奕帅轻骑追击大破之皝谓诸将曰二虏耻无功必将复至【复扶又翻】宜于栁城左右设伏以待之乃遣封奕帅骑数千伏于马兠山三月叚辽果将数千骑来冦抄【抄楚交翻】奕纵击大破之斩其将荣伯保　前廷尉孔坦卒【坦先以疾解廷尉故曰前】坦疾笃庾氷省之流涕【省悉景翻】坦慨然曰大丈夫将终不问以济国安民之术乃为儿女子相泣邪氷深谢之　九月慕容皝遣长史刘斌兼郎中令辽东阳景送徐孟等还建康【晋制王国乃有郎中令皝未为王而僭置是官斌音彬】　冬十月广州刺史邓岳遣督防王随等击夜郎兴古皆克之【懐帝永嘉五年王逊分牂柯朱提建宁立夜郎郡太康地志曰蜀刘氏分建宁牂柯立兴古郡】加岳督宁州　成王期以从子尚书仆射武陵公载有隽才忌之【从才用翻】诬以谋反杀之　十一月诏建威将军司马勲将兵安集汉中成汉王寿击败之【败补迈翻】寿遂置汉中守宰戍南郑而还　索头郁鞠帅众三万降于赵【索头鲜卑种言索头以别于黒匿郁鞠以其辫髪故谓之索头索昔各翻帅读曰率降戸江翻】赵拜郁鞠等十三人为亲赵王散其部众于冀青等六州赵王虎作太武殿于襄国作东西宫于邺【东宫以居太子邃西】
　　【宫虎自居之】十二月皆成太武殿基高二丈八尺纵六十五步广七十五步甃以文石【高居号翻纵子容翻广古旷翻甃侧救翻】下穿伏室【伏室即窟室也】置卫士五百人以漆灌瓦金珰银楹【司马相如羽猎赋华榱璧珰注云璧珰以玉为掾头当即所谓璇题者也三辅黄图注云以璧饰瓦之当也又琅珰铎也杜甫诗风动金琅珰此金珰盖以金饰瓦之当也楹柱也珰音当】珠玉壁穷极工巧殿上施白玉牀流苏帐为金莲华以冠帐顶【华读曰花冠古玩翻】又作九殿于显阳殿后选士民之女以实之服珠玉被绮縠者万余人【被皮义翻】教宫人占星气马步射置女太史杂伎工巧皆与外同【与外同者教宫人使执作如男子也伎渠绮翻】以女骑千人为卤簿【车驾法从次第曰卤簿骑奇寄翻】皆着紫纶巾【着陟畧翻陆徳明曰纶绳也葢合丝为纶其状如防染紫以织巾也今镇江金坛人能织线畨罗亦合丝为线以织之】熟锦袴金银镂带【镂郎豆翻】五文织成鞾【五文五色成文也广雅曰天竺国出细织成魏畧曰大秦国用水羊毛木皮野茧丝作织成皆好此以五采织成为鞾也鞾许戈翻】执羽仪【羽仪氅眊之属】鸣鼓吹【鼔吹军乐也吹尺瑞翻】游宴以自随于是赵大旱金一斤直粟二斗百姓嗷然而虎用兵不息百役并兴使牙门张弥徙洛阳钟虡九龙翁仲铜駞飞亷于邺【钟虡九龙翁仲铜駞飞亷皆魏明帝所铸虡音巨】载以四轮纒车辙广四尺深二尺【攷之字书无字当作辋音罔车輮也辙车轮所碾迹也广古旷翻深式禁翻】一钟没于河募浮没三百人【浮没在水中能浮能没者】入河系以竹絙【絙居登翻又居邓翻大索也】用牛百头鹿栌引之乃出【鹿栌形如汲水木立两柱横木贯柱令圆滑可转系絙于横木绞而引之栌音卢】造万斛之舟以济之既至邺虎大悦为之赦二嵗刑【为于伪翻】赉百官谷帛赐民爵一级又用尚方令解飞之言【解姓也飞名也解戸买翻】于邺南投石于河以作飞桥功费数千万亿桥竟不成役夫饥甚乃止使令长帅民入山泽采橡及鱼以佐食复为权豪所夺【令力定翻长知两翻帅读曰率复扶又翻】民无所得　初日南夷帅范稚有奴曰范文【帅所类翻】常随商贾徃来中国【贾音古】后至林邑教林邑王范逸作城郭宫室器械逸爱信之【林邑国本汉象林县马援铸铜柱之处也汉末县功曹子区连杀今自立为王子孙相承其后无嗣外孙范熊继立逸熊子也】使为将【将即亮翻】文遂谮逸诸子或徙或逃是嵗逸卒文诈迎逸子于它国置毒于椰酒而杀之【椰木出交趾高数十丈叶背面相似琼台志曰椰子无时而生树似槟榔叶如鳯尾实大如爪剖之其中有酒其皮可为饮器交州记曰椰子生南海状如海梭子大如椀外有麄皮如大腹子豆蔻之类中有浆似酒饮之得醉尔雅翼椰木似槟榔无枝条高十余寻叶在其末如束蒲实大如瓠系在树头实外有皮如胡桃核里有肤白如雪厚半寸如猪膏味美如胡桃肤里有汁升余清如水美如蜜饮之可以愈渴核作饮器椰以嗟翻】文自立为王于是出兵攻大岐界小岐界式仆徐狼屈都干鲁扶单等国皆灭之有众四五万遣使奉表入贡【使疏吏翻】　赵左校令成公叚作庭燎于杠末【姓谱卫成公之后为成公氏予按春秋之时鲁晋皆有成公岂独卫成公之后得专以为氏哉杠古双翻】高十余丈上盘置燎【古之人君昧旦视朝故设庭燎郑氏云在地曰燎执之曰烛又云树之门外曰大烛于内曰庭燎皆是照众为明今成公叚悬盘于杠以置燎创意为之非有古法也燎力照翻徐又力烧翻高居傲翻】下盘置人赵王虎试而悦之
　　三年春正月庚辰赵太保防安等文武五百余人入上尊号【上时掌翻】庭燎油灌下盘死者二十余人　【考异曰载记云七人今从三十国春秋】赵王虎恶之【恶乌路翻】腰斩成公叚辛巳虎依殷周之制称大赵天王即位于南郊大赦立其后郑氏为天王皇后【古者称王后称皇帝后称皇后未有天王皇后之称也】太子邃为天王皇太子【古之王者其嫡长曰世子秦汉称皇帝立皇太子未有天王皇太子之称也】诸子为王者皆降为郡公宗室为王者降为县侯百官封署各有差　国子祭酒袁【公回翻】太常冯懐以江左寖安请兴学校【校乃教翻】帝从之辛卯立太学徴集生徒而士大夫习尚老庄儒术终不振瓌涣之曽孙也【汉末刘备举袁涣茂才后仕魏行御史大夫事】　三月慕容皝于乙连城东筑好城以逼乙连【乙连城叚国之东境也在曲水之西】留折冲将军兰勃守之夏四月叚辽以车数千两输乙连粟【两力让翻乘也】兰勃击而取之六月辽又遣其从弟扬威将军屈云将精骑夜袭皝子遵于兴国城【兴国城葢慕容氏所筑从才用翻将即亮翻骑奇寄翻】遵击破之初北平阳裕事叚疾陆眷及辽五世【疾陆眷涉复辰末柸牙辽凡五世】皆见尊礼辽数与皝相攻【数所角翻】裕諌曰亲仁善邻国之寳也【左传陈五父之言】况慕容氏与我世婚迭为甥舅【廆皝皆娶于叚氏葢前此慕容氏亦女于叚也】皝有才徳而我与之搆怨战无虚月百姓雕弊利不补害臣恐社稷之忧将由此始愿两追前失通好如初【好呼到翻下好妆同】以安国息民辽不从出裕为北平相【相息亮翻】赵太子邃素骁勇【骁坚尧翻】赵王虎爱之常谓羣臣曰司马氏父子兄弟自相残灭故使朕得至此如朕有杀阿铁理否【阿铁邃小字也阿读从安入声】既而邃骄淫残忍好妆饰美姬斩其首洗血置盘上与宾客传观之又烹其肉共食之【好呼到翻】河间公宣乐安公韬皆有宠于虎邃疾之如雠虎荒耽酒色喜怒无常使邃省可尚书事【省悉景翻】每有所闗白虎恚曰此小事何足白也时或不闻又恚曰何以不白【恚于避翻恨怒也】诮责笞棰【诮才笑翻棰止蘂翻】月至再三邃私谓中庶子李顔等曰官家难称【称天子为官家始见于此西汉谓天子为县官东汉谓天子为国家故兼而称之或曰五帝官天下三王家天下故兼称之难称尺证翻】吾欲行冒顿之事【事见十一卷汉高帝六年冒莫北翻】卿从我乎顔等伏不敢对秋七月邃称疾不视事潜帅宫臣文武五百余骑饮于李顔别舍【帅读曰率骑奇寄翻】因谓顔等曰我欲至冀州【冀州治信都】杀河间公有不从者斩行数里骑皆逃散顔叩头固谏邃亦昏醉而归其母郑氏闻之私遣中人诮让邃邃怒杀之【诮才笑翻】佛图澄谓虎曰陛下不宜数徃东宫【数所角翻】虎将视邃疾思澄言而还既而瞠目大言曰【瞠七人翻】我为天下主父子不相信乎乃命所亲信女尚书徃察之邃呼前与语因抽劒击之虎怒収李顔等诘问顔具言其状杀顔等三十余人幽邃于东宫既而赦之引见太武东堂【水经注曰魏武居邺为北宫宫有文昌殿石氏于故殿处起东西太武二殿见贤遍翻】邃朝而不谢俄顷即出虎使谓之曰太子应朝中宫岂可遽去【朝直遥翻】邃径出不顾虎大怒废邃为庶人其夜杀邃　【考异曰燕书文明纪云咸康四年四月石虎至燕城下防邺使至太子邃在后恣酒入宫杀害石主大恐狼狈引还又云初帐下呉胄使邺还说四月浴佛日行像诣宫石太子邃骑出迎像徃来驰骋无有储君体王曰古者观威仪以定祸福此子虎之副贰而轻佻无礼将不得其死然及石主东归留邃监国荒败内乱以致诛戮按十六国晋春秋杀邃皆在咸康三年燕书恐误今从十六国晋春秋】及其妃张氏并男女二十六人同埋于一棺诛其宫臣支党二百余人废郑后为东海太妃立其子宣为天王皇太子宣母杜昭仪为天王皇后安定侯子光自称佛太子云从大秦国来当王小秦
　　国聚众数千人于杜南山【京兆杜陵县之南山也】自称大皇帝改元龙兴石广讨斩之　九月镇军左长史封奕等【帝拜皝镇军大将军皝以奕为左长史】劝慕容皝称燕王皝从之于是备置羣司以封奕为国相【相息亮翻】韩寿为司马裴开为奉常阳骛为司王防为太仆李洪为大理杜羣为纳言令宋该刘睦石琮为常伯皇甫真阳协为冗骑常侍【纳言令晋之尚书令常伯晋之侍中冗骑常侍晋之散骑常侍冗而陇翻骑奇寄翻】宋晃平熈张为将军封裕为记室监洪臻之孙【李臻见八十七卷怀帝永嘉三年】晃奭之子也【宋奭见八十八卷愍帝建兴元年】冬十月丁卯皝即燕王位大赦十一月甲寅追尊武宣公为武宣王【廆諡武宣公】夫人叚氏曰武宣后立夫人叚氏为王后世子隽为王太子如魏武晋文辅政故事　叚辽数侵赵边【数所角翻】燕王皝遣扬烈将军宋回称藩于赵乞师以讨辽自请尽帅国中之众以防之【帅读曰率】并以其弟宁逺将军汗为质【沈约志宁逺将军晋江左置盖始于此时质音致下同】赵王虎大悦厚加慰答辞其质遣还密期以明年【为赵燕攻段辽张本】　是嵗赵将李穆纳拓防翳槐于大甯其故部落多归之【元年翳槐奔赵】代王纥那奔燕国人复奉翳槐城盛乐而居之【复扶又翻乐音洛】　仇池氐王杨毅族兄初袭杀毅并有其众自立为仇池公称臣于赵









　　资治通鉴卷九十五
&lt;史部,编年类,资治通鉴&gt;
　　钦定四库全书
　　资治通鉴卷九十六　　　宋　司马光　撰
　　胡三省　音注
　　晋纪十八【起着雍阉茂尽重光赤奋若凡四年】
　　显宗成皇帝中之下
　　咸康四年春正月燕王皝遣都尉赵槃如赵听师期【皝呼广反】赵王虎将击段辽募骁勇者三万人【骁坚尧翻】悉拜龙腾中郎【据载记咸康二年虎改直荡为龙腾冠以绛帻】会辽遣段屈云袭赵幽州幽州刺史李孟退保易京虎乃以桃豹为横海将军【横海将军葢石氏创置】王华为渡辽将军帅舟师十万出漂榆津【水经曰清河东北过漂榆邑入于海注云漂榆故城俗谓之角飞城赵记云石勒使王述煑盐于角飞魏土地记曰勃海郡高城县东北一百里北尽漂榆东临巨海民咸煑盐为业帅读曰率】支雄为龙骧大将军姚弋仲为冠军将军【骧思将翻】帅步骑七万为前锋以伐辽【冠古玩翻帅读曰率骑竒寄翻】　三月赵槃还至棘城燕王皝引兵攻掠令支以北诸城【令音铃师古郎定翻支音祁】段辽将追之慕容翰曰今赵兵在南当并力御之而更与燕鬭燕王自将而来【将即亮翻下悉将同】其士卒精鋭若万一失利将何以御南敌乎段兰怒曰吾前为卿所误【事见上卷咸和八年】以成今日之患吾不复堕卿计中矣乃悉将见众追之【复扶又翻下同见贤遍翻】皝设伏以待之大破兰兵斩首数千级掠五千户及畜产万计以归赵王虎进屯金台【按水经注金台在涿郡故安县有金台陂台在陂北十余步即燕昭王筑以事郭隗之台】支雄长驱入蓟【蓟音计】段辽所署渔阳上谷代郡守相皆降取四十余城北平相阳裕帅其民数千家登燕山以自固【五代志北平无终县有燕山守手又翻相息亮翻燕于贤翻】诸将恐其为后患欲攻之虎曰裕儒生矜惜名节耻于迎降耳【降户江翻下同】无能为也遂过之至徐无【徐无县属北平郡其地在唐蓟州玉田县界】段辽以其弟兰既败不敢复战帅妻子宗族豪大千余家【豪大犹言豪帅也是时东北夷率谓主帅为大部帅曰部大城主曰城大是也】弃令支奔密云山【水经注密云戍在御夷镇东南九十里鲍邱水迳其西唐檀州治密云县西南去范阳二百里又据晋纪云辽奔于平冈葢密云山在汉平冈县界宋白曰檀州密云县本汉虒奚县西南至幽州百九十里西至妫州二百五十里东北至长城障塞百一十里东南至蓟州百九十里】将行执慕容翰手泣曰不用卿言自取败亡我固甘心令卿失所深以为愧翰北奔宇文氏辽左右长史刘羣卢谌崔恱等封府库请降【羣谌恱奔令支见九十卷元帝大兴元年】虎遣将军郭太麻秋帅轻骑二万追辽至密云山获其母妻斩首三千级辽单骑走险【赴险以自保走音奏】遣其子乞特真奉表及献名马于赵虎受之虎入令支宫【段氏都令支以其所居为宫】论功封赏各有差徙段国民二万余户于司雍兖豫四州【雍于用翻】士大夫之有才行皆擢叙之【行下孟翻】阳裕诣军门降虎让之曰卿昔为奴虏走今为士人来岂识知天命将逃匿无地耶对曰臣昔事王公不能匡济【王公谓王浚也裕奔令支见八十九卷愍帝建兴二年】逃于段氏复不能全今陛下天网髙张笼络四海幽冀豪杰莫不风从如臣比肩无所独愧生死之命惟陛下制之虎悦即拜北平太守　夏四月癸丑以慕容皝为征北大将军幽州牧领平州刺史　成主期骄虐日甚多所诛杀而籍没其资财妇女由是大臣多不自安汉王寿素贵重有威名期及建宁王越等皆忌之寿惧不免每当入朝常诈为边书辞以警急【寿时镇涪城朝直遥翻】初巴西处士龚壮父叔皆为李特所杀【父及叔父也处昌吕翻】壮欲报仇积年不除丧寿数以礼辟之【数所角翻下同】壮不应而往见寿寿密问壮以自安之策壮曰巴蜀之民本皆晋臣节下若能发兵西取成都称藩于晋谁不争为节下奋臂前驱者【魏晋以来持节假节出当方面者人皆称之为节下为于伪翻】如此则福流子孙名垂不朽岂徒脱今日之祸而已寿然之阴与长史畧阳罗恒巴西解思明谋攻成都期颇闻之数遣许涪至寿所伺其动静【涪音浮伺相吏翻】又鸩杀寿养弟安北将军攸寿乃诈为妹夫任调书云期当取寿【诈言期欲取寿以怒其众任音壬下同】其众信之遂帅步骑万余人自涪袭成都【帅读曰率涪音浮】许赏以城中财物以其将李奕为前锋【将即亮翻】期不意其至初不设备寿世子势为翊军校尉开门纳之遂克成都屯兵宫门期遣侍中劳寿【劳力到翻】寿奏建宁王越景骞田褒姚华许涪及征西将军李遐将军李西等怀奸乱政皆收杀之纵兵大掠数日乃定寿矫以太后任氏令废期为卭都县公幽之别宫【卭都县属越嶲郡卭渠容翻】追諡戾太子曰哀皇帝【咸和九年期越弑其主班諡曰戾太子】罗恒解思明李奕等劝寿称镇西将军益州牧成都王称藩于晋【解户买翻】送卭都公于建康任调及司马蔡兴侍中李艳等劝寿自称帝寿命筮之【为卜蓍为筮】占者曰可数年天子调喜曰一日尚足况数年乎思明曰数年天子孰与百世诸侯寿曰朝闻道夕死可矣【引论语孔子之言】遂即皇帝位【寿字武考骧之子也】改国号曰汉大赦改元汉兴以安车束帛征龚壮为太师壮誓不仕寿所赠遗一无所受【遗于季翻】寿改立宗庙追尊父骧曰献皇帝【骧思将翻】母昝氏曰皇太后【昝子感翻姓也】立妃阎氏为皇后世子势为皇太子更以旧庙为大成庙【旧庙祀李特李雄者也雄建国号曰成寿改曰汉故以特雄庙为大成庙】凡诸制度多所更易【更工衡翻】以董皎为相国罗恒为尚书令解思明为广汉太守任调为镇北将军梁州刺史李奕为西夷校尉从子权为宁州刺史【从才用翻】公卿州郡悉用其僚佐代之成氏旧臣近亲及六郡士人皆见疎斥【六郡士人与李特兄弟同入蜀者】卭都公期叹曰天下主乃为小县公不如死五月缢而卒【载记期死于三年年二十五缢于赐翻又于计翻】寿諡曰幽公以王礼　赵王虎以燕王皝不防赵兵攻段辽而自专其利【以皝掠段氏人民畜产不待赵师至而北归也】欲伐之太史令赵揽谏曰歳星守燕分师必无功【天文志嵗星赢缩以其舍命国其所居久其国有徳厚五谷丰昌不可伐也分扶问翻】虎怒鞭之皝闻之严兵设备罢六卿纳言常伯冗骑常侍官【去年皝置六卿等官冗而陇翻】赵戎卒数十万燕人震恐皝谓内史高诩曰将若之何【内史燕国内史也】对曰赵兵虽彊然不足忧但坚守以拒之无能为也虎遣使四出招诱民夷【诱音酉】燕成周内史崔焘居就令游武原令常霸东夷校尉封抽防军宋晃等皆应之凡得三十六城邃之兄子也冀阳流寓之士共杀太守宋烛以降于赵烛晃之从兄也营邱内史鲜于屈亦遣使降赵武宁令广平孙兴晓谕吏民共收屈数其罪而杀之闭城拒守【成周冀阳营邱郡皆慕容廆所置见八十九卷愍帝建兴二年居就县汉晋属辽东郡武原葢亦慕容氏所置县也武宁县亦慕容氏所置带营邱郡游邃见八十八卷愍帝建兴元年】朝鲜令昌黎孙泳帅众拒赵【帅读曰率】大姓王请等密谋应赵泳收斩之同谋数百人惶怖请罪【怖普布翻】泳皆释之与同拒守乐浪太守鞠彭以境内皆叛选乡里壮士二百余人共还棘城【乐浪非汉古郡地也慕容廆所置见八十八卷愍帝建兴元年以五代志攷之乐浪冀阳营邱郡朝鲜武宁等县当尽在隋辽西郡柳城县界鞠彭率乡人归燕见九十一卷元帝太兴二年乐浪音洛琅】戊子赵兵进逼棘赵燕王皝欲出亡帐下将慕舆根谏曰【将即亮翻】赵彊我弱大王一举足则赵之气势遂成使赵人收畧国民【国民谓燕国之民也】兵彊谷足不可复敌【复扶又翻】窃意赵人正欲大王如此耳奈何入其计中乎今固守坚城其势百倍纵其急攻犹足枝持观形察变闲出求利【谓伺间出击赵以求利也闲古苋翻】如事之不济不失于走奈何望风委去为必亡之理乎皝乃止然犹惧形于色莵太守河间刘佩曰今彊寇在外众心恟惧【莵同都翻守式又翻恟许拱翻】事之安危系于一人大王此际无所推委【推吐雷翻言难推此责以委人也】当自彊以厉将士不宜示弱事急矣臣请出击之纵无大捷足以安众乃将敢死数百骑出冲赵兵所向披靡【披普彼翻开也分也散也靡偃也】斩获而还【还从宣翻又如字】于是士气自倍皝问计于封奕对曰石虎凶虐已甚民神共疾祸败之至其何日之有【杜预曰言今至】今空国逺来攻守势异戎马虽彊无能为患顿兵积日衅隙自生但坚守以俟之耳皝意乃安或说皝降皝曰孤方取天下何谓降也【说输芮翻降户江翻】赵兵四面蚁附缘城【言肉薄附城而上若羣蚁然】慕舆根等昼夜力战凡十余日赵兵不能克壬辰引退皝遣其子恪帅二千骑追击之【帅读曰率】赵兵大败斩获三万余级赵诸军皆弃甲逃溃惟游击将军石闵一军独全闵父瞻内黄人【内黄县属魏郡以陈留有外黄故加内】本姓冉赵主勒破陈午获之命虎养以为子闵骁勇善战多策畧虎爱之比于诸孙【冉闵始此石勒养石虎以自灭其种石虎养冉闵并其种类而夷之葢天道也骁坚尧翻】虎还邺以刘羣为中书令卢谌为中书侍郎【谌是壬翻】蒲洪以功拜使持节都督六夷诸军事冠军大将军封西平郡公【使疏吏翻冠古玩翻】石闵言于虎曰蒲洪雄隽得将士死力诸子皆有非常之才且握彊兵五禺屯据近畿【近畿谓洪屯枋头距邺为近】宜密除之以安社稷虎曰吾方倚其父子以取吴蜀奈何杀之待之愈厚【石虎之不能杀蒲洪犹苻坚之不能杀慕容垂姚苌也】燕王皝分兵讨诸叛城皆下之拓境至凡城【水经注自卢龙东越青陉至凡城二百许里自凡城东北出趣平刚故城可百八十里向黄龙城则五百里】崔焘常霸奔邺封抽宋晃游奔高句丽皝赏鞠彭慕舆根等而治诸叛者诛灭甚众【治直之翻】功曹刘翔为之申理多所全活【为于伪翻】赵之攻棘城也燕右司马李洪之弟普以为棘城必败劝洪出避祸洪曰天道幽逺人事难知且当委任勿轻动取悔普固请不已洪曰卿意见明审者当自行之吾受慕容氏大恩义无去就当效死于此耳与普流涕而诀【诀别也】普遂降赵【降户江翻】从赵军南归死于防乱【防息浪翻】洪由是以忠笃著名赵王虎遣渡辽将军曹伏将青州之众戍海岛【据载记虎遣伏渡海戍蹋顿城无水而还因戍于海岛】运谷三百万斛以给之又以船三百艘运谷三十万斛诣髙句丽【句如字又音钩丽力知翻】使典农中郎将王典帅众万余屯田海滨又令青州造船千艘以谋击燕【石虎忿棘城之败再谋击燕而卒不能也艘苏遭翻】　赵太子宣帅步骑二万击朔方鲜卑斛摩头破之斩首四万余级【帅读曰率骑竒寄翻】　冀州八郡大蝗赵司隶请坐守宰【赵都邺以冀州为司部】赵王虎曰此朕失政所致而欲委咎守宰岂罪已之意邪司隶不进谠言佐朕不逮而欲妄陷无辜可白衣领职【黜其品秩同于臣庶而仍领司隶之职谠音党】虎使襄城公涉归上庸公日归帅众戍长安【二归亦石氏之族】二归告镇西将军石广私树恩泽潜谋不轨虎追广至邺杀之　乙未以司徒导为太傅都督中外诸军事郗鍳为太尉【郗丑之翻】庾亮为司空六月以导为丞相罢司徒官以并丞相府【东汉司徒即丞相之职也沈约曰丞奉也相助也时以王导为丞相罢司徒府并丞相府导薨罢丞相复为司徒府宋世祖初以南郡王义宣为丞相而司徒府如故】导性宽厚委任诸将赵贾宁等多不奉法大臣患之庾亮与郗鉴牋曰主上自八九嵗以及成人入则在宫人之手出则唯武官小人读书无从受音句顾问未尝遇君子秦政欲愚其黔首【秦始皇名政命民曰黔首焚诗书以愚黔首】天下犹知不可况欲愚其主哉人主春秋既盛宜复子明辟不稽首归政【稽音啓】甫居师傅之尊【甫方也始也】多养无赖之士公与下官并荷托付之重【言受遗先帝付以幼孤而托之也荷下可翻】大姧不扫何以见先帝于地下乎欲共起兵废导鉴不听南蛮校尉陶称【南蛮校尉武帝初置于襄阳后治江陵】侃之子也以亮谋语导【语牛倨翻】或劝导密为之备导曰吾与元规休戚是同悠悠之谈宜絶智者之口【言智者之口不宜亦传道悠悠之谈】即如君言元规若来吾便角巾还第复何惧哉【复扶又翻】又与称书以为庾公帝之元舅宜善事之【此导之识量所以为逺也】征西参军孙盛密谏亮曰王公常有世外之怀【言导心常欲谢事优游于人世之外】岂肻为凡人事邪此必佞邪之徒欲闲内外耳亮乃止【庾亮之谋微郗鉴拒之于外孙盛谏止于内必再乱天下矣闲古苋翻】盛楚之孙也【孙楚晋初名士】是时亮虽居外镇而遥执朝廷之权既据上流拥彊兵趋势者多归之【趋七喻翻】导内不能平常遇西风尘起【常当作尝】举扇自蔽徐曰元规尘汚人【汚乌故翻史言导不平之心不能自禁于言语之间者惟此而已】导以江夏李充为丞相掾【夏户雅翻掾俞绢翻】充以时俗崇尚浮虚乃着学箴以为老子云絶仁弃义民复孝慈岂仁义之道絶然后孝慈乃生哉葢患乎怀仁义者寡而利仁义者众将寄责于圣人而遗累乎陈迹也【累力瑞翻】凡人见形者众及道者鲜【鲜息浅翻】逐迹逾笃离本逾逺【离力智翻】故作学箴以祛其蔽【祛邱于翻攘却也】曰名之攸彰道之攸废乃损所隆乃崇所替非仁无以长物【长丁丈翻今知两翻】非义无以齐耻仁义固不可逺去其害仁义者而已【逺于愿翻去羌吕翻】　汉李奕从兄广汉太守干告大臣谋废立【从才用翻】秋七月汉主寿使其子广与大臣盟于前殿徙干为汉嘉太守以李闳为荆州刺史镇巴郡闳恭之子也【恭李攀之弟见八十四卷惠帝永宁元年】八月蜀中久雨百姓饥疫寿命羣臣极言得失龚壮上封事称陛下起兵之初上指星辰昭告天地歃血盟众举国称藩【谓将称藩于晋也歃色洽翻】天应人恱大功克集而论者未谕权宜称制【谓寿即皇帝位也】今淫雨百日饥疫并臻天其或者将以监示陛下故也【监古陷翻】愚谓宜遵前盟推奉建康彼必不爱髙爵重位以报大功虽降阶一等【王降皇帝一等】而子孙无穷永保福祚不亦休哉论者或言二州附晋则荣【二州谓梁益也】六郡人事之不便昔公孙述在蜀羁客用事【荆邯王元田戎延岑皆羁客也】刘备在蜀楚士多贵【厐统黄忠董和刘巴马良兄弟吕乂廖立李严杨仪魏延蒋琬费袆董允等皆楚士也】及吴邓西伐【吴邓吴汉邓艾也】举国屠灭宁分客主论者不达安固之基茍惜名位以为刘氏守令方仕州郡曾不知彼乃国亡主易岂同今日义举主荣臣显哉【举国奉晋为义举晋加以宠秩则主荣臣显】论者又谓臣当为法正【法正啓刘备以取成都壮亦教夀取李期故论者以比之】臣蒙陛下大恩恣臣所安至于荣禄无问汉晋臣皆不处复何为效法正乎寿省书内慙【处昌吕翻复扶又翻省悉景翻】秘而不宣　九月汉仆射任顔谋反诛顔任太后之弟也汉主寿因尽诛成主雄诸子【任后雄之正室也夀以任顔之反必以立诸甥为主故尽诛雄诸子以絶人望任音壬】　冬十月光禄勲顔含以老逊位【引年致仕也】论者以王导帝之师傅名位隆重百僚宜为降礼【降礼谓拜之为于伪翻下同】太常冯怀以问含含曰王公虽贵重理无偏敬【臣子惟拜君父施之于导则为偏敬偏不正也】降礼之言或是诸君事宜鄙人老矣不识时务既而告人曰吾闻伐国不问仁人【董仲舒曰昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉】向冯祖思问佞于我【冯怀字祖思】我岂有邪徳乎郭璞尝遇含欲为之筮【因舍请老并及辞郭璞事以见其有识有守】含曰年在天位在人修已而天不与者命也守道而人不知者性也自有性命无劳着【蓍升脂翻】致仕二十余年年九十三而卒　代王翳槐之弟什翼犍质于赵【为质见九十四卷咸和四年犍居言翻质音至】翳槐疾病命诸大人立之翳槐卒诸大人梁葢等以新有大故【有大防谓之大故滕文公曰今也不幸至于大故】什翼犍在逺来未可必比其至恐有变乱谋更立君【比必寐翻更古衡翻】而翳槐次弟屈刚猛多诈不如屈弟孤仁厚乃相与杀屈而立孤孤不可自诣邺迎什翼犍请身留为质【质音至】赵王虎义而俱遣之十一月什翼犍即代王位于繁畤北【繁畤县属雁门郡畤音止】改元曰建国分国之半以与孤初代王猗卢既卒国多内难部落离散【事见八十九卷愍帝建兴四年难乃旦翻】拓跋氏寖衰及什翼犍立雄勇有智畧能修祖业国人附之始置百官分掌众务以代人燕凤为长史许谦为郎中令始制反逆杀人姧盗之法号令明白政事清简无系讯连逮之烦百姓安之于是东自濊貊【濊音秽貊莫白翻】西及破落那【新唐书西域传曰寜逺者本拔汗那或曰泼汗元魏时谓之破落那去长安八千里居西鞬城在真珠河之北】南距阴山北尽沙漠率皆归服有众数十万人【史言代复彊】　十二月段辽自密云山遣使求迎于赵【使疏吏翻下同】既而中悔复遣使求迎于燕【复扶又翻】赵王虎遣征东将军麻秋帅众三万迎之【帅读曰率下同】敕秋曰受降如受敌不可轻也【降戸江翻】以尚书左丞阳裕辽之故臣使为秋司马燕王皝自帅诸军迎辽【帅读曰率】辽密与燕谋覆赵军皝遣慕容恪伏精兵七千于密云山大败麻秋于三藏口【水经注安州东有武列水其水三川泒合西源曰西藏水西南流而东藏水注之水出东溪西南流出谷与中藏水合水导中溪南流出谷南注东藏水东藏水又南右入西藏水故目其川曰三藏川魏收地形志曰皇兴二年置安州统密云等郡隋废郡为密云县唐为檀州治所败补迈翻】死者什六七秋步走得免阳裕为燕所执赵将军范阳鲜于亮失马步缘山不能进因止端坐燕兵环之【环音宦】叱令起亮曰身是贵人义不为小人所屈汝曹能杀亟杀不能则去亮仪观丰伟【观古玩翻】声气雄厉燕兵惮之不敢杀以白皝皝以马迎之与语大恱用为左常侍【晋制诸王国大国置左右常侍】以崔毖之女妻之【妻七细翻】皝尽得段辽之众待辽以上宾之礼以阳裕为郎中令赵王虎闻麻秋败怒削其官爵
　　五年春正月辛丑大赦　三月乙丑广州刺史邓岳将兵击汉宁州汉建宁太守孟彦执其刺史霍彪以降【咸和八年成取宁州今复之成以霍彪刺宁州见上卷咸和九年降户江翻】　征西将军庾亮欲开复中原表桓宣为都督沔北前锋诸军事司州刺史镇襄阳【沔弥兖翻】又表其弟临川太守怿为监梁雍二州诸军事梁州刺史镇魏兴【自李矩以司州刺史退屯卒于鲁阳司州已寄治荆州界今始以司州治襄阳周访领梁州治襄阳今司州既治襄阳故梁州治魏兴监工衔翻下同】西阳太守翼为南蛮校尉领南郡太守镇江陵皆假节又请解豫州以授征虏将军毛宝诏以宝监扬州之江西诸军事豫州刺史与西阳太守樊峻帅精兵万人戍邾城【邾城在江北汉江夏郡邾县之故城也楚宣王灭邾徙其君于此因以为名今黄州城是也杜佑曰黄州东南百二十里临江与武昌相对有邾城此言唐黄州治所也西阳县汉属江夏郡魏分属弋阳郡晋惠帝分弋阳为西阳国江左废国为郡帅读曰率下同】以建威将军陶称为南中郎将江夏相入沔中称将二百人下见亮【亮镇武昌称自上流下见之相息亮翻将即亮翻】亮素恶称轻狡数称前后罪恶收而斩之【亮素怨陶侃而称自间亮于王导葢以私忿杀之素恶乌路翻数所具翻】后以魏兴险逺命庾怿徙屯半洲【半洲在江州界康帝时褚裒为江州刺史镇半洲】更以武昌太守陈嚻为梁州刺史趣汉中【趣七喻翻】遣参军李松攻汉巴郡江阳夏四月执汉荆州刺史李闳巴郡太守黄植送建康【汉置荆州于巴郡】汉主寿以李奕为镇东将军代闳守巴郡庾亮上疏言蜀甚弱而胡尚彊欲帅大众十万移镇石城遣诸军罗布江沔为伐赵之规帝下其议【下遐稼翻】丞相导请许之太尉鉴议以为资用未备不可大举太常蔡谟议以为时有否泰【否皮鄙翻】道有屈伸茍不计彊弱而轻动则亡不终日何功之有为今之计莫若养威以俟时时之可否系胡之彊弱胡之彊弱系石虎之能否自石勒举事虎常为爪牙百战百胜遂定中原所据之地同于魏世勒死之后虎挟嗣君诛将相【谓杀石堪程遐徐光诸将相也】内难既平【难乃旦翻】剪削外寇一举而拔金墉再战而禽石生诛石聪如拾遗取郭权如振槁【咸和八年虎杀石聪又防金墉进杀石生九年取郭权事并见上卷】四境之内不失尺土以是观之虎为能乎将不能也论者以胡前攻襄阳不能拔【事见上卷咸康元年】谓之无能为夫百战百胜之彊而以不拔一城为劣譬如射者百发百中而一失可以谓之拙乎【中竹仲翻】且石遇偏师也桓平北边将也【桓宣为平北将军将即亮翻下同】所争者疆埸之士【士读曰事】利则进否则退非所急也今征西以重镇名贤自将大军欲席卷河南虎必自帅一国之众来决胜负【卷读曰卷帅读曰率】岂得以襄阳为比哉今征西欲与之战何如石生若欲城守何如金墉欲阻沔水何如大江欲拒石虎何如苏峻凡此数者宜详校之石生猛将关中精兵征西之战殆不能胜也又当是时洛阳关中皆举兵击虎今此三镇反为其用【洛阳关中而曰三镇并郭权据上邽为三也】方之于前倍半之势也石生不能敌其半而征西欲当其倍愚所疑也苏峻之彊不及石虎沔水之险不及大江大江不能御苏峻而欲以沔水御石虎又所疑也昔祖士雅在谯佃于城北界【佃亭年翻】胡来攻豫置军屯以御其外谷将熟胡果至丁夫战于外老弱获于内【获戸郭翻】多持炬火急则烧谷而走如此数年竟不得其利当是时胡唯据河北方之于今四分之一耳【言祖逖与石勒对境时勒仅有河北之地比之今来石虎据有之地止四分之一也】士雅不能捍其一而征西欲以御其四又所疑也然此但论征西既至之后耳【谓既至中原之后也】尚未论道路之虑也自沔以西水急岸髙鱼贯泝流首尾百里【言水狭而急舟不得骈为一列而近也】若胡无宋襄之义【左传宋襄公及楚人战于宋人既成列楚人未既济司马子鱼请击之公曰不可既济而未成列又以告公曰未可既陈而后击之宋师败绩国人皆咎公公曰古之为军也不以阻隘也寡人虽亡国之余不鼓不成列】及我未阵而击之将若之何今王土与胡水陆异势便习不同【南便于用舟北便于用马】胡若送死则敌之有余若弃江逺进以我所短击彼所长惧非庙胜之算【蔡谟之议量彼量已深切着明后郗鉴荐之自代葢有见乎此也】朝议多与谟同【朝直遥翻】乃诏亮不听移镇　燕前军师慕容评广威将军慕容军【沈约志广威将军曹魏置】折冲将军慕舆根荡寇将军慕舆埿袭赵辽西俘获千余家而去赵镇逺将军石成【镇逺将军葢石氏所置】积弩将军呼延晃建威将军张支等追之评等与战斩晃支首　段辽谋反于燕燕人杀辽及其党与数十人送辽首于赵　五月代王什翼犍防诸大人于参合陂【参合县前汉属代郡后汉晋省东魏天平二年置梁城郡参合县属焉水经注参合陉在县西北俗谓之仓鹤陉犍居言翻】议都灅源川其母王氏曰吾自先世以来以迁徙为业【谓逐水草为行国草尽水竭则徙而之他也灅力水翻又作防】今国家多难若城郭而居一旦寇来无所避之乃止【是后鍮勿仑之諌秃髪利鹿孤其说不过如此难乃旦翻】代人谓他国之民来附者皆为乌桓什翼犍分之为二部各置大人以监之弟孤监其北子寔君监其南【监工衔翻】什翼犍求昏于燕燕王皝以其妹妻之【妻七细翻】　秋七月赵王虎以太子宣为大单于建天子旌旗【单音蝉】　庚申始兴文献公王导薨丧之礼视汉博陆侯及安平献王故事【霍光事见二十五卷汉宣帝地节二年安平王孚事见七十九卷武帝泰始八年】参用天子之礼导简素寡欲善因事就功虽无日用之益而嵗计有余辅相三世【庄子曰日计之不足嵗计之有余向秀注云日计之不足无旦夕小利也嵗计之有余顺时而大穰也三世元明成相息亮翻】仓无储谷衣不重帛【重直龙翻】初导与庾亮共荐丹阳尹何充于帝请以为已副且曰臣死之日愿引充内侍则社稷无虞矣由是加吏部尚书及导薨征庾亮为丞相扬州刺史录尚书事亮固辞辛酉以充为防军将军亮弟防稽内史氷为中书监扬州刺史参录尚书事【防工外翻】氷既当重任经纶时务不舍昼夜宾礼朝贤升擢后进由是朝野翕然称之以为贤相【朝直遥翻相息亮翻下同】初王导辅政每从宽恕氷颇任威刑丹阳尹殷融谏之氷曰前相之贤犹不堪其【堪任也言过于寛而不任也】况如吾者哉范汪谓氷曰顷天文错度【七曜失行为错度】足下宜尽消御之道氷曰象岂吾所测正当勤尽人事耳又隠实户口料出无名万余人以充军实【隠度也料音聊】氷好为纠察近于繁细后益矫违【谓矫前之繁细而流于宽纵愈违于正道也好呼到翻】复存宽纵【复扶又翻下同】疎密自由律令无用矣　八月壬午复改丞相为司徒【去年省司徒并丞相府复扶又翻】　南昌文成公郗鉴疾笃以府事付长史刘遐【此又一刘遐也】上疏乞骸骨且曰臣所统错杂率多北人或逼迁徙【谓中原之人有恋土不肻南度者以兵威逼迁之也】或是新附百姓怀土皆有归本之心臣宣国恩示以好恶处与田宅渐得少安【好呼到翻恶乌路翻处昌吕翻少诗沼翻】闻臣疾笃众情骇动若当北渡必啓寇心【葢时议欲徙京口之镇渡江而北故鉴云然】太常臣谟平简贞正素望所归谓可以为都督徐州刺史诏以蔡谟为太尉军司加侍中辛酉鉴薨即以谟为征北将军都督徐兖青三州诸军事徐州刺史假节时左衞将军陈光请伐赵诏遣光攻夀阳【夀阳即夀春晋避简文郑太后讳改曰夀阳自祖约之败为赵所据】谟上疏曰寿阳城小而固自寿阳至琅邪城壁相望【此琅邪谓古琅邪郡赵既取谯郡彭城下邳又得夀春故自夀春至琅邪城壁相望南琅邪在江乘之蒲洲上渡江而西歴歴阳合肥至夀春皆晋境赵未能置城壁也】一城见攻众城必救又王师在路五十余日前驱未至声息久闻【闻音问】贼之邮驿一日千里河北之骑足以相赴【邮音尤骑奇寄翻下同】夫以白起韩信项借之勇犹发梁焚舟背水而阵【战国防白起曰楚王恃其国大城池不修又无守备故起得以引兵深入多倍城邑发梁焚舟以专民当是之时秦中士卒以军中为家将为父母不约而亲不谋而信一心同功死不旋踵楚人自战其地咸顾其家各有散心莫有鬬志是以能有功也项羽焚舟即湛船以救钜鹿事也见八十卷秦二世三年韩信背水事见九卷汉髙帝三年背蒲昧翻】今欲停船水渚引兵造城【造七到翻】前对坚敌顾临归路此兵法之所诫若进攻未拔胡骑卒至【卒读曰猝】惧桓子不知所为而舟中之指可掬也【左传晋中行桓子帅师与楚战于邲楚人车驰卒奔乘晋师桓子不知所为鼓于军中曰先济者有赏中军与下军争舟舟中之指可掬也】今光所将皆殿中精兵【将即亮翻】宜令所向有征无战而顿之坚城之下以国之爪士【诗曰祈父予王之爪士毛苌注曰士事也今谟直谓殿中兵为爪牙之士】击寇之下邑得之则利薄而不足损敌失之则害重而足以益寇惧非防之长者也乃止　初陶侃在武昌议者以江北有邾城宜分兵戍之侃每不答而言者不已侃乃渡水猎引将佐语之曰我所以设险而御寇者正以长江耳邾城隔在江北内无所倚外接羣夷【接西阳诸蛮也将即亮翻语牛倨翻】夷中利深晋人贪利夷不堪命必引虏入寇此乃致祸之由非以御寇也且吴时戍此城用三万兵【吴都武昌故屯重兵于邾城】今纵有兵守亦无益于江南若羯虏有可乘之防此又非所资也【羯居谒翻】及庾亮镇武昌卒使毛宝樊峻戍邾城赵王虎恶之【卒子恤翻恶乌路翻】以防安为大都督帅石鉴石闵李农张貉李莵等五将军【帅读曰率貉音鹤莵同都翻】兵五万人寇荆扬北鄙二万骑攻邾城毛寳求救于庾亮亮以城固不时遣兵九月石闵败晋兵于沔阴【水南为阴即沔南也败补迈翻下同】杀将军蔡怀防安李农陷沔南【晋人葢置戍于沔南以备津要】朱保败晋兵于白石杀郑豹等五将军【水经注栅水导源菓湖东迳南谯侨郡城南又东左防清溪水又东左防白石山水水发源白石山西】张貉陷邾城死者六千人毛寳樊峻突围出走赴江溺死【溺奴狄翻】防安进据胡亭【续汉志汝南汝阴县西北有胡城春秋胡子之国也】寇江夏义阳将军黄冲义阳太守郑进皆降于赵【夏户雅翻降户江翻】安进围石城【贤曰石城故城在今复州沔阳县东南水经注沔水迳石城西城因山为固晋惠帝元康九年分江夏西部置竟陵郡治此】竟陵太守李阳拒战破之斩首五千余级安乃退遂掠汉东拥七千余户迁于幽冀是时庾亮犹上疏欲迁镇石城闻邾城陷乃止上表陈谢自贬三等行安西将军【晋方伯带将军有征镇安平亮本征西将军乞自贬三等行安西将军上时掌翻】有诏复位以辅国将军庾怿为豫州刺史监宣城庐江歴阳安丰四郡诸军事假节镇芜湖【监工衔翻下同】　赵王虎患贵戚豪恣乃擢殿中御史李拒为御史中丞【曹魏之制兰台遣二御史居殿中伺察非法此殿中御史之始也】特加亲任中外肃然虎曰朕闻良臣如猛虎高步旷野而豺狼避路信哉虎以抚军将军李农为使持节监辽西北平诸军事征东将军营州牧镇令支【赵置营州统辽西北平二郡使疏吏翻令音铃又郎定翻支音祁】农帅众三万与征北大将军张举攻燕凡城【帅读曰率】燕王皝以榼卢城大恱绾为御难将军【榼苦盍翻水经注曰渝水南流东屈与一水防世名之曰防伦水姓谱恱姓傅说之后难乃旦翻】授兵一千使守凡城及赵兵至将吏皆恐欲弃城走绾曰受命御寇死生以之且凭城坚守一可敌百敢有妄言惑众者斩众然后定绾身先士卒【先息荐翻】亲冒矢石举等攻之经旬不能克乃退虎以辽西迫近燕境数遭攻袭【近其靳翻数所角翻】乃悉徙其民于冀州之南　汉主寿疾病罗恒解思明复议奉晋寿不从李演复上书言之【恒户登翻解户买翻复扶又翻】寿怒杀演寿常慕汉武魏明之为人耻闻父兄时事上书者不得言先世政教自以为胜之也【书无逸曰相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知其李夀之谓乎】舍人杜袭作诗十篇托言应璩以讽諌【应璩魏人有文名璩求于翻】寿报曰省诗知意【省悉景翻视也】若今人所作乃前哲之话言【话言善言也】若古人所作则死鬼之常辞耳燕王皝自以称王未受晋命冬遣长史刘翔参军鞠
　　运来献捷论功且言权假之意【献捷献赵捷也权假谓自称王也皝呼广翻】并请刻期大举共平中原皝击髙句丽兵及新城【新城髙句丽之西鄙西南傍山东北接南苏木底等城句如字又音驹丽力知翻】髙句丽王钊乞盟乃还又使其子恪霸击宇文别部霸年十三勇冠三军【冠古玩翻】　张骏立辟雍明堂以行礼十一月以世子重华行凉州事【重直龙翻】　十二月丁丑赵太保桃豹卒　丙戌以骠骑将军琅邪王岳为侍中司徒【骠匹妙翻】　汉李奕寇巴东守将劳杨败死【将即亮翻劳姓杨名】
　　六年春正月庚子朔都亭文康侯庾亮薨以防军将军录尚书何充为中书令【录尚书即录尚书事】庚戌以南郡太守庾翼为都督江荆司雍梁益六州诸军事安西将军荆州刺史假节代亮镇武昌【雍于用翻】时人疑翼年少不能继其兄【少诗照翻】翼悉心为治戎政严明数年之闲公私充实人皆称其才【治直吏翻】　辛亥以左光禄大夫陆玩为侍中司空　宇文逸豆归忌慕容翰才名翰乃佯狂酣饮或卧自便利【便毘连翻溲也利下泄也】或被髪歌呼拜跪乞食【被皮义翻】宇文举国贱之不复省录【省察也视也录采也収也记也音悉景翻】以故得行来自遂山川形便皆黙记之【行来犹言往来也】燕王皝以翰初非叛乱以猜嫌出奔【事见上卷咸和八年】虽在他国常潜为燕计【如牛尾谷之战是也】乃遣商人王车通市于宇文部以窥翰翰见车无言抚膺颔之而已【抚击也膺胸也】皝曰翰欲来也复使车迎之【复扶又翻下同】翰弯弓三石余矢尤长大皝为之造可手弓矢【可手便手也言惟翰手可用耳为于伪翻】使车埋于道旁而密告之二月翰窃逸豆归名马携其二子过取弓矢逃归逸豆归使骁骑百余追之【骁坚尧翻骑奇寄翻】翰曰吾久客思归既得上马无复还理吾向日阳愚以诳汝【上时掌翻诳居况翻】吾之故艺犹在无为相逼自取死也追骑轻之直突而前翰曰吾居汝国久悢悢【李陵赠苏武诗悢悢不能辞吕向注曰悢悢相恋之情】不欲杀汝汝去我百步立汝刀吾射之一发中者汝可还不中者可来前追骑解刀立之一发正中其环【孔颖达曰礼进劎者左首首劒拊镮也少仪曰泽劒首郑云泽弄也推寻劒刀利不容可弄正是劒镮也又云刀郤刃授頴郑云颖镮也镮与环同射而亦翻中竹仲翻】追骑散走皝闻翰至大喜恩遇甚厚　庚辰有星孛于太微【晋书天文志曰太微天子庭也五帝坐也十二诸侯府也孛蒲内翻】　三月丁卯大赦　汉人攻拔丹川守将孟彦刘齐李秋皆死【五年孟彦以建宁降丹川当在建宁界】　代王什翼犍始都云中之盛乐宫【水经注白渠水出云中塞外西北迳成乐固北魏土地记曰云中城东八十里有成乐城今云中郡治一名石卢城白渠水又西迳魏云中宫南魏土地记曰云中宫在云中故城东四十里魏之盛乐即汉成乐县也魏书曰猗卢城盛乐以为北都杜佑曰云川云中郡治云中县后魏道武自云中徙都平城即此今马邑郡北平城即今郡隋为云内郡恒安镇县界有白登山白登台髙柳城参合陂后魏盛乐县亦在今郡界单于台在今县西北百余里】　赵王虎遗汉主寿书【遗于季翻】欲与之连兵入寇约中分江南寿大喜遣散骑常侍王嘏中常侍王广使于赵【散悉亶翻骑奇寄翻使疏吏翻】龚壮諌不听夀大修舟舰缮兵聚粮【舰户黯翻】秋九月以尚书令马当为六军都督征集士卒七万余人为舟师大阅于成都鼓噪盈江【秦时蜀守李氷穿二江成都中皆可行舟】寿登城观之有吞噬江南之志解思明諌曰我国小兵弱吴防险逺图之未易【易以防翻】寿乃命羣臣大议利害龚壮曰陛下与胡通孰若与晋通胡豺狼也既灭晋不得不北靣事之若与之争天下则彊弱不敌危亡之势也虞虢之事已然之戒【左传晋献公假道于虞以伐虢既灭虢遂灭虞】愿陛下熟虑之羣臣皆以壮言为然寿乃止士卒咸称万嵗【士无乐战之心驱之而赴死地未有不败者使李夀不用龚壮之言固不待李势而蜀亡也】龚壮以为人之行莫大于忠孝既报父叔之仇【谓假手于夀以夷李特之子孙也行下孟翻】又欲使寿事晋寿不从乃诈称耳聋手不制物【手不制物若病风缓然也】辞归以文籍自娱终身不复至成都【复扶又翻】　赵尚书令防安卒　赵王虎命司冀青徐幽并雍七州之民五丁取三四丁取二【雍于用翻】合邺城旧兵满五十万具船万艘【艘苏遭翻】自河通海运谷千一百万斛于乐安城【水经注濡水东南过辽西海阳县又迳牧城南分为二水北水谓之小濡水东迳乐安亭北东南入海濡水东南流迳乐安亭南东与新河故渎合魏太祖征蹋顿所导也濡乃官翻】徙辽西北平渔阳万余户于兖豫雍洛四州之地【石虎置司州于邺以晋之司州为洛州雍于用翻】自幽州以东至白狼【白狼县汉属北平郡晋省水经注白狼水出白狼县东南北迳白狼山又东北迳昌黎县故城西又北迳黄龙城东又东北出东流为二水右水即渝水地理志曰渝水自塞南入海一水东北出塞为白狼水又东南流至房县注于辽】大兴屯田悉括取民马有敢私匿者腰斩凡得四万余匹大阅于宛阳【水经注漳水自西门豹祠北迳赵阅马台西台髙五丈列观其上石虎讲武于其下列观以望之】欲以击燕燕王皝谓诸将曰石虎自以乐安城防守重复【重直龙翻】蓟城南北必不设备今若诡路出其不意可尽破也冬十月皝帅诸军入自蠮螉塞【帅读曰率自龙城取西道入蠮螉塞蠮一结翻螉乌公翻】袭赵戍将当道者皆禽之直抵蓟城【将即亮翻蓟音计】赵幽州刺史石光拥兵数万闭城不敢出燕兵进破武遂津【武遂县前汉属河间国后汉晋属安平国时属武邑郡易水过其南曰武遂津】入髙阳所至焚烧积聚【积子赐翻聚才喻翻】略三万余家而去【考异曰燕书云畧燕范阳二郡男女数千口而还今从后赵燕载记】石光坐懦弱征还【懦乃乱翻】　赵王虎以秦公韬为太尉与太子宣迭日省可尚书奏事【迭日更日也省悉景翻】专决赏刑不复啓白【复扶又翻】司徒申钟諌曰赏刑者人君之大柄不可以假人所以防微杜渐消逆乱于未然也太子职在视膳不当豫政庶人邃以豫政致败【事见上卷咸康三年】覆车未逺也且二政分权鲜不阶祸【左传辛伯谂周桓公曰并后匹嫡两政耦国乱之本也两政即二政此指宣韬迭日决事鲜息浅翻】爱之不以道适所以害之也虎不听【为宣杀韬张本】中谒者令申扁【中谒者令宦官也杨正衡曰扁芳连翻】以慧悟辩给有宠于虎宣亦昵之【昵尼质翻】使典机密虎既不省事而宣韬皆好酣饮畋猎【好呼到翻下同】由是除拜生杀皆决于扁自九卿以下率皆望尘而拜太子詹事孙珍病目求方于侍中崔约约戏之曰溺中则愈【戏言溺目中则病愈溺乃吊翻】珍曰目何可溺约曰卿目睕睕正耐溺中【杨正衡曰睕睕目深也音一丸翻耐乃代翻】珍恨之以白宣宣于兄弟中最胡状目深闻之怒诛约父子于是公卿以下畏珍侧目燕公斌督边州【斌与张贺度共事葢督北边州也斌音彬】亦好畋猎常悬管而入【管者城门之管钥也欲便于出故常悬管】征北将军张贺度每裁諌之斌怒辱贺度虎闻之使主书礼仪持节监之【自东汉以来尚书诸曹各有主书葢吏职也至齐梁之间其权任甚重礼姓也仪名也春秋时卫有大夫礼至监古街翻】斌杀仪又欲杀贺度贺度严衞驰白之虎遣尚书张离帅骑追斌【帅读曰率】鞭之三百免官归第诛其亲信十余人【史言虎无令子】　张骏遣别驾马诜入贡于赵表辞蹇傲虎怒欲斩诜侍中石璞谏曰今国家所当先除者遗晋也河西僻陋不足为意今斩马诜必征张骏则兵力分而为二建康复延数年之命矣【复扶又翻】乃止璞苞之曾孙也【石苞事晋文帝武帝功参佐命】　初汉将李闳为晋所获【事见上卷】逃奔于赵汉主寿致书于赵王虎以请之署曰赵王石君虎不恱付外议之中书监王波曰今李闳以死自誓曰茍得归骨于蜀当纠帅宗族混同王化【帅读曰率】若其信也则不烦一旅【古者行军五百人为一旅】坐定梁益若有前却【一前一却犹今人言心怀进退也】不过失一亡命之人于赵何损李寿既僭大号今以制诏与之彼必酬返【酬答也返还也】不若复为书与之防挹娄国献楛矢石砮于赵【挹娄古肃慎氏之国也楛矢长尺有咫其国东北有山出石其利入铁取以为砮杜佑曰挹娄国在不咸山北夫余东北千余里滨大海南与北沃沮接不知其北所极广袤数千里人众虽少而多勇力处山险善射弓长四尺力如砮矢用楛长尺八寸青石为镞所谓石砮也其取石也必先祈神楛侯古翻木名似蓍砮音奴矢镞也】波因请以遗汉【遗于季翻】曰使其知我能服逺方也虎从之遣李闳归厚为之礼闳至成都寿下诏曰羯使来庭贡其楛矢【羯居谒翻使疏吏翻】虎闻之怒黜王波以白衣领职
　　七年春正月燕王皝使唐国内史阳裕等【慕容廆置唐国郡】筑城于柳城之北龙山之西立宗庙宫阙命曰龙城【由是改柳城为龙城县】　二月甲子朔日有食之　刘翔至建康帝引见【见贤遍翻】问慕容镇军平安对曰臣受遣之日朝服拜章【言朝服南面拜发章表于庭朝直遥翻下同】翔为燕王皝求大将军燕王章玺【玺斯氏翻】朝议以为故事大将军不处边【处昌吕翻】自汉魏以来不封异姓为王所求不可许翔曰自刘石构乱长江以北翦为戎薮【薮苏口翻周礼注曰泽无水曰薮尔雅曰翦齐也】未闻中华公卿之胄有一人能攘臂挥戈摧破凶逆者也独慕容镇军父子竭力心存本朝以寡击众屡殄彊敌使石虎畏惧悉徙边陲之民散居三魏【谓徙辽西之民也魏郡阳平广平为三魏】蹙国千里以蓟城为北境功烈如此而惜海北之地不以为封邑何哉昔汉髙祖不爱王爵于韩彭故能成其帝业项羽刓印不忍授卒用危亡【事见汉髙祖纪卒子恤翻】吾之至心非茍欲尊其所事窃惜圣朝疎忠义之国使四海无所劝慕耳尚书诸葛恢翔之姊夫也独主异议以为夷狄相攻中国之利惟器与名不可轻许乃谓翔曰借使慕容镇军能除石虎乃是复得一石虎也【复扶又翻】朝廷何赖焉翔曰嫠妇犹知恤宗周之陨【左传郑子太叔见范献子曰嫠不恤纬而知宗周之陨王室之不寜晋之耻也嫠陵之翻】今晋室阽危【阽余廉翻】君位侔元凯曽无忧国之心邪向使靡鬲之功不立则少康何以祀夏桓文之战不捷则周人皆为左袵矣【左传夏之方衰也后羿因夏民以代夏政其臣寒浞杀羿而灭夏后相后缗逃归有仍生少康焉靡奔有鬲氏自有鬲收众以灭浞而立少康祀夏配天不失旧物齐桓公北伐山戎南伐楚晋文公胜楚于城濮皆率诸侯以尊周室孔子曰微管仲吾其被髪左袵矣】慕容镇军枕戈待旦志殄凶逆而君更唱邪惑之言忌闲忠臣【闲古苋翻】四海所以未壹良由君辈耳翔留建康嵗余众议终不决翔乃说中常侍彧曰【或通作郁郁姓也姓谱有鲁相郁贡说输芮翻】石虎苞八州之地带甲百万志吞江汉自索头宇文暨诸小国无不臣服【索昔各翻】惟慕容镇军翼戴天子精贯白日而更不获殊礼之命窃恐天下移心解体无复南向者矣【复扶又翻】公孙渊无尺寸之益于吴吴主封为燕王加以九锡【事见七十二卷魏明帝青龙元年】今慕容镇军屡摧贼锋威震秦陇虎比遣重使【比毘寐翻】甘言厚币欲授以曜威大将军辽西王【刘翔诡为是言耳然当时将军必有曜威之号】慕容镇军恶其非正却而不受【恶乌路翻】今朝廷乃矜惜虚名阻抑忠顺岂社稷之长计乎【沮在吕翻】后虽悔之恐无及巳为之入言于帝【为于伪翻下同】帝意亦欲许之防皝上表称庾氏兄弟擅权召乱【以庾亮召苏峻祖约之变使据上流庾亮死弟翼握兵于外弟氷専政于内也上时掌翻】宜加斥退以安社稷又与庾氷书责其当国秉权不能为国雪耻氷甚惧以其絶逺非所能制乃与何充奏从其请乙卯以慕容皝为使持节大将军都督河北诸军事幽州牧大单于燕王【单音蝉】备物典防皆从殊礼【师古曰既有备物而加之策书也杜预云典策春秋之制也余谓车辂旂章弓矢斧钺皆可以言备物周成王分鲁公以大路大旂封父之繁弱夏后氏之璜备物典策典者典法也策者策书也】又以其世子防为假节安北将军东夷校尉左贤王赐军资器械以千万计又封诸功臣百余人以刘翔为代郡太守封临泉乡侯加员外散骑常侍【晋志曰员外散骑常侍魏末置】翔固辞不受翔疾江南士大夫以骄奢酣纵相尚尝因朝贵宴集【酣戸甘翻朝直遥翻】谓何充等曰四海板荡奄逾三纪【板荡刺周厉王之诗也板板反也言厉王为政反先王与天之道天下之民尽病也荡荡法度废坏之貌言天下荡荡无纲纪文章也惠帝永兴元年刘渊肇乱至是三十六年矣】宗社为墟黎民涂炭斯乃庙堂焦虑之时忠臣毕命之秋也而诸君宴安江沱【沱徒河翻江水别为沱】肆情纵欲以奢靡为荣以傲诞为贤謇谔之言不闻征伐之功不立将何以尊主济民乎充等甚慙诏遣兼大鸿胪郭悕持节诣棘城册命燕王【胪陵如翻悕香衣翻】与翔等偕北公卿饯于江上翔谓诸公曰昔少康资一旅以灭有穷【左传少康邑于纶有田一成有众一旅能布其徳而兆其谋以收夏众遂灭有穷少诗照翻】句践凭防稽以报彊吴【越王句践栖于防稽卧薪尝胆卒以灭吴句音钩】蔓草犹宜早除【左传郑祭仲曰无使滋蔓蔓难图也蔓草犹不可除蔓音万】况寇讐乎今石虎李寿志相吞噬王师纵未能澄清北方且当从事巴蜀一旦石虎先人举事【先悉荐翻】并寿而有之据形便之地以临东南虽有智者不能善其后矣中护军谢广曰是吾心也　三月戊戌皇后杜氏崩夏四月丁卯恭皇后于兴平陵　诏实王公以下至庶人皆正土断白籍【时王公庶人多自北来侨寓江左今皆以土著为断着之白籍也白籍者户口版籍也宋齐以下有黄籍断丁乱翻】秋七月郭悕刘翔等至燕燕王皝以翔为东夷护军领大将军长史以唐国内史阳裕为左司马典书令李洪为右司马【晋制王国置典书典祠典卫学官令各一人典书令天朝吏部尚书之职中朝制典书令在常侍侍郎上及渡江则侍郎次常侍而典书令居三军下】中丞郑林为军谘祭酒八月辛酉东海哀王冲薨【冲后东海王越事见八十七卷怀帝永嘉五年】
　　九月代王什翼犍筑盛乐城于故城南八里【犍居言翻乐音洛】代王妃慕容氏卒　冬十月匈奴刘虎寇代西部代
　　王什翼犍遣军逆击大破之虎卒子务桓立遣使求和于代什翼犍以女妻之【妻七细翻】务桓又朝贡于赵【朝直遥翻】赵以务桓为平北将军左贤王　赵横海将军王华帅舟师自海道袭燕安平破之【此辽东郡之西安平也四年华以青州之众戍海岛故得袭破之帅读曰率】　燕王皝以慕容恪为渡辽将军镇平郭自慕容翰慕容仁之后诸将无能继者及恪至平郭抚旧怀新屡破髙句丽兵髙句丽畏之不敢入境　十一月兴平康伯陆玩薨　汉主寿以其太子势领大将军录尚书事初成主雄以俭约宽惠得蜀人心及李闳王嘏还自邺【王嘏去年聘赵与李闳俱归】盛称邺中繁庶宫殿壮丽且言赵王虎以刑杀御下故能控制境内寿慕之徙旁郡民三代以上者以实成都大修宫室治器玩人有小过辄杀以立威【治直之翻】左仆射蔡兴右仆射李嶷皆坐直諌死【嶷鱼力翻】民疲于赋役吁嗟满道思乱者众矣【史言汉将亡】





　　资治通鉴卷九十六
　　钦定四库全书
　　资治通鉴卷九十七　　　宋　司马光　撰
　　胡三省　音注
　　晋纪十九【起黓摄提格尽彊圉协洽凡六年】
　　显宗成皇帝下
　　咸康八年春正月己未朔日有食之　【考异曰天文志作乙未今从帝纪及长厯】　乙丑大赦　豫州刺史庾怿以酒饷江州刺史王允之允之觉其毒饮犬【饮于禁翻】犬毙密奏之帝曰大舅已乱天下【谓庾亮也】小舅复欲尔邪【复扶又翻】二月怿饮鸩而卒【卒子恤翻】　三月初以武悼后配食武帝庙【杨皇后惠帝永康元年幽废而死今乃得配食武帝】　庾翼在武昌数有妖怪【数所角翻妖于骄翻】欲移镇乐乡征虏长史王述与庾氷牋曰乐乡去武昌千有余里数万之众一旦移徙兴立城壁公私劳扰又江州当泝流数千里供给军府力役増倍且武昌实江东镇戍之中非但扞御上流而已缓急赴告骏奔不难【书武成曰骏奔走骏音峻注云骏大也言皆奔走也】若移乐乡逺在西陲一朝江渚有虞不相接救方岳重将【将即亮翻】固当居要害之地为内外形埶使闚之心不知所向昔秦忌亡胡之谶卒为刘项之资【秦卢生奏录图书曰亡秦者胡也于是始皇使防恬北伐胡不知立子胡亥以兆乱卒子恤翻】周恶檿弧之謡而成褒姒之乱【国语曰宣王之时有童謡曰檿弧箕服实亡周国宣王闻之有夫妇鬻是器者使执而戮之府之小妾生子而非王子也惧而弃之此人也収以奔褒褒人有狱而以女入于幽王王嬖是女而生伯服是为褒姒欲废太子宜臼而立伯服卒以成申侯西戎之乱恶乌路翻檿于琰翻】是以逹人君子直道而行禳避之道皆所不取正当择人事之胜理思社稷之长计耳朝议亦以为然【朝直遥翻】翼乃止　夏五月乙卯帝不豫【豫顺也不豫言有疾而气体不能顺适也】六月庚寅疾笃或诈为尚书符敕宫门无得内宰相众皆失色庾氷曰此必诈也推问果然【推考也究也】帝二子丕奕皆在襁褓【襁居两翻褓音保】庾氷自以兄弟秉权日久恐易世之后亲属愈疎为它人所闲【闲古苋翻】每说帝以国有彊敌【强敌谓汉赵也说输芮翻】宜立长君【长知两翻】请以母弟琅邪王岳为嗣帝许之中书令何充曰父子相传先王旧典易之者鲜不致乱【鲜息浅翻】故武王不授圣弟【圣弟谓周公】非不爱也今琅邪践阼将如孺子何氷不聴下诏以岳为嗣并以奕继琅邪哀王【元帝以子裒奉琅邪恭王后薨諡曰孝子哀王安国立未逾年薨元帝复以皇子焕嗣封其日薨复以皇子昱为琅邪王咸和之初昱徙封防稽以岳为琅邪王今岳入继大宗故以奕继哀王后】壬辰氷充及武陵王晞防稽王昱尚书令诸葛恢并受顾命【防工外翻】癸巳帝崩【年二十二】帝幼冲嗣位不亲庶政及长颇有勤俭之徳【长知两翻】　甲午琅邪王即皇帝位大赦己亥封成帝子丕为琅邪王奕为东海王　康帝亮隂不言委政于庾氷何充秋七月丙辰葬成帝于兴平陵帝徒行送丧至阊阖门乃升素舆至陵所既葬帝临轩庾氷何充侍坐【坐徂卧翻】帝曰朕嗣鸿业二君之力也充曰陛下龙飞臣氷之力也若如臣议不覩升平之世帝有慙色己未以充为骠骑将军【骠匹妙翻】都督徐州扬州之晋陵诸军事领徐州刺史镇京口【晋永嘉大乱徐州淮北流民相率过淮亦有过江居晋陵郡界者咸和四年司徒郗鉴又徙流民之在淮南者于晋陵诸县其徙过江南及留在江北者并立侨郡以司牧之徐州实郡在江北者实有广陵堂邑钟离三郡而扬州之境以晋陵郡属徐州所谓都督徐州扬州之晋陵诸军事者此也晋陵郡呉之毘陵郡也呉分呉郡无锡以西为毘陵郡晋东海王越世子名毘而东海国故食毘陵永嘉五年改为晋陵】避诸庾也　冬十月燕王皝迁都龙城【慕容廆先居徒河之青山后徙棘城今自棘城徙都龙城杜佑曰营州栁城郡古孤竹国也春秋为山戎肥子二国地汉徒河之青山在郡城东百九十里棘城即颛顼之虚在郡城东南百七十里慕容皝以栁城之北龙山之南福徳之地遂迁都龙城号新宫为和龙宫栁城县有白狼山白狼水又有仆扶犂县故城在东南其龙山即慕容皝祭龙所也有饶乐水汉徒河县城】赦其境内建威将军翰言于皝曰宇文彊盛日久屡为国患今逸豆归簒窃得国【逸豆归逐乙得归见九十五卷咸和八年】羣情不附加之性识庸闇将帅非才【将即亮翻帅所类翻】国无防卫军无部伍臣久在其国悉其地形虽逺附彊羯【彊羯谓赵也羯居谒翻】声埶不接无益救援今若击之百举百克然高句丽去国密迩常有闚之志【句如字又音驹丽力知翻闚缺规翻门中视也从门旁窦中视也音俞韵释闚私视也】彼知宇文既亡祸将及已必乘虚深入掩吾不备若少留兵则不足以守多留兵则不足以行此心腹之患也宜先除之观其埶力一举可克宇文自守之虏必不能逺来争利既取高句丽还取宇文如返手耳【返当作反下同】二国既平利尽东海国富兵彊无返顾之忧然后中原可图也皝曰善将击高句丽高句丽有二道其北道平阔南道险狭【北道从北置而进南道从南陜入木底城】众欲从北道翰曰虏以常情料之必谓大军从北道当重北而轻南王宜帅锐兵从南道击之出其不意丸都不足取也【高句丽王居丸都帅读曰率下同】别遣偏师从北道纵有蹉跌【蹉仓何翻跌徒结翻蹉跌失足而踣也】其腹心已溃四支无能为也皝从之十一月皝自将劲兵四万出南道【将即亮翻下同】以慕容翰慕容霸为前锋别遣长史王防等将兵万五千出北道以伐高句丽高句丽王钊果遣弟武帅精兵五万拒北道自帅羸兵以备南道【羸伦为翻】慕容翰等先至与钊合战皝以大众继之左常侍鲜于亮曰臣以俘虏防王国士之恩【事见上卷咸康四年】不可以不报今日臣死日也独与数骑先犯高句丽陈所向摧陷高句丽陈动【骑奇寄翻下同陈读曰阵】大众因而乘之高句丽兵大败左长史韩寿斩高句丽将阿佛和度加【高句丽置官有相加大加小加】诸军乘胜追之遂入丸都钊单骑走轻车将军慕舆埿追获其母周氏及妻而还会王防等战于北道皆败没由是皝不复穷追【复扶又翻下同】遣使招钊钊不出皝将还韩寿曰高句丽之地不可戍守今其主亡民散潜伏山谷大军既去必复鸠聚【鸠亦聚也】収其余烬【火余曰烬犹能复然】犹足为患请载其父尸囚其生母而归俟其束身自归然后返之抚以恩信防之上也皝从之发钊父乙弗利墓载其尸収其府库累世之寳虏男女五万余口烧其宫室毁丸都城而还【还从宣翻又如字】　十二月壬子立妃禇氏为皇后徴豫章太守褚裒为侍中尚书裒自以后父不愿居中任事【裒薄侯翻】苦求外出乃除建威将军江州刺史镇半洲赵王虎作台观四十余所于邺【观古玩翻】又营洛阳长安
  </div>
  <div class="pagination">
   <a href="资治通鉴四库_page24.html">
    上一页
   </a>
   <span>
    ...
   </span>
   <a href="资治通鉴四库_page20.html">
    20
   </a>
   <a href="资治通鉴四库_page21.html">
    21
   </a>
   <a href="资治通鉴四库_page22.html">
    22
   </a>
   <a href="资治通鉴四库_page23.html">
    23
   </a>
   <a href="资治通鉴四库_page24.html">
    24
   </a>
   <span class="current-page">
    25
   </span>
   <a href="资治通鉴四库_page26.html">
    26
   </a>
   <a href="资治通鉴四库_page27.html">
    27
   </a>
   <a href="资治通鉴四库_page28.html">
    28
   </a>
   <a href="资治通鉴四库_page29.html">
    29
   </a>
   <a href="资治通鉴四库_page30.html">
    30
   </a>
   <span>
    ...
   </span>
   <a href="资治通鉴四库_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
