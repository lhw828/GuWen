<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 85 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 85 页/共 372 页</h1>
    <div class="content">　　冬，十月，丙辰朔，诏：“自今因奏举改官及升差遣，其所举人各犯枉法自盗而会赦不原者，举主亦毋得以赦论。”
　　庚申，诏：“兗国公主宅都监梁全一等并置远小处监当，梁怀吉配西京洒扫班。自今勿置都监，别选内臣四人在宅句当，入位祗候并不得与驸马都尉接坐。”时台谏官皆言主第内臣数多，且有不自谨者，帝不欲深究其罪，但贬逐之，因省员更制。
　　甲子，辽主驻藉丝淀。
　　十一月，丁亥，以均州防御使李珣为相州观察使，单州团练使刘永年为齐州防御使。知制诰杨畋封还珣、永年词头，因言：“祖宗故事，郭进戍西山，董遵诲、姚内斌守环、庆，与强寇对垒各十馀年，未尝转官移镇，重名器也。今珣等无尺寸功，特以外戚故除之，恐非祖宗法。”不报，诏它舍人草制。而范镇言：“朝廷如以杨畋之言为是，当罢珣等所迁官，傥以为非，乞复令畋命词。”不许。既而镇复有论列，遂罢之。
　　戊子，录故陕西制置解盐使、度支员外郎范祥孙景为郊社斋郎；子太庙室长褒，候服阕与堂除差遣。权三司使包拯言：“祥建议通陕西盐法，行之十年，岁减榷货务缗钱四百万，其劳可录。”故有是命。
　　辛丑，枢密使、兵部尚书、同平章事宋痒，罢为河阳三城节度使、同平章事、判郑州。殿中侍御史吕诲等论：“痒外宽内忌，近者李玮家事，猥陈均州缪例，欲陷玮深罪，阿公主意；赖上明察，不行其言。且结交内臣王保宁，阴求援助；昨除御药院供奉四人遥领团练使、刺史，保宁乃其一也。三班院吏授官，隔过年限，略不惩诫。御前忠佐，年当拣退，乃复姑息。其徇私罔公率如此。”章凡四上，右司谏赵抃亦论痒不才，诏从优礼罢之。以礼部侍郎、参知政事曾公亮依前官充枢密使。枢密副使、右谏议大夫张曰、礼部侍郎孙抃并参知政事。翰林学士、礼部待郎、知制诰、史馆修撰欧阳修，枢密直学士、右谏议大夫陈旭，御史中丞赵概，并为枢密副使，仍以概为礼部侍郎。
　　诏：“自今臣僚之家，毋得陈乞御篆神道碑额。”
　　辛亥，以直秘阁、判度支句院司马光、度支判官、直集贤院王安石同修起居注。光五辞而后受，安石终辞之。最后有旨，令閤门吏赍敕就三司授之，安石避于厕，吏置敕于案而去，安石遣人追还之，上章至八九，乃受。
　　十二月，癸酉，太常礼院言：“自今文武臣僚薨卒，法当谥者，考功于未葬前取索行状，移礼官考定。如其家葬速，集议不及，则许赐之。其有勋德，既葬未尝请谥者，亦听取旨。”诏可。
　　戊寅，以枢密直学士吕公弼为龙图阁学士、知成都府。公弼初至，人疑其少威断，会营卒犯法当杖，不肯受，曰：“宁请剑，不能受杖。”公弼再三谕之，不从，乃曰：“杖，国法，不可不从；剑，汝所请，亦不汝违也。”命杖而复斩之。军中肃然。
　　先是知永兴军刘敞朝辞日，言关中岁比不登，民多流移，请发仓赈之，又言均田扰民，帝令于所部徐访利害以闻。及敞至永兴，即具奏：“孙琳在河中府，用方田法打量均税，百姓惊骇，各恐增起租税。因此斫伐桑柘；赖转运使薛向在处张榜告谕，方得暂止。又闻只打量万泉一县，近须一年乃毕；蒙减者则必欣喜，被增者自然怨嗟，词诉狱讼，恐自此始。乞且召还孙琳，更俟丰岁，庶几灾伤之馀，不至惊扰。”其后河中民果诉增减田税不平，凡数万户。欧阳修亦言：“均税之事，朝廷只于见在税数量轻重均之，初不令其别生额外之数也。近闻卫州、通利军括出民冒佃田土，不于见在管榷数内均减重者摊与冒佃户，却生立税数配之，此非朝廷之意，而民所以喧诉也。欲望圣慈特赐指挥，令均税所只如朝廷本议，将实榷见在税数量轻重均之；其馀生立税数及远年虚数，却与放免，及未均地分，并且罢均。”
　　己卯，苏茂州蛮寇邕州。
　　辛巳，补诸州父老百岁以上者十二人为州助教。
　　是岁，置三司推勘公事一人，以京朝官充，掌推勘诸部公事。
　　　　 ○仁宗体天法道极功全德神语文圣武睿哲明孝皇帝嘉祐六年（辽清宁七年）
　　春，正月，乙未，权御史中丞王畴言：“比岁两制臣僚不得与执政相见及台谏官往还。议出一时，初无典故，当时论者即以为非。今执政与谏官已弛其禁，而台官尚设科防。臣愚以为台官主于议论，以补天子之闻见，岂一二人能周知天下事乎？两制侍从之臣，皆国之选，今偶或相见，交自为疑，非所以示朝廷之大体也。请自今，两制亦许与台官相见。”从之。
　　戊申，降郢州防御使宗懿为信州团练使，宗懿葬其父濮安懿王，而自以本命日不临穴故也。时任守忠护王葬事，凌蔑诸子，所馈遗近万缗，而心犹未厌。宗懿得罪，守忠实为之。
　　庚戌，辽主如春州，以耶律伊逊知北院枢密使事。时驸马都尉萧呼敦同知北枢密院，以位在伊逊下，意常怏怏。萧革之谮出萧阿喇也，时欲中伤之。西北路招讨使萧珠泽，阿喇之从父昆弟也，为阿喇所爱，革嫉之。珠泽当受代赴阙，先尝借官粟，留直而去，萧呼敦希革意发其事，欲以倾阿喇。辽主大怒，决珠泽以大杖，免其官。呼敦，亦阿喇之从父昆弟也，呼敦又欲要权，岁时献遗珍玩畜产于革，二人相爱过于兄弟。
　　二月，丁巳，诏：“宗室赐名授官者，须年及十五，方许转官。”
　　乙丑，诏曰：“如闻良民子弟或为人诱隶军籍，父母泣诉而不得还者，朕甚闵之。自今有司审其所从来，隶籍百日内，父母诉官者，还之。”
　　丙寅，录系囚，降罪一等，徒以下释之。
　　戊辰，诏枢密院：“自今内殿崇班以上，须年二十方听受差遣。”
　　三月，癸巳，赐礼部进士掖人王俊民等一百三十九人及第，五十四人同出身；诸科一百二人及第并同出身；特奏名进士、诸科四十三人同出身、诸州文学、长史。
　　己亥，富弼以母丧去位。庚子，罢大宴。时同知礼院晏成裕言：“君臣之义，哀乐所同，请罢春宴，以表优恤大臣之意。”帝亟从其言，成裕，殊子，弼妻弟也。议者或以为过云。
　　甲辰，诏翰林学士承旨宋祁遇直许一子主汤药，祁以羸疾请之也。
　　戊申，幸后苑赏花钓鱼，遂宴太清楼，出御制诗一章，命从臣属和以进。
　　诏：“周六庙在西京者，令有司以三品祭服一、四品祭服二及当用祭器给之。”
　　夏，四月，辛酉，以权三司使包拯为给事中、三司使。拯在三司，凡诸管库供上物，旧皆科率外郡，积以困民。拯特置场和市，民得无扰。吏负钱帛多，缧系间辄逃去，械其妻子者，类皆释之。
　　诏：“岭南官吏死于侬赋而其家流落未能自归者，所在给食护送还乡。”
　　庚午，以右正言王陶知卫州。时台谏共言陈旭不当为枢密副使，帝弗听。陶既引疾在告，又先自乞罢，因许之。
　　辛未，辽禁吏民畜海东青鹘。
　　丙子，命大理寺丞郭固编校秘阁所藏兵书。先是置官编校书籍，而兵书与天文为秘书，独不预，大臣或言固知兵法，即以命之。然兵书残缺者多，不能遍补也。
　　庚辰，以枢密副使、右谏议大夫陈旭为资政殿学士、知定州，三司使，、给事中包拯为枢密副使。出礼部郎中、天章阁待制、知谏院唐介知洪州，右司谏赵抃知虔州，兵部员外郎兼待御史知杂事范师道以本官知福州。殿中侍御史吕诲知江州。
　　旭始除枢密副使，或言旭阴结宦者史志聪、王世宁等，故有此命。介等交章论列，且言：“旭顷为谏官，因张颜方事阿附贵戚，已不为清议所与。及知开封府，尝贱市富民马，纳外弟甄昂于府舍，恣意请托。”帝以其章未旭，旭奏：“臣前任言职，弹斥内臣，其桀黠用事如杨怀敏、何诚用、武继隆、刘恢辈，多坐黜逐，今言者乃以此污臣。志聪臣不识面，世宁弟娶臣妻舅之孤女，久绝往来，若尝荐臣，陛下必记其语。乞付吏辨劾。”遂家居求罢。帝手诏召出之，介等复阖门待罪，顷之复出，如是者数四。帝顾谓辅臣曰：“凡除拜二府，朕岂容内臣预议邪！”而介等言不已，故两罢之。欧阳修请召还介等，以劝守节敢言之士，不报。
　　初，诸路敦遣行义、文学之士赴京师者二十三人，其至者十六人，皆馆于太学，即舍人院试论策。五月，丙戌，赐徐州颜复、润州焦千之、成都章禩、荆南乐京等七人进士出身，四人同出身，馀悉授试校书郎。复，太初子：禩，察子也。时濮州李植道卒，岳州顾立有期丧，越州吴孜等五人辞不就试，复等既推恩，亦以试将作监主簿命之。
　　辽主清暑永安山。
　　丁酉，诏天章阁待制、知谏院吕景初同详定均税。
　　翰林学士承旨、工部尚书、知制诰、集贤殿修撰宋祁卒，赠刑部尚书。祁兄弟皆以儒学显，而祁尤能为文章，善议论；清约庄重，不逮其兄，论者谓祁不至公辅盖亦以此。祁自为遗奏，请早建储。又自为《左志》、《右志》及《治戒》以授其子。其子遵《治戒》，不请谥；久之，张方平言祁法应得谥，谥曰景文。
　　己亥，马军副都指挥使、淮康节度使张茂实，落管军，知曹州。初，赵概为御史中丞，言茂实不宜典宿卫，未听；及概为枢密副使，复言之。而言者又劾茂实贩易公使所遣卒杀人于外，茂实因以老自请解兵权，始命出守。先是翰林侍读学士刘敞尝奏言：“张茂实本周王乳母子，尝养宫中，故往年市人以狂言动茂实，颇骇物听；近者韩绛又以谗说倾宰相，重摇人心。是一茂实之身，远则为小人所指目，近则为群臣所疑惧。假令茂实其心如丹，必无它肠，亦未能家至户晓也。莫若解茂实兵权，处以外郡，于茂实不失富贵，而朝廷得远嫌疑，策之善者也。昔王郎自称刘子舆，卢芳自号刘文伯，因疑饰伪，未必皆有犯上之心，但流言驱扇，群情眩惑。臣忝近列，方当远出，心之所疑，不敢不极论。乞以臣言密付执政商量。”久之，茂实乃罢。
　　丙午，辽主谒庆陵。
　　庚戌，诏：“凡府号、官称犯父祖名而非嫌名及二名者，不以官品高下，并听回避。”
　　录系囚，降罪一等，徒以下释之。分命官录三京系囚。
　　辛亥，辽杀东京留守陈王萧阿喇。阿喇以例来朝，辽主访群臣以时务，阿喇陈利病，言甚激切。萧革伺辽主意不悦，因谮曰：“阿喇恃宠，有慢上之心，无人臣之礼。”辽主大怒，命缢杀于殿下。皇太后营救不及，大恸曰：“阿喇何罪而遽见杀！”辽主乃优加赙赠，赐葬乾陵之赤山。阿喇性忠果，晓世务，有经济才，议者谓阿喇不死，后当无重元、伊逊之祸。
　　萧呼敦既自结于萧革，藉以鬻权。其族弟迪里荐萧呼都于呼敦，呼敦见其辩给壮勇，倾心交结，每遇休沐，言论终日。呼敦乘间为辽主言呼都及迪里可用，辽主以迪里为旗鼓伊喇详衮，以呼都为宿直官。及革扌冓陷阿喇，呼都阴为之助，时人丑之。
　　六月，壬子朔，日有食之。
　　初、司天言当食六分之半，是日未初，从西食四分而阴云雷电，顷之雨，浑仪所言不为灾。权御史中丞王畴言：“顷岁日食于正阳之月，方食时实亦阴晦，然于云气之间尚有见者，固不得同不食。当时有司乃称食不及分，而宰臣集班表贺，甚失陛下祗畏奉天之意。恐今有司或援近例乞班贺者，臣故先事而言也。”同判尚书礼部司马光言：“日之所照至远，云之所蔽至狭，虽京师不见，四方必有见者。此乃天戒至深，不可不察。食不满分者，乃历官术数之不精，当治其罪，亦非所宜贺也。”于是诏百官毋得称贺。
　　庚申，赐草泽建安章友直银绢。友直篆国子监《石经》成，除试将作监主簿，辞不就，因有是赐。友直，得象之族也。得象为宰相，尝欲官之，友直谢去，终身不仕。
　　甲子，辽以萧玛噜为顺义军节度使。
　　乙丑，太白昼见。
　　丁卯，辽主如弘义、永兴、崇德三宫致祭，射柳，赏赉有差。戊辰，行再生礼，复命群臣分朋射柳。
　　壬申，岁星昼见。
　　甲戌，起复富弼为礼部尚书、平章事、昭文馆大学士、监修国史，弼辞不拜。故事，执政遇丧皆起复，弼谓金革变礼，不可用于平世。帝五遣使起之，卒不从命。
　　丙子，以司马光知谏院，入对。
　　丁丑，命翰林学士吴奎、王珪同详定茶法。
　　辽以楚王尼噜古知南院枢密使事。
　　戊寅，以度支判官、直集贤院、同修起居注王安石知制诰。
　　初，安石辞修起居注，既得请，又申命之，安石复辞至七八乃受：及迁知制诰，自是遂不复辞官矣。时有诏，今后舍人院不得申请除改文字。安石曰：“审如是，则舍人不得复行其职，而一听大臣所为，自非执政大臣欲倾侧而为私，则立法不当如此。今大臣之弱者则不敢为陛下守法，强者则挟上旨以造令，谏官、御史无敢忤其意者，臣实惧焉。”安石由是与执政忤。
　　秋，七月，壬午朔，光禄寺丞、知长州县夏噩，坐私贷民钱，特勒停。噩中制科，本路提点刑狱王道古恶其轻傲，捃其事而废之。
　　乙酉，泗州淮水溢。
　　丙戌，诏：“淮南、江、浙水灾，差官体量蠲税。”
　　丁亥，权御史中臣王畴言：“比年中外臣僚，或因较量差遣，或因辩论身计，或因进以干誉，或因罪而觊免，肆为妄谈，辄形奏章。其间求放归田里者有之，乞别自营生者有之，岁未至而愿致仕者有之，苟辞禄而请归农者有之，皆心语相违，情实交戾。请自今，有如向所陈者，并许弹奏施行。又，国家开广言路，任用台谏官。比年士大夫乃有险徼之人，挟己憎爱，依其形势，以造浮说，奔走台谏之门，鼓扇风波之论，幸言者得以上达。推原其情，本非公正，止于阴借权力，取快私意。当言之人，率务举职，既所传耳目稍异，则岂敢遂无论列！万有一爱憎不中之论，荧惑紊挠人主之聪明，岂不为听断之累哉！望晓厉士大夫，庶几偷薄革心，以清朝路。又，台谏有白事于朝而更以状干台司者，推原其情，盖欲当任者为言而助之尔。臣以为事有曲直，法有轻重，朝廷以至公待天下，固不俟言者助之也。请自今，臣僚如以公事奏朝廷，不俟施行而辄申御史台者，许弹奏以闻。”帝嘉纳之。
　　戊子，录昭宪皇太后、孝明、孝惠、孝章、淑德皇后家子孙，进秩授官者十有九人。先是集贤校理同修起居注江休复言：“朝廷初行祫享之礼，而昭宪太后躬育祖宗，其后裔多流落民间，宜思所以推恩者。”于是并四后家子孙皆录之。寻复赐昭宪太后家信陵坊第一区。
　　诏中书、枢密院：“累年未修《时政记》，自今随月撰进。”
　　壬辰，命同知谏院司马光同详定均税。光既立条约，下诸路监司旋行。又言：“国家立事，当先使赏罚明，然后事无不成。职方员外郎秦植，前通判德州，均五县税，皆得平允，并无词诉。若遇庸愚之人烦扰败事者。同归常调，一无殿最，则能吏解体，必无成功。伏望察其勤瘁，优加酬奖，并其馀均税官吏，随其功过，量行惩劝，则后来无不尽力矣。”
　　癸巳，诏曰：“台谏为朕耳目之官，而事有不能周知，固将博问朝士大夫以广听察。乃有险诐之人，因缘憎嫉，依倚形势，兴造飞语以中伤善良，殆非忠厚之行也。中书门下其为朕申儆百工，务敦行实；循而弗改，当重黜焉。”从御史中丞王畴所请也。
　　甲午，出内藏库绢二十万匹，下河北助籴军储。
　　壬寅，同知谏院司马光以三札子上殿。其一论君德曰：“臣窃惟人君大德有三：曰仁，曰明，曰武。陛下天性慈惠，子育元元，虽古圣王之仁，殆无以过。然自践祚垂四十年，而纪纲犹有亏缺，穷民犹有怨叹，意者群臣不肖，不能宣扬圣化；将陛下于三德亦有所未尽欤？伏见陛下推心御物，端拱渊默，群臣各以其事有所疏奏，陛下不复询访利害，考察得失，一皆可之。诚使左右前后股肱耳目之臣皆忠实正人则善矣；或有一奸邪在焉，岂可不为之寒心哉！伏望陛下以天性之至仁，廓日月之融光，以奋乾断，俾善无不录，恶无不诛。”
　　其二论御臣曰：“臣闻致治之道，一曰任官，二曰信赏，三曰必罚。窃见国家所以御臣之道，累日月以进秩，循资涂而授任。苟日月积久，则不择其人之贤愚而置高位；资涂相值，则不问其人之能否而居重职。远者三年，近者数月，辄已易去，而望职事之修，功业之成，必不可得也。其失在于采名下采实，诛文不诛意。夫以名行赏，则天下饰名以求功；以文行罚，则天下巧文以逃罪。诚能博选在位之士，量能施职，有功则增秩加赏而勿徙其官，无功则降黜废弃而更求能者，有罪则流窜刑诛而勿加宽贷，如是而朝廷不尊，万事不治者，未之有也。”
　　其三论拣军曰：“养兵之术，务精不务多。今所选之兵，升其军分，增其粮赐，是宜咸戴上恩，人人喜悦；而窃闻京城之内，被选之人，往往咨嗟悲怨，父子相泣。况于外方兵士，远去乡里，诀别亲戚，其为愁苦，不言可知。使中外人情皇皇如此，岂惟久远之害，亦不可不以近切之忧为万一之虑也。伏乞自后每遇大段招拣兵士，须令两府臣僚国共商量，度财用丰耗及事之缓急，若须至招拣，方得闻奏施行。”
　　八月，己未，马军副都指挥使、武胜留后王凯卒。车驾临奠，赠彰武节度使，谥庄恪。凯治军有纪律，善抚循士卒，平居与均饮食；至临阵援枹鼓，毅然不少假。故士卒畏信，战无不力。
　　庚申，诏三馆、秘阁校《宋》、《齐》、《梁》、《陈》、《后魏》、《后周》、《北齐》七史书，有不完者访求之。
　　乙丑，左侍禁、雄、霸等路走马承受林伸言：“国朝上世陵寝在保州保塞县东，犹有天子巷、御城庄存焉，其地颇为塘水所坏，乞下本处时加修筑。”从之。
　　司马光言：“今国家三年一郊，未尝无赦，每岁盛夏，皆有疏决，猾吏贪纵，大为奸利。悍民暴横，侵侮善良，百千之中，败无一二；幸而发露，率皆亡匿，不过三岁，必遇赦降，则晏然自出，复为平人。使愿悫之民愤悒惴恐，凶狡之群志满气扬，岂劝善沮恶之意哉！且疏决之名，本行于盛暑之际，死罪以下，皆递降一等；近年或至再三，自徒以下，一切赦之。今岁疏决之令已再行矣，此所以使百职堕慢，奸邪瓷睢者也。今纵未能尽革前弊，伏望下中书，今后每岁疏决不过一次，或早或晚，使外人不可豫期，其徒罪仍依旧降从杖；或遇亲祀南郊之负，更不疏决，永为定制，庶几为恶之人有所戒惧。”
　　丁卯，司马光进五规：一曰保业，二曰惜时，三曰远谋，四曰重微，五曰务实。
　　乙亥，御崇政殿，策试贤良方正能直言极谏著作佐郎王介、福昌县主簿苏轼、渑池县主簿苏辙。轼所对入第三等，介第四等，辙第四等次。以轼为大理评事、签署凤翔府判官事；介为秘书丞、知静海县；辙为商州军事推官。
　　时辙对语切直，其略曰：“自朔方解兵，陛下弃置忧惧之心二十年矣。古之圣人，无事则深忧，有事则不惧。夫无事而深忧者，所以为有事之不惧也。今陛下无事则不忧，有事则大惧，臣以为失其宜矣。臣闻近岁以来，宫中贵姬，至以千数，坐朝不闻谘谟，便殿无所顾问，女宠害之，内则伐性伤和，外则蠹国败政，陛下无谓好色于内不害外事也。今海内穷困，生民怨苦，而宫中赐予无艺，所欲则给，大臣不敢谏，司会不敢争。国家内有养士、养兵之费，外有契丹、西夏之奉，陛下又自为一阱以耗其遗馀，臣恐陛下以此得谤而民心不归也！”
　　策入，谏官司马光第以三等，翰林学士范镇难之，欲降其等，蔡襄曰：“吾三司使也，司会之名，吾愧之而不敢怨。”惟胡宿以为策不对所问，而引唐穆宗、恭宗以况盛世，非所宜言，力请黜之。光言是策于同科三人中独有爱君忧国之心，不可不收，而执政亦以为当黜。帝曰：“求直言而以直弃之，天下其谓我何！”乃收入第四等次。及除官，知制诰王安石疑辙右宰相，专攻人主，比之谷永，不肯为词，韩琦笑曰：“彼策谓宰相不足用，欲得娄师德、郝处俊而用之，尚以谷永疑之乎！”改命沈遘，乃为之词。已而谏官杨畋见帝曰：“苏辙，臣所荐也。陛下赦其狂而收之，此盛德事，乞宣付史馆。”帝悦，从之。介，衢州人。
　　于是司马光复与同列上疏言：“今岁灾异屡臻，民多菜色，此正陛下侧身克己之时。而道路流言，陛下近日宫中燕饮，微为过差，赏赉之费，动以万计，耗散府库，调敛细民。况酒之为物，乱性败德，禹、汤所禁，周公所戒，殆非所以承天忧民、辅养圣躬之道也。陛下恭俭之德，彰信兆民，议者皆以为后宫奢纵，务相夸尚，左右近臣，利于赏赉，陛下重违其请，屈意从之。夫天以刚健为德，君以正固为事，奈何徇后宫左右之欲，上忽天戒，下忘民病，中不为宗庙社稷深自重惜！伏望悉罢宴饮，后宫妃嫔，进见有时，乃可以解皇天谴告之威，慰元元穷困之望，保受命无疆之休。”帝嘉纳之。
　　丙子，诏龙图阁直学士杨畋，于三司取天下凡课利场务五年并增亏者，限一月别立新额。时场务岁课多亏，惟逐时科校主典，而三司终不为减旧额，故帝欲特行之。
　　丁丑，诏曰：“考绩之次序，比令有司详议厥制，条奏来上，询谋悉同。咨尔在位，其各悉力一心，务祗新书，以称朕至诚怛恻之意。今考校转运使、副、提点刑狱，课绩院以所定条目施行。”
　　戊寅，诏曰：“今吏多失职，不称所以为民之意，殆以不得久于其官故也。盖智能才力之士，虽有兴利除害禁奸劝善之意，非假以岁月，则其吏民亦且偷而不为之用，欲终厥功，其路无由。自今知州、军、监、知县、县令有清白不扰而实惠及民者，令本路监司保荐再任，政迹尤异，当加奖擢。”
　　闰月，乙酉，复以成都府为剑南西川节度。
　　庚子，平章事、集贤殿大学士韩琦加昭文馆大学士、监修国史，枢密使、礼部侍郎曾公亮为吏部侍郎、平章事、集贤殿大学士，右谏议大夫、参知政事张曰为工部侍郎充枢密使。
　　帝既许富弼终丧，乃迁琦首相。或谓琦曰：“富公服除，当还旧物，独不可辞昭文以待富公邪？”琦曰：“此位安可长保！比富公服除，琦在何所！若辞昭文以待富公，是琦欲保此位也，使琦何辞以白上？”闻者亦是琦言。
　　辛丑，以左司郎中、知制诰、史馆修撰胡宿为左谏议大夫、枢密副使。宿谨静，尤顾惜大体。群臣方建利害，多更张庶事以革弊，宿独曰：“变法古人所难，不务守祖宗成法而徒纷纷，无益于治也。”
　　乙巳，诏给前宰相富弼月俸之半，弼固辞不受。
　　丁未，谏官司马光奏：“臣昔通判并州，曾三上章乞早定继嗣。是时臣疏远在外，犹不敢隐忠爱死；况今日侍陛下左右，官以谏诤为名。窃惟国家至大至急之务，莫先于此，若舍而不言，是臣怀奸以事陛下，罪不容醢。伏望陛下少加省察。”光既具答刂子，复面请之。帝时简默不言，虽执政奏事，首肯而已。及闻光言，沉思良久，曰：“得非欲选宗室为继嗣者乎？此忠臣之言，但人不敢及尔。”光曰：“臣言此自谓必死，不意陛下开纳。”帝曰：“此何害！古今皆有之。”因令光以所言付中书。光曰：“不可，愿陛下自以意谕宰相。”是日，光复言江、淮盐事，诣中书白之。宰相韩琦问光：“今日复何所言？”光默计此大事，不可不使琦知，思所以广上意者，即曰：“所言宗庙社稷大计也。”琦喻意，不复言。
续资治通鉴--●卷第六十
●卷第六十
　　　　【宋纪六十】　起重光赤奋若九月，尽玄黓摄提格十二月，凡一年有奇。
　　　　 ○仁宗体天法道极功全德神文圣武睿哲明孝皇帝嘉祐六年（辽清宁七年）
　　九月，癸丑，诏三司，以河北秋稼甚登，其出内藏库缗钱一百万，助籴军储。
　　壬戌，知谏院杨畋、司马光等言：“故事，凡臣僚上殿奏事，悉屏左右内臣，不过去御座数步，恐漏泄机事，非便。”诏：“自今止令御药使臣及扶侍四人立殿角以备宣唤，馀悉屏之。”
　　司马光复奏请早定继嗣曰：“臣不敢望陛下便正东宫之名，但愿陛下自择宗室仁孝聪明者，养以为子，官爵居处，稍异于众人，天下之人，皆知陛下意有所属，以系远近之心，愿果断而速行之。”
　　初，韩琦既默喻光所言，后十日，有诏令与殿中侍御史里行陈洙同详定行户利害，洙与光屏人语曰：“日者大飨明堂，韩公摄太尉，洙为监察，公从容谓洙曰：‘闻君与司马君实善，君实近建言立嗣事，恨不以所言送中书，欲发此议，无自发之。’行户利害，非所以烦公也，欲洙见公达此意耳。”于是光复具奏，且面言：“臣向者进说，陛下欣然，意谓即行。今寂无所闻，此必有小人言‘陛下春秋鼎盛，何遽为此不详之事！’小人无远虑，特欲仓卒之际，援立所厚善者耳。‘定策国老’、‘门生天子’之祸，可胜言哉！”帝大感悟，曰：“送中书。”光至中书，见琦等曰：“诸公不及今定议，异日禁中夜半出寸纸以某人为嗣，则天下莫敢违矣。”琦等皆拱手曰：“敢不尽力！”
　　洙寻具奏，乞择宗室之贤者立以为後。既发奏状，谓家人曰：“我今日入一文字，言社稷大计，若得罪，大者死，小者贬窜，汝辈当为之备。”下奏状者未返，洙得病暴卒。御史中丞王畴等乞优加赙赠，与一子官，赐钱十万。
　　时知江州吕诲亦上言曰：“臣窃闻中外臣僚以圣嗣未立，屡有密疏，请择宗人。伏望陛下念根本之重，为宗庙之计，检会前后臣僚奏议，廷对大臣，审择宫邸，以亲以贤，稽合天意。万一奸臣阴有附会，阳为忠实以缓上心，此为患之最大者，不可不察也。”
　　冬，十月，壬午，枢密院请“自今前后省内臣人仕，并理三十年磨勘；已经磨勘者，理二十年；其以劳得减年者，毋得过五年。”
　　初，沙苑阙马，秦州置场，以券市之。内侍李继和初领其职，不数月，得马千数。梁适荐之，诏减磨勘三年。旧制，内侍入仕，二十年始得磨勘；自是有以劳进官者，皆引继和为例，故有是奏。诏从之。
　　诏太常礼院修《谥法》。初，本院言：“今所用《谥法》，乃雍熙年中所定，其间字数，比贺琛、沈约、王彦威所录多舛误，请别编修。”从之。
</div>
    <div class="pagination">
<a href="续资治通鉴_page84.html">上一页</a><span>...</span><a href="续资治通鉴_page80.html">80</a><a href="续资治通鉴_page81.html">81</a><a href="续资治通鉴_page82.html">82</a><a href="续资治通鉴_page83.html">83</a><a href="续资治通鉴_page84.html">84</a><span class="current-page">85</span><a href="续资治通鉴_page86.html">86</a><a href="续资治通鉴_page87.html">87</a><a href="续资治通鉴_page88.html">88</a><a href="续资治通鉴_page89.html">89</a><a href="续资治通鉴_page90.html">90</a><span>...</span><a href="续资治通鉴_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
