<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 371 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 371 页/共 372 页</h1>
    <div class="content">　　甲午，吴硃亮祖兵至天台，县尹汤盘降。
　　丙申，太师旺嘉努追封兗王，谥忠靖。
　　丁酉，吴硃亮祖进攻台州，方国珍出师拒战，亮祖击败之，指挥严德中矢死。德，采石人也。
　　戊戌，吴王遣使以书送元宗室神保大王及赫罕等九人于帝，又以书与库库特穆尔曰：“阁下如存大义，宜整师旅，听命于朝。不然，名为臣子，而朝廷之权专属军门，纵此心自以为忠，安能免于人议！若有它图，速宜坚兵以固境土。”
　　己亥，沂州王宣遣其副使权苗芳谢过于吴，吴王遣镇抚侯正纪往报之。
　　辛丑，吴王命于泗州灵壁取石制磬，湖州采桐梓制琴瑟。
　　吴封李善长为宣国公，徐达信国公，常遇春鄂国公，赏赉有差。
　　王谕诸将曰：“江南既平，当北定中原，毋狃于暂安而忘永逸，毋足于近功而昧远图。”翌日，达等入谢，王问：“公等还第，置酒为乐否？”对曰：“荷恩，皆置酒相庆。”王曰：“吾岂不欲置酒与诸将为一日之欢？但中原未平，非宴乐之时。公等不见张氏所为乎？终日酣歌逸乐，今竟何如？”
　　吴硃亮祖克台州。
　　初，方国瑛闻吴师至，即欲遁。会都事马克让自庆元还，言国珍方治兵城守，劝国瑛勿去，国瑛始约束将士拒守；然士卒怀惧，往往有逃溃者。亮祖攻之急，国瑛以巨舰载妻子，夜走黄岩。亮祖入其城，遂下仙居诸县。国瑛之遁也，挟总管赵琬至黄岩，琬潜登白龙奥，舍于民家，绝粒死。琬，琏之弟也。
　　癸卯，吴新内城，制皆朴素，不为雕饰。王命博士熊鼎类编古人行事可以鉴戒者，书于壁间，又命待臣书《大学衍义》于两庑壁间。王曰：“前代宫室，多施绘画，予用书此以备朝夕观览，岂不愈于丹青乎！”有言瑞州出文石，琢之可以甃地，王曰：“尔导予以侈丽，岂予心哉！”
　　冬，十月，甲辰朔，吴王谓中书省曰：“军中士因战而伤者，不可备行伍。今新宫成，宫外当设备御，合于宫墙外周围隙地多造庐舍，令废疾者居之，昼则治生，夜则巡警，因给粮以赡之。”
　　吴王遣起居注吴琳、魏观等，以币帛求遗贤于四方，徙苏州富民实濠州。
　　摩该以兵入山西，定盂州、忻州，下郭州，遂攻真定，诏伊苏自河间以兵会摩该，已而不果，命伊苏还河间，摩该还彰德。
　　乙巳，皇太子奏以淮南行省平章政事王信为山东行省平章政事兼知行枢密院事。立中书分省于真定路。丙午，加司徒、淮南行省平章政事王宣为沂国公。
　　吴命百官礼仪俱尚左，改右相国为左，左相国为右，馀官如之。又定国子学官制，以博士许存仁为祭酒，刘承直为司业，改太史监为院，以太史监令刘基为院使。
　　硃亮祖兵至黄岩州，方国瑛遁海上，守将哈尔鲁降。
　　丁未，享于太庙。
　　吴王敕礼官曰：“自古忠臣义士，舍生取义，身没名存，垂训于天下，若元右丞余阙守安庆，屹然当南北之冲，援绝力穷，举家皆死，节义凛然。又有江州总管李黼，自守孤城，力抗强敌，临难死义，与阙同辙。褒崇前代忠义，所以厉风俗也。宜令有司建祠、肖像，岁时祀之。”
　　壬子，诏库库特穆尔落太傅、中书左丞相并诸兼领职事，仍前河南王，以汝州为食邑。其弟托音特穆尔以集贤学士与库库特穆尔同居河南府，而以河南府为梁王食邑。从行官属，悉令还朝。凡库库特穆尔所总诸军在帐前者，命白索珠、浩尔齐统之；在河南者，中书平章政事李克彝统之；在山东者，太保、中书右丞相伊苏统之；在山西者，少保、中书左丞相萨蓝托里统之；在河北者，知枢密院事摩该统之；唯关保仍统本部诸军。库库特穆尔既受诏，即退军屯泽州。
　　是日，赦天下。
　　吴置御史台，以汤和为左御史大夫，邓愈为右御史大夫，刘基、章溢为御史中丞，基仍兼太中院。王谕之曰：“国家所立，惟三大府总天下之政，中书政之本，都督府掌军旅，御史台纠察百司。朝廷纪纲，尽系于此，其职实惟清要。卿等当思正己以率下，忠勤上事上，毋徒拥虚位而漫不可否，毋委靡因循以纵奸长恶，毋假公济私以伤人害物。诗云：‘刚亦不吐，柔亦不茹。’此大臣之体也。”
　　甲寅，吴命汤和为征南将军，吴祯为副，讨方国珍于庆元。
　　壬戌，吴命中书省定律令，以李善长为总裁官，杨宪、刘基、陶安等为议律官。
　　初，王以唐、宋皆有成律断狱，惟元不仿古制，取一时所行之事为条格，胥吏易为奸弊。自平武昌以来，即议定律，至是台谏已立，各道按察司将巡历郡县，欲颁成法，俾内外遵守，故有是命。复谕之曰：“立法贵在简当，使言直理明，人人易晓。若条绪繁多，或一事而两端，可轻可重，使贪猾之吏得以因缘为奸，则所以禁残暴者，反以贼善良，非良法也，务求适中以去繁弊。夫网密则水无大鱼，法密则国无全民，卿等宜尽心参究，凡刑名条目，逐一采上，吾与卿等面议斟酌，庶可以久远行之。”
　　丙辰，吴王遣使以书遣李思齐、张良弼。便息兵解斗。思齐等得书不报。
　　辛酉，吴王谓徐达等曰：“中原拢攘，人民离散，山东则王宣反侧，河南则库库跋扈，关陇则李思齐、张思道彼此猜忌。元祚将亡，其几已见，今欲北伐，何以决胜？”常遇春曰：“今南方已定，兵力有馀，直捣元都，以我百战之师，敌彼久逸之卒，挺竿而可胜也。都城既克，有似破竹之势，乘胜长驱，馀可建瓴而下矣。”王曰：“元建都百年，城守必固。若悬师深入，不能即破，顿于坚城之下，馈饷不继，援兵四集，进不得战，退无所据，非我利也。吾欲先取山东，撤其屏蔽；旋师河南，断其羽翼；拔潼关而守之，据其户枢。天下形势入我掌握，然后进兵元都，则彼势孤援绝，不战可克。既克其都，鼓行云中、九原以及并陇，可席卷而下矣。”诸将皆曰：“善！”
　　甲子，吴王命中书右丞相、信国公徐达为征讨大将军，中书平章政事、掌军国重事常遇春为副将军，率师二十五万，由淮入河，北取中原。
　　是时名将必推达、遇春，两人才勇相类，遇春慓疾敢深入，而达尤长于谋略。遇春每下城邑，不能无诛僇；达所至不扰，即获壮士与谍，结以恩义，俾为己用，至是吴王面谕诸将曰：“御军持重有纪律，战胜攻取，得为将之体者，莫如大将军达；当百万众，摧锋陷坚，莫如副将军遇春，然身为大将，好与小校角，甚非所望也。”
　　吴王命中书平章政事胡廷瑞为征南将军，江西行省左丞何文辉为副，率安吉、宁国、南昌、袁、赣、滁、和、无为等卫军由江西取福建，以湖广参政戴德随征。又命平章杨璟、左丞周德兴、参政周彬，率武昌、荆州、益阳、常德、潭、岳、衡、澧等卫军取广西。文辉初为王养子，赐姓硃氏，至是复何姓。
　　乙丑，以集贤大学士丁好礼为中书添设平章政事。
　　吴王遣世子及次子往谒临濠诸墓，命中书择官辅导以行，凡所过郡邑城隍及山川之神，皆祭以少牢。
　　丙寅，平章内史关保封许国公。
　　吴王以檄谕齐鲁、河洛、燕蓟、秦晋官民，令速归附。
　　丁卯，吴大将军徐达等师次淮安，遣人招谕王宣及子信。
　　己巳，吴王以大军进取中原，恐托音特穆尔乘间窃发，命庐州、安丰、六安、濠、泗、蕲、黄、襄阳各严兵守备。
　　吴湖广行省遣兵取宝庆新化县，击守将麻周，破之。
　　吴硃亮祖进兵温州，克其城，方明善先遁去。亮祖分兵徇瑞安，其守将谢伯通以城降。
　　辛未，沂州王信既得徐达书，乃遣使纳款于吴，且奉表贺平张士诚。吴王遣徐唐、李仪等赴沂州，授信江淮行省平章政事，麾下官将皆仍旧职，令所部军马悉听大将军节制。时信与其父宣，阴持两端，外虽请降，内实修备。王知之，乃遣人密谕徐达勒兵趋沂州以观其变。
　　十一月，癸酉朔，吴硃亮祖袭败方明善于乐清之盘屿，追至楚门海口，遣百户李德招谕之。
　　乙亥，明升遣其臣邓良叟聘于吴，吴王命良叟从大将军观所下城邑。
　　丙子，吴徐达师次下邳，都督同知张兴祖由徐州进取山东。
　　己卯，吴徐达兵至榆林镇，佥院郦毅、镇抚孙惟德降。达令黄逢等守之。
　　庚辰，吴平章韩政师次梁城，同知枢密院卢斌、佥院程福等降。
　　辛巳，吴征南将军汤和克庆元。
　　先是和兵自绍兴渡曹娥江，进次馀姚，降其知州李密及上虞县尹沈温，遂进兵庆元城下，攻其西门，府判徐善等率属官耆老自西门出降。方国珍驱所部乘海舟遁去，和率兵追之。国珍以众迎战，和击败之，擒其将方惟益等，国珍率馀众入海。和还师庆无，徇下定海、慈溪诸县。
　　吴王遣使至延平，招谕平章陈友定。友定置酒大会诸将及宾客，杀吴使者，沥其血酒甕中，与众酌饮之，誓于众曰：“吾曹并受朝廷厚恩，有不以死拒者，身磔，妻子戮！”遂往巡视福州，严兵为拒守计。
　　徐唐等至沂州，王宣不欲行，乃使其子信密往莒州募兵，为备御计，而遣其员外郎王仲纲等诈来犒师以缓攻，徐达受而遣之。仲纲等既还，宣即以兵劫徐唐等，欲杀之，唐得脱，走达军，达即以师抵沂州，营于北门。达犹欲降之，遣梁镇抚往说，宣阳许之，寻复闭门拒守，达怒，遂急攻其城，宣待信募兵未还，自度不能支，乃开西门出降。达令宣为书，遣镇抚孙惟德招降信，信杀惟德，与其兄仁走山西。于是峄、莒、海州及沭阳、日照、赣榆、沂水诸县皆来降。达以宣反覆，并怒其子信杀惟德，执宣戮之，命指挥韩温守沂州。
　　乙酉，吴定大都督府及盐运司、起居注、给事中官制。
　　方国珍遁入海岛。己丑，吴王命平章廖永忠为征南副将军，自海道会汤和讨之，国珍遣经历郭春及其子文信诣硃亮祖纳款。
　　丙戌，以平章政事伊噜特穆尔、知枢密院事鄂勒哲特穆尔、平章政事巴延特穆尔并知大抚军院事。
　　庚寅，吴王遣使谕徐达等曰：“闻将军已下沂州，未知兵欲何向？如向益都，当遣精锐将士，于黄河扼其冲要，以断援兵，使彼外不得进，内无所望，我军势重力专，可以必克。如未下益都，即宜进取济宁、济南，二郡既下，则益都以东势穷力竭，如囊中之物，可不攻而自下矣。然兵难遥度，随机应变，尤在将军。”时金、火二星会于星纪，望后，火逐金过齐、鲁之分，太史占曰：“宜大展兵威，故有是谕。
　　方国珍部将多降于吴，汤和复遣人持书招之。壬辰，国珍遣郎中承广、员外郎陈永诣和乞降，又遣其子明善、明则、从子明巩等纳首院诸印。
　　乙未，以知枢密院事摩该为中书平章政事，太尉、中书左丞相特哩特穆尔为大抚军院使。
　　是日，冬至，吴太史院进戊申岁《大统历》。王谓院使刘基曰：“古者以季冬颁来岁之历，似为太迟，今于冬至亦未宜，明年以后，皆以十月朔进。”初，《戊申历》成，将刊布，基与其属高翼以录本进，王览之，谓其曰：“此众人为之乎？”对曰：“是臣二人详定。”王曰：“天象之行有迟速，古今历法有疏密，苟不得其要，不能无差。春秋时，郑国一辞命，必草创、讨论、修饰、润色，然后用之，故少有缺失，辞命尚如此，而况于造历乎？公等须各尽心，务求至当。”基等乃以所录再详校而后刊之。
　　丙申，吴硃亮祖兵至黄岩，方国瑛及其兄子明善来见，送之建康。
　　丁酉，命关保分省于晋宁。
　　庚子，吴克滕州。
　　初，徐达令平章韩政分兵扼黄河，以断山东援兵，政乃遣千户赵实略滕州。其守将初议固守，已而遁去，遂克其城。
　　辛丑，吴徐达攻下益都，平章李老保降，宣慰使巴延布哈、总管胡浚、知院张俊皆死之。达遂徇下寿光、临淄、昌乐、高苑，令指挥叶国珍等守之。
　　初，吴军压境，巴延布哈力战以拒。及城陷，巴延布哈还，拜其母曰：“儿忠孝不能两全，有二弟，可为终养。”已乃趋官舍，坐堂上，吴将素闻其贤，召之再三，不往，既而面缚之。巴延布哈曰：“我元朝进士，官至极品，臣各为其主，岂肯事二姓乎！”遂不屈而死。其妻阿噜珍及二弟之妻，各抱幼子投井死。
　　李老保，阳武人，又名保保，从察罕特穆尔起兵，数有功，后为平章，留守益都，至是降，送至建康。后从吴王如汴，王使招谕库库特穆尔，库库鸩杀之。
　　壬寅，吴胡廷瑞率师渡杉关，略光泽，下之。
　　太常礼仪院使陈祖仁与翰林学士承旨王时、待制黄晘、编修黄肃伏阙上书言：“近者南军侵陷全齐，不逾月而逼畿甸，朝廷虽命丞相伊苏出师，军马数少，势力孤危，而中原诸军，左牵右掣，调度失宜，京城四面，茫无屏蔽，宗社安危，正在今日。臣等以为驭天下之势，当论其轻重、强弱。远近、先后，不宜胶于一偏，狃于故辙。前日南军僻在一方，而库库特穆尔近在肘腑，势将窃持国柄，故宜先于致讨，以南军远而轻，库库近而重也。今库库势已穷蹙，而南军突至，势将不利于宗社，故宜先于救难，则库库弱而轻，南军强而重也。当此之时，宜审其轻重强弱，改弦更张，而抚军诸官亦宜以公天下为心，审时制宜。今库库党与离散岂能复肆跋扈！若令将见调军马倍道东行，勤王赴难，与伊苏声势相援，仍遣重臣分道宣谕催督，庶几得宜。如复胶于前说，动以言者为为库库游说而钳天下之口，不幸猝有意外之变，朝廷亦不得闻，而天下之事去矣。”书奏，不报。
　　吴王召浙江按察佥事章溢入朝，命其子存道守处州，谕群臣曰：“溢虽儒臣，父子宣力一方，寇盗悉平，功不在诸将后。”复问溢：“征闽诸将何如？”溢曰：“汤和由海道进，胡廷瑞自江西入，必胜。然闽中尤服李文忠威信，若令文忠从浦城取建宁，此万全策也。”王即命文忠屯浦城。
　　十二月，癸卯朔，日有食之。
　　甲辰，吴《律令》成，王与诸臣复阅视之，去烦就简，减重从轻者居多。凡为令一百四十五条，准唐之旧而增损之，计二百八十五条，命有司刊布中外。
　　乙巳，吴徐达等将发益都，遣使往乐安招谕俞胜。时胜兄宝为帐下所杀，胜代为平章，领其众。明日，达师次长山北河，般阳路总管李至等诣军门降。于是所属淄川、新城等县，皆望风款附。
　　丁未，吴都督同知张兴祖至东平，平章冯德弃城遁。兴祖遣指挥常守道、千户许秉等追至东阿，参政陈璧等以所部来降。秉复以舟师趋安山镇，右丞杜天佑、左丞蒋兴降。
　　戊申，孔子五十六世孙袭封衍圣公孔希学，闻吴军至，率曲阜县尹孔希章、邹县主簿孟思谅等迎见张兴祖，兴祖礼之，于是兗东州县皆来降。
　　方国珍遣其子明完奉表谢罪于吴，吴王始怒其反覆，及览表，怜之。表出其臣詹鼎所草，词辩而恭，王曰：“孰谓方氏无人耶！”赐国珍书曰：“吾当以投诚为诚，不以前过为过。”
　　戊申，吴宋迪使山东还，言张兴祖能推诚待人，降将有可用者，即使领旧兵进取。王曰：“此非良策。闻兴祖麾下降将有领千骑者，一旦临敌，势不足以相加，因而生变，何以制之？”乃命迪往谕兴祖：“今后得降将，悉送以来，勿自留也。”
　　吴徐达至章丘，守将右丞王成降。庚戌，至济南，平章达多尔济等以城降。达令指挥陈胜守之。
　　吴胡廷瑞至邵武，守将李宗茂以城降。
　　吴张兴祖兵至济宁，宁将陈秉直弃城遁，吴兵遂入守之。
　　辛亥，吴王遣使谕徐达、常遇春曰：“屡胜之兵易骄，久劳之师易溃。能虑乎败，乃可无败；能慎乎成，乃可有成。若一懈怠，必为人所乘。将军其勉之。”
　　密州守将邵礼诣吴徐达降。
　　方国珍及其弟国珉，率所部谒见汤和于军门，得士马舟粮甚多。已而昌国州达噜噶齐库哩吉斯亦来降，与国珍等并送建康。吴王悉召其臣，以邱楠为韶州同知；又以表草出詹鼎手，命官之，其馀悉徙濠州。浙东悉平。
　　壬子，乐安俞胜遣郎中刘启中等诣徐达纳款。
　　癸丑，吴中书左丞相李善长，率文武百官奉表劝进，王不许。群臣固请，王曰：“中原未平，军旅未息，吾意天下大定而后议此，而卿等屡请不已。此大事，当斟酌礼仪而行。”
　　丁巳，吴胡廷瑞、何文辉师至建阳，守将曹复畴出降，命指挥沈友仁守之。
　　戊午，蒲台守将荆玉及邹平县尹董纲诣吴徐达降。达以降将郦毅守邹平，指挥张梦守章丘，唐英守蒲台。
　　己未，吴《律令直解》成，王览而喜曰：“前代所行《通制条格》之书，非不繁密，但资官吏弄法，民间知者绝少，是聋瞽天下之人，使之犯法也。今吾以《律令直解》遍行，人人通晓，则犯法者自少矣。”
　　庚申，以杨诚、陈秉直并为国公、平章政事。
　　吴王命汤和、廖永忠、吴祯率舟师自明州海道取福州。
　　辛酉，吴广信卫指挥沐英破分水关，略崇安县，克之。
　　吴以凌统为浙东按察使。
　　壬戌，俞胜自乐安见徐达于济南，达遣胜还乐安，留其郎中杨子华。
　　吴左丞相李善长，率礼官以即皇帝位礼仪进。
　　癸亥，吴中书省议和、池州、徽、宣、太平诸府民出布囊运粮，王曰：“国家科差，不可苛细，苛细则民不堪。今库中布不乏，为囊亦易，何用复取于民！”不许。
　　甲子，命中书右丞相伊苏、太尉、知院托和齐、中书平章政事呼琳岱、摩该、知枢密院事萧章、图沁特穆尔、汪文清、噜尔等会杨诚、陈秉直、巴延布哈、俞胜各部诸军同守御山东，又命关保珠为声援，时犹未知俞胜之降吴也。
　　吴王御新宫，以群臣推戴之意祭告于上帝、皇祗，其略曰：“如臣可为生民主，告祭之日，帝祗来临，天朗气清；如臣不可，当烈风异景，使臣知之。”
　　吴徐达遣参政傅友德取莱阳。
　　丙寅，以庄嘉为中书参知政事。
　　吴王命世子及诸子名。以诸子年渐长成，宜习勤劳，命内侍制麻履以行。凡出城稍远，则令马行其二，步行其一。
　　吴定内使冠服制。凡内使冠用乌纱、描金、曲角帽，衣用胸背花、圆领、窄袖衫，乌角束带。
　　吴左丞相李善长等进仪卫，王见仗内旗有“天下太平、皇帝万岁”字，顾善长曰：“此夸大之词，非古制也。”命去之。
　　吴徐达自济南复还益都，进取登、莱州县。
　　己巳，登州守将董车、莱州守将安然，各降于吴。蒲台民有供刍藁违令者，徐达欲斩之，其子乞以身代，达送之建康。吴王嘉其孝，并其父宥之。
　　庚午，吴征南将军汤和率师克福州。
</div>
    <div class="pagination">
<a href="续资治通鉴_page370.html">上一页</a><span>...</span><a href="续资治通鉴_page366.html">366</a><a href="续资治通鉴_page367.html">367</a><a href="续资治通鉴_page368.html">368</a><a href="续资治通鉴_page369.html">369</a><a href="续资治通鉴_page370.html">370</a><span class="current-page">371</span><a href="续资治通鉴_page372.html">372</a><a href="续资治通鉴_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
