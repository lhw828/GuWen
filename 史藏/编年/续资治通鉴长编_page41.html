<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 41 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 41 页/共 607 页</h1>
    <div class="content">　　年　　号 太平兴国四年（己卯，979）
　　全　　文
　　春正月丁亥，以右补阙石熙载为兵部员外郎，枢密直学士。
　　命太子中允直舍人院张洎、著作佐郎直史馆华阳勾中正使高丽。
　　上初即位，谓齐王廷美曰：「太原我必取之。」及议致讨，召枢密使曹彬问曰：「周世宗及我太祖皆亲征太原，以当时兵力而不能克，何也？岂城壁坚完不可近乎？」彬对曰：「世宗时，史超败于石岭关，人情震恐，故师还。太祖顿兵甘草地中，军人多被腹疾，因是中止，非城垒不可近也。」上曰：「我今举兵，卿以为何如？」彬曰：「国家兵甲精锐，人心忻戴，若行吊伐，如摧枯拉朽耳，何有不可哉。」上意遂决。宰相薛居正等曰：「昔世宗起兵，太原倚北戎之援，坚壁不战，以致师老而归。及太祖破敌于雁门关南【一】，尽驱其人民分布河、洛之间，虽巢穴尚存，而危困已甚。得之不足以辟土，舍之不足以为患，愿陛下熟虑之。」上曰：「今者事同而势异，彼弱而我强。昔先帝破此敌，徙其人而空其地者，正为今日事也。朕计决矣，卿等勿复言。」乃先遣常参官分督诸州军储赴太原。
　　庚寅，以宣徽南院使潘美为北路都招讨制置使。河阳节度使崔彦进攻其城东面，彰德节度使李汉琼城南面，桂州观察使曹翰城西面，彰信节度使刘遇城北面。遇以次当攻其西面，而西面直北汉主宫城，尤险恶。翰欲与遇易地，自言我观察使班宜在节度使下，遇弗可，翰必欲易之，议久不决。上虑将帅不协，乃谕翰曰：「卿智勇无双，城西面非卿不能当也。」翰始奉诏。
　　八作使郝守浚充西面壕寨都监，马军都虞候米信，步军都虞候田重进充行营马步军都指挥使，西上合门使郭守文、判四方馆事顺州团练使梁□监其军。信，奚人。重进，幽州人也。诏发邢、贝、洺、泽等州军储赴太原，著作佐郎张润之掌其出纳。
　　辛卯，命云州观察使郭进为太原石岭关都部署，西上合门使田仁朗、合门祗候供奉官刘绪按行太原城四面壕寨，阅视攻城梯冲器用。
　　癸巳，以枢密直学士石熙载签署院事，仍赐宅一区。签署枢密院事，自熙载始。
　　乙未，宴潘美等于长春殿，上亲授方略以遣之。时刘鋹及淮海王俶、武宁节度使陈洪进等皆与，鋹因言：「朝廷威灵及远，四方僭窃之主，今日尽在坐中。旦夕平太原，刘继元又至，臣率先来朝，愿得执梃，为诸国降王长。」上大笑，赏赐甚厚，鋹诙谐类此。
　　丁酉，命河北转运使侯陟与陕西北路转运使雷德骧分掌太原东、西路转运事。
　　壬寅，诏发齐、汝、蔡等州军粮赴太原。
　　癸卯，新浑仪成，司天监学生巴中张思训所创也。置文明殿东南之钟鼓楼，以思训为浑仪丞。旧制，日月昼夜行度，皆人所运转，新创成于自然，尤为精妙。
　　诏发曹单滑潍滨淄青郓同耀华等州、京兆【二】河南大名府军储赴太原。
　　己酉，命左屯卫上将军张铎【三】为京城内外都巡检，车驾将北征也。
　　诏以同判刑部司门员外郎江直木、大理正路承绪谳狱之勤，赐钱各二十万。
　　二月辛亥，诏以此月内暂幸镇州。
　　甲寅，以皇子德恭为贵州防御使，齐王廷美之长子也。
　　祠部郎中刘保勋为行在转运使，右补阙高继申副之。起居舍人张去华专掌行在左藏库。继申寻改留守判官。
　　丙辰，命宰相沈伦为东京留守兼判开封府事，宣徽北院使王仁赡为大内都部署，枢密承旨陈从信副之。上欲以齐王廷美掌留务，开封府判官吕端言于廷美曰：「主上栉风沐雨，以申吊伐。王地处亲贤，当表率扈从，若掌留务，非所宜也。」廷美由是请行。
　　癸亥，赐扈从近臣鞍马、衣服、金玉带有差。
　　甲子，车驾发京师。
　　戊辰，次澶州。方渡河，有持手版衣绿邀车驾者，前驱斥之，不退，号呼道旁，自言献封事。上令取视，乃临河主簿宋捷，上甚喜，即以为将作监丞。（瓮牖闲评云：宋捷之事，真所谓以姓名而盗爵禄者也。然载之谈苑，乃云：太平兴国中，北敌侵边，太宗遂幸大名府，方渡河，有人持手版衣绿邀乘舆，前驱斥之，号呼道旁，自言献封事，太宗令接取视之，乃临河主簿宋捷，太宗甚喜，即以为将作监丞。载之事实，又云：太宗征太原，行次澶渊，有太仆寺丞宋捷者，掌出纳行在军储，迎谒道左，太宗见其姓名，喜曰：「我师有必捷之兆。」而刘继元果降。此二书所载各不同，未知其孰是也？）
　　己巳，次德清军。命行在转运使刘保勋兼勾当北面转运使事，遣均州刺史临洺解晖、尚食使折彦赟攻隆州。（解晖传作石彦赟。按折彦赟十一月庚辰复见，晖传误也。三月一日，又命尹勋攻隆州。）
　　庚午，次大名府。
　　壬申，次洺州。
　　癸酉，郭进自石岭关来朝于中路顿。
　　甲戌，次邢州。
　　以唐州团练使曹光实知威胜军事，令调军食。光实入告：「愿提一旅之觽，奋锐先登。」上曰：「资粮事大，亦足宣力也。」
　　丙子，以潞州都监陈钦祚知威胜军。（实录于丙子书：命威胜军使米文睿赴太原，隶曹翰麾下，以潞州兵马都监陈钦祚知威胜军。而曹光实本传乃云车驾征河东，以光实知威胜军，与实录不同。然米文睿、陈钦祚二人皆无可载，因取光实事附见于此，或因光实辞，遂改命钦祚也，当考。）
　　契丹遣使尚书耶律拽刺梅里奉书问起居。丁丑，见于临城县。
　　三月庚辰朔，驻跸于镇州。命郢州刺史尹勋攻隆州。隆非古州，北汉人依险筑城以拒王师，故先分兵围之。（二月己巳先命解晖、折彦赟攻隆州。）
　　辛巳，命镇州马步都监客省副使齐延琛、洛苑副使侯美分兵攻孟县。
　　癸未，石岭关言阳曲寨民三百三十八口归附。
　　引进使、汾州防御使田钦祚护石岭关屯军，与都部署郭进不协。贼兵奄至，钦祚闭壁自守，既去，又不追；月俸所入刍粟，多蓄之以埙善价而规其利，为部下所诉。诏鞫之，钦祚具伏，责授睦州团练使，仍护军。
　　丁亥，分命太子中允扈华等十二人发安、复、唐、邓、商、坊、徐、宿、□、海、密、蔡【四】等州军储赴太原。（华，未见。）
　　郭进言破北汉西龙门寨，擒获千余计，献俘行在。
　　戊子，命六宅使侯继隆攻沁州，合门祗候王僎攻汾州。僎，侁弟也。（侯继隆，未见。）
　　壬辰，复命淄州刺史太原王贵攻沁州。
　　是日，宴从官及诸军校。
　　遣刘保勋赴太原阅视转运事。
　　乙未，命知府州闲□使折御卿、监军供奉官晋阳尹宪分兵攻岚州。
　　郭进言契丹数万骑入侵，大破之石岭关南。于是北汉援绝，北汉主复遣使间道赍蜡书走契丹告急，进捕得之，徇于城下，城中气始夺矣。
　　丙申，左飞龙使史业破北汉鹰扬军，斩获甚觽，以俘百人来献。
　　丁酉，诏以太原军前所送降卒五人隶归明军，人赐钱三千。
　　庚子，命通事舍人王侁、军器库使刘文裕帅师分守石岭关。
　　癸卯，河东城西面转运使刘保勋为陕西北路转运使，代雷德骧也。德骧调发沁州军储后期，诏劾德骧，命保勋兼领之。
　　乙巳，定难留后李继筠言，遣所部银州刺史李光远、绥州刺史李光宪帅蕃汉兵卒缘黄河列寨，渡河略敌境以张军势。
　　诏泉州发兵护送陈洪进亲属赴阙，所过州县续食。
　　丙午，命左补阙乐冲驰传督诸州供军刍粟。北汉人潜师犯我军锋，马军都指挥使米信击败之，杀其控鹤指挥使裴正，以首级来献。（裴正事，本纪、实录无之，今载于三月末上未至城下以前，当更考之。）
　　夏四月己酉朔，折御卿等言攻岚州，破北汉千余觽。
　　诏发河南、郓济博棣泽潞怀汝同华虢等州军储赴太原。
　　庚戌，齐延琛等言孟县降。
　　诏发河中、晋绛慈隰解齐德曹单淄卫等州军储赴太原。
　　乙卯，折御卿等破岢岚军，杀戮甚觽，擒军使折令图以献。
　　庚申，以枢密直学士签署院事、兵部员外郎石熙载为给事中、枢密副使。
　　考功郎中范旻上书，愿从征太原召为右谏议大夫、三司副使，判行在三司事。
　　壬戌，车驾发镇州，幸太原。命定武节度使孟元箉为镇州驻泊兵马都钤辖。
　　癸亥，次天威军，作早行诗，令从臣和。
　　甲子，解晖等攻隆州，西头供奉官袁继忠、武骑军校许均先登，陷之。均中八创，杀三百余觽，擒招讨使李珣等六人以献。继忠前护隰州白壁关屯兵，前后入北汉境，破三寨，擒伪将校二人，得铠甲、鞍马、牛羊、生口数万计。近戍闻之，惧无功受谴，乃以诚告，继忠悉分虏获，使列奏焉。继忠，太原人。均，开封人也。
　　丙寅，次侧口顿，作闻捷奏、平隆州诗。
　　沂州防御使张万友决所部军校郭赟致死。命鞫之，万友具伏。上方宠任武将，戊辰，诏释其罪。
　　是日，折御卿又破岚州，杀宪州刺史霍翊，（案宋史本纪作郭翊。）擒夔州节度使马延忠等七人以献。
　　庚午，上至太原，驻跸于汾水之东。
　　辛未，幸城四面按视营垒攻具，慰劳诸将。以手诏谕北汉主继元，传诏至城下，守陴者不敢受。
　　壬申，夜漏未尽，上幸城西，督诸将攻城。天武军校荆嗣率觽先登，手刃数贼，足贯双箭，手中癔【五】，碎齿二，上见之，亟召下，赐以锦袍银带。嗣，罕儒兄孙也。
　　先是，上选诸军勇士数百人，教以剑舞，皆能掷剑于空中，跃其身左右承之，见者无不恐惧。会契丹遣使修贡，赐宴便殿，因出剑士示之，数百人袒裼鼓噪，挥刃而入，跳掷承接，曲尽其妙，契丹使者不敢正视。及是巡城，必令舞剑士前导，各呈其技，北汉人乘城，望之破胆。
　　上每躬擐甲胄，蒙犯矢石，指挥戎旅，左右有谏者，上曰：「将士争效命于锋镝之下，朕岂忍坐观！」诸军闻之，人百其勇，皆冒死先登。凡控弦之士数十万，列阵于乘舆前，蹲甲交射，矢集太原城上如猬毛焉。每诏给诸军箭数百万，必顷刻而尽。捕得生口，云北汉主城中市所射之箭，以十钱易一只，凡得百余万只，聚而贮之。上笑曰：「此箭为我蓄也！」及城降，尽得之。
　　田钦祚在石岭关，恣为奸利诸不法事，郭进不能禁止，屡形于言，钦祚憾之。进武人，刚烈，战功高，钦祚数加陵侮，进不能堪，癸酉，遂缢而死，钦祚以卒中风眩闻。上悼惜良久，优诏赠安国节度使。左右皆知，而无敢言者。命冀州刺史牛思进为石岭关部署。思进，无极人也，有膂力，尝以强弓絓于耳【六】，引手极前张之令满，又负壁立，二力士撮其乳曳之不动，军中咸异焉。
　　甲戌，幸诸寨。
　　乙亥，幸连城，视攻城诸洞。时李汉琼率觽先登，矢集其脑，又中指，伤甚，犹力战【七】。上促召至幄殿，视其创，傅以良药。上欲亲幸洞屋中劳士卒，汉琼泣曰：「晋阳孤垒，危若累卵，诸将用命，战士贾勇，矢石注洞屋如雨，陛下奈何以万乘之尊亲往临之！若不听，臣请先死。」上乃止。
　　丁丑，幸西连城楼。
　　五月己卯朔，幸城西南隅，夜督诸将急攻。迟明，陷羊马城。北汉宣徽使范超来降，攻城者疑超出战，擒之以献，斩于纛下。既而北汉主尽杀超妻子，枭其首，投于城外。
　　辛巳，幸城西北隅，北汉马步军都指挥使郭万超来降。（万超来降，实录在壬午，今从本纪。）
　　壬午，幸城南。上谓诸将曰：「翌日重午，当食于城中。」遂自草诏赐北汉主。夜，漏上一刻，城上有苍白云如人状。（九国志云：太宗驾至城下，筑连堤壅汾河灌城。五月四日，城东南隅坏，水入注夹城中，继元大恐，自督觽负土塞之，然实录、正史略不载灌城事，当考。）
　　癸未，幸城南，督诸将急攻，士奋怒，争乘城，不可遏。上恐屠其城，因麾觽少退。城中人犹欲固守，左仆射致仕马槵以病卧家，舁入见北汉主，流涕以兴亡谕之，北汉主乃降。夜漏上十刻，遣客省使李勋上表纳款。上喜，即命通事舍人薛文宝赍诏入城抚谕【八】。夜漏未尽，幸城北，宴从臣于城台，受其降。
　　甲申，迟明，刘继元率其官属素服纱帽待罪台下。诏释之，召升台劳问。继元叩头曰：「臣自闻车驾亲临，即欲束身归命，致陛下銮舆暴露，尚敢以孤垒拒战，盖亡命卒惧死，劫臣不得降耳。」上令籍亡命者至，悉斩之。顾谓淮海国王钱俶曰：「卿能保全一方以归于我，不致血刃，深可嘉也。」
　　北汉平，凡得州十，军一，县四十一，户三万五千二百二十，兵三万。（国史云：亡命卒数百人，选其巨害者斩之，余悉分隶诸军，与九国志及实录皆不同，今不取。郭守文传又云：刘继元弟继文据代州，依契丹以拒命，守文讨平之。按九国志则继文前死矣，此盖守文墓志所载，国史因之，今亦不取。）
　　命刘保勋知太原府。
　　乙酉，赦河东管内，常赦所不原者并释之。诸州县伪署职官等，并令仍旧。人户两税，特与给复二年，王师所不及处，给复一年，从前所逋租调并与除放，常赋外有无名配率，诸州条析以闻。
　　分命常参官八人知忻、代等州。右赞善大夫臧丙知辽州，秘书丞马汝士知石州。其后汝士与监军不协，一夕剚刃于腹而死。丙上疏言汝士之死非自杀，愿按其状。上览奏惊骇，遽遣使鞫之，召丙赴阙问状。丙曰：「汝士在牧守之任，不闻有大罪，何至自杀？若冤死不明，宿直者又不加谴责，则自今书生不复能治边郡矣。」上善其言。丙，大名人，汝士同年生也。
　　丙戌，遣使祭战没将士等，录其子孙。
　　丁亥，诏馆刘继元于行在所，优其廪给，命仪鸾使康仁宝监视之。
　　戊子，命著作佐郎、直史馆石熙古还京师，以平晋告宗庙，熙古，熙载弟也。
　　毁太原旧城，改为平晋县。以榆次县为并州【九】。徙僧道士及民高赀者于西京【一○】。（七年二月又徙阳曲。）
　　刘继元所署节度使蔚进、卢遂以汾州来降。
　　己丑，以刘继元为右卫上将军、彭城郡公、继元所署司空、平章事李恽为殿中监，左仆射致仕马槵为少府监，马军都指挥使郭万超为磁州团练使，客省使李勋为右卫将军，余悉授官有差。
　　上作平晋赋，令从臣皆赋；又作平晋诗二章，令从臣和。
　　辛卯，宴刘继元及其官属。继元献其宫人百余人，上以分赐立功将校。
　　乙未，遣康仁宝护送继元亲属赴阙，所过续食。
　　丙申，幸太原城北，御沙河门楼，遣使分部徙居民于新并州【一一】，尽焚其庐舍，民老幼趋城门不及，焚死者甚觽。
　　丁酉，废隆州，毁其城。遣使按行诸州银冶。
　　庚子，车驾发太原，诏以行宫为佛寺，号平晋，上自记之，刻石寺中。
　　辛丑，次新并州。
　　丁未，次镇州。初，攻围太原累月，馈饷且尽，军士罢乏。会刘继元降，人人有希赏意，而上将遂伐契丹，取幽蓟，诸将皆不愿行，然无敢言者，殿前都虞候崔翰独奏曰：「此一事不容再举，乘此破竹之势，取之甚易，时不可失也。」上悦，即命枢密使曹彬议调发屯兵。时车载簿籍，阻留在道，兵房吏张质潜计数部分军马【一二】，及得簿籍校之，悉无差缪。质，高唐人也。（王得臣麈史云：富郑公尝为予言，永熙讨河东刘氏，既下并州，欲领师乘胜复收蓟门，始咨于觽【一三】，参知政事赵昌言对曰：「自此取幽州，犹热熬翻饼耳。」殿前都指挥使呼延赞争曰：「书生之言不足尽信，此饼难翻。」永熙竟趋幽蓟，卷甲而还，卒如赞言。郑公再三叹谓予曰：「武臣中盖亦有人矣。」按赵昌言参政在雍熙四年，距此凡九年，得臣误甚。又按太平兴国四年，薛居正、沈伦、卢多逊为宰相，无参知政事，曹彬、石熙载则为枢密，此言参政，亦误。或呼延赞实有此言，亦不可知，然呼延赞此时但为铁骑指挥使，白进超实为殿帅【一四】，崔翰为殿候，所云殿前都指挥使，得臣又误也。姑存此埙考。）
　　六月甲寅，遣使发京东、河北诸州军储赴北面行营。
　　庚申，车驾北征，发镇州【一五】。扈从六军有不实时至者，上怒，欲置于法。马步军都军头赵延溥遽进曰：「陛下巡行边陲，本以外寇为患，今敌未殄灭而诛谴将士，若图后举，谁为陛下戮力乎？」上嘉纳之。延溥，晁之子也。
　　辛酉，次定州。遣使告祀北岳，上作悲陷蕃民诗，令从臣和。
　　丙寅，次金台顿，契丹据有之地也。募其民能为乡导者百人，人赐钱二千。遣东西班指挥使浚仪孔守正等先趣岐沟关。守正夜踰短垣，过鹿角，临断桥，说关使刘禹以大军且至，宜开门出降。禹解悬桥邀守正入，听命。守正慰抚军民，还诣行在所。
　　丁卯，上躬擐甲胄，率兵次岐沟关。契丹东易州刺史刘禹以州降，留兵千人守之。东易州即岐沟关也。（按孔守正传，先入岐沟关，说关使刘禹以城降【一六】，不称东易州，实录、本纪并称东易州，不云岐沟关，其实一也。六月乙亥，以八作副使綦延朗知东易州，而守正传云诏綦延朗守关城，召守正赴行在，盖契丹名岐沟关曰东易州耳。刘禹或作刘宇，今从守正传。然守正既入岐沟关，即还报，明日又与傅潜同趋涿州，本传乃云诏綦延朗守关城，后守正始赴行在所，盖误也。延朗守关城，实六月二十八日，上距守正趋涿州凡九日，岂守正既破涿州复来守关城，至二十八日延朗始代之乎？然传所载，亦颠倒失序矣，今不取。）
</div>
    <div class="pagination">
<a href="续资治通鉴长编_page40.html">上一页</a><span>...</span><a href="续资治通鉴长编_page36.html">36</a><a href="续资治通鉴长编_page37.html">37</a><a href="续资治通鉴长编_page38.html">38</a><a href="续资治通鉴长编_page39.html">39</a><a href="续资治通鉴长编_page40.html">40</a><span class="current-page">41</span><a href="续资治通鉴长编_page42.html">42</a><a href="续资治通鉴长编_page43.html">43</a><a href="续资治通鉴长编_page44.html">44</a><a href="续资治通鉴长编_page45.html">45</a><a href="续资治通鉴长编_page46.html">46</a><span>...</span><a href="续资治通鉴长编_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
