<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 108 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 108 页/共 334 页
  </h1>
  <div class="content">
   秦主登之东也，后秦主苌使姚硕德置秦州守宰，以从弟常戍陇城，〔从，才用翻。陇城县，汉属天水郡，晋省。此时当属略阳郡。〕邢奴戍冀城，姚详戍略阳。杨定攻陇、冀，克之，斩常，执邢奴；详弃略阳，奔阴密。定自称秦州牧、陇西王；秦因其所称而授之。
冬，十月，秦主登以窦冲为大司马、都督陇东诸军事、雍州牧，〔雍，于用翻。〕杨定为左丞相、都督中外诸军事、秦?梁二州牧，【章：十二行本「牧」下有「杨壁为都督陇右诸军事南秦益二州牧」十六字；孔本同；张校同；按乙十一行本亦脱。】约共攻后秦；又约监河西诸军事?并州刺史杨政、都督河东诸军事?冀州刺史杨楷各帅其众会长安。〔帅，读曰率；下同。〕政、楷皆河东人。秦主丕既败，政、楷收集流民数万户，政据河西，楷据湖、陕之间，遣使请命于秦，登因而授之。〔大界既陷，苻登之兵势衰矣，故约窦冲等共攻后秦。陕，式冉翻。使，疏吏翻。〕
燕乐浪悼王温为冀州刺史，〔燕冀州刺史治信都。乐浪，音洛琅。〕翟辽遣丁零故堤诈降于温帐，〔何承天姓苑有故姓。帐，谓帐下。〕【章：十二行本正作「帐下」。「帐」上有「为温」二字；乙十一行本挤刻均同；孔本同；张校同。】乙酉，刺温，杀之，〔刺，七亦翻。〕并其长史司马驱，帅守兵二百户奔西燕。燕辽西王农邀击刺温者于襄国，尽获之，惟堤走免。
十一月，枹罕彭奚念附于乞伏干归，以奚念为北河州刺史。〔枹罕旧为河州治所。乞伏氏先于境内置河州，以屈眷为牧，故以枹罕为北河州，以奚念为刺史。枹，音肤。〕
初，帝既亲政事，〔太元元年，崇德太后归政，帝始亲政事。〕威权己出，有人主之量。已而溺于酒色，委事于琅邪王道子；道子亦嗜酒，日夕与帝以酣歌为事。又崇尚浮屠，穷奢极费，所亲昵者皆姏姆、僧尼。〔昵，尼质翻。姏，姑三翻，老女称。姆，莫补翻，女师也，又音茂。〕左右近习，争弄权柄，交通请托，贿赂公行，官赏滥杂，刑狱谬乱。尚书令陆纳望宫阙叹曰：「好家居，纤儿欲撞坏之邪！」〔撞，丈降翻。纤者，小之至。言为纤儿，谓不及小儿也。〕左卫领营将军会稽许营〔以左卫将军领营兵，是为左卫领营将军。许营，一作「荣」。〕上疏曰：「今台府局吏、直卫武官及仆隶婢儿取母之姓者，〔官婢私合而生子，不能审知其父，取母之姓为姓。〕本无乡邑品第，皆得为郡守县令，或带职在内，及僧尼乳母，竞进亲党，又受货赂；辄临官领众，政教不均，暴滥无罪，禁令不明，劫盗公行。昔年下书敕群下尽规，而众议兼集，无所采用。臣闻佛者，清远玄虚之神，今僧尼往往依傍法服，〔傍，步浪翻。谓依傍佛法，服僧尼之服而不遵其教也。〕五诫粗法尚不能遵，况精妙乎！〔佛有五戒，不淫，不盗，不杀，不妄语，不遭酒败。〕而流惑之徒，竞加敬事，又侵渔百姓，取财为惠，亦未合布施之道也。」〔施，式吏翻。〕疏奏，不省。〔省，悉景翻。〕
道子势倾内外，远近奔凑；帝渐不平，然犹外加优崇。侍中王国宝以谗佞有宠于道子，扇动朝众，〔朝，直遥翻。〕讽八座启道子宜进位丞相、杨州牧，假黄钺，加殊礼。〔晋氏渡江，有吏部、祠部、五兵、左民、度支五尚书，二仆射，一令，为八坐。〕护军将军南平车胤曰：〔沈约曰：秦时有护军都尉。汉陈平为护军中尉，尽护诸将。李广为骁骑将军，属护军将军。盖护军，护诸将军。魏武以韩浩为护军。资重为护军将军，资轻为中护军。车，尺遮翻。〕「此乃成王所以尊周公也。今主上当阳，〔人主南面乡明而立以治天下，故曰当阳。〕非成王之比；相王在位，岂得为周公乎！」乃称疾不署。〔不署名也。〕疏奏，帝大怒，而嘉胤有守。
中书侍郎范宁、徐邈为帝所亲信，数进忠言，〔数，所角翻。〕补正阙失，指斥奸党。王国宝，宁之甥也，宁尤疾其阿谀，劝帝黜之。陈郡袁悦之有宠于道子，国宝使悦之因尼【章：十二行本「尼」下有」支」字；乙十一行本同；孔本同；张校同。】妙音致书于太子母陈淑媛云：「国宝忠谨，宜见亲信。」帝知之，发怒，以他事斩悦之。国宝大惧，与道子共谮范宁出为豫章太守。宁临发，上疏言：「今边烽不举而仓库空匮；古者使民岁不过三日，〔记王制：古者用民之力，岁不过三日，任老者之事，食壮者之食。〕今之劳扰，殆无三日之休，至有生儿不复举养，〔复，扶又翻。〕鳏寡不敢嫁娶。【章：十二行本「娶」下有「臣恐社稷之忧」六字；乙十一行本同；孔本同；张校同；退斋校同。】厝火积薪，不足喻也。」〔厝火积薪，贾谊之言。〕宁又上言：「中原士民流寓江左，岁月渐久，人安其业。凡天下之人，原其先祖，皆随世迁移，何至于今而独不可。谓宜正其封疆，户口皆以土断。〔晋时中原士民南渡者，皆于江左侨立郡县以居之，不以土著为断。断，丁乱翻。〕又，人性无涯，奢俭由势；今并兼之室，亦多不赡，非其财力不足，盖由用之无节，争以靡丽相高，无有限极故也。礼十九为长殇，以其未成人也。〔未成人而死曰殇，其丧礼杀于成人。长，知两翻。〕今以十六为全丁，十三为半丁。所任非复童幼之事，〔任，音壬。〕岂不伤天理、困百姓乎！谓宜以二十为全丁，十六为半丁，则人无夭折，生长繁滋矣。」〔夭，于兆翻。长，知两翻。〕帝多纳用之。
宁在豫章，遣十五议曹下属城，〔豫章领南昌、海昏、新淦、建成、望蔡、永修、建昌、吴平、豫章、彭泽、艾、康乐、丰城、新昌、宜丰、锺陵十六县。一县负郭，余十五县各遣一议曹。下，遐稼翻。〕采求风政；并吏假还，讯问官长得失。〔假，居讶翻。假还，谓吏休假日满而还府者。〕徐邈与宁书曰：「足下听断明允，庶事无滞，则吏慎其负〔负，谓罪也。吏畏罪，则每事加谨。断，丁乱翻。〕而人听不惑矣，〔人听，即民听。晋书史糺避唐太宗讳，改民为「人」，通鉴因之。〕岂须邑至里诣，饰其游声哉！非徒不足致益，寔乃蚕渔之所资；〔蚕渔，谓所遣者蚕食渔取于民。郑玄曰：赵、魏之东，寔、实同声。寔，是也。诗：「实墉实壑，实亩实籍。」「实」当作「寔」。言韩侯之先祖微弱，所受之国多灭绝。今复旧职，继绝世，故筑治是城，修是壑井，牧是田亩，收敛是赋税，使如故常。孔颖达曰：凡言实者，已有其事而后实之。今此方说所为不宜为实，故转为寔，训之为是也。赵、魏之东，寔、实同声，郑以时事验之也。春秋桓六年，「州公寔来。」是由声同，故字有变异也。余按徐邈所谓寔训之为是，于义亦通。〕岂有善人君子而干非其事，多所告白者乎！自古以来，欲为左右耳目，无非小人，皆先因小忠而成其大不忠，先藉小信而成其大不信，遂使谗谄并进，善恶倒置，可不戒哉！足下慎选纲纪，〔郡以僚佐为纲纪。〕必得国士以摄诸曹，诸曹皆得良吏以掌文按，〔摄，总也，整也。按，据也。文按，谓诸曹文书留为按据者。〕又择公方之人以为监司，〔监，工衔翻。〕则清浊能否，与事而明；足下但平心处之，〔处，昌吕翻。〕何取于耳目哉！昔明德马后未尝顾左右与言，〔汉明帝后马氏谥明德皇后。〕可谓远识，况大丈夫而不能免此乎！」
十二月，后秦主苌使其东门将军任売〔东门将军，苌使守安定东门者也。任，音壬。売，与盆同，音蒲奔翻。〕诈遣使招秦主登，许开门纳之。〔使，疏吏翻。〕登将从之，征东将军雷恶地将兵在外，〔将，即亮翻。〕闻之，驰骑见登，〔骑，奇寄翻。〕曰：「姚苌多诈，不可信也！」登乃止。苌闻恶地诣登，谓诸将曰：「此羌见登，事不成矣！」登以恶地勇略过人，阴惮之。恶地惧，降于后秦，〔降，户江翻。〕苌以恶地为镇军将军。
秦以安成王广为司徒。
十五年〔（庚寅、三九○）〕
①春，正月，乙亥，谯敬王恬薨。
②西燕王永引兵向洛阳，朱序自河阴北济河，击败之。【章：十二行本「之」下有「永走还上党」五字；乙十一行本同；孔本同；张校同。】〔败，补迈翻。〕序追至白水，〔水经注：白水出上党高都县故城西，东流历天井关。序所至处，去长子一百六十里。〕会翟辽谋向洛阳，序乃引兵还，击走之；留鹰扬将军朱党戍石门，使其子略督护洛阳，以参军赵蕃佐之，身还襄阳。
③琅琊王道子恃宠骄恣、侍宴酣醉，或亏礼敬。帝益不能平。欲选时望为藩镇以潜制道子，问于太子左卫率王雅曰：「吾欲用王恭、殷仲堪何如﹖」雅曰：「王恭风神简贵，志气方严；仲堪谨于细行，〔行，下孟翻。〕以文义著称。然皆峻狭自是，且干略不长；若委以方面，天下无事，足以守职，若其有事，必为乱阶矣！」帝不从。〔为后王、殷称兵张本。〕恭，蕴之子；〔王蕴，后父也。〕仲堪，融之孙也。〔殷融见九十六卷成帝咸康五年。〕二月，辛巳，以中书令王恭为都督青?兖?幽?并?冀五州诸军事、兖?青二州刺史，镇京口。
④三月，戊辰，大赦。
⑤后秦主苌攻秦扶太守齐益男于新罗堡，克之，益男走。秦主登攻后秦天水太守张业生于陇东，〔陇东，安定泾阳县之地。〕苌救之，登引去。
⑥夏，四月，秦镇东将军揭飞自称卫天王，〔晋书载记作「魏褐飞」。太元元年，秦遣庭中将军魏曷飞凿氐、羌，意即此人也。〕帅氐、胡攻后秦安北将军姚当成于杏城；〔帅，读曰率。〕镇东将军雷恶地叛应之，攻镇东将军姚汉得于李润。〔李润，地名，在邢望南。李延寿曰：冯翊东有李润镇。按魏书宗室列传，安定王燮于华州刺史表曰：「谨惟州居李润堡，虽是少梁旧地，晋、芮锡壤，然胡夷内附，遂为戎落，请徙冯翊古城。」〕后秦主苌欲自击之，群臣皆曰：「陛下不忧六十里苻登，〔时登趣长安，据新丰之千户固。〕乃忧六百里魏揭飞，何也﹖」苌曰：「登非可猝灭，吾城亦非登所能猝拔。恶地智略非常，若南引揭飞，东结董成，〔董成，屠各种也，时据北地。〕得杏城、李润而据之，长安东北非吾有也。」乃潜引精兵一千六百赴之。揭飞、恶地有众数万，氐、胡赴之者前后不绝。苌每见一军至，辄喜。群臣怪而问之，苌曰：「揭飞等扇诱同恶，种类甚繁，〔种，章勇翻。〕吾虽克其魁帅，〔帅，所类翻。〕余党未易猝平；〔易，以豉翻。〕今乌集而至，吾乘胜取之，可一举无余也。」〔此曹操取马超、韩遂故智耳。〕揭飞等见后秦兵少，〔少，诗沼翻。〕悉众攻之；苌固垒不战，示之以弱，潜遣其子中军将军崇帅骑数百出其后。揭飞兵扰乱，苌遣镇远将军王超等纵兵击之，斩揭飞及其将士万余级。恶地请降，〔降，户江翻。〕苌待之如初，恶地谓人曰：「吾自谓智勇杰出一时，而每遇姚翁辄困，固其分也！」〔分，扶问翻。史言姚苌能服雷恶地之心。〕
苌命姚当成于所营之地，每栅孔中辄树一木以旌战功。〔掘地作孔，竖木以为栅，故有栅孔。〕岁余，问之，当成曰：「营地太小，已广之矣。」苌曰：「吾自结发以来，与人战，未尝如此之快，以千余兵破三万之众，营地惟小为奇，岂以大为贵哉！」
⑦吐谷浑视连遣使献见于金城王干归，干归拜视连沙州牧、白兰王。〔河西张茂以敦煌、晋昌、西域都护、校尉、玉门大护军三郡三营为沙州；吐谷浑未能有其地也。李延寿曰：此以吐谷浑部内有黄沙，周回数百里，不生草木，因号沙州。使，疏吏翻。见，贤遍翻。〕
⑧丙寅，魏王珪会燕赵王麟于意辛山，〔意辛山在牛川北，贺兰部所居也。据北史，踰阴山而北，即贺兰部。〕击贺兰、纥突邻、纥奚三部，破之，纥突邻、纥奚皆降于魏。〔史言燕为魏驱除。降，户江翻。〕
⑨秋，七月，冯翊人郭质起兵于广乡以应秦，〔魏收地形志，郑县有广乡原。郑县时属京兆。〕移檄三辅曰：「姚苌凶虐，毒被神人。〔被，皮义翻。〕吾属世蒙先帝尧、舜之仁，〔先帝，谓秦主坚。〕非常伯、纳言之子，〔常伯，侍中也。纳言，尚书也。〕即卿校、牧守之孙也。〔校，户教翻。〕与其含耻而存，孰若蹈道而死。」于是三辅壁垒皆应之；独郑县人苟曜【章：十二行本「曜」下有「不从」二字；乙十一行本同；孔本同。】聚众数千附于后秦。秦以质为冯翊太守。后秦以曜为豫州刺史。〔苟曜后持两端，为后秦所杀，事见后。〕
⑩刘卫辰遣子直力鞮攻贺兰部，贺讷困急，请降于魏。丙子，魏王珪引兵救之，直力鞮退。〔鞮，田黎翻。〕珪徙讷部落。处之东境。〔处，昌吕翻。〕
八月，刘牢之击翟钊于鄄城，钊走河北；又败翟辽于滑台，张愿来降。〔翟辽、张愿叛，见上卷十一年。走，音奏。败，补迈翻。鄄，音绢。〕
九月，北平人吴柱聚众千余，立沙门法长为天子，破北平郡，转寇广都，入白狼城。〔白狼县，前汉属右北平郡，后汉、晋省。魏收地形志：后魏真君八年，置建德郡，治白狼城，广都县属焉。燕时当属北平郡。〕燕幽州牧高阳王隆方葬其夫人，郡县守宰皆会之，众闻柱反，请隆还城，遣大兵讨之。隆曰：「今闾阎安业，民不思乱，柱等以诈谋惑愚夫，诱胁相聚，无能为也。」〔诱，音酉。〕遂留葬讫，遣广平太守、广都今先归，〔「广平」，当作「北平」。〕续遣安昌侯进将百余骑趋白狼城，〔趋，七喻翻。〕柱众闻之，皆溃，穷捕，斩之。
以侍中王国宝为中书令，俄兼中领军。〔道子主之也。〕
丁未，以吴郡太守王珣为尚书右仆射。
吐谷浑视连卒，子视罴立。视罴以其父祖慈仁，为四邻所侵侮，〔吐谷浑辟奚、视连慈仁，见一百三卷简文帝咸安元年。〕乃督厉将士，欲建功业。冬，十月，金城王干归遣使拜视罴沙州牧、白兰王；视罴不受。〔为后乞伏干归伐吐谷浑张本。〕
十二月，郭质及苟曜战于郑东，质败，奔洛阳。〔郑东，郑县之东也。〕
越质诘归据平襄，叛金城王干归。〔十二年，越质诘归附于乞伏氏。〕
十六年〔（辛卯、三九一）〕
①春，正月，燕置行台于蓟，加长乐公盛录行台尚书事。〔蓟，音计。乐，音洛。〕
②金城王干归击越质诘归；诘归降，〔降，户江翻。〕干归以宗女妻之。〔妻，七细翻。〕
③贺染干谋杀其兄讷，讷知之，〔举兵相攻。魏王珪告于燕，请为乡导以讨之。〔乡，读曰向。〕二月，甲戌，燕主垂遣赵王麟将兵击讷，镇北将军兰汗帅龙城之兵击染干。〔贺染干部落，盖居贺兰部之东偏，故燕以龙城之兵击之。将，即亮翻。帅，读曰率。〕
④三月，秦主登自雍攻后秦安东将军金荣于范氏堡，克之；〔雍，于用翻。〕遂渡渭水，攻京兆太守韦范于段氏堡，不克；进据曲牢。〔曲牢在杜县东北。〕
⑤夏，四月，燕兰汗破贺染干于牛都。〔都，聚也，其地当在牛川，夷人放牧，于此聚会，因名。〕
⑥苟曜有众一万，密召秦主登，许为内应；登自曲牢向繁川，〔繁川，盖即杜陵县之樊川也。〕军于马头原。五月，后秦主苌引兵逆战，登击破之，斩其右将军吴忠。苌收众复战，〔复，扶又翻；下同。〕姚硕德曰：「陛下慎于轻战，每欲以计取之，今战失利而更前逼贼，何也﹖」苌曰：「登用兵迟缓，不识虚实。今轻兵直进，遥据吾东，〔马头原之地盖在长安东。〕此必苟曜竖子与之有谋也。〔善用兵者，观敌之动而察知其情，是以能制敌。〕缓之则其谋得成，故及其交之未合，急击之以败散其事耳。」〔败，补迈翻。〕遂进战，大破之。登退屯于郿。〔郿，音媚，今音眉。〕
⑦秦兖州刺史强金槌据新平，降后秦，以其子逵为质。〔强，其两翻。降，户江翻。质，音致。〕后秦主苌将数百骑入金槌营。群下谏之，苌曰：「金槌既去，符登又欲图我，将安所归乎！且彼初来款附，宜推心以结之，奈何复以不信疑之乎！」〔复，扶又翻。〕既而群氐欲取苌，金槌不从。〔强金槌，氐种，秦之戚党也。姚苌推心待之，以携苻登之党。〕
⑧六月，甲辰，燕赵王麟破贺讷于赤城，禽之，〔水经：河水自云中桢陵县南过赤城东，又南过定襄桐过县西。又魏书帝纪，登国三年，幸东赤城。明元泰常八年，筑长城于长川之南，起自赤城，西至五原，延袤二千余里。〕降其部落数万。〔降，户江翻。〕燕主垂命麟归讷部落。徙染干于中山。麟归，言于垂曰：「臣观拓跋珪举动，终为国患，不若摄之还朝，使其弟监国事。」垂不从。〔摄，录也，收也。慕容麟之奸诈，知拓跋珪之终不可制，而慕容垂不从其言，天将启珪以灭燕，虽以垂之明，略不之觉也。监，工衔翻。〕
⑨西燕主永寇河南，太守杨全期击破之。
⑩秋，七月，壬申，燕主垂如范阳。〔范阳县，汉属涿郡，魏文帝改涿郡为范阳郡。〕
魏王珪遣其弟觚献见于燕；〔见，贤遍翻。〕燕主垂衰老，子弟用事，留觚以求良马。魏王珪弗与，遂与燕绝；〔为燕、魏构难张本。〕使长史张衮求好于西燕。〔好，呼到翻。〕觚逃归，燕太子宝追获之，垂待之如初。
秦主登攻新平，后秦主苌救之，登引去。
秦骠骑将军没弈干〔骠，匹妙翻。骑，奇寄翻。〕以其二子为质于金城王干归，〔质，音致。〕请共击鲜卑大兜。干归与没弈干攻大兜于鸣蝉堡，克之。〔据载记，大兜时据安阳城。安阳城在唐秦州陇城县界；鸣蝉堡亦当在其地。〕兜微服走，干归收其部众而还，〔还，从宣翻，又如字。〕归没弈干二子。没弈干寻叛，东合刘卫辰。八月，干归帅骑一万讨没弈干，〔帅，读曰率。〕没弈干奔他楼城，〔他楼城在高平，唐太宗贞观六年，以突厥降户置缘州，治平高之他楼城；高宗置他楼县，后省入原州萧关县界。〕干归射之，中目。〔射，而亦翻。中，竹仲翻。〕
九月，癸未，以尚书右仆射王珣为左仆射，太子詹事谢琰为右仆射。太学博士范弘之论殷浩宜加赠谥，因叙桓温不臣之迹。是时桓氏犹盛，王珣，温之故吏也，〔王珣先为温府主簿。〕以为温废昏立明，有忠贞之节；黜弘之为余杭令。〔余杭县，汉属会稽郡。顾来曰：县，秦始皇立，后汉分属吴郡，吴分属吴兴郡。〕弘之，汪之孙也。〔范汪得罪于桓温，见一百一卷哀帝升平五年。〕
冬，十月，壬辰，燕主垂还中山。〔自范阳还也。〕
初，柔然部人世服于代，〔魏收曰：神元之末，掠骑得一奴，发始齐肩，忘本姓名，其主字之曰木骨闾。木骨闾者，首秃也。木骨闾与「郁久闾」声相近，故后子孙因以为氏。木骨闾既壮免奴为骑卒，穆帝时，坐后期当斩，亡匿广漠溪谷间，收合逋逃，得百余人，依纥突邻。木骨闾死，子车鹿会雄健，始有部众，自号柔然。〕其大人郁久闾地粟袁卒，部落分为二：长子匹候跋继父居东边，次子缊纥提别居西边。〔长，知两翻。缊，于粉翻。纥，户骨翻。〕秦王坚灭代，〔灭代见一百四卷元年。〕柔然附于刘卫辰。
及魏王珪即位，攻击高车等诸部，率皆服从，独柔然不事魏。戊戌，珪引兵击之，柔然举部遁走，珪追奔六百里。诸将因张衮言于珪曰：「贼远粮尽，不如早还。」珪问诸将，若杀副马，为三日食，足乎﹖」〔凡北人用骑兵，各乘一马，又有一马为副马。〕皆曰：「足。」乃复倍道追之，及于大碛南床山下，〔是时魏监，跨有代北。柔然西奔南床山，盖在大碛之西北。史帝纪作「南商山」。复，扶又翻。〕大破之，虏其半部，匹候跋及别部帅屋击各收余众遁走。〔帅，所类翻。〕珪遣长孙嵩、长孙肥追之。珪谓将佐曰：「卿曹知吾前问三日粮意乎﹖」曰：「不知也。」珪曰：「柔然驱畜产奔走数日，至水必留；我以轻骑追之，计其道里，不过三日及之矣。」皆曰：「非所及也。」嵩追斩屋击于平望川。肥追匹候跋至涿邪山，匹候跋举众降，〔降，户江翻；下同。〕获缊纥提之子曷多汗、〔汗，音寒。〕兄子社仑、斛律等宗党数百人。〔仑，卢昆翻。〕缊纥提将奔刘卫辰，珪追及之，缊纥提亦降，珪悉徙其部众于云中。〔为社仑复叛去而建国张本。〕
翟辽卒，子钊代立，改元定鼎。攻燕邺城，燕辽西王农击却之。〔为燕灭翟钊张本。〕
三河王光遣兵乘虚伐金城王干归；〔乘其伐没弈干之虚也。〕干归闻之，引兵还，光兵亦退。
刘卫辰遣子直力鞮帅众八九万攻魏南部。〔鞮，田黎翻，又丁奚翻。帅，读曰率。〕十一月，己卯，魏王珪引兵五六千人拒之，壬午，大破直力鞮于铁岐山南，直力鞮单骑走。〔骑，奇寄翻；下同。〕乘胜追之，戊子，自五原金津南济河，〔金津当在五原郡宜梁、九原二县间。〕径入卫辰国，卫辰部落骇乱。辛卯，珪直抵其所居悦跋城，〔考之载记，悦跋城即代来城也。〕卫辰父子出走。壬辰，分遣诸将轻骑追之，将军伊谓禽直力鞮于木根山，〔魏书官氏志，拓跋邻以次弟为伊娄氏，后改为伊氏。木根山在五原河西。〕卫辰为其部下所杀。十二月，珪军于盐池，〔汉地理志，五原郡成宜县有盐官。唐盐州五原县有乌、白等池盐。宋白曰：青、白盐池在盐州北。〕诛卫辰宗党五千余人，皆投尸于河，〔报元年卫辰藉兵于秦以灭代之怨也。〕自河以南诸部悉降，〔降，户江翻。〕获马三十余万匹，牛羊四百余万头，国用由是遂饶。
卫辰少子勃勃亡奔薛干部，〔少，诗照翻。〕珪使人求之。薛于部帅太悉仗【张：「太悉」作「大悉」。】【章：十二行本「仗」作「伏」；乙十一行本同；张校同；退斋校同。】出勃勃以示使者曰：〔帅，所类翻。使，疏吏翻。〕「勃勃国破家亡，以穷归我，我宁与之俱亡，何忍执以与魏。」乃送勃勃于没弈干，没弈干以女妻之。〔为勃勃杀没弈干复建国张本。妻，七细翻。〕
戊申，燕主垂如鲁口。
秦主登攻安定，后秦主苌如阴密以拒之，谓太子兴曰：「苟曜闻吾北行，〔自长安如阴密为北行。〕必来见汝，汝执诛之。」曜果见兴于长安，兴使尹纬让而诛之。〔善制敌者，能因事而为功。苟曜反复于苻、姚之间，而长安去郑三百里耳，此姚氏腹之廱疽也，使苌叵之，曜必不来。苌在长安，曜亦畏惮而不敢来。苌外出以诱之，曜亦疑而不敢来。二秦交兵，边遽狎至，苌之北行若不得已者。苟曜无疑畏之心，谓姚兴居守为无能为者，轻于一来，卒以送死。姚氏腹之疾去矣，此非能因事而为功乎！〕
苌败登于安定城东，〔败，补迈翻。〕登退据路承堡。〔路承，人姓名，筑堡自守，时因以为名。〕苌置酒高会，诸将皆曰：「若值魏武王，〔姚苌僭号，追谥兄襄为魏武王。〕不令此贼至今，陛下将牢太过耳。」〔将牢，谓先自固而不妄动也，犹今人之言把稳。〕苌笑曰：「吾不如亡兄有四：身长八尺五寸，〔长，直亮翻。〕臂垂过膝，人望而畏之，一也；将十万之众，与天下争衡，望麾而进，前无横陈，二也；〔将，即亮翻。陈，读曰阵。〕温古知今，讲论道艺，收罗英隽，三也；董帅大众，上下咸悦，人尽死力，四也。〔帅，读曰率。〕所以得建立功业，驱策群贤者，正望算略中有片长耳。」群臣咸称万岁。
资治通鉴卷第一百八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪三十〔起玄黓执徐（壬辰），尽柔兆涒滩（丙申），凡五年。〕
烈宗孝武皇帝下
太元十七年〔（壬辰、三九二）〕
①春，正月，己巳朔，大赦。
②秦主登立昭仪陇西李氏为皇后。
③二月，壬寅，燕主垂自鲁口如河间、渤海。平原翟钊遣其将翟都侵馆陶，屯苏康垒。〔苏康，人姓名。馆陶县，汉属魏郡，晋属阳平郡。将，即亮翻；下同。〕三月，垂引兵南击钊。
④秦骠骑将军没弈干帅众降于后秦，〔骠，匹妙翻。骑，奇寄翻。帅，读曰率。降，户江翻。〕后秦以为军骑将军，封高平公。
⑤后秦主苌寝疾，命姚硕德镇李润，尹纬守长安，召太子兴诣行营。〔苌时屯安定。苌，音长。〕征南将军姚方成言于兴曰：「今寇敌未灭，上寝疾。〔复，扶又翻。〕王统等皆有部曲，终为人患，宜尽除之。」兴从之，杀王统、王广、苻胤、徐成、毛盛。〔皆苻氏旧臣也。〕苌怒曰：「王统兄，弟吾之州里，实无他志；徐成等皆前朝名将，〔朝，直遥翻。〕吾方用之，奈何辄杀之！」〔使苌果以杀统等为非罪，当按诛始造谋者；但怒而已，岂真怒邪！〕
⑥燕主垂进逼苏康垒。夏，四月，翟都南走滑台。〔走，音奏。〕翟钊求救于西燕，西燕主永谋于群臣，尚书郎渤海鲍遵曰：「使两寇相弊，吾承其后，此卞庄子之策也。」中书侍郎太原张腾曰：「垂强钊弱，何弊之承！不如速救之，以成鼎足之势。今我引兵趋中山，〔趋，七喻翻；下趣同。〕昼多疑兵，夜多火炬，垂必惧而自救。我冲其前，钊蹑其后，此天授之机，不可失也。」永不从。〔翟钊败，则西燕之亡形成矣。〕
燕大赦。
⑧五月，丁卯朔，日有食之。
⑨六月，燕主垂军黎阳，临河欲济，翟钊列兵南岸以拒之。辛亥，垂徙营就西津，去黎阳西四十里，为牛皮船百余艘，伪列兵仗，泝流而上。〔艘，苏遭翻。上，时掌翻。〕钊亟引兵趣西津，〔趣，七喻翻。〕垂潜遣中垒将军桂林王镇等自黎阳津夜济，营于河南，比明而营成。〔比，必寐翻，及也。〕钊闻之，亟还，攻镇等营，垂命镇等坚壁勿战。钊兵往来疲暍，〔暍，于歇翻，伤暑也。〕攻营不能拔，将引去；镇等引兵出战，骠骑将军农自西津济，与镇等夹击，大破之。〔燕主垂用兵于河上者再，温详则引兵径济而取之，翟钊则张疑兵于西而潜军东渡，亦以决胜，视敌之坚脆何如也。骠，匹妙翻。骑，奇寄翻。农，燕之骠骑大将军，此逸「大」字。〕钊走还滑台，将妻子，收遗众，北济河，登白鹿山，〔水经注：河内修武县北有白鹿山。〕凭险自守，燕兵不得进。农曰：「钊无粮，不能久居山中。」乃引兵还，留骑候之。钊果下山，还兵掩击，尽获其众，钊单骑奔长子。西燕主永以钊为车骑大将军、兖州牧，封东郡王。岁余，钊谋反，永杀之。
初，郝晷、崔逞及清河崔宏、新兴张卓、辽东夔腾、〔夔，姓也。石赵之臣有夔安。〕阳平路纂皆仕于秦，避秦乱来奔，诏以为冀州诸郡，各将部曲营于河南；〔将，即亮翻。〕既而受翟氏官爵，翟氏败，皆降于燕，〔降，户江翻。〕燕主垂各随其材而用之。钊所统七郡三万余户，皆按堵如故。以章武王宙为兖、豫二州刺史，镇滑台；徙徐州民七千余户于黎阳，以彭城王脱为徐州刺史，镇黎阳。〔徐州之民，盖为翟钊所掠者。〕脱，垂之弟子也。垂以崔荫为宙司马。
初，陈留王绍为镇南将军，太原王楷为征西将军，乐浪王温为征东将军，〔乐浪，音洛琅。〕垂皆以荫为之佐。荫才干明敏强正，善规谏，四王皆严惮之；所至简刑法，轻赋役，流民归之，户口滋息。
秋，七月，垂如邺，以太原王楷为冀州牧，右光禄大夫余蔚为左仆射。〔蔚，纡勿翻。〕
⑩秦主登闻后秦主苌疾病，大喜，〔疾甚曰病。〕告祠世祖神主，〔苻坚庙号世祖。〕大赦百官，进位二等，秣马厉兵，进逼安定，去城九十余里。八月，苌疾小瘳，出拒之。登引兵出营，将逆战，苌遣安南将军姚熙隆别攻秦营，登惧而还。〔还，从宣翻，又如字。〕苌夜引兵旁出以蹑其后，旦而候骑告曰：〔骑，奇寄翻。〕「贼诸营已鑋，不知所向。」登惊曰：「彼为何人，去令我不知，来令我不觉，谓其将死，忽然复来，〔复，扶又翻。〕朕与此羌同世，何其厄哉！」〔苻登屡为姚所挫，故有惧苌之心，盖至于是登气衰矣。〕登遂还雍，〔雍，于用翻；下同。〕苌亦还安定。
三河王光遣其弟右将军宝等攻金城王干归，宝及将士死者万余人。又遣其子虎贲中郎将纂击南羌彭奚念，纂亦败归。光自将击奚念于枹罕，克之，奚念奔甘松。〔甘松郡，乞伏国仁所置。及将，即亮翻；下同。贲，音奔。枹，音肤。〕
冬，十月，辛亥，荆州刺史王忱卒。〔忱，是壬翻。〕
雍州刺史朱序以老病求解职；诏以太子右卫率郗恢为雍州刺史，代序镇襄阳。恢，昙之子也。〔郗昙见一百卷穆帝升平三年。率，所律翻。郗，丑之翻。昙，徒含翻。〕
巴蜀人关中者皆叛后秦，据弘农以附秦。秦主登以窦冲为左丞相，冲徙屯华阴。〔华，户化翻。〕郗恢遣将军赵睦守金墉，河南太守杨佺期帅众军湖城，〔帅，读曰率。〕击冲，走之。
十一月，癸酉，以黄门郎殷仲堪为都督荆?益?宁三州诸军事、荆州刺史，镇江陵。仲堪虽有英誉，资望犹浅，议者不以为允。到官，好行小惠，〔好，呼到翻。〕纲目不举。
南郡公桓玄负其才地，雄豪自处，〔负其才与其门地也。处，昌吕翻。〕朝廷疑而不用；年二十三，始拜太子洗马。〔洗，悉荐翻。〕玄尝诣琅邪王道子，值其酣醉，〔酣，户甘翻。〕张目谓众客曰：「桓温晚涂欲作贼，云何﹖」玄伏地流汗，不能起；由是益不自安，常切齿于道子。后出补义兴太守，〔守，式又翻。〕郁郁不得志，叹曰：「父为九州岛伯，儿为五湖长！」〔虞翻曰：太湖有五湖：隔湖、洮湖、射湖、贵湖及太湖为五湖，并太湖之小支，俱连太湖，故太湖兼得五湖之名。韦昭曰：胥湖、蠡湖、洮湖、滆湖就太湖而五。郦善长谓长塘湖、射湖、贵湖、隔湖与太湖而五。吴?之蚇蚾^湖、游湖、胥湖、梅梁湖、金鼎湖为五也。长，知两翻。〕遂弃官归国，〔玄袭封南郡公。〕上疏自讼曰：「先臣勤王匡复之勋，朝廷遗之，臣不复计。〔上，时掌翻。复，扶又翻；下同。〕至于先帝龙飞，陛下继明，〔谓桓温废海西立简文帝而帝继统也。易曰：明两作离，大人以继明照四方。〕请问谈者，谁之由邪﹖」疏寝不报。
玄在江陵，仲堪甚敬惮之。桓氏累世临荆州，玄复豪横，〔横，户孟翻。〕士民畏之，过于仲堪。尝于仲堪听事前戏马，以抬拟仲堪。〔听，读曰厅。抬，色角翻。通俗文：长丈八者谓之抬。拟者，举抬向之，若将刺之也。〕仲堪中兵参军彭城刘迈谓玄曰：〔元帝谓江东置参军十三曹，有中兵、外兵、骑兵。〕「马抬有余，精理不足。」玄不悦，仲堪为之失色。〔为，于伪翻。〕玄出，仲堪谓迈曰：「卿，狂人也！玄夜遣杀卿，我岂能相救邪！使迈下都避之，〔都，谓建康。〕玄使人追之，迈仅而获免。
征虏参军豫章胡藩过江陵，见仲堪，说之曰：〔说，输芮翻。〕「桓玄志趣不常，每怏怏于失职，〔怏，于两翻。〕节下崇待太过，恐非将来之计也！」仲堪不悦。藩内弟【章：十二行本「弟」下有「同郡」二字；乙十一行本同；孔本同。】罗企生为仲堪功曹，藩退，谓企生曰：「殷侯倒戈以授人，必及于祸。君不早图去就，后悔无及矣！」〔为后桓玄杀企生、仲堪张本。企，区智翻。〕
庚寅，立皇子德文为琅邪王，徙琅邪王道子为会稽王。〔会，工外翻。〕
十二月，燕主垂还中山，以辽西王农为都督兖、豫、荆、徐、雍五州诸军事，镇邺。〔雍，于用翻。〕
休官权千成据显亲，自称秦州牧。〔休官，杂夷部落之名。显亲县，汉光武置，属汉阳郡。晋改显亲为显新，复汉阳为天水郡。晋书姚兴载记，「权千成」作「权干城」，略阳豪族也。〕
清河人李辽上表请敕兖州修孔子庙，〔孔子庙在鲁。鲁郡，前汉属徐州，后汉、晋属豫州，江表始分属兖州。〕给户洒扫。〔洒，所卖翻；扫，素报翻；又各如字。〕仍立庠序，收教学者，曰：「事有如赊而寔急者，〔此寔义与虚实之实同。〕此之谓也！」表不见省。〔省，悉景翻。〕
十八年〔（癸巳、三九三）〕
①春，正月，燕阳平孝王柔卒。
②权干成为秦所逼，请降于金城王干归，〔降，户江翻。〕干归以为东秦州刺史、休官大都统、显亲公。
③夏，四月，庚子，燕主垂加太子宝大单于；以安定王库専官伟为太尉，〔单，音蝉。専，奴沃翻。〕范阳王德为司徒，太原王楷为司空，陈留王绍为尚书右仆射。五月，立子熙为河间王，朗为渤海王，鉴为博陵王。
④秦右丞相窦冲矜才尚人，〔尚人者，陵人而出其上。〕自请封天水王；秦主登不许。六月，冲自称秦王，改元元光。
⑤金城王干归立其子炽盘为太子。〔炽，昌志翻。〕炽盘勇略明决，过于其父。
⑥秋，七月，秦主登攻窦冲于野人堡，冲求救于后秦。尹纬言于后秦主苌曰：「太子仁厚之称，〔纬，于贵翻。称，尺证翻，名称也。〕着于远近，而英略未着，请使击苻登以着之。」苌从之。太子兴将兵攻胡空堡，登解冲围以赴之。兴因袭平凉，大获而归。〔苻登自大界之败，以平凉为根本。〕苌使兴还镇长安。
⑦魏王珪以薛干太悉伏不送刘勃勃，〔事见上卷十六年。〕八月，袭其城，屠之，太悉伏奔秦。
⑧氐帅杨佛嵩叛，奔后秦，〔帅，所类翻。〕杨佺期、赵睦追之，〔佺，且缘翻。〕九月，丙戌，败佛嵩于潼关。后秦将姚崇救佛嵩，败晋兵，〔败，补迈翻。〕赵睦死。
⑨冬，十月，后秦主苌疾甚，还长安。
⑩燕主垂议伐西燕，诸将皆曰：「永未有衅，我连年征讨，士卒疲弊，未可也。」范阳王德曰：「永既国之枝叶，又僭举位号，惑民视听，宜先除之，以壹民心。士卒虽疲，庸得已乎！」垂曰：「司徒意正与吾同。吾比老，叩囊底智，足以取之，〔比，必寐翻，及也。〕终不复留此贼以累子孙也。」〔垂不欲留慕容永以累子孙，而不知拓跋珪已窥嘱于代北矣。是以有国有家者，不恃无敌国外患，恃吾所以传国承家者足以待之耳。累，力瑞翻。复，扶又翻。〕遂戒严。
十一月，垂发中山步骑七万，遣镇西将军?丹杨王缵、〔「缵」，当作「瓒」。〕龙骧将军张崇出井陉，〔骧，思将翻。陉，音刑。〕攻西燕武乡公友于晋阳，征东将军平规攻镇东将军段平于沙亭。〔沙亭在邺西南。〕西燕主永遣其尚书令刁云、车骑将军慕容锺帅众五万守潞川。〔帅，读曰率。〕友，永之弟也。十二月，垂至邺。
己亥，后秦主苌召太尉姚旻、仆射君纬、姚晃、将军姚大目、尚书狄伯支入禁中，受遗诏辅政。苌谓太子兴曰：「有毁此诸公者，慎勿受之。汝抚骨肉以恩，接大臣以礼，待物以信，遇民以仁，四者不失，吾无忧矣。」〔姚苌所以诏其子者，胜于苻健。〕姚晃垂涕问取苻登之策，苌曰：「今大业垂成，兴才智足办，奚所复问！」〔复，扶又翻。〕庚子，苌卒。〔年六十四。〕兴秘不发丧，以其叔父绪镇安定，硕德镇阴密，弟崇守长安。
或谓硕德曰：「公威名素重，部曲最强，今易世之际，必为朝廷所疑，不如且奔秦州，〔硕德本起兵陇上，据冀城。〕观望事势。」硕德曰：「太子志度宽明，必无他虑。今苻登未灭而骨肉相攻，是自亡也；吾有死而已，终不为也。」遂往见兴，兴优礼而遣之。兴自称大将军，以尹纬为长史，狄伯支为司马，帅众伐秦。〔帅，读曰率。〕
  </div>
  <div class="pagination">
   <a href="资治通鉴注_page107.html">
    上一页
   </a>
   <span>
    ...
   </span>
   <a href="资治通鉴注_page103.html">
    103
   </a>
   <a href="资治通鉴注_page104.html">
    104
   </a>
   <a href="资治通鉴注_page105.html">
    105
   </a>
   <a href="资治通鉴注_page106.html">
    106
   </a>
   <a href="资治通鉴注_page107.html">
    107
   </a>
   <span class="current-page">
    108
   </span>
   <a href="资治通鉴注_page109.html">
    109
   </a>
   <a href="资治通鉴注_page110.html">
    110
   </a>
   <a href="资治通鉴注_page111.html">
    111
   </a>
   <a href="资治通鉴注_page112.html">
    112
   </a>
   <a href="资治通鉴注_page113.html">
    113
   </a>
   <span>
    ...
   </span>
   <a href="资治通鉴注_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
