<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 39 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 39 页/共 372 页</h1>
    <div class="content">　　庚戌，辽废霸州处置使。
　　甲寅，诏：“禁中外群臣，非休暇无得群饮废职。”
　　五月，乙卯朔，诏追封孔子弟子兗公颜回为国公，费侯闵损等九人为郡公，成伯曾参等六十二人为列侯，冥相群官分撰赞。
　　韶州献频婆果，后以道远罢之。
　　壬戌，诏兗州长吏，以天书降泰山日诣天贶殿建道场设醮，以其日为天贶节，令诸州皆设醮，从知并州刘综请也。
　　丙寅，召宰相至龙图阁观道像，又观崇和殿瑞物凡四百馀种，王旦等称贺。是日，以昭应宫兴工，宴丁谓以下，仍赐役卒缗钱。
　　祠部员外郎、直集贤院钱塘杨侃，请令诸州属县无遗胥吏下乡追事。从之。
　　代州地震。
　　六月，丁酉，诏：“修昭应宫役夫，三伏日执土作者，悉罢之。”时丁谓欲速成，请三伏不赐休暇，王旦言当顺时令，乃降是诏。
　　先是瑞应沓至，知制诰王曾奏曰：“此诚国家承平所致，然愿推而弗居，异日或有灾沴，则免舆议。”及帝既受符命，大建玉清昭应宫，复上疏曰：“国家受殊祥，膺秘箓，就严城之北隅，启列真之秘宇。经始以来，庀街斯广，功极弥年，费将巨万。国家尊奉灵文之意，不为不厚矣。然臣以为今之兴作，有不便之事五焉：创立之宫，规制宏大，凡用材木，莫非楩楠，搬运赴宫，尤伤人力，虽云只役军匠，宁免烦扰平民？况复军人亦是黎庶，此未便之事一也。方毕封崇，复兹兴造，内帑倾积代之蓄藏，百物尽生民之膏血，散之孔易，敛之惟艰，此未便之事二也。祸起隐微，危生安逸，今双阙之下，万众毕臻，所役诸杂兵士，多是不逞小民，其或鼠窜郊廛，狗偷都市，有一于此，足贻圣忧，此未便之事三也。王者举动，必遵于时令，臣谨按孟夏无发大众，无起土工，无伐大树。今肇基卜筑，冲冒郁蒸，俶扰坤厚，乖违前训，矧复旱卒痒，比屋罹灾，得非失承天地之明效欤！此未便之事四也。臣窃聆符命，亦言清净育民。乃过兴剞劂之功，广务雕馊之巧，屡殚物力，未协天心，此未便之事五也。伏望思祖宗之大猷，察圣贤之深戒，止敦朴素，无取瑰奇，俾海内知陛下重爱民力之意，岂不美欤！方今疆场甫定，民俗苟完，关辅之地，流亡素多，近甸之氓，农桑失望，虽令有司安慰，亦恐未复田庐，秋冬之间，饥歉是惧。愿陛下留神垂听，无忽臣言，则天下幸甚！”
　　帝自景德四年以来，不复出猎，壬寅，诏：“五方鹰鹘量留十数，以备诸王从时展礼，馀悉纵之。”
　　庚戌，帝御崇政殿亲试进士、诸科，赐进士梁固等及第、出身有差。固，颢之子也，初以颢遗廕赐进士出身。服除，诣登闻，让前命，愿赴乡举，许之。
　　昭应宫初相地，止尽内殿直班院。丁谓等复请增衍之，多黑土疏恶；乃于东京城北取良土易之，自三尺至一丈有六等，日役工数万。上以道里稍远，悯其负担之劳，壬戌，诏三司以空船给昭应宫运土，仍浚治渠道。
　　秋，七月，甲寅朔，辽境霖雨，潢河诸水皆溢，漂没民舍。
　　丁巳，置纠察在京刑狱司，以知制诰周起、侍御史赵湘领之。
　　三司请出内藏绫万匹以助经费，从之。
　　复以万安宫为滋福殿。
　　先是有诏减鄜延路驻泊兵九指挥归营。乙丑，铃辖李继昌等言边防备豫，望许如旧，帝以西边安静，冀省转输之劳，不许。
　　辛未，以昭应宫为玉清昭应宫。
　　戊寅，诏封玄圣文宣王庙配享先儒鲁史左丘明等十九人爵为伯，赠兰亭侯王肃司空，当阳侯杜预司徒，命近臣各撰赞。
　　庚辰，侍御史赵湘、判三司都催欠司彭惟节等，条上封禅赦前天下逋负总千二百六十万七千，悉除之。
　　八月，帝欲择官知审刑院，谓宰臣曰：“当须详悉法令之人。”王旦曰：“今司法有人，知院者但能晓达事理，详究物情，不必熟法令者。”帝然之。
　　秘书丞董温其上言：“汉以霍山为南岳。望令寿州长吏春秋致祭。”诏礼官与崇文院检讨详定。上奏言：“奉祀已久，难以改制。其霍山如有祈请及别敕致祭，即委州县奉行。”从之。
　　后宫杜氏，昭宪皇后侄女也。帝禁销金甚严，还自东封，杜氏乃服以迎车驾，帝见之，怒，遂令出家洞真宫为道士。由是天下无敢犯禁者。
　　知杂御史赵湘言：“臣闻朝延之仪，进止有度。伏见常参文武官每日趋朝，并早赴待漏院，侯开内门齐入。今以辰漏上始放朝，故多后时乃入。望许令知班驱使官二人常在正衙门视之，有入晚者，具名申奏。又，风雨寒署稍甚，即多称疾请假。望委御史台酌度闻奏，遣官诊视，如显有诳妄，即具弹劾。”从之。
　　九月，壬子朔，入内供奉官王承勋言：“准诏，于洺州塞漳河水口，本州差权推官祖百世监督兵夫，颇见勤勉，望即授正任。”帝曰：“州县官除幕职，皆自特恩，内臣岂当论请！”即令吏部铨拟官代之。
　　先是命供备库使谢德权决金水河为渠，自天波门并皇城至乾元门，历天街，东转缭太庙，皆甃以礲甓，树之芳木，车马所度，又累石为梁。间作方井，宫寺民舍皆得汲用。复东引，由城下水窦入于濠。京师便之。丁卯，德权奏功毕，诏宗正告庙室，赐役卒缗钱。
　　司天言：“太阴当食之既，巽日，皇帝本命，请祷祀之。”帝曰：“经躔已定，何可祈也！”不许。既而侯之不亏，宰臣表贺。
　　壬申，邵州防御使广平公德彝，言女适殿直郭中和，家族颇众，欲别置一第。帝曰：“中和有父母，从其请，则妇事舅姑之礼阙矣。”不许。
　　乙亥，无为军言大风拔木，坏城门营垒民舍，厌溺千馀人。诏内臣恤视，蠲来年租，收瘗死者，家赐米一斛。
　　先是帝谓王旦等曰：“朕在东京讲《尚书》凡七遍，《论语》、《孝经》亦皆数四。今宗室诸王所习，惟在经籍，昨奏讲《尚书》第五卷，此甚可喜。”于是召宁王元偓等赴龙图阁观书目，帝谕之曰：“宫中尝听书习射，最胜它事。”元偓曰：“臣请侍讲张颖说《尚书》，闲日不废弓矢，因陈典谟之义。”帝喜，乃诏每讲日赐食，命入内副都知张继能主其事。尚虑元偓等轻待专经之士，又加训督焉。
　　是秋，京西、河东、陕西、江淮、荆湖路、镇、定、益、梓、邛、密等州言丰稔，京师粟斗钱三十。
　　冬，十月，癸未，雄州奏辽改筑新城。帝谓辅臣曰：“景德誓书有无创修城池之约，今此何也？”陈尧叟曰：“彼先违誓修城，亦此之利也。”帝曰：“岂若遗利而敦信乎？宜令边臣诘其违约，止之。”
　　濠州民齐睿，坐恶逆逃亡，会东封首露，州用赦原之。知定远县王仲微言：“通判、度支员外郎赵况，受睿钱三百千，不以上闻，请重置其罪。”诏特斩睿，论况枉法，除名为民。
　　御史中丞王嗣宗，言许州积水害民田，盖惠民河不谨堤防，每岁决坏，即诏閤门祗候钱昭厚经度之。昭厚请开小颍河分导水势，帝曰：“泄其上源，无乃移患于下流乎？”昭厚不能对。判陈州石保吉，复言此河浸广，则郡当水冲，为害甚大。乃命白陂发运判官史莹视之。莹请修顿固双斗门于减水河口，为束水鹿港以均节壅溢，奏可。因诏三班选干局习事者巡护堤岸，殿最如黄、汴法。自是吏谨其职，水灾稍息。
　　甲午，诏天下并建天庆观。时罕习道教，惟江西、剑南人素崇重，及是天下始遍有道像矣。殿中侍御史张士逊上言：“今营造竞起，远远不胜其扰，愿因诸旧观为之。”诏从其请。
　　御史中丞、权判吏部铨王嗣宗轻险好进，深底冯拯之短，而结王旦弟旭，使达意于旦以为助。旦疾其丑行，因力庇拯，嗣宗大恚。会久不雨，嗣宗请对，因摭拾知制诰王曾从妹夫孔冕被曾诬构，及侯德昭授赦叙绯，李永锡坐赃除名，复引充旧职等事，欲以颂旦。帝曰：“止此乃致旱邪？”嗣宗理屈，复以它辞侵旦；旦不之抗，乃已。是月，嗣宗请对，言：“刑政有失，致成灾沴。”因复言：“孔冕冤枉，播在人口，而王曾尚居近班，愿示退黜，臣请露章以闻。”帝谓王旦等曰：“曾实无罪；若嗣宗上章，亦须裁处”旦曰：“冕不善之迹甚众，但以宣圣后不欲穷究，谓其冤枉伤和气，恐未近理。”翼日，嗣宗复对，且谢前言之失，帝优容之。
　　十一月，壬子朔，知邓州张知白言：“陕西流民相续入境，有欲还本贯而无路粮者。臣诱劝豪民出粟数千斛，计口给之，以半月为准，凡就路总二千三百家，万二百馀口，其支贷有馀者，悉给贫老。”诏奖之。
　　卫尉卿、权判刑部慎从吉言：“准淳化三年敕，诸州所奏狱空，须是司理院、州司、倚郭县俱无系囚；又准后敕，诸路自今狱空更不降诏奖谕。臣伏见提点刑狱司所奏狱空，多不应旧敕，外州妄觊奖饰，沽市虚名。近邠、沧二州勘鞫大辟囚，于诖误数人，裁一夕即斩决。前代京师决狱尚五覆奏，盖欲谨重大辟，岂宜一日之内便决死刑！恐有冤滥，但务狱空。欲望依准前诏，不行奖谕。”从之。
　　丙辰，帝作文武七条戒官吏，谓宰相曰：“汉制，剌史以六条问事，诸葛亮有武臣七戒，朕今参求要道以儆励群臣。又思先朝以《儒行篇》赐近臣，今可并赐一轴。”
　　甲子，诏：“诸路官吏有蠢政害民，辩鞫得实，本路转运使、提点刑狱司不能举察者，论其罪。”先是知秦州齐化基、知鄜州何士宗皆坐赃抵法，监司初不以闻，故申敕之。
　　帝谓宰相曰：“闻陇州推宫陈渐，不能谨洁，转运使以尧叟诸侄，不能案举，昨因违越被劾，尧叟特为请令罢任。自今倘如此，必正其罪。”
　　十二月，乙酉，辽太后不豫。戊子，肆赦。辛卯，辽太后殂，年五十七。
　　太后明习政事，能用善谋。素娴军旅，澶渊之役，亲御戎车，指麾三军，赏罚信明，将士用命。教辽主以严，辽主初即位，或府库中需一物，必诘其所用，赐及文武臣僚者与之，不然不与。辽主既不预朝政，纵心弋猎，左右有与辽主谐谑者，太后知之，必杖责其人，辽主亦不免诟问。御服御马，皆太后检校焉。归政未几而殂，辽主哀毁骨立，哭必欧血。
　　辛丑，三司使丁谓等上《泰山封禅朝觐祥瑞图》百五十，昭宣使刘承珪上《天书仪仗图》，召近臣观于滋福殿，俄又示百官于朝堂。
　　辽天平节度使耶律信宁，以太后之丧，驰骑来告，涿州先牒雄州，雄州以闻。甲辰，诏废朝七日，令礼官详定服制，复命太常博士王随为祭奠使，太常博士王曙等为吊慰使，赙以衣五袭、绫罗布帛万匹。乙巳，辽贺正使耶律特噜古入见，既还馆，令客省使曹利用以涿州牒示之。戊申，告哀使耶律信宁至，閤门使受书进内，诏特噜古等就开宝寺设位奠哭，百官至都亭驿吊之。己酉，帝于内东门制服发哀，群臣进名奉慰。
　　赵德明帅所部出侵回鹘，长星昼见，德明惧而还。
　　是岁，辽始御前引试进士，放刘三宜等三人。
　　　　 ○真宗膺符稽古神功让德文明武定章圣元考皇帝大中祥符三年（辽统和二十八年）
　　春，正月，种放归终南山。帝谓宰相言：“放隐居力学，尝言古今殊时，不当背时效古，此最近于理。”乃诏放赴阙。放表乞赐告，帝许之，又作歌以赐，并赍衣服、器币，令京兆府每季遣幕职就山存问。放为弟汶求官，即授秘书省正字。
　　知天雄军寇准言：“振武勇士接送辽使过境，臣已各给装钱。”帝谓辅臣曰：“寇准好收入情以求虚誉，卿等今见之矣。”乃诏谕准，不当擅有给赐，命备钱偿官。
　　二月，辽主如长泺。
　　乙酉，丁谓请承天节禁屠宰刑罚，从之。
　　癸巳，升州民以知州张咏秩满，愿借留；即授工部尚书，令再任，仍赐诏奖焉。
　　交州黎至忠苛虐，国人不附，大校李公蕴为至忠亲任，乃逐至忠出城而杀之。其二弟明提、明昶争立，公蕴又杀之，自称留后，遣使奉贡。帝曰：“黎桓不义而得之，公蕴又效尤焉，甚可恶也。然蛮俗何足责战！其用桓故事，授以官爵。”
　　右仆射、判都省张齐贤，言玉清昭应宫缋画符瑞，有损谦德及违奉天之意，又屡请罢土木之役，不听。辛丑，齐贤出判孟州。
　　闰月，甲寅，冬官正韩显符造铜候仪成，并上所著经十卷，其制则本唐李淳风及一行之遗法云。
　　己未，河北转运使李士衡言：“本路诸军岁给帛七十万。当春时民多匮乏，常假贷于豪右，方纳租税，又偿逋欠，以故工机之利愈薄。请官预给帛钱，俾及期输送；民既获利，官亦足用。”诏从之，仍令优与其直。后遂推其法于天下。
　　甲戌，增葺射堂为继照堂，设帟张乐，许士民游观三日。
　　三月，壬辰，以权静海军留后李公蕴为静海军节度，封交趾郡王，赐衣带、器币。
　　丁酉，帝谓王旦等曰：“自北鄙修好，疆埸不耸，朕居安虑危，罔敢暇逸，尝著文自警，置之座右。”乃出《贵廪》、《食珍》、《田夫吟》、《念农歌》、《自戒箴》以示旦等。
　　癸卯，辽上太后谥为圣神宣宪皇后。
　　帝作《念边诗》，赐近臣和。
　　帝谓辅臣曰：“将帅才难。今虽天下无事，然兵不可去，战不可忘，古之道也。”马知节曰：“将帅之才，非可坐而知之，顾临事机变如何耳。咸平中，将帅才略无闻，措置未便，不能御寇，盖以未得其人故也。”帝曰：“知节久任边防，何策为善？”知节曰：“边防之地，横亘虽长，然据要以扼其来路，惟顺安军至西山不过二百里。若列阵于此，多设应兵，使其久莫能进，众将疲弊，时以奇兵轻骑逼而扰之，如敢来犯，即命将深入力战，彼必颠覆不暇。今诸将喜用骑兵，以多为胜；且骑兵之多者布满川谷，而用之有限，苟墙进而前，小有不利，则莫之能止，非所谓节制之师也。臣尝谓善用骑兵者不以多为贵，但能设伏，观寇兵之多少，度地形之险易，寇少而逼而击之，众则聚而攻之，常依城邑以为旋师之所，无不捷矣。”
　　时辽人已盟，大臣方言符瑞，知节每不然之，尝言天下虽安，不可忘战，因自陈：“年齿未暮，五七年间尚可驱策，如边方有警，愿预其行，但得副部署名目及良马数匹、轻甲一联足矣。”帝以为然，乃命制钢铁锁子甲赐之。
　　夏，四月，镇安节度使、同平章事、驸马都尉石保吉卒于京师。帝废朝三日，赠中书令，谥庄武。属孟夏享太庙，未即临丧，遣使谕其家，礼毕，乃临哭之。
　　保吉累世将相，家富于财，性骄倨，历籓镇，待属吏不以礼。帅大名时，叶齐、查道皆知名士，悉命械颈以督粮运。帝尝赐密诏戒之。
　　先是曹玮及张崇贵上泾原、环庆两路州军山川城寨图。己未，帝出以示王钦若等曰：“处置咸得其宜，至于储备亦极详悉，宜令别画二图，用枢密印，一付本路，一留枢密院，案图以计事。”
　　辛酉，赐泰山隐居秦辨号贞素先生，放还山。辨自言百三十岁，帝召至京，与语，多言五代事，亦无它奇，但能服食至长年耳。
　　癸亥，诏：“幕职、州县官，除广南、福建路令预借俸钱外，江浙、荆湖远地，麟、府等州，河北、河东缘边州军，自今并许预借两月俸，馀近地一月。”
　　是日，后宫李氏生子，知开封府周起方奏事，帝谓起曰：“知朕有喜乎？”起曰：“臣不知也。”帝曰：“朕始生子。”即入禁中，怀金钱出，探以赐起。李氏，杭州人，初入宫，侍刘修仪，庄重寡言，帝命为司寝。既有娠，从帝临砌台，玉钗坠，心恶之。帝私卜，钗完当生男子；左右取钗以进，殊不毁，帝喜甚。已而果生子，是为仁宗。后封李氏为崇阳县君。
　　甲子，辽葬太后于乾陵，赐大丞相耶律德昌名曰隆运。庚午，赐宅及陪葬地。
　　辽群臣上言：“山陵已毕，宜改元。”辽主曰：“改元，吉礼也。居丧行吉礼，不孝也。”群臣曰：“前代帝王以日易月，宜法旧制。”辽主曰：“宁违旧制，不为不孝之人。”
　　太常博士石待问上时务策十数条，大率言：“北鄙凶变，非与中国渝盟，即遭其弟篡夺。乞选将练兵，为之预备。”又言：“先朝多任中人陵轹将帅，故罕成功。”帝曰：“人臣指陈时政，有关朕躬过失，虽不近理，亦当优容之。待问乃以祖宗制度所无之事，恣为矫诬，是不可恕也！”即令翰林学士李宗谔诘之，待问辞穷，已而责授滁州团练副使，不得佥署州事。
　　乙亥，出内库钱五百万赎故宰相吕端居第，赐其子蕃。先是帝谓王旦等曰：“端诸子皆幼，长子蕃病足，家事不理，旧第已质于人，兄弟不同处，昨令中使视之，蕃扶杖附表，求赐差遣。朕思之，不若出内库钱赎还旧第，令其聚居。又，僦舍日得千钱，可以赡养。然蕃颇懦，当谕旨，凡有支用，置簿，岁上内侍省。”后六年，蕃为弟蔚娶妻，又表献居第，求加赐予，且言负人息钱甚多。旦曰：“陛下恤孤念往以劝人臣，而蕃重烦圣念，不可听。”帝曰：“宜别出内库金帛赐之，俾偿宿负。蕃弟荀，仍与西京差遣，令蕃同往，自今无得借使它财，命有司为掌僦课给其家，复诏枢密院察其妄费。”旦曰：“陛下推恩终始极矣，唐元和中，还魏征旧第，止降一诏，何尝委曲如是邪？”
　　是月，知雄州兼河北安抚使李允则，言久戍边，乞给假暂乘传赴阙，诏许之。
续资治通鉴--●卷第二十九
●卷第二十九
　　　　【宋纪二十九】　起上章阉茂五月，尽重光大渊献十二月，凡一年有奇。
　　　　 ○真宗膺符稽古神功让德文明武定章圣元孝皇帝大中祥符三年（辽统和二十八年）
　　五月，己卯朔，辽主如中京。
　　丙戌，安定郡王惟吉薨。魏王德昭之子，好学善属文，娴草、隶、飞白。性至孝，初，太祖命孝章皇后抚养之，及后薨，哀过所生，每诵《诗》至“生我劬劳”句，涕泗交下，宗室中称其贤。谥康孝。
　　甲午，诏奖知益州任中正，转运使言吏民列状愿留之也。中正及并州刘综皆以善政闻，帝谓辅臣曰：“籓方重地，切在得人。自今须历方面，始可擢为大官，卿等悉之。”
　　辛丑，京师大雨，平地数尺，坏庐舍，民有压死者，赐布帛。
　　先是，高丽国王王治之妃皇甫氏，有外族金致阳，出入宫掖，人言其有私，王治杖致阳，配远地。王治薨，子诵嗣位，年十八矣。皇甫妃摄政，召致阳，授閤门通事舍人，不数年，贵宠无比。皇甫妃生子，即私于致阳所生也，谋立为王後。王诵有从弟徇，号大良院君，皇甫妃忌之，强令为僧，复遣人潜害，赖寺僧匿之获免。
　　王诵有疾，密召给事中蔡忠顺，谕以辅立询，勿令国属异姓。忠顺议遣人迎询，而召西北面巡检使康肇入卫。肇闻召，行至洞州，其幕下主书魏从、掌书记崔昌素怨王诵，谋为乱，给肇曰：“王疾笃，命在顷刻，宜徐行观变。”肇犹豫不行。皇甫妃闻肇且至，恶之，遣内侍守岊领以遏之。肇父在王京，知衅隙已开，乃为书纳竹杖中，令奴除发为僧，报肇曰：“王已逝，群凶用事，可亟举兵来！”奴昼夜急走至肇所，气竭而毙。肇探仗得书，信为然，即率甲骑五千，声言入靖国难，至平州，始知王诵未薨，丧气垂头良久。其党曰：“业已来，不可止也。”肇意遂决，废王诵为让国公，杀致阳，迁皇甫妃于黄州，流其亲党于海岛；遣兵迎询，立为王。询以肇为西京留守。肇旋弑王诵于积城县。
　　辽主谓群臣曰：“康肇弑其君诵而立询，因而相之，大逆也，宜发兵问其罪。”群臣皆曰：“可。”国舅详衮萧迪里谏曰：“国家连年征讨，士卒抏敝。况陛下在谅阴，年谷不登，创痍未复。高丽小国，城垒完固，胜不为武，万一失利，恐贻后悔。不如遣一介之使，告问其故，彼若伏罪则已，不然，兴师未晚。”辽主狃于南伐之胜，不听，丙午，诏诸道缮甲兵以备东征。
　　六月，庚戌，辽遣使告籴，诏雄州籴粟二万石，贱价赈之。
　　知河中府杨举正言本府父老僧道千二百九十人状请车驾亲祀后土，诏不许。
　　丙辰，颁诸州《释奠玄圣文宣王庙》并《祭器图》。
　　诏：“前岁陕西饥民有鬻子者，官为赎还其家。”
　　翰林侍读学士、礼部尚书郭贽卒。帝以旧学故，亲往哭之，辍朝三日，赠左仆射，谥文懿。贽喜延誉后进，宋白、赵昌言，皆其所荐也。
　　翰林侍读学士、礼部尚书邢昺，被病请告。壬戌，帝亲临问，赐药一奁。故事，非宗戚将相，无省疾临丧之礼，惟郭贽与昺以恩旧特用之。及卒，辍朝二日，赠左仆射。洪湛之得罪也，昺力居多，王钦若德之，昺被宠幸，亦钦若左右之。
　　秋，七月，丙申，户部尚书温仲舒卒，赠左仆射，谥恭肃。仲舒少与吕蒙正契厚，又同登第。仲舒黜废累年，蒙正居中书，极力援引；及被任用，反攻蒙正，士论薄之。
　　己亥，诏：“南宫、北宅大将军已下各赴书院讲经史。诸子十岁以上并须入学，每日授经书，至午后乃罢；仍委侍教教授、伴读官诱劝，无令废惰。”
　　辛丑，文武官、将校、耆艾、道释三万馀人诣阙请祀汾阴后土，不允。表三上，八月，丁未朔，诏以来年春有事于汾阴。
　　戊申，以知枢密院事陈尧叟为祀汾阴经度制置使，翰林学士李宗谔副之。
　　河北转运使李士衡献钱帛三十万以佐用度，诏褒之。
　　己酉，发陕西、河东兵五千人赴汾阴给役，置急脚递铺，出厩马，增驿传递铺卒至八千馀人。
　　庚戌，命翰林学士晁迥、杨亿等与太常礼院详定祀汾阴仪注。
</div>
    <div class="pagination">
<a href="续资治通鉴_page38.html">上一页</a><span>...</span><a href="续资治通鉴_page34.html">34</a><a href="续资治通鉴_page35.html">35</a><a href="续资治通鉴_page36.html">36</a><a href="续资治通鉴_page37.html">37</a><a href="续资治通鉴_page38.html">38</a><span class="current-page">39</span><a href="续资治通鉴_page40.html">40</a><a href="续资治通鉴_page41.html">41</a><a href="续资治通鉴_page42.html">42</a><a href="续资治通鉴_page43.html">43</a><a href="续资治通鉴_page44.html">44</a><span>...</span><a href="续资治通鉴_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
