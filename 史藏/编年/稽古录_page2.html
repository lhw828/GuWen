<!DOCTYPE html>
<html>
<head>
    <meta charset="UTF-8">
    <title>稽古录 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稽古录 - 第 2 页/共 7 页</h1>
    <div class="content">　　梁太祖【六年】
　　均王【十年】
　　唐庄宗【三年】
　　明宗【八年】　　　　　　潞王【二年】
　　晋髙祖【七年】
　　齐王【四年】
　　汉髙祖【二年】
　　隠帝【二年】
　　周太祖【四年】
　　世宗【五年】
　　巻十六
　　厯年图序
　　巻十七
　　本朝
　　太祖【建隆三年　干徳五年　开寳八年】太宗【太平兴国八年　雍熙四年　端拱二年淳化五年　至道三年】
　　巻十八
　　真宗【咸平六年　景徳四年　大中祥符九年天禧五年　干兴一年】
　　巻十九
　　仁宗【天圣九年　明衜二年　景祐四年　寳元二年　康定一年】
　　巻二十
　　仁宗【庆厯八年　皇祐五年　至和二年　嘉祐八年】英宗【治平四年】
　　【臣】等谨案稽古録二十巻宋司马光撰光既撰资治通鉴又有举要厯有目録有厯年图有百官表厯年图仍依通鉴起于三晋终于显徳百官表止着宋代是书则上溯伏羲下讫有宋靡不备载而为书不过二十巻葢以各书巻帙繁重又厯年图刻于他人或有所增损乱其巻帙故芟除繁乱约为此编而诸论则仍厯年图谱之旧陈振孙书録解题曰越本彚聚诸论于一巻潭本则分系于各代之后此刻次第葢依潭本较越本易于循览朱子甚重其书尝曰可备讲筵续六经读之虽推之未免少过然观其诸论于厯代兴衰治乱之故反覆开陈靡不洞中得失其言诚不悖于六经通鉴文繁猝不易究是编言简而义该洵读史者之圭臬也南渡以后龚颐正尝续其书今永乐大典所载尚有全本然颐正人品逊光逺甚持论未允是非颇乖于公议陈振孙不取其书诚非无见葢视光所作不可同日语矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　进稽古録表
　　臣光言窃以九州四海一日万防将察知民物之性情盖布在文武之方防虽厯年多而举其大要则用力少而见夫全功恭以皇帝陛下富有春秋敉宁方夏念终始典于学于缉熙单厥心延登老成亲近观讲发论语章句探经艺之同归诵寳训丁宁宪祖宗之不易有本如是实惟滥觞惟稽古尧舜之旧章惟信史春秋之成法高山可仰覆辙在前其兴亡在知人其成败在立政或当艰难之运而不能师用贤智或有恻隠之意而无以照知忠邪载籍之编患乎太漫鉴观之主力不暇遑敢用芟夷略存体要由三晋开国迄于显徳之末造臣既具之于厯年图自六合为宋接乎熙宁之始元臣又着之于百官表乃若威烈丁丑而上伏羲书契以来对越神人可用龟镜悉从论纂皆有慿依总而成书名为稽古録二十巻因仍书局缮写奏篇兹冒昧以上陈助聪明之逺览臣光中谢恭惟太皇太后陛下定九鼎以守天下之重器乗六龙以御古今之正权思齐之功啓佑圣学过物之济燕及宗祧至于法弊于凉而改为官非其人而变置御戎之防上下措国之势安危据旧以鉴新去彼而取此陶成万化简在两宫七庙乗无疆之休微臣与不朽之业干冒宸扆无任司马光进表











　　钦定四库全书
　　稽古録巻一
　　宋　司马光　撰
　　伏羲氏
　　太昊伏羲氏【太昊有天下之号伏羲氏其所以有天下之号也惟天生民有欲无主乃乱必立聪明之君长以司牧之何谓司牧盖民不足于衣食则能养之衣食足矣或不知礼义相侵渔则能教之教之备矣或顽嚚不从则能威之由是民爱之如父母仰之如日月信之如四时畏之如雷霆莫不恱服推而尊之聪明之小者所服寡聪明之大者所服众所服寡者为聚邑之长为士大夫卿所服众者为一国之君君一国者是为诸侯天下为国位均力敌或相侵陵吞噬莫能相治必待天生圣人出乎其类拔乎其萃聪明照万事威令行四海天下无不归往而率服然后为天子夫天地者万物父母诸侯者一国父母天子者万国父母人之至尊无与为比惟父事天母事地故曰天子伏羲之前为天子者其有无不可知也如天皇地皇人皇有巢燧人之类虽于记有之语多迂怪事不经见臣不敢引独据周易自伏羲以来叙之】风姓【姓者人之所自生也】以木徳继天而王都宛丘【今陈州是也】仰则观象于天俯则观法于地于是始作八卦【太昊之时有龙负图出于河太昊法而象之始画八卦曰乾坤震巽坎离艮兊】以通神明之徳【神明谓造化也干为天坤为地震为雷巽为风坎为水离为火艮为山兊为泽造化万物皆由此八者而生成通导也作八卦以通导造物之徳使人知之也】以顺万物之情【干健也坤顺也震动也巽入也坎陷也离丽也艮止也兊説也万物之情无出此八者】作结绳而为网罟以佃以渔【佃音田佃猎取禽兽也渔取鱼也】上古之民处于草野未知农桑但逐捕禽兽食其肉衣其皮禽兽飞走非人所及制之甚难无以御饥寒故太昊教之为罟网以罗禽兽漉水物又教民豢养六畜马牛羊豕犬鸡无逐捕之劳可以充庖且以为牺牲享神只故号伏羲氏亦号庖牺氏
　　神农氏
　　炎帝神农氏姜姓继伏羲以火徳王天下是时民益多禽兽益少炎帝乃教民播种百谷斵木为耜揉木为耒春耕夏耘秋获冬藏民食以充故号神农氏炎帝以一人所为不足以自养必通功易事贸迁有无乃教民日中为市致天下之民聚天下之货交易而退各得其所
　　有熊氏
　　黄帝有熊氏姬姓曰轩辕有熊国君少典之子生而神灵弱而能言幼而徇齐【徇疾齐速也】长而敦敏成而聪明炎帝既没子孙徳衰蚩尤始作乱延及于平民罔不寇贼奸宄夺攘矫防【羣行攻劫曰寇杀人不忌曰贼在外曰奸在内曰宄自来而取曰攘矫诈防杀也】黄帝乃治五兵以征之与蚩尤战于涿鹿之野禽而杀之【涿鹿涿州】诸侯皆去神农氏归黄帝黄帝与炎帝子孙战于阪泉之野三战然后得其志诸侯咸尊黄帝为天子代神农氏黄帝以民生有欲衣食虽备茍无礼义则强陵弱众暴寡智欺愚勇苦怯于是始制轩冕垂衣裳贵有常尊贱有等威使上下有序各安其分而天下大治作舟楫以济不通服牛乗马引重致逺正名百物天下有不顺者征之平者去之邑于涿鹿之阿迁徙往来未尝宁居在位百年而崩年百一十岁有二十五子其得姓者十四人为十二姓姬酉祁已滕箴任荀僖姞儇依【姞其讫切儇呼縁切】金天氏
　　少昊金天氏己姓曰挚亦曰青阳黄帝之子继黄帝以金徳王天下故号金天氏都曲阜【今兖州】
　　髙阳氏
　　颛顼髙阳氏黄帝之孙也父曰昌意髙阳氏以水徳王天下都濮阳静渊而有谋疏通而知事养财以任地履时以象天北至幽陵南暨交趾西蹈流沙东极蟠木动静之物小大之神【主山川神】日月所照莫不平服先是帝王皆以天瑞为官师之名至髙阳氏始为民师而命以民事在位七十八年寿九十一岁
　　髙辛氏
　　帝喾髙辛氏黄帝之曽孙嚣之孙蟜极之子也都亳【今谷熟号南亳】普施利物不于其身聪以致逺明以察微顺天之义知民之急仁而威惠而信脩身而天下服其色郁郁其徳嶷嶷其动也时其服也衷执中而徧天下日月所照风雨所至莫不从化在位七十年寿百有五岁















　　稽古録巻一
　　钦定四库全书
　　稽古録巻二
　　宋　司马光　撰
　　陶唐氏
　　帝尧祁姓曰放勲帝喾之子初封于陶后改封唐故曰陶唐氏年十六以唐侯升为天子都平阳【今晋州】尧钦明文思【威仪表备谓之钦照临四方谓之明经纬天地谓之文道徳纯备谓之思】允恭克让光被四表格于上下【允信克能光充格至也既有四徳又信恭能让故其名闻充溢四外至于天地也】克明骏徳以亲九族【骏大也言尧能脩明其大徳以睦上自髙祖下至孙等列旁支之亲大学所谓身修然后家齐也】九族既睦平章百姓【百姓国人也言九族之外臣民之异姓者也皆化九族而平和章明所谓家齐然后国治也】百姓昭明协和万邦黎民于变时雍【昭亦明也协合黎众时是雍和也言天下众民皆变化化上是以风俗大和所谓国治然后天下平】尧徳广运乃圣乃神乃武乃文【广谓所覆者大运谓所及者逺圣无不通神妙无方文经天地武定祸乱】稽于众舍已从人【稽考也虽聪明不独断自用必考察从谋舍己所有从人所长所以为圣】其仁如天其智如神就之如日【温燠】望之如云【能庇廕天下】惟天为大惟尧则之【则法也法天行化】荡荡乎民无能名焉【荡荡广逺之称言其布徳广逺民无能识其名】巍巍乎其有成功【功成化隆髙大巍巍】焕乎其有文章【焕明也其立文垂制又着明】命羲和厯象日月星辰敬授人时【重黎之后羲氏和氏世掌天地四时之官星五星辰日月所防十二次厯象其分节谨记天时以授人也】允厘百工庶绩咸熙【厘治工官庶众绩功咸皆熙广也言定四时成岁厯以告时授事则能信治百官众功皆广】时洪水为灾尧咨四岳【唐虞建百官内有百揆四岳如今之宰辅百揆掌揆度百事四岳分掌四时及四岳诸侯之政】举能者使治之四岳举鲧【古本切】尧知鲧顽嚚傲狠不可用【心不则徳义之经为顽口不道忠信之言为嚚】四岳固请试之尧屈己从之【所谓舍己从人】鲧治水九年功用弗成尧老有子丹朱不肖欲逊位于四岳四岳辞以不徳尧使明举有明徳之人搜在侧陋者众乃曰有鳏在下曰虞舜【舜年三十未娶故曰鳏虞今河中府虞乡县妫水之汭舜所居也】帝曰俞予闻如何【俞然也然其所举尧闻舜而不用亦任天下之耳目不自任也】岳曰瞽子父顽母嚚象傲【舜父有目不能分别善恶故时人谓之瞽瞍象舜弟之字傲慢不友言皆恶】克谐以孝烝烝又不格奸【谐和烝进也言能以至孝和谐顽嚚昏傲使进进于善道以至自治不至陷入于奸恶盛徳之至无恶不化】帝曰朕其试哉【舜至徳升闻尧犹试之者将授以大任不得不重愼】女于时观厥刑于二女【女妻刑法也尧于是以二女妻舜观其法度接二女以治家观治国】厘降二女于妫汭嫔于虞【降下嫔妇也舜为匹夫能以义理下帝女之心使行妇道于虞氏】帝曰钦哉【叹舜能脩已行敬以化帝女则其所能者大矣】于是登舜于朝厯试诸难【试以治民之难事】既有大功遂使摄行天子事尧在位一百一年寿百一十七岁而崩百姓哀慕如丧考妣舜封尧后于唐为虞宾








　　稽古録卷二
　　钦定四库全书
　　稽古録卷三
　　宋　司马光　撰
　　有虞氏上
　　帝舜有虞氏姚姓曰重华其先出于髙阳氏祖曰桥牛父曰瞽瞍舜濬哲文明温恭允塞【濬深哲智也其徳信充塞上下】父母弟顽嚚不友日以杀舜为事舜耕于厯山以失爱于父母日号泣于旻天不敢怨怼失子道负罪引慝以事只见瞽瞍防防齐栗【齐侧皆切】瞽亦信而顺之弟象亦化之不至于大恶至徳升闻尧既妻以女试之乃命以位舜举伯奋仲堪叔献季仲伯虎仲熊叔豹季狸八元【元善也】使布五教于四方【五教父义母慈兄友弟恭子孝亦曰五典典常也】五典克从内平外成举苍舒隤【徒回切】敳【五开切】梼【音桃】戭【音演】大临厐降庭坚仲容叔达八恺【恺和也】使揆百事百揆时序地平天成流共工驩兠【都侯切】三苗鲧四凶于四裔而天下咸服四门穆穆【穆穆美也诸侯来朝者皆有美徳无凶人也】隂阳和顺烈风雷雨弗迷尧知舜功徳大成欲使陟帝位舜辞不受乃使舜摄行天子事代已巡守朝四岳诸侯舜察璿【音旋】玑玉衡以齐日月五星之行度以考正厯数二十有八载尧乃殂落舜服丧三年毕始即天子位都蒲阪【今河中府】明四目达四聪【广视聴于四方使天下无壅塞】命禹宅百揆【宅居也居百揆之官】弃为后稷播时百谷【播布也布种百谷】契为司徒敷五教【敷亦布也】臯陶作士典五刑惟明克允刑期于无刑【虽或以杀止杀终无犯者刑期于无所刑】垂共工益作虞掌山泽草木鸟兽【取之有时用之有节】伯夷作秩宗典三礼防典乐教胄子击石拊石百兽率舞箫韶九成鳯皇来仪【韶舜乐名仪有容仪】龙作纳言出纳惟允舜上循尧道下任众贤恭已南面无为而治舜好问而好察迩言【浅近之言】隠恶而扬善【人言恶者隠而不彰善者宣扬而行之】执其两端用其中于民临下以简御众以寛罚弗及嗣赏延于世【延及也父子罪不相及而及其赏道徳之政】宥过无大刑故无小【过误所犯虽大必宥不忌故犯虽小必刑】罪疑惟轻功疑惟重【刑疑附轻赏疑从重忠厚之至】与其杀不辜宁失不经【经常也宁失不常之罪不枉不辜之善仁爱之道】君臣常相儆戒于朝禹曰后克艰厥后臣克艰厥臣政乃乂【乂治也能知为君难为臣不易则其政治】益曰任贤勿贰去邪勿疑【一意任贤果于去恶】罔违道以干百姓之誉【干求也失道求名古人贱之】罔咈【音佛】百姓以从己之欲【咈戾也专欲难成犯众兴祸故戒之】臯陶曰在知人在安民禹曰知人则哲能官人安民则惠黎民怀之此帝尧所难臯陶曰亦行有九徳亦言其人有徳乃言其行事以验之曰寛而栗【性寛大而能庄栗】柔而立【和柔而能立事】愿而恭【慤愿而恭恪】乱而敬【乱治也有治而能谨敬】扰而毅【扰顺也致果为毅】直而温【行正直而气温和】简而廉【性简大而有廉隅】刚而塞【刚断而塞实】彊而义【无所屈挠动必合义】彰厥有常吉哉【彰明吉善也其人行此徳有常不变至于彰著此真吉士可用哉】三徳有家【九徳之中有其三可以为卿大夫】六徳有邦【可以为诸侯】翕受敷施九徳咸事俊乂在官【翕合也能合受三六之徳而用之以布施政教使九徳之人皆用事谓天子如此则俊徳治能之士并在官】兢兢业业一日二日万防【兢兢戒愼业业危惧防者动之微吉凶之先见者也王者戒惧于事微小之时制治于未乱保邦于未危则易为力已乱已危则难为功一日二日之间防微之事至有万端不可不察】无旷庶官天工人其代之【旷空也位非其人为空官言百官代天理物不可以天官私非其才】天聪明自我民聪明【自用也言天因民而降之福民所归者天命之天视听人君之行用民为聪明】天明畏自我民明威【天威可畏亦用民成其威民所叛者天讨之是天明可畏之效】帝曰臣作朕股肱耳目【言大体若身】予违汝弼汝无面从退有后言【我违道汝当以义辅正我无得面从我违而退有言我不可弼】禹曰万邦黎献共惟帝臣惟帝时举敷纳以言明试以功车服以庸【献贤也万国众贤共为帝臣帝宜以时举其秀者先使布纳其为治之言察其是非能言者未必能行故又宜试之以事以明辨众言之虚实必待其功効显著然后赐之车服爵命而用之】
</div>
    <div class="pagination">
<a href="稽古录.html">上一页</a><a href="稽古录.html">1</a><span class="current-page">2</span><a href="稽古录_page3.html">3</a><a href="稽古录_page4.html">4</a><a href="稽古录_page5.html">5</a><a href="稽古录_page6.html">6</a><a href="稽古录_page7.html">7</a><a href="稽古录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
