<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 4 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 4 页/共 73 页</h1>
    <div class="content">　　【前守陈宁苛刻人呼陈烙铁观尽改所为明教化正风俗郡中翕然课绩为天下最明年擢四川行省叅政以部民乞留命还任初张士诚以苏州旧治为宫迁府治于都水行司观以其地湫溢还治旧基又濬锦帆泾兴水利或谮观既灭之基帝怒命御史亷其事遂被诛帝寻悔命归观与长洲髙启善为移其家郡中帝见启所作上梁文怒腰斩于市】质实【锦帆泾在苏州府盘门内相传吴王锦帆以游故陈宁初名亮赐名寜茶陵人】
　　髙丽国王请遣子弟入国子学
　　【髙丽国王王颛遣密直同知洪师范郑梦周等奉表贺平夏贡方物且请遣子弟入太学帝以涉海逺来离其父母令中书省谕其国王与羣下熟议母勉强】
　　夏四月振济南莱州饥
　　【山东行省言济南莱州连年旱涝伤禾麦民食草实树皮帝即命于淮安运粟振之】质实【济南汉国宋置府元改路明复府莱州隋置元仍为州明洪武九年升府今因之】
　　诏天下行乡饮酒礼
　　【应天府及直各行省府州县每嵗孟春孟冬有司与学官率士大夫老者行之于学校民间里社以百家为一防粮长或里长主之年最长者为正宾余以齿序毎季行之读律今则以刑部所编申明戒谕书兼读之武职于毎月朔日以大都督府所编戒谕书率僚佐读之】
　　六月定宫官女职
　　【帝以汉唐宫官过多宜防女宠法将来命礼部议定设六局一司凡官七十五人女史十八人】质实【六局尚宫尚仪尚服尚食尚寝尚功一司宫正俱正六品】
　　作铁榜戒功臣
　　【帝以功臣不能检下作铁榜胪目凡九以申诫之】质实【一内外各指挥千户等不得私受公侯金帛衣物二公侯不得私役官军三不得强占官民埸泊园冶四内外官军不得于公侯门首侍立聼侯五管庄人等不得倚势欺欧人民六屯佃奴仆及其亲属人等不得倚势侵夺田产财物七不得私托门下影蔽差徭八公侯之私欺压良善侵夺人者四犯与庶人同罪九不得受诸人投献物业】
　　振山东饥免被灾郡县田租
　　【山东髙唐濮二州聊城堂邑朝城等县饥敕吏部尚书赵莩坚往振之又命以米六万六千余石振莱州东昌饥蠲登莱二州逋租及今年夏麦是月又命振庆阳府安化合水环三县饥自五月至秋七月鳯翔平凉雨雹二麦伤豆麦诏免其税苏州府崇明县水诏以所报报未尽令尽报免之八月免通州海门县被水田租】质实【髙唐州元置明及今因之属东昌府濮州隋置明属东昌府今属曹州府聊城秦县明为东昌府治堂邑县隋置明属东昌府今皆因之朝城县唐置明属濮州今属曺州府东昌元路明改府今因之安化县唐置明为庆阳府治合水县唐分隋合水县置环县元环州明改县俱属庆阳府今皆因之崇明县元州明降县治中改属太仓州今因之通州后周置明属扬州府今直州海门县后周置元明屡徙本朝康熙十一年省入通州今改设海门防】
　　秋八月倭冦福寜明州卫指挥佥事张亿讨之中流矢卒
　　【倭入冦前后杀掠居民三百五十余人焚烧庐舍千余家刼官粮二百五十石张亿率兵讨之中流矢卒事闻遣使致祭防其家】质实【福宁元升长溪县为福宁州明初降县后升直州今升府】
　　元兵侵云内州同知黄里死之
　　质实【云内州辽置金元因之明废为卫拉特所据今乌喇特旗西北在归化城西三百六十里】
　　冬十月免应天太平镇江宁国广徳田租
　　十一月纳克楚侵辽东
　　十二月诏百官奏事启皇太子













　　御定资治通鉴纲目三编卷一
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷二
　　【起癸丑明太祖洪武六年尽丙寅明太祖洪武十九年】凡十四年
　　【癸丑】六年春正月觐天下府州县官
　　【先是元年春府州县吏来朝谕曰天下新定百姓财力俱困如鸟初飞木初植勿拔其羽勿撼其根惟亷者能约已而爱人贪者必朘人以肥已尔等戒之至是觐府州县官赐酒食明日陛辞论之曰慈祥恺悌】
　　【身之徳也越簿残酷徳之贼也若伪为慈祥必　无仁夔之实伪为恺悌又无乐易之诚尔等勉之】质实【明防典洪武初外宫毎年一朝二十九年始定以辰戍丑未年为朝觐之期】
　　选朝天宫道士供事郊坛
　　【天地社稷山川香币皆令司之】质实【朝天宫在上元县西即吴治城宋天庆观也明初改名】
　　免辽东金复二州税
　　【辽东金复二州去年旱税粮不供诏免之】质实【金州本髙丽南苏城唐置金州金改苏州后改金州明改卫今寜海县复州辽置金因之元废明改卫今复州属奉天府】
　　汪广洋罢为广东行省参政
　　【时左丞胡惟庸专省中事广洋无所建白故黜之】
　　二月停科举命有司察举贤才
　　【帝初以官多阙员举人俱免防试赴京聴选正月以举人蒋学阎钝为起居注傅宗岩崔莘为给事中赵震殷哲为翰林应奉又择其年少俊异者张唯王辉李端张翀为翰林编修萧韶为秘书监直长继又以王琏张鳯任敬马亮陈敏俱为编修入禁中文华堂肄业命赞善大夫宋濓等为之师帝政暇亲品隲其文曰给光禄酒馔毎食皇太子亲王迭为之主嵗时赐赉甚厚二月以冇司所取多属少年有文无实遂暂罢科举更令有司察举贤才以徳行为本文艺次之其目曰聪明正直曰贤良方正曰孝弟力田曰儒士曰孝亷曰秀才曰人才日耆民皆礼送京师不次擢用而各省贡生亦由太学以进于是罢科举者十年帝又尝令国子生习骑射谕之曰古之学者其文足以经邦武足以戡乱故能出入将相定安社稷今天下承平尔等虽务文学亦岂可忘武备耶】
　　命御史及按察使考察有司
　　【命御史台令监察御史及各道按察司察举天下有司有无过犯奏报黜陟帝谕台臣曰君子有犯出于过误可以情恕小人不去则贻民患故朕于亷能之官虽有过常加宥免若贪虐之徒虽小罪不赦也】质实【此者察之始明史选举志考察通天下内外官计之其目有八曰贪曰酷曰浮躁曰不及曰老曰病曰罢曰不谨京官六年以己亥嵗四品以上自陈取上裁五品以下分别致仕降调间住为民具册奏请谓之京察自治时定以外官辰戌丑未年朝觐之期随举行察典谓之外察州县以月计上之府府上下其考以嵗计上之布政司至三嵗抚按通核其属事状造册具报丽以八分而处分察例有四与京官同迄明相沿行之不废谓之大计计处者不复叙用】
　　三月癸卯朔日有食之
　　设六科给事中
　　【明初统设给事中掌侍从规諌补阙拾遗至是分为吏户礼兵刑工六科各设给事中二人凡十二人后増至八十一人称元士二十二年改为源士二十四年毎科増都给事中一人左右给事中各一人】质实【给事中正五品洪武四年改正七品后増给事中共四十人都给事中正八品左右给事中从八品给事中正九品建文中改都给事中正七品给事中从七品不置左右给事中永乐中仍置左右给事中亦从七品】
　　颁昭鉴录戒诸王
　　【先是命陶凯张筹等采摭汉唐以来藩王善恶堪为劝戒者防凯出参行省编辑未成于是召文原吉王僎等续修之书成二卷赐名昭鉴录颁赐诸王】质实【张筹字惟中无钖人王僎字幼度祥符人】发明【太祖谓秦王傅文原吉等曰朕于诸子常切谕之此书必时时进説使知所警戒赵伯鲁之失简汉淮南之招客过犹不及非所望也是帝之于诸子虑之非不深教之非不切然而樉多过失栅有异谋至于惠成之间衅深寻斧盖以裂地而封势成宠偪又岂空言之所能禁制哉】
　　命徐达等帅师镇山西北平
　　【先是帝命徐达李文忠练兵山西北平寻召还至是以元兵窥塞乃命达文忠及冯胜邓愈汤和等帅师往镇以备之初元宗室四大王逃匿岢岚山中结寨自固寻出攻武州指挥程桂等击败之已而国公鲁尔等侵迁安杀知县永平卫指挥杨某与战死之指挥樊某率兵来援敌引去追至董家口敌返兵接战樊亦死之达驻临清遣文忠及顾时傅友徳等统骑兵胜和及俞通源来亮视等统步兵分驻山西北平相机备御元兵复侵武朔等州达俱遣将击走之河州土门峡边警千户王才战死保徳河曲为元将普贤努等所陷太原右卫千户冯铭追击之复其地指挥使常守道王约等追元遗兵斩其左丞相瑚图克擒平章鼎鼎达人自大同遣将掩捕武平章等于懐柔县之三角村】质实【岢岚山在岢岚州北百里岢岚州宋岢岚军金升州元为岚州地明置县属太原府寻开州今因之武州唐置元顺寜府明洪武四年废府永乐中为宣府镇宣徳五年置万全都司今兴化府迁安县金置元属永平路明属永平府今因之氷平卫在永平府南董家口闗在抚寜县东北七十里朔州后魏置元属大同路明属大同府今属朔平府土门闾在河州西九十里保徳州宋军金置州元因之明属太原府今直州河曲县金置元省入保徳州明初复置属太原府今属保徳州懐柔县唐置元废明复置属顺天府今因之三角村在县东北鲁尔旧作驴儿普贤努旧作普贤奴湖图克旧作忽都鼎鼎旧作定定今并改】
　　夏四月定开国勲臣諡号
　　【楚国公廖永安諡武闵豫国公俞通海諡忠烈蔡国公张徳胜諡忠毅髙阳郡公耿再成諡武壮越国公胡大海諡武庄梁国公赵徳胜諡武桓以永义侯桑世保与汉光武封冦恂为承义侯景丹为奉义侯同不重諡初帝定金陵以元御史大夫福寿死节为之立庙至是复议赠其官礼部言元已赠福寿浙江行省左丞相上柱国追封卫国公諡忠肃宜仍其旧帝是之令春秋遣官致祭谕侍臣曰疾风知劲草板荡识忠臣共福寿之谓乎】质实【福夀唐古人　唐古旧作唐兀今改】
　　六月京师城成
　　【城周九十六里门十有三后复建外郭周一百八十里门十有六】质实【内为宫城外为京城门十三南曰正阳南之西曰通济又西曰聚寳西南曰三山曰石城北曰太平北之西曰神防曰金川曰钟阜东曰朝阳西曰清凉西之北曰定淮曰仪鳯其外郭洪武二十三年建门十六东曰姚坊仙鹤麒麟沧波髙桥双桥南曰上方夹冈鳯台大驯象大安徳小安徳西曰江东北曰佛寜上元观音】
　　元库库特穆尔侵雁门
　　【守闗指挥吴均率众拒之自卯至午大呼曰援兵至矣众皆踊跃欲战元兵闻之解去均追击败之】
　　免河间开封延安汾州被灾田租
　　【北平河间河南开封陜西延安诸府蝗山西汾州旱诏免共租】质实【河间汉国元路明改府今因之延安隋郡元路明改府今因之汾州后魏置元属冀寜路明万厯二十三年升府今因之】
　　秋七月命户部稽各省水旱灾分数优恤之
　　以胡惟庸为右丞相陈寜为御史大夫
　　【自汪广洋罢帝以惟庸为才宠任之所为多称防遂至大用寜性残刻以惟庸荐擢居宪台益务威严帝屡责之寜不能改】
　　八月建歴代帝王庙
　　【帝以御史答禄与权等言诏祀三皇乃命礼官考定五帝三王及汉唐宋创业之君俱于京师立庙致祭其余守成贤君令有司立陵庙皆毎嵗春秋祭之】质实【建歴代帝王庙于钦天山之阳同堂异室祀三皇五帝夏禹商汤周文王武王汉髙祖光武唐髙祖太宗宋太祖元世祖已而寝祀周文王唐髙祖増祀隋髙祖寻罢与权字道夫其先蛮部人有别号答禄者子孙因以为氏】
　　九月定有司季报嵗报
　　【初府州县户口钱粮学校狱讼毎月具书于册县达州州达府府达行省类咨中书吏赜烦碎公私多糜费又有司决狱笞五十者县决之杖八十者州决之一百者府决之徒以上具狱送行省移驳繁而贿赂行帝命中书省御史台详议革月报为季报以季报之数类为嵗报凡府州县狱囚依律断决毋俟转发其有违枉御史按察使纠劾至二十六年定制布政司及府州县笞杖就决徒流军杂犯死罪解部审录具死囚所坐罪名上部详议如律者大理寺拟覆平允监收侯决不如律者驳回改正再问驳至三改拟不当将官吏奏闻谓之照驳囚有翻异改调别衙门间拟二次不服则具奏防九卿鞫之谓之圆审三四讯不服而后请防决焉】
　　冬十一月潞州贡人参却之
　　【帝曰人参得之甚难毋重劳民往者金华进香米太原进葡萄酒俱止之国家以养民为务奈何以口腹累人】
　　振真定饥
　　【真定府晋州冀州赵州饶阳新河武邑诸县饥诏兵部尚书刘仁等振之初饶阳知县郭掼见邑中大饥民食草实木皮遂以上闻帝览其奏复咨访得晋冀等州皆饥乃命仁等往各州县振之蠲其租赋】质实【晋州元置属真定路明属真定府今因之冀州后魏置明属真定府今直州赵州北齐置明属真定府今直州饶阳汉县明属晋州今属深州新河五代时为镇宋置县武邑汉县明并属冀州今因之刘仁武昌人】
　　闰月録故功臣子孙
　　【功臣早世恩未及嗣者录凡二百九人后又录丁忠等五百十一人授指挥千百户等官有差】
　　定大明律
　　【先是尝颁律令恐民不能周知命大理卿周桢等为之直解又令儒臣同刑官讲唐律日进二十余条至是重命刑部尚书刘惟谦详定大明律每奏一篇揭两庑亲加裁酌明年二月书成篇目一凖于唐采用旧律二百八十八条续律百二十八条旧令改律三十六条因事制律三十一条掇唐律以补遗百二十三条合六百有六条分为三十卷至三十年作大明律诰成颁行天下】质实【周桢字文典江寜人刘惟谦明史附周桢传不详何许人大明律篇目曰卫禁曰职制曰户婚曰廐库曰擅兴曰贼盗曰鬬讼曰诈伪曰杂律曰捕亡曰断狱曰名例凡十二】
　　发明【明太祖初惩元季废弛刑用重典后屡诏厘正至三十年申画一之制令子孙世守羣臣有稍议更改即坐以变乱祖制之罪又诏内外风宪官以讲读律令考校有司欲使人知律意日乆视为具文于是奸吏骩法任意轻重因律起例因例生例例愈纷而弊无穷至律有取自上裁临时处治者因罪在八议与一切疑狱及律无明文者设非谓任情生杀之巴英宪以后钦恤微而侦伺炽巨憝罪如山积而中防纵之不问无妄无辜而片纸付诏狱为祸尤烈盖锦衣之狱太祖末年禁不复用而成祖违之东厰之设始于永乐作法不臧末流滋甚权移厰卫而律意不可问矣】
　　【甲寅】七年春正月遣将屯田河南山东北平
　　【帝初立民兵万户府寓兵于农又遣诸将屯兵龙江诸处惟康茂才绩最诏褒之四年诏河南山东北平陜西山西及直隷淮安诸府屯田且勿微三年后亩收租一斗六年太仆丞梁额森特穆尔言寜夏四川土膏沃宜招集流亡屯田从之至是以河南山东北平建置兵卫而饷劳民供乃命都督佥事王简往彰徳王诚往济寜平章李伯升往真定泾理屯务明年又命邓愈等诸将分屯陜西河南北平官吏犯罪谪鳯阳屯种民犯流罪者鳯阳输作一年然后屯种命李善长朱亮祖俞通源抚谕诸屯劝课农事又因海运饷辽有溺死者遂益讲屯田政天下卫所州县军民皆事垦辟其制移民就寛乡罪徙者为民屯领之有司而军屯则领之卫所边地三分守城七分耕作内地二分守城八分屯种人授田五十亩给牛种教树植复租赋民以不困而军饷益饶梁额森特穆尔旧作良埜僊帖木尔今改】
　　遣总兵官吴祯巡海备倭
　　【先是帝遣使倭国告以即位且诘入冦之故其王良怀不受命已又遣赵秩赍诏往谕良怀见之曰往者防古欺我小邦令其臣赵姓者来訹我今新天子即位使者亦姓赵岂防古裔耶目左右将刃之秩不为动严词折之良怀气沮下堂延秩礼遇甚隆遣其僧祖来奉表称臣贡方物帝以其俗佞佛可以西方教诱也遣僧祖阐等送使者还赐良怀大统厯及罗缎等物祖阐等至为其国演教国人颇敬信而良懐故无礼拘之二年始放还倭冦掠如故乃以桢统总兵官都督于显副之总江隂四卫军出海至琉球大洋获其兵船献俘京师其后屡遣僧奉贡但赍书上中书省而无表帝却勿受命礼部移牒责之并谕以欲征之意良懐上表词多倨慢乃専务海防帝着祖训列不征之国十五日本与焉自是朝贡不至而海上之警亦渐息】质实【琉球在福建泉州府东海岛中接漳泉兴福四州界其国王初姓欢斯氏名渴剌兜至元末国分为三有三王曰中山曰山南曰山北皆以尚为姓赵秩官莱州府同知不详何许人赵姓赵良弼事见元史日本传于显黄梅人】
　　二月丁酉朔日有食之
　　免济南平阳太原汾州等州县被灾田租
　　【先是正月振松江府水灾八千余户户赐钱五千是月以济南府歴城等县蝗平阳太原府汾州及卫辉府汲县旱皆免租苏州府属县民缺食遣官发米麦振贷之】质实【歴城汉县明为济南府治汲汉县明为卫辉府治今皆因之】
　　修曲阜孔子庙
　　【立孔顔孟三氏子孙为教授俾讽其族人】
　　三月方国珍卒
　　【国珍以至正二十七年来降幕下士詹鼎为表乞哀甚至帝心怜而赦之趋入朝授广西行省左丞食禄不之官至是卒于京师】质实【詹鼎寜海人】
　　夏四月都督蓝玉拔兴和
　　【时元将托音特穆尔守兴和玉大败其众于白酒泉擒国公特尔黙齐及官属五十九人托音特穆尔弃城走】质实【白酒泉在故兴和城西南　托音特穆尔旧作脱因帖木儿恃尔黙齐旧作帖里密赤今并改】
　　五月日厯成
　　【学士承防詹同请编日厯命同与宋濓为总裁官吴伯宗等为纂修官自起兵临濠至六年冬征代礼乐政刑及羣臣功过四夷朝贡皆载焉既成共一百卷名曰大明日厯藏之金匮于是濓等复请仿唐太宗贞观政要分类更辑凡四十类厘为五名皇明寳训嗣后凡有政绩史官日纪录之检类増入】
　　免真定等四十二府州县旱灾田租
　　减苏松嘉湖极重田税之半
　　【帝既振苏州饥民三十万户以苏松嘉湖四府租税太重命户部计其数如亩税七斗五升者除其半】
</div>
    <div class="pagination">
<a href="御定资治通鉴纲目三编_page3.html">上一页</a><a href="御定资治通鉴纲目三编.html">1</a><a href="御定资治通鉴纲目三编_page2.html">2</a><a href="御定资治通鉴纲目三编_page3.html">3</a><span class="current-page">4</span><a href="御定资治通鉴纲目三编_page5.html">5</a><a href="御定资治通鉴纲目三编_page6.html">6</a><a href="御定资治通鉴纲目三编_page7.html">7</a><a href="御定资治通鉴纲目三编_page8.html">8</a><a href="御定资治通鉴纲目三编_page9.html">9</a><span>...</span><a href="御定资治通鉴纲目三编_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
