<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 301 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 301 页/共 607 页
  </h1>
  <div class="content">
   司空致仕郑国公宋庠卒。帝方以灾异避正殿，有司误奏毋临丧，乃为挽辞二篇赐之，赠太尉兼侍中，谥元宪，帝为篆其墓碑曰「忠规德范之碑」。庠自应举时，即与弟祁以文学名擅天下，尤工诗赋，一时进士共学之。爱祁甚笃，俭约不好声色，读书至老不倦。尤畏法，在扬州使工甓堂涂，取卮酒与之，后知误取公使，立偿之，而取予者皆被罚。其为相，儒雅练故事，自初执政，遇事辄分别是非可否，用是斥退。及再登用，遂浮沉自安。然天资忠厚，尝曰：「逆诈恃明，残人矜才【五】，吾终身弗为也【六】。」沈邈尝为京东转运使，数以事侵庠，及庠在洛阳，邈子为府属所恶，欲痛治之以法，庠独不肯，曰：「是安足罪也？」人以此益称其长者。
　　戊申，河东转运使、集贤校理、工部郎中□充为盐铁副使。上雅知充，前此数问充所在，会充入对，上谕以教授时事，嘉劳之。居河东才半岁，即召入。
　　枢密副使、礼部侍郎胡宿，累乞致仕。庚戌，罢为吏部侍郎、观文殿学士知杭州。
　　殿前都虞候、容州观察使郭逵检校太保、同签书枢密院事。同签书枢密院事自逵始。于是知制诰邵必当制，草词以进，而言逵武力之士，不可置庙堂，望留诰敕与执政熟议。弗听。逵既入西府，觽多不服，或以咎韩琦，琦曰：「吾非不知逵望轻也，故事，西府当用一武臣，上欲命李端愿，吾知端愿倾邪，故以逵当之。」或曰上本意欲用张方平，琦知方平不附己，猥曰西府久不用武臣矣，宜稍复故事。上督其人，无以应，乃遽用逵。知谏院邵亢、御史□申吕景交章论祖宗朝枢府参用武臣【七】，如曹彬父子、马知节、王德用、狄青，勋劳为天下所称则可，逵黠佞小才，岂堪大用。不报。案此事续纲目在三月，宋史为二年事【八】，俱与此不合。
　　壬子，诏流内铨：「磨勘选人愿入职官者，与循资注官，令任还无赃私罪【九】，及私罪杖已下情轻者，有旧举主三人或新举主二人，与磨勘引见。岁举选人充京官者【一○】，自今以三分之一举令、录、判、司、簿、尉充职官；举主满三人，历任无赃私罪或私罪杖以下情轻者，判、司、簿、尉有出身三考，无出身四考，与注合入职官【一一】；充县令须到任一考乃得举。」所以分减举者数，省京官也。此本志语。嘉佑五年八月，有京官举主三人者为职司，自此遂着令。
　　司天监奏彗星浸微，髃臣诣合门拜表乞御正殿，复常膳，不许。自是三表，乃许之。
　　五月甲子，同判流内铨蔡抗言：「伏见系磨勘奏举候次引对选人二百五十人【一二】，一岁引见不过百人，计须二年半方可引绝。检会编敕，在朝文臣知杂御史以上、武臣观察使以上，各许举外任选人充京官；安抚发运转运使副、提点刑狱、知州军通判，各举辖下选人充京官县令。今将南曹逐年举状，约一千九百员。被举者既多，故磨勘者益觽，朝廷虽于引对之际限以班次，然内外举官之数，未尝略有裁损，本源未窒，徒抑其流，故选人日月滋引。且今天下吏员有限，每一官之阙，初授、已替并见任者率三人，故使除授益难，能否共滞，若不稍为更改，恐久而不胜其弊。乞权罢在朝文臣知杂御史以上、武臣观察使以上每年所举京官。在外安抚使以下至通判逐年所举京官县令，各量本处在任吏员多少，于旧数十分内量减三五分，候员少即依旧。臣伏思朝廷更张法制，抑太甚之弊，盖有材者不患见遗，侥幸者则所不欲，况今来只是减损臣僚所举人数，即不增添选人考第举主，在人情亦无所觖望。乞委近臣参酌施行。」诏在京文臣知杂御史以上、武臣观察使以上每岁举幕职、州县官充京朝官二人，今后并罢。蔡抗疏可以见当时岁举改官及磨勘引对人数，本志删取甚略，今从会要。
　　乙丑，诏：「河北战兵三十万一千余人，陕西战兵四十五万九百余人，并义勇，令本路都总管常加训练，毋得占役。」时边臣或奏请增兵，朝廷以为兵数不少，故降是诏。
　　是日，彗行至张而没。彗之未没也，言者多以为忧。或告韩琦，琦曰：「借使复有一星出，欲何为乎？」此据日记。
　　戊辰，上谓宰臣曰：「朕日与公等相见，每欲从容讲论治道，但患进呈文字颇烦，多不暇及，中书常务有可付有司者，悉以付之。」自是中书细务止进熟状，及事有定制者归有司，中书降敕而已。
　　庚午，诏中书、枢密院，自今朔望会于南厅。
　　吏部流内铨进编修铨曹格敕十四卷，诏行之。
　　右武卫大将军、果州刺史叔褒领文州团练使。初制，宗室入学十五以上通两经者，大宗正以闻，命官试论及大义，中者度高下赐出身或迁官。至是，叔褒试所学中，故有是命。叔褒，德恭曾孙也。
　　丁丑，屯田员外郎王克臣子孝庄为右屯卫将军、驸马都尉，赐名师约，以尚德宁公主故也。初，上数称唐公主下嫁多名人，及选得师约，承衍曾孙，其父子皆业进士。令至宰相第，试以诗并其所业赋一编进御，召见清居殿，又谕以毋废学。后又出经籍及纸笔砚墨赐之。
　　六月乙酉，吏部郎中、知磁州李田监淄州盐酒税务。嘉佑六年，始置考课法，至是考课院言田再考在劣等，故有是命。坐考劣降等自田始。
　　丁亥，免陆诜正衙，令入见，上劳问之曰：「卿岭外处画无不当者，鄜延最当敌道，故选用卿，今将何施为。」诜曰：「边事难以遥度，抑未审陛下意务在安静或欲示威也？」上曰：「大抵边陲宜以安静为务，昨见王素言朝廷与帅臣常欲无事，自余将校无不欲生事要功者，卿谓此言如何？」诜曰：「素所言是也，陛下能责任将帅，令疆埸无事，即天下幸甚！」上称善，勉之。
　　辛卯，太常博士刘庠为监察御史里行。庠私议濮王事与执政意合，故命以言职。
　　壬辰，诏司农寺置主簿一员。
　　赠故霸州文安县主簿、太常礼院编纂礼书苏洵光禄寺丞。所修书方奏未报而洵卒，赐其家银绢各百两匹，其子殿中丞、直史馆轼辞所赐求赠官，既从之，又特敕有司具舟载其丧归蜀。嘉佑初，王安石名始盛，党友倾一时，欧阳修亦善之，劝洵与安石游，而安石亦愿交于洵，洵曰：「吾知其人矣。」安石母死，士大夫皆吊，洵独不往。作辨奸一篇，其文曰：
　　事有必至，理有固然，惟天下之静者，乃能见微而知着。月晕而风，础润而雨，人人知之。人事之推移，理势之相因，其疏阔而难知，变化而不测者，孰与天地阴阳之事，而贤者有不知，其故何也？好恶乱其中，而利害夺其外也。昔年羊叔子见王衍曰：「误天下苍生者，必此人也。」郭汾阳见卢杞曰：「此人得志，吾子孙无遗类矣。」自今而言之，其理固有可见者。以吾观之，王衍之为人也，容貌言语，固有以欺世而盗名者，然不忮不求，与物浮沉，使晋无惠帝，仅得中主，虽衍百千，何从而乱天下乎？卢杞之奸，固足以败国，然而不学无文，容貌不足以动人，言语不足以眩世，非德宗之鄙暗，亦何从而用之？由是言之，二公之料，亦容有未必然也。今有人口诵孔、老之言，身履夷、齐之行，收召好名之士、不得志之人，相与造作言语，私立名字，以为颜渊、孟轲复出，而阴贼险很，与人异趣，是王衍、卢杞合而为一人也，其祸可胜言哉！夫面垢不忘洗，衣垢不忘澣，此人之至情也。今也不然，衣夷狄之衣，食犬彘之食，囚首丧面，而谈诗、书，此岂人情也哉？凡事不近人情者，鲜不为大奸慝，鞧刁、易牙、开方是也。以盖世之名，而济未形之患，虽愿治之主，好贤之相，犹将举而用之，则其为天下之患必然而无疑者，非特二子之比也。孙子曰：「善用兵者，无赫赫之功。」使斯人而不用也，则吾之言为过，而斯人有不遇之叹，孰知祸之至于此哉！不然，天下将被其祸，而吾获知言之名。悲夫！
　　洵既没，三年而安石用事，其言乃信。张方平尝论洵曰：「定天下之臧否，一人而已。」安石丁忧乃嘉佑八年八月。
　　戊申，又从三司使韩绛奏请，置管勾三司使厅都知杂司公事文簿一员，命屯田员外郎梁端为之。后数日，上谓宰臣曰：「近以梁端管勾三司使厅公事，副使、判官得统摄否？」对曰：「此特判使之属也。」上曰：「三司使权甚重，以小官而预使务，必藉势为奸，可追罢前敕。」宰臣以三司使甚重，举一官不从，恐非委付之体。上曰：「不然。人主过差，人臣当规正，岂人臣之误，人主不得而改也。」卒罢之。此事据三朝史志，月日据会要。
　　己酉，御崇政殿，疏决在京系囚。
　　壬子，改清居殿曰钦明，召直集贤院王广渊书洪范于屏。谓广渊曰：「先帝临御四十年，天下承平，得以无为。朕方属多事，岂敢自逸，故改此殿名。」因访广渊先儒论洪范得失，广渊对以张景所得最深。遂进景论七篇。明日，复召对延和殿，谓广渊曰：「景所说过先儒远矣。以三德为驭臣之柄，尤为善论。朕遇臣下常务谦柔，听纳之间，则自以明断。此屏置之坐右，岂特无逸之戒。」
　　秋七月甲寅，屯田员外郎□申为殿中侍御史。初，刘庠举申自代，上曰：「朕固知申。」遂擢用焉。庠，申门人也，自傅卞议濮王事称旨，庠及申私论与卞协，故相继并居言职。
　　乙丑，奉国留后、虢国公宗谔为保静节度使。于是濮王子孙及鲁王孙各迁官一等，迁者凡二十人。上之为皇子，辞疾不肯入宫，诏本位长属敦促，宗谔最长，于时劝行。及上即位，宗谔上十余章论功，上不得已，特迁奉国留后。中书诏知制诰韩维命辞，再三属之曰：「语勿太深。」宗谔在藩，素嫉上。宗谔有庖夫善为羊脍，上使之为脍两盘，宗谔见问之，对曰：「十三使之脍也」。宗谔怒，毁器覆肉，笞其庖夫。宗谔性阴狡，所恶婢妾，往往鸩杀之。
　　八月己亥【一三】，龙图阁直学士兼侍讲、崇文院检讨吕公着知蔡州。公着尝言濮安懿王不当称亲及颁讳于天下，又请追还吕诲等，皆不从，即称疾求补外官。上曰：「学士朕所重，岂得轻去朝廷？」家居者百余日，上遣内侍杨安道即家敦谕，且戒安道曰：「公着劲直，宜徐徐开晓，语勿太迫也。」又数令公着兄公弼劝之，公着起就职，才数月，复上章请出。而有是命。
　　己酉，知制诰、判国子监蔡抗言：「臣近累准朝旨，令举诸宫院大小学教授。欲乞今后诸宫院教授有阙，并下两制轮举，所贵各举所知，以尽天下之才。」诏今后诸宫院大小学教授有阙，令国子监与学士、舍人轮举。此据会要八月十五日事。熙宁元年五月庚辰有诏。
　　九月癸丑，知制诰、史馆修撰蔡抗为龙图阁直学士、集贤殿修撰知定州。上谓抗曰：「第行，且召卿矣！」军士番戍，妇人游佚于外，归辄首原。抗下令无得首，必按以法。戍兵感之。
　　甲寅，改签书枢密院事郭逵父赠左神武军上将军斌为左骁卫上将军。先是，国朝除环卫，误以六统军为上将军，至是改之。
　　乙卯，命知制诰宋敏求题濮安懿王及三夫人庙主于园。
　　丙辰，幸天章、宝文阁，命两府观翰林学士兼侍读学士王珪所书仁宗御诗石刻。初，仁宗立上为皇子，珪请对而后草诏，后有间珪者。是日，上御蕊珠殿召珪，设紫花墩赐坐，劳问久之，诏中书授珪兼端明殿学士，且谕曰：「执政员阙，即命卿矣。」翌日，又赐盘龙金盆一，珪皇恐谢，上谓曰：「朕知卿忠纯有守，曩者有谗语，朕今释然无疑，故有此赐。」珪顿首曰：「非陛下保全，何以至此！」
　　帝欲去官冗之患，献言者皆谓三岁一磨勘，其进似亟，稍迁已至高位，故获荫者觽，诏两制详定。最初刊去姓名【一四】。
　　其言曰：「伏见审官院京朝官以上磨勘转官者，举一岁中约有千数，其因职任升擢者，尚不与焉。按国朝会要，真宗用谏官孙何等疏，遂罢郊祀序进之制，即令有司考其殿最，临轩引对，亲加升黜。又令审官院考较京朝官，令任五年以上磨勘，无赃私罪即以名闻，当议迁秩。又令在京臣僚已经三年磨勘，改转后依旧勾当，直候得替后更及三年，再令磨勘。当时条制虽前后不同，然大抵不限定三年，亦不以在任得替，一例磨勘。今自寺监主簿以上，率三岁迁，外任者不俟替归【一五】，在京者亦无候替别限年磨勘之制。至有待阙于家，动踰岁时，居无职事，禄廪不绝，苟及三年，则又磨勘。臣谓考课之弊，无甚于今，而亦无速于今也。欲乞朝廷检详旧制，以见今内外京朝官及两制以上磨勘之法，别立中制，虽未能尽如虞舜三考黜陟之典，且复祖宗之制，亦庶几抑侥幸之弊矣。」权御史中丞彭思永相继言：「乞今后前行正郎该磨勘，依转大卿监例，候四周年方得施行。及自历任正郎后，须得举主五人，内有本路提、转及大两省三人，方与改转少卿监。」直龙图阁兼天章阁侍讲、同知谏院傅卞言：「乞今后京朝官至员外郎，且依旧年限磨勘外，其前行员外郎入正郎磨勘，并限四周年。至前行郎中，更不许磨勘。两制臣僚自待制以上，并乞五周年磨勘。至谏议大夫，更不许磨勘。」殿中侍御史□申言：「乞从今裁节如有前行郎中合转少卿监者，且令权住，先立定员数，候有阙，则以次迁授。仍以历任年深无赃私罪，或曾历职司差遣不经责降，或前后历官可称，及素有文行者，先次迁转。前行员外郎合转郎中，及太常、国子博士合转员外郎者，亦且权住，先立定员数，候有阙则以次迁补。」监察御史里行刘庠言：「欲乞【一六】少卿监合磨勘转大卿监者，如年已及七十已上，更不许磨勘。」监察御史里行蒋之奇言：「两制已上皆四年转两官，比京官乃是二年一转，欲乞两制亦依京朝官例【一七】，五年磨勘转一官，至前行郎中后，更添左司郎中一转。」于是翰林学士承旨张方平等奏：「检祥祖宗朝中外官不立迁转条限，大中祥符八年，始降诏京朝官并以三周年，令审官院磨勘、引对与转官。是时仕路犹清，官员数少，厥后及今五十余年，约祥符初略计十倍。以故员多阙少，坐糜禄俸，才否无辨，差遣不行。考课之法，难复施用，官制之弊，无甚于此。今详定且欲自京朝官以上磨勘，一例各展一年。升朝官至后行郎中，更不磨勘，其有才望或劳绩，或因繁难任使，即自朝廷甄擢。盖登仕升朝，累至正郎，奏荫子孙，稍奉法循理，自应至州郡长吏，以此处常调，固已为优厚。其待制以上，既处显近，请遵祖宗故事，更不磨勘。若因事功，或因寄居任上，自圣衷推恩迁改，应见资品已高，各据所居官止。自余条例，一切仍旧。其任卿监不曾历职司差遣，只自常参官累迁者，并送审官院依例差遣。其老或疾陈乞留台、宫观、监当者，更不磨勘。如此则操柄归于君上，劝沮行于朝廷，人材有所甄别，重难烦剧之地，可以用人，事体均平，简而易守，比于祖宗之制【一八】，犹为优也。」
　　癸亥，诏曰：「朕惟制治之本，必始于官，设官之方，其亦有择。国家承累圣之祚，跻时丕平，既假省寺之官出厘庶务，复许以三祀俾之一迁。岁月既深，吏员猥积。虽海宇至广，工师实繁，以官率人，倍者数矣。肆我台阁，数陈其故，兹用博议，审求臧谋。而封章亟来，请从更制。朕嘉与卿士图惟厥中，庶几流弊由此其息。自今待制已上，自迁官后六岁无过，则复迁之；有过亦展年，至谏议大夫止。待制以上六年一迁官，至谏议大夫止，不知何年却改此法，当考。京朝官四岁磨勘，至前行郎中止。少卿监仍以七十员为定员【一九】，有阙即检勘前行郎中迁官及四岁以上、校月日之久者，以次补之。少卿监以上迁官听旨。如别有劳绩，或因要重任使，特旨推恩者，即不在此例。」此据会要及当时颁降条贯册，今实录、正史止载诏书，余并削去，要似可惜，故复存之。初献言者，当考其姓名。张舜民浮休小史云：京朝官四年磨勘，原无着令，熙宁中审官院率行之，至今为常格。按此诏书及臣僚申请甚备，安得谓无着令，岂舜民未详考乎？
　　乙丑，翰林学士承旨张方平言：「窃见嘉佑五年陈旭言，三班院供奉官以下八千八百余人，乞裁冗滥，立条制，于时定议，事颇酌中。旭始言八千八百余员，及此又已五年，数当增倍，其滥如此，而不云救，何以立宪度、建治功？乞下两府检会前议，早为裁定颁行，亦振起颓弊之一端也。」诏以付枢密院，而计三班见使臣六千五百三十四人而已，遂无所更议。
　　太常博士、监察御史里行马默守本官通判怀州。初，默弹奏济州防御使李珣犯销金，并匠人送开封府，官吏不能正其罪；又言宗惠女使当如法录问，且请自今外人罪连宗室，大辟皆录问然后斩【二○】；又言国子监直讲刘攽轻薄无行，多结交富赀举人，不可为开封试官；又言万及等所坏仓米十八万石，当治米所以湿恶，并劾提点仓场李希逸以不觉察。而及等实由希逸举发。默除御史时，攽有戏言，默用此怒，故妄弹奏攽。默又屡言濮王不宜称亲，上以为疏缪，故黜之。御史刘庠奏乞留默，弗听。默本传云，上疏以劾欧阳修、郭逵，不言乞留御史，今从实录。
　　皇城司尝捕销金衣送开封府，推官窦卞上殿请其狱。会有以内庭为言者，上疑之。卞曰：「真宗禁销金自掖廷始，今不正以法，无以示天下【二一】，且非祖宗立法禁之意【二二】。」上曰：「然。文王『刑于寡妻，至于兄弟，以御于家邦』，正谓此尔。」诏率如卞请。此事与李珣不同时，今附见马默罢御史之后，当存考。
　　庚辰，知谏院傅卞言：「风闻贵戚奏荐恩泽，未经减定，或托以亲戚，滥及高赀商贩之徒。」诏：「自今妃嫔、公主以下，非有服亲若有服亲之夫，无得奏荐。」
　　是月，夏国主谅祚举兵寇大顺城，入寇柔远寨，烧屈乞等三村，栅段木岭。初，环庆经略安抚使蔡挺斥候严明，知谅祚将入寇，即遣诸将分屯要害，以大顺城坚，虽被攻不可破，不益兵；柔远城恶，命副都总管张玉将重兵守之；敕近边熟户入保清野，戒诸寨无得逆战。谅祚将步骑数万攻围大顺三日，蕃官赵明与官兵合击之。谅祚裹银甲□帽以督战【二三】，挺先选强弩分列于壕外，注矢下射，重甲洞贯，谅祚中流矢遁去。徙寇柔远，张玉募胆勇三千人夜出扰贼营，贼遂惊溃。上遣中使赐挺手诏慰劳。谅祚退屯金汤，声言益发步骑，且出嫚辞，须己得岁赐，复攻围大顺城。鄜延经略安抚使陆诜言：「朝廷积习姑息，故敌敢狂悖，不稍加诘责，则国威不立。」即止其岁赐银帛，牒宥州问故。上喜曰：「固知此人可倚也。」诏诜得宥州报具闻。而谅祚果大沮，盘桓塞下，取粮而返，卒不敢入寇。又顾岁俭，贪得赐物，乃报言边吏擅兴兵，行且诛之。案续纲目以此为四月中事。
　　冬十月壬午朔，以仙游县君任氏坟域为园，从礼院所奏也。
　　癸未，遣西京左藏库副使何次公赍诏赐夏国主谅祚，问所以入寇之故，仍止其岁赐银帛。陆诜言：「敌颇顺矣，不若且赐时服，因以诏问之，彼必感惧。今特遣次公，敌多奸，或疑朝廷畏己，则未遽服也。」不从。
　　甲申，户部判官、直集贤院王广渊直龙图阁兼侍读，集贤殿修撰周孟阳兼侍讲。帝不豫，广渊忧思忘食寝，帝自为诏以慰安之，曰：「朕疾少间矣。」
　　乙酉，诏两日一御迩英讲读。时上已不豫，然近臣尚未知也，于是皇子颍王等引仁宗故事以请，从之。
　　丁亥，诏曰：「先帝以士久不贡则怠于学，而豪杰者不时举，故下间岁之令，冀以得人。而自更法以来，其弊浸长，何者？里选之牒仍故，而郡国之取减半，计偕之籍屡上，而道途之劳良苦。朕甚闵焉。其令礼部三岁一贡举，天下解额，于未行间岁之法已前率四分取三分。」礼部奏名进士【二四】以三百人为额，明经诸科不得过进士之数。本志云：自是恩典不增而贡举缓，士得休息，官以不烦矣。今削去。
　　同签书枢密院事郭逵【二五】为陕西四路沿边宣抚使兼权判渭州。逵恳辞签书，上曰：「初欲授卿宣徽使，虑外人以为罢政，第领枢职。」往重使权【二六】，自吕余庆以参知政事权知成都府，其后见任执政无守藩者，至逵始以同签书枢密院事出镇。
　　甲午，诏宰臣、参知政事举才行士可试馆职者各五人。先是，上谓中书曰：「水潦为灾，言事者多云不进贤，何也？」欧阳修曰：「近年进贤之路太狭，诚当今所患。臣每与韩琦等论议未合。」上曰：「何谓进贤路狭，中书尝所进拟者，其人皆如何？」修曰：「自富弼、韩琦当国以来，十数年间，外自监司，内则省府官，比类选擢甚精，时亦得人，比于往年，绝不同也。然皆是钱谷刑名强干之吏，此所谓用才也。如臣所言进贤路狭，谓馆职也。」上曰：「如何？」修曰：「朝廷用人之法，自两制选居两府，自三馆选居两制。然则三馆者，辅相养材之地也。往时入三馆有三路，今塞其二矣，此臣所谓太狭也。」上曰：「何谓三路？」修曰：「进士高科一路也；大臣荐举二路也；因差遣例除三路也。往时进士五人以上及第者，皆得试馆职，第一人及第，有不下十年即至辅相者。今第一人及第，两任凡十年，方得试馆职，而第二人已下无复得试，是高科一路塞矣。往时大臣荐举，随即召试，今止令上簿，候馆阁阙人与试，而馆阁人初无员数，无有阙时，则上簿者永无试期，是荐举一路又塞矣。唯有因差遣例除者，半是年劳老病之人。此臣所谓进贤路太狭也。新格置编校官八人，皆用选人，历七年乃自校勘除校理，此外未尝有所擢用。臣谓此八员者宜仍旧，它员或阙，即令中书择人进拟，庶无遗贤。」上嘉纳之，故有是诏。因谓辅臣曰：「馆阁养才之地，比欲选数人出使，无可者，公等其各为朕搜扬，虽执政亲戚、世家勿避，朕当亲阅可否【二七】。」于是韩琦、曾公亮、欧阳修、赵燍等所举蔡延庆、夏倚、已见嘉佑二年。王汾、叶均、刘攽、已见嘉佑八年。章惇、胡宗愈、王存、李常、张公裕、王介、已见嘉佑六年。苏梲、安焘、已见嘉佑八年。蒲宗孟、陈侗、陈睦、李清臣、已见治平四年。朱初平、黄履、刘挚凡二十人，上皆令召试。琦等以为人多难之，上曰：「既委公等举，苟贤，岂患多也？」乃令先召权提点陕西刑狱、度支员外郎蔡延庆等十人，余须后试。延庆，齐子；汾，禹偁曾孙；均，清臣子【二八】；惇，德象族子；宗愈，宿弟子；存，丹阳人；常，南康人；公裕，江原人；梲，颂弟；焘，开封人；宗孟，新井人；侗，莆田人；睦，侗弟；初平，昂孙；履，邵武人；挚，渤海人也。朱史修传云：诏韩琦、曾公亮各举六人，欧阳修、赵燍各举五人。与墨史及此云二十人数不合，当考。刘攽志陈侗墓乃云：文彦博荐侗宜在馆阁，召试，而富弼守汝州，请侗为从事，须考满召试。会弼归，执政即召试【二九】，除馆阁校勘。不知此时荐侗者何人也。
　　丙午，髃臣以来岁元会，表上尊号曰体干膺历文武圣孝皇帝【三○】，诏不许，五表乃许之。
　　十一月甲寅，庆州蕃官都巡检使、内藏库使赵明领顺州刺史，以击夏人于大顺城有功也。于是将士及蕃官有功者随轻重赏之。初，夏人攻围大顺，上召西上合门使刘几问之，曰：「大顺天险，非敌可近，第恐夏人与赵明为绚尔！」上曰：「赵明之子奔马入城，几为所掩，卿料敌何其神也。」
　　戊午，帝不豫。
　　己巳，归徐国公主于王氏，皇后及皇子颍王、东阳郡王送至第，诏皇后翌日乃归。
　　司马光奏：「臣闻王者父天母地，子育黎元，严恭鬼神，畏惧灾异，故能安静国家，飨有多福，自生民以来，不易之道也。天虽至高，视听甚迩，朝夕不离王者左右，顺吉逆凶，应若影响，此乃诗、书所载，圣人所言，岂可谓之漠然无知【三一】，而简忽不顾哉？臣伏见陛下践阼已来，太阳祲色，中有黑子；大风昼晦；冬温无冰；连年大水，漂没庐田。以至今岁灾异尤甚，彗星彰见，光炎隆炽【三二】，朝东暮西，连月乃灭；飞蝗害稼；日有食之。加之陕西、河东夏秋乏雨，禾既不收，麦仍未种，妇子恓惶，流离满路；西戎内侮，边鄙未安。当此之际，髃臣宜劝导陛下，以祗畏天命，勤恤民隐，克己谦约，博求至言，以消变咎，以延嘉祥【三三】。而朝廷晏然，曾不为意，或以为自有常数，非关人事，或以为景星嘉瑞，更当有福。今者又有佞臣建议，请上尊号，其为欺蔽上天，诬罔四海【三四】，孰甚于此！使上帝鬼神，怫郁不怿。自拜表以来，陛下婴此疾疹，久而未愈，此皆髃臣谄谀之罪，陛下岂得不省寤而深思哉？臣不胜区区，忘生触死，伏望陛下自以圣意止髃臣所上章表，却尊号而勿受，更下诏书深自咎责。咨谋四方，广开言路，求所以事天养民，转灾为福之道。俟圣体康复，政化流通，天时丰穰，人心悦豫，然后推崇徽号，何晚之有？如此庶几上帝收还威怒，福禄大来，圣躬和平，勿药有喜，髃臣百姓，莫不幸甚。况陛下乡者郊礼之前，辞尊号不受，天下称颂盛德，至今未已。然则是弃虚名而得实名，舍虚美而取实美也，于陛下何损焉。臣荷国大恩，承乏侍从，见近日髃臣皆以言为讳，入则拜手稽首，请加鸿名，出则错立族谈，腹非窃笑，终无一人为陛下正言其不可者【三五】，臣切痛之。是敢妄进狂瞽，唯圣明采察。」不从。
　　初，夏人寇大顺，上问两府策将安出？宰相韩琦请留止岁赐，遣使赍诏责问。枢密使文彦博等曰：「如此则边衅大矣。」至引宝元、康定之丧师，以动上意。琦曰：「兵家须料彼此，今日御边之备，大过昔时。且谅祚狂童，岂可比元昊也？诘之必服。」上竟从韩琦议，遣何次公往使。朝退，二府以所论不同，各私相语。彦博谓其党曰：「渠自言料敌，且观渠所料。」逾月，次公还，以谅祚表进。上已卧疾，辅臣入问起居毕，琦扣御榻曰：「谅祚服罪否？」上力疾顾琦曰：「一如所料。」谅祚所上表虽云「受赐累朝，敢渝先誓」，然尚多游辞，归罪于其边吏。乃复赐诏诘之，令专遣使别贡誓表，具言今后严戒边上酋长，各守封疆，不得点集人马，辄相侵犯；其鄜延、环庆、泾原、秦凤等路一带，久系汉界熟户并顺汉西蕃，不得更行劫掳及逼胁归投；所有汉界不逞叛亡之人，亦不得更有招纳，苟渝此约【三六】，是为绝好，余则遵依先降誓诏。朝廷恩礼，自当一切如旧。
　　十二月，先是，帝久服药，监察御史里行刘庠奏请立皇太子【三七】，帝不怿，封其奏。一日，宰相韩琦等问起居退，颍王出寝门，忧形于色，顾琦曰「奈何【三八】？」琦曰：「愿大王朝夕勿离上左右。」王曰：「此乃人子之职。」琦曰：「非为此也。」王感悟去。帝自得疾不能语，凡处分事皆笔于纸。
　　辛丑，帝疾增剧，辅臣问起居罢，琦复奏曰：「陛下久不视朝，中外忧惶，宜早立皇太子，以安觽心。」帝颔之，琦请帝亲笔指挥，帝乃书曰：「立大王为皇太子。」琦曰：「必颍王也，烦圣躬更亲书之。」帝又批于后曰：「颍王顼。」琦即召内侍高居简授以御札，命翰林学士草制。学士承旨张方平至榻前礏命，帝凭几出数语，方平不能辨，帝以手指画几，方平因请进笔书所谕，遂进笔，帝书「来日降制，立某为皇太子」十字，所书名不甚明，方平又进笔请之，帝再书「颍王」二字，又书「大大王」三字，方平退而草制。
　　壬寅，立皇子颍王顼为皇太子。帝既用辅臣议立皇太子【三九】，因泫然下泪【四○】。文彦博退谓韩琦曰：「见上颜色否？人生至此，虽父子亦不能无动也。」琦曰：「国事当如此，可奈何！」皇子始闻命，辞于榻前者久之。
　　癸卯，大赦，赐文武官子为父后者勋一转。
　　乙巳，诏以来年正月十九日册皇太子【四一】，翰林学士承旨张方平为礼仪使，翰林学士王珪撰册文，钱明逸书册，知制诰宋敏求书宝。
　　是岁户一千二百九十一万七千二百二十一，丁二千九百九万二千一百八十五。夏秋税二千四十二万一千四百七十石，以灾伤放二百一十万二千七百四十六石。断大辟一千八百三十二人。
　　注　　释
　　【一】徐去其土「其」字原脱，据宋本、宋撮要本补。
　　【二】其余浮冗之文「冗」原作「沉」，据同上二本、阁本及长编纪事本末卷五三编修通鉴改。
　　【三】而令接所进书八卷编集「进」字原脱，据宋撮要本及同上书补。
　　【四】恕筠州人「筠」原作「均」，据范祖禹范太史集卷三八秘书丞刘君墓碣、宋史卷四四四刘恕传改。
　　【五】残人矜才「人」原作「忍」，据宋本、宋撮要本、阁本及宋史全文卷一○上、宋史卷二八四宋庠传改。
　　【六】吾终身弗为也「身」字原脱，据宋本、宋撮要本及同上宋史补。
　　【七】祖宗朝枢府参用武臣「枢府」原作「枢密府」，据宋本、宋撮要本、阁本及宋宰辅编年录卷六删。
　　【八】宋史为二年事「宋」原作「朱」，阁本作「宋」，宋史卷二九○郭逵传系此事于治平二年，因据改。
　　【九】令任还无赃私罪「令」，宋本、宋撮要本、阁本及宋会要选举二八之三均作「今」。
　　【一○】岁举选人充京官者「举」字原脱，据宋本、宋撮要本及同上书补。
　　【一一】与注合入职官「官」字原脱，据同上二本及同上书补。
　　【一二】候次引对选人二百五十人上「人」字原脱，据同上二本补。
　　【一三】八月己亥「己」原作「乙」，按本月癸未朔，不值乙亥。据同上二本、阁本及宋史全文一○上改。
　　【一四】最初刊去姓名此六字，宋本、宋撮要本均作大字单行。
　　【一五】外任者不俟替归「不」原作「以」，据宋本、阁本及长编纪事本末卷五六去冗官、宋会要职官一一之一六改。
　　【一六】欲乞「欲」原作「敬」，据宋本及同上二书改。
　　【一七】欲乞两制亦依京朝官例「例」原作「制」，据宋本及同上二书改。
　　【一八】比于祖宗之制「比」原作「此」，据长编纪事本末卷五六去冗官、宋会要职官一一之一七改。
　　【一九】定员「员」字原脱，据宋本及同上二书补。
　　【二○】大辟皆录问然后斩「斩」，宋本作「断」。
　　【二一】无以示天下「示」原作「法」，据宋本、阁本及宋史卷三三○窦卞传改。
　　【二二】且非祖宗立法禁之意宋本「禁」下有「民」字。
　　【二三】裹银甲□帽以督战「裹」原作「衷」，据太平治迹统类卷一一治平西夏扰边改。
　　【二四】礼部奏名进士「名」原作「召」，据宋本、阁本改。
　　【二五】同签书枢密院事郭逵「事」字原脱，据宋本及宋史全文卷一○上、宋宰辅编年录卷六补。
　　【二六】往重使权「往」原作「任」，据阁本及范太史集卷四○郭逵墓志铭、编年纲目卷一七改。
　　【二七】朕当亲阅可否「亲」字原脱，据宋本补。
　　【二八】清臣子「清」原作「青」，据宋本及宋史卷二九五叶清臣传改。
　　【二九】执政即召试「执政」二字原脱，据宋本补。
　　【三○】体干膺历文武圣孝皇帝「膺」原作「应」，据宋本、阁本及宋史卷一三英宗纪改。
　　【三一】岂可谓之漠然无知「然」下原衍「而」字，据宋本及司马光温国文正司马公文集卷三五请不受尊号札子删。
　　【三二】光炎隆炽「光炎」原作「天灾」，据宋本及同上书改。
　　【三三】以消变咎以延嘉祥宋本及同上书均作「以消复变咎，延致善祥」。
　　【三四】诬罔四海「四海」，宋本及同上书均作「海内」。
　　【三五】终无一人为陛下正言其不可者「其」字原脱，据宋本及同上书补。
　　【三六】苟渝此约「渝」原作「沦」，据宋本、阁本改。
　　【三七】皇太子「太」字原脱，据宋本及长编纪事本末卷五六训导皇子补。
　　【三八】奈何「奈」原作「如」，据宋本及编年纲目卷一七、同上长编纪事本末、宋史全文卷一○上改。
　　【三九】帝既用辅臣议立皇太子「议」字原脱，据宋本及同上长编纪事本末、宋史全文补。
　　【四○】因泫然下泪「因」字原脱，据宋本及同上长编纪事本末补。
  </div>
  <div class="pagination">
   <a href="续资治通鉴长编_page300.html">
    上一页
   </a>
   <span>
    ...
   </span>
   <a href="续资治通鉴长编_page296.html">
    296
   </a>
   <a href="续资治通鉴长编_page297.html">
    297
   </a>
   <a href="续资治通鉴长编_page298.html">
    298
   </a>
   <a href="续资治通鉴长编_page299.html">
    299
   </a>
   <a href="续资治通鉴长编_page300.html">
    300
   </a>
   <span class="current-page">
    301
   </span>
   <a href="续资治通鉴长编_page302.html">
    302
   </a>
   <a href="续资治通鉴长编_page303.html">
    303
   </a>
   <a href="续资治通鉴长编_page304.html">
    304
   </a>
   <a href="续资治通鉴长编_page305.html">
    305
   </a>
   <a href="续资治通鉴长编_page306.html">
    306
   </a>
   <span>
    ...
   </span>
   <a href="续资治通鉴长编_page302.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
