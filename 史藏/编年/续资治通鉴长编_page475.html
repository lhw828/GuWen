<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 475 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 475 页/共 607 页</h1>
    <div class="content">　　挚又言：
　　臣自去年十一月后来累具章疏，弹奏蔡确，乞赐罢免，至今未蒙施行。伏见祖宗以来，执政臣僚苟犯公议，一有台谏论列，则未有得安其位而不去者。其所弹击，又不过一二小事，或发其阴私隐昧之故，然章疏入，即日施行。盖去留大臣，一切付之公议，虽人主不得以私意加也。今臣所论确之罪，非一二也，非小事也，又非讦人之私过隐慝也，皆是欺君罔上、不恭不忠、贪功怙权、无廉耻、立朋党，极人臣之大恶，并有实迹，天下之所共知，而王法之所不容者也。臣言屡进，极于忠愤矣，而天听愈高，莫能感动。今上天儆告，旱灾已成，二麦已干，疾疫已作，饥馑时至，民将流亡，盗贼将至，髃情惊惧，大命近止。累月以来，日眚亡光，风埃昏塞，此何时也，而陛下曾不以为虑，天戒如此，岂可不畏？夫欲转祸为福甚无难，缘今日灾变，本非人君有失德所召也，又非朝廷无仁政所致也，止以今日政在大臣，而大奸杂处、忠邪混淆，无燮理阴阳之德，无厌服中外之望，害流生民，人情愤郁之所致也。陛下专务包容，使天下受其患，而独幸此一二奸人，何谓也！邪正不辨，是非不分，如黑白冰炭之不可同也，宜早分辨之，则忠义之士知所向，而善政立矣。臣又窃料圣慈不欲伤恩，欲待其自请而后以礼数去之耶。确之无廉隅、贪权势也久矣，自去年已来，百术千虑，为安身不可动之计，则今日安肯以水旱故事自请哉？若或陛下疑臣排击大臣，有挟私之意，伏望降臣前后章疏，付三省辨正是非，早赐圣断，罢确职任以答天戒。中外之心既安以悦，则天变必回，和气应而时雨降，尚可救枯槁灾厉万分之一，伏乞速赐处分。
　　贴黄：「古者水旱，策免三公。及本朝以来，大臣以灾异，未有不自请罢免、阖门待罪者。今大旱如此，确位上相，安然自处，略不备礼，足以知其轻视朝廷，蔑无公议。」
　　又贴黄：「陛下自去年以来，凡政令未便于民者，略已更改，虽未能尽去其根本大害，然节次所改者不少，皆是确久来护持以为善法者也，而今合同觽改之。前日不以为非，今日不以为是，则尚可以为大臣而责其事君之义哉！兼议者又以谓确深险而多谋，今肯依从改为，非诚心也，盖阳欲自托于正人，以为安身之计，俟他时复肆其志，则今日善政却须变更。臣观确处心已见反复，则议者之语不可不察也。惟望早赐罢确，专任正人，使善政毕立，则后日不可摇矣。」（挚遗□以此为第七疏，系之正月而无其日。）
　　挚又言：
　　臣近具状，乞罢宰相蔡确，至今未蒙施行。缘臣备员御史，以触邪指佞为职，今宰相奸险，有犯公议，臣若失职，谁敢言者？伏见祖宗以来所用相，考遴选择，必取天下有德有望之人，故内则庙社安，外则夷夏畏，下则觽庶伏，其功名事业，昭于天下，至今称之；未尝有法狱之吏，聚敛之臣，诡谲之才，阴贼之行，天下所嫉而使在相位如确者也。
　　臣所以不避再三，干冒天听。确之当去，其罪非一：公违陛下敕命，不赴神宗发引内宿，为大不恭，其当去者一也【二六】；山陵使回，明有历代及国朝故事，而略不引罢，废礼贪位，其当去者二也；皇帝陛下之立，乃天人之所助，而太皇太后之德也，确辄自称定策，贪天之功，其当去者三也；在中书二年，不将差除与三省合奏，及身迁门下，阴使言者申请，招权营私，其当去者四也；其弟犯法，蹇周辅承勘两次，皆灭裂平治其事，故今日周辅父子有罪，言路累有弹奏，而确力主之不罢其任，屈公法，报私恩，其当去者五也；执政臣僚，已经覃恩迁转，无故又进一官，妄引嘉佑、治平不可用之故事，欺谩圣聪，不顾廉耻，其当去者六也；与章惇死党相结，一柔一刚，一合一离，欲其销磨同列，牵制善政，中外皆知其术，其当去者七也；去年十月至今，并愆雨雪，骄阳肆虐，天下大旱，民情惶惶，实由确奸邪所召，况位居上相，正任其责，其当去者八也；确在熙宁、元丰间，锻炼噃狱，排逐善良，引荐奸伪，变更祖宗政令，诛求民财【二七】。确在言路、在司农、在执政，首尾身任其事，见法令未便，何尝闻有一言论列裨补，惟是阿谀护持，以谋进用。及至今日，自见其非，乃稍稍语于人曰：『在当时岂敢言也！』此确之意，欲于今日固其名位，故反归曲先帝，是可谓大不忠矣，朝廷以高爵重禄，尊养辅臣，欲何用哉？岂有见可言而不言也？假如言之而不听，当以死继之，假如畏惧而不敢言，则当辞事而去，乃臣子之常分也。当时诡随，及时移事改，方为自全之计而卖过归咎，是可谓大不忠矣。事先帝不忠，则安肯尽忠于陛下也哉？此其罪恶尤大，其当去者九也；近者奉使山陵回，陵行属官【二八】，故事自皆推恩，而确乃特荐高遵惠、张琎、韩宗文，乞从优恩，上欲以悦圣意，下欲以饵同列，赖陛下至公，照其狡计而议遂不行。中外闻之，莫不欣快，陛下观此用心，则确之邪正不难知也。此一事尤喧物论而罪尤大者，其当去者十也。
　　确之罪恶如此【二九】，髃议沸腾，臣愚区区之言，略已自竭，而圣度包容，一切不以为意，在圣慈不失恩于确则可也，其如朝廷之轻重、天下之安危、生民之祸福、人情之去就，在确之罢尔，则所系岂不大乎！今忠义之士当盛明之时，人人皆愿自效，而确犹在位，谁敢明目张胆尽心于朝廷哉？正人不得立，则陛下之善政不得行，天下之敝法不得改。今大旱累月，燥风惨日，自冬入春，宿麦已槁，疾疫将作，内外之情，惊惶不安，皆由大奸在朝，天示谴告。伏望圣慈，深察事势，以天下为念，早发圣断，罢确职任，使之外补【三○】，以答天变，以召和气，以慰公议，以新改元之政，天下幸甚！（挚言确十当去事，与八年七月六日戊戌、九月十四日乙巳并此年闰二月五日甲午苏辙所言，须并考。此章挚集有之，遗□独无，当考。）
　　辛亥，诏以时雨稍愆，今月二十四日太皇太后躬诣中太一宫集禧观祈祷。
　　诏寺、监阙官，并依在京通用令六曹寺、监官在假奉使听以本处官兼外，其主簿亦许权丞，从礼部所请也。（新录削去。）
　　又诏：「改府界第十一将充京西第七将，训练郑、滑州军马，依旧滑州驻札。以府界第十一将下郑州步军三指挥，隶属京西第十将下【三一】；京西第七将下阳武县步军三指挥，隶属府界第七将下。其开封府界第十将，训练尉氏、阳武县军马，依旧尉氏县驻札。」以郑州复故也。（新录削去。）
　　枢密院言：「府界、三路保甲已罢团教，其教阅器械，令赴官送纳。仍立府界、三路私有禁兵告获赏格。」从之。
　　左正言朱光庭言，乞委令、佐拣择弓手疲软者，易以应募保甲。从之。（新录削去初七日吕大防云云。）
　　又言，累降指挥下陕西、河东逐路经略司，禁止边人不得与夏国私相交易，访闻私易无所畏惮。诏将官及城寨使臣，告谕地分蕃部首领及弓箭手人员、把边将校等觉察，违者治之。（二月十一日诏，可考。）
　　光庭又言：（此据编类章疏增入正月二十二日。）
　　臣闻自陛下临御以来，思致天下元元于太平。四海之内，莫不欢欣鼓舞，皆以谓升祔之后必大有为，进忠退邪以起善治。延颈企首，日夕以冀，今踰一年矣，未奉明诏，人意郁而上干于天，故自冬涉春，膏泽不下。陛下焦劳在念，靡神不宗，以至亲御便殿，原洗囚系，然而嘉应未孚，天其或者有以寤陛下所以致之之由，岂非奸邪之臣充位而未去，私心邪说交相为乱，是以变为戾气以及天下。今一郡一县不得其人，尚为千里之害，而况身居鼎轴之任，动系天下，苟非其人，则害可胜言哉！方今圣政日新，自当风雨时若，所以未然者，盖由忠邪未分，此天意有以寤陛下也。傥陛下照见奸邪，早行睿断，则和气致祥，固未为晚。若蔡确不恭而心私，章惇不忠而邪说，韩缜不耻而冒宠，是皆不足当大任，臣已累尝备论之，愿陛下留神省察，以幸天下。窃以蔡确、章惇、韩缜不恭、不忠、不耻之如此，必无大公至正之心，以陛下生灵为虑。故于议论政事之际，章惇则明目张胆，肆为辨说，力行丑诋，以害政事；蔡确则外示不校，中实同欲，阳为尊贤，阴为助邪；韩缜则每当议论，亦不扶正，惟务拱默为自安计。执政大臣处心积虑，如此奸邪，惟陛下□仁，尚容在位，然岂不为圣政之深虑者哉！
　　今夫内有青苗、免役、茶盐等害未尽更张，外有边防、疆场之事未经处置，以臣观之，是皆枝叶之害，未足为忧，惟其奸邪未去，实根本之大患。若根本之患除，则枝叶之害，何虑而不去哉？恭惟陛下至明如日月，无私如天地，凡所为之政，莫不曲尽于诚意，惟是执政之间，奸邪未去，最为根本之大患者。舜之为君，放四罪而天下咸服；汤之有天下，举伊尹而不仁者远。臣愿陛下，上法舜、汤所以放四罪、去不仁，特奋睿断，罢去蔡确、章惇、韩缜柄任，别进忠贤以辅圣治，则自然三光明、寒暑平、风雨时，休征不旋日而至矣。
　　监察御史王岩叟奏：（编类章疏元年正月二十二日。）
　　臣近以大旱，上章乞早革大害、去大奸，以答天戒，指言蔡确、章惇相为朋比，以蔽天聪，虐下罔上，不忠之迹着于两朝。乞出臣前后章疏，集百官于朝会议，以决是非，今复累日，未蒙施行。臣窃惟陛下祈祷甚勤【三二】，而天心未应，旱虐日深，民命近止，陛下不可不思。伏以水旱为灾，国家重事，稽前代旧章，则三公例当策免；考本朝故事，则柄臣自合逊辞。今陛下有容，既重退人之意，而奸臣无耻，又忘避位之心【三三】。臣于此时何可循嘿？盖臣之所据，是朝廷公器，臣之所陈，是天下公议，虚公器而不言则负朝廷，弃公议而不□则负天下，臣苟如此，陛下置之何用？且自古以来，置谏官、御史，正要为朝廷论大害、言大奸，与天子为耳目，非欲以蔽天子聪明，使奸人长恶也。
　　又自古以来，天下大害，莫不由大奸而成，必先除大奸，则大害自去。臣前后所论二奸臣，事迹甚明，伏望陛下览臣苦言，察臣血恳。臣非病狂，何肯不籍身名，妄把忠贤破坏；不惜门户，故与权臣作绚。陛下岂不知蔡确、章惇受先帝恩深，明知天下疾苦，都不进一言告先帝知之，惟是阿谀佞媚、欺罔蒙蔽，以安身固位而已，非先帝不听其言也。辜负恩德，可为痛心，岂有不忠于前日，而望其忠于今日哉？古人谓听言之道，必以事观之。今确辈之事，陛下可观而知矣；臣等之言，陛下可考而听矣。臣伏料陛下固知确、惇为奸邪，但未能遽断尔。传曰：「当断不断，反受其乱。」先王之所深戒也，愿陛下早赐依臣前疏所乞施行，上以答天意，下以慰人心。
　　贴黄：「臣窃以今日人心之望陛下，犹陛下之望天意也，陛下未有以答人心，故天意未有以答陛下，此理甚明，陛下何惜去奸邪以应天意、为生灵之福？」
　　壬子，刑部修御史台察官功过、岁终考较及比折分等法，并从之。
　　癸丑，太皇太后驾独祈雨。（此据政目增入，实录不书。）
　　甲寅，董□遣人入贡。
　　丙辰，上幸大相国寺祈雨。
　　内出太皇太后诏曰：「原庙之立，所从来久矣。前日神宗皇帝初即祠宫，并建寝殿以崇严祖考，其孝可谓至矣。今神宗既已升祔，于故事当营馆御以奉神灵。而宫垣之东，密接民里，欲加开展，则惧成烦扰，欲采搢绅之议，皆合帝后为一殿，则虑无以称神宗钦奉祖考之意。闻治隆殿后有园地，以后殿推之，本留以待予也，可即其地立神宗原庙。吾万岁之后，当从英宗皇帝于治隆，上以宁神明，中以成吾子之志，下以安民之心，不亦善乎！」（旧录云：神考始建原庙，严奉祖宗，像设次序，各依礼制，后世不可得以增损。至是承微意，奉神考屈居后殿之列者累年。以此可见奸臣之不忠耶。新录辨曰：此宣仁太后盛德，以成神宗之美，乃以谓奉神考居后殿非诏旨也。自「神考始建」至「不忠耶」五十三字，并删去。）
　　侍御史刘挚言：「臣累具状弹奏宰臣蔡确，乞行罢免，至今未蒙指挥。伏缘朝廷之上，忠邪并立，内外人情不安，臣以微官【三四】，备耳目之任，义难苟止。确之罪恶，前后论列已详，今再论安危所系之大体。伏自圣明临御之始，首起司马光，使之执政，于是天下之人，无远无近莫不欢欣厌服，以望苏息。然光以至诚直道独行孤立，所恃者惟圣明特达之知，而庙堂同列，略无诚心助光为善者，不惟不助，而又有□忌、嫉害之心。夫嫉光者，乃所以害政而利于己也。故每议一事，则须口舌纷纭而后能决；乃政令既下，则内外官吏犹怀疑畏，持其两端，未肯悉心奉行。皆以确之与章惇，乃是前日欺先朝造法作令，倡和护持最坚最久之人也。今乃并据要路，气焰权势震凌中外，又布置朋党，晓夕计谋，以固其位，坐待他日反复变更而执今日之事。此人情所以恐惧，而观望未敢定心专志以事朝廷者，实为两人故尔。上则陛下虽有仁惠之政，为确等所艰难而不得纯被于民；下则士大夫虽有忠义之节，为确所黢制而不得自竭于君。则确与惇之为今日害，岂不大哉？臣不知陛下何惜一言去天下之大害也？今司马光老矣，而病羸已甚，万一事有不幸，光不能支持，则陛下之仁政遂不复立矣，生民之疾苦遂不复苏矣，陛下所用善人君子遂不胜确等陷害矣。善人被祸未足论，而使确等复得志，则肆毒于天下，必愈甚于前日矣。陛下试思及此，则社稷大计，岂可不念之哉！时难得而易失，祸福之间，密不容发，惟望圣慈深思几会，早发神断，罢确与惇，别选德望与光同心守正之人，置之左右，以成就陛下善政，以绥安陛下疲民，使忠义之人，旷然无惧，竭力以报陛下。此事无难，在陛下一言而已。确等不去则朋党立，确等既去则朋党消。盖小人邪党，本以利合，若见朝廷利害已正，则彼自亦随时而化，皆足以为朝廷用矣。伏乞将臣前后论确等章疏，速赐付外施行，早罢确等以辨邪正，臣不胜愤懑、忧国爱君之至。」
　　贴黄：「臣闻确等常在通进司探问臣僚文字，缘于历内尽见抄上数目。今虽蒙圣恩欲全愚臣，故章疏未赐降出，然留中文字，确已知其数，故已疑怒臣等，日谋倾害。臣迹甚危，伏望体察，不若尽出臣疏，付外公行，臣虽被责亦所甘心，免被阴害。」
　　又贴黄：「陛下虽用司马光，而反使确等牵制之，故为政将一年矣，虽更制改法，利于民者固多，而大病根本皆在。又天下推行之人，犹怀疑贰，依违不肯尽心，使民不能尽被惠泽也。推行所以怀贰者，以确与惇持权当路，人畏他日反复之祸也。伏望专任正人，早罢确等，则善政可以成，基本既定，后日不可动，乃万世之利也。」
　　又贴黄：「臣昨曾有贴黄奏闻，候罢确日，别弹章惇，今来二人为害一等，皆中外所畏者，臣故于今状同论之。」又贴黄：「确自陛下即政以来，其大罪犯公议者，凡十余事，臣前具状弹奏。今天下大旱，日月已久，灾害已成，陛下焦心忧民，至烦车驾躬行祈祷，而确为首相，正任其责，略不引咎避位，以谢天谴，以厌人心，足以见其欺慢陛下矣。只此一事，自合窜黜。」（挚遗□以此为第八疏，正月二十七日上。）
　　丁巳，资政殿大学士兼侍读韩维等言：「臣等见进读三朝宝训，其间有祖宗时事与今不同者，盖当是时天下初定，与治平之后事体自别，君臣论议亦从而异。又有祖宗一时处分，难以通行于后世者，欲乞遇有似此等事，特许臣等看详，更不进读。」从之。（旧录云：时欲改革先帝法度，维等以宝训中事有不可上闻者，欲辄不进读。乃是人臣献可替否之意【三五】，兼奏陈画旨乃敢奉行，岂可谓辄不进读？自「时欲改革」至「不进读」二十六字，并删去。）
　　河东路安抚使吕惠卿言：「本路太原、汾等一十四州军正税之外，别有和籴之名而未尝用钱，又不得与灾伤检放倚阁及不随赦恩蠲免。今朝廷虽除其积欠而不正其本根，乞专委转运、提刑、提举司访闻民情，立法闻奏。」诏河东路转运、提点刑狱、提举常平司与经略安抚司同共相度，立法以闻。（惠卿家传可考。）
　　中书省言：「元丰六年九月敕，舍人各随所领房命词。今除刑房间有责降牵复及兵房有蕃官迁转外，其余差除并在吏房日常行词，余并无词命。欲令依旧各佥押逐房文字，其命词止依故事，论日分草。」从之。（元丰六年九月乙丑。）
　　户部言相度河北盐法所言，乞废罢见行新法，复行旧法通商，从之。（八年十月十八日己卯，初命范锷同河北漕司相度盐法。王岩叟有奏议，今遂罢新法，悉用旧法也。）
　　广南西路经略安抚司言，宜州溪峒司申莫世忍乞遣人进奉。诏：「许进奉，更不令赴阙。其表状，仰收接投进；所进物，令本司桩管以闻。」
　　司马光、吕公着既迁官，诏合门，光及公着正谢，特令再拜，不舞蹈；恭谢景灵宫神御，亦止再拜。光寻以疾谒告，是日（二十八日丁巳。）复有诏放正谢及恭谢【三六】。光惶恐不敢奉诏，乞埙疾间入谢，依减拜指挥。光自是凡十有三旬不能出，然奏疏相属。（五月十三日，光乃入对延和殿。）
　　又移书三省曰：（移书三省、密院，不得其时，附见正月末，更须考详。）
　　光比日牵强入朝，欲与诸公商议疏事【三七】，贡其短拙以求采择，无何上下马不得，至在朝假，谨具咨目如左。当今法度，所宜最先更张者，莫如免役钱。不惟刻剥贫民，使不聊生，又雇得四方无赖浮民，使供百役，官不得力，为今日之计，莫若尽罢免役钱，依旧差役。民间息肩者，什已七八，若虑逐处利害不同，即委诸路转运司及州县具未便事理，申陈朝廷，更为相度，别立一州一县敕施行。第一不可委提举司相度，彼虽本职，藉赖役钱，如鱼之有水，安肯放免？必来沮难无疑也。光见欲作一文字奏闻，若降至三省，望诸公同心协力与赞成，如此行之，可以除久弊、苏疲民。凡法久则难变，此法行之已十五年，下户虽愁苦，上户颇优便，常情议论，已是非一【三八】，若不于此际决志改之，恐异日遂为万世膏盲之疾。公家不得用民力，贫民常苦，富民常优矣。朝廷今欲整治天下，苏息疲民，先须十八路各得好监司一两人，忠厚晓事，忧民忘私，使之进贤退不肖，兴利除害。朝廷于本路事有所不知，问之则以实对，委之措置则不致乖方，然后可以倚仗为股肱耳目也。苟非其人，则百事倒置矣。前日所草监司资格及委官荐举文字，不知诸公曾篃见未？若如此可行，则早告进呈施行。然立格为易，守格为难，既出指挥已后，愿诸公坚执此格，勿自隳坏，始为有益也。
　　旱势可惧，若春更不雨，必成大饥，不可不预为之备。国家所赖为根本者，莫若农民。农民者，衣食之原，国家不可不先存□也。欲加存□，莫若察其乏食之初，早加赈赡，使各安土，不至流移，官费既省，民不失业，此上策也。若已流移，官虽作擘画，散米煮粥，徒聚为饿殍，无益也。为今之计，莫若预先将常平斛斗在州县者，十分中支拨一分，充赡贷米，委州县桩管，许一面支破，常切觉察。乡村人户，有阙食者，许经本县投状，据口数多少老小出给历子，每五七日一次，赴县请领口食，先从下户为始，县亦置簿拘管请到之数。如此救接，直至成熟日，即一切住支，却令还纳所贷元数，更不取利息，如此始是实惠。
　　弋俊已获，未闻赏获之者，其将官讨捕者【三九】，不无骚扰，宜早罢之。前日蔡尹来言，开封有巨盗，朝廷有募人能擒之者，赏以班行。今既擒之，止赏以钱，孔子称「去食去兵，无信不立」。圣朝政令，岂当如此？诸公更算其多者。范景仁当仁宗不豫，未有继嗣，天下寒心，莫敢启口之时，独能首建大议以安宗庙社稷，章十九上，除官不拜，可谓以身徇国之臣，其功不在文、富之下，今文、富重赏，景仁独不沾及。又太皇太后亦应知其大功【四○】，愿诸公进呈秉国文字时【四一】，详为敷奏，乞优与推恩。
　　前日帘前宣谕，上封事异等，宜略加旌赏。此乃圣朝美事。光有看详封事历三卷，官职姓名及所言事，一一有之，愿诸公同于其间选择才识出觽者，具姓名敷奏，量加箧异，以成圣志。又遗书枢密院曰：
　　吕大忠言，夏虏乍恭乍骜，由私市公行故也。其延、庆侵疆，有害无用，终当与之。然今日未可与也，俟大忠到官，审察事势，先奏乞严禁私市。不过年岁间，彼必屈服，遣人来祈请，然后朝廷下诏，旷然归以侵疆，赦其罪戾，贡赐往来，一切如故。此策大善，请明公更召见、询访其详。然如光愚见，若只如去夏约束，检门下开拆簿曾行下，则大是悠悠，徒为玩令，一无所益，须别立法云：应汉户、熟户与西人私相交易者，正犯人处斩，妻子送江淮编管。粉壁晓示，许人陈告，实时给系省钱五十贯充赏，本地分巡检、寨主、监押并冲替。仍令经略司、本州岛常切觉察。如此逐处行却一两个，方能禁绝。
　　若西人如往年兴兵压境【四二】，以胁庆州刘忱时，亦莫之听，但坚壁清野，使自弊而去。河东经略司总领二十余州军，边面千余里，地接二边，帅府之重，孰过于此？而以吉甫处之，果能称职否？且如昨者，北敌侵火山地，不与，于初累石时，便令撤去，彼若放箭我射何伤【四三】！仍明据道理，紧行文牒，痛加诘责，云「当奏朝廷问诸北朝」。今朝廷亦不共理会，示之以弱，但恐春暖，敌狃于得志，以为南朝易与，大兴徒觽，广有占割，朝廷亦坐视无如之何。土地者，国之本，若敌惟意所欲，无问多少，要取便取，成何国家？此由边帅不能防微杜渐故也。渠自乞扬州，诸公何不早许之，别择老成重厚有胆略者以代之。子厚方欲措置熙河，为经久之计，而元帅乃一方头目，其人岂高材英器，忧国忘家者耶！愿早易之，勿致败事。
　　御史所言保甲罢按阅，甚当，宜从之。彼得三时务农，岂顾此微茫赏物【四四】？而省国用不少，但与逐旋置库，量留金帛。遇冬教时，委令、佐选绝艺，赏以银楪子、银鴼、彩缎；如与人班行【四五】，虽云猥贱【四六】，亦是国家命官，岂可如泥土与人？其出等事艺、及正长教人及分数，欲更不与班行。正长所以鞭挞保丁，只为未及分数，未赏故也。
　　前日见驾部来白：沙苑地狭不能容京西所送骒马，且彼无牡马，徒多养骒马何为？但使之积死可惜耳！欲令京西未发者，皆烙退印还民，已发者令沙苑估价出卖如何？若可取，望早指挥，然监牧亦不可不一面早差官相度兴复【四七】。汉、唐都长安，故养马多在汧陇、三辅之间；国家都大梁，故监牧在郓、郑、相、卫、许、洛之间，各取便于出入。今宜且复近处一二监，各有旧基故也。
　　子厚常言军赏误，何时当与裁减改正？边人立小功者宜勿赏，此宋璟所以安开元也。
　　封事太约一篇止有两幅，吏去其签【四八】，子厚欲有去取，既难得会议，彼亦有大利害，但请子厚欲去者去之，余令进入，贵早结绝。
　　又手书与吕公着曰：「自晦叔入都，及得共事，每与僚寀行坐不相离，未尝得伸悃愊，虽日多接武【四九】，犹隔阔千里也。今不幸又在病告，杳未有展觌之期，其邑邑可知。光平生有国武子疾，好尽言以招人过，遇庸人时，或妄发以取恨怒，况至交益友，岂敢反怀情不尽乎？晦叔自结发志学，仕而行之，端方忠厚，天下仰服，垂老乃得秉国政，平生所蕴，不施于今日，将何埙乎？比日以来，物论颇讥晦叔谨默太过，此际复不廷争，事有蹉跌，则入彼朋矣。愿勉旃勉旃！光诚不肖，岂敢以忧国为己任，然昨日富家之谕，已上闻矣。光自病以来，悉以身付医，家事付康，惟国事未有所付，今日属于晦叔矣。」（昨日富家之谕，不知何事，当考。与三省、密院咨目及吕公著书皆不得其时，今附见谒告论役法后，更须考详。见欲作一文字，即二月六日依奏札子。前日所草监司资格及委官荐举文字，此未见。二月八日，诏举司措置存□饥民。弋俊，三月二十六日陕漕言，弋俊等在虢州、南阳县。韩维论范镇文字，二月十日。旌赏封事异等、吕大忠禁私市、择人代吕惠卿、易熙河帅、罢按阅保甲、复监牧、裁减军赏，此数事当细考施行月日，或讫不曾施行。）
　　戊午，复瀛州束城镇为县。
　　是月，右谏议大夫孙觉言：「臣窃见汉陈平对文帝曰：陛下使待罪宰相。宰相者，上佐天子理阴阳，顺四时，下遂万化之宜，外镇抚四夷，内亲附百姓，使卿大夫各得其职也。丙吉见牛喘，问之，掾史谓丞相失问，吉曰：『方春少阳用事，未可大热。三公典调和阴阳，职当忧，是以问之。』两汉大灾异，罢免宰相者，以其责在燮理之地。太宗朝，李昉以霖霪百余日，阴阳乖戾罢。仁宗朝，王曾以昭应宫灾罢；梁适以苛慝并作、变异重仍罢。水旱过常，为大灾变，为宰相者，当任其责，宰相不以为任，则谁当任之？今自皇帝陛下、太皇太后陛下亲政以来，所以便安元元，有所更易者，其事不一，下至闾巷小人，山海殊绝之处，莫不讴歌而鼓舞。然而阴阳未和，旱气太甚，经冬无雪，春又不雨，弥数千里，粟麦失种，此其为忧不一日二日而已也。将恐编户乏食，盗贼髃起，良民受害，浸为远近之忧。皇帝陛下、太皇太后陛下亲出祈祷，忧勤切至，篃走髃望，未尝一日而忘其忧。而蔡确、韩缜视之，眇然若不任其责者，未有闭门引咎，上章谢罪，引故事乞赐罢免。天意有可知者，前后雨雪少降而辄止，阴云稍合而复散，意者揆务不胜其任，和气不格其应乎！为宰相而无体国忧念之心，爱民恻怛之意，晏然自处，若其事非己忧者，臣以为此非大臣之道也。伏乞依两汉故事，循祖宗旧例，各赐罢黜，以警百官。」（二月甲申，觉又有两章。）
　　侍御史刘挚言：「臣近具状，论奏僧惠信指论僧司重法吏人受赃公事，已蒙付下大理寺施行。然伏见圣旨指挥，令据惠信经祠部状内所指人根究，不得支蔓。臣看详惠信元状，前于开封已曾断遣，后经祠部，已送推司，会开封申陈，言祠部不当，遂朝旨更不施行。今既复以付之所司，则所司自有推勘之法，若止究状内人数，即或有分赃寄赃之类，及凡干证左而不见于状者，皆不许其追照，狱无所质，何缘得情？兼祠部、开封各系经历，若有不当，自合一案推结，况两处昨者互有所陈，何可置而不问？盖状内之事，则于法有禁，若状内之人，于事相干，安得不治？自来朝廷送所司公事，止令依法，或约束不使支蔓，未闻限定根究人数。臣又虑进呈取旨之时，不曾子细开陈，致有如此处分。窃虑勘司承望风旨，不尽公理，纵失有罪，违废典法。欲乞再降指挥，本司并依自来推勘条贯，乞仍责立近限，不得淹延。若前来承行官司明有违法，并令依条一处圆结奏裁。」（挚初疏附元丰八年十一月末，此第二奏也，据遗□乃正月二十九日上，今附月末。）
　　注　　释
　　【一】仍移牒安南静海军「南」字原脱，据宋史卷四太宗纪及本书卷七三大中祥符三年二月癸巳条、卷一一○天圣九年六月丁酉条、卷一四一庆历三年六月壬戌条补。
　　【二】况有司乎阁本「有司」作「百司」。
　　【三】务恪其职「其」原作「共」，据阁本、活字本改。
　　【四】恐非此也阁本作「恐此非也」。
　　【五】工部郎中吕大忠「郎中」原作「尚书」，据阁本及宋史卷三四○吕大忠传改。
　　【六】十月二十八日「十月」原作「二月」，据阁本及本书卷三九○元佑元年十月壬子条改。
　　【七】臣窃以圣人之治虽一道道无敝忠肃集卷五论役法疏不重「道」字。
　　【八】顺事之变「事」原作「时」，据阁本及上引忠肃集改。
　　【九】于役法之敝「役」字原脱，据上引忠肃集及长编纪事本末卷一○八差役补。
　　【一○】至速者十余年而一及之「一」字原脱，据同上书补。
　　【一一】旧扑户相承「扑户」原作「挨户」，据阁本及上引忠肃集并下文「庶乎承扑者无破败之患」句改。
　　【一三】复如此「此」，阁本及长编纪事本末卷一○八差役作「之」。
　　【一四】则朝廷知浮浪之人不可以当役矣阁本「则」下有「是」字。
　　【一五】又取随入国「取随」二字原倒，据阁本、活字本乙正。
　　【一六】太皇太后出入仪卫长编纪事本末卷九一宣仁垂帘「太皇」上有「诏」字。
　　【一七】自冬涉春「涉」字原脱，据长编纪事本末卷九七逐小人补。
　　【一八】编类章疏「类」原作「录」，据阁本、活字本及宋史卷一八哲宗纪绍圣元年五月癸丑「编类元佑髃臣章疏及更改事条」句改。
　　【一九】须更详「更」原作「考」，据阁本、活字本改。
　　【二○】府界诸路耆长壮丁之役宋会要食货一三之一「耆长」下有「户长」二字；本卷下文亦有「看详所募耆、户长」句，疑此处有脱漏。
　　【二一】乞相度黄河利害所宋会要方域一五之一○「乞」下有「下」字，疑是。
　　【二二】河东军兴「兴」原作「兵」，据阁本及宋史全文卷一三上改。
　　【二三】己酉原作「乙酉」，按是月无「乙酉」，现据阁本改。下同。
　　【二四】进退之事「事」原作「时」，据阁本、活字本改。
　　【二五】今仍附二十一日阁本、活字本「日」下有「后」字。
　　【二六】其当去者一也「者」字原脱，据长编纪事本末卷九七逐小人及下文补。
　　【二七】诛求民财忠肃集卷七劾论蔡确十罪「诛」上有「以」字。
　　【二八】陵行属官「陵」，上引忠肃集及长编纪事本末作「随」。
　　【二九】确之罪恶如此「如此」原作「如山」，据阁本及同上书改。
　　【三○】使之外补阁本无此四字。
　　【三一】隶属京西第十将下「隶」原作「练」，据阁本改；「京西」原互倒，据上下文乙正。
　　【三二】臣窃惟陛下祈祷甚勤阁本「勤」下有「苦」字。
　　【三三】又忘避位之心「忘」原作「忌」，据阁本及长编纪事本末卷九七逐小人改。
　　【三四】臣以微官上引长编纪事本末作「臣以言为官」。
　　【三五】乃是人臣献可替否之意按上下文义及本书注例，疑此句「乃是」上当脱「新录辨曰」及其它文字。
　　【三六】复有诏放正谢及恭谢「放」原作「改」，按温国文正司马公文集卷八有辞放正谢札子。作「改」无义，现据阁本及长编纪事本末卷九七逐小人改。
　　【三七】欲与诸公商议疏事「疏」，阁本作「数」。
　　【三八】已是非一温国文正司马公文集卷六三三省咨目「一」上有「不」字。
　　【三九】其将官讨捕者「其」原作「有」，据阁本及上引温国文正司马公文集改。
　　【四○】又太皇太后亦应知其大功「大功」，同上书作「功大」。
　　【四一】愿诸公进呈秉国文字时「秉国文字时」原作「秉国时文字」，据同上书乙正。
　　【四二】若西人如往年兴兵压境「如」字原脱，据温国文正司马公文集卷六三密院咨目补。
　　【四三】彼若放箭我射何伤「我射」原互倒，据阁本及上引温国文正司马公文集乙正。
　　【四四】岂顾此微茫赏物「顾」原作「愿」，据同上书改。
　　【四五】如与人班行「与人」原作「何又」，据上引温国文正司马公文集卷六三及文义改。
　　【四六】虽云猥贱「贱」原作「贼」，据阁本及上引温国文正司马公文集改。
　　【四七】然监牧亦不可不一面早差官相度兴复「牧」原作「收」，据上引温国文正司马公文集及本条注文改。
　　【四八】吏去其签上引温国文正司马公文集「去」作「云」。
　　【四九】虽日多接武「多」，上引温国文正司马公文集作「夕」。
</div>
    <div class="pagination">
<a href="续资治通鉴长编_page474.html">上一页</a><span>...</span><a href="续资治通鉴长编_page470.html">470</a><a href="续资治通鉴长编_page471.html">471</a><a href="续资治通鉴长编_page472.html">472</a><a href="续资治通鉴长编_page473.html">473</a><a href="续资治通鉴长编_page474.html">474</a><span class="current-page">475</span><a href="续资治通鉴长编_page476.html">476</a><a href="续资治通鉴长编_page477.html">477</a><a href="续资治通鉴长编_page478.html">478</a><a href="续资治通鉴长编_page479.html">479</a><a href="续资治通鉴长编_page480.html">480</a><span>...</span><a href="续资治通鉴长编_page476.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
