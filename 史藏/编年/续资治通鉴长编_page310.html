<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 310 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 310 页/共 607 页</h1>
    <div class="content">　　诏定内外官避亲法。
　　户部侍郎致仕彭思永卒。
　　乙卯，诏判延州郭逵赴阙。韩绛用种谔谋，将以兵取横山，逵曰：「谔，狂生耳。朝廷以家世用之，过矣。他日败国事，必此人也。」绛与逵议出兵，逵力言其不可，使幕府【二六】与逵论难，逵曰：「此举不惟无功，恐别生他变，贻朝廷忧。」绛怒，奏逵沮军事【二七】，故有是命。
　　命陕西宣抚使韩绛为陕西、河东宣抚使，判官吕大防为陕西、河东路宣抚判官。绛时治兵鄜延，欲通道河东，故有是命。
　　参知政事王安石等言：
　　据梓州路转运司奏：「本路多以小小官物为名，起发纲运，枉破衙前重难分数。如戎州近年起发牛筋、角三纲，载送官员至荆南，共载牛筋四十有五斤，角九十对，差兵稍五十有五人，借过紬、绢、布一百余疋，绵三百余两，大钱二十四贯有奇，粮米一百四十八石有奇。泸州发牛筋【二八】、角八纲，所载物及借请钱、粮等，其数多少，大略与戎州相去无几。而又所差兵士，借请钱、粮、绵、绢，动经一年以上或一年半不还。缘路请过钱、粮，尚不在此数。所差衙前，押牛皮纲又最为第一等重难。今来已将昌、普等七州军所纳筋、角纲，止附搭成都府下水纲船至荆南。及梓、遂等七州军，贮以殨笼，差递铺兵担至凤州交割，更不别差船纲，见今亦无积压未发数目。及团并陆路纲运【二九】，共减一百三十六纲，并减定本路诸州军监远近接送知州、通判、签判衙前，及减罢押纲随送得替官员衙前，共二百八十三人；及省诸州军监县差役公人共五百一人。兼点检梓州等处，自来公使□库衙前陪费钱物，最为侵刻。内遂州每年纲运重难三千一百余分，公使□库乃占二千七百分；梓州有在州酒场，两盐井，第一等优轻，皆以理折勾当公使□库重难分数，而差以次场务充管勾纲运；及果、荣、戎、泸等州，衙前苦于公□之类陪费，若不更改，即今后投名衙前，各不愿充役。乞行裁减，及差官复位诸州衙规事。」
　　检会近累诏诸路监司提举官，相度差役利害，各未见条上。其前项事鎫是久来于公私为害，而监司或以因循背公养誉为事，不肯悉心营职，除去宿弊。今梓州路转运司独能上体陛下忧恤百姓之意，率先诸路奏承诏旨，讲求上件利害，公忠之实，宜被旌赏。乞特加奖谕；其所减衙前及纲运，并差官复位衙规事，仍乞依所奏施行。所有公使□库陪备冗费合行裁节约束事件，并据本司状称：「见不住催促诸州军相度农田水利、差役条件，如纲运及州县役人更有可以团并、裁减，兼省并乡邑，合行减放役人，别具闻奏。」鎫乞下本路速相度画一条上；内减省州县役人，更下本司相度保明，经久有无妨阙。其减省役人、团并纲运及裁减公使□库非理陪费，仍下诸路鎫依此及详朝廷累降指挥，速具合裁定事件闻奏。
　　于是诏曰：「夫天下之役，常困吾民，至使罹饥寒而不能以自存，岂朕为民父母之意哉【三○】！吾诏书数下，欲□其役，而事未兴，是吏奉吾诏不勤而察民未深也。今梓州路独能兴民之利而去其害，欲加之赏，朕何爱焉。观执政之用心，于朕岂有异乎？其转运使韩籂等，已降敕书銟谕，仍各赐帛二百【三一】，余鎫依所奏施行。」籂，汲人也。元佑二年有传。新、旧纪鎫载此诏。知开封府韩维奏曰：府衙前减重难，计钱十八万一千余缗，昔出于民，今悉得省，人以为便。复下诏銟之。韩维事在九月乙丑。
　　知定州滕甫言：「臣窃谓中国之兵与夷狄之兵，常患多寡之不敌，其故无他，盖中国兵有定数，至于平民则素不使之知战。夷狄之俗，人人能斗击，无复兵民之别，有事则举国皆来，此所以取胜多也。今河北州县近山谷处，民闲各有弓箭社及猎射等户，习惯便利，与夷人无异。乞下本道州县，令募诸色公人及城郭、乡村百姓有武勇愿学弓箭者为社，每年春，长吏就其射处劝诱阅试之。缓急虽不可调发，亦足以为捍御【三二】。」从之。
　　翰林学士承旨王珪言：「臣近闻经制交趾事宜。臣顷于广西转运使杜杞得所奏交趾事，其言自盗据以来世次与夫山川道路兵民之类为最详，其末又言存取之计，颇可采。如闻枢密院文字比多散失，辄用录进，以备圣览。」珪集自注云熙宁三年冬。是年十二月丁卯，珪知参政。既而上以珪所进文字付参知政事王安石，安石言：「伏奉手诏，赐示王珪所进文字，且论及交趾事。窃承圣志以丰财靖民为事，此生民之福也。然万里之外，计议于初，不容不审，温杲等以钦、廉等州为忧，是也。至于戒敕边臣，抚慰交趾，即恐不须如此，既伤陛下之信，或更致交趾之疑【三三】，盖朝廷未尝有此，而今有此，则彼安能不思其所以然乎？昔者秦有故，厚遗义渠戎王，更为义渠所觉，反见侵伐。臣恐用杲之策，即万一交趾更觉而自备，且或为难于边，则是秦与义渠之事也【三四】。其余所建明数事。并易潘夙、陶弼，候开假取旨。臣闻先王智足以审是非于前，勇足以断利害于后，仁足以宥善，义足以诛奸，阙廷之内，莫敢违上犯令，以肆其邪心，则蛮夷可以不诛而自服；即有所诛，则何忧而不克哉！中世以来，人君之举事也，初常果敢而不畏其难，后常为妨功害能之臣所共沮坏，至于无成而终不寤。忠计者更得罪，正论者更见疑，故大奸敢结私党、托公议以沮事，大忠知事之有败而难于自竭。如此则虽唱而孰敢和，虽行而孰敢从？彼奸人取悦于内而诞谩于外，愚人冒利徼幸于前而不图患之在后，又皆不足任此。如此而以举事，则事未发而智者前知其无成矣。盖天下之忧，不在于疆埸【三五】，而在于朝廷；不在于朝廷，而在于人君方寸之地。故先王详于论道而略于议事，急于养心而缓于治人。臣愚不足以计事，然窃恐今日之天下，尚宜取法于先王，而以中世人君为戒也。臣于觽人中，最蒙陛下眷遇，宜先觽人敢及于此。伏惟陛下省察，则天下幸甚！」三年二月十八日清明，十一月二日冬至，安石云候假开取旨【三六】，必冬至也。安石奏乃陆佃所纪者，不得其时，今因王珪札子，附十一月。案温杲四年三月乃以医学除职，官广西经干。盖杲先在广西，尝入蛮杀贼，故萧注荐之，则三年冬有所论列，朝廷徐命以官，亦理势当然也。又潘夙以元年十一月知桂州，四年三月徙河北漕【三七】安石此奏欲易夙，则三年冬夙必在桂州，故四年正月自以萧注代夙。又陶弼以嘉佑六年闰八月知容州，治平三年自钦州改邕州，在邕州五年改鼎州，又改辰州。当三年冬，弼亦必在邕州，故安石奏欲易弼。弼寻改鼎州及辰州，九年二月乃复知邕州。
　　是月，废宪州，以静乐县隶岚州。新纪附年末。十一年复置【三八】。
　　注　　释
　　【一】诏河北饥民流徙京西「徙」原作「徒」，据阁本、活字本改。
　　【二】雍之笴阁本、活字本及宋会要选举三四之四九均作「雍之奇」。
　　【三】李杭同上诸本同。同上书作「李抗」。
　　【四】张田同上诸本同。同上书作「张由」。
　　【五】谭立之同上诸本同。同上书作「谭邱之」。
　　【六】二十二人编年纲目卷一八作「二十一人」。本书卷二一一、宋会要选举三四之四八均作「二十九人」。
　　【七】王子韶「韶」原作「诏」，据阁本及宋史卷三二九王子韶传改。
　　【八】海原作「梅」，据阁本、活字本改。
　　【九】若以重并轻后止从加重活字本同。阁本及宋史卷二○一刑法志均无「止从」二字，疑是。
　　【一○】二十二日原作「二十一日」，据本书卷二二○、二三○改。
　　【一一】凡衙前赔费与吏之诛求「前」原作「门」，据阁本改。
　　【一二】具使臣所犯及刑名「具」原作「其」，据阁本改。
　　【一三】正刺史以上如旧制「刺史」原作「敕使」，按上文应作「刺史」，因改。
　　【一四】湖城县「湖」原作「潮」，据阁本及元丰九域志卷三、宋史卷八七地理志改。
　　【一五】捉生都军主赐俸钱「赐」，阁本、活字本均作「增」，疑是。
　　【一六】乞依旧法作两料青苗钱「料」原作「科」，据阁本及宋会要食货五三之一一改。
　　【一七】青苗钱料次「料」原作「科」，据同上书改。
　　【一八】为并代钤辖「并」原作「并」，据阁本、活字本改。
　　【一九】自唐末至周「至」字原脱，据宋会要刑法一之八补。
　　【二○】犹有重于旧律者「重」原作「用」，据宋会要刑法一之八、宋史卷二○一刑法志改。
　　【二一】陛下「陛」原作「升」，据阁本、活字本及宋会要刑法一之八改。
　　【二二】诏转运使选官与成都府转运司徱刷年计外宋会要食货二四之五作「又诏陕西转运选官与成都府路转运司徱刷年计外」。
　　【二三】输送「输」原作「轮」，据阁本、活字本及同上书改。
　　【二四】虽欲自达「达」原作「竭」，据宋会要兵二八之九改。
　　【二五】龙猛原作「猛虎」，据阁本删补。
　　【二六】幕府「幕」原作「募」，据阁本、活字本改。
　　【二七】奏逵沮军事「沮」下原衍「奏」字，据阁本删。
　　【二八】泸州「泸」原作「庐」，据阁本、活字本改。
　　【二九】纲运「运」原作「会」，据宋会要食货六六之三三改。
　　【三○】岂朕为民父母之意哉「民」字原脱，据同上书补。
　　【三一】仍各赐帛二百「各」字原脱，据同上书补。
　　【三二】捍御「捍」原作「悍」，据阁本、活字本改。
　　【三三】或更致交趾之疑「致」原作「至」，据阁本、活字本改。
　　【三四】则是秦与义渠之事也「也」字原脱，据阁本补。
　　【三五】疆埸原作「强场」，据文义改。
　　【三六】候假开取旨正文作「候开假取旨」，此处「假开」二字疑倒。
　　【三七】徙原作「徒」，据阁本、活字本改。
　　【三八】复置「复」原作「后」，据阁本及元丰九域志卷四、宋朝事实卷一八、宋史卷八六地理志宪州条改。
续资治通鉴长编
卷二百十八
卷二百十八
　　起讫时间 起神宗熙宁三年十二月尽其月
　　卷　　名 续资治通鉴长编卷二百十八
　　帝　　号 宋神宗
　　年　　号 熙宁三年（庚戌，1070）
　　全　　文
　　十二月丁巳朔，管勾两浙路常平等事、著作佐郎王醇，令审官东院就移合入差遣，以殿中丞、审官西院主簿张靓代之。醇在任不推行新法故也。六月二十八日，张靓、赵子云并为主簿，从韩缜所举。四年四月十八日癸酉，醇及林英、张峋皆冲替。当移此附彼。会要云：以英等在任不推行新法。与实录稍异。
　　诏全道郴潭衡邵永州、桂阳监有溪峒蛮、猺处县主簿、尉，及逐州监银、铜、铅、锡坑冶官，令转运司依川、广七路法就差。
　　戊午，诏三司岁给濮王宫公用钱五千缗。先是，诏濮王宫兄弟量克俸钱，奉濮王四仲月祭飨。至是，宗朴言近制不许克宗室俸钱，故以公钱给之。
　　诏宣抚使韩绛不须亲至河东，止移文往来【一】。其非招抚部族、开拓疆土、勾抽兵马、取索钱粮事，更不关预。
　　上批：「边事方起，河东岚、石、隰、麟、府州最是缓急应援陕西之地，近岁虚屯军马，颇闻粮草阙乏。令三司出钱三十二万缗或紬绢与转运司市籴。」遂下麟、府、丰、石、隰五州募人入中。上批：「丰州之北，僻远孤绝，城小不可多聚军马，缓急移饷城堡，路亦险艰，必自少人入中，可令更于定远客户伏落津寨计置。」
　　己未，内出开封府界及诸路兵更戍之法。府界元系河北、京东西、淮南所差畸零守把兵士，京东路元系府界、京西所差屯泊兵士，京西路元系府界、淮南、河北、京东所差兵士，河北路元系京西及府界、淮南、河北兵士【二】，河东路元系京东所差兵士，陕西路元系京东西、河北、河东、府界所差兵士，已上并系畸零屯泊者，尽拨还本处。其府界、京东西以诸路抽回就粮兵填役，内京东仍分番，尽如武卫隶属河北四路屯戍；京西仍以近西州军分番往陕西，近南往湖北及夔州路屯戍。其下番者，各于本路守把。河北以京东上番全指挥兵，河东以陕西抽回就粮兵，陕西以京西上番全指挥兵填役。其河东仍以河北西路所差戍兵立定人数，令更互于河北中路及大名府路差拨。所有河北三路差拨上件人州军，却以京东上番兵充役。益、梓、利、夔路见屯泊诸路畸零兵士，并候年满拨还，自今更不差拨。其益、利、梓路止于在京及府界互差，夔州路止于湖北、京西抽那。如湖北阙兵，却以京西戍兵充数。以上并直隶诸路，更不每次降宣。先是，上批：「诸路戍兵，多是畸零，不成队伍，致不整齐，因乖纪律。及互换差拨，络绎道路，往来寒暑，公私不以为便。」故立是法。更戍法，墨本太简，今从朱本。吕公弼传云：公弼议更东南教阅兵以戍二广，稍减北军之踰岭者。当考。然公弼七月壬辰已罢枢密使。新纪书：诏立诸路更戍法，旧以他路兵互屯者，还之。旧纪书：诏：「戍兵畸零无队伍，因乖纪律，道路往来，公私不便。」立更戍法。兵志第五卷：三年，诏：「诸路戍兵，畸零不成部伍，致乖纪律。或互遣郡兵，更相往来，道路艰梗【三】，宜悉罢之。易以上番全军或就粮兵为戍，当遣者并隶总管司，以诏令从事。」
　　诏合门，今后枢密都承旨遇崇政殿坐日，令于上殿班后约人奏事。
　　庚申，封皇第二女为宝庆公主。
　　侍御史知杂事谢景温言「知青州郑獬卧病，乞别选近臣代之。」诏知杭州、资政殿学士赵抃知青州，仍令京东转运司体量獬疾状以闻。抃至青州，时京东旱蝗，蝗将及境，遇风，退飞堕水而尽，青州无害。青州无害，此据本传。体量獬疾究竟如何。
　　开封府判官、祠部郎中赵瞻知邓州。瞻因出使得奏事，上问曰：「卿为监司久，乃当知青苗法便也。」瞻对曰：「青苗法，唐行之于季世，扰攘中掊民财诚便。今陛下欲为长久计，爱百姓诚不便。」王安石阴使其党俞充诱瞻曰：「当以知杂御史奉待。」瞻不应，由是不得留京师。瞻时出使未还也。瞻除邓州，墓志及本传并不书，但载瞻不得留京师，出为陕西转运副使。方此时，瞻方使北，度其将还，故有此除。瞻使归，亦不赴邓州，仍以开封判官除陕西漕，乃明年三月十四日也。
　　供奉官【四】田绍迪等言押甲赴河中府、永兴军，乞增差使臣。上批：「陕西递铺见般银铜绢及弓弩，岂可重增此役！」遂诏陕西都转运司，简永兴军及近里州军甲辇送逐路，更不自京起发。
　　诏：「高阳关路上关驻泊军马，虚食缘边粮草【五】，缓急勾抽，地理不远，恐不必驻于上关。令安抚使详度以闻。」究竟如何。
　　陕西宣抚使韩绛言：「延州百姓马志诚造作妖言，谋为不顺，语连将官。禁勘多日，取到案□，委转运使孙坦躬亲录问，别无躀异。已详酌逐人情罪等第断遣，及与免所断之人亲属缘坐去讫。」从之。此据中书时政记，三年十二月四日庚申事。马志诚再见四年三月十九日甲辰。司马光日记云：折继世以绥州功除左骐骥使、果州团练使，赏赐无算。去岁病风，以御药使医傅守视。继世迎妖人马志诚，欲奉之发兵据青涧城，指挥使拓跋忠谏使止之，首下狱案验，久不决。子华至延州，斩志诚等二十余人，以继世有功，不问。
　　辛酉，右谏议大夫、知邓州吕诲提举嵩山崇福宫。先是，九月，上欲移诲知河南，命未下而寝。诲虽在外，遇朝廷有大得失，犹言之不置。于是以疾求闲，故有是命。
　　壬戌，给空名敕百、告五十，付陕西宣抚司。其告，令吕大防临时撰词。
　　开封府界提点司言：「差官视诸县官职田顷亩肥瘠立租课，不得临时制定。遇灾伤，依税减放。」从之。
　　甲子，知制诰杨绘为翰林学士。
　　梓州路转运判官李竦言：「奉诏，令具财用利害。伏见江淮、荆楚之地，民业窳薄，率以水田为生。地多濒江带山，高下不等，虽有耕耘之劳，而罕勤堤防之利；雨旸稍愆常度，必罹暵潦之灾。虽有编敕兴复水利指挥，而郡县少能用心询采。臣前任知舒州太湖县日，访闻诸乡民田有边临溪江者，频岁力耕疾种，不潦则旱。体问得皆有古来堤堰潴泄水势，或因积年大水决溃，因循不复修葺。臣因乘其农隙，劝募傍近地主，备工料兴筑。民俗始未坚信，粗亦勉从，凡筑成堤岸数处。次年积雨，溪江暴泛，赖新堤障，遂免漫溺。自昔不植之地，一旦遂为膏壤。由是令复加增葺，觽始悦随。寻属臣去，约太湖所修，十未一二，以天下计之，遗利固亦多矣。欲乞特诏郡县委长吏令佐，访求境内有古来陂堰积年毁坏荒废者，并诸色人，具利害【六】兴修次第，指陈官司预行计置，俾因岁丰农暇，据占植地利人户，以顷亩多少为率，劝诱备工料兴修，或量破广惠仓斛斗以充口食，不得以威刑驱逼，并专行觉察公人、耆保等接便搔扰。俟兴筑毕工，本州岛申提刑、转运司委官检视。及候秋成，的免水旱之患，其劝督之官，乞依编敕量功利大小，特行酬銟；元指陈修筑人，亦与免本户一次色役；或人户例不该差役之人【七】，即量给小可酒税场务充赏。所贵地利不遗，民食充衍。」诏淮南提举常平、广惠仓司相度施行。此据会要三年十二月八日事，今附本月日。淮南仓司相度，后当考。
　　大理寺丞、勾当开封府界常平等事赵子几为太子中舍、权发遣同提点诸县镇公事，其见任武臣别与差遣。先是，诏罢诸路武臣提点刑狱，以文臣代之，而府界同提点，旧亦兼用武臣，故并易之。赵子几，已见。
　　降知寿州、太常丞鞠真卿为太子中允，坐前任江西转运使抑勒百姓，以苗米折纳钱，该去官勿论，特责之。去年十二月乙亥责寿州，今又责。
　　御史薛昌朝言成都府路自监司以下，饮宴过多，无复忌惮。诏提点刑狱薛繗、李元瑜密体量以闻。范纯仁、谢景温初忤执政事迹，当就此附见。
　　侍御史知杂事谢景温言：「近除乔叙湖南路转运判官，闻叙知濮州雷泽县，赃污狼籍，一岁之间，敛乡民之丝万两，不知所归。」诏京东同提点刑狱孔宗翰、知濮州郑焘密体量以闻。其后，下曹州制勘，叙除买丝无罪外，但坐尝卖马于所监临，有剩利赃，杖八十，特勒停。
　　右谏议大夫李徽之提举鸿庆宫。徽之在病告四年，至是，乞赴朝参，而有是命。四年五月【八】十二日，上云徽之多失言。
　　诏开封府收京城内外贫寒、老疾、孤幼无依乞丐者，分送四福田院，额内人日给钱，候春暖，申中书罢。旧纪：诏取贫民、老幼无依者，月给钱，至春暮止。新纪不书。
　　乙丑，驸马都尉、成州团练使王师约同管勾三班院。国朝主貋未有诿以事者，上始用师约管勾三班，后果称其职云。此据徽宗录王师约传。国朝不诿主貋以事，当考。
　　中书言，司农寺定畿县保甲条制：
　　凡十家为一保，选主户有材干、心力者一人为保长；五十家为一大保，选主户最有心力及物产最高者一人为大保长；十大保为一都保，仍选主户有行止、材勇为觽所伏者二人为都、副保正。
　　凡选一家两丁以上，通主客为之，谓之保丁，但推以上皆充【九】。单丁、老幼、疾患、女户等，并令就近附保；两丁以上，更有余人身力少壮者，亦令附保，内材勇为觽所伏，及物产最高者，充逐保保丁。除禁兵器外，其余弓箭等许从便自置，习学武艺。
　　每一大保逐夜轮差五人，于保分内往来巡警【一○】，遇有贼盗，画时声鼓，报大保长以下，同保人户实时救应追捕；如贼入别保，递相击鼓，应接袭逐。每获贼，除编敕赏格外，如告获窃盗，徒以上每名赏钱三千，杖以上一千。
　　同保内有犯强窃盗、杀人、谋杀、放火、强奸、略人、传习妖教、造畜蛊毒，知而不告，论如伍保律【一一】。其余事不干己，除敕律许人陈告外，皆毋得论告。知情不知情，并与免罪。其编敕内□□馽保合坐者，并依旧条。及居停强盗三人以上，经三日，同保内□□馽人虽不知情，亦科不觉察之罪。
　　保内如有人户逃移死绝，并令申县。如同保不及五户，听并入别保。其有外来人户入保居住者，亦申县收入保甲。本保内户数足，且令附保，候及十户，即别为一保。若本保内有外来行止不明之人，并须觉察，收捕送官。逐保各置牌，拘管人户及保丁姓名。如有申报本县文字，并令保长轮差保丁赍送。仍乞选官行于开封、祥符两县，团成保甲，候成次绪，以渐及他县。从之。
　　先是，同管勾开封府界常平等事赵子几言：「昨任开封府曹官，往来畿县乡村，察问民间疾苦，皆以近岁以来，寇盗充斥，劫掠公行。虽有地分耆壮□□馽里，大率势力怯弱，与贼不敌；纵能告捕赴官，其余徒党辄行绚报，极肆惨毒，不可胜言。诘其所以稔盗之由，皆言：『自来乡户，各以远近团为保甲，务觉察奸伪，止绝寇盗。岁月浸久，此法废弛。兼初置保甲，所在苟简，别无经久约束，是致凶恶亡命容于其间，聚徒乘间，公为民患。』今欲因旧保甲重行檃括，将逐县见户口都数，除疾病、老幼、单丁、女户别为附保系籍外【一二】，其余主、客户两丁以上，自近及远，结为大小诸保，各立首领，使相部辖。如此，则富者逸居而不虞寇劫，恃贫者相保以为存；贫者土著而有所周给，恃富者相保以为生。使贫富交相亲以乐业者，谓无如使之相保之法也。所有置保及捕贼赏格、保内巡逻，更相约束次第条例。愿陛下赦臣狂愚，假以诘盗之权，使因职事遍行畿县，得奏差选人一两员及得选委主簿、尉，与当职官吏参校旧籍置法。于编户之民，不独生聚宁居，使桴鼓不鸣；若遂行之，绵以岁时，不为常情狃习所废，规模施设推及天下，将为万世常安之术。」乃下司农寺详定。至是，增损行之。二年九月十二日、十月五日、十二月十三日，三年三月十七日，四年三月九日朱本于此下云：上始欲更立法度，即毅然以措置民兵为急务，然甚重其事，其与执政反复相论难义勇、弓社、民兵等事者数矣。至是，始集其意，更创保甲法，命行之。既而保甲之法备，故义勇等条约亦率会归于一焉。新本并削去，今从新本。朱本又取日录七八项事总载于此，今并掇出，各附见本日，新、旧纪于乙丑并书立保甲法。
　　他日，上谓王安石曰：「用募兵与民兵亦无异，若役之过苦，则亦变矣。」安石曰：「役之过苦则变，诚然。募兵多浮浪不顾死亡之人，则其喜祸乱，非良农之比。然臣已尝论奏，募兵不可全无。周官，国之勇力之士，属于司右，有事则可使为选锋，又令壮士有所羁属，亦所以弭难也。」上论变义勇为民兵，当先悦利其豪杰，则觽可驱而听。因言汉高祖封赵子弟事。安石曰：「何独汉高祖，先王为天下亦然。盖周得天下之父二人，则天下从之矣。有天下之父，有一国之父，有一乡之父。能得一乡之父，则足以收一乡；能得一国之父，则足以收一国；能得天下之父，则足以收天下。」上曰：「民兵虽善，止是妨农事，如何？」安石曰：「先王以农为兵，因乡遂寓军旅。方其在田，什伍已定，须有事乃发之以战守，其妨农之时少。今边陲农人则无什伍，不知战守之法，又别募民为戍兵。盖边人耕织不足以给衣粮，乃至官司转输劳费，尚患不足，遇有警急，则募兵反不足以应敌【一三】；无事，则百姓耕种不足以给之，岂得为良法也！」上曰：「止是民兵未可恃以战守，奈何！」安石曰：「唐以前未有黥兵【一四】，然可以战守。臣以为募兵与民兵无异，顾所用将帅如何尔。将帅非难求，但人主能察见髃臣情伪，善驾御之，则人材出而为用，而不患无将帅；有将帅，则不患民兵不为用矣！」朱本以此事系之行保甲后，日录检未见，今且从朱本。缘日录印本及写本并自三年十月至四年正月，总阙四个月事也。当博求之。后检秘书省国史院本，亦只如此。
　　中书言：「开封府优轻场务，令府界提点及差役司同共出牓，召人承买，仍限两月内许诸色人实封投状，委本司收接封掌。候限满，当官开拆，取看价最高人给与。仍先次于牓内晓示百姓知委。」从之。此据泸州编录册熙宁五年二月十三日刑部帖、三年十二月九日中书札子指挥，今附本月日。实封投买坊场，实录未见的月日，须别考详。三年十一月七日，四年二月一日、三月十四日，并合参考。遍卖天下酒务，则在五年二月二十二日【一五】。
　　诏河北籴便司置勾当官一员，令提举官保举。
　　权知开封府韩维言：「本府衙司投名及乡户衙前等，人数差遣不均，良民颇受其害。盖由条例繁篮，猾吏缘以舞弄。今相度减罢本府乡户衙前八百三十五人，总减重难十八万一千余拢。其诸处勾当，或召税户及诸色人，或就差见充押录，或□差三司军将，或更不差人。」从之。事既行，时以为便，乃降诏銟谕。邓绾传云：「免衙前八百三十余人归农。」即此事。四年正月二十二日【一六】注，可考。
　　丁卯，吏部侍郎、参知政事韩绛依前官平章事、昭文馆大学士，遣使即军中拜之，赐以手札，曰：「卿其益励忠诚，以副朕素望，所有制命，宜即钦承。」又赐以手札曰：「虽卿少怀忠义，有志功名，比遣卿西路者，朕意实有望于卿，必可成就疆事。卿其深体眷注，勿替初终也【一七】。」
　　右谏议大夫、参知政事王安石为礼部侍郎、平章事、监修国史，翰林学士承旨、端明殿学士、翰林侍读学士、礼部侍郎王珪守本官，参知政事。前一日，使者数辈召珪，至左掖门，已阖，赴右掖门，久之，传旨启关，乃得入。上御小殿，谕以相韩绛、王安石，因出御批示珪，曰：「已除卿参知政事矣。」林希野史云：王珪参知政事，谢景温曰：「珪徒有浮文，执政岂所宜耶！」上曰：「珪久次，姑容之。中书三员，韩绛奉使，遇斋、祠、告，遂无可押班，且当用珪。」薛昌朝曰：「执政系天下轻重，岂但充位押班者。陛下待执政意何薄也！」上曰：「两制中谁可易珪者？」昌朝曰：「臣位贱职卑，岂敢预此。以臣观之，司马光岂不贤于珪？」上曰：「吾非不知光，光待朕薄，岂肯为朕用乎？」昌朝曰：「陛下何以言之？」上曰：「仁宗末年，琦、弼用事，光是时处谏诤、侍从，未尝有所避。朕用为枢副而不肯受，岂非薄我乎？」昌朝曰：「人孰不欲富贵，今希旨为利、徼幸名位者篃天下，光独劝陛下崇义而黜利，非独言之，而又恳辞大用，冀以感悟圣心。孟子与齐王言仁义而不及利，齐人莫如孟子爱王。臣谓髃臣爱陛下，未有如光者。」按景温、昌朝云云，不知何时，今附注此，须别考详。
　　陕西河东宣抚判官、度支员外郎、直舍人院吕大防知制诰。
　　集贤校理、同知谏院邓绾代李寿朋兼直舍人院。寿朋直舍人院未久，以文字非工，故罢。
　　赐布衣陈知彦进士出身、试衔知县，王辅同进士出身、试衔大郡判司、大县簿尉。知彦以枢密副使□充、翰林学士承旨王珪荐其辞学，辅以太原府敦遣赴阙，并试于舍人院中等也。日录四年七月八日、九日有知彦事。
　　宣抚司言：「鄜州崇仪副使孟德基自陈，前知镇戎军，尝召募强人及欲展北边壕外五里以来古城，其说皆可采用。已差德基权知镇戎军，替杨文广；文广权知鄜州。乞优迁德基使额，正除文广、德基上件差遣。」从之，仍迁德基供备库使。
</div>
    <div class="pagination">
<a href="续资治通鉴长编_page309.html">上一页</a><span>...</span><a href="续资治通鉴长编_page305.html">305</a><a href="续资治通鉴长编_page306.html">306</a><a href="续资治通鉴长编_page307.html">307</a><a href="续资治通鉴长编_page308.html">308</a><a href="续资治通鉴长编_page309.html">309</a><span class="current-page">310</span><a href="续资治通鉴长编_page311.html">311</a><a href="续资治通鉴长编_page312.html">312</a><a href="续资治通鉴长编_page313.html">313</a><a href="续资治通鉴长编_page314.html">314</a><a href="续资治通鉴长编_page315.html">315</a><span>...</span><a href="续资治通鉴长编_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
