<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 38 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 38 页/共 59 页
  </h1>
  <div class="content">
   徽宗

　　△政和二年（壬辰，一一一二） 

　　１、正月（案：钱大昕《四史朔闰考》：是月己未朔。） 癸未，诏：“释教修忏水陆及祈禳道场，辄将道教神位相参者，僧尼以违制论；主首知而不举，与同罪。著为令。”（《纪事本末》卷百二十七。案：李《十朝纲要》：大观元年正月丁巳，禁道士斋醮不得倣僧徒鼓击铙钹。二月乙未，御批：道士序位在僧上，女冠在尼上。十二月戊戌，诏：内外佛寺尚有以道像侍立者，并迎归道观，不可迁，则除之。） 

　　１、二月戊子朔，诏：“太子太师致仕蔡京两居上宰，辅政八年，首建绍述，勤劳百为，除秩居外，荐历岁时。况元丰侍从被遇神宗者，今则无几；而又累经恩霈，理宜优群。可特复蔡京太师，仍旧楚国公致仕，於在京赐第居住。”（《纪事本末》卷百三十一。案：《续宋编年资治通鉴》二年春二月，蔡京复太师，赐第京师。《十朝纲要》同。） 

　　２、甲寅，议礼局言，乞耕藉礼毕还宫，依养老例奏乐，从之。（《纪事本末》卷百三十三。） 

　　１、三月（案：钱大昕《四史朔闰考》：是月戊午朔。） 乙亥，诏：“太师致仕蔡京到阙，令二十五日朝见，引对，拜数特依元丰中文彦博例，仍择日垂拱殿赐宴，许依旧服玉带、佩金鱼，赐对见例物，遇六参日趋赴起居，在大班退，亲王后入。”《纪事本末》卷百三十一，又卷百三十六。（案李《十朝纲要》：三月壬午，蔡京入见。毕沅《通鉴》：乙亥，诏：“蔡京到阙，朝见，引对，拜数特依元丰中文彦博例，许依旧服玉带，遇六参日趋赴起居，在大班退，亲王后入。”） 

　　２、辛巳。（《长编》卷五百十六：元符二年闰九月癸酉，三省言钱轻物重，差陆思闵措置。原注云：政和二年三月十一日辛巳可考。案：原文已佚。） 

　　３、甲申，议礼局言：“北齐、隋耕藉皆备法驾。唐开元及本朝端拱、明道皆备大驾卤簿。今不亲享先农，止行耕藉之礼。其端拱、明道命五使称贺，赐赦之类，更不施行。乞止用法驾。”从之。《纪事本末》卷百三十三。（案：《宋史·仪卫志》：卤簿之等有四：一曰大驾，郊祀，大飨用之，二曰法驾，方泽、明堂、宗庙、籍田用之。） 

　　４、丙戌，诏：“自去年至今，外路百姓不辍经尚书省陈乞依昨来已方过田输纳税赋，有以见方田之法，百姓安便。可先将未降大观四年五月十一日指挥已前已经方量了处，？依已方施行；其未经方处，依大观元年二月二十二日御笔手诏施行。”（《纪事本末》卷百三十八原注诏旨四月五日载臣僚上言，检会三月二十九日圣旨，今剟取附见，更须考详。诏旨政和二年五月二十五日，京西北路提举常平司奏：准敕节文，奉诏应方田已经方量，未毕去处，令先次结绝，其馀州县并别听指挥。本司契勘本路大观三年方田县分内一十县并各方量周遍，除西京偃师、陈州西华、蔡州新蔡、汝州郏城、滑州胙城五县，各造帐均税了，合依已方施行外，有西京伊阳、汝州襄城、河阳王屋、郑州原武新郑等五县虽有方量，缘均税未了；及西京等六州府，河南等十八县係未经方处，与大观元年事颇同。未审合与不合依大观元年六月二十三日已得朝旨。此朝旨未见，将已造方田帐，分先次结绝。其造帐未齐去处，候农隙造讫均税；所有未经方量去处，亦未审合与不合依大观元年闰十月二十八日朝旨。此朝旨亦未见，候将来年分别听指挥施行。缘未有明文遵守，合取自朝廷指挥。诏并依。此称敕节文、二年三月二十九日圣旨，疑有脱文，或是此节文。大观元年二月二十二日复行方田，大观四年五月十五日无罢方田指挥，罢方田在五月十一日，诏旨称五月十五日，恐误，今改五月十一日。又四年七月四日已方处，并只纳旧税。案：《东都事略本纪》：正月癸卯，诏曰：古者井天下之田而衣食足。神考方天下之田以正经界，庶乎复古矣。今续而成之，以绍先烈，大焉。其复方田。《十朝纲要》云：大观元年二月己卯，诏复行方田。四年五月己酉，权罢方田。十一月丁卯，罢天下方田。政和二年三月己卯，复行方田。《文献通考》：大观元年，复行方田。四年，诏：去岁诸路灾伤，应已经方田而高下失当，见有陈诉，未为毕事。合依成命，权其赋税，依未方时旧则输纳。又诏：方田人吏非特妄增田税，又兼不食之山而方之，俾出刍草之直，民户因此废业失所，监司其推原本制，悉加改正，毋失其旧。） 

　　《续宋编年资治通鉴》：三月，亲试举人，赐莫俦以下七百馀人及第、出身有差。案：《本纪》：三月己巳，御集贤殿策进士，己卯，赐礼部奏名进士及第、出身七百十三人。《十朝纲要》：己卯，罢赐进士及第莫俦等诗，改赐箴云。《编年备要》：初，御史李章言作诗害经术，自陶潜至李、杜，皆遭诋諆。诏送敕局立法，宰臣何执中遂请禁人习诗、赋，至是故赐箴。未几，知枢密院吴居厚侍经筵，进诗改为口号，后圣作屡出，士大夫不复守禁矣。

　　１、四月（案：钱大昕《四史朔闰考》：是月丁亥朔。） 甲午，燕宰执、亲王於太清楼，上亲为之记。（原注其略见《御制》。案：《御制门》已佚。） 蔡京上记曰：“政和二年三月八日，皇帝制诏，臣京宥过省愆，复官就第，命四方馆使、荥州防奭使童师敏赉诏召赴阙。臣京顿首辞，继被御劄手诏十，责以大义，惶恐上道。於是饮至于郊。曲宴於垂拱殿，祓禊於西池，宠颁恩渥，念无以称。”上曰：“朕考周宣王之《诗》；‘吉甫燕喜，既多受祉。来归自镐，我行永久。饮御诸友，炮鳖脍鲤。’其可不如古乎？”诏以是月八日开后苑，宴太清楼，命内客省使、保大军节度观察留后、带御器械臣贾详等五人总领其事。《纪事本末》卷百三十一。（案：《续宋编年资治通鉴》：四月，燕蔡京内苑。李《十朝纲要》：甲午，燕宰执、亲王於太清楼，上亲为之记。《通鉴续编》：京自杭赴召，帝宴之於内苑太清楼。京为楼记以进，备言宫室服玩之盛。《九朝编年备要》：夏四月，燕蔡京内苑，辅臣亲王皆与焉，内侍五人领其事，上亲为之记，略曰：“诏有司扫除内苑太清楼，涤内府所藏珍用之器，集四方之美味，前期阅集，亲幸其所，用宫中女乐列奏于庭，命子楷侍侧劝劳。又出嫔女鼓琴玩舞，劝以琉璃、玛瑙、白玉之杯。”京亦上记，略曰：“太清之燕，上曰：‘此跬步至宣和。’令子攸入掖观焉。东入小花径，南度碧芦丛。又东入便门，至宣和。殿只三楹，左右掖亦三楹，中置图书、笔砚、古鼎彝、罍洗，陈几案蓂榻。东西庑侧各有殿，亦三楹。东曰琼兰，积石为山，峰峦閒有泉出石窦，注于沼。此有御札‘静宇’榜梁间，以洗心涤虑。西曰凝芳，后曰积翠，南曰琼林。北有洞曰玉宇，石自壁引，崭岩峻立，奇花异木，扶疏茂密。后有沼曰环碧，两旁有亭曰临漪、华渚。沼次有山。殿曰云华，阁曰太宁，左右耳道以登。中道有亭曰琳霄、垂云、骞凤，层峦百尺高峻，俯视峭壁攒峰，如深山大壑。次曰会春阁，下有殿曰玉华。前殿之侧，有御笔榜曰‘三洞琼文之殿’，以奉高真。有种玉、绿云轩相峙。日午，谒者引宰相以下入，女童四百，鞾袍玉带，列排场下，肃然无敢声欬者。宫人珠笼巾，玉束带，秉扇拂壶，巾剑钺，持香球，拥御座，以次立侍，无敢离行失次者。上顾谓群臣：‘承平无事，君臣同乐，宜略去苛礼，饮食坐起当自便无间。’执事者以宝器进，上酌酒以赐。命皇子嘉王楷宣劝。又以惠山泉、建溪异豪琖，烹新贡太平嘉瑞茶饮之。上曰：‘日未晡，可令奏乐殿上’。笙竽、琵琶、箜篌、方响、筝、箫登陛合奏，宫娥妙舞。上又曰：‘可起观。’群臣凭栏以观，又命宫娥抚琴擘阮。已而群臣皆尽醉。”） 

　　２、庚戌，朝奉郎许尚志言：“朝廷以新礼书颁降四方，乞各择官兼掌礼事，以上之德意志虑达於民，而察其违犯者。”诏曰：“礼以亲上下，定民志，神考成训，具在典册。道无废兴，洪之在人，官举其职，事乃无废。顾方讨论，以绍先烈。可依尚志》所奏，令议礼局候《五礼仪注》成，采酌条具取旨。”《纪事本末》卷百三十三。

　　３、壬子，蔡京乞令张商英任都堂治事，每日赴朝参，退至都堂聚议，於中书省前厅直舍治事毕直，即以尚书令厅为治所，仍押敕劄。（案：《东都事略》：政和二年，京复太师，召还，赐第京师。京奏：“已蒙恩召还，而前宰相张商英尚谴远方，臣与商英神宗朝同时遭遇，旧人无几，乞放还自便。”识者以为不情。） 责授崇信军节度副使、衡州安置张商英放令任便居住。太师致仕、楚国公蔡京言：“臣自去朝班，言多可畏，伏闻前宰相张商英訿毁尤甚，盖缘臣罪大德輶，所以致此。今日特蒙恩贷，召还阙庭，庇同天地，而商英谴责远方；虽其所犯詀恶，而臣与之同遇先帝，出入三朝，薄有情契，拳拳之私，敢以此请。”故有是命。《纪事本末》卷百三十一。（案：《宋史》商英本传：商英贬崇信军节度副使，衡州安置。京遂复用。未几，诸生讼商英之冤，京惧，乃乞令自便。） 

　　４、乙卯，手诏赐蔡京曰：“临平置塔，初因钱氏；（案：名为祝圣而修塔，以壮临平之田。张克公论京语也，见本传。） 尊相名寺，起於治平，匪缘近年，创有增建。蔡京忠贯金石，志安社稷，八年辅政，一德不渝。群邪詀正，意在中伤，肆为无根之谈，冀陷不测之祸。比从阅实，灼见厚诬。惟大臣立朝，谊当自信；而哲士图任，何畏巧言！顾予心之亶孚，岂众言之足虑？肆加开论，毋或介怀。”（《纪事本末》卷百三十一。） 

　　（《续宋编年资治通鉴》：禁史学。案：原係此于十一月。据李《十朝纲要》：四月戊戌，以监察御史李彦章言，诏士无得兼习史学。五月戊寅，诏勿行。今移附此。吴曾《能改斋漫录》：先是，崇宁以来，专意王氏之学，士非《三经》、《字说》不用。至政和之初，公议不以为是。蔡嶷、慕容彦达、宇文粹中、张琮列奏：“欲望今后时务策，并随事参以汉、唐历代事实为问。”奉御笔：“经以载道，史以纪事。本末该贯，乃称通儒。可依所奏，今后时务策问，并参以历代事实。庶得博习之士，不负宾兴之选。”未几，监察御史兼权殿中侍御史李彦章言：“夫《诗》、《书》、《周礼》，三代之故，而史载秦、汉、隋、唐之事。学乎《诗》、《书》、《礼》者，先王之学也；习秦、汉、隋、唐之事者，流俗之学也。今近臣进思之论，不陈尧、舜之道，而建汉、唐之陋；不使士专经，而使习流俗之学，可乎？伏望罢前日之诏，使士一意於先王之学，而不流於世俗之习，天下幸甚。”奉御笔：“经以载道，史以纪事，本末该贯，乃为通儒。今两思之，纪事之史，士所当学，非上之所以教也。况诗赋之家，皆在乎史。今罢黜诗赋，而使士兼习，则士不得专心先王之学，流于俗好，恐非先帝经术造士之意。可依前奏。前降指挥，更不施行。”时政和元年三月戊戌日也。薛应旂《宋元通鉴》并此于二年四月辛卯，复行方田下。） 

　　（又罢鬻官田。案：政和罢鬻官田事，《本纪》、《食货志》皆不载。《十朝纲要》：四月癸卯，御笔：罢出卖係官田宅。《九朝编年备要》：四月，罢鬻官田。范坦寻坐献鬻官田之策，安置黄州。《文献通考》作元年八月，疑为岁月之误，附载其词，以备参考。《文献通考》云：政和元年八月，时朝以用度艰窘，命官鬻卖官田，江西路一岁失折上供无虑二十馀万斛。运副张根建言：“田既不存，当减上供。”朝廷深察所以然，遂止不卖。八月，诏：“乃者有建明，尽鬻係官田宅。苟目前之利，废久长之策，其总领措置官并罢。已卖田宅，给还元直，仍拘入官。如舍屋已经改更，但课亏租额者，与免仍旧修盖；官田已尝为墓，据合用亩步约价者，与免迁移。） ”

　　１、五月（案：钱大昕《四史朔闰考》；是月丁巳朔。） 己巳，朝请郎、知永嘉县虞防言：“朝廷昨行当十钱，最富国便民之良法也，所贵乎推行之得人而已。前日异议之人，务快一时之私，上欺天听，改为当三，亦误国之一也。欲望特许兴复，以便上下。”诏虞防除名勒停，送循州编管。（《纪事本末》卷百三十六。） 

　　２、壬申，臣僚上言，参以科举废罢县学岁升之法非便。（案：《宋史《选举志》：崇宁元年，宰臣请天下州县并置学，州置教授二员，县亦置小学。县学生选考升诸州学，州学生每三年贡太学。至则附试，别立号。考分三等：入上等补上舍，入中等补下等上舍，入下等补内舍，馀居外舍。诸州军解额，各以三分之一充贡士。） 诏：“自今并依大观》三年四月以前指挥；其后降指挥，更不施行。”《纪事本末》卷百二十六。（案：毕沅《通鉴续编》载与此同，而脱去“参”字。详其文义，似言参行科举，必致废罢县学岁升之法，於崇宁初议，不使考科举，议罢非一日矣。《续宋编年通鉴》於本月张臣献羡馀事下载日罢科举。《十朝纲要》隶於壬申，与此同日。《文献通考》卷三十一：崇宁三年，诏：“天下取士，悉由学校升贡，其州郡发解及试礼部法并罢。”五年又诏：“大比，更参用科举举士一次。”所谓参以科举，殆即指此。） 

　　３、癸未，蔡京言：“门下省乃覆驳之地，臣乃兼而冒处，实有妨嫌，委紊官制。望许臣免书门下省文字。”从之。（《纪事本末》卷百三十一。） 

　　（《续宋编年资治通鉴》：五月，利州路转运副使张臣献羡馀三十万缗，为言者所论，寻除名窜池州。案：李《十朝纲要》，“张臣”作“张巨”，为言者所论，诏特罢之，除名，编管池州，在十一月十二日。） 

　　（又罢科举。案：《十朝纲要》：五月壬申，罢科举。《文献通考》卷三十一：崇宁三年，诏：“神考议以三舍取士，而罢州郡科举。其法行於畿甸，而未及郡国。肆朕纂图，制诏有司讲议其方，书来上，悉推行之。设辟雍於国郊，以待士之升贡者。又与临幸加恩博士弟子有差。朕劝励学者至矣。然州郡犹以科举取士，不专於学校。其诏将来科举取士，悉由学校升贡，其州郡发解及试礼部法并罢。”四年，诏：“将来大比，更参用科举取士一次。”时州县悉行三舍法，士之在学者，积岁月累试，乃得应格。其不能辍身试补者，仅可从狭额应科举，不得如在籍者，三舍解试兼与而两得；其贫且老者，尤甚病之。时人议其法曰：“利贵不利贱，利少不利老，利富不利贫。”故诏书及此，而加以审详，盖至是始罢科举云。） 

　　１、六月（案：钱大昕《四史朔闰考》：是月丙戌朔。） 甲寅，降授太子少保致仕蔡京复太子少师，依前楚国公致仕。《纪事本末》卷百三十一。原注复太子少师当考。诏旨具载制词，乃宇文粹中所草。其末云：荡垢涤瑕，既曲全於体貌；率德改行，宜益励於猷为。政和二年七月十九日可考。八月十一日，又复太子太师。（案：《宋史·本纪》：二年五月己巳，蔡京落致仕，三日一至都堂议事。陈桱《续鉴》：五月，诏太师蔡京落致仕，三日一至都堂议事。京患言者议己，乃作御笔密进，而丐帝亲书以降，谓之“御笔手诏”，违者以违制坐之。事无巨细，皆讬以行，至有不类帝书者，群下亦莫敢言。由是贵戚近臣争相请求，至使中人杨球代书，号曰“书杨”。京复病之，而亦不能止矣。又案七月十九日原文已佚。） 

　　１、八月（案：钱大昕《四史朔闰考》：是月乙酉朔。《十朝纲要》同。） 乙未，太子少师致仕蔡京为太子太师，依旧致仕。（《纪事本末》卷百三十一。） 

　　２、壬寅，诏：“京西、河北路监司应已方田，并选官前去体量有无违法，不均不实，出税有无偏轻。如不曾方量处，且令依旧出税，别选他州县官互行差委前去，重行方量。即不得差本州县寄居待阙等官，所委官仰先习熟法内行遣，次节选差非本州县吏人前去，尽公施行。如违，以违制论；即因而受财乞取，以自盗论，脏轻吏人、公人，并配二千里。”（《纪事本末》卷百三十八。） 

　　（《续宋编年资治通鉴》：秋八月，焚元祐制词。案：《九朝编年备要》作七月。《十朝纲要》系此於八月庚戌更定茶法下。） 

　　１、九月（案：钱大昕《四史朔闰考》：是月乙卯朔。） 辛酉，诏：“应方田路分见有人户论诉不均者，并依京西路八月十八日已降指挥施行。其有人户论诉合重方并未方路分，合差一行方量官吏、均税甲头等，并差本州县人前去尽公施行。如违，并以违制论。即因而受财乞取，以自盗论，并轻吏人、公人，并配二千里，仍先次施行。”（《纪事本末》卷百三十八。） 

　　２、癸未，诏曰：“朕所与共天下之政者惟二三执政之臣，而官称之名，位序之实，未足以垂示万世者。我神考训迪厥官，有司不能奉承，仰维前代，而仆臣之贱充宰相之任，六卿之职为三公之官，有志改为，或未遑暇。朕遹追来孝，若昔大猷。稽三代公孤之名，考左辅右弼之号，是正名实。惟古之师，分职率属，期予于治，官不必备，而惟其人，祗於新书，克谨厥服，同底於道，以成烈考之志，岂不韪与！（案：《宋史《职官志》一：蔡京》率意自用，欲更置官名，以继元丰之政。乃首更开封守臣为尹、牧，由是府分六曹，县分六案。又内侍省职，悉倣机廷之号。已而修六尚局，建三卫郎。遂诏：“以太师，太傅、太保，古三公之官，今为三师，古无此称，合依三代为三公，为真相之任。司徒、司空，周六卿之官，太尉，秦主兵之任，皆非三公，并宜罢之。仍考周制，立三孤为次相之任。更侍中为左辅，中书令为右弼。尚书左仆射为太宰兼门下侍郎，右仆射为少宰兼中书侍郎。罢尚书令，而以太尉冠武阶。”然是时员既滥冗，名且紊杂。甚者走马承受，升拥使华；黄冠道流，亦滥朝品，元丰之制，至此大坏。） 公少若除三公，即为宰相，合不带太宰、少宰、左辅、右弼之任。三少、特进以下，即带太宰等官称治省事。三公新官，太师旧官太师，太傅旧官太傅，太保旧官太保，此古三公之官，为宰相之任，今为三师，古无三师之称，合依三代为三公。论道经邦，燮理阴阳，官不必备，惟其人为真相之任。三少新官，少师旧官太尉，少傅旧官司徒，少保旧官司空。太尉以下，旧为三公，缘司徒、司空，周六卿之官，非三公之任，乃今之六曹尚书是也。太尉秦官，居主兵之任，亦非三公，太尉、司徒、司空合罢，？依周制，立三孤之官，乃次辅之位。三孤贰公洪化，寅亮天地，或称为三少，为次相之任。尚书省令，太宗皇帝曾任，今宰相之官已多，不须置。新官太宰，旧官左仆射；新官少宰，旧官右仆射。门下省新官左辅，旧官侍中。中书省新官右弼，旧官中书令。”（原注《实录》有此，但略加删润。今以诏旨别修为尚书令者，唐太宗也。当时有失稽考，今但存本文。蔡条亦同此误。蔡条《国史后补》：官制，国朝沿唐》故事。太师、太傅、太保为三师，太尉、司徒、司空为三公，尚书令、侍中、中书令为三省长官，同中书门下平章事为宰相。元丰中，官制行，皆如故，独改平章事为尚书左右仆射。至政和初，倣《周官》之制，遂以太师、太傅、太保为三公，易少师、少傅、少保为三少。盖古谓之“三孤”。孤之为名不雅，因以为三少焉。尚书令，开国初太宗皇帝尝为之，后不敢拜，以为故事，则如故。若侍中、中书令因易为左辅、右弼，虽易名焉，亦未始有除授者。至左、右仆射，则改为太宰、少宰，又复存太尉，乃倣秦、汉以为掌兵官。其恩礼仪物，咸视执政，盖特命武臣焉。而三公者，当时为官，不必备，惟其人，非前日之制，特为官称而已，乃职任也，故以三公兼领三省事。三省事，宰相未尝不兼领，但不若今制以三公别总三省事为官长矣。时鲁公既为太师，乃号公相，盖以三公而下兼相任者。然鲁公惧权重，固辞，且丐免书门下省。所以丐免书门下省者，以枢密院事皆过门下省，不欲任兵柄故也。上始不听，鲁公曰：“今独臣免书而已，其制固存。”乃从之，行之久矣。宣和七年，李邦彦执政，鲁公既罢而致仕，乃改太师，直以尚书令代为三公，盖塞复相之路，而使不敢拜焉。） 又诏曰：“在昔神考，董政治官，肇建文阶，以禄多士，联职合治，各有等差，名实既宾，以克用乂。而武选官称循沿末世，有志未就，以迄於今，述而后明，靡敢怠废。朕夙夜惟念，易而新之，训迪厥官，自我作古。夫名不正则言不顺，言不顺则事不成。凡尔有官，尚谨乃止，钦我成宪，其尔之休。所有武阶磨勘、迁改、请给、奏荫等，凡厥恩数，悉如旧章。咨尔有众，其祗新旧无忽。正任节度观察留后、观察使、防奭使、团练使、刺史，右六阶，仍旧不带持节等。横行新官：通侍大夫旧官内客省使，正侍大夫旧官延福宫使，中侍大夫旧官景福殿使，中亮大夫旧官客省使，中卫大夫旧官引进使，拱卫大夫旧官四方馆使，左武大夫旧官东上邠门使，右武大夫旧官西上邠门使，中亮郎旧官引进副使，（案：《宋史《职官志》：政和《寄录格》，中亮郎旧官客省副使。） 中卫郎旧官引进副使，左武郎旧官东上邠门副使，右武郎旧官西上邠门副使，右一十二阶，大夫带遥郡仍旧，内通事舍人、邠门祗候、看班祗候仍旧。皇城使以下新官：武功大夫旧官皇城使，武德大夫旧官宫苑使、左右骐骥使、内藏库使，武显大夫旧官左藏库使、东作坊使、西作坊使，武节大夫旧官庄宅使、六宅使、文思使，武略大夫旧官内苑使、洛苑使、如京使、崇仪使，武经大夫旧官西京左藏库使，武义大夫旧官西京作坊使、东西染院使、礼宾使，武翼大夫旧官供备库使，右八阶，带遥郡仍旧。皇城副使以下新官：武功郎旧官皇城副使，武德郎旧官宫苑副使、左右骐骥副使、内藏库副使，武显郎旧官左藏库副使、东作坊副使、西作坊副使，武节郎旧官庄宅副使、六宅副使、文思副使，武略郎旧官内苑副使、洛苑副使、如京副使、崇义副使，武经郎旧官西京左藏库副使，武义郎旧官西京作坊副使、东染西染院副使、礼宾副使，武翼郎旧官供备库副使，右八阶。内殿承制以下小使臣新官：敦武郎旧官内殿承制，修武郎旧官内殿崇班，从义郎旧官东头供奉官，秉义郎旧官西头供奉官，忠训郎旧官左侍禁，忠翊郎旧官右侍禁，成忠郎旧官左班殿直，保义郎旧官右班殿直，承节郎旧官三班奉职，承信郎旧官三班借职，进武校尉旧官三班差使，进义校尉旧官三班借差，右十二阶。入内内侍省、两省新官：供奉官旧官内东头供奉官，左侍禁旧官内西头供奉官，右侍禁旧官殿头，左班殿直旧官高品，右班殿直旧官高班，黄门仍旧，祗候侍禁旧官祗候殿头，祗候殿直旧官祗候高品，祗候黄门旧官祗候高班内品，内品仍旧内品，祗候内品仍旧祗候内品，贴祗候内品仍旧贴祗候内品，右一十二阶，八阶改，四阶仍旧。（案：《宋史·职官志》：元丰官制定，有请并易内侍官名者。神宗曰：“祖宗为此名，有深义，岂可轻议？”政和二年，始遂改焉。凡十有二阶。） 大将等新官：进武副尉旧官大将，进义副尉旧官正名将军，守阙副尉旧官进义守阙将军，右三阶。殿侍新官：下班祗应差在京宗室，外州军祗应称殿侍非是。除东西班应奉人依旧外，馀改作下班祗应。南班环卫官、诸卫大将军、诸卫将军、率府率、率府副率，别无职领，不碍官制，合仍旧。卫官各有三等，上将军、大将军、将军，共四十八阶。左右金吾卫、左右骁卫、左右武卫、左右屯卫、左右领军卫、左右监门卫、左右千牛卫、左右卫，合依旧。（案：《宋史·官志》：左右卫在左右金吾卫之下。） 率府率、率府副率，五等十阶：左右卫司奭率府率，左右清道监门内率府率，左右卫司奭清道率府副率，左右监门率府副率，左右内率府副率，合仍旧。（案：《宋史·职官志》：左右卫率府率、副率，左右司奭率府率、副率，左右清道率府率、副率，左右监门率府率、副率，左右内率府率、副率。） 医职新官：和安大夫、成和大夫、（案：《宋史·官志》成和在成全下。） 成安大夫、成全大夫旧官军器库使，保和大夫旧官西绫锦使，保安大夫旧官榷易使，翰林良医旧官翰林医官使，和安郎、成和郎、成安郎、成全郎旧官军器库副使，保和郎旧官西绫锦副使，保安郎旧官榷易副使，翰林医正旧官翰林医官副使。令吏部依此颁行。”（原注朱胜非云：元丰议官制，殿帅张诚一有眷，数言事，内出诚一劄目送局，请改内侍官名。局官苏颂、蔡京、王震、陈稹同奏事进呈，神宗顾视左右曰：此无内臣，祖宗为此名，盖有深意，岂可轻议？取劄子入御袖。至崇宁初，蔡京相徽宗，置殿中监，近侍遂有分职。郑居中执政，议武选，其后命下，文武俱称郎、大夫，内侍预焉。自是押班、都知、殿头、内养等名，一切革去之，盖京与居中皆结阉寺等以进，故与之为地如此。） 诏：“节度使以下，更不带持节等，只称某军节度使之类。其通侍、正侍、中侍大夫三阶内外通转所理磨勘，并依横行旧例。”又诏“通侍、正待、中侍大夫请授并依元旧官则例支破。”又诏：“新定三公辅弼，并武选等官名，自来年正月一日奉行。”尚书省言：检会政和三年六月八日朝旨，吏部与重修敕令所同共讲究到分曹建掾指挥，令尚书省别行措置云云。今契勘昨吏部与敕令所讲定到诸州六曹参军，置员多寡不称，立定左右治狱参军名称非古；又六曹参军外史依开封置散参军，员额混淆无别。按古有六曹掾名，可依旧复置，庶官称不杂，分职联治，各有分守。今拟州府分曹建掾格目如后：

　　三京、河南府旧一十一员，大名府旧九员，应天府旧十员，今置一十五员：司录参军一员，差承务郎以上通判，次签判；曹官、掾官，士曹参军一员，士曹掾一员；户曹参军一员，户曹掾一员；仪曹参军一员，仪曹掾一员；兵曹参军一员，兵曹掾一员；刑曹参军一员，刑曹掾一员；工曹参军二员，分左、右管推勘公事，工曹掾一员，并差承务郎以上签判，次知县一员兼管检法议刑，并差职官，次令、录，次判、司。

　　大藩五十二处，并繁难，旧九员共四处，今置一十三员：司录参军一员，差承务郎以上签判，次知县；曹官，士曹参军一员，户曹参军一员，仪曹参军一员，兵曹参军一员，刑曹参军一员，工曹参军一员，并差承务郎以上签判，次知县，次监当，如使阙，限满过一月无人就，即差职官。掾官，士曹掾一员，兼仪曹；户曹掾一员，兵曹掾一员，兼工曹；刑曹掾三员，分左、右，管推勘公事，一员兼管检法议刑。差判司旧七员、八员，共四十六处，今置十员：司录参军一员，差承务郎以上签判，次知县；曹官，士曹参军一员，士曹掾一员，兼户曹，管左推勘公事；户曹参军一员，户曹掾一员；仪曹参军一员，仪曹掾一员，兼兵曹，管右推勘公事；兵曹参军一员；刑曹参军一员，刑曹掾一员，兼工曹，兼管检法议刑，并差承务郎以上签判，次知县，次监当，如使阙，限满过一月无人就，即差职官。

　　馀州二百六十处，旧七员、八员事繁，共一十三处，今置一十员：司录参军一员，差承务郎以上签判，次知县，次经任监当；曹官，士曹参军一员，士曹掾一员，兼户曹；户曹参军一员，管左推勘公事；仪曹参军一员，仪曹掾一员，兼兵曹；兵曹参军一员，管右推勘公事；刑曹参军一员，刑曹掾一员，兼工曹；工曹参军一员，管检法议刑，并差职官，次录参，次判司。旧七员事简、六员事繁，共四十处，今置九员：司录参军一员，差承务郎以上签判，次知县，次经任监当人；曹官、掾官，士曹参军一员，士曹掾一员，兼户、仪曹；户曹参军一员，管左推勘公事；仪曹参军一员，兵曹掾一员，兼管刑曹；兵曹参军一员，管右推勘公事；刑曹参军一员，并差判、司兼检法议刑；工曹参军一员，并差职官，次令、录；次判、司。旧六员事简，共四十处，今置七员：司录参军一员，差承务郎以上签判，次知县，次经任监当人；曹官、掾官，士曹参军一员，户曹参军一员，仪曹参军一员，兼管左推勘公事，兵曹参军一员，刑曹参军一员，兼管检法议刑，工曹参军一员，兼管右推勘公事，并差职官，次令、录。次判、司。旧五员事简，共五十二处，今置六员：司录参军一员，差承务郎以上签判，次知县，次经任监当；曹官、掾官，士曹参军一员，兼管左推勘公事，户曹参军一员，仪曹参军一员，刑曹参军一员，兼管检法议刑，工曹参军一员，兼管右推勘公事，并差职官，次令、录。次判、司。旧四员事简，共四十九处，今置五员：司录参军一员，差承务郎以上签判，次知县，次经任监当；曹官，士曹参军一员，兼仪曹，管左推勘公事，户曹参军一员，兵曹参军一员，兼工曹，管右推勘公事，刑曹参军一员，兼管检法议刑，并差职官，次令、录，次判、司。旧二员、一员事简，共十四处，今置三员：司录参军不置，曹官，士曹参军一员，兼仪曹，兼推勘公事，户曹参军一员，兼兵曹，刑曹参军一员，兼工曹，兼管检法议刑，差判、司。”（见诏旨。） 

　　又奏：“契勘左右选员多阙少，学校教养以成其材，既命以官，无阙除授。天下事务，比祖宗时过多，而分职置官，尚仍祖宗之旧。诸州官少，乏治事之人，吏部员冗，无试用之地，盖失措置久矣。今除已添差县丞等外，以吏部人数凡四万三千有奇，而吏部阙额一万四千有奇，是三人待阙，端闭六年，然后得禄，士大夫不至廉谨，亦良以此。今因参定州县曹掾，量增员数五百馀处，虽未足以称事建官，亦以助吏员。”云云。诏依新定官名自来年正月一日奉行。（《纪事本末》卷百二十五。原注蔡条云：政和间，鲁公又建白天下分曹建掾，其实患员多阙少，且立规模之美而已，其后议者皆不以为然，复罢矣。初，尚书省措置内六项云：一、兼事务，近有司将诸司管勾官於不许差出官内兼充，显有相妨，及其馀旧来兼管，及合委管事务，诸路州军不一。谓如军资库，诸司管勾宫架阁库，理欠、凭由、磨勘司，粮料院，仓库给纳，监库务之类，今来并合依旧兼领。如所兼事务，与今定官属合行那移，自今所属於合差出官内差，或不合差出官，於法合差者，相度事繁简，别无妨碍，即差委施行。一、今来所置官属，并先以见任人陛等填阙，候通理满替日，依新法施行。谓如大藩曹官合差承务郎以上，若本等人不足，且权令见任职官充；又如馀州曹官，合差职官人，若不足，即以见任判司权充之类，除以见任官差填外，不足即以新定格目差除。一、今来合置司录参军，其本州见任有签判及录参，并类承务郎以上者，欲将签判改充内曹官，合差选人处，即权令见今录参充近上曹官，候通理满替日替罢，即依新法差注施行，如愿罢者听。内无签判处，其见任录参係承务郎以上者，即就改充。一、司录参军纠举诸案稽迟，在六曹官之上，其不置司录处，即令通判纠举。一、应已分定六曹去处，如行移、关牒申奏文字之类，并只以本曹签书官及诸通系衔，内事有干别曹者，即同衔系书。谓如工曹文字内有干刑曹者，即两曹通书行遣之类。一、应今来分曹建掾条件，与大观三年四月以前已降指挥合通行者，并兼行；内有相妨者，从今来指挥，其上件月日已后指挥，更不施行。） 

　　１、十月（案：钱大昕《四史朔闰考》：是月乙酉朔。） 壬寅，太师楚国公蔡京、左仆射何执中、知枢密院事吴居厚、门下侍郎余深、中书侍郎刘正夫、尚书左丞侯蒙、尚书右丞邓洵仁等议：“臣等伏蒙宣示，古元圭，其制两旁列十二山，长一尺二寸，上锐下方，上有云雨文，下无琢饰，外黑内赤，中有小好，温润光泽，制作奇古，大异常玉。臣等按圭之制尚矣，自舜辑五瑞，修五玉，以班岳牧。说者谓圭在焉，无见于经。唯禹平水土，告厥成功，帝锡以玄圭，而圭之名于是始著。玉为纯阳之精，有充实之美，土居中央，运四时，生万物，故古之圣人以玉为圭，以重土为圭之文，有国者所当御，盖取诸地。圣人统天地，御阴阳，妙万物，非特地道而已。天玄而地黄，天道致用于南，藏用于北。坎为玄，天之正色也。圭之所以用玄，盖取诸天。”又曰：“今圭，锐上，天也；方下，地也。上有云行雨施之文，天成也；下静而无所琢饰，地平也。天地之道，于是又备焉。舜之所以归尧，见于此矣。尧、舜无二道，二典之文，又备《舜典》之所载，亦尧事也。尧肇十有二州，封十有二山，作十有二章，而是圭有十有二寸，其两旁亦如之，其制，其数悉同，则为禹圭明矣。”又曰：“皇帝陛下缵禹之绪，行尧之道，亲亲以仁，而九族敦叙，任贤使能；而百姓昭明，以善养人而万邦协和，惠养鳏寡而黎民於变聪明，文思格于上下，与天同功，天所复命，授以至宝。而臣等亲逢尧、舜，获考尧、禹之制于千古之下，与万邦黎献舞手蹈足，不胜大庆。谨稽首再拜。上议以闻。”《纪事本末》卷百二十八。（案：《续宋编年通鉴》：内臣谭稹经营河东边事，至晋州，得异物于民间，似石非石，似铜非铜，长尺馀，阔寸馀，厚二三分，色赤黑，首末素质，中有古篆籀文，其上两旁横出两尖，如云气之状，莫知何物也。稹归，以古物进。蔡京见之，谓此为玄圭，即天锡禹者。晋，尧所都也。《编年备要》：令守臣吕公雅奏陈，公雅又寻得石文，隐约四字，曰“天正尧端。”于是行大朝会礼，受圭于正衙，大赦天下。赦文云：“锡乃玄圭。惟时大宝，内赤外黑，上锐下方。蕴阴阳之全精，体乾坤之盛德。温润而泽，有云行雨施之文。追琢其章，著地平天成之象。”或言此圭乃开德府通判王景文家中所藏之旧物。献之于朝，景文遂有增秩、与郡之命。） 

　　２、己酉，太师蔡京等奏言：“玄圭至宝，历世无传，道之将兴，时若有待。宜命攸司，以时展采，拂龟蠲吉，昭受大宝，以笃邦家之庆，以慰神民之心。”诏不允，自是三上表，从之。诏：“以冬至日受玄圭，分命宰臣、亲王奏告天地、宗庙，吏部尚书奏告社稷，太师、楚国公蔡京前期三日奏告昊天上帝，司空、尚书左仆射何执中告皇地祇，皇弟越王穀告太庙，皇兄豫章郡王孝参告别庙，吏部尚书张克公告太社、太稷。”（《纪事本末》卷百二十八。） 

　　３、甲申，诏：“诚感殿长生大帝君神像可迁赴天章阁西位鼎阁奉安。”（《纪事本末》卷百二十七。原注恐此时未有长生大帝君像，当考。王黼《宣和殿降圣记》云：岁在丁酉，皇帝乃悟本长生大帝君。丁酉，盖政和七年也，更须详考之。蔡绦《史补》：政和七年，有林灵素出。灵素，温州人也。少从浮屠学，以无行为所在贬恶，久之，去为道士。左街道录徐知常引之，以附会诸阉，始曰：“神霄玉清王，上帝之长子，主南方，号长生大帝君，既下降于世，乃以其弟主东方青华帝君领神霄之治。天有九霄，而神霄为最高，其治曰‘府’，故青华帝君亦曰判府天尊。而灵素乃其府仙卿，曰褚慧，亦下降佐帝君之治。”又目一时大臣要人，皆仙府卿吏。若鲁公曰左元仙伯，郑居中、刘正夫等，若章贯诸巨阉，率有名位。王黼时为内相，乃曰文华吏，盛章王革时迭为天府，乃曰仙嶽尊，伯氏时主进奉，乃曰园苑宝华吏。又谓上宠妃刘氏曰九华玉真安妃也。天子心独喜其事，乃赐号通真先生。初，刘虞、二王先生皆为上礼，然有神怪事多出自方士也。及灵素至，乃以其事归之於上，而曰己独佐之。每自号小吏佐治，故上下莫有攻其非者。然灵素实无术，徒敢大言。是时上兴道教将十年，独思未有一厌服群者，数以语近倖。于是神降事起矣。） 

　　１、十一月（案：钱大昕《四史朔闰考》：是月甲寅朔。） 壬戌，议礼局言：“谨按《礼记》，食三老、五更於太学，天子袒而割牲，执酱而馈，执爵而酳，冕而总千，则古之人君，所以宪德乞言以尊事黄耇者，可谓至矣。然而亲拜之文不见於经，后汉明帝永平二年，以李躬为三老，桓荣为五更，始迎拜於门屏之间，与之交礼。后魏孝文帝太和十六年，以尉元为三老，游明根为五更，而高祖亲拜焉。故唐《开元礼》，本朝《开宝通礼》，皇帝养老於太学，皆有交拜之仪，盖遵用后世故事也。今欲於仪注内删去亲拜之文，以合经典。又老者不以筋力为礼，则三老进见，欲特与免拜，但令赞礼者引当御坐前，躬揖，皇帝为兴。其执酱、执爵，亦乞命近臣为之，庶不失礼意。伏望揆自圣学，批除指挥修立。”诏依拟定修立。《纪事本末》卷百三十三。

　　２、丁丑，御笔：“方田之法，本以均税，有司奉行违戾，货赂公行；豪右形势之家，类蠲赋役而移於下户，时困弊民力，致使流徙；常赋所入，因此坐亏岁额至多，殊失先帝厚民裕国之意。已降指挥，权罢方量；自降指挥以前，应有诉讼不均去处，本县赋役，一切且依未方以前旧数。因方量不均，流移人户，仰守令多方措置，招诱归业，见荒閒田土，疾速依条召人请佃。”（《纪事本末》卷百三十八。） 

　　（又蔡京进封鲁国公。何执中进少傅，改太宰，仍兼门下侍郎。案：《十朝纲要》系於辛巳日。） 

　　１、十二月（案：钱大昕《四史朔闰考》；是月甲申朔。） 癸丑，始诏诸路给地牧马。又诏：“诸路马食，储积亦艰，沿边土旷，乘春发生，青草茂盛。应诸城寨，若使军马分番出牧，就野饱青，晚持草归，以充夜秣，每名量支草价，以省官为。”诏：“闻河东路见今施行，可令陕西》诸路相度措置闻奏。”（《纪事本末》卷百三十八。案：《宋史《本纪》系於甲申。《九朝编年备要》：初，熙宁中，尝诏给地牧马，叆行於陕西，未几而止，是年诏复行之。先是，京东、河北以旧牧地募人养马，然后推之於诸路。受田一顷，仍蠲其税，令牧马一匹，诸路至九万匹。宣和》二年罢之，以民户所养马填禁军阙马。五年，复给地牧马法。《续宋编年资治通鉴：十二月，行给地牧马法。受田一顷，仍蠲其税，令牧马一匹，诸路至九万匹。） 

　　（钱塘濮子潼辑注） 

　
　

　　徽宗

　　△政和三年（癸巳，一一一三） 

　　１、正月甲寅朔，（案：钱大昕《四史朔闰考》同。） 议礼局奏：“州郡贡士有鹿鸣燕，古者宾兴贤能，行乡饮酒之遗礼，请易其名如古。”诏：“稽古者不必循其迹。州郡鹿鸣燕，乃古乡饮酒之意，可止以鹿鸣为名，有古乐处，令用古乐。”（《纪事本末》卷百三十三。） 

　　２、庚午，诏：“昔赵普、潘美、王曾、韩琦、郑康成、孔安国从祀孔子，王安石被遇先帝，与其子雱修撰经义，功不在数子之下。（案：《东都事略》：安石提举修撰经义，训释《诗》、《书》、《周官》，既成，颁之学官，天下号曰“新义”。晚岁为《字说》二十四卷，学者争传习之，日以经试于有司，必宗其说。少？辄不中程，先儒传注既尽废，士亦无复自得之学。） 安石可封王爵，雱可配享文宣王庙廷。”（《纪事本末》卷百三十。《续宋编年资治通鉴》：正月，王安石追封舒王，寻诏封其子雱为临川伯，从祀庙庭。案：李&lt;上直下土&gt;《十朝纲要》作二月丙午，王雱封临川伯，从祀文宣王庙。与此小异。《东都事略》：安石，元丰三年，改封荆国公。哲宗即位，拜司空。明年，薨，赠太傅。绍圣初，配享神宗庙廷。崇宁二年，配享文宣王庙。政和三年，封舒王。靖康元年，停文宣王庙配享，列于从祀。陈桱《通鉴续编》：三年正月，追封安石为舒王，复封安石子雱为临川伯，从祀孔子庙廷。时《新仪》成，于正月元日舍菜，仲春、仲秋上丁舍奠，以兖国、邹国公及舒王配享殿上，颁辟雍、大成殿名于诸路州学。） 

　　３、壬申，故特进、守司空、赠太傅、荆国公王安石追封舒王。（《纪事本末》卷百三十。） 

　　４、甲戌，（案：原本作二月。据《四史朔闰考》：二月癸未朔无甲戌日，甲戌乃正月二十一日也，姑附此。） 左街道录观妙元明真虚一大师徐知常特授冲虚先生。（《纪事本末》卷百二十七。） 

　　５、庚辰，诏：“议礼局新修《五礼仪注》，宜以《政和五礼新仪》为名。”《纪事本末》卷百三十三。（案：《续宋编年资治通鉴》：诏议礼局访求古礼器。又诏言礼当追述三代之意，《开元礼》不足法，至是书成，乃颁《五礼新仪》於天下。又置礼制局，讨论古今宫室、车服、冠冕之度，冠昏、丧祭之则。又案此条原书在四月，恐误。《九朝编年备要》：大观初，诏置议礼局於尚书省。二年，诏访求古礼器，又诏讨论臣庶祭礼。又诏言礼当追述三代之意，《开元礼》不足法。今亲制冠礼沿革，付议礼局，馀五礼，视此编次，至是书成。又置礼制局，讨论古今宫室、车服、冠冕之度，冠昏、丧祭之节。时中丞王甫亦乞颁《宣和殿博古图》，命儒臣考古今之失。乃诏造礼器，自是鼎俎、笾豆之属精巧，始与古埒。置礼制局在七月己亥。） 

　　６、辛巳，诏濮州王老志赐号安泊处士。（《纪事本末》卷百二十七。案：《宋史》：王老志，濮州临泉人。） 

　　（《续宋编年资治通鉴》：罢勋官。案：本纪：三年二月庚寅，罢文臣勋官。

　　（〔又〕二月，崇恩太后刘氏暴崩。后负其才，每曰：“章宪明肃大误矣，何不裹起幞头，出临百官。”上尝谓蔡京曰：“朕前日大病，那个便有垂帘意”。那个者，谓后也。又曰：“朕不得不关防，使人当殿门，与之剑，若非宣召，勿问何人，入门者便斩之。”至是，后以不谨无疾而崩。死之日，天为黄霾异常。始事觉，上谕辅臣，以后不谨，且重曰：“不幸。”京曰：“宫禁比修造多，凡事失防护，宜有此等，且古今自有故事，不足烦圣心忧闷。”何执中忽搀进曰：“太后左右，愿陛下多置人侍奉，以妇人女子加之恐惧，万一不虞，则陛下不可负杀嫂名也。”上愕然，因曰：“不欲即此决之，晚当召卿来议。”晚，果促召辅臣，既入殿，议将废之，而太后已崩。盖为左右所逼，自即帘钩而缢焉。上曰：“孟后已废，今崇恩又废，则泰宁无配矣。”会其已崩，故掩其事云。案：《本纪》：三年二月辛卯，崇恩太后暴崩。蔡绦《钱围山丛谈》卷一云：政和三年春二月，上出西郊，幸普安寺奠昭怀刘太后，百官陪位。）
  </div>
  <div class="pagination">
   <a href="续资治通鉴长编拾补_page37.html">
    上一页
   </a>
   <span>
    ...
   </span>
   <a href="续资治通鉴长编拾补_page33.html">
    33
   </a>
   <a href="续资治通鉴长编拾补_page34.html">
    34
   </a>
   <a href="续资治通鉴长编拾补_page35.html">
    35
   </a>
   <a href="续资治通鉴长编拾补_page36.html">
    36
   </a>
   <a href="续资治通鉴长编拾补_page37.html">
    37
   </a>
   <span class="current-page">
    38
   </span>
   <a href="续资治通鉴长编拾补_page39.html">
    39
   </a>
   <a href="续资治通鉴长编拾补_page40.html">
    40
   </a>
   <a href="续资治通鉴长编拾补_page41.html">
    41
   </a>
   <a href="续资治通鉴长编拾补_page42.html">
    42
   </a>
   <a href="续资治通鉴长编拾补_page43.html">
    43
   </a>
   <span>
    ...
   </span>
   <a href="续资治通鉴长编拾补_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
