<!DOCTYPE html>
<html>
<head>
    <meta charset="UTF-8">
    <title>小腆纪年 - 第 46 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 46 页/共 72 页</h1>
    <div class="content">
　　明右佥都御史、云南巡抚杨畏知拒孙可旺于禄丰，可旺受约。

　　畏知领兵出禄丰，拒战于狮子口，身中三矢；败至启明桥，投水不死，踞而骂。可旺以畏知同乡，甚重之；下马慰之曰：『闻公名久；吾为讨贼来，公能共事，相与匡扶明室，非有他也』。畏知瞪目视之曰：『绐我耳』！可旺请折箭以誓。畏知曰：『果尔，当从我三事：一、不得仍用伪「西」年号；二、不得杀人；三、不得焚庐舍、淫妇女』。可旺许诺。乃偕至楚雄，定大理；迤西八郡免屠戮者，畏知力也。

　　孙可旺移檄永昌，明署金腾道王运开、署知府刘廷标不屈死。

　　运开字子朗，夹江人；崇祯庚午（一六三○）举人，以推官署金腾道。廷标字霞起，上杭人，以通判署知府。可旺既受杨畏知之约，乃移檄永昌，迎沐天波归省，并索道府印。时运开、廷标方守澜沧江拒战，天波止之，谕其以印往；两人曰：『印往则我亦降也，贼言何可信哉』！乃遣家属避腾越。运开有弟运闳，字子远，崇祯壬午（一六四二）举人；时方在署。运开谓之曰：『弟未仕，可无死；将吾妾俱西，勿在此乱人意』。士民惧不降且屠，诣运开厅事哭，运开慰遣之；则又诣廷标，廷标曰：『贼伎俩吾素知之；他城之降而屠者屡矣，无益也』！众哭益甚。廷标取毒酒将饮，众始散。是夕，运开先自经；廷标叹曰：『男子哉！我老当先死，王公乃先我邪』！遂沐浴，赋诗三章，亦自缢（考曰：「寒支集」载廷标临绝题幅巾自序曰：『后死罪臣刘廷标，闽之上杭人。早孤赤贫，服先严遗训、守孀母懿言，饩于二十人中；九举秋闱，三副乡榜。崇祯庚辰，由征辟试永嘉丞；用三院特荐，转补永昌通判。甲申秋，署府篆。是腊接先皇帝哀诏，已分一死。犹谓尚有社稷民人，勉为守土；庶犬马残喘犹存，或精卫衔泥堪效。不虞天未厌乱，覆亡可需。赤社将倾，难面父老于隆中；素练自裁，敬从先帝于地下：谅无当于晚节，聊不昧其初心云尔』。复为诗三章，有『三载偷生惭后死，今亡犹是大明臣』之句。余不传）。可旺贤两人之死，求其后，或以运闳对；召之，行至潞江，语仆曰：『此行将臣贼，吾与兄岂异趣哉！若收吾骨与吾兄合葬，题曰「夹江王氏兄弟之墓」，吾无恨矣』！遂跃入江死。初可旺入楚雄，举人杜天桢题西城楼曰：『满城毛角，不识「春秋」大义；千秋电火，难灰乱贼恶名』。亦自缢死。既而畏知闻运开、廷标亦死，叹恨曰：『吾明决愧三君，将来多一番磨折矣』！

　　李定国掠河西，明在籍巡抚、佥都御史耿迁箓死之。

　　定国既克临安，将袭沙定州于阿迷；闻晋宁有警，乃尽掠临安子女而还。过河西，廷箓赴水死；妻杨氏被执不屈，亦见杀。

　　明晋宁举人段伯美、呈贡诸生余继善、耿希哲起兵拒李定国；城陷，晋宁知州冷阳春、呈贡知县夏祖训及伯美等皆死之。

　　昆阳孔师程者，以从军得官，众服其雄；伯美等之举兵也，推以为主。及定国来攻，师程泛舟先遁。城破，晋宁知州石阡冷阳春、呈贡知县嘉兴夏祖训与伯美等并死之。同时殉难可纪者：富民陷，在籍知县陈昌裔不受伪职，为贼杖死；贡生李开芳，与其友王朝贺自经死。临安陷，进士廖履亨赴水死。

　　明江川知县周柔强率兵拒李定国于抚仙湖，败绩；死之。

　　一军尽歼，迤东诸县屠戮甚惨。

　　徐鼒曰：孙、李之由蜀而黔，而滇也，月日不可考。以诸书参校之，则由蜀而黔也，二月以前；由黔而滇，则三月也。迤西诸郡可旺事，迤东诸郡定国事；故以类次之。孙、李等夷也，胡不云献贼余党李定国哉？嘉其有终，故讳之也。

　　夏四月，江西大旱。

　　壬申朔，明进张家玉兵部尚书兼副都御史，提督岭东军务，联络漳湖。

　　王师攻新安，战于赤冈；家玉败走，陈文豹等皆死。李觉斯怨家玉甚，发其先垄、灭其族，村市为墟。家玉过故里，号哭而去。生平任侠，好击创，多草泽豪杰交，所至辄能得众；途次又得数千人。于是年七月取龙门、博罗、连平、长宁，攻惠州、克归善，还屯博罗。

　　癸酉（初二日），我大清兵取明衡山县。

　　乙亥（四日），我大清兵取明琼州。

　　明封锦衣卫郭承昊、马吉翔、严云从为伯，革御史毛寿登、刘湘客、吴德藻（考曰：毛寿登疑即毛寿敦、吴德藻疑即吴德操，盖字之讹）、万六吉职；刘承胤遂劫桂王如武冈。

　　刘承胤请封承昊等为伯，寿登驳之曰：『金吾无矢石功，何得援边镇例晋爵』？吉翔等疑疏出刘湘客，其党周鼎瀚遂造蜚语，为董卓、傕、泛之议激承胤，逼王立下廷杖旨。缚寿登等于行在午门外，诸臣申救得免；仍落职。承胤益横，遂劫王如武冈。瞿式耜疏请留跸全阳，曰：『闻郊祀礼成，即图移驾，不知将回桂林邪？抑幸武冈、辰、沅邪？夫皇上原以恢复西粤为心，则不徒西粤未恢，未可移驾；即东粤未恢，亦以驻全为得策也』。王制于承胤，不能用。承胤之嗾杖寿登等四臣，以四臣有还跸桂林之议也（考曰：「明史稿」、「南疆绎史」、「武冈播迁始末」谓王以三月幸武冈；「东明闻见录」以为五月。今参考「行在阳秋」、「粤纪」诸书，盖承胤以四月劫王播迁，至五月十四日甲寅始改武冈为奉天府也）。

　　明太常寺卿潘应斗弃官去。

　　应斗字章辰，武冈人；崇祯癸未（一六四三）进士。南都立，陈时政，为阮大铖所扼；授广东万州知州。王之建国肇庆也，授御史，改吏部郎中；寻加太常寺卿。

　　见承胤乱政，度不能抗，乃弃官去。与弟礼部主事应星诛茅威溪之麓，著述唱和；饔飧不给，晏如也。应星字梦白，尝刲股愈父疾，人称孝焉。

　　徐鼒曰：系之杖御史后何？鸿飞冥冥，弋人何篡？君子所以见机而作欤！同时有管嗣裘、邹统鲁二舍人，亦楚人士之不辱其身者（详见「纪传」）。

　　己卯（初八日），降将孟乔芳以我大清兵克兴安，明孙守法死之。

　　总督孟乔芳伏甲深林，以轻骑诱守法出，擒之。守法执铁鞭格杀百十人，乃死（乔芳，故降臣也）。

　　辛巳（初十日），我大清命降将孔有德、耿仲明、尚可喜分道取湖广。

　　孔有德、耿仲明、尚可喜三人皆以饶勇善斗事毛文龙；文龙养为孙，有德名毛永诗、仲明名毛有杰、可喜名毛永喜。庄烈帝既杀毛文龙，三人皆自皮岛归我大清；有德封恭顺王、仲明怀顺王、可喜智顺王。既从世祖入关定天下。顺治六年，有德改封定南王、仲明改靖南王、可喜改平南王；所谓三王也。是时，奉命征湖南。

　　癸未（十二日），我大清兵取衡州，杀黄朝宣。

　　臣鼒曰：不曰朝宣死之何？朝宣之残贼甚于寇，不得以死节书也。不曰杀明黄朝宣何？绝之于明也。

　　甲申（十三日），白虹贯日。

　　我大清兵取永州，明卢鼎走道州。

　　鼎初守衡州，而张先璧兵突至，大掠；鼎不能抗，走永州。先璧乃挟腾蛟走祁阳、走辰州，腾蛟还走永州。大兵至，鼎部将复大掠，走道州。

　　明督师何腾蛟退驻白牙市、兵部右侍郎章旷退驻东安。

　　明王允成走辰州、马进忠走沅州、祁永忠走道州。

　　时湖南州县瓦解。署临武知县李兴玮，巴陵人；偕其父赴省请援，其母止之勿顾，全家皆遇害。后随章旷赴衡阳，以抗节死。

　　丙戌（十五日），降将吴胜兆谋以松江叛我大清、复归于明事觉，伏诛；明户部侍郎浙直总督沈廷扬、兵部右侍郎左都御史陈子龙、兵科给事中杨廷枢等死之。

　　胜兆提督松江，长洲诸生戴之隽者，杨廷枢门人也，教胜兆叛，阴遣人约舟山黄斌卿（考曰：「三藩纪事本末」谓教胜兆者为周谦，故长白荡来降者也）合力取南都，斌卿犹豫不欲应；时侍郎沈廷扬、定西伯张名振、监军张煌言皆在斌卿所，争劝之。斌卿乃以故所封伯印授胜兆，期于是月十五、六日以海师会之。名振请以所部行，邀廷扬为导。廷扬曰：『兵至必以崇明为驻札地，禁打粮，然后可』。名振许之。至崇明食尽，违约登岸。舟泊鹿苑，五更飓风大作，军士溺死者过半；王师逆之岸上，合呼「薙发者不死」，海师遂大溃。十五日，胜兆以事泄，杀告变之海防同知杨之易、推官方重郎而下令入海，意翌日海师之必至也。使中军詹世勋、都司高永义侦之，而海师已于十四日夜溃。世勋、永义登城望，烽火寂然；遂变志，反兵相向，矫令召其所亲信尽杀之，之隽亦死。执胜兆送江宁总督洪承畴，穷治其狱；词连子龙、廷枢。子龙亡命，同诸生夏之旭奔嘉定，告急于侯峒曾之弟岐曾，匿其仆刘训家；已迁昆山顾咸正所。当事踪至嘉定，执岐曾。别遣兵围咸正家，遂获子龙；锁舟中，泊跨塘桥下，子龙乘间跃水死（考曰：屈大均「吊子龙诗」云：『舟出吴淞烟水遥，黄门怀石此塘桥』。并汪琬所述曾涵之言考之，则陈公之沉水死，未就讯也无疑。而侯方域诗注谓：『当事者执之，子龙曰：「何必讯？事皆有之，但未得就耳」。不屈死』。方域为子龙好友，其言似非无据；俟考）。

　　廷枢，字维斗，吴县诸生。天启朝颜佩韦五人之难，廷枢实倡之；佩韦等死，而廷枢获免。举崇祯庚午（一六三○）应天乡试第一。国变，隐居邓尉山，浙东遥授翰林院检讨兼兵科给事中。既以之隽株连被逮，慨然曰：『予自幼慕文信国之为人，今日之事，素志也』。舟中书血衣并诗，以遗其孤（考曰：血书略曰：『惜时命之不犹，未登朝而食禄；值中原之多难，遂蒙祸以捐生。其年丁亥之建，为日孟夏之终；方隐遁夫山椒，忽陷罹于罗网。虽云突如其来，亦已知之稔矣。但因报国无能、怀忠未展，终是人臣未竟之事，尚孤累朝所受之恩』云云。诗十二首，佚其六；诗曰：『人生自古谁无死？留取丹心照汗青。正气千秋应不散，于今重复有斯人』。『浩气凌空死不难，千年血泪未曾干；夜来星斗终天灿，一点忠魂在此间』。『社稷倾颓已二年，偷生视息又何颜！祗今浩气还天地，方信平生不苟然』。『叹息常山有舌锋，日星炯炯贯空中；子规啼血归来后，夜半声闻远寺钟』。『有妻慷慨死同归，有女坚贞志不移；不是一番同患难，谁知闺阁有奇儿』！『近来卖国尽须眉，断送河山更可悲；幸有一家如母女，纲常犹自赖维持』。以上详「南略」及「外史」）。五月朔，大帅会鞫于泗州寺。巡抚重其名，欲生之，命之薙头；廷枢曰：『砍头事小，薙头事大』！乃拥出至寺桥。临刑，大声曰：『生为大明人』；刑者急挥刀，首堕地，复曰：『死为大明鬼』。监刑者咋舌，乃礼而殡之。

　　同时被祸者：推官顾咸正及其子诸生天逵、天遴、夏之旭、夏完淳、侯岐曾、徐尔榖、钱栴等数十人。咸正，字端木；咸建兄也。崇祯癸未（一六四三）进士，为延安推官。时以子天逵、天遴匿子龙被逮，洪承畴问曰：『汝知史可法在乎？不在乎』？答曰：『汝知洪承畴死乎？不死乎』？乃父子同见杀。之旭字符初，允彝兄也，以诸生贡于廷，有声。官兵捕之，乃缢死文庙复圣颜子位旁（考曰：之旭遗令云：『余自舍弟殉节，即欲偕死；彼以孤寡见托，未忍也。然不向城市坐者，两年于兹矣。今者吴镇效忠，一时趋附。几事不密，变且中作；搜求余党，坐以叛名。嗟乎！新朝之所谓叛，乃故国之所谓忠也；夫何伤哉！余幼读圣贤书，今死圣贤地，夫亦死于圣贤之教、非死于法也』。其诗曰：『嗟予薄祜，少遭不造；皇路多虞，抚膺思报。穰穰国人，藩之垣之；惴惴缧绁，抗章白之。余一介儒，曾霁天颜；岁寒之义，至死勿迁。仲也怀沙，身无贬屈；惜哉卧子，何不早决！故君曰逝，故友云亡；吾将安归？敬附首阳。从容自引，鲁璧跄跄；遐哉尼父，余敢对扬』！以上详「南疆绎史」）。完淳字存古，允彝子也。七岁能诗文。年十三，拟「庾信大哀赋」，才藻横逸。鲁监国授中书舍人。监国航海，完淳拜表慰问，为逻者所得。时亦因子龙事下狱，赋绝命诗遗母与妇。临刑神色不变，年甫十八云（考曰：完淳遗母诗曰：『孤儿哭无泪，山鬼日为邻；古道麻衣客，空堂白发亲。循陔犹有梦，负米竟何人？忠孝家门事，何须问此身』。遗妇诗云：『忆昔结缡日，正当擐甲时；门楣齐阀阅，花烛夹旌旗。问寝谈忠孝，同袍学唱随。九原应待汝，珍重腹中儿』！以上详「史外」）。岐曾字雍瞻，太学生；少时与兄峒曾齐名。尔榖，字似之，石麒子也；被执，慷慨无挠词。栴字彦林，棅之从兄也；同日受刑。尔榖妻孙氏、栴妻徐氏并殉之。

　　又殷之辂、张宽、戴武功、周长吉（考曰：武功疑即戴之隽、长吉疑即周谦）以下数十人不可详，皆以匿子龙死者也；惟沈廷扬则死于海师之溃。时张名振、张煌言、冯京第既杂降卒中逸去，廷扬叹曰：『风波如此，其天意邪？吾当以一死报国。然死此无名』！乃呼谓游骑曰：『吾都御史也，可解吾之南京』。洪承畴与有旧，使说之薙发。廷扬曰：『谁使汝来』？曰：『洪经略』！曰：『经略死松山之难久矣，安得尚有其人邪』？与部下十二人同日被刑。其亲兵六百人，斩于苏之娄门，无一降者；时比诸田横之士云。舟山人闻廷扬之死也，哭声如雷，就地立祠祀焉（考曰：「鲁纪略」谓：『廷扬于壬辰春，引舟师出福山口，败死』。与诸书不合。今按「鲁纪略」多舛谬，不足信）。

　　明□□岑本高等攻浦城，败死。

　　本高与王思春、江中英、江中元、张文耀、朱国贞、刘国球等同攻浦城，有原任监军吴承昊、徐元、毛文杰、张裔元约为内应。已而本高等败死，国贞降，尽泄承昊等谋；遂皆见杀。

　　己亥（二十八日），我大清兵取明安化，遂取新化。

　　降将王光泰以襄阳叛我大清，复归于明。

　　光泰，郧阳总兵光恩之弟也。光恩投诚后，以原官留镇郧阳，其弟副将光泰屯宜城。嗣光恩为道臣李之纲所讦，逮问。光泰遂据襄阳以叛，自称镇武伯，用永历年号；杀我荆南巡道甘文奎，进踞郧阳，结陕西贺珍、武大定为援。我提督孙定辽，亦降将也；闻变，率兵援郧阳，马蹶没于河。我侍郎喀喀木会光化副将王平渡河进讨，光泰走房县；寻走四川。

　　明太常寺少卿程源以罪削职。

　　源之由楚入黔也，假称三省总督兵部右侍郎，沿途卖官，赃私巨万。巡按御史钱邦芑疏参之；王震怒，削职逮问。

　　明郧西王常潮复建宁，其将王祁复邵武（考曰：按「世表」：『郧西王为益宣王庶子常湖，于万历二十五年薨，袭封者无考』。兹据「东华录」为常潮，其常湖之弟与）。

　　祁营山中，取民间几案数百，悬大线香，黑夜顺流环城而过；守者谓祁兵且薄城，炮石大下，迟明方知其伪。习之不疑；一日祁突至，遂破（考曰：「鲁纪年」谓：『郧西王复建宁』，而杨陆荣「纪事本末」云：『泸溪贡生魏一柱守泸溪，久不下。降将王得仁令族泸之丁、傅、魏三姓，一柱遂弃妻子走闽；袭破将乐，结永西、德化、兴安诸王攻克建宁。王师围而攻之，五阅月始破；一柱与诸王俱死之，兴安王以先事出获免』。不言郧西王；疑当日宗室流离军中甚多，不可悉数，纪事者各就所闻着之篇耳）。

　　明朱成功复海澄。

　　初，贝勒统马步兵突至安平，郑芝豹等敛众揭赀财、子女于巨舰，弃城泊外海。成功生母翁氏持剑不肯去；大兵入，翁氏拔剑剖腹死。成功闻报，擗踊号哭，缟素率师至；贝勒见船只塞海，退回泉州。成功寻合郑彩、杨耿兵入海澄，破九都（考曰：某氏「赐姓始末」谓：『北兵大肆淫掠，成功母亦被淫，自缢死。成功大恨，用夷法剖其母腹，出肠涤秽，重纳之以殓』）。
</div>
    <div class="pagination">
<a href="小腆纪年_page45.html">上一页</a><span>...</span><a href="小腆纪年_page41.html">41</a><a href="小腆纪年_page42.html">42</a><a href="小腆纪年_page43.html">43</a><a href="小腆纪年_page44.html">44</a><a href="小腆纪年_page45.html">45</a><span class="current-page">46</span><a href="小腆纪年_page47.html">47</a><a href="小腆纪年_page48.html">48</a><a href="小腆纪年_page49.html">49</a><a href="小腆纪年_page50.html">50</a><a href="小腆纪年_page51.html">51</a><span>...</span><a href="小腆纪年_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
