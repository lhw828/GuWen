<!DOCTYPE html>
<html>
 <head>
  <meta charset="utf-8"/>
  <title>
   御定资治通鉴纲目三编 - 第 70 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定资治通鉴纲目三编 - 第 70 页/共 73 页
  </h1>
  <div class="content">
   吴甡罢
　　【帝以襄阳荆州承天连陷召对廷臣陨涕谓甡曰卿向歴岩疆可往督湖广师甡其疏请得精兵三万自金陵趍武昌扼贼南下帝方念湖北览疏不悦留中甡请面对帝以所需兵多猝难集南京隔逺不必退守甡奏言左良玉跋扈甚前督师杨嗣昌九檄徴兵一旅不发臣不如嗣昌而良玉踞江汉甚于曩时臣节制不行徒损威重南京従襄阳顺流而下窥伺甚易宜兼顾非退守也大学士陈演言督师出则督抚兵皆其兵甡言臣请兵正谓督抚无兵耳使臣束手待贼事机一失有不忍言者帝乃令兵部速议发兵尚书张国维请以总兵唐通马科及京营兵共一万界甡又言此兵方北行俟撤备后始可调帝命姑俟之甡屡请帝曰徐之撤备则兵自集卿独往何益逾月周延儒出督师朝受命夕启行蒋徳璟谓倪元璐曰上欲吴公速往缓言相慰者试之耳观首辅疾趍可见甡卒迟回不官行部所拨唐通兵演又以闗门不可无备请留之甡不得已以是月辞朝先一日出劳従骑帝犹命中官赐银牌给赏越宿忽下诏责其逗遛命輙行入直甡惶恐两疏引罪遂许致仕既行演与锦衣骆养牲交搆之帝益怒及周延儒以贿败帝作色曰两辅臣负朕朕待延儒厚乃纳贿行私罔知国法命甡督师百方延缓为委卸地延儒被纠甡何独无既而曰朕虽言终必无纠者锦衣衞可宣甡候防甡入都敕法司议罪遣戍金齿南京兵部尚书史可法驰疏救不従】
　　周延儒罢
　　【延儒自通州还朝缴上督师敕帝即令蔵贮以识勲劳论功加太师廕于中书舍人赐银币蟒服延儒辞太师许之居数日掌锦衣衞事骆养性及中官尽发所刺军中事帝乃大怒责延儒防蔽推诿下廷臣察议陈演等公偈救之延儒席藳待罪自请戊边帝犹降温防言卿报国尽忱终始勿替许驰驿归赐路费百金以彰保全优礼之意及廷臣议上帝复谕延儒功多过少令免议延儒遂归】
　　以倪元璐为户部尚书
　　【祖制浙人不得官户部元璐辞不许帝眷元璐甚五日三赐对元璐言陛下诚用臣臣请得参兵部谋帝曰已谕枢臣令与卿协计时冯元飇为兵部尚书与元璐同志钩考兵食中外想望治平惟帝亦以用两人晚元璐以新制遣科臣出督四方租赋徒优民无益督饷侍郎忧为盗刧逺避之长沙衡州饷终不克办并乞罢之仍责成督抚按臣无烦朝使自军兴以来正供之外有边饷有新饷有练饷欵目繁多黠吏为奸当合为一帝皆报可而时事益不可为左支右绌灾伤捐免颇多漕运时为土冦所泣于是言国计者纷起崇明人沈延掦献海运防元璐请以海艘六试行之月余运已至帝大喜遂命漕运与海运兼行未防有蒋臣者请行钞法帝即擢为户部司务元璐亦力賛之终不可行而止帝又尝以御史王燮言收销旧钱但行新钱新钱弥恶簿杂铅沙大半椊掷破碎百不盈寸而古钱销燬顿尽益自隋世尽销古钱至是凡再见寻又敕铸当五钱不及铸而国亾】质实【蒋臣桐城人王燮商邱人】
　　张献忠陷武昌沉楚王华奎于江前大学士贺逢圣等死之
　　【先是左良玉避自成东下尽撤湖广兵自従献忠闻之乗虚袭陷黄梅广济生员张开熈李化龙孙仍卢如鼎殉焉进薄蕲州知州许文岐擢督粮参政当行叹曰吾为天子守孤城三载矣分当死封疆虽危急奈何弃之檄参将毛文富出屯近郊为固守计文富刧闗厢飏去荆王府将校郝承忠者潜通献忠导其众悉力来攻文岐发礟毙贼颇多夜将半雪盈尺贼破西门入文岐巷战雪愈甚礟不得发与指挥岳璧用被执献忠欲胁两人降璧属声曰我世臣也城亾与亾岂降贼贼乃杀璧而羁文岐于后营尽屠州民夘官饶京张邦翼李树初李梃李新量一化皆死文岐与举人奚鼎等数十人同系文岐密谓曰观贼老营多乌合凡此数万贼皆被掠良民若告以大义同心协力贼可殱也隂相结尅期举事谋泄遇害贼大众入黄州同知朱统鎙御之殁于阵黄民有弃家逃乃驱妇女铲城寻杀之以填堑黄冈知县孙自一县丞吴文爕卫指挥郭以重乡官樊维城举人于斯行武举王子监生员冯云路史之见汪廷陛义民余秀负曹上谟曹大震不屈死贼分兵攻黄陂麻城黄陂知县赵元有主簿薛闻礼生员傅可知俱先后死难湖南将马人龙援麻城战殁有大姓奴汤志者杀诸生六十人以城降置县事教谕萧颂圣死之献忠乃改麻城为州是时黄州属邑皆陷蕲水县丞吴文奕教谕孙玮训导童天申罗田守将郭金城生员王邦衡与子鲤并殉莭献忠引兵西犯汉阳武昌震惧前巡抚宋一鹤既死代者久不至武昌知府江夏知县并以朝觐行楚府左长史徐学顔摄县事急修守具然武昌素不宿重兵城空虚或议撤江上兵以守参将崔文荣曰守城不如守江江中鸭蛋诸洲浅不及马腹縦之飞渡而坐守孤城非防也当事不従贼已渡江陷武昌县杀知县邹逢吉县无人贼出营樊口文华军洪山寺扼之既敛兵入城以他将代守贼全军由鸭蛋洲军渡抵洪山守将亦退入城文荣偕逢圣固守贼攻之不能下监军叅政王掦基时已擢右佥都御史巡抚承天徳安二郡未闻命尚驻武昌见势急与推官傅上瑞诡言有事汉阳开门遁去人情益汹汹先是逢圣诣楚府乞发帑募士楚王出太祖所分金裹交椅一于庭曰惟此可作军需耳他何有逢圣哭而出及防警日急始出赀募兵应募者率蕲黄溃卒及贼间谍反闲门纳贼文荣方出门还阖城扉不及跃马大呼杀三人贼攒槊刺之洞胸死学顔格门防左臂大骂不屈为贼支解死逢圣被执叱曰我朝廷大臣若曹敢无礼贼麾使去投水死武昌通判李毓英教谕王防篇卫经歴汪文熈江夏巡检戴良瑄乡官吴思温舒显应贡其志保举知县傅如珪张鸣锦举人谢淳培贡生何应轸生员熊霄明睿皆不屈死都司徐至美守黄鹤楼重创死贼乃缚楚王华奎笼而沉诸江尽杀楚宗室録男子二十以下十五以上为兵余皆杀之由鹦鹉洲至道士洑浮胔被江月余人脂厚累寸鱼鼈不可食献忠遂僣号改武昌曰天授府江夏曰上江县据楚王第铸西王之寳伪设尚书都督巡抚等官开科取士下令发楚邸金振饥民蕲黄等二十二州县悉附】质实【鸭蛋洲一作鸭弹洲在江夏县东北江中樊口在武昌县西北五里洪山寺一名宝通寺在江夏县东十五里洪山下黄鹤楼在江夏县西鹦鹉洲在江夏县西南二里道士洑在大冶县东九十里古名士洑镇贺逢圣当城陷时载家人以防出墩子湖凿其艡妻危氏子觐明光明子妇曽氏陈氏孙三人皆溺死初贼连陷蕲黄逼江夏有大冶人尹如翁逢圣门生也走三百里持一僧帽一袈裟来贻逢圣逢圣反其衣曰子第去无夏我如翁去贼陷大冶死之逢圣既殉节越百有七十日尸出浮水上面如生以冬十一月壬子殓大吏塟之江夏县之南纸坊许文岐字我西仁和人岳璧蕲州人世为卫指挥饶京官监察御史张邦翼官江西布政使李树初官山西按察副使李梴官遵化兵备副使李新官陜西佥事举家被执贼欲屈之新叱曰我昔官秦中尔辈方为厮养今日肻屈膝厮养耶贼怒新抱父尸就刃董一化官印江知县朱统鎙新建人孙自一光州人吴文燮闽人郭以重黄州人世为衞指挥闻城陷自他所来赴难其妻欲止之叱曰朝家畀我十三叶金紫不能易一死哉吾将光杀汝妻乃不敢言既至遇贼欲胁之去坚不従露刃慑之乃好谓贼曰従汝非难但抱呱呱儿者吾妻也汝为我杀之吾无累矣贼如其言以重即夺贼刀击斩一贼羣贼拥至遂投水死樊维城官福建兵备副使赵元有晋江人守城战死冯云路字渐卿従贺逢圣讲学贼将渡江云路贻书逢圣曰在内以宁湖为止水在外以汉江为汨罗宁湖者云路谈经处也城既陷乗桴入宁湖贼遣使来聘投湖死薛闻礼武进人嵗歉民逋漕粟闻礼贷于所知得千金以代民逋贼陷黄陂爱其才挟与俱去暮即亾归杀贼所置伪官令士民逺避梃身任之遂被杀传可知以孝称贼执之怜其年既老不杀令饲马骂贼被害马人龙镇筸人萧颂圣定逺人童天申施州人徐学顔字君复永康人一家二十余人皆殉莭崔文荣海寕衞人傅上瑞武定人李毓英固安人王防篇汉阳人吴思温官广西市政使舒显应官凤翔知府贡其志官霍山知县傅如珪保举知县未任张鸣锦官指挥千户谢淳培何应轸皆江夏人熊霄字渭公黄冈人移居武昌喜邵子皇极书颇言未来事城破前一日贻书其友人曰明日当覔我基树下及期行树傍贼追至跃入河池以死明睿江夏人城破贼独不入其门睿慨然曰安有父母之邦沦覆而偷生苟活者欤妻及二子二女诸婢以次投井死时人号为明井徐至美上虞人有朱士鼎者为廵江都司城陷被执贼喜其勇敢欲大用之防手大骂贼断其右手乃以左手染血洒贼贼又断之不死贼退令人缚笔于臂能作楷字招集旧卒训练如常　本朝乾隆四十一年追諡贺逢圣忠慤许文岐李新崔文荣忠莭岳璧郭以重樊维城薛闻礼徐学顔徐至美烈愍饶京张邦翼李树初李梴董一化朱统鎙孙自一赵元有马人龙萧颂圣郭金城李毓英吴思温舒显应贡其志傅如珪张鸣锦莭愍张闻熙等及尹如翁并入祠】
　　六月范志完有罪下狱
　　【先是志完为督师逗遛不进次山东縦兵淫掠为兵备佥事雷縯祚所劾帝令縯祚再陈志完者首辅周延儒门生也縯祚意有所忌久不奏及延儒下廷议縯祚乃奏言志完两载佥事骤陟督师非有大党何以至是方徳州被攻不下转攻临清又五日志完始至闻后部破景州则大惧欲避入徳州城漏三下邀臣议臣告以督师非入城官蓟州失事由援兵内溃志完不怿而去若夫座主当朝防利曲庇只手有燎原之埶片语操生死之权称功颂徳徧于班聨臣不忍见陛下以周召待大臣而大臣以严嵩薛国观自待也臣外藩小吏乙榜孤踪不言不敢尽言不敢感陛下虚懐俯纳故不避首辅延儒与举国媚附时局畧进一言帝益心动下志完狱召縯祚入对亲鞫志完于中左门质其逗遛淫掠状皆实帝问縯祚称功颂徳者谁对曰延儒捛椎纳贿如起废清狱蠲租皆自居为功考选台谏尽收门下凡求总兵巡抚者必先贿幕客董廷献帝怒逮廷献论志完死已又日志完与赵光抃皆逗遛河间独罪志完讵服其心乎遂并逮光抃光抃尝荐总兵白广恩广恩抗不赴召帝以是益光抃卒与志完同日斩西市】质实【雷縯祚太湖人】
　　雷震奉先殿
　　【遣官告太庙敕羣臣修省】
　　秋七月京师大疫
　　【自二月至是月死者无算诏发帑疗治瘗五城暴骸且命释轻系】
　　八月张献忠陷湖南诸府
　　【献忠既僭号武昌李自成在承天闻之忌且怒贻之书曰老回回已降曹操辈诛死行及汝矣左良玉兵复西上伪官吏多被擒杀献忠惧悉众趣湖南岳州大震承天巡抚王杨基率所部千人自岳州奔长沙推官蔡道宪请还驻岳州曰岳与长沙唇齿也并力守岳则长沙可保而衡永亦与虞扬基曰岳非我属也道宪曰弃北守南犹不失为楚地若南北俱弃所属地安在掦基语塞乃赴岳州及贼入蒲圻扬基即遁去湖广巡抚王聚奎逺驻袁州惮贼不敢进道宪亦请移岳州聚奎不得已至岳数日即徙长沙道宪曰贼去岳逺可缮城以守彼犯岳犹惮长沙援若弃岳长沙安能独全聚奎不従贼果逼岳州沅抚李干徳摠兵孔希贵御贼于城陵矶三战三克殱其前部献忠怒百道并进干徳防不支皆走岳州陷献忠欲渡洞庭湖卜于神不吉投珓而訽将渡风大作献忠聨巨舟千艘载妇女焚之火光烛水夜如昼遂易骑以犯长沙巡按御史刘熈祚先令道宪募壮丁五千与总兵官尹先民等扼罗塘河聚奎闻贼至大惧急撤兵还城自衞道宪曰去长沙六十里有险可栅以守毋使贼逾此又不従贼薄城士民尽窜聚奎诡出战遽率所部走湘潭防恵王避地至长沙与吉王谋出奔熈祚奉以奔衡州独道宪登陴御守贼绕城呼曰军中久知蔡推官名速降无自苦道宪命守卒射之毙寻先民出战败还贼夺门入先民降道宪被轨贼唱以官嚼齿大骂贼曰汝不降将尽杀百姓道宪大哭曰愿速杀我毋害百姓时有健卒林国俊李师孔陈贤刘士凤等随道宪不去贼令説道宪降国俊曰吾主畏死去矣不至今日贼曰尔主不降尔辈亦不得活同俊曰我辈畏死亦去矣不至今日贼知道宪终不可夺磔之其心血直溅贼面贼将并杀国俊防四人四人愤然曰愿瘗主尸而死贼许之乃解衣裹道宪骸瘗之南郊醴陵坡皆自刎贼乃以给事中史可镜为伪巡抚俾守长沙引兵进薄衡州聚奎兵自湘潭先至衡大焚掠桂王及吉恵二王登舟避乱熈祚单骑赴永州为城守计聚奎复避贼走祁阳衡州又陷献忠拆桂府材载至长沙造伪殿而自率兵追三王三王奔至永州聚奎率所部相继至刼库金去永州士民空城逃熈祚乃令其中军防王王走广西已留永州死守城陷见杀又陷寳庆常徳发故督师杨嗣昌祖墓斩其尸见血攻道州守备沈至绪战殁其女再战夺父尸还城获全当是时岳州长沙常徳衡永寳庆郴州之属多为献忠所破而自成窃据承天遣其党髙一功冯雄据襄阳任继光据荆州蔺养成牛万才据夷陵白旺据安陆萧云据荆门谢应龙据汉川贼伪官徧诸郡县诸郡县将吏之殉于城守及乡官士庶不屈死者湖北则援勦都司张应礼均州知州胡承熈布衣李友竹嘉鱼知县王良鉴蒲圻知县曽栻安陆知县濮有容江陵知县袁问科诸生谢劭安随州吏日沈元鉴归州千户吕调元京山典史张自新诸生李哲夷陵卿官李云应山举人刘申锡沔阳诸生朱日荐钟祥诸生刘振孙云梦诸生栁宗旦张用晦施尔竒栁列奎李善昌左璞李聨孝感诸生熊延祚湖南则衡州知府张任寳庆知府李振珽通判何三杰常徳同知朱国治长沙通判周二南岳州通判刘璧临湘知县林不息湘隂知县杨开诸生黄鳯徳醴陵知县万赖擢诸生文昌拱宁乡知县莫可及安化知县袁继登衡阳知县张鹏翼衡山知县董我前教谕彭允中桂东知县毋崇正浏阳大围山守备王元封署武陵县衡州教授时道亨乡官杨鹭诸生周笏栁之彦益阳教谕赖大雅乡官陆有光诸生易应逺巴陵教谕欧阳显宇邵阳教谕王绂诸生刘源澄曽士选刘飬生布衣刘人俨陈邦基长沙县丞共士义武生萧键善化举人冯一第诸生李有斐东安举人唐徳明湘潭诸生谭景悦萧赞黄文炳子甲谭孔昭谭思猷子清逺耒阳诸生谢如珂皆死贼难于是湖南北十五府防者十三辰州以土司塞辰龙闗郧阳以按察使髙名衡逰击王光恩百计捍御独得存然郧阳四面皆贼中朝谓其已防不复设抚治是年夏斗枢上请兵疏始知郧存众议即任斗枢为抚治陈演与之有隙乃擢知府徐启元右佥都御史任之加斗枢太仆少卿路阻亦不能达也而武昌诸生程天一孝感布衣易道三集乡勇讨贼监军道王瓆沔阳知州章旷起兵应之蕲黄汉阳三府旋反正良玉亦入武昌立军府驻其师闻献忠已入江西遣副将吴学礼往防巡抚郭都贤其淫掠防归之自募土人戍守未几吉安袁州建昌抚州俱告陷吉安通判邵梦河安福举人王之爵诸生周国柱分宜贡生张兆兰峡江诸生胡若坦吉水布衣徐士骧并以殉莭着广东南韶大震属城尽逃副使王孙兰请救不应连城守将先据城叛愤而自绖兵部侍郎吕大器方代侯恂为摠督无兵不能救良玉以恂解任中道逮下狱知其为已心怏怏与大器龃龉亦不援其部将马进忠马士秀连复岳州袁州已而进忠与贼战嘉鱼再失利良玉军遂不振顾献忠终惮良玉不敢南行有献计取吴越者谢不用决防入川中】质实【蒲圻晋置旧在嘉鱼西南隋移今治明属武昌府今因之城陵矶在巴陵县北十五里蜀江西来洞庭南注合流于此为一郡水口罗塘河在长沙县北醴陵坡在善化县东南祁阳三国吴析泉陵县置旧治在县东唐移今治明属永州府汉川唐析汉阳县地置汉川县宋改义川寻曰汉川明属汉阳府嘉鱼隋于沙羡县地置鮎渎镇唐改嘉鱼县明属武昌府醴陵东汉置元升州明复为县属长沙府桂东宋析桂阳县地置明属郴州浏阳三国吴析长沙县地置明属长沙府今悉因之大围山在浏阳东北一百五十里一名首裨山东接江西瑞州府新昌县界北接冮西南昌府宁州界邵阳汉昭陵县晋改邵陵隋改邵阳明为寳庆府治耒阳汉县元升州明复为县属衡州府今并因之辰龙阙在沅陵县东安福汉安城唐改安福元升州明复为县属吉安府今因之蔡道宪字元白晋江人王聚奎郿县人李干徳西充人吉王慈煃简王见浚八世孙史可镜长沙人以丁艰归降贼贼入四川李干徳覆还长沙执可镜搒掠械送南京伏法张应礼遂宁人胡承熈歙人迁刑部员外郎未行贼陷均州与子尔英俱殉莭王良鉴霍山人曽栻临川人濮有容分水人一门十九人皆死难袁问科珙县人贼陷城避之镇雄贼索得阖家遇害沈元鉴金坛人吕调元归川人贼至招降不屈率义勇战死张自新分宜人统民兵贼战死于罗汉岭李云官颖州知州有恵政谢归城陷被执至江陵絶粒死张任三水籍三原人与贼战舟中合家被害李振珽鄞人城陷赴湘水死弟振珽仆李六鳯周科徐彩俱殉何三杰定州人朱国治云南临安人周二南字汝为云南人与蔡道宪深相得道宪死二南力请于上官获奏闻赠防寻擢岳州知府士民固留仍视长沙通判李自成遣其党自兴国间道入境二南督兵出御于浏阳之官渡殁于阵刘璧确山人擢汉阳知府未行奋力坚守粮尽城陷不屈死子泰时年十四又死之林不息莆田人莫可及宜兴人为长沙照磨摄宁乡县事于若鼎若钰俱殉莭袁继登长垣人擢刑部主事未行城陷被焚死张鹏翼西充人贼胁使降不屈缚而投诸江妻子赴水死董我前富顺人彭元中分宜人母崇正四川人王元封建徳人贼犯境单骑入贼营酣战马仆犹步门杀数人而死时道亨永明人杨鹭官上林苑监正赖大雅贑州人陆有光尝为推官以艰归贼陷长沙母被执不得已至贼营释其母扼吭死欧阳显宇桂阳州人骂贼支解死王绂贵州人吴士义归安人贼陷城举刀相向百姓号哭为请命士义骂贼不絶口死之冯一第走湘乡乞师贼执其母与兄招之至长沙就防骂贼死母兄获免徐启元辽东人郭都贤益阳人邵梦河电白人以吉安通判署安福县事城陷死王孙兰字畹仲无锡人吕大器字俨若遂宁人　本朝乾隆四十一年追諡蔡道宪刘熈祚忠烈王良鉴曽栻濮有容袁问科张任李振珽林不息王元封时道亨欧阳显宇烈愍张应礼胡承熈李云何三杰朱国冶周二南刘璧莫可及袁维登张鹏翼董叔前母崇正杨鹭陆有元吴士义邵梦河王孙兰烈愍林国俊等并入祠】
　　九月黄景昉罢
　　【操江故有文武二臣帝欲裁去文臣専任诚意伯刘孔昭召恵世扬为副都御史久不至帝命削其籍景昉上疏争帝不怿遂引归】
　　冬十月李自成冦潼闗督师孙传庭死之
　　【自成既据承天僭号新顺王集牛金星等议兵所向金星请先取河北直走京师杨永裕请下金陵断燕都粮道従事顾君恩曰金陵居下流事虽济失之缓直走京师不胜退安所归失之急闗中山河百二宜先取之建立基业然后旁畧三边资其兵力攻取山西后向京师庻几进战退守万全无失自成従之初传庭之败于柿闗而归陜也力主固守潼闗控扼上游益募勇士使白广防髙杰将之间屯田缮器积粟三家出壮丁一制火车三万辆俟贼间而击之防开中频嵗饥苦征缮秦之士大夫以传庭用法严不乐其在秦相与哗于朝曰秦督玩冦矣咸上章催战独兵部冯元飇持议与传庭合谓官军新募未经行阵宜致贼而不宜致于贼乃于帝前争之曰请先下臣狱俟一战而胜斩臣谢之人贻书传庭戒毋轻战白髙两将不可任而廷议趣战益急帝加传庭督师命速出闗传庭顿足叹曰柰何乎吾固知往而不返也然大丈夫岂能再对狱吏乎不得已遂再议出师以摠兵牛成乕将前锋髙杰将中军王定官抚民将延宁兵为后劲白广恩统火军营自新安来防檄左艮玉赴汝宁夹击陈永福将河南兵秦翼明将川兵为掎角是时自成已自楚至豫尽发荆襄兵令于汜水荥泽伐竹结筏人佩三葫芦将谋渡河传庭分兵防御以八月十日率师出潼闗师次汝州伪都尉四天王李养纯降养纯言贼虚实诸贼老营在唐县伪将吏屯寳丰自成精鋭尽聚于襄城遂破贼寳丰斩伪州牧陈可新等进捣唐县破之杀贼家口殆尽贼满营哭转战至郏县擒伪果杀将军谢君友斫贼坐纛尾自成几获贼奔襄城大军遂进逼襄城贼惧谋降自成曰无畏我杀王焚陵罪大矣姑决一死战不胜则杀我而降未晚也而官军时皆露宿与贼持久雨道泞粮车不能前士饥攻郏破之获马驘噉之立尽雨七日夜不止后军哗于汝州不得已退军迎粮留陈永福为后拒前军既移后军乱永福斩之不能止贼追及之南阳传庭令反辔还战贼阵五重饥民处外次步卒次马军人次骁骑老营家口处内官军力鬬破其三重传庭复麾之进贼骁骑殊死战官军阵稍动广恩军将火车者呼曰师败矣脱挽辂而奔车倾塞道马絓于衡不得前贼鉄骑凌而腾之步贼手白棓遮撃中者首兠凿俱碎叅将赵希魁战殁广恩走汝州杰随传庭走河北自成空璧追蹑一日夜官兵狂奔四百里至于孟津死者四万余失亾兵器辎重数十万方传庭退兵迎粮伪侍郎邱之陶者大学士瑜子也以蜡九书贻传庭曰督师当还兵战吾诡言左镇兵大至揺其心彼必返顾督师撃其后吾従中起贼可灭也传庭大喜报书如其言为贼逻者所得之陶被害传庭恃内应连营前进遂至败传庭由山西渡河转趍潼闗广恩已先至杰欲弃潼闗径入西安凭坚城固守传庭曰贼一入闗则全秦糜沸秦人尚为我用乎已而自成攻闗广恩力战杰以寳丰之败广恩先走不救已衔之人憾传庭不用其言拥众不肻救广恩战败传庭登陴固守贼分兵従山后绕出其背关城遂陷传庭跃马挥刀大呼冲入贼阵与监军副使乔迁髙同战死卫指挥张尔猷盛视之李继祖千户袁化龙潼闗教授许嗣复皆殉莭帝闻潼闲陷召问诸大臣大学士陈演言贼入闗中必恋子女玉帛犹虎入陷穽兵部侍郎余应桂曰壮士健马咸出闗西贼得之必长驱横行大臣安得面谩演股栗失色帝旋命应桂总督三边收边兵勦贼应桂以无兵无饷入见帝而泣帝但遣京军千人防行时贼已充斥闗中应桂亦不能进也】质实【孙传庭出师时自分必死顾语妻张氏曰尔若何曰丈夫报国耳母忧我后西安破张氏率二女三妾沉于井挥其八嵗儿世宁亟避贼去之儿逾墙堕民舍中一老翁收养之长子世瑞闻之自代州重趼入秦得夫人尸井中面如生老翁归其弟世宁相扶擕还道路见者知与不知皆泣下传庭死不得其尸或有言传庭未死者竟不予赠廕邱之陶宜贼人贼陷宜城其祖民忠骂贼死之陶被执陷贼中欲得间以杀贼谋泄贼怒其为孙传庭内应支解之赵希魁渭南人乔迁髙定防人妻史氏子象观闻变缢死张尔猷盛昶之李继祖袁化龙并潼闗衞人许嗣复井陉人分守闗城之上南门城陷被执骂贼死妻女殉之　本朝乾隆四十一年追諡孙传庭忠靖赵希魁乔迁髙张尔猷烈愍盛昶之李继祖节愍邱之陶袁化龙许嗣复并入祠】
　　李自成陷西安巡抚右佥都御史冯师孔等死之秦王存枢降于贼
　　【自成长驱入关中遂连陷华州渭南临潼分遣右营十万人従南阳攻陷商州华州乡官郭宗振李承灿薛国蕙渭南知县杨暄教谕张馥训导蔡其城乡官南企仲南居益南居业郑君爱临潼乡官王佩珂商雒道参议黄世清商州诸生邵公坤雷堂李本健吕元声孙纉文布衣杨名道周扬实等并殉难贼遂进攻西安师孔厉兵御守裨将王根子潜通贼城陷副将刘光先战不支沉河死师孔及按察使黄防长安知县吴従义秦府长史章尚防指挥崔尔达苑马寺监正防之云按察经厯扬于邦乡官祝万龄陶尔徳周培忠窦光仪徐芳声徐方敬徐应魁举人朱谊眔席増光贡生孙孕奉弟孕芳诸生李光信王召俊陈瑞布衣朱恩等死之自成执秦王存枢以为权将军水夀王存朶为制将军布政使陆之祺里居吏部郎中宋企郊提学佥事巩焴等俱降自成大掠三日改西安曰长安称西京赐顾君恩女乐一日实入阚防也大发民修长安城开驰道自成每三日亲赴教塲校射百姓望见黄龙纛咸伏地呼万嵗诸将白广恩髙汝利左光先梁甫先后降陈永福以先射中自成目保山颠不敢下自成析箭为誓招之亦降独髙杰以窃自成妻走延安为李过所追折而东渡宜川絶蒲津以守自成兵所至无不克西安诸属城及延安所部州县多望风降贼官吏以□守死者惟蒲城知县朱一统延安副将解文英县丞姚启崇白水知县朱回滼教谕魏嵗典史刘进中部知县朱新鍱数人而盩厔乡官袁养和髙陵乡官李乔昆富平乡官田时震朱崇徳三原乡官焦源清焦源溥常道立乔巍□隂乡官陈嗣虞蒲城乡官王道纯魏国柱耀州乡官宋师襄同州诸生刘长庚鄜州诸生齐大成肤施诸生掦绣徴并以不屈死自成既尽有西安延安之地乃诣米脂祭墓向为官军所发焚弃遗骴筑土封之求其宗人赠金封爵以去改延安府曰天保府米脂曰天保县清涧曰天波府复以五百骑西掠凤翔守将诱而殱之自成怒火发兵往攻典史董尚质间门迎贼知府唐时明被执至兴平乘间自缢死属州县亦叛降自陇州同知薛应珍实鸡知县唐梦鲲逰撃曽荣耀裨将陈竒杰袁明岐山乡官牛养杰之外无死事者于是贼益恣甚且钦以伪檄定诸边矣初自成剽掠十余年未尝有大志及席卷湖广河南始萌窃据之意然地四达皆战塲所得郡县官军旋复之至是既入秦秦藩富甲天下府库赀千万皆为所取又据河山百二之险遂不可制】质实【临潼秦栎阳县汉为新丰唐为昭应宋改临潼盩厔髙陵皆汉县明并属西安府今因之华隂秦为秦寕县汉改华隂明属华州以隶于西安府今改属同州府肤施汉县三国魏废隋复置明为延安府治岐山隋置明属凤朔府今并因之秦王存枢愍王樉十一世孙存枢既降贼其妃刘氏死之冯师孔字景鲁原武人郭宗振官四川恤刑郎中有政声李承灿官山海阙逰撃薛国兼官寕夏守备偕弟诸生国华同撃贼死杨暄髙平人擢兵部主事未行贼至誓死守举人王命诰间门迎贼暄被执索印不与骂贼死张馥夀光人蔡其城与杨暄分陴固守城陷死南企仲官南京吏部尚书致仕居益企仲族子官工部尚书削职归居业企仲子官礼部祠祭司主事贼陷渭南责南氏饷百六十万企仲年八十三矣遇害诱降居益居业皆不従遣兵拥之去加炮烙二人终不屈絶食七日死郑君爱官衡州推官王佩珂官商邱教谕黄世清字澄海膝县人贼至世清凭城守有奸民投贼至城下説降世清佯与语发礟毙之悬其首城上曰懐二心者视此士民皆效死礟矢尽继以石石尽妇人掘街砌继之城陷世清坐堂上麾其仆朱化凤去化凤愿同死一家十三人皆遇害邵公坤与弟公巽公佐公齐公量同死一家死者十八人李本健与弟本深及本深之子同死吕元声与母妻同死刘光先榆林人妻王氏投井死一家死难者五十余人黄防字季侯光州人崇祯七年贼陷光州子彞如督家僮巷战骂贼死防时以淮海兵备副使丁忧归里方省墓获免至是防与妻王氏皆赴井死吴従义浙江山阴人章尚防防稽人防之云广济人杨于印保安州人祝万龄咸寕人官河南右参政陶尔徳咸宁人官川北道参议周培忠咸宁人官隰州知州一门殉莭窦光仪长安人官懐庆通判徐芳声咸宁人官芮城知县徐芳敬长安人官仪封知县徐应魁长安人为秦府右防衞旗官朱谊眔明宗室席増光南郑人孙启泰李光信王召俊陈瑞皆咸寕人光信妻熊氏召俊妻雷氏并殉莭瑞率二女孙沈紫潭湖死朱恩长安人与弟斗环侄语投井死承夀王存桑懐简王尚灴十世孙也尚灴乃秦愍王樉第五子永乐初分封永夀陆之祺平湖人宋企郊干州人巩焴真宁人解文英宁夏人朱一统平定人由举人为蒲城知县贼至以死自誓或言他州县甲榜者皆已纳欵一统曰此事宁论资格即寻衙兵叛夺印趣迎降一统赴井死朱回滼明沈王支属由宗贡生为白水知县贼潜入城犹乎弓射贼魏嵗沁州人朱新鍱明宗室贼使人持伪檄招降新鍱碎之叹曰城小无兵不能守计惟自靖耳令妻妾子女尽缢乃投缳死袁养和官云南知县李乔昆官霸州道参政田时震官山西参政朱崇徳字淳庵山东巡抚国栋父也赠右副都御史焦源清字湛一官宣府巡抚焦源溥源清従弟字涵一官大同巡抚常道立官河南巡抚乔巍官冀宁道参政与外弟王伯达仆王崇徳同死陈嗣虞官髙邮知州王道纯官巡按山东御史魏国柱官睢州知州宋师襄官太常卿唐时明字尔极固始人薛应珍武进人时摄州事勒兵守城城陷詈贼死唐梦鲲畨禺人曽荣耀陈竒杰袁明与贼战寳鸡之贾村殁于阵　本朝乾隆四十一年追諡南居益黄世清焦源漙忠烈冯师孔南企仲祝万龄田时震焦源清常道立王道纯忠莭薛国蕙杨暄南居业刘光先周培忠解文英朱一统朱迥滼烈愍郭宗振李承灿郑君爱黄防吴従义章尚防崔尔达陶尔徳窦光仪徐号声徐方敬朱新鍱袁养和李乔昆乔巍陈嗣虞魏国柱莭愍张馥等并入祠】
　　发眀【明季诸藩拥赀自殖不以佐国计而以赍盗粮一旦冦至束手就戮者何可胜道至于由樻存枢廿汚伪职而宗社之辱为已极矣然由樻卒死泌阳其天良犹有未尽冺者特恨偷息须臾死非其所耳而存枢腼然人面且与晋王求桂従贼北行及其缒城欲上王家彦沮之曰二王降贼即贼也贼安得上夫岂非明太祖之支流苗裔而家彦顾叱之为贼亦可谓一字之诛严于斧钺哉】
　　十一月李自成陷榆林兵备副使都任前总兵官尤世威等死之
　　【先是总兵王定従孙传庭出闗大败奔还榆林逺近震恐自成传伪檄招降定惧诡言讨套部率麾下兵遁去巡抚张凤翼甫受命未至城中士马单弱人心汹汹任亟集督饷员外郎王家録副将恵显参将刘廷杰等与里居将帅尤世威等议城守众推世威为主帅与延安绥徳相继陷复遣使説降廷杰大呼曰长安虽破三边如故贼皆中州子弟杀其父光而驱之战必非所愿榆林天下劲兵一战夺其气然后约寕夏固原为三师迭进贼可平也众然其言乃歃血誓师简卒乗缮甲伏各出私财佐军守具未备贼将李过已引兵十万抵城下廷杰募死士乞师套部师将至贼分兵劫之攻城甚力官军力战杀贼无算贼益众来攻起飞楼逼城中矢石交至世威等战益厉守七昼夜贼乃穴城置大礟轰之城遂破世威等犹督众巷战妇人竖子亦发屋瓦击贼尸相枕藉既而力不支任家録死之故总兵侯世禄侯拱极王学书董学书及副摠兵潘国俊参将王荣不屈死一时同死者乡官张云鹗栁芳彭卿赵彬亦不屈死指挥崔重观自焚死傅佑与妻杜氏自缢死中军刘光祐骂贼死材官李耀善射矢尽自刎死李光裕趣家人死亦自刎张天叙焚其积贮自缢死千户贺世魁偕妻栁氏自缢死参将马鸣莭聚妻子室中自焚死尤岱自杀于水西门李淮令妻女自缢率子杀贼自刎指挥钟茂先杀妻子而自杀其以力战死者里居则摠兵杨明副摠兵张发尤翟文王永祚参将李应孝在官则逰击傅徳潘国臣李国竒晏维新陈二典刘芳馨文侯国都司吴继武中军杨正韡栁永年马应举守备尤勉惠渐贺大雷杨以伟指挥李文焜李文灿黄廷政千户黄廷困百户黄廷弼裨将文经国而副将常懐李登龙逰撃孙责尤养鲲守备白慎衡李宗叙亦以守材堡遇害诸生陈义昌沈濬沈演白拱极白含章骂贼死张连元连防李可柱胡一奎李廕祥自缢死贼怒廷杰勾套部磔之至死骂不絶口世威反故摠兵王世钦王世国李昌龄并被执缚至西安自成坐秦王府欲降之四人不屈自成曰诸公赀名将助我平天下取封侯可乎众骂曰汝驿卒敢大言侮我自成笑前解其缚世钦唾曰驿卒母近前汚将军衣自成怒皆杀之世威弟世禄亦死恵显及都司郭遇吉同被执遇吉骂贼死贼惜显勇系至神本服毒死一贼之中妇人死义者数千人井中尸满贼遂屠其城榆林为天下雄镇兵最精将才最多然其地最瘠饷又最乏士常不宿饱乃慕义殉忠志不少挫无一屈身贼庭其忠烈又为天下最事闻帝嗟悼将大行褒恤国亾不果】质实【都任字宏若祥符人尤世威以崇祯八年与贼战卢氏失利解任寻赴卢象升军自效象升战殁自免归十五年以廷臣荐命与弟世禄赴京候调召对中左门复告归世禄前任宁夏摠兵官张凤翼堂邑人王家録黄冈人擢闗南佥事未行恵显清涧人刘廷杰绥徳州人弟廷夔收兄残骸瘗之亦自投阁死侯世禄以崇祯二年勤王兵溃坐遣戍后率子弟従军叙功免戍还籍侯拱极世禄子前任山海摠兵官王学书前任天津防海摠兵官董学书都督一元子前任宣州摠兵官王荣前任彰徳参将子师易亦殉难张云鹗前任户部主事栁芳前任隰州知州彭卿前任真安知县赵彬前任湖广监纪马鸣莭前任安边参将尤岱前任山海铁骑营参将李淮前任西安参将钟茂先官绥徳卫指挥杨明前任山海闗总兵官张发云鹗子前任定边副总兵尤翟文世成从弟前任靖边副摠兵王永祚前任孤山副总兵李应孝前任西安参将妻女皆自缢死陈二典官榆林左营逰击刘芳馨官右营逰击吴继武稷山人杨正韡官竒兵营逰击为橅标中军栁永年官榆林兵备副使中军马应举官靖边指挥与刘光祐栁永年同理副使中军事恵渐清涧人官抚边守备黄廷政世袭榆林衞指挥中礟死廷用廷弼其弟也文经国西宁人掌旗鼓督清街道王世钦前任山海左部总兵官王世国前任宣府栁沟总兵官李昌龄字玉川镇畨衞人为延绥总兵官数有功以刚直罢徙居榆林郭遇吉官大器营都司　本朝乾隆四十一年追諡尤世威忠刚都任恵显刘廷杰侯世禄王世钦李昌龄忠烈董学书忠莭侯拱极王学书王荣马鸣莭尤岱李淮钟茂先杨明张发尤翟文王永祚李应孝傅徳潘国臣李国竒晏维新陈二典刘芳馨文侯间吴继武杨正韡马应举尤勉恵渐贺大雷杨以伟李文鲲李文灿黄廷政常懐李登龙孙贵尢养焜白慎衡李宗叙王世国尤世禄郭遇吉烈愍王家録潘国俊张云鹗栁芳彭卿赵彬崔重观傅佑莭愍刘光裕等并入祠】
　　以吏部侍郎李建泰副都御史方岳贡并兼东阁大学士预机务
　　【建秦先官祭酒颇着辈望寻擢吏部侍郎及是命与岳贡以本官入直岳贡厯郡守监司并以亷能称召对称防超擢副都御史未几有是命故事阁臣无冠都御史衔者岳贡一人而已】质实【李建秦曲沃人方岳贡字四长谷城人】
　　十二月周延儒有罪赐死
　　【延儒当国时荐用侯恂范志完督师皆债事又任文选郎中吴昌时交通内侍把持朝局延儒既去山东佥事雷縯祚纠范志完御史蒋拱宸劾吴昌时贼私钜万词皆连延儒而中言昌时通中官李端王裕民泄漏机宻重贿入手辄预拟温防告人事颇有迹帝怒甚御中左门亲鞫昌时折其胫无所承怒不解拱宸面讦其通内帝察之皆实乃下狱论死始有意诛延儒初薛国观赐死人皆谓昌时致之其门人魏藻徳新入闇有宠恨昌时甚因与陈演共排延儒锦衣骆养性复腾蜚语帝遂命尽削延儒职遣缇骑逮入京师时旧辅王应熊被召延儒知帝怒甚宿留道中俟应熊先入冀为请帝知之应熊既抵京命之归延儒至安置正阳门外古庙上疏乞哀不许法司以戍请同官申救皆不许及是昌时弃市勒延儒自尽籍其家】质实【蒋拱宸井徒人】
　　李自成陷甘州巡抚佥都御史林日瑞总兵马爌等死之
　　【先是贼据西安分兵四出宁夏镇兵遂战杀贼数千贼乃去平凉甫闻警韩王及监司以下谋遁去知府简仁瑞谒韩王曰殿下轻弃三百年宗社欲何之纵贼压境甘凉诸镇军足相援必不能支同死社稷亦不辱二祖列宗王不従一夕其防衞卒大噪挟王及诸郡王宗室斩闗出胁仁瑞行仁瑞曰吾平凉守也吾去谁与守韩王遂奔庆阳官吏皆走未几贼掠城下士民数人革降书乞佥名署印仁瑞怒叱责之正衣冠自经堂上义民朱杰轩孟尚池仰药死平凉既陷属城皆降独华亭教谕邹邦荣训导何相刘率诸生共守城城陷死莭时自成已大发兵攻陷榆林愤宁夏之败悉鋭薄其城总兵官官抚民以城降中后卫城悉陷乡官雍缔阖家自焚死指挥彭凌云百户邓徳宁与义民王风木纠众讨贼谋泄死贼东胜犯庆阳围数匝参议骰复兴集众守发礟石杀贼积尸满濠久之势不支拜辞其母聚妻妾子女于楼寘薪其上复乗城督战城陷趣归火其楼母亦投火死乃持鉄鞭走北门击杀数贼遂自刎同时死难者推官靳圣居安化知县袁继发都司周家彦乡官麻僖诸生石瑄李彞其属城则宁州知州董琬环县乡官朱国祯张宏逺亦殉难韩王亶塉被执以去将趍汉中扼于官军不得入覆其所属城固县知县司五教训导窦汝器乡官张凤翮方振寰贡生岳中衡遇害遂遣前锋渡河入山西而其党贺锦田见秀等徧掠三秦郡县巩昌之安定防宁秦安皆先后陷杀其知县应昌士王垣朱呈瓘郷官刘跃龙贡生张国紞载天诸生王保民唐维新李洲杨毓秀陈周瑞杨中葵刘翘名杨九仪王玺薛三戒杨道泰髙朝凤张大才监生陈周鼎张大韶移兵逼兰州兰州人开门迎贼贼渡河凉州庄浪二卫降即进犯甘州日瑞闻贼至急结西严兵以待而自率副将郭天吉等扼诸河干适严冬河冰合贼踏冰过直抵甘州城下日瑞入城战且守大雪深丈许树尽介角干折手足皲瘃守者咸怨贼乗夜坎雪而登城陷执日瑞诱以官不従磔于市天吉及摠兵官马爌副摠兵张举欧阳衮刘国栋逰击杨威赵宗礼万峘抚标中军哈维新都司姚世儒姜宏基髙登科监纪同知蓝台里居总兵官罗国杰赵宦逰击李如璋指挥赵宗祝李栖鹍姚天宠张洪勲王嘉官赵寀知县段自宏教谕童志道千总刘灿贡生张之衡保献书诸生张名礼张圣翼康国新童士楷丁伦康万秋祁士英医士费圉兴吏员梁进法义民朱文选马腾锦郭世洁并死之居民犹汹汹欲杀贼贼乃阖城扉杀其民四万七千人三边皆陷列城望风降惟西宁衞固守不克留贼将贺锦围之贼已无复后顾忧竟长驱而东】质实【秦安宋纳甲城金置秦安县明属秦州以隶于巩昌府今升秦州为直隶州县仍属焉林日瑞字浴元诏安人马爌蔚州人简仁瑞字季麟荣县人韩王亶塉宪王松十二世孙朱杰轩孟尚池皆平凉县人杰轩阁门殉莭时有平凉马夫者佚其姓名随驿使杀贼被执寸磔死何相刘干州人邹邦荣援曽子居武城义欲避去相刘曰吾辈委质为臣安可以賔师自待邦荣乃与相刘同死雍缔寕夏中衞人官懐仁知县在籍彭凌云邓徳宁王风木皆宁夏衞人段复兴字仲方阳谷人靳圣居字淑化长垣人擢刑部主事未行袁继登应天人周家彦靖边衞人率众巷战杀贼数百人自刎死麻僖庆阳衞人官太常少卿在籍石瑄李彞安化人董琬开州人朱国桢官照磨张宏逺官武邑典史并在籍司五教内黄人斩诸生为贼内应者以誓死守城陷为贼所磔窦汝器富平人张凤翮官江西巡抚方振寰官福山知县并在籍应昌士仙居人贼陷安定不屈死妻周氏亦遇害王垣四川人以安定知县摄防宁县事为贼所执胁令説后任令应昌士降及登垣朂以死守被害刘跃龙安定人官开封同知在籍张国紞戴天王保民康维新李洲杨毓秀陈周瑞杨中葵刘翘名杨九仪王玺薛三戒杨道泰髙朝凤张大才陈周鼎张大韶皆安化人保民尤保泰弟保贞従孙宏毅周瑞弟周哲亦以捍贼被杀郭天吉榆林衞人张举安邱人力战死一家俱殉欧阳衮刘国栋杨威赵宗礼万峘姜宏基髙登科皆廿州卫人衮焚其妻子巷战死国栋阖门自焚死威为贼防侯絶胫死宗礼将火其家仆负其子金刚保以逃宗礼手刃之家无一人脱者峘従林日瑞杀贼为贼所执磔死蓝台光州人罗俊杰副总兵一贯子弟俊士亦殉莭李如璋同子起凤祥凤集凤射贼皆被杀赵宗祝与子寀自刎妻妾亦投缳死李栖鹍张洪勲王嘉官皆巷战力竭自刎姚天宠迎战被杀家人皆自焚死段自宏官太湖知县在籍捐赀饷士城陷自刎童志道官靖逺衞教谕在籍刘灿副摠兵国栋子本朝乾隆四十一年追諡林日瑞马爌段复兴郭天吉忠烈雍缔彭凌云靳圣居周家彦司五教刘跃龙张攀欧阳衮刘国栋杨咸赵宗礼万峘哈维新姚世】
　　【儒姜宏基髙登科罗俊杰赵宦赵宗祝李栖鹍姚天宠张洪勲王嘉官叚自宏烈愍简仁瑞袁继登董琬方振寰应昌士王垣蓝台李如墇莭愍朱杰轩等及平凉马夫并入祠】
　　【甲申】崇祯十七年【是年三月流贼陷京师五月福王由崧称帝于南京】我
　　大清
　　世祖章皇帝顺治元年
　　【臣等谨按前代史家书法体例攸殊每于厯朝嬗代之际各存私见意有偏向转至失实如续纲目于元顺帝至正二十七年即分注明年元主北奔而系以元亾去二十八年为洪武元年且顺帝十五年明祖起兵后于元之政事即别书元以表异钦惟我】
　　【皇上折衷至义悉凖大公于编纂通鉴辑览时特谕馆臣以进退予夺闗系万世公论必斟酌持平权衡始协明崇祯十七年明统犹存仍当大书纪嵗即福王偏立江左尚可比于宋代建炎之例年号仍従分注而提纲则书明字以别之直至芜湖被执始大书明亾仰见】
　　【圣人笔削必辨统存实祛史家之私议揭持世之闳纲以视春秋谨严古今一揆兹臣等奉命订纲目三编敬遵御防排纂义例昭然我】
　　【皇上垂法万世之微意信可悬诸日月而不朽矣】
　　春正月朔李自成僭号于西安
　　【自成久觊尊号惧张献忠为患既入秦通好献忠献忠厚币逊词以报之自成喜遂僭称王改名自晟国号大顺改元永昌追尊其曽祖以下加諡号以李继迁为太祖设天佑殿大学士以牛金星为之増置六政府尚书等伪官以宋企郊为吏政尚书陆之祺为户政尚书巩焴为礼政尚书张嶙然为兵政尚书复五等爵大封功臣侯刘宗敏以下九人伯刘体纯以下七十三人子三十人男五十五人定军制有一马儳行列者斩之马腾入田苗者斩之籍步兵四十万马兵六十万令宏文馆学士李化鳞等草檄驰谕逺近指斥乗舆有云君非甚暗孤立而焬灶恒多臣尽行私比党而公忠絶少又云狱囚累累士无报礼之心征叙重重民有偕亾之痛见者无不扼腕是日大雨霾黄雾四塞有邱従周者都司吏也长不满三尺素懐义愤伺自成出乗醉直至其前防手骂曰若一贫贱细民今妄据王府僭称伪号逆天背理吾见汝尸之万也自成大怒立斫杀之】质实【张嶙然归安人李化鳞韩城人】
　　李建泰自请督师贼许之
　　【自成初逼山西建泰虑郷邦被祸家富于赀可籍佐军毅然有灭贼志常与同官言之防帝闻自成僭号大惊且叹曰朕非亡国之君事事皆亾国之象祖宗栉风沐雨之天下一朝失之何面目见于地下朕愿督师亲决一战身死沙塲无恨但死不瞑目耳语毕痛哭陈演蒋徳璟诸辅臣请代俱不许建泰顿首曰臣家曲沃愿出私财饷军不烦官帑请提师以西帝大喜慰劳再三曰卿若行朕当仿古推毂礼遂加建泰兵部尚书赐尚方劒便宜従事行遣将礼以特牲告太庙帝御正阳门楼衞士东西列自午门扺城外旌旗甲仗甚盛内阁五府六部都察院掌印官及京营文武大臣俱侍立鸿胪賛礼御史纠仪赐之宴御席居中诸臣陪侍酒七行帝手金巵亲酌建泰者三乃出手勅曰代朕亲征建泰顿首谢且辞行帝目送之行数里所乗肩舆忽折众以为不祥建泰以宰辅督师兵食并绌所擕止五百人甫出都闻曲沃已破家赀尽没惊悸称病日行三十里士卒多道亾至定兴城门闭不纳留三日攻破之笞其长吏抵保定贼锋已逼知府何复同知邵宗元方守城建泰叩城求入宗元等不许建泰以尚方劒恐之或曰金御史毓峒监军亟推出视信乃纳之遂屯城中】质实【何复字见元平度人邵宗元字景康砀山人金毓峒保定卫人　本朝乾隆四十一年何复追諡烈愍邵宗元金毓峒俱追諡忠烈】
　　南京地震
　　【是月庚寅凤阳地震至是乙夘南京地又震】
　　以工部尚书范景文礼部侍郎邱瑜并兼东阁大学士预机务
　　【先是景文擢兵部添注左侍郎练兵通州通镇初设兵皆召募景文综覈有法治军精严尝请有司实行一条鞭法徭役归之官民稍助其费供应平买不立官价名帝令永着为例继拜兵部尚书以事削籍后起用改工部至是李建泰出督师景文遂以本官与瑜同入阁辅政帝曰朕知卿久今急而用卿恨晚卿尚勉之景文请释系狱张国维等帝立従其言李自成渐逼京师有请帝南幸者命集议阁中景文言固结人心坚守待援而已此外非臣所知帝是其言】质实【请释系狱张国维等崇祯十六年我】
　　【大清兵入几辅张国维檄赵光抃拒墿山八总兵之师皆溃言者诋国维乃觧职下狱至是范景父请释之】张献忠入四川
　　【献忠自荆州趍蜀陷夔州石柱土官秦良玉驰援兵寡败归献忠至万州水涨留屯三月已破涪州进陷佛圗闗时四川巡抚陈士竒已谢事驻重庆或劝之去士竒不可与副使陈纁知府王行俭知县王锡等竭力拒守贼扺城下撃以滚礟贼死者无数黑夜宻云四布贼穴地轰城城遂陷士竒等皆被执士竒大骂贼缚于教塲时瑞王常浩避闯贼自汉申来奔亦与焉指挥顾景泣告献忠曰宁杀吾无害帝子贼怒遂害王并杀景天忽无云而雷者三贼有震者献忠仰天诉曰我杀人何与天事用大礟向天丛击俄晴霁遂肆惨僇士竒等骂不絶口而死】质实【按秦良玉夔州败归慷慨语其众曰吾兄弟二人皆死王事吾以一孱妇人蒙国恩二十年今不幸至此其敢以余生事逆贼哉悉召所部将曰有従贼者族无赦乃分兵守四境后贼招土司独无敢至石柱者瑞王常浩神宗第五子天启七年之藩汉中及冦逼将吏不能救乞师于蜀遂奔重庆陇西士大夫俱挈家以从张献忠防重庆被执遇害従死者甚众陈士竒字平人漳浦人陈纁钟祥人王行俭字质行宜兴人王锡新建人顾景里系无考　本朝乾隆四十一年追諡陈士竒王行俭王锡忠烈陈纁莭愍顾景烈愍】
　　二月李自成陷太原别遣将犯畿南陷真定
　　【自成渡河连破蒲州汾州知府侯君捛知汾阳县刘必达俱死之遂攻太原先是蔡懋徳出师平阳以疲兵三千当百万狂冦而太原汹汹晋王又手檄趣懋徳还省懋徳于十六年十二月十八日遂去平阳二十日贼抵河津副将陈尚智失守奔还平阳二十二日贼拔平阳尚智出走二十八日懋徳还太原至是山西巡按御史汪宗友上言曰晋河二千里平阳居其半抚臣懋徳不待春融冰泮遽尔平阳返斾贼即于明日报渡矣随行马步千人即宜倍道西向召集陈尚志叛卒移檄各路防兵援乃不发一矢终嵗至省匝月余郡皆失是谁之过欤有诏夺官候勘时陈尚志叛降于贼于是懋徳誓师于太原官吏军民咸在懋徳哭众皆哭罢官命适至或请出城候代懋徳不可曰吾已辨一死遂调兵坚守贼薄城下遣部将牛勇朱孔训王永魁等出战死之懋徳草遗表调部将张雄守大南门雄已缒城降贼语其党曰城东南角楼火器火药皆在我下即焚楼夜中火起风转烈守者皆散贼遂登城懋徳北面再拜出遗表付人间道达京师即自刎麾下持之时中军副摠兵应时盛请下城巷战顾懋徳曰上马懋徳上马时盛持矛突杀贼数十人既而贼骑充斥时盛呼曰出西门懋徳遽下马曰我当死封疆诸君自去众复拥懋徳至水西门懋徳叱曰欲陷我不忠耶复下马据地坐时盛已出城杀妻子还顾不见复斫门入语懋徳曰请与公俱死懋徳就缢未絶时盛释甲加其肩乃絶时盛取弓自经死其同时自刎者为牛勇朱孔训王永魁等其余官吏则有布政使赵建极骂贼死副使毛文炳被执不屈死其妻赵氏妾李氏陈氏俱投井死参议蔺刚中佥事毕拱辰知府孙康周同知李一清长史范志泰副将恵光祚俱不屈死都同张宏业自缢死其妻赵氏子凝秀俱殉死指挥韩似雍千户王徳新晋府典仗官樊子英等皆城陷殉莭死贼入城胁晋王求桂执之遂连陷黎城临晋潞安执沈世子进攻代州总兵周遇吉力拒食尽退守宁武贼遂抵故闗分兵趍真定檄总督徐标降标斩其使率众拒守真定知府邱茂华与中军谢加福害之以城降贼贼乃攻彰徳赵王常防亦降】质实【临晋晋桑泉地隋置桑泉县唐分置温泉县后改临晋县宋金仍旧元以虞乡县省入明属平阳府今属蒲州府故闗在井陉县西界接山西平定州晋王求桂晋防王防十世孙贼胁入北京后不知所终沈世子沈简王模后简王封潞故沈府在潞安赵王常防赵王髙燧后万厯时穆王常清薨世子由松前卒弟夀光王由桂子慈嗣薨无子又以穆王弟常防嗣侯君招商州人刘必达陜西山阳人蔡懋徳字公虞昆山人应时盛辽东人牛勇朱孔训王永魁里系无考赵建极河南永宁人毛文炳郑州人蔺简中字坦生陵州人毕拱辰字星伯掖州人孙康周字晋侯安邱人范志泰虞城人张宏业忻州人徐标字凖明济宁州人本朝乾隆四十一年追諡蔡懋徳忠恪应时盛忠烈刘必达赵建极毕拱辰孙康周等俱烈愍侯君招毛文炳蔺刚中范志泰张宏业韩似雍等俱节愍徐标忠莭牛勇朱孔训王永魁王徳新樊子英等俱入祠】
　　下诏罪已
　　【诏畧曰朕嗣守鸿绪十有七年深念上帝陟降之威祖宗付托之重宵旦兢惕防敢怠荒乃者灾害频仍流氛日炽赦之益骄抚而辄叛甚有受其煽惑顿忌敌忾者朕为民父母不得卵翼之民万朕赤子不得懐保之罪非朕躬谁任其责所以使民罹锋镝蹈水火殣量以壑骸积成邱者皆朕之过也使民输刍挽粟居送行赍加贼多无艺之征预支有称贷之苦耇又朕之过也使民室如悬磬田卒汚莱望烟火而无门号冷风而絶命者又朕之过也使民日月告凶旱潦荐至师旅所处疫疠为殃上干天地之和下丛室家之怨者又朕之过也至于用大臣而不法用小臣而不廉言官植党而清议不闻武将骄懦而军功不奏皆由朕抚驭失道诚感未孚中夜此心局蹐无地朕自今痛加创艾深省夙愆要在惜人才以培元气守旧制以息烦嚣行不忍之政以收人心蠲额外之科以养民力其罪废诸臣有公忠正直亷洁干才尚堪用者不拘文武吏兵二部确覈推用草泽豪杰之士有恢复一郡一邑者授官世袭即陷没脇従之流能舍逆反正率众来归许赦罪立功能擒闯献二贼仍予封侯之赏忠君爱国人有同心雪耻除凶谁无公愤尚懐祖宗之厚凙助成厎定之大勲思克厥愆厯告朕意于是发帑金五千治守具左都御史李邦华宻请南迁及太子抚军江南皆不报邦华又请定永二王分封太平宁国二府拱防两京帝得疏意动绕殿行且读且叹将行其言防帝召对羣臣中允李明睿疏言南迁便给事中光时亨以倡言泄宻纠之帝曰国君死社稷正也朕志定矣遂罢邦华防不议及贼势急复遣内臣髙起潜杜勲等分监边镇及畿辅要害】质实【李明睿南昌人光时亨桐城人】
　　发明【明事至此存亾在于呼吸矣而犹遣内臣监边镇守畿辅一切要地升之宵小于是若辈専守城事百官皆不敢问虽有忠义之士且为掣肘而莫可如何卒之卖国售奸如杜勲杜之秩等即以所守闗城降贼而曹化淳旋复开门迎贼观勲劝求禅位及我辈富贵固在之言可胜痛恨哉夫有明蠹政莫甚于信用内臣监军镇守覆辙累累庄烈际危急之秋尚不惜躬蹈其败可谓至死不悟者矣欧阳修五代史传谕有云自古宦者之祸深矣明者未形而知惧暗者患及而犹安焉至于乱亾而不可悔也信夫】
　　陈演罢
　　【演与魏藻徳排去周延儒演遂为首辅帝倚信演台省附延儒者尽趍演门当是时国家累卵中外举知其不支演庸才寡学一无筹画顾以贿闻及李自成陷陜西逼山西廷议撤宁逺总兵吴三桂兵入守山海闗防应京师帝意亦然之演持不可后帝决计行之三桂始用海船渡辽民入闗往返者再而自成已陷宣大矣演惧不自安引疾求罢诏许之赐道里费五十金彩币四表里乗传行演既谢事蓟辽总督王永吉上疏力抵其罪请置之典刑演入辞自言佐理无状帝怒曰汝一死不足蔽辜叱之去演赀多不能遽行遂留京师】
　　李自成陷宁武闗总兵官周遇吉力战死之
　　【初遇吉驻代州凭城固守而潜出兵击贼连数日杀贼无算防食尽援絶退保宁武贼亦踵至大呼五日不降者屠其城遇吉四面发大礟杀贼万人火药且尽外围转急或请甘言绐之遇吉怒曰若辈何怯耶今能胜一军皆忠义即不支缚我予贼于是设伏城内出弱卒诱贼入城急下闸杀数千人贼用礟攻城圯复完者再伤其四骁将自成惧欲退其将曰我众百倍于彼但用十攻一更畨进蔑不胜矣自成従之前队死后复继官军力尽城遂陷遇吉巷战马蹶徒步跳荡尚格杀数十人身被矢如猬竟为贼执大骂不屈贼悬之髙竿丛射杀之遇吉妻刘氏素勇健率妇女数十人据山巅公廨登屋而射每一矢毙一贼贼不敢逼纵火焚之阖家尽死城中士女无降者自成集众计曰此去厯大同阳和宣府居庸皆有重兵倘尽如宁武柰何不如且还俟再举而大同总兵姜瓖宣府总兵王承允降表相继至自成大喜遂长驱而东】质实【周遇吉　本朝乾隆四十一年追諡忠武】
　　三月大同总兵官姜瓖宣府监视太监杜勲俱降于李自成
　　【自成至大同巡抚衞景瑗不知瓖已降贼歃血要与共守瓖布讹言谓衞巡抚秦人将应贼代王果疑之不见景瑗防景瑗有足疾不时出兵事瓖主之瓖兄瑄故昌平总兵也劝瓖降贼瓖虑其下不従人犒之银言励守城将士代王信之诸郡王分门守瓖每门遣卒二百人助守至三月朔贼抵城下瓖即开门迎贼入绐景瑗计事景瑗乗马出始知其变也自坠马下贼执之见自成自成欲官之景瑗据地坐大呼皇帝而哭贼义之曰忠臣也不杀景瑗猝起以头触阶石血淋漓贼引出顾见瓖骂曰反贼与我盟而叛神其赦汝耶贼使景瑗母劝之降景瑗曰母年八十余矣当自为计儿国大臣不可以不死母出景瑗谓人曰我不骂贼者以全母也自缢于僧寺贼叹曰忠臣移其妻子空舍戒毋犯杀代王传防及其宗室殆尽分巡副使朱家仕尽驱妻妾子女入井而已従之死者十有六人督储郎中徐有声山隂知县李倬亦死之诸生李若蔡亦自经死贼至宣府巡抚朱之冯集将吏于城楼歃血誓死守悬赏格励将士而人心已散监视中官杜勲且与总兵王承允争先纳欵矣见之冯请以城下贼之冯大骂曰勲尔帝所倚信特遣尔以封疆属尔尔至即通贼何面目见帝勲不答笑而去俄贼且至勲蟒袍鸣驺郊迎三十里外将士皆散之冯登城太息见大礟语左右为我发之黙无应者自起爇火则礟孔丁塞或従后掣其肘之冯抚膺叹曰不意人心至此仰天大哭贼至城下承允开门纳之讹言贼不杀人且免徭贼则举城哗然皆喜结彩焚香以迎左右欲拥之冯出走之冯叱之乃南向叩头草遗表劝帝收人心厉士莭自缢而死贼弃尸濠中濠旁犬日食人尸独之冯无损也同日死者督粮通判朱敏泰诸生姚时中副将龙及系狱总兵官董用文副将刘九卿及里居知县申以孝其他妇女死义者又十余人】质实【代王传防简王桂十世孙衞景瑗字仲玉韩城人朱家仕河州人徐有声金坛人李倬陜西人李若蔡山隂人朱之冯字乐三大兴人朱敏泰太原人姚时中保安人寗龙董用文刘九卿里系无考申以孝宣府人　本朝乾隆四十一年追諡衞景瑗朱之冯忠莭徐有声烈愍朱家仕李倬李敏秦寗龙董用文刘九卿申以孝俱莭愍李若蔡姚时中入祠】
　　蒋徳璟罢
　　【延儒为相各树门户徳璟无所比性颇直黄道周召用刘宗周免罪徳璟之力居多开封久被围自请驰督诸将战优诏不允尝进御览备边册凡九边十六镇新旧兵食之数及屯盐引运漕粮马价悉志焉已进诸边抚赏册及御览简明册帝深嘉之诸边士马报户部者浮兵部过半耗粮居多而屯田盐引民运每镇至数十百万一聴之边臣天津海道输蓟辽嵗豆米三百万惟仓场督臣及天津抚臣出入部中皆不稽覈徳璟语部臣合部运津运各边民运屯盐通为计尽饷额可足而加之饷可裁因复条十事以责部臣然卒不能尽厘也一日召对帝语及练兵徳璟曰防典髙皇帝教练军士一以弓弩刀鎗行赏罚此练军法衞所总小旗补役以鎗胜负为升降凡武弁比试必骑射精娴方准袭替此练将法岂至今方设兵帝为悚然又言祖制各边养军止屯盐民运三者原无京运银自正统时始有数万迄万厯末亦止三百余万今则辽饷练饷并旧饷计二千余万而兵反少于往时耗蠹乃如此又言文皇帝设京衞七十二计军四十万畿内八府军二十八万又有中部大宁山东河南班军十六万春秋入京操演深得居重驭轻之势今皆虚冒且自来征讨皆用衞所官军嘉靖末始募兵遂置军不用至加派日増军民两困愿宪章二祖修复旧制帝是之而不果行户部主事蒋臣请行钞法言嵗造三千万贯一贯价一两嵗可得银三千万两帝特设内寳钞局昼夜督造募商发卖无一人应者徳璟言百姓虽愚谁肻以一金买一纸帝不聴又因局官言贵取桑穰二百万斤于畿辅山东河南浙江徳璟力争获免先以军储不足嵗佥畿辅山东河南富戸给值令买米豆输天津多至百万民大扰徳璟因召对面陈其害帝即令拟谕罢之至是贼埶渐逼李建泰自保定疏请南迁帝召廷臣于平台谕曰国君死社稷朕将焉往徳璟与少詹事项煜请命太子往江南帝不答给事中光时亨追论练饷之害徳璟拟防向来聚敛小人倡为练饷致民穷祸结误国良深帝不悦诘曰聚敛小人为谁且曰朕非聚敛但欲练兵耳徳璟曰陛下岂肻聚敛然既有旧饷五百万新饷九百余万复増练饷七百三十六万臣部实难辞责且所练兵马安在蓟督练四万五千今止二万五千保督练三万今止二千五百保镇一万今止二百若山永兵七万八千蓟宻兵十万昌平兵四万宣大山西及陜西三边各二十余万一经抽练原额兵马俱不问并所抽亦未练徒増饷七百余万为民累耳帝曰今已并三饷为一何必多言徳璟曰户部虽并为一州县追比仍是三饷帝震怒责以朋比徳璟力辩诸辅臣为申救尚书倪元璐以钞饷乃户部职自引咎帝意稍解明日徳璟具疏引罢帝虽旋罢练饷而徳璟竟去位徳璟闻山西陷未敢行辞朝复即移寓外城无何都城陷得逸去而李建泰在保定贼亦寻至其部下为贼内应城遂陷知府何复同知邵宗元御史金毓峒及中官方正化乡官张罗俊等皆不屈死建泰竟降贼】质实【张罗俊字子仲清苑人　本朝乾隆四十一年追諡烈愍余见前】
　　封总兵官吴三桂唐通左良玉黄得功俱为伯
　　【诏封三桂平西伯通定西伯良玉宁南伯得功靖南伯并徴诸镇兵俱入援】
　　李自成犯居庸守将唐通太监杜之秩以闗降
　　【通先以兵入衞命与杜之秩同守居庸已而自成至通与之秩俱降贼遂入闗陷昌平焚十二陵总兵官李守鑅力战死始自成欲知京师虚实往往遣其徒辇重赀贾贩都市又令充部院掾吏探刺机宻朝廷有谋议千里立驰报及是昌平已陷兵部发骑侦探辄被勾去无一还者贼逰骑至平则门都人犹未知也帝召问羣臣莫对有泣者顷之贼还攻九门门外先设三大营贼至悉降守陴者寥寥益以内侍内侍専守城事百司皆不敢问十八日丙午自成设座彰义门外降贼太监杜勲侍呼城上人请入城见帝监视太监曹化淳等缒之入内勲盛称贼势请帝自为计帝怒叱之出手书亲征诏召驸马都尉巩永固以家丁防太子南行永固叩头曰亲臣不蔵甲臣安知有家丁相向涕泣而已】质实【平则门辍耕録元京师城十一门其正西曰和义西之右曰肃清西之左曰平则按明犹称阜成门为平则门仍元旧也九门明正统十年定九门南曰正阳南之左曰崇文右曰宣武北之东曰安定西曰徳胜东之北曰东直南曰朝阳西之北曰西直南曰阜成彰义门金之正西门新城筑于明嘉靖中其西门曰广宁而都人至今以彰义呼之李守鑅里系无考本朝乾隆四十一年追諡烈愍】
　　京师陷帝崩
　　【杜勲既叱出曹化淳等复缒之下城勲顾谓曰吾辈富贵固在也及日晡化淳遂启彰义门贼尽入帝出宫登煤山望见烽火彻天叹息曰苦我民耳徘徊久之还宫命分永太子永定二王于周奎田宏遇第以劒斫长平公主叹曰汝何故生我家趣皇后自尽后即承防自经又斫杀妃嫔数人十九日丁未昧爽内城亦陷鸣钟集百官无至者帝乃复登煤山书衣襟为遗诏曰朕凉徳藐躬上干天咎致逆贼直逼京师皆诸臣误朕朕死无面目见祖宗自去冠冕以髪覆面任贼分裂无伤百姓一人以帛自缢于山亭遂崩太监王承恩缢于侧李自成氊笠缥衣乗乌驳马入承天门伪太学士牛金星伪尚书宋企郊等骑而従登皇极殿下令大索帝后期百官三日朝见已知帝后崩自成命以宫扉载出盛栁棺置东华门外百姓遇者皆掩泣寻迁殡昌平州州之士民率出钱募夫塟之田妃墓内斩蓬藋而封之一切简率时临危殉难者文武诸臣则有大学士范景文尚书倪元璐左都御史李邦华协理京营兵部右侍郎王家彦刑部右侍郎孟兆祥右副都御史施邦曜大理寺卿凌义渠太常少卿吴麟徴右庶子周凤翔左谕徳马世竒左中允刘理极检讨汪伟太常寺丞中佳允给事中吴甘来御史王章陈良谟兵部郎中成徳吏部员外郎许直兵部员外郎金铉御史赵譔以及指挥同知刘宗嗣都督佥事贺讃工部员外郎王钟彦镇抚司佥事李若琏削籍吏部尚书李遇知兵部侍郎王家祯家居按察副使顾国缙工部尚书何应瑞都指挥佥事魏师贞参将髙鍟工科给事中尹洗郎中周之茂通判张维纲守备杨儒秀张大同莱州推官张力指挥同知许达允顺天通判张疑和御史俞志虞陈纯徳员外郎甯承烈范方中书宋天显光禄寺署丞于腾云都督方履泰千户李国禄指挥同知李若珪濮州知州马象干大同总兵朱三乐密云副总兵吕应蛟保定左衞指挥文运昌刘洪恩戴世爵刘元靖吕九璋李一照李一广光禄寺少卿张罗彦邠州知州韩东明南宫知县彭士宏中书王永隆指挥使萧偲郎中菖凝秀冦可教主事杨防英沈邱知县李昌龄太医院吏目杨元真定督标逰击陈三防虎贲左衞叅军李正光右都督刘继祖指挥马国城郎中张柽芳员外张三杰指挥张养所髙甲虎贲右衞指挥使刘一松张国维主事陈贞达都指挥梁徳宏荣阳知县徐兆任乐亭知县施溥博乐知县徐有度平凉同知郭寅兵马司指挥姚成等共八十余人布衣殉难者汤文琼最着而慕义蹈死不下百余人勲戚则宣城伯卫时春恵安伯张庆臻彰武伯杨崇猷宁逺伯李尊祖彭城伯张光祖定逺侯邓文明镇逺侯顾肇迹西宁侯宋裕徳清平侯吴遵周阳武侯薛濓恭顺侯吴汝徴新城侯王国兴新乐侯刘文炳驸马都尉巩永固左都督刘岱皆同时死又宫人魏氏费氏亦殉难死贼既入城污殿庭越三日己酉昧爽成国公朱纯臣大学士魏藻徳陈演率文武百官入贺皆素服坐殿前自成不出羣贼争戏侮为椎背脱帽或举足加颈上相笑乐百官慑伏不敢动陈演劝进不许封太子为宋王放刑部锦衣卫系囚自成自居西安时建置官吏至是益尽改官制六部曰六政府同官曰从事六科曰谏议十三道曰直指使翰林院曰宏文馆太仆寺曰验马寺巡抚曰节度使兵备曰防御使知府州县曰尹曰牧曰令召见朝官自成南向坐金星宗敏企郊等左右杂坐以次呼名分三等授职自四品以下少詹事梁绍阳杨观光等无不汚伪命三品以上独用故侍郎侯恂其余勲戚文武诸臣奎纯臣演藻徳等共八百余人送宗敏等营中拷掠责赇赂至灼肉折胫备诸惨毒藻徳遇马世竒家人泣曰吾不能为若主今求死不得贼又编排甲令五家养一贼大纵滛掠民不胜毒缢死相望徴诸勲戚大臣金金足辄杀之焚太庙神主时贼党防保定李建泰降畿内府县悉附山东河南编设官吏所至无违者自成谓真得天命金星率贼众三表劝进乃从之令撰登极仪诹吉日及自成升御座忽见神人长数丈手劒怒视座下龙爪鬛俱动自成恐亟下铸金玺及永昌钱皆不就闻山海闗縂兵吴三桂起兵乃谋归陜西】质实【臣等谨按明史李自成传有迁明太祖神主于帝王崩一事考自成于甲申三月入京大纵剽掠即焚明太庙神主肄为毒虐安知有迁主之礼四月我】
　　【大清兵至山海闗自成出拒败溃奔还京师始僣号次日即西走更无暇及此是特稗野所载明史采用之不足据信且恭查我世祖章皇帝实録五月睿亲王定燕京六月遣大学士冯铨祭故明太祖及诸帝且为文祭告以明太祖神牌入帝王庙是移主之事至睿亲王定燕京后乃行之仰见我圣朝优礼胜国虽屋社之余犹念其曾有天下特遣官祀告移置以礼俾得崇祀千秋如天之度超轶前代而传闻之不足信亦于此可见矣煤山北上门之南】
　　【曰夀皇殿殿之东曰永夀殿曰观徳殿殿之南则万嵗山俗所云煤山也田宏遇陜西人田贵妃父贵妃先卒塟于鹿马山长平公主年十六帝选周显尚主将婚以冦警暂停及城陷帝入夀宁宫主牵帝衣哭帝曰汝何故生我家以剑挥斫之防左臂又所昭仁公主于昭仁殿越五日长平主复苏本朝顺治二年上书言九死臣妾局蹐髙天愿髠缁空王稍申防极诏不许令显复尚故主土田邸第金钱车马锡予有加主涕泣逾年卒范景文当城陷趍至宫门知驾出就道旁庙草遗疏复大书曰身为大臣不能灭贼雪耻死有余恨遂至演象所拜辞阙墓赴防塔寺旁古井死景文死时犹谓帝南幸也其妾闻之即自经死福王时赠太傅　本朝顺治九年追諡文忠倪元璐字玉汝上虞人元璐闻难整衣冠拜阙大书几上曰南都尚可为死吾分也勿以衣衾殓暴我尸聊志吾痛遂南向坐取帛自缢而死一门殉莭者十三人福王时赠少保吏部尚书　本朝顺治九年追諡文正李邦华时率诸御史登城羣奄拒之不得上外城陷走宿文信国祠及内城复陷乃揖信国曰邦华死国难请従先生于九京作絶命词投缳而死福王时赠太保吏部尚书　本朝顺治九年追諡忠肃王家彦字开美莆田人时廷臣分门守家彦守安定门帝手勅兵部尚书张缙彦登城察视家彦従中官固拒示之手勅问杜勲安在曰去矣秦晋二王欲上城家彦曰二王降贼即贼也贼安得上顿足哭偕缙彦诣宫门请见不得入黎明城陷家彦投城下不死自缢于民舍遭贼焚残一臂仆收其余体焉福王时赠太子太保兵部尚书　本朝顺治九年追諡忠毅孟兆祥字允吉交河人兆祥奉命分守正阳门城陷兆祥曰社稷已覆吾将安之自经门下子章明字纲宜甫成进士兆祥挥之曰我死汝可去对曰君亾父死我何生为乃投缳于父侧兆祥妻吕氏章明妻王氏同日并缢福王时赠兆祥刑部尚书章明河南道御史　本朝顺治九年追諡兆祥忠靖章明贞孝施邦曜当贼薄近郊邦曜语兵部尚书张缙彦檄天下兵勤王弗省邦曜太息去城陷趍长安门闻帝崩恸哭曰君殉社稷臣子可偷生哉即解带自经仆救之复苏恨曰是儿误我贼满衢巷不得还邸舍望门求缢辄为居民所麾乃命仆市信石杂烧酒即途中服之血迸裂而卒福王时赠太子少保左都御史　本朝顺治九年追諡忠愍凌义渠得帝崩问负墙哀号以首触柱流血被面门生劝无死义渠厉声曰当以道义相朂何姑息为挥使去据几端坐乃取平生所好书尽焚之曰无被贼手汚也服绯正笏向阙拜复南向稽首作书辞父自系奋身絶吭而死福王时赠刑部尚书本朝顺治九年追諡忠介吴麟徴字圣生海盐人麟徴奉命守西直门门当贼冲贼诈为勤王兵求入中官欲纳麟徴不可以土石塞其门募死士缒城袭击多斩获及城陷入道旁祠作书诀家人令殓用角巾青衫覆以单衾以志哀痛自经死方贼陷山西时蓟辽总督王永吉请撤宁逺吴三桂兵守闗门即京师警旦夕可援天子下其议麟徴深以为然独疏奏数百言不省及烽火彻大内帝始悔不用麟徴言城破时八门齐启独西直门坚塞不能通后发掘乃开福王时赠兵部右侍郎　本朝顺治九年追諡贞肃周凤翔字仪伯山隂人都城陷或有传帝南幸者凤翔趍入朝见魏藻徳陈演等羣入而自成方据御座凤翔至殿前大哭急従左掖门出贼亦不问归至邸作书辞二亲题诗壁间自经死福王时赠礼部右侍郎本朝顺治九年追諡文忠马世竒当城陷世竒方早食投箸起问帝安在东宫二王安在或言帝已出城或言崩或又言东宫二王被执世竒曰吾不死安之其仆曰如太夫人何世竒曰正恐辱太夫人耳作书别母肃衣冠捧所署司经局印望阙再拜自经妾李氏朱氏并先缢死福王时赠礼部右侍郎　本朝顺治九年追諡文肃刘理顺字复礼杞县人畿辅告警理顺疏陈作士气矜穷民简良吏定师期信赏罚招胁従六事及贼犯京师急守卒缺饷理顺诣朝房语诸执政急请帑众唯唯理顺太息归捐家赀犒守城卒僚友问进退正色曰存亾视国尚须商酌耶城陷理顺与妻万氏妾李氏子孝廉并婢仆数人阖门缢死羣盗多中州人闻其死入唁曰此吾乡之刘状元也居乡多厚徳何死罗拜号泣而去福王时赠詹事　本朝顺治九年追諡文烈汪伟字叔度休宁人城陷伟语继妻耿氏善抚幼子耿泣曰我独不能従公死乎因以幼子属其弟衣新衣上下缝引刀自刎不殊复投缳而死伟欣然曰是成吾志移其尸于堂援笔书于壁曰日讲官翰林院检讨汪伟同继妻耿氏死莭处乃自经福王时赠少詹事　本朝顺治九年追諡文毅申佳允字孔嘉永年人佳允出近畿阅马闻李自成破居庸闗流涕曰京师必不守矣贻子涵光书曰吾受国恩当以死报城陷冠带辞母防马至王恭厰将投井従者持之下马旁见灌畦巨井急跃入仆呼号欲出之佳允亦呼曰告太夫人有子作忠臣勿遇伤也遂死福王时赠太仆少卿　本朝顺治九年追諡端愍吴甘来字受和江西新昌人帝尝诘户部饷额甘来曰臣科与户曹表里饷可按籍稽也臣所虑者兵闻贼而逃民见贼而喜恐非无饷之患而无民之患宜急轻贼税收人心帝颔之及闻变疾走皇城不得入返作絶命词尽取疏草焚之曰贼冦縦横徒扬议论无益毫末留之罪弥大正衣冠北向拜投缳死福王时赠太当卿　本朝顺治九年追諡庄介王章字汉臣武进人章与给事中光时亨守阜成门贼入城时亨要章走章厉声曰事至此犹惜死耶时亨曰死此与士卒何别入朝访上所在不获则死死未晩也章従之与时亨并马行俄贼哭至疾呼下马时亨仓皇下跪乞降章掦鞭不顾叱曰吾视军御史也谁敢犯贼刺章股堕章骂贼不絶口贼怒攅槊刺杀章而去抵暮其仆覔尸犹一手据地坐张口怒目如叱贼状福王时赠大理寺卿　本朝顺治九年追諡莭愍陈良谟字士亮鄞人良谟母老己未有子而妾时氏方娠乃谓之曰吾且死汝幸妊身急归父母家时泣曰公殉国妾不当殉公耶倘不幸有他不如无子良谟曰能如是乎时乃先就缢时京师人年十八侍良谟才百三日耳时既死良谟望阙拜亦自缢福王时赠太仆卿　本朝顺治九年追諡恭洁成徳字元升霍州人城破不知帝所在旁皇防事既超至午门见兵部尚书张缙彦自贼所出徳以头触缙彦胷且詈之俄间帝崩痛哭持鸡酒奔奠梓宫前触地流血贼露刃胁之不为动奠毕归家有妹年方二十余因家难未嫁徳顾之曰我死汝何依妹请先死徳称善哭而视其缢继室霍氏请继之徳痛不及视入别其母哭尽哀出而自缢母见子女及子妇皆死亦投缳死阖门死难福王时赠光禄卿　本朝顺治九年追諡介愍许直字鲁若如臯人贼薄都城约同官出赀飨士为死守计及城陷传帝南狩直将往従见贼骑塞道辄返曰四方兵戈驾将焉往已知帝崩一恸几絶客以七十老父为解直曰不死辱及所生乃作书寄父赋絶命诗六章阖户自经死福王时赠太仆卿　本朝顺治九年追諡忠愍金铉字伯玉武进人铉初闻大同陷疏曰宣大京师北门大同陷则宣府危宣府危则大事去请急撤回中官杜勲専任巡抚朱之冯勲二心侦事而冯忠恳可属大事不报及京城破恸哭急趍入朝见宫人狂奔出知帝已崩解牙牌北向四拜投金水河従者力挽之铉怒奋臂跃入死母章妻王弟錝并殉难死福王时赠太仆少卿　本朝顺治九年追諡忠洁衞时春颉六世孙掌后府京师陷懐铁卷阖门十七人皆赴井死本朝顺治九年追諡忠穆张庆臻骐之后掌都督府京师陷召亲党尽散赀财阖家自焚死　本朝顺】
　　【治九年追諡忠毅巩永固字洪图宛平人尚乐安公主都城陷时公主已毙未塟永固以黄绳缚子女五人系柩旁曰此帝甥不可汚贼手举劒自刎阖家焚死　本朝顺治九年追諡忠烈刘文炳字洪筠宛平人以孝纯皇太后弟子嗣封侯太后帝生母也文炳素与太学生申湛然布衣黄尼麓讲明忠义贼攻西直门势益急尼麓踉跄告文炳宜自为计时太后母瀛国太夫人尚在文炳与其母杜氏计太夫人笃老不可俱烬请匿之湛然家杜氏曰太夫人得所我与若妻妹俱死耳外城陷文炳驰至崇之门杀贼数十人驰归第母妻及其妹已俱缢死家人共焚楼火烈不得入至后园与叔继祖俱投井死弟文耀守外城城破奔还覔文炳死所大书版井旁曰左都督刘文耀同兄文炳毕命报国处亦投井死阖门死者四十二人而湛然以匿瀛国太夫人为贼拷掠终不言体糜烂以死　本朝顺治九年追諡文炳忠恪乾隆四十一年追諡文耀烈愍黄尼麓申湛然亦俱宛平人赵譔云南人巡视中城城陷骂贼被杀　本朝乾隆四年追諡忠愍刘宗嗣清苑人分守东城力不支先缢杀妻毛氏媳王氏及妹女城陷被执骂贼夺刀杀二贼为贼支解死　本朝乾隆四十一年追諡忠烈贺讃保定人总兵虎臣子贼薄京城迎撃为乱箭射死王钟彦华亭人贼至守广宁门守将开门纳贼被执不屈死李若琏新城人分守崇文门城陷自缢死李遇知洋县人城陷方自缢被贼执不屈死王家祯长垣人解职居家城陷贼兵据长垣家自经死子元玠従死顾国缙上海人间城陷不食死何应瑞曹州人闻城陷不食死　本朝乾隆四十一年俱追諡忠莭魏师贞魏县人城陷服命服拜阙自焚死髙鍟榆林人城陷阖门焚死尹洗安肃人守西城骂贼死周之茂字如松麻城人需次都下贼搜得之迫使跪不屈折其臂而死张维纲清苑人守保定城及陷被执不屈死杨儒秀里系无考守城力战死妻杜氏投水死张大同里系无考守城力战死子之垣同死张力东明人里居闻城陷偕邑人杀所遣伪官为贼将所执不屈骂贼死　本朝乾隆四十一年俱追諡烈愍许达允灵寳人尚书进五代孙城陷骂贼不屈死张凝和忻州人贼薄城分守北门及陷死莭俞志虞新昌人城陷不食坐露地梓宫出东华门志虞往哭自缢于新昌防馆陈纯徳零陵人巡抚山西力陈抽练城陷恸哭自经死甯承烈字养纯大兴人管太仓银库城陷自经于官廨范方同安人城陷被系不屈死宋天显华亭人城陷为贼所执逼书伪诏骂贼触阶死于腾云大兴人贼至语其妻曰我为朝臣汝亦命妇不可贼汚并服命服自缢死方履泰全椒人南和伯一元子城陷自刎死李国禄丰城人城陷自缢李若珪顺天人作絶命词自经死马象干顺天人罢居里城陷率妻及子女五人死朱三乐贼陷大同死之吕应蛟保定右衞人守保定城城陷杀贼死文运昌刘洪恩戴世爵刘元靖吕九章吕一照俱保定人李一广峄县人皆守保定城战死张罗彦清苑人随邵宗元守城城陷缢死韩东明安肃人守保定城城陷投井死彭士宏庐陵人城陷骂贼死王永隆遇变不食死萧偲延安人以父防袭指挥职城陷死莭葛疑秀平定人城陷北向哭投缳死冦可教应城人骂贼死杨防英宁乡人城陷被执引颈就刃死李昌龄咸宁人被诬下狱贼入城日释之不食死杨元大兴人城陷兴妻同缢死陈三防临清人贼逼真定徐标被害三防投缳死李正光龙防人城陷阖门尽莭刘继祖海州人文炳之叔分守东安门城陷投井死马国城灵夀人城陷殉莭张柽芳通州人城陷不屈死张三杰魏县人被执不屈死张养所定兴人世袭顺天衞官城陷不屈死髙甲顺天人城陷同妻许氏媳王氏女髙氏弟妇刘氏侄女髙氏同缢死刘一松宛平人城陷与妻王氏自经死张国维湖口人被执不屈死陈贞达宜兴人城陷骂贼死梁清宏顺天人城陷不屈死徐兆任大兴居家城陷与妻张氏及幼子同缢死施溥华亭人由顺天经厯升任未行城陷仰药死徐有度平湖人城陷骂贼遇害郭寅同安人城陷不屈与二子皆死　本朝乾隆四十一年俱追諡莭愍姚成字孝成余姚人城陷自缢妻袁氏子逢元俱殉死　本朝乾隆四十一年追　予入祠汤文琼字兆鳌石埭人闻变恸哭自杀书衣带曰位非文丞相之位心则文丞相之心贼徒见者皆叹其忠后自成将其衣带语以责陈演斩陈演于市其布衣尽莭者又有范箴聴杨李梦禧张世禧以下共一百四十余人福王时赠文琼中书舍人　本朝乾隆四十一年追　予文琼等俱入祠杨崇猷六合人信之后城陷自缢死　本朝乾隆四十一年追諡忠莭李尊祖铁岭衞人成梁之孙城陷遇难张光祖永城人麟十四世孙城陷殉莭邓文明虹县人宁河王愈十一世孙城陷殉莭顾肇迹江都人夏国公成十一世孙城陷殉莭宋裕徳定逺人郓国公瑛九世孙城陷殉莭吴遵周辽阳人梁国公成八世孙城陷殉莭薛濂胶州人鄞国公禄九世孙城陷死莭吴汝徴凉州人邠国公允成七世孙城陷自缢　本朝乾隆四十一年俱追諡莭愍王国兴东平人熹宗母孝和太后弟升之子　本朝乾隆四十一年追諡忠莭刘岱陜州人以外戚世袭左都督城陷全家焚死　本朝乾隆四十一年追諡烈愍宫人魏氏城陷临御河大呼曰有志者当自为计遂投河死顷刻间従死者一二百人宫人费氏自投眢井中贼钩出见其容争夺之费绐曰我长公主也羣贼不敢逼拥见自成自成命中官审视非是以赏部将罗某费复绐罗曰我实天潢义难苟合将军宜择吉成礼罗喜置酒极欢费懐利刃俟罗醉防其喉立死因自呼曰我一弱女子段一贼帅亦足矣遂自刎自成闻大惊命收塟之】
　　发明【明末甲申之变临危授命捐躯殉难者实不乏人载在明史列传及忠义传彰彰可考其时迎降闯贼之徒贼且以其委蛇误国用者少而不用者多非予囚絷即加榜掠而诸君子成仁取义视死如归即丧莭者亦羡其得所福王时従逆以六等治罪而文武臣殉难亦间与諡入祠然而去取未公进退失实未足以风厉臣莭如当时给事中顾鋐彭琯御史冯垣登兵部员外郎郑逢兰行人谢于宣等皆为贼拷掠死或逼令缢死乃一例赠官而垣登于宣且至諡以忠莭既以南北阻絶无由核实而荒残苟且转致淆混忠贞惟我世祖章皇帝定鼎之初于大学士范景文以下二十人及衞时春张庆臻巩永固刘文炳等俱邀恩锡諡轸恤遗忠实为亘古矌典我】
　　【皇上绍述前徽广扬义烈凡闯献祸延甲申社覆俱核实　甄録即我朝天戈燮伐抗我顔行者亦悯其忠于所事概许褒旌恭读御制萨尔浒书事一篇我太祖髙皇帝】
　　【太宗文皇帝统劲旅数千破明兵二十万明将如刘綎杜松等亦悯其陷阵之孤忠至夫明室将倾如蔡懋徳周遇吉衞景瑗朱之冯等俱嘉其奋身殉难致命慷慨】
　　【特命儒臣按事覈真分别定论卿尹光易名之典士庶邀爼豆之馨示彰瘅于胜朝植纲常于万古褒莭昭忠为従来所未有谨于庄烈帝死社稷之目类书殉莭诸人庶知当时腼顔降附者徒贻诟无穷而惟此义烈可嘉且邀阐扬于身后益以钦圣人褒贬之大公所以昭衮钺于天下万世者逺也】
　　夏四月我
　　大清兵破李自成于山海闗自成奔还京师僭帝号遂奔山西
　　【初吴三桂奉诏入援至山海闗闻京师陷犹豫不进自成执其父襄令作书招之三桂欲降至滦州闻爱姬陈沅被刘宗敏掠去愤甚疾归山海袭破贼将自成怒亲部贼十余万执吴襄于军东攻山海闗以别将従一片石越闗外三桂惧乞降于我大清求共讨贼遣将致书我睿亲王其畧曰三桂以蚊负之身荷辽东重任今以宁逺右偏孤立之故令三桂弃宁逺而镇山海思欲坚守东陲而巩固京师也不意流宼逆天犯闗以彼狗偷乌合何能成事但京师人心不固奸党开门纳欵先帝不幸九庙灰烬今贼首僭称尊号掳掠妇女财物罪恶已极天人共愤三桂受国厚恩欲兴师问罪以慰人心柰京东地小兵力未集特泣血求助乞念亾国孤臣之言速选精兵三桂自率所部合兵以抵都门灭流冦于宫廷示大义于中国乞王转奏时睿亲王统兵次翁后得三桂书即遣使报之大畧言闻流宼攻陷京师明主惨亾不胜髪指用是率仁义之师沉舟破釡誓不返旌期必灭贼出民水火伯遣使致书深为喜悦遂统兵前进伯虽向守辽东与我为敌今亦毋因前故尚复懐疑若率众来归必封以故土晋为藩王国仇可报身家可保三桂复请速进兵遂疾驰至沙河三桂报贼已出边立寨栅】
　　【大军迎击之败贼将唐通于一片石至山海闗三桂开闗出迎我大清令三桂兵系白布为识使之先驱遂入闗时贼兵二十万皆多厯战阵殊剽悍阵于闗内自北山亘海大军布阵不能横及海岸乃令军士鳞次布列对贼阵尾伺其气衰奋击之且戒勿越伍躁进违莭制阵既列三桂居右翼之末先悉其众搏战围开复合战良久】
　　【大军従三桂阵右突出冲贼中坚万马奔腾飞矢雨堕天大风沙石飞走击贼如电自成方登髙冈观战知为大清兵急荣马下冈走贼众大溃自相残踏死者无算僵尸遍野沟水尽赤自成奔永平大军追之三桂先驱至永平自成杀吴襄走还京师时伪大学士牛金星为贼守京城诸降人往谒执门生礼甚恭金星曰讹言方起诸君宜简出由是降者始惧多窜伏矣自成至悉镕所拷索金及宫中帑蔵器皿铸为饼每饼千金约数万饼骡车载归西安二十九日丙戌自成僭帝号于武英殿追尊七代皆为帝后立妻髙氏为皇后自成被冠冕列仗受朝金星代行郊天礼是夕焚宫殿及九门城楼诘旦挟太子二王西走而使伪将军左光先谷可成为后衞自成勒诸珰悉取其金玉珠寳及出宫令羣贼各执守城白杨杖逐之不分贵贱皆号泣徒跣败面流血走出京城门外】质实【一片石在永平府抚寕县东北山海闗北七十里有闗城城东为九门水口有水分九道南下合为一流因名沙河在永平府迁安县东三十五里即古小沮水】
　　五月我
　　大清兵定京师
　　【自成既西奔我大军所至谕以定乱安民共享太平之意百姓窜匿山】
　　【谷者悉还乡里迎降恐后睿亲王遂整兵入京师故明诸臣迎于五里外下令安辑百姓民间安堵如故命以礼改塟崇祯帝后建碑亭殿庑悉如典制并塟帝妃袁氏及公主并熹宗后张氏神宗妃刘氏皆如礼令民服丧三日寻议加諡曰庄烈愍皇帝陵曰思陵】质实【思陵在田贵妃寝园内庄烈帝与后同塟公主一即长平公主一为昭仁公主帝斫死于昭仁殿熹宗后张氏祥符人庄烈帝上号曰懿安皇后至是自缢神宗妃刘氏初封昭妃天启崇祯时尝居慈宁宫掌太后玺庄烈帝事之如大母先薨明史賛曰帝承神熹之后慨然有为即位之初沈机独防刈除奸逆天下想望治平惜乎大势已倾积习难挽在廷则门户纠纷疆埸则将骄卒惰兵荒四告流冦蔓延遂至溃烂而莫可救可谓不幸也已然在位十有七年不迩声色忧勤惕厉殚心治理临朝浩叹慨然思得非常之材而用匪其人益以偾事乃复信任宦官布列要地举措失当制置乖方祚讫运移身罹祸变岂非气数使然哉迨至大命有归妖氛尽扫而帝得加諡建陵典礼优厚是则】
　　【圣朝盛徳度越千古亦可以知帝之防难而不辱其身为亾国之义烈矣】




　　御定资治通鉴纲目三编卷三十九
　　钦定四库全书
　　御定资治通鉴纲目三编卷四十
　　【甲五月明福王由崧立于南京申是年福王仍称崇祯十七年】
　　【臣等谨按甲申三月庄烈殉国明社已墟福王偏立江寕逾嵗就灭一线苟延慆淫无度前恭纂辑览时特奉谕防用分注之例存其纪年兹辑三编于甲申五月后附福王事一遵圣训所指以冀有合笔削谨严之至意云】
　　我
　　大清
　　世祖章皇帝顺治元年
　　五月明兵部尚书史可法等奉福王由崧监国于南京【北都既防庄烈帝殉社稷四月己巳报至南京人心惶惧时参賛机务兵部尚书史可法方督师勤王渡江抵浦口闻北都陷缟衣发丧南京文武大臣议立君讨贼而福王由崧潞王常芳俱以避贼至淮安伦序当属福王诸臣虑福王立或追怨妖书及挺击移宫等案潞王立则无后患且可邀功隂主之者废籍礼部侍郎钱谦益力持其议者兵部侍郎吕大器而右都御史张慎言詹事妻曰广皆然之其间往来游説者前山东按察使佥事雷縯祚礼部员外郎周镳慎言曰广等且移牒可法曰福王伦序当立而有七不可贪淫酗酒不孝虐下不读书干预有司也潞王为神宗侄贤明当立可法亦以为然由浦口遂还南】
　　【京而鳯阳总督马士英利福王昏庸欲立之潜与阮大铖计议主立福王又密与操江诚意伯刘孔昭总兵髙杰刘泽清黄得功刘良佐等结而公致书于史可法可法以七不可告之意未决甲申守备南京魏国公徐宏基等户部尚书髙宏图等南京守备太监韩赞周等集议于朝大器署礼兵二部印不肻下者吏科给事中李沾操士英防厉声言今日有异议守死之孔昭亦面斥大器而士英握重兵于外与诸将送福王至仪真连营江北势甚张诸大臣乃不敢言可法亦不得已乃定立福王时文武官俱集内官宅韩赞周令各署名籍姜曰广曰无怱遽请祭告奉先殿而后行越日至奉先殿以福王名告诸勲臣语侵史可法曰广呵之于是羣小咸目慑曰广乙酉迎王于江浦丁亥百官迎见于龙江関王素服角带哭五月戊子朔王谒孝陵奉先殿出居于内守备府羣臣入朝王色报欲避可法曰王无避宜正受既朝议战守可法曰王宜素服郊次发师北征示天下以必报讐之义王唯唯明日再朝出议监国事张慎言曰国虚无人可遂即大位可法曰太子存亾未卜倘南来若何刘孔昭曰今日既定谁敢复更可法曰徐之乃退又明日王监国】质实【浦口在江浦县东三十里由江北渡江南处龙江関在江寕县西仪凤门外福王名由崧神宗孙福恭王常洵长子初封徳昌王崇祯十六年嗣封福王潞王名常淓穆宗孙潞简王翊镠之子翊镠薨常淓嗣封吕大器后拥桂王监国卒于军张慎言字金铭阳城人后乞休以山西陷无家可归流寓芜湖宣城间国亡后疽发背死姜曰广字居之新建人　本朝乾隆四十一年追諡忠确雷縯祚周镳以异议为朱统所劾赐自尽刘孔昭基十二世孙徐宏基达十世孙髙宏图字研文胶州人后乞归寓防稽南京破逃野寺中絶粒死　本朝乾隆四十一年追谥忠直李沾松江华亭人】
　　明福王以史可法髙宏图姜曰广王铎并为东阁大学士入阁办事马士英为东阁大学士仍总督凤阳等处军务
  </div>
  <div class="pagination">
   <a href="御定资治通鉴纲目三编_page69.html">
    上一页
   </a>
   <span>
    ...
   </span>
   <a href="御定资治通鉴纲目三编_page65.html">
    65
   </a>
   <a href="御定资治通鉴纲目三编_page66.html">
    66
   </a>
   <a href="御定资治通鉴纲目三编_page67.html">
    67
   </a>
   <a href="御定资治通鉴纲目三编_page68.html">
    68
   </a>
   <a href="御定资治通鉴纲目三编_page69.html">
    69
   </a>
   <span class="current-page">
    70
   </span>
   <a href="御定资治通鉴纲目三编_page71.html">
    71
   </a>
   <a href="御定资治通鉴纲目三编_page72.html">
    72
   </a>
   <a href="御定资治通鉴纲目三编_page73.html">
    73
   </a>
   <a href="御定资治通鉴纲目三编_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
