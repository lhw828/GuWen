<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 15 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 15 页/共 115 页
  </h1>
  <div class="content">
   建炎以来系年要录卷四十四 
　　建炎以来系年要录卷四十四金人地名考证 
　　乌噜原书作乌鲁误今改正 
　　珠赫原书作折合误改见卷三十七 
　　摩哩原书作没立卷一百九十三又作毛里并误今改正 


●建炎以来系年要录卷四十五 
　　宋 李心传 撰 
　　绍兴元年六月丙寅朔诏自今朔望遥拜二圣于殿上百官于殿下行礼先是上与百官并拜于庭而中书舍人林遹以为非宜请用家人礼故有是旨 敦武郎房湜为武翼大夫荣州刺史知房州用知唐州胡安中奏也时道路犹梗乃令安中权给差帖授之 诏河朔进士汪巨源令赴都堂审察后未见 初上以大理卿王衣与伪齐相张孝纯有旧欲令衣贻书孝纯使缓兵秦桧奏衣所与孝纯书当谕以意否上曰以孝纯守太原固忠义可信然今既与豫合则其心亦未可知若便以缓兵之意谕之则彼知吾怯恐遂南渡是呼之来也不若且令衣告无疑间之意徐观其事为善丁卯夜寝殿后屋坏宫人被压者数人吴才人惊悸得疾翌日上以谕辅臣始令略葺州治 
　　戊辰迪功郎诸葛行言献国朝训典乞为其兄国学免解进士行仁推恩诏补行仁将仕郎其后复献书万卷官一子献书在九月甲戌 初张琪自襄安镇引兵渡江遂犯建康府太平池州诸县建炎四年江东安抚大使司参谋官刘洪道招降之复叛去既而统制官韩世清张俊会兵讨之追至溧水县其势穷蹙遂受浙西安抚大使刘光世招安诏光世拣其军毋令遁逸然琪实无降意己进兵掠安吉县而枢密院复下敕榜招收之盖信光世所云误以为余党也降黄榜下湖州招收在此月辛未己巳初鬻承直修武郎已下官用宰相范宗尹请也承直郎直二万五千缗修武郎直四万五千缗其余以是为差参注恩例并依奏补出身人其告身内更不声说事因第云某人奉公体国宜加奖录而已 和州防御使知邵州兼枢密院提领海船张公裕带御器械兼职如故 诏鄂州安抚司军马令直秘阁滕膺权行主管召李允文赴行在初朝廷闻允文执知岳州袁植诏以植弃城令湖东提刑司鞫治今年正月癸亥植弟国子监丞正功乞归其丧乃令新湖东安抚使向子諲体究三月辛亥既而江东安抚大使吕颐浩奏植已为允文所杀植爱将袁衮亦诣行在击登闻鼓讼冤其从者强胜又诉于御史台殿中侍御史章谊奏其事参知政事张守与植素厚乃启上密谕江东招讨使张俊令收允文膺始以分镇罢京西漕遂在允文军中故有是命 罢京畿等路宣谕使副令淮南三宣抚司遣人赍抚谕诏书付诸路 
　　壬申宰相范宗尹等率百官奉上昭慈献烈皇后谥册于太庙宝用银涂金册以象简其文参知政事秦桧所撰也时太庙神主寓温州乃即大善寺大殿上设祖宗寓室行礼 
　　癸酉诏选人仕闽广者往还所给驿券并罢甲戌言者论诸路转运司类省试举人多讼其不公若止仍令宪臣差官虑有私请欲于帅臣部使者中择文学之臣领其事诏江东西福建广东委帅臣吕颐浩朱胜非程迈赵存诚两浙委宪臣施坰荆湖广东委漕臣孙绶王次翁其川陕路令张浚于帅臣监司内选差有出身人分镇路分令茶盐司选官如前诏存诚挺之子坰晋陵人明受中尝除右正言绶湏城人次翁历城人也 诏尽鬻诸路官田每路以宪臣总领措置朝廷为择干办官一员佐之时范宗尹以军兴用度不足故有此议令下民大以为扰后迄不行此为沈与求奏宗尹第三罪张本 大理少卿朱宗直秘阁为福建路转运副使于是范汝为未平而辛企宗握兵玩寇一路骚然宗入辞言民困无聊弄兵以延一旦之命陛下苐追还制置使以此事付臣可无战而平也时富直柔与企宗厚幸其成功而企宗不能制贼反屯其众于建之城外乙亥诏朝奉郎以上陈乞致仕未受敕而身亡者许任子以中书有请也 朝奉大夫吕景山主管台州崇道观景山大防子建炎初提举潼川府路常平官省而罢寓家于蜀至是因其请而命之 是日张琪犯宣州琪自安吉引兵至临安境上前一日报至命神武左军都统制韩世忠分兵三千往捕之而琪已去乙亥诏朝奉郎以上陈乞致仕未受敕而身亡者许任子以中书有请也 朝奉大夫吕景山主管台州崇道观景山大防子建炎初提举潼川府路常平官省而罢寓家于蜀至是因其请而命之 是日张琪犯宣州琪自安吉引兵至临安境上前一日报至命神武左军都统制韩世忠分兵三千往捕之而琪已去矣 
　　丁丑诏越州申严门禁时有溃兵数百直入行在越州泊于禹迹寺阖城震骇论者以为言乃命诸门增甲士守视命官亲书职位出入军马自外至者悉屯于城外 尚书左司员外郎林之平直龙图阁知温州 枢密院编修官林待聘召试馆职遂以为秘书省校书郎待聘平阳人秦桧所荐也 承奉郎杨愿充枢密院编修官愿自越州观察推官用荐对改秩而有是命武翼大夫合门宣赞舍人池州兵马钤辖江东安抚大使司统制军马韩世清为武德大夫忠州剌史录掩杀张琪之功也世清故为盗有众五千及屯宣州而世清复招纳亡命至万五千人月费钱十万缗米五千石颇凌州县论者疑其复反上以谕辅臣会吕颐浩奏世清可疑李回曰世清近讨张琪有功未见其可疑处上曰颐浩之言亦不为无理方其未可疑自当赏其功如郭伟奏邵青解围而刘光世谓因其招安青之去恐或因光世然伟之守城亦自当赏功过不相掩则赏罚信矣上语在是月庚午熊克小历注世清在江东弹压有劳时颐浩方招安张琪而世清袭击琪破之颐浩以世清坏其事故不乐日历绍兴三年三月吕颐浩奏王＜王燮＞擒世清事上曰去岁累谕范宗尹此乃心腹之疾而宗尹迟疑未决不知即因颐浩所言否当考 录故太学博士何涣子楰为将仕郎涣青城人举进士廷试第一其弟宣义郎通判利州洙援杨寘等例乞推恩张浚为之请乃有是命 诏和州威显妃增封昭顺二字妃历阳侯范增女有祠在麻湖之水寨用镇抚使赵霖请而命之 
　　戊寅言者论朝廷暂驻江左盖非得已当为攘却恢复之图顷岁驻跸扬州有兵数十万可以一战而斥堠不明金人奄至卒以奔走踰江而东此宰相黄潜善汪伯彦之过也前年移跸建康是时兵练将勇食足财丰据江上不测之险当敌人疑惧之秋可以守矣而舟师不设一相异意金人未至先已奔走遵海而南此吕颐浩之过也往者不可谏来者犹可追陛下今岁战守之策安所从出万一事起仓猝大臣复欲弃土地遗人民委府库脱身奔走此岂安国家定社稷之谋乎臣愚以谓有江海则必资舟楫战守之具有险阻则必资郡县防守之力有兵将则必驾驭驯扰不可为将帅自卫之资有财赋则必转运灌输不可为盗贼侵据之用伏望委任大臣早赐指画诏三省枢密院措置 持服前宁远军节度使孟忠厚起复镇潼军节度使开府仪同三司充醴泉观使上推恩隆祐外家异姓无服以上亲皆进秩一等本宗白丁予初品官诸妇及诸女并进封号受恩者凡五十人是月己巳降旨时朝臣有建议以后专配哲宗室而去昭怀者上乃为挽诗曰有美三宫德无嫌并后心前一日出以示从臣　己卯昭慈献烈皇后灵驾发引上遣奠于行宫门外参知政事张守撰哀册文礼毕易吉服还内百僚服初丧之服诣五云门外奉辞退易常服诣常朝殿门外立班进名奉慰故事园陵用吉凶仪仗五千三十一人至是太常请权用五百四十四人初总护使李回既受命以直显谟阁江东副使曾纡权两浙副使充修奉官江东转运判官郭康伯提点一行事务纡兼摄浙漕不见月曰史臣于绍兴元年十月己丑书之实甚误矣康伯为提点据今年六月四日申明诸色人衣号状修入史并不载按此时浙漕乃徐康国方孟卿刘宁止三人不知何以专用江东漕臣也而有司犹援园陵之制辟官分局费用颇广宝文阁待制陈戬时为给事中上＜锍-釒＞论列以为异日归祔泰陵复用何礼至谓会稽之山无可采而欲取他山之石厢禁之卒不足用而欲调诸郡之夫并缘为奸夸侈如此岂不违太后慈俭之遗训于是一切镌省 
　　辛巳诏文林郎越州上虞县丞娄寅亮赴行在以其言宗社大计也寅亮之书曰先正有言太祖舍其子而立弟此天下之大公也周王薨章圣取宗室子育之宫中此天下之大虑也仁宗皇帝感悟其说诏英祖入继大统文子文孙宜君宜王遭罹变故不断如带今有天下者独陛下一人而已恭惟陛下克己忧勤备尝艰难春秋鼎盛自当则百斯男属者椒寝未繁前星不耀孤立无助有识寒心天其或者深惟陛下追念祖宗公心长虑之所及及乎崇宁以来谀臣进说推濮王子孙以为近属余皆谓之同姓致使昌陵以后寂寥无闻奔迸蓝缕仅同民庶恐祀丰于昵仰违天监艺祖在上莫肯顾歆此二圣所以未有回銮之期强敌所以未有悔祸之意中原所以未有息肩之时也欲望陛下于伯字行下遴选太祖诸孙有贤德者视秩亲王使牧九州以待皇嗣之生退处藩服更加广选宣祖太宗之裔材武可称之人升为南班以备环列庶几上慰在天之灵下系人心之望臣本书生白首选调垂二十年今将告归不敢缄默位卑言高罪当万死惟陛下幸赦＜锍-釒＞入上读之大为叹寤签书枢密院事富直柔从而荐之遂有是命寅亮永嘉人也寅亮十一月己亥除察官壬午权攒昭慈献烈皇后于会稽县之上皇村神围方百步下宫深一丈五寸明器止用鈆锡置都监巡检各一员卫卒百人生日忌辰旦望节序排办如天章阁之仪改宝山证慈禅院为泰宁寺专奉香火赐田十顷上事昭慈皇后备极孝爱故园陵仪范率用母后临朝之比焉 是日张琪自宣州引兵犯徽州通泰镇抚司统领官张宪以所部在城中闻之亟遁直秘阁提点江东刑狱公事王圭见守臣郭东曰为之奈何圭奔休宁县东亦继去民间惊溃琪遂据其城事闻圭东并追一官东勒停圭冲替圭东追停在十月甲申初张琪之叛刘光世遣统制官右武大夫康州防御使潘逵以所部三千人戍饶州已而赴行在至是行次信州之玉山其后军胡江等千余人作乱掠玉山永丰二县进犯衢州之江山诏枢密院准备将领徐文自临安往讨之时江之党又犯弋阳迪功郎监宝丰镇熊彦深为所杀后官其家一人彦深绍兴二年十一月己未赠承事郎与恩泽一子会吕颐浩已遣统制官阎皋追击叛党至宜黄文乃止逵戍饶州据日历光世以四月庚午奏至江掠玉山在此日诏遣徐文在壬辰江犯弋阳在七月今联书之癸未江淮招讨使张俊以大军至瑞昌县之丁家洲日历十一月六日张俊奏臣于六月十八日已到丁家洲下寨候分遣张用人马军往洪州癸未十八日也故系于此日初俊被密旨并收李允文恐其拒命乃与神武后军统制陈思恭谋之思恭言允文兵尚众须以计取会英州编管人汪若海自江东赴贬若海被谪事见建炎四年八月戊子行至抚州允文以书招之招讨司参议官汤东野因引若海谒俊俊曰君与李节制善盍往说之与俱来免盛夏提师至鄂若海曰与来而少保诛之则若海为卖友俊曰以百口保之若海先以书与允文曰张少保既破李成欲移兵指武昌若海言君无反状其属曰节制非朝命且救袁植与留四川纲运非反而何惟少保言以百口相保今有三说刘豫新立君能引张用之众擒豫以取重赏一也或引众西投宣抚司张枢密既相辟必为君白于朝二也信少保百口相保之言三也君勿恃张用之徒为强彼见李成既破皆已丧魄若知朝廷怒君必回戈相逐矣允文感悟乃举其军东下俊因檄若海并招新除舒蕲镇抚使张用时用自咸宁县引兵趋分宁为通泰镇抚使岳飞所逼遂会俊于丁家洲俊并将二军遣统制王伟护允文及参谋官滕膺赴行在赵甡之遗史张俊移文允文曰恭奏圣旨率大兵前来掩杀贼徒李成请照会时鄂州粮且尽而孔彦舟在汉阳允文得牒遂将其军往江州丁家洲见俊俊分其少保言以百口相保今有三说刘豫新立君能引张用之众擒豫以取重赏一也或引众西投宣抚司张枢密既相辟必为君白于朝二也信少保百口相保之言三也君勿恃张用之徒为强彼见李成既破皆已丧魄若知朝廷怒君必回戈相逐矣允文感悟乃举其军东下俊因檄若海并招新除舒蕲镇抚使张用时用自咸宁县引兵趋分宁为通泰镇抚使岳飞所逼遂会俊于丁家洲俊并将二军遣统制王伟护允文及参谋官滕膺赴行在赵甡之遗史张俊移文允文曰恭奏圣旨率大兵前来掩杀贼徒李成请照会时鄂州粮且尽而孔彦舟在汉阳允文得牒遂将其军往江州丁家洲见俊俊分其军留三百人与允文回鄂州允文怒俊夺其军有言侵俊俊怒具允文在鄂州事差人押赴行在所日历七月十六日张俊奏鄂州李允文人马作过臣数十次差人前去追呼到臣军前收管讫据此则似俊初未尝被旨也今且从熊克小历书之更当详考 责受雷州别驾赵霆复朝散大夫霆抃孙也宣和中以徽猷阁待制守杭方腊之乱弃城去诏贷死长流昌化军至是始叙甲申昭慈献烈皇后神主还越州百官常服出城奉迎上迎于殿门外焚香退百官进名奉慰 降充集英殿修撰提举临安府洞霄宫何志同复徽猷阁待制寻不行叛邵青自太平州以舟师泊镇江留三日是日复叛去引兵趋江阴此据十一月一日知湖州葛胜仲所奏按七月十六日刘光世分析状称青至真州鹅翎湾驻泊复移扬州一夕遁去未尝于镇江岸下驻泊然光世六月十八日先奏邵青招安赴镇江府摆泊人船乞降旗榜则后报非实也青以十九日下江亦光世六月二十四日所奏故附于此丙戌中奉大夫李芘知建州时建安民张毅等为盗犯福州之古田知县事承议郎江滋遁去芘谕降之安抚使程迈以闻前一日诏以金字牌招收毋失机会遂以芘守其州芘已病不克赴 朝请郎谢向特迁朝散大夫录招降范汝为之劳也于是同措置官修职郎叶棠亦授承直郎并令赴行在棠建安人也 是日朝散郎知江津县穆延年渡江祷旱夜漏未尽水暴至延年溺死诏官其子二人延年寿春人尝知鄢陵县县牧国马中人预其事群类豪横相胜虽开封尹亦避之独数为延年屈其死年四十六 
　　崇安民廖公昭聚众为盗范汝为所部提辖官保义郎熊志宁召募枪仗手声言往捕之其意实欲为变会神武中军统制官朱师闵以所部适至志宁惧遂散其众丁亥福建制置使辛企宗以闻未几建阳民丁朝佐作乱志宁率射士以往道与朝佐合执武尉解渥而拘之遂入建阳崇安二县官司不能制 
　　戊子上谕大臣曰昨令广选艺祖之后宗子二三岁者得四五人资相皆非岐嶷且令归家俟其至泉南选之先是尚书右仆射范宗尹有造膝之请故上有此谕宗尹曰此陛下万世之虑上曰艺祖以圣武定天下而子孙不得享之遭时多艰零落可闵朕若不取法仁宗为天下计何以慰在天之灵同知枢密院事李回曰自昔人君惟尧舜能以天下与贤其次惟艺祖不以大位私其子圣明独断发于至诚陛下天下远虑上合艺祖实可昭格天命参知政事张守曰尧舜授受皆以其子不肖艺祖诸子不闻失德而以传序太宗此过尧舜远甚上曰此事亦不难行秪是道理所在朕止令于伯字行中选择庶昭穆顺序签书枢密院事富直柔曰陛下圣断度越千古第恐令懬不足以奉承上曰且令广求湏自选择参知政事秦桧曰须择宗室闺门有礼法者上曰当如此直柔曰宫中有可付托否上曰朕已得之矣若不先择宫嫔则可虑之事更多宗尹曰陛下睿明审虑如此宗庙无疆之福上所指宫嫔盖张婕妤吴才人也二年五月乙亥可参考王明清挥麈录余话云绍兴壬子诏知大宗正事安定郡王令畤访求宗子伯字号七岁己下者十人入宫备选十人中又选二人得阜陵及伯浩按令畤以二年闰月乙未除知宗而阜陵五月乙亥育于禁中相去才四十日恐选择未必如此之速又令畤以旧事谭稹为上所薄恐未必以此委之明清误记也 停官人姚舜明叙朝奉大夫以吕颐浩有请也 诏隆祐殿诸色秪应人各进一官 
　　己丑修职郎曹涭为合门宣赞舍人涭曚子也曚开封人靖康中为应道军承宣使以其父遍历三衙管军未有褒录用遗表恩二人而有是命 
　　庚寅命权工部侍郎韩肖胄主管昭慈献烈皇后升祔一行事务及题神主初命左司员外郎赵子画子画言昭慈典礼率用母后临朝称制之仪元德升祔宰臣王旦题写徽名今以庶官为之不称繇是改命肖胄 直秘阁主管江州太平观裴廪为荆湖西路提点刑狱公事时湖西未置使者而廪寓居广西乃就用之言者奏廪贪财败事近者輙差除广东西帅臣其狂妄可知遂寝其命廪所除广东西帅臣不知为谁当求他书参考按此时赵存诚许中并为广帅廪除人或又在其先今未见 初安南贼吴忠与其徒宋破坛刘洞天作乱聚众数千人焚上犹南康等三县杀巡尉进犯军城统制官张中彦李山屡举兵讨之不克是日江西提点刑狱公事苏恪以从事郎田如鳌权南康县丞令与朝奉大夫权通判魏彦杞往招捕未几破坛为彦杞所杀如鳌寻遣兵焚贼寨杀洞天如鳌大庾人也破坛以八月壬申被杀洞天以九月癸卯被杀今并书之吴忠事绍兴二年八月辛亥所书可参考辛卯辅臣进呈言者论刘光世军中冗费上曰光世一军搜汰冗杂约留兵几何可以赡足范宗尹曰今月给钱十六万缗米三万斛若留精兵三万人且汰其使臣之罢软者可以足用上曰俟作手书与之如家人礼直示朕意庶几光世不疑委曲听命翌日遣睿思殿祗候罗亶赐光世手书谕旨仍以玉带赐之 尚书吏部侍郎李正民移礼部侍郎右谏议大夫黎确试吏部侍郎 吏部员外郎江跻守左司员外郎 诏局所官吏请御厨折仓钱自八十千至二十千凡十一等并减半 
　　癸巳诏秘书丞李元瀹学无根源妄议典礼可与外任乃以元瀹通判湖州元瀹尝上殿恐是议昭慈升祔事当考 中大夫王安中提举临安府洞霄宫既而言者论其罪命遂寝 中大夫张澂提举西京嵩山崇福宫澂新落分司故有是命甲午直秘阁魏志崇知筠州志崇既罢京畿之行乃命出守 是日贼邓庆龚富围南雄州守臣郑成之率军民拒之 知虢州邵兴以余兵屯卢氏县为河南镇抚司统制官董先所败兴不胜率众走兴元投制置使王庶张浚以其姓名与年号偶同乃易其名为隆先遂取商虢二郡先河南人也先取商州在七月取虢州在八月今并书 
　　是夏金左副元帅宗维右监军希尹自云中之白水泊右副元帅宗辅自燕山之望国崖避暑山西汉民赂宗维执盖者毒之宗维几死 
　　建炎以来系年要录卷四十五　 

●建炎以来系年要录卷四十六 
　　宋 李心传 撰 
　　绍兴元年秋七月乙未朔刘光世以枯秸生穗为瑞奏之上曰岁丰人不乏食朝得贤辅佐军中有十万铁骑乃可为瑞此外不足信朕在潜邸时梁间有芝草府官皆欲上闻朕手自碎之不欲主此奇怪事辅臣叹服臣留正等曰天人之际相与至密国家将有失道之败则有灾异以为之谴告然则政教之修明中和之浃洽亦岂无符瑞以示其嘉祥乎然而古人于灾异则深警惧之符瑞则重黜绝之何哉知其有灾异则戒信其为符瑞则怠人之常情也去其怠而谨其戒则所益不知其几何不然则徒以自慢而巳奚益哉此春秋所以记异不记瑞而柳宗元正符所以谓不于其天于其人也太上皇帝屡辟祥瑞之说至此乃以朝廷有贤辅铁骑为言岂非所以示其重黜绝之意与 龟鉴曰其于奉天也深思政事以尽畏天之诚静坐内省以求答天之意彗出井度则深以天下为忧癸未风雷则深以敌人为虑久雨则诏求言大雪则诏决狱枯秸之生可称也吾瑞铁骑而不瑞枯秸麟凤之献可喜也吾宝贤能而不宝麟凤献芝草则斥献甘露则贬于是而无喜祥瑞恶变异之失 诏权湖南招捉公事马友补正拱卫大夫成州团练使权荆湖东路副总管时潭未有守而奉议郎奏辟通判张掞权州事奏友讨逐孔彦舟之劳遂有是命乃以掞通判潭州先是湖西安抚使程昌＜宀禹＞与友交通亦以便宜檄友为湖东副总管言于朝昌＜宀禹＞坐贬二秩友在潭州措置酒法官不造酒但收税酒钱城外听造而不得卖城中听卖而不得造若酒入城则计斗升取税公私利之掞昭慈亲姑之子今年六月四日以昭慈遗恩自儒林郎得旨转一官比类施行今未踰月不知何以却是奉议郎当考昌＜宀禹＞降官在八月己卯今并书之 新除太府寺丞章亿监都进奏院章傚监登闻鼓院章倧并与外任以言者论奸臣子孙不宜在朝故也上因言小人但不当在朝廷至于闲慢差遣亦当与之岂可绝其生路秦桧曰举皋陶不仁者远正谓不可令近君耳上首肯丁酉徽猷阁直学士银青光禄大夫王序落职降二官提举西京嵩山崇福宫序以奉祠满岁请于朝诏许再任而给事中李擢中书舍人洪拟言其謟事梁师成法当讨论乃有是命 诏自今堂除及举辟差遣之人如碍本贯并不得放上用三省请也 资政殿学士提举临安府洞霄宫吕好问薨于桂州讣闻例外赐帛五百录其弟朝散郎言问通判桂州官给葬事言者论靖康之变好问身为执政不能死节先拜伪楚于庭褒恤过厚尤为不可上不听苐损赐帛之数而巳减赙赠在十月辛卯 
　　己亥奉议郎知大宗正丞常同知柳州庚子朝议大夫新知澧州吴革为潼川府路转运副使自置宣抚司后四川监司以敕除者始此 诏通泰镇抚使岳飞一军权留洪州弹压盗贼以江淮招讨使张俊将班师也遂以飞为神武右副军统制 宣抚处置使张浚以便宜印造绫纸度牒鬻之川狭京西以助军用至是以闻诏日下住罢 
　　辛丑皇伯右武卫大将军信州防御使令话为宁州观察使封安定郡王先是燕秦二王后争袭封久不决礼部员外郎王居正言燕王太祖长子其后当袭封议遂定令话德昭元孙也熙宁初首封秦王孙从式巳而更封燕王曾孙世清至世福无人宣和中乂封秦王元孙令荡及是秦王后令庇年长当封而礼官以为小宗乃封令话 
　　壬寅申命有司讨论滥赏时范宗尹以上将行明堂故事文武官当迁秩且任子者众故举行之上览条目曰议得当否朕不欲人以事每议及上皇圣德翰林学士汪藻尝言陛下诏有司立讨论之目凡不以道而补官迁秩者皆论如律天下孰不以为宜然此法尚行于吏部而堂除之人则一切置而不问是使孤寒椎钝者独废其终身凡稍黠而有援者巧腾捷出于法度之外而侥冒自如也此岂圣朝行于天下画一之公法乎臣愚欲乞应今后堂除人并先取会吏部无有干碍讨论事件如涉讨论即依条改正会宗尹乞去位事遂不行 复置翰林天文局太史局学生五十人天文局十人 权湖东副总管马友在汉阳尝献贺天申节银及是至行在诏奖之癸卯奉直大夫景兴宗直秘阁知兴元府时张俊已用王庶兴宗迄改命 虔州贼陈颙聚乡丁数千焚掠雩都信丰诸县诏趣捕之 
　　甲辰秘书少监程俱言本省见独员今著作官阙请用元丰故事牒校书郎或正字暂权诏今后特令秘书省长贰通修日历 
　　乙巳朝散郎刘大中为秘书丞大中扬子人也 
　　丙午金左监军昌自宿迁北归昌过东平伪齐刘豫不出迎使人言于昌曰豫今为帝矣若相见无拜之礼昌怒责之却其献豫遣伪相张孝纯随而和之昌卒不解 
　　丁未太尉两浙西路安抚大使淮南扬楚等州宣抚使刘光世兼海泗州宣抚使时淮北之人归附者甚众故命光世安辑之 殿中侍御史章谊言闻邵青自太平州乘船经由镇江府江阴军遂入平江之常熟县所至劫掠刘光世以枭将锐兵而不能应时擒制者邵青所乘皆舟楫而光世皆平陆之兵故也国家既凭大江以为险阻而于舟师略不经意今邵青小丑光世大帅乃敢越境深寇使贼有大于此者将何以御之臣闻古兵法舟师有三等其舟之大者为阵脚船其次为战船其小者为传令船盖置阵尚持重故用大舟出战尚轻捷故用其次至于江海波涛之间旗帜金鼓难以麾召进退故用小舟由此观之凡舟之大小皆可以为守战之备不必皆用大舟然后济也望于驻跸之地置一水军帅以名将计亦易办诏淮南三宣抚措置时青已移舟通州海门镇而行在未知也戊申诏诸路出卖官田指挥勿行以久佃之民失业故也 
　　己酉昭慈献烈皇后虞主往温州太庙上奉辞于行宫门外宰相率百官城外奉辞退进名奉慰所至郡县长吏巳下迎送于城外 朝奉郎符确权知昭州书填伪度牒千二百余道为转运司所劾遂遁去诏籍其赀确琼州人也 
　　庚戌迪功郎新江西提刑司干办公事谢祖信为从事郎祖信邵武人献屯田利害于朝乃有是命壬子武功大夫明州观察使知真州史康民移知扬州 宣抚处置使张浚承制以直秘阁胡考宁知资州朝奉郎喻汝砺知果州合门祗候种湘知文州湘师道弟子也考宁初在京西为剧盗薛广所执用为郢州通判又入王仔军中黄潜善喜之擢通判襄阳府张浚入蜀考宁从辟以行积官朝奉大夫直秘阁既而御史奏其状遂罢之仍诏宣抚司自今毋得与守倅差遣据状考宁以去年十月四日到州其罢郡在今年八月己卯 
　　癸丑直显谟阁知台州晁公为罢直龙图阁新知台州沈与求令疾速之任先是天台人求珍以杀人系狱珍以金赂公为之妻遂得不死降授承事郎知天台县刘默言之都省及御史台范宗尹与公为厚庇之乃移默他官命宪臣施埛究实五月辛酉埛依违以闻七月戊申上觉其意内批公为先次放罢宗尹始黜乙卯朝散郎廖刚为尚书吏部员外郎时辛企宗奏刚招安余汝霖不当刚上疏自辨上曰近数访问台谏及上殿士人皆言刚有守必不与贼交通富直柔范宗尹又称其贤乃有是命上谕在是月庚戌 中书舍人林遹转对论金虽北去安知不示弱以怠我师候秋高马肥遣李成招集濒淮饥民呼吸群盗侵轶江南徐遣劲骑由真扬福山捣虚浙右愿乘此时聚众积粟搜将阅士以备防秋之计今日之毙在于兵不习战将不肃命财用殚匮民食艰鲜州县以军兴为名而掊取无度此乃腹心之深病政事所当先而盗贼纵横尚为病在四肢可以渐去也惟陛下与大臣汲汲讲图之初五湖捕鱼人夏宁聚其徒为盗后有众千余专掠人以为食郭仲威尝招之不应命至是受刘光世招安又有仲威余党出没于淮南亦受光世招安皆令来长芦俟舟以济宁等无食半月之间复陷万余人是日始具舟迎之由是江北乡村愈觉凋残矣 
　　丁巳降授武功大夫康州刺史韶州居住张思正许自便 通议大夫试刑部尚书胡直孺以攒宫顿递之劳进二官直孺不受 
　　己未昭慈献烈皇后卒哭命左监门卫大将军士礐即内中天章阁几筵前行卒哭之祭上不视事百官进名奉慰 
　　辛酉故追复观文殿学士刘挚赠少师后谥忠肃以其子知开州长历有请也挚渤海人元祐尚书右仆射党籍执政第六人新州安置六年五月丙子再赠 召江东安抚大使兼知池州吕颐浩赴行在欲代范宗尹也是日颐浩督诸将与张琪战于饶州城外大败之琪自徽州引兵犯饶州众号五万时颐浩自左蠡班师帐下兵不满万郡人大恐颐浩遣统制官巨师古招降之琪诈受招诱师古入其营遂薄城下统制官右武大夫宣州观察使阎皋颐浩爱将也方捕盗于宜黄走檄呼之会皋平盗而归星驰以赴颐浩召诸统兵官姚端崔邦弼颜孝恭郝晸等驻军城外皆令听皋节制端军为左邦弼军为右皋将中军颐浩自画阵图授之琪兵至近郊前军将张俊失利琪恃其众直犯中军皋力战而端邦弼两军夹击遂大破之追奔三十里杀贼甚众贼又别遣水军分道自景德镇来犯颐浩遣统领官张庆以崔增余众御之琪遁去夜其爱将姚兴以所部诣巨师古降琪遂走浮梁县复还徽州此以吕颐浩所奏及熊克小历参修克系之今年五月末按日历江东安抚司以八月九日奏到以为二十七日事盖七月二十七日辛酉也故移附此但克以为皋等才出城五里而贼先锋巳至颐浩所奏乃云令皋等披城下寨二十七日巳时贼兵到十五里外则克所云误也克又云贼别遣精锐为水军分道而进颐浩自将水军御之而所奏乃云本司前期于都昌县勾集崔增看寨老小将兵千人令统领官刘庆部领横截贼兵夺船四十余只则非颐浩自将也巨师古被执姚兴来降克并不书今以颐浩所奏增入 
　　壬戌宣教郎新通判严州黄策直秘阁策吴县人元符末以上书入籍坐废久之上方录用党人策因上疏言昭慈献烈皇后既过瑶华泰陵尝有悔意以蔡京所录上皇圣语亲札上之故有是命日历无此今以绍兴三年孟忠厚奏劄修入 
　　癸亥尚书右仆射同中书门下平章事兼知枢密院事范宗尹充观文殿学士提举临安府洞霄宫初宗尹既建讨论滥赏之议士大夫侥幸者争排之诸大将杨惟忠刘光世辛企宗兄弟皆尝从童贯行军论者疑其亦当贬削此据朱胜非秀水录然朝廷元旨止谓虚作从军之人胜非所云盖当时沮议者之说云耳今略修润增入吏部侍郎高卫初以围田改官此据绍兴二年二月章疏及是主右选力持此以为不便上疏诋之同知枢密院事李回亦言宣和间任中书舍人以校正御前文籍迁官乞削职罢政上曰宣和政事恐不必一一皆非人主留意文籍自是美事岂可与其他滥赏同科参知政事秦桧曰此法一行浊流者稍加削夺便比无过之人诚为侥幸清流者少挂吏议即为辱甚大不敢立朝恐君子受弊上顾谕宗尹宗尹曰此事如回者无几其他亦不足惜遂降旨侍从及馆职兼领者罪又诏武臣滥赏并免讨论令尚书省榜谕其日壬子也日历六月十八日有旨应武臣滥赏并免讨论追夺按此时尚未进呈讨论文字日历误也熊克小历亦云高卫先上疏诋之乃罢武臣讨论既而李回乞罢政云云据克所书亦承日历之误盖罢武臣讨论乃七月十八日而日历所供检人误在六月耳日历中如此者甚众命既下上终以为难后二日上批朕不欲归过君父敛怨士夫可日下寝罢七月甲寅宗尹坚以为可行即日求去翌日遂召直龙图阁新知台州沈与求赴行在按是日乙卯又一日辅臣进呈上曰天下事不必坚执至如人主有过尚许言者极论若遽沮遏祇须人不进言如此则于谁有损七月丙辰始宗尹之建议也桧力赞之至是见上意坚反以此挤宗尹又五日诏驿召吕颐浩次日遂召翰林学士汪藻草宗尹免制曰日者轻用人言妄裁官簿以庙堂之尊而负天下之谤以人主之孝而暴君亲之非朕方丁宁德意而申命于朝汝乃废格诏书而持必于下宗尹入相踰一年始宗尹与辛道宗兄弟往来甚密上不乐之及是遽罢于是崇观以来滥赏悉免讨论但命吏部审量而已讨论滥赏初见建炎二年十月丙子四年六月辛巳今年七月壬寅再举行熊克小历云侍御史沈与求条宗尹大罪二十宗尹力请罢政盖误此时与求未还朝今年九月乃用与求言夺宗尹职名克不详考耳 诏曰朝请大夫知邛州王俣尚书右司员外郎万格以刻薄之资成傅会之恶首建讨论之议尽失士夫之心姑示轻刑用惩私意可并送吏部熊克小历云俣格时并为都司按俣今年二月已出守克误也上因谕辅臣曰俣格既罢自此恐纷纷不巳日后当尽置勿论恐分明植党非国家福张守曰此陛下盛德臣欲建议未敢富直柔曰前日吕颐浩赵鼎之去陛下与之终始到今今于宗尹复如此圣性忠厚天下之幸也甲子命同知枢密院事李回朝拜昭慈献烈皇后攒宫先是礼官以明德权攒故事请上行朝拜之礼既而以道远不可亲诣乃命回代行 
　　是月川狭宣抚使张浚以直龙图阁利州路提点刑狱公事杨斌为永兴军路经略安抚使朝散郎知巴州冯楫为利州路提点刑狱公事利路提刑题名斌以此月二十九日被受宣劄楫以九月六日到故并附此月末但不知是时永兴帅寓治何地当考 武翼大夫知濠州李玠弃城去以巡防官张德权知州事玠在濠州当群盗纵横之时以严酷杀伐为政纵所部扰民故能得军士之情久处危城中金珠宝货不可胜计玠欲顺流东下为凤凰州寇宏所扼至是玠贻书与宏通好宏许之玠遂挈其孥泛淮而去 伪齐刘豫以其子太中大夫知济南府麟为诸路兵马大总管尚书左丞相封梁国公户部尚书张昴兼权左丞兼门下侍郎伪豫传载此事于阜昌二年而无月按日历今年八月十九日癸未刘光世缴豫伪诏巳用麟为左相衔故参酌且附七月末 
　　八月乙丑朔诏奉安天章阁祖宗神御于法济院以乘舆播越神御犹在舟中故也 宣抚处置使张浚娶直秘阁成都府路转运判官宇文时中女时已诏时中奉祠而浚称其有劳承制升时中副使再任时中虚中弟也成都记时中以八月一日升副使日历时中十二月四日除副使再任今附初除之日丙寅利州观察使湖东马步军副总管孔彦舟为蕲黄镇抚使兼知黄州用张俊奏也时彦舟在鄂州舟多粮富俊恐其盘据要地故奏用之拱卫大夫相州防御使新除舒蕲镇抚使张用有众五万在瑞昌后数日俊亲拣其军精锐者留之老弱者许自便有投曹成者有投岳飞者有投韩世忠者有自去而为民者俊既并其兵遂以用为本军统制赵甡之遗史云俊以八月壬申亲拣用军今并书之 按宋史系丁卯日 武显郎南雄州兵马都监郭康伪造制书自称奉使廉察广东兵官巳下转运判官章杰觉其诈捕送广州诛之至是以闻 武功大夫康州防御使入内内侍省副都知梁邦彦特迁昭宣使录攒宫之劳也 
　　丁卯观文殿学士新知潭州吴敏为荆湖东西广南路宣抚使兼知潭州时江湖余寇未平而敏留居岭右故就用之熊克小历今年六月末书初旧相吴敏方责居涪州范宗尹荐敏复观文殿学士知潭州敏以祖母年高力辞遂改资政殿学士提举洞霄宫至是又复敏观文之职充广西湖南宣抚使按敏以靖康元年九月责涪州建炎元年五月移柳州巳而自便四年七月复官今年七月甲子除知潭州八月丁卯除荆湖东西广南宣抚其年十二月乙丑改资政奉祠克所云官职及先后皆差误不知何以如此 山东统制忠义军马范温所遣参议军事李植至行在温遣植事见今年五月丙寅上嘉之以温为武翼郎合门宣赞舍人统制山东忠义军马仍铸印以赐而植亦补承事郎戊辰参知政事张守等上对修嘉祐政和敕令格式一百二十二卷看详六百四卷诏以绍兴重修敕令格式为名自来年颁行 中大夫直秘阁新知饶州王＜日奂＞提举临安府洞霄宫＜日奂＞以郑居中故积迁至大官时方讨论故有是请＜日奂＞仲山子郑居中女壻已见建炎元年四月 右司谏韩璜论堂吏滑浩等与讨论滥赏文字秦桧曰吏行文书耳恐不必罪李回曰如罪两都司彼自无词上曰两都司殊刻薄为朝廷建议须有忠厚之风乃以浩送吏部 江西安抚大使朱胜非言自正月领事至今所降军储漕司未尝发到斗升颗粒又六月中给降监钞七万缗其资次乃在同时降下一百万缗之后未知算请当在何时诏委漕臣张汇济其军食汇河南人也胜非又别疏论安抚大使名甚重而无钱粮及兵实不及一小邑然胜非受命踰年迁延不进逮张俊班师始入城视事论者咎之 
　　己巳责授宁远军节度副使汪伯彦复正议大夫提举临安府洞霄宫以参知政事张守言其才可用也后四日遂以伯彦为观文殿学士江东安抚大使兼知池州 权尚书工部侍郎韩肖胄以修敕成落权字 大理卿王衣权尚书刑部侍郎 尚书右司员外郎赵子画等各迁一官以榷货务岁中收茶盐香钱六百九万余缗故也　庚午直龙图阁沈与求试侍御史上尝从容言王安石之罪在行新法与求对曰诚如圣训然人臣立朝未论行事之是非先观心术之邪正扬雄名世大儒乃为剧秦美新之文冯道左右卖国得罪万世而安石于汉则取雄于五代则取道是其心术巳不正矣施之学术悉为曲说以惑乱天下士俗委靡节义凋丧驯致靖康之祸皆由此也 徽猷阁待制提举临安府洞霄宫李光知饶州时饶信寇盗甫平光方里居而停官人康允之未叙乃复允之朝请大夫与光分守二郡允之行至长溪而卒 
　　辛未刑部尚书兼侍读胡直孺守兵部尚书壬申吏部员外郎胡世将奏其兄唐老靖康中尝建议除上为大元帅且为之请谥上曰当时之事亦偶然耳何功之云张守等退而叹曰大哉王言 尚书兵部员外郎陈与义试起居郎 故追复奉议郎张庭坚赠直龙图阁庭坚广安人元符末右正言党籍余官第二十九人象州编管 洺州防御使知西外宗正事士从自衡州移司温州所过骚扰诏罢之 
　　癸酉初命大礼后引试刑法官自渡江久废至是举行之此以二年二月六日刑部申明状增入乙亥上谕辅臣曰党籍至今追赠未毕卿等宜为朕留意程颐任伯雨龚夬张舜民此四人名德尤著宜即褒赠乃赠夬直龙图阁夬河间人元符末殿中侍御史党籍余官第三十五人化州编管时工部侍郎韩肖胄尝密启上乞追褒元祐诸臣故有是谕 
　　丁丑命右监门卫大将军士芑祔昭慈献烈皇后神主于温州太庙哲宗室用太常少卿苏迟议位在昭怀皇后之上是日韩肖胄题神主罢藏虞主于西夹室上不视事百官进名奉慰故事虞主瘗于殿后议者以上方巡幸当俟还阙依故事施行后遂为例士芑濮王曾孙也陷金得归及是甫至行在　戊寅参知政事张守充资政殿学士提举临安府洞霄宫侍御史沈与求言守举汪伯彦不当守引疾乞祠而有是命 同知枢密院事李回参知政事端明殿学士签书枢密院事富直柔同知枢密院事 武德郎合门宣赞舍人滁濠镇抚使刘纲为两浙东路兵马副钤辖诏纲不即还镇罪当诛责以其父忠劳特与原贷其群从六人皆授官有差 武信军承宣使辛兴宗卒特赠检校少保安化军节度使 初宣抚处置使张浚以书抵范宗尹报关狭曲折及以去秋出师失律上章待罪会宗尹已去位辅臣以其书进呈上曰比屡有人言便欲行遣朕以人君用人当以大度听其所为但责成功俟无成功责之未晚浚又奏本司主管机宜文字傅雱擅用便宜未尝赴司供职乞罢之雱时已在张俊军中诏可其请浚念上继嗣未立是日密奏乞讲明故事择宗室之贤优礼厚养以为藩屏于是上已命选二人而浚盖未知也 
　　庚辰故追复端明殿学士降授奉议郎苏轼特赠资政殿学士朝奉大夫以其孙宣教郎知蜀州符言复官未尽也辛巳诏尚书省复置催驱三省房及催驱六曹房范宗尹之相也事多留滞比其罢相制下省吏抱成案就宗尹书押者不可胜计言者请命大臣相度委本省官各一员监督点检诸房文字置籍结绝故复旧制 诏福建制置使辛企宗自建州移屯福州时帅臣程迈言下四州巳为盗所残今熊志宁等作乱事见六月丁亥恐侵轶余郡乞遣一军自温台直出以备之朝廷亦以企宗玩寇故命企宗移屯会江东统制官阎皋招降潘逵所部叛兵事见六月壬午企宗请其兵自隶遂诏皋以全军往福州受企宗节制遣阎皋在此月癸未 
　　壬午成忠郎虔化县巡检权县事刘仅为秉义郎合门祇候李敦仁破虔化县仅击去之郡守上其功故有是命 徽州言张琪复入祁门县诏张俊遣兵捕之 诏浙西安抚大使司统制官拱卫大夫忠州刺史王德领同州观诏浙西安抚大使司统制官拱卫大夫忠州刺史王德领同州观察使余将士万一千五百七十五人皆进官有差录防江之劳也 
　　癸未进呈刘光世所缴刘豫伪诏诏尾乃其子为左相衔也上曰可见豫褊陋 朝请大夫致仕周谔迁中大夫致仕谔范纯仁甥王觌子壻陈瓘妇兄也元丰中尝上疏请修京城神宗命籍其名欲加擢用元符末上疏言章惇罪且论元符后不可配先帝寝庙遂坐废锢至是其子从事郎渊以为请故录之谔党籍余官第一百六十人 诏宣抚司类省试五路举人许依旧制别项考校以狭西陷没故优之也 
　　乙酉诏枢密院选使臣赍＜虫葛＞书赐陈蔡二郡令掩杀李成成既败其余党赵端等皆来降朝廷闻成在顺昌诏知淮宁府李宝知蔡州范福合兵掩捕先是福以蔡州危弃城遁去土豪李祐冯直率军民以守言于朝乃以祐为淮宁顺昌府蔡州镇抚使日历八月辛卯权蔡州冯直乞除李祐镇抚使降旨未闻九月甲寅诏淮宁等州镇抚使李祐与翟兴桑仲王彦互相救应不知以何日除今并附此 按宋史系庚寅日 
　　丙戌中奉大夫提举临安府洞霄宫翁彦深复集英殿修撰丁亥参知政事秦桧守尚书右仆射同中书门下平章事兼知枢密院事范宗尹既免相位久虚桧昌言曰我有二策可以耸动天下或问何以不言桧曰今无相不可行也语闻遂有是命林泉野记云桧还朝为礼部尚书绍兴初除参知政事桧曰陛下用臣臣必能耸动天下之士后宰相范宗尹罢上欲用吕颐浩巳诏之富直柔韩璜辛道宗永宗皆惧其来密荐桧为相俾塞其进乃拜尚书右仆射按诸书皆言桧与直柔争进故以道宗兄弟为直柔之党深疾之其后得政窜斥无余今乃云道宗荐桧恐误余见今年九月癸丑吕颐浩拜相注 诏诸路折帛钱昨每疋三千虑高下不等若一概立定有亏公私自来年令诸路漕司各估实直申省听候指挥约折时诸路绢直才二千所折高民多倍费故言者以为请云此见四月壬午熊克小历既不载元旨又云自今各估以实直而节去来年自各申省听候指挥之文遂失其实今依日历书之戊子赠张舜民宝文阁直学士程颐任伯雨并直龙图阁制曰朕惟周衰圣人之道不得其传世之学者违道以趋利舍巳以为人其欲闻仁义道德之说者孰从而听之间有老师大儒不事章句不习训传自得于正心诚意之妙则曲学阿世者又从而排陷之卒使流离颠仆其祸贼于斯文甚矣尔颐潜心大业无待而兴者也方退居洛阳子弟从之孝弟忠信及进侍帷幄拂心逆旨务引君以当道由其内以察其外以所巳为而逆所未为则高明自得之学可信不疑而浮伪之徒自知其学问文采不足表见于世乃窃其名以自售外示恬默中实奔兢外示朴鲁中实奸猾外示严正中实回僻遂使天下闻其风而疾之是不幸焉尔朕锡以赞书宠以延阁所以振耀褒显之者以明上所与在此不在彼也尚其明灵知享此哉先是颐子端中知六安军为盗所杀其孙将仕郎晟在韩世清军中伯雨子承务郎先由建炎初尝除御营使司主管机宜文字不赴至是诏并赴行在舜民邠州人建中吏部侍郎党籍待制以上第三十一人商州安置颐河南人元祐崇政殿说书党籍余官第三十三人涪州编管伯雨眉山人建中右正言余官第二十八人昌化军编管 神武左军都统制韩世忠请以明堂恩泽为子忠翊郎合门祗候亮易文资许之诸将以文资禄子孙盖自此始于是浙西安抚大使刘光世巳任孙正平为班行既而亦请换授遂以为例光世陈乞在十一月己亥　己丑直秘阁浙西提举茶盐公事梁汝嘉言本路岁收钞钱一百十九万缗诏汝嘉及干办公事迪功郎方滋主管文字修职郎苏师德各进秩一等明年又增五十一万滋蒙孙蒙卢人元祐中为御史师德颂孙也颂丹阳人元祐间右仆射 大理寺丞梁藻奏诸镇帅臣援授文资者并令赴行在量试程文以观素所蕴习然后等第推恩从之 
　　庚寅银青光禄大夫提举临安府洞霄宫李纲复资政殿大学士通议大夫提举临安府洞霄宫许翰中大夫提举临安府洞霄宫李邴并复端明殿学士初纲既奉祠久之未叙右文殿修撰胡安国尝献核实论言如纲才气亦不易得特以疎直几至杀身望行辨雪稍复故官庶使后来宰相赤心为国者不惧不报至是以改元德音而有此命 勒停人王庭秀叙承议郎 诏募人往河南伺金齐事宜且持＜虫葛＞书慰抚忠义人之保聚者至汴京人给钱七十千还日有验授保义郎余州等第赏给 
　　辛卯尚书右仆射秦桧为明堂大礼使参知政事李回为礼仪使兼礼卫使同知枢密院事富直柔为礼器使兼礼顿使五使不置局令三省礼房专行自是遂为故事 右司谏韩璜论新除观文殿学士江东安抚大使汪伯彦为相误国不当用不报疏再上上曰治天下蔽以一言曰公而巳朕亦安得而私乃诏伯彦提举临安府洞霄宫职如旧秦桧之少也尝从伯彦游学至是伯彦虽罢帅而因得职名盖桧力也林泉野记云桧拜右仆射若误国之相汪伯彦首复其官与之宫祠以报旧恩 故中大夫直龙图阁张上行赠集英殿修撰上行自虁州移兴元未至道病卒张浚言其在虁州捍御有劳故有是命上行之死当在建炎四年秋或可移附其年七月末 诏停官官人降授右武大夫和州防御使汉州居住辛彦宗许自便彦宗提举承兴秦凤路保甲兼提刑张浚按其罪贬秩五等至是用赦而复之 
　　壬辰直秘阁知太平州郭伟令再任以土人武节郎致仕储宏等举留也时新守通直郎方承已视事伟行至镇江而返承闭子城拒之伟乃借用兵马都监印莅事于班春堂事闻诏停承官而伟以守城功升直徽猷阁既而言者论伟贪残亦罢去踰年狱具承坐贪禄罚金云日历今年九月丙辰伟升职名十月丁卯伟申承不令还任承申伟有赃诏提刑司体究十一月乙未尚书省勘会方承违拒敕命而闭城门不令郭伟入城交割又直申台谏有劫持朝廷之意诏方承先次勒停令建康府取勘庚子臣僚上言郭伟有入已赃八千实行刳剔之也乞放罢取勘诏伟先次放罢之四月丙戌刑部大理寺状建康府勘到方承虑失禄养要占恋差遣按发郭伟奸赃等事法寺称准条私罪杖罚铜七斤有旨依断洪迈夷坚已志当涂圭田最厚民事清简居官者乐之绍兴初遇守郭伟满秩不遣吏卒迎新新守方承不能俟迓人拏舟径至郭闭子城拒之云己申朝廷乞补谒告月日方君乃借用兵马司印莅事于班春堂监司具奏其状两人皆罢去按迈所记本末差误今不取 诏夏国历日自今更不颁赐为系敌国故也癸巳朝请郎守大理少卿王纲进秩一等纲为郎刑部岁中驳正死罪囚五人徒流巳下甚众故有是命 停官人邓雍复为朝请郎 
　　是月吏部员外郎廖刚言古者天子必有亲兵实自将之所以备不虞而强主威使无太阿倒持之悔汉北军唐神策之类是也祖宗军制尤严如三衙四厢所统之兵关防周尽今此军稍废所恃以备非常者诸将外卫之兵而巳臣愿稽旧制选精锐十数万人以为亲兵直自将之居则以为卫动则为中军此强干弱枝之道最今日急务昔叚秀实尝为唐德宗言譬犹猛虎所以百兽畏者爪牙也爪牙废则孤豚特犬皆能为敌正谓是也愿陛下留神毋忽 初武功大夫荣州团练使知郢州曹成虽受官爵称兵如故自鄂岳引兵数万掠湖西先是比部员外郎万俟卨避乱乞主管亳州明道宫居沅湘间安抚使程昌＜宀禹＞用便宜檄卨权沅州事成掩至城下沅城小而恶卨昼夜庐城上召土豪集丁壮以守成食尽引去与知复州李宏合军屯浏阳县既而二人有不相下之心成引众攻宏宏遂奔潭州湖东副总管马友令宏屯于湘阴而成亦移屯攸县曹成围沅州据万俟卨墓志不得年月按明年正月癸丑郴州奏成以八月间至攸县故并附此卨初见建炎二年五月其除郎及奉祠月日史皆失之修职郎知攸县范寅逊闻成掩至走连州避之寅逊建阳人也 蕲黄镇抚使孔彦舟在鄂州受命遂以所部知黄州 
　　建炎以来系年要录卷四十六 

●建炎以来系年要录卷四十七 
　　宋 李心传 撰 
　　绍兴元年九月甲午朔宣抚处置使张浚奏边事上谓辅臣曰金人既去狭西必可经理荆楚以南亦须措画庶几形势相应有收复之渐秦桧唯唯奉训 中书舍人席益兼权直学士院熊克小历在八月盖因学士院题名也今从日历 给事中李擢罢为显谟阁待制知严州先是侍御史沈与求奏擢尝事伪庭不当用不报擢求去乃有是命 中书言池江二州地势僻隘失祖宗分道置帅之意诏江东西路帅臣复还建康府洪州旧治熊克小历在八月庚辰今从日历 女真人古裕特补修武郎合门祇候赐姓赵古裕自楚州归刘光世军中故录之 
　　乙未亲卫大夫宁州观察使韦渊求差遣上曰渊以宣和皇后季弟义当敦睦然其人素不循理难以出入禁闼故斥远之朕不敢以公爵示私恩密院可与一远阙恐居官有过难以行法已而以渊为福建路副总管渊除总管日历不书今以绍兴三年三月二十三日渊乞宫祠状增入 殿中侍御史章谊守大理卿 刘豫之从弟与为疆吏所获诏送处州覊管 
　　丙申直宝文阁知建康府张缜移饶州徽猷阁待制新知饶州李光移婺州右文殿修撰江东安抚大使司参谋官权知池州刘洪道移宣州时复以建康为帅府而江池皆命武臣故三人改命 温州观察使神武前军统制王＜王燮＞知池州检校少保建武军节度使江西马步军副都总管杨惟忠知江州并兼沿江安抚使各将本部军马之任其钱粮令尚书省应副按宋史系甲午日 湖东安抚司言曹成李宏犯潭州之浏阳诏趣吴敏摘那广西军马前来潭州之任屏捍二广 斩进义校尉李世臣于越州市世臣敦仁弟也世臣既为官军所获而敦仁据虔化县仙山叛服未定江西安抚大使朱胜非自为文檄募太学生彭世范往招之不数日敦仁与其徒二十余人请降然尚未解甲后录其功以世范为右迪功郎熊克小历载此事于今年五月仍云世范诱敦仁出降然后诸郡解严盖因胜非行述所书也其实敦仁虽受招仍犯虔化县十月丙寅胜非罢帅十二月甲戌诏颜孝恭等讨之或者因胜非罢而再叛亦未可知今参酌附此世范明年十月丙寅补官 迪功郎宣抚处置使司书写机密文字张滉特改承务郎以其弟浚请以扈驾所迁一官回授也 朝散郎吴必明知邵武军时盗贼蜂起守臣朝奉大夫张公庠不能制言者请择能吏遂命必明代之必明崇安人也 
　　戊戌刑部奏军士黄德等劫杀案目其从二人俟于岸次刑寺欲原死上曰强盗不分首从此何用贷朕居常不敢食生物惧多杀也盗于此时须当杀以止杀富直柔曰物不当死虽蚤虱可矜其当死虽人不可恕上甚以为然 诏统制官李复兴所部军将四百五十人隶神武中军其民兵九百余人皆纵之复兴未见 浙西安抚大使刘光世奏邵青穷蹙恐其绝洋犯明州诏枢密院准备将领徐文以舟师屯定海县 召朝奉大夫陆钦彦赴行在令成都府津遣钦彦建炎初提举狭西茶马因事罢去至是复官钦彦绍兴五年以左中奉大夫为宣谋 
　　己亥诏文臣寄禄官依元祐法分左右字赃罪人更不带以示区别用枢密院编修官杨愿请也其后选人亦如之选人分左右在明年二月丁卯 资政殿学士提举西京嵩山崇福宫叶梦得为江东安抚大使兼知建康府兼寿春等六州宣抚使 宣抚处置使张浚承制以中大夫刘镃为夔州路转运副使右文殿修撰提举亳州明道宫刘观知遂宁府浚又言朝请郎杨晟惇挟持诡计躐求高官包藏祸心常幸时变公肆狂悖鼓惑众听望赐窜黜覊管诏浚一面施行先是浚以便宜授晟惇官至中大夫直徽猷阁及是尽夺之观辞不赴晟惇所迁官职不得其年月按日历绍兴七年十一月乙巳晟惇以左朝请郎陈乞换给左中大夫直徽猷阁告命得旨依故附于此浚所谓躐求高官盖指此也 是夜雷 
　　庚子以张琪贼马坏宣州太平州圩田命守自葺治宣州化城惠民二圩相连长八十里太平州芜湖县方春陶新和政三官圩共长一百四十五里当涂县广济圩长九十三里于时长五十里 是日张琪犯宣州琪在宣城南陵之间驻于孔村其下李捧华旺谋杀琪以降辛丑琪遁去捧闻刘洪道在池州欲受其节制洪道遣统制官李贵招之朝廷闻琪等犯宣州乃诏神武前军统制王＜王燮＞以其军讨琪然后之镇日历宣州申张琪九月七日侵犯本州城下七日庚子也十月辛未江东安抚大使司申李捧状自九月八日不曾再犯宣州初九此壬寅也今附此壬寅江西安抚大使兼知江州朱胜非言本州残破之后阙官甚多无人愿就欲乞州县文武官到任一年及任满各转一官选人任满通理四考改合入官后不为例从之此以今年十月十五日使部供到状修入 河南镇抚使翟兴遣干办公事文林郎任直清部契丹降人赴行在至召对直清具奏西洛艰危之状及陵寝事上欷歔久之以直清为宣教郎直秘阁赐五品服进兴三官为武功大夫加忠州团练使 敕令所小吏成忠郎杨球蔡京家吏杨哲之子也范宗尹荐于上令后省策试授以文资七月丁巳日降旨侍御史沈与求以为不可乃罢之甲辰中书舍人胡交修洪拟并试给事中中书舍人林遹充宝文阁待制知广州秘书少监程俱为中书舍人寻诏俱免召试 直徽猷阁添差两浙转运副使方孟卿为尚书右司郎中右文殿修撰知温州卢知原添差两浙转运使 初朝廷以张琪邵青反覆为盗命诸将毋得招安而徽猷阁待制知平江府胡松年言大军四合连旬不能破贼今青据通州崇明镇沙上寨栅之外水浅舟不可行泥深人不可涉本府钱粮巳费十三万贯石公私骚然而贼未可睥睨况刘光世兵将类多西北人一旦从事江海间有掉眩不能饮食者况能与贼较胜负于矢石间哉先是光世奏已遣统制官王德讨青又奏青穷蹙朝廷以为然及松年有是言乃令光世措置后二日右司谏韩璜亦奏谓青拥舟数千艘而朝廷未有舟师制御恐转入海道惊动浙东且浙西正当收成之时青若倐来必误国计又师老费财或伪齐寇江藉青为用凡可虑者五事疏奏遂趣光世招降之 礼部言自今应贤良方正科乞并用从官三人荐举不如所举者坐之故事阁试六题以五通为合格及是侍郎李正民员外郎王居正言今复科之初使士大夫徒能记诵义疏亦无补于用欲权罢义疏出题外余如旧制诏兼于义疏出题仍以四通为合格 
　　乙巳进士吕元亮补迪功郎元亮平江人以荐对而有是命 诏百司稽违许御史台六察官弹奏以侍御史沈与求援元丰旧制有请也 是日吕颐浩自饶州至行在 
　　丙午左奉直大夫王实为淮南东路营田副使上召对使往镇江与刘光世同集其事实韶子也韶江州人元丰枢密使 翊卫大夫成州防御使杨忠悯提点制造御前军器所 
　　丁未诏枢密院每半年遣使臣二员往河南省视诸陵因抚问所屯将士用起居郎陈与义请也 命湖东马步军副总管马友移屯鄂州 尚书省请下江浙福建诸州造甲五千副两浙之婺衢明湖州平江府江西之虔吉洪抚州各共千五百福建千二百饶信州八百逐州令通判一员董其事所费以上供折帛钱支从之己酉上斋于内殿 
　　庚戌命右监门卫大将军士芑朝飨太庙神主于温州此据会要 
　　辛亥合祭天地于明堂太祖太宗并配赦天下诸州守臣更不带节制管内军马免残破州县耕牛税一年越州曾得解举人并免将来文解一次诸路大辟可免奏案缘道路未通并听减等决遣二年正月乙未申明改正唐李氏后唐李氏后汉刘氏周郭氏柴氏子孙并各与一班行名目录用元符末上书人子孙应遇兵道弃小儿十五岁以下者听诸色人收养即从其姓诸盗许一月出首自新前罪一切勿问是日以常御殿增筑地步为明堂止设天地祖宗四位其位版朱漆青字长二尺有五寸博尺有一寸厚亦如之用丑时一刻行事上亲书明堂及飞白门榜时未有苍璧黄琮礼官引故事请以木为璧绘天地之色上以祀天不当计费厚价市玉以制之既而尺寸不及礼经乃命有司随宜制造礼毕就常御殿外宣赦书以行宫门前地峻狭故也是岁内外诸军犒赐凡一百六十万缗而户部桩办金银钱帛三百五万四千七百余贯匹两皆委官根括于诸路此据三月甲寅户部侍郎孟庾所奏川狭诸军则宣抚处置司就以川路助赏物帛给之此据绍兴四年二月二十日本司所申自诸军外宰执及百官并权行住支以贡赋未集故也八月壬午降旨未知建炎二年如何当考时中书舍人兼直学士院席益草赦文有曰上苍怀悔祸之心群策竭定倾之力六师奏凯九扈成功爰举宗祈聿修大报上以其夸大不悦 
　　壬子嗣濮王仲湜请合西南外宗正为一司以省官吏事下给舍中书舍人胡交修等言泉州乏财不许是时两外宗子女妇合五百余人岁费钱九万缗南外三百四十九人岁费钱六万缗西外一百七十六人岁费约三万缗癸丑镇南军节度使开府仪同三司吕颐浩拜少保尚书左仆射同中书门下平章事兼知枢密院事颐浩引故事辞所迁官乃以特进就职颐浩改特进在十月乙丑今并书之赵甡之遗史范宗尹罢相乃召吕颐浩而先相秦桧又富直柔韩璜辛道宗永宗皆谮颐浩故到阙多日而未有除拜人皆疑之俄拜少保左仆射按史颐浩以七月二十日降召命九月十二日到行在适值明堂斋禁十六日得旨陪祠十八日明堂十九日锁院二十日拜相此云到阙多日者误也道宗时已除福建副总管甡之亦误今略删润于辛永宗罢去时修入 
　　甲寅尚书户部侍郎孟庾试户部尚书 诏官两浙钱氏子孙嫡长者一人以赦书所未及故也 初上以中书舍人兼直学士院席益草赦文夸大恶之会益草吕颐浩复相制有曰朕中兴圣绪兼创业守文之难上尤不喜乃出益为显谟阁待制知温州中兴圣政臣留正等曰词翰之职所以代王言词翰虽成于人臣之手而其所以为言者若出于人君之口则为得体若其夸大而称美则是人君自大而自美也岂礼也哉然而人之常情莫不好大而悦美故人臣之为是言者亦或不以为非今太上皇帝以赦文夸大为悖咈朕心而以麻制兼创业守文之言皆以为太过黜当时词翰之臣以见其心之所不然者其为谦抑也至矣岂常情之所可度哉 起居舍人侯延庆以母老求去除右文殿修撰知潮州 直显谟阁江东转运副使曾纡为直宝文阁以纡自陈系元符党特迁之也纡系党籍余官第九十八人建中太仆寺主簿袁州编管初见建炎三年三月癸巳既而右司谏韩璜言今日祸首实自王安石变新法始方安石秉政布以亲戚最先引用聚歛刻剥之事布皆与谋逮建中靖国初故相韩忠彦守正持重布为右相每留身以破坏忠彦所为卒逐忠彦而成京贼之势者布也至绍圣间与章惇争权乍合乍离皆出为身本非国计纡在宣和间奔走阉寺门下盖以交结而取官爵矣近乃撰造正论以欺庙堂望赐追夺纡遂罢去纡罢在此月庚午 诏进士何溥特补上州文学以江淮招讨使张俊言其招降李成余党赵端有劳也乙卯赠故朝奉郎知岳州袁植直龙图阁官其家二人于是编管人汪若海亦复承务郎以诱说李允文之功也张俊因奏若海为招讨司干办公事上问辅臣始知若海得罪之因乃曰若容在军中恐为俊累后有罪者亦必援例苐勿许之朕自谕俊也 
　　丙辰吕颐浩言先平内寇然后可以御外侮今李成摧破李允文革面张用招安李敦仁巳败江淮惟张琪邵青两寇非久必可荡平惟闽中之寇不一又孔彦舟据鄂马友据潭曹成李宏在湖南江西之间而邓庆龚富剽掠南雄英韶诸郡贼兵多寡不等然闽中之寇最急广东之寇次之盖闽中去行在不远二广未经残破若非疾速剿除为患不细诏枢密院措置 朝请大夫傅亮勒停云安军覊管亮既从张浚西行以夏国道梗不果使浚俾知秦州又移遂宁府亮纵其从卒扰民浚罢之亮颇觖望浚言于朝故有是命 宣义郎两浙转运副使刘宁止直龙图阁以宁止自言建炎勤王尝典饷事而赏典未及故也 翊卫大夫泉州观察使神武后军统制陈思恭卒于江西江淮招讨使张俊讼其劳特赠遥郡一官赐其家帛三百 
　　丁巳集英殿修撰提举临安府洞霄宫沉晦复徽猷阁待制中奉大夫王羲叔复直徽猷阁羲叔尝为户部侍郎今复职已卑非旧典也 是日金房镇抚使王彦败李忠于秦郊店忠走降刘豫初曹端既为程千秋所杀事见建炎三年十一月丁未忠自称京西南路副总管为端报仇扰于京西渐犯金州谋入蜀遂申宣抚司乞下洋州关隘照会张浚以为忧乃遣提举一行事务合门宣赞舍人颜孝隆禀议官宣义郎盖谅驰诣金州以慰抚为名探赜其意且以黄敕除忠知商州兼永兴军路副总管孝隆至军中为所劫以状白浚言忠实有兵二十余万谅觇知白浚乞为备浚恐孝隆为忠所杀委利虁路制置使王庶收接忠入关仍散处其众于梁洋境内庶檄忠令解甲结队而入忠去关二十里驻兵回翔月余无解甲意一夕杀孝隆遁去遂攻金州彦率兵御之忠沉鸷善战其下多河北骁果官军与战輙不利一日彦遣兵与忠战于丰里令提举官赵横率统领官门璋驻于山上为之策应彦乘高视之官军少却彦麾横救之不应官军遂败彦退舍秦郊忠遂陷诸关彦令将士尽伏山谷间偃旗帜焚积聚若将遁者募死士得千余人设伏以俟其至战之前一日彦度忠长驱且入郡城夜半分官军为三以遏其冲凌晨贼果大至官军逆战声震山谷胜负未分俄伏骑张两翼绕出忠大败追袭至永兴军之秦岭会王庶遣偏将鹿晟冯赛来援赛由间道乘之斩其将曹威等三人浚录其功以彦为拱卫大夫温州观察使赛初除隆德府路经略使自卢氏从邵隆至兴元府故庶用之孝隆博州人后赠果州团练使赛初见建炎三年八月乙酉晁公溯作王庶传称李孝忠为盗久求入关而日历及王彦行状张钧续忠义录皆作李忠无孝字盖李孝忠又自是一人建炎初犯襄阳为王师所杀去此已久公溯实甚误也戊午观文殿学士提举临安府洞霄宫范宗尹落职用侍御史沈与求奏也与求言宗尹罢相制麻止言沮格诏令恐后有议论者不知其端妄谓宰相与天子争可否未为失职去年敌骑将欲北归韩世忠于大江中流以舟师邀击臣僚数请号召上流舟师相为应援宗尹坐视不恤敌人果自上流乘风纵燎而世忠孤军挫衄及敌骑留屯天长六合之间赵立等尝请乘暑合共击之宗尹以谓无事生事沮止其谋卒致立等相继屠灭罪一也宗尹充位一年略无措置但将江东西湖南北祖宗所定路分朝改暮易有同儿戏罪二也出帐尽卖系官田宅使二百年安业之民怨怒纷起罪三也鬻爵之令一切增价且如修武告鬻四万五千缗朝廷以此抛降籴本例须抑配设法罔民罪四也讨论之事陛下累谕不从卒致腾汹罪五也宗尹每事判呈实禀堂吏至有印押空名敕劄付之胥吏随事书填贿赂公行罪六也创议讨论之初本欲假借此名拔援非类搢绅介胄之士皆谓宗尹背国从伪罪在十恶此宜大讨论者罪七也士大夫守节不回者未尝肯荐一人至欲雪吴幵莫俦徐秉哲等罪名引用颜博文辈罪八也曾慥指斥国家语言不顺宗尹以慥系吴幵之壻面欺陛下除慥江西转运判官罪九也宗尹与范琼厚善寄居洪州受其黄金百两闻琼之死居常恨之罪十也宗尹自知不协人望乃阴结合门蓝公佐内侍康谞剌探宫禁传漏语言欲因希旨之言专为固宠之计罪十有一也宗尹莅事一年身任宰相乃建议不历知县不除郎官监司盖缘宗尹以迪功郎王居正改京秩除省郎恐后人援例遂塞其路既降指挥之后所除监司多非曾历知县之人舞文便事罪十有二也策试中书本求人望宗尹乃以吏职杨球者亦预召试罪十有三也京畿宣谕虽三尺童子知其未可宗尹徒欲起复胡舜陟召寘从班故设此使命罪十有四也宗尹妻孥寄居洪州公受贿赂家问一至輙有差除如赃吏魏滂缘其门僧请托遂除监司又令使臣笔贴定价出卖差遣罪十有五也结卜相之士倡言于众以谓朝廷若相宗尹四方盗贼自然衰息既而不验复使王居正之徒为之说曰张邦昌奉迎太母宗尹有力陛下以此用之惑众自媒罪十有六也晁公为妻取受求珍金银使公为改换杀人公事案节减落刑名宗尹挟情庇之不肯根究至烦中批放罢罪十有七也宗尹拜相之初即与何之辰改正旧名继得差遣罪十有八也显黜言事之臣至谓投鼠忌器罪十有九也按七月癸亥宗尹罢相注沈与求条具大罪二十此尚缺一条俟考望特下臣章明正其罪庶为万世之戒故有是命与求所谓何之辰盖何昌言也时以奉议郎调监全州酒税于是与曾慥皆罢二人罢命在十月乙丑 显谟阁待制新知严州李擢徽猷阁待制新知温州席益并降充集英殿修撰以沈与求论擢有罪而益任职日浅不当除待制故也 诏福建转运司毋得赍牒所部州县抑勒士民出助军钱物令提刑察之先是漕司以军食费广乃谕福州土居陈义夫等愿以一钱之产均出十钱因遣官遍谕下四郡徽猷阁直学士知潭州綦崇礼言本州新经杨勍侵扰之后已尝均敷民间钱八万缗不可再有科歛事闻故有是命 承事郎蔡延世特进二官建昌军进士蔡孟容补下州文学李敦仁之犯建昌也延世率民兵捍贼敦仁败去城以故得全己未诏以江湖寇盗多贡赋不继命户部尚书孟庾领江东西湖东等路宣谕制置使使理财治盗 尚书省言近给卖新告价直高大变转不行乞减敦武郎为三万缗承直郎为万五千缗其余以是为差仍不作进纳理为官户免试注官从之 
　　庚申初措置河南诸镇屯田侍御史沈与求亦言今欲因沿江荒闲之田募人屯耕用为篱落兼资储饷此诚计之得者乃陈屯田利害为古今集议上下二卷上诏付户部后亦未克行附传载此事于明年春恐误今从日历系此 按宋史系己未日 勒停人张灏复朝散郎充徽猷阁待制提举临安府洞霄宫灏孝纯子靖康末为河东都转运使坐失汾州送云安军覊管至是悉复之辛酉诏应四方有为谋策能还两宫者实封以闻可行有效当以王爵赏之 翰林学士汪藻充龙图阁直学士知湖州孙觌撰藻墓志载藻知湖州仍领日历事其寔谬误熊克小历不深考又因而书之已辨正修入详见二年十月庚辰并注 显谟阁直学士致仕翟汝文复为翰林学士学士院题名在今年三月熊克小历因之今从日历 给事中胡交修兼权直学士院学士院题名在十月而日历与藻汝文除目同下盖藻已罢而汝文未来自当有权官系之十月者误也 尚书吏部侍郎黎确高卫并罢为徽猷阁待制确知漳州卫知抚州徽猷阁直学士提举江州太平观李弥大徽猷阁待制新知婺州李光并试吏部侍郎吏部员外郎胡世将秘书省校书郎刘一止并为监察御史一止首上疏论君子小人用否之辨以谓天下之治众君子成之不足一小人败之有余君子虽众道则孤小人虽寡势易蔓且是时朝廷将遣世将出使故擢用之 右文殿修撰新知宣州刘洪道复徽猷阁待制吕颐浩荐之也 名河南镇抚使翟兴所部军曰忠护时兴屯伊阳山寨饷道既绝上自武功大夫下至义兵日给粮二升而已至春艰食又或无支然其下无叛去者言者论其忠勤故锡佳名焉壬戌遣监察御史胡世将督捕福建诸盗 吏部员外郎廖刚言比江南探报事宜颇致怀虑臣谓周防津岸申严斥堠在今日最为机要而銮舆或当顺动预宜经理自得报以来未闻朝廷措画建康鄱阳势未暇议自会稽以南惟永嘉与福唐所当留意永嘉之险可恃与否臣所不知如闽之四境南控大海三面皆崇山峻岭稍加人力不复可犯不得已至于幸闽则凡供亿之事必责它路致于海上而兵环驻于四境闽人无所困苦斯可安矣愿速令本路增修寨栅以备不时之巡盗虽未息愿赐曲赦因遣重臣往宣德音使潢池赤子得以自新悉为我用刚所云江南探报未见当考然臣料今岁敌骑势分必无南渡之事望姑宽圣念以幸天下 
　　癸亥以明堂礼毕命同知枢密院事富直柔恭谢越州天庆观温州守臣恭谢景灵宫是秋金左副元帅宗维尽迁祁州居民以其城为元帅府凡民之当迁者止许携笼箧其钱榖器用皆留之右都监耶律伊都至和勒端城达锡林牙率余众北遁伊都以食尽不克穷追而还时盗贼愈多宗维用大同尹高庆裔计令窃盗赃一钱以上皆死云中有一人拾遗钱于市庆裔立斩之萧庆知平阳府有行人拔葱于蔬圃亦斩之民知均死由是窃盗少衰而劫盗日盛庆裔又请诸路州郡置地牢深三丈分三隔死囚居其下徒流居其中笞杖居其上外起夹城圜以重堑宗维从而行之宗维患百姓南归及四方奸细入境庆裔请禁诸路百姓不得擅离本贯欲出行则具人数行李以告五保邻人次百人长巷长次所司保明以申州府方给番汉公据以行市肆验之以鬻饮食客舍验之以安止至则缴之于官回则易之以还在路日限一舍违限若不告而出者决沙袋二百仍不许全家出及告出而转之他处于是人行不以缓急动弥旬日始得就道且又甚有所费小商细民坐困闾里莫能出入道路寂然几无人迹矣河东南路兵马都总管萧庆招降太行红巾首领齐寔武渊贾敢等送于宗维尽杀之于狱 
　　建炎以来系年要录卷四十七 
　　建炎以来系年要录卷四十七金人地名考证 
　　伊都原书作余睹误改见卷一 
　　和勒端原书作曷董误改见卷四十三 
　　达锡原书作大石误改见卷一古裕原书作鸲鹆误今改正　 

●建炎以来系年要录卷四十八 
　　宋 李心传 撰 
　　绍兴元年冬十月甲子朔龙图阁待制知临安府孙觌提举江州太平观以集英殿修撰新知温州席益代之觌不为吕颐浩秦桧所喜故引疾而有是命 责授单州团练副使宋＜日奂＞复朝请大夫＜日奂＞庠曾孙庠安陆人皇祐中宰相蔡攸妻弟也靖康初以徽猷阁待制为江淮发运副使坐累责永州至是复官奉祠而言者以为罪戾昭著乃罢予祠之命乙丑诏曰党锢之论自古病之本朝自章惇蔡京首建元祐之党至崇宁宣和间委任一相则天下人材不归蔡京则归王黼之门矣恭闻太上内禅之日巳自悔为奸臣蒙蔽乃属其大臣令辅渊圣尽用司马光政事逮朕嗣位以来遵用太上玉音追复元祐臣僚官职又录用其子孙亦欲破朋党之论也方今国削而迫殊乏贤能干蛊之士与共图治而于推择除授之际尚以蔡京王黼门人为嫌似未通变自今应京黼门人寔有材能者公举而器使之庶几人人自竭以济艰难之运时吕颐浩为政喜用材吏以其多出京黼之门恐为言者所指乃白上下此诏焉 参知政事李回不为吕颐浩所喜力丐免罢为资政殿学士江西安抚大使兼知洪州回罢政日历不载会要罢免门亦无之皆不可晓熊克载于九月甲寅按日历十月二日乙丑回与执政同加恩尚带参知政事衔四日丁卯方书回辞免江西新命克甚误也况朱胜非尚在江西未罢回何由便除洪州楼钥拜罢录系于乙丑日盖得其的今从之 给事中洪拟试吏部尚书 尚书右司员外郎赵子画试太常少卿降授朝奉大夫权江东安抚大使司参议官姚舜明考功员外郎仇悆为左右司员外郎 朝散郎主管江州太平观潘良贵为考功员外郎朝奉郎主管临安府洞霄宫楼炤为兵部员外郎炤永康人秦桧所荐也 太常少卿苏迟枢密院检详诸房文字欧阳＜棥心＞请补外皆命为徽猷阁待制出守懋初见建炎元年言者以其非旧典争之乃并改集英殿修撰迟知处州懋知婺州二人改命在是月丁丑 右武大夫荣州团练使江南东路马步军副总管巨师古为神武后军统制 
　　丙寅降观文殿学士宣奉大夫江西安抚大使新知洪州兼淮南宣抚使朱胜非为中大夫分司南京江州居住时侍御史沈与求论胜非避事辞难且言马进陷九江由胜非赴镇太缓故贬胜非以寄禄官分务不带卿监官中书失之也胜非家传云胜非尝论镇抚使处置乖方之状又谓安抚大使名甚重而寔不及一小邑上皆是之而当轴者不乐讽言者指其逗遛之罪责官居住按吕颐浩初秉政与胜非无嫌又胜非所论乃范宗尹时事颐浩胡为不乐之今不取 诏自今诸郡守臣改移及罪罢者并不俟新官先次罢任令转运司选以次廉干官权行主管其帅臣则令监司权摄以言者奏罪罢之人无所顾藉肆为不法故也 直显谟阁江东转运副使王琮直秘阁福建转运使朱宗并罢张邦昌之僭位也二人自庶官擢为侍从至是用言者奏而斥之 初命福建制置使辛企宗移屯福州八月壬午而企宗留南剑州不进吕颐浩闻之是日下堂劄诘责企宗仍令斟量贼势如不能措置即具以闻当别遣将会范汝为请屯福州就粮企宗惧得罪乃言初受命招捉盗贼已招捉过二十三万余人汝为元系谢向等统辖之人已令叶棠说谕赴军前公参矣诏企宗系制置使毋得分彼此速往福州措置 
　　丁卯诏直秘阁李允文就大理寺赐死坐拥兵＜叐＞扈擅权专杀也 集英殿修撰知严州柳约权尚书户部侍郎 诏朝请郎耿延禧复龙图阁学士中书舍人程俱言京城之陷咎由延禧父子专以和议阻天下勤王之兵二圣未还艰危未济而乃起自废放尽还旧职何以慰天下之公议诏延禧复徽猷阁待制提举江州太平观宝文阁直学士赵子栎提举万寿观 责授汝州团练副使陈宥复昭宣使贵州防御使提举江州太平观以赦叙也初方腊之乱令中奉大夫张宛提点两浙刑狱挺身遁去诏贷死长流昌化军至是已叙旧官复以明堂恩还直秘阁言者奏其罪命乃寝宛武进人也 吏部言元祐党籍及元符上书三等邪人渡江籍记各已散失欲令逐家子孙各录告敕干照自陈从之既而直秘阁黄策以蔡京所书党碑及国子监所刊印党籍上书人名来上诏付吏部 
　　戊辰诏宝文阁待制新知广州林遹当苗刘之乱首请纳禄可除龙图阁直学士以宠其节日历于戊辰丁丑两书之会要在十四日丁丑盖出诰之日今从初旨 
　　己巳登州防御使权主管殿前司公事郭仲荀复护国军承宣使侍亲军步军都指挥使主管殿前司公事 中奉大夫卢襄复为太中大夫襄始坐事伪庭贬至是尽复之 诏陈啬之补迪功郎啬之未见 是日浙西安抚大使司统制官王德以黄榜招安水军统制邵青既而降之初青自镇江引舟师驻于崇明镇朝廷遣德往招捕德驻军青龙镇自率亲兵往崇明而为泥港所隔青先遣人铺板布钉签官军不知争渡而过多死于泥中青遥语德曰太尉后隔潮水我若以数百人棹舟扼守津要则太尉粮食不通而自毙矣然岂可扼人于险太尉其速归德曰邵统制汝壮士盍归朝廷乎青曰诺然军中不能不犯朝廷之法太尉可乞降一黄榜应以前罪犯一切不问则与太尉同归德许之折箭为誓言于朝诏以青改过自新可依所乞日前罪犯特与赦免德遣使持榜示青榜中有云官军昼夜攻打青等城上乞降青见之大怒其妻谓青曰汝不记作贼系狱我剪发馈汝今既如此乃欲负朝廷耶时副统制从义郎单德忠等皆欲受招惟统辖官阎在不欲后数日诸将晨谒青德忠即击杀在于坐谓众曰敢有不归朝廷者依此众默然青闻之挥涕而出曰单统制若欲得印当好相付胡为乃尔德忠食块自明然后劝青纳兵以赎罪青从之德忠即命倒旗枪通款状遂受招安此据赵甡之遗史修入但甡之记持榜事于十月乙亥而日历刘光世所奏状乃云据邵青公文今月六日承枢密院黄榜则其日乃己巳也或是初六日黄榜到而十二日阎在为单德忠所杀遂定降计耳日历九月丙辰降黄榜去己巳十四日甡之又云黄榜大概言王德掩杀水贼邵青其势困厄不欲广杀乞降榜招降与史所载差不同今从日历本语 
　　庚午户部尚书孟庾参知政事王明清挥麈后录云孟富文为户部侍郎绍兴辛亥之岁边遽少宁庙堂议乘隙削平诸路盗贼其方张者莫如范汝为乃以命韩世忠然病其难制或为州县之害当选从官中有风力者一人置宣抚使世忠副之众谓孟人物庞厚且尝为韩所荐首迁本部尚书遣之又以为韩官已高亦非尚书所能令乃欲以为同签枢上意已定时洪成季为礼部尚书吕丞相以孟除与成季参预之命同进上留拟状值连日假告而已传播初沈必先为侍御史尝击去成季至是沈召还旧列成季亦复为宗伯以吕丞相初拜未欲论也至是闻将大用亟奏成季罢去上意谓二相初拜荐二执政其一已先击去其一万一又有议之者二相俱不安矣遂亟批出富文除参知政事盖误当成季所拟官二相亦恐纷纷不复申前说然亦议定俟闽中使迁即罢之而会逢多事居位独久凡三年然后去国此尤谬误按孟庾以今年九月自户部除江湖宣谕使未尝兼闽中亦不除韩世忠是时辛企宗已在建宁朝廷又遣胡世将督捕十月二日洪拟始自琐闼迁吏书后五日庾即除参政又两日拟以沈与求论罢此时拟方丐外安得云上已留参政拟状数日也十一月五日庾除福建宣抚世忠副之其执政已弥月盖方滋误记而明清又因之今不取礼部员外郎王居正乞补外不许先是侍御史沈与求之论范宗尹也其言颇及居正故居正请外上谓辅臣曰宗尹既去朕常谕止责万格王俣二人余不可因宗尹进退卿等在庙堂且为朕力破党与上因谓吕颐浩曰刘光世与卿有故怨诸事略与应副颐浩具奏致怨本末因言臣蒙圣恩再使备位宰相躯命不足惜但观近日事尤费力秦桧曰颐浩所谓费力者盖恐小人不悦事多掣肘耳上曰但问搢绅公论小人何足恤熊克小历以居正为太常少卿按居正明年二月方迁此时少常乃赵子画也始与求再居言路或疑其论范宗尹所引用者悉出之与求曰近世人才以宰相出处为进退盖习以成风今当别人之邪正能否而公言之岂可谓一时所用皆不贤而使视宰相为进退哉 建武军节度使新知江州杨惟忠复为江西马步军副都总管屯洪州武经大夫江西安抚大使司统制官刘绍先知江州兼沿江安抚使时朱胜非在江州绍先不之礼由是胜非恨之 诏进纳授官人毋得注令录后又诏毋得注亲民及理法官 初四川制置使张深利虁路制置使王庶各以宣抚处置司之命檄所部监司并受节制知虁州韩迪以其不便密闻于朝诏张浚相度仍命施黔义兵毋得调往他路 徽猷阁直学士汤东野为江淮等路发运使代权邦彦赴行在 直龙图阁知婺州傅崧卿试秘书少监 起复宣义郎知溧水县高尧明叙宣教郎尧明俅子尝为户部员外郎靖康初停废至是遂为邑非旧制也 保义郎涟水军兵马监押刘靖为合门祇候 江东安抚大使司言李捧华旺已就招诏拣其兵隶诸将初张琪既遁捧等乃以所部就刘洪道招安寻以捧为武经大夫寿春府兵马钤辖旺为池州兵马都监既而洪道言捧所部精锐可得万人捧状貌伟健且勇于战斗虽语言鄙俚每合兵机又不矜能采用众谋以得下情观捧所长殆非庸将所及乃命神武前军统制王＜王燮＞以捧众赴行在十一月戊申壬申吏部尚书洪拟罢为龙图阁直学士知温州拟初除尚书而侍御史沈与求言其未尝历州县乃命出守 内侍杨公恕尝为康邸都监又从上在河朔至是以旧恩乞差遣三省欲与州都监上曰其人难使近民富直柔曰近一任钧者至密院干差遣陛下知其为人否上曰钧尤狠愎此曹稍不循理者不欲使之在左右遂已熊克小历载此事于八月壬申盖误 诏行在置宗正一司以武翼大夫越州兵马钤辖赵仲蒸权行主管时内外宗司分寓广潮泉三郡上以行在宗子无统属之人故有是命 敦武郎韩世良为合门宣赞舍人世良世忠兄也 中奉大夫新知梅州魏彦纯为中书门下省都点检文字彦纯彦明兄初自省吏出职至是吕颐浩复用之 
　　甲戌尚书吏部员外郎廖刚守起居舍人刚在吏部时尝言臣前所献幸闽之说姑备一时之急尔国家艰难亦已云极今乃图新之时故经营建康殆不可缓岁晚固所未暇俟有机会可乘当亲拥六师往为固守之计彼敌虽黠讵能妄意吾之虚寔而輙窥也哉且东南建国无异金陵臣闻刘豫在齐魏间省徭薄赋招徕人士诱以伪官安知不图吾根本地乎宜出其不意而徙居焉亦先事制人之道也及为舍人又言陛下游意翰墨博览群书亦可谓之好学然帝王之学与文士异因援孟子所言天下之本在身与大学之道治国平天下其端在正心诚意愿去末学之无益坐进此道则可以复群生矣 秘阁修撰孙近为尚书户部郎中近武进人也 直秘阁秦梓知台州　乙亥起复明州观察使狭西诸路都统制秦凤路经略使吴玠及金人战于和尚原大败之初金狭西都统罗索死完颜宗弼遂会诸道及女真兵合数万人谋入界宣抚处置使张浚命玠先据凤翔之和尚原以待之宗弼造浮梁于宝鸡县渡渭攻原玠及其弟秦凤兵马都钤辖璘率统制官雷仲等选劲弓强弩与战分番迭射号驻队矢接发不绝且繁密如雨敌稍却则以奇兵邀击断其粮道凡三日是夜大破之俘馘首领及甲兵以万计宗弼中流矢二仅以身免得其麾盖自入中原其败衄未尝如此也于是浚承制以玠为镇西军节度使璘康州团练使泾原路马步军副总管是役也玠所部全军转五万官资而朝请郎通判凤翔府兼经略司主管机宜文字陈远猷亦迁左朝散大夫直秘阁秉义郎合门宣赞舍人王喜迁左武大夫威州剌史宣抚司统领军马喜蒲城人靖康初金人破京师狭右大震喜聚壮士十八人不旬日附者甚众喜为立保伍法于常乐镇营建寨栅号王万年王庶为节制使奉授成忠郎已乃率所部归玠玠用为秦州兵马钤辖改知同州至是以奇功遂骤进始宗弼既趋江浙乃自淮南入狭西是行也及韩世忠战于大江刘锡战于富平吴玠战于和尚原凡三战而两胜盖世忠与锡失利至是宗弼为玠所败始自河东还燕山左副元帅宗维留宗弼在军中更以狭西副统萨里罕为狭西经略使将兵屯凤翔府与玠相持王之望西事记曰吴玠以一军见据和尚原金人屡攻之不克大破金人杀其大帅人多疑其不实夫吴玠之胜四太子之败固未可知然金若不败则今无四川矣按和尚原之捷蜀赖以全张汇所进莭要亦备言之非无实也张浚行状云尼玛哈在狭西病笃召诸大帅谓曰吾自入中国来未尝有敢婴吾锋者独张枢密与我抗我在犹不能取尔曹宜悉此意务自保而已乌珠出而怒曰是谓我不能耶尼玛哈死即合兵来攻按诸书此时尼玛哈在云中寔罗索死行状误也方玠之起师也檄河南镇抚司统制官董先董震自商虢出师为牵制之策先引兵而出道遇金人数百徇洛上败之遣使诣宣抚司伐其功欲得河东狭西经制使印且求饷其军浚以问利虁路制置使王庶庶请使之攻敌以示信苟不听吾绝之有词先与敌战则俱弊其来归我易与也使人告先曰馈饷远不可致辇金帛往矣诚能破女真宣抚司无所爱先信服庶身出秦川杀伤敌相当其兵耗失多无何天大雪先等乏绝归取偿于金州守将王彦诉其状庶遣二禆将行金州扬言兴元兵至先遁去此以晁公溯所作王庶传及日历中董震奏状参修庶传以为庶使人言先攻敌而震奏以为准吴玠公文今两存之庶不失实 降授朝议大夫宋伯友复集英殿修撰伯友靖康末知郑州坐失守得罪至是始复之 权吏部员外郎李元裕自湖南督上供纲泛海还行在是日至福州大金湾为盗所杀此据绍兴三年三月二十二日元裕母吕氏自诉状增入状云十月十二日在大金湾乙亥十二日也故附于此戊寅定江昭庆军节度使神武右军都统制江淮招讨使张俊以凯还除太尉移屯婺州 武德大夫合门宣赞舍人江东安抚大使司统制官王进知池州代神武后军统制王＜王燮＞赴行在时进统所部在池阳故就用之 诏枢密院先因童贯陈请过指挥更不施行如有可行事件令本院参酌取旨 初命两浙安抚大使刘光世宣抚淮南七州至是光世请铸淮东宣抚使印置官属给钱粮增将吏时已赐扬楚等诸郡钱各二万缗乃命铸真扬通泰承楚州涟水军宣抚使印余皆许之光世复请用便宜指挥不许 直秘阁河南镇抚司营田官任直清言河南残破民归业者尚罕所创营田全藉军兵恐力微难以号令乞镇抚使翟兴兼营田使从之己卯翊卫大夫福州观察使浙东马步军副总管兼温台明州防遏事辛道宗罢兼职初道宗既出会浙东副总管杨可辅上书言时政辞旨切直罢之此据赵甡之遗史富直柔因荐用道宗且创防遏司使领其事论者以为言故省 秘阁修撰德安镇抚使陈规以守御功升徽猷阁待制而奉议郎观察使权通判府事李忖亦加直秘阁　庚辰资政殿学士提举临安府洞霄宫谢克家知泉州 江淮招讨使张俊奏本军干办官郗渐从军有劳乞除直秘阁既而言者以为职名非所以赏军功乃进一官为朝请郎渐改命在二年一月庚午 奉直大夫淮东营田副使王实为淮南东路提点刑狱公事填复置阙武显大夫合门宣赞舍人知滁州寇宏知濠州武翼大夫知濠州李玠为枢密院准备将领日历九月四日丁酉武功大夫知濠州李玠奏乞委宣抚司捕王才十四日丁未武翼郎特差濠州兵马都监李玠奏乞下宣抚司严责近限剿杀王才奉圣旨李玠除知濠州令专一措置所书前后抵牾皆不可晓又绍兴二年正月癸丑江西安抚大使李回奏东南第六将阙乞差武翼大夫合门宣赞舍人李玠此所云阶官又与前两奏不同今且用第三奏俟考初王才据横涧山寨遣将丁顺围濠州两月不退权州事张德患之宏时在凤凰洲与德皆遣人诣宣抚使刘光世告急光世遣统制官郦琼率本部攻横涧山才急乃招顺归寨顺夜伏兵丛莽之中焚其营而去州人喜启门争出顺乘乱叩城城中出劲弓射之相持一饷间贼乃退时官军与贼皆乏矢悉破冡斵柩以为箭簳由是破伐无遗德自以守城之功在宏之下乃以州印授宏宏不辞德甚悔恨朝廷闻宏已在濠州故有是命日历宏玠除命于九月丙辰十月庚辰两书之而庚辰所书颇详又赵甡之遗史亦载此事于十月故附此但甡之以为朝廷授宏敦武郎与日历不同盖误辛巳直秘阁提举临安府洞霄宫王＜日奂＞提点江淮等路坑冶铸钱后半月复寝其命以言者论列也壬午尚书省言近分拨神武右军往婺州屯驻合用钱理须桩办缘行在至婺州不通水路难以津搬契勘便钱之法自祖宗以来行于诸路公私为便比年有司奉行不务经久致失信于民今来军兴调度与寻常事体不同理当别行措置诏户部印押见钱关子降付婺州召人入中执关子赴杭越榷货务请钱每千搭十钱为优润有伪造者依川钱引抵罪东南会子法盖张本于此 诏建州顺阳村张毅特补保义郎用枢密院请也毅受李芘招安屡与范汝为战故官之 是日福建民兵统领范汝为入建州汝为据建安众十余万至造黄红伞等制置使辛企宗用兵连年卒不能制及是汝为引兵入城守臣直秘阁王浚明以下皆遁贼遂举其城时承议郎叶斐权知瓯宁县为所拘即以斐权知州事熊克小历十二月建寇范汝为闻大军将至亟入据州城监司守宰以下皆遁去按日历十一月十七日庚戌知铅山县姚舜恭申范汝为以十月十九日据建州城逐处守倅十九日壬午也十一月十九日戊戌始命孟庾韩世忠克所云闻大军将至亟入据州城者恐误今并附此更湏详之也甲申起复龙图阁待制知兴元府利虁路制置使王庶升徽猷阁直学士初庶以本路军籍单寡乃籍兴元府兴洋州诸邑及三泉县强壮每两丁取一三丁取二与免户下物力钱二百千号曰义士每五十人为一队知县为军正尉为军副日阅武于县月阅武于州不半年有兵数万每遇州教则厚犒赏之教阅有方可以出战则令尉皆改京秩张浚言于朝故有是命其后合兴洋三泉四郡义士至七万余人至今不废此以庶附传吕大麟见闻录及晁公溯所作庶传参修王之望西事记曰张浚以王庶帅兴元制置利虁两路付之军士然官军甚少所将以为用者皆招安之盗又团结民兵号为义士兴元兴洋旋得七万人资妆旗鼓有类儿戏去年八月闻传金将以狭西之众数路大入南人震恐但营筑山寨搬粮清野为避伏计耳按兴洋义士可用西人类能言之之望所云盖休兵之后教阅废弛所致非庶时比也大麟所录云庶于兴元府兴洋金蓬阆达诸处令州县选强壮不半年有兵二十万而公溯所作传但云按兴元武康顺政舆籍得丁之伉健者七万余人号义士二书复不同按金州此时乃王彦所统庶无由可制其民大麟亦误也张浚奏状称庶劝诱兴元府兴洋州并三泉县良家子弟籍为义士今从之 直秘阁都大主管成都熙河五路茶马宣抚使司随军转运使总领西川财赋赵开升直显谟阁以张浚言其出卖茶引措置酒课增羡也时浚已用便宜特授开直龙图阁而朝廷不知故有是命日历二年四月八日张浚奏赵开自建炎元年至今年秋措置酒课增羡已升直龙图阁盖在朝廷降旨之前今附见此 金之围庆阳也帅臣杨可昇固守不下张浚承旨授可昇静难军承宣使言于朝朝廷疑可昇未落阶官不许据宣和诏旨杨可昇宣和末已为檀州团练使不知朝廷何以犹未知其落阶官也然可昇后已降敌或谓其诈降将有以报事泄遇害 宣议郎刘子翼知建州子翼子羽弟也朝廷闻李芘病亟故改命之子翼请降招安黄榜权住招军蠲明年夏税诸县尉权差武臣罢本州添差官审察县令凡六事吏户部看详除蠲税不行及添差官许终任外余从之子翼所请以十一月丁酉行下今并书之朝散大夫直秘阁滕膺特除名兴化军编管坐附会李允文也绍兴六年五月十三日量移人滕膺状绍兴元年六月二十一日蒙特旨除名勒停送兴化军编管念膺昨任京西路转运副使知州程昌＜宀禹＞于建炎四年正月内诈作被召离任临行拥兵恃强迫胁膺从军及至汉阳密告抚谕冯康国及节制军马李允文申述昌＜宀禹＞弃城拥胁之状李允文差干官富谊前来体究其富谊却恣受昌＜宀禹＞金银等物转与为地其允文用便宜指挥差昌＜宀禹＞权知荆南府膺方获脱身还本路偶因分镇罢司见允文说及昌＜宀禹＞诈称被召弃城不当复差知荆南允文恐膺陈诉上件因依遂勾抽送还兵级分剌诸军及拘拥膺入城其允文妄作等事悉不干预蒙刑部告示称膺未勒停前系充鄂岳辰沅州镇抚使李允文下参谋官念膺不曾充允文参谋官况允文下参谋从辟官许大年等已蒙录用独膺谪在远方乞照赦除落过犯有旨特放逐便 
　　乙酉同知枢密院事富直柔言祖宗时三衙用边功戚里班行各一人盖有指意上曰参用戚里固祖宗法然窒碍处多恐不可用 
　　丙戌武节大夫荣州团练使刘超知光州时超在公安宣抚处置使司干办官刘光辅以诏书抚谕超听命遂以超守光州王明清挥麈第三录张默荆州遗事云乃公在荆州说孔彦舟平钟相遂入蜀谒魏公行至虁州又遇剧贼刘超者拥数万众欲往湖南劫掠张又以告彦舟之言告之且言太尉或肯从我当并往宣抚司言之超亦听命驻军于虁州不为掳掠之计后遇刘季高自蜀被召趋朝持降书入奏朝廷大喜季高之进用由此而得之按日历绍兴四年闰四月二十二日超自叙状乃云刘光辅招安与默所记不合当考 按宋史系甲申日超行至黄州团风口为蕲黄镇抚使孔彦舟所袭其众皆溃超与余兵数百至蕲阳镇彦舟复邀入城夺其姬妾辎重然后遣超与光辅偕行小校赵进聚众走江州之瑞昌其徒渐盛 是晚行在越州火燔民居甚众戊子斩有荫人崔绍祖于越州市其弟光祖配琼州牢城以伪造上皇手诏自称大元帅故也事祖见二月丙戌 诏邵青以舟师赴行在 宣抚处置使张浚始闻熙河马步军副总管刘惟辅死状承制赠惟辅昭化军节度使赙银帛布各二百匹两官子孙十二人立庙于成州号忠烈此据宣抚司案牍 
　　己丑升越州为绍兴府以守臣陈汝锡有请也 斩修职郎李雱于都市雱为李成军正成败为太湖令所获以献至是诛之 录唐宰相张九龄十二世孙昭为中州文学 张琪自宣州遁去欲北降伪齐是日知承州王林所遣总辖官合门祇候张赛生擒之于楚州槛赴行在 
　　辛卯朝请郎知南康军陈敏识为江南东路转运判官令与叶梦得计置钱粮时敏识犹未赴南康也壬辰录程颐孙将仕郎易为分宁令后五日又官其家一人 
　　癸巳范汝为遣兵犯邵武军守臣朝散郎吴必明统制官合门宣赞舍人江西兵马副都监李山率兵与战众溃退保光泽县山遂走信州此据铅山县所申修入 
　　是月曹成引兵及马友战于潭州成败去复还攸县伪齐刘豫遣其将王世冲以蕃汉兵寇庐州守臣王亨以计诱世冲斩之大破其众豫置招受司于宿州又以其弟北京留守益为汴京留守知单州李俦知青州
  </div>
  <div class="pagination">
   <a href="建炎以来系年要录_page14.html">
    上一页
   </a>
   <span>
    ...
   </span>
   <a href="建炎以来系年要录_page10.html">
    10
   </a>
   <a href="建炎以来系年要录_page11.html">
    11
   </a>
   <a href="建炎以来系年要录_page12.html">
    12
   </a>
   <a href="建炎以来系年要录_page13.html">
    13
   </a>
   <a href="建炎以来系年要录_page14.html">
    14
   </a>
   <span class="current-page">
    15
   </span>
   <a href="建炎以来系年要录_page16.html">
    16
   </a>
   <a href="建炎以来系年要录_page17.html">
    17
   </a>
   <a href="建炎以来系年要录_page18.html">
    18
   </a>
   <a href="建炎以来系年要录_page19.html">
    19
   </a>
   <a href="建炎以来系年要录_page20.html">
    20
   </a>
   <span>
    ...
   </span>
   <a href="建炎以来系年要录_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
