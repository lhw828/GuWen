<!DOCTYPE html>
<html>
 <head>
  <meta charset="utf-8"/>
  <title>
   稽古录 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稽古录 - 第 5 页/共 7 页
  </h1>
  <div class="content">
   怀帝【炽】永嘉元年【春陈敏为其将顾荣所杀○东海王越出镇许昌○以南阳王模镇长安东瀛公腾镇邺汲桑攻邺杀腾秋荀晞击杀桑○琅邪王叡自下邳徙建康○贼帅石勒王弥皆降刘渊】二【汉永鳯元○夏王弥逼洛阳诸将击破弥于七里涧弥自轵闗奔刘渊渊以弥为征东大将军石勒为平东将军居乐平冬刘渊称汉帝○张轨感风疾作子茂摄州事】三【汉河瑞元○春刘渊徙都平阳○汉将刘景拔黎阳○夏石勒略钜鹿常山众十余万以张宾为谋主○东海王越还京师○冬刘聪刘曜刘景王弥合兵围洛阳越击走之】四【汉昭武帝聪光兴元○秋刘渊卒子和立欲尽讨诸兄弟弟聪杀和自立○石勒南侵洛阳遂至襄阳欲保据江汉张宾以为不可乃还○冬东海王越自将讨勒索头猗卢自云中入雁门并州刺史刘琨以五县处之】五【汉嘉平成玉衡元○春东海王越薨于甯平石勒追击其军尽屠○夏王弥刘曜石勒合兵陷洛阳帝蒙尘于平阳○秋汉将赵染陷长安杀南阳王模将军索綝贾匹履取长安○琅邪王叡督五州置百官○石勒攻荀晞王弥取之】六【春司空荀藩奉武帝孙秦王子业入长安立为太子○秋汉将刘粲攻刘琨拔晋阳索头猗卢救琨败汉兵琨表猗卢为代公○石勒引兵至淮南遇霖雨还狥河北取襄国居之又击王浚将段六春禽之】
　　愍帝【邺】建兴元年【春刘聪使怀帝着青衣行酒旧臣有哭者聪恶之遂害帝○夏太子即位○石勒以从弟虎为魏郡太守镇邺勒欲取王浚先卑辞厚礼以事之许推为天子】○【甲戌】二【春石勒袭幽州取王浚斩之○夏索綝击破赵染染走染又与刘曜入寇败麴允于冯翊○诏以张轨为凉州牧西平公轨寻薨子寔袭位○贼帅杜弢寇掠汝南】三【汉建元元○秋镇东将军王敦遣荆州刺史陶侃相州刺史甘卓击弢斩之敦始自选置荆江湘交广六州长史寖有跋扈之迹○诏以代公猗卢为代王食代常山郡○刘聪拜石勒为陜东伯得专征伐封拜牧守列侯以下】四【汉麟嘉元○春刘琨遣将姬澹将兵二万讨石勒澹兵败琨长史李以并州降勒琨走依幽州刺史段匹防○冬刘曜围长安城中食尽帝出降曜以索綝为不忠斩之】
　　臣光曰宣帝始以重望髙才防名魏室西却诸葛东举公孙若以忠顺终之足为良臣矣遭爽晏忌疾乗间而发专制朝柄诛鉏异已平昔之美埽地尽矣及景文相继遂迁魏祚武帝席卷全呉缵禹旧服恃其治安荒于酒色以开基之始不为逺图崇尚浮华败弃礼法惠帝昏愚不辨菽麦譬如万金之寳委之中衢无人守之安得不为他人有乎祸生于闺闼成于宗室骨肉相残而胡羯氐羌鲜卑争承其弊剖裂中原齑醢生民积骸成丘流血成渊防三百年岂不哀哉
　　【○代王猗卢为其子六脩所杀国人立其弟子郁律】
　　元帝【叡】建武元年【春初称晋王置百官以王导为骠骑将军録尚书事○刘聪幸臣郭猗王沈谮太弟又杀之○冬刘聪害愍帝以刘曜为相国】太兴元【前赵刘曜光和元○春王即位立子绍为太子○刘聪卒子粲立段匹防杀刘琨○秋祖逖督诸军屯雍丘以图中原汉司空靳凖谮诸大臣而杀之因弑刘粲自立冬刘曜石勒合兵讨凖灭之曜自立为帝】二【晋王保建康后赵明帝石勒元○春刘曜以石勒为太宰封赵王既而悔之杀勒使者始与勒絶夏曜徙都长安改称赵○冬石勒自称赵王大单于使张宾执朝政石虎督诸军○帝引刘隗刁协为腹心始与王敦有隙○南阳王保称晋王于祁山】三【春石虎攻厌次冀州刺史邵续出战为虎所禽○晋王保为其将张春所杀别将陈安杀春降刘曜秋梁州刺史周访卒以甘卓代之○又以谯王氶为湘州刺史以备王敦○张寔为妖人刘所杀弟茂袭位】四【春石虎拔厌次执段匹防以归○秋以仆射戴渊都督兖豫冀雍并五州镇夀阳丹阳尹刘隗都督青徐幽平四州镇泗口豫州刺史祖逖略定河南地闻王刘构隙知功不成冬愤恚而卒诏以弟约代领其众】永昌元【春王敦举兵向阙帝命王导将兵拒之导兵败于栗州刁协死刘隗奔石勒诏以敦为丞相都督中外敦杀周顗及戴渊○晋王保将陈安自称凉王夏王敦还武昌杀谯王氶及甘卓帝以忧崩】
　　明帝【绍】太宁元年【夏王敦徙屯芜湖将相岳牧皆出敦门四方贡献皆入敦府○秋石虎拔青州杀刺史曹嶷○刘曜攻斩陈安进临张茂茂称藩于曜】○【甲申】二【春石虎寇兖州刺史刘遐退保泗口夏张茂卒兄子骏袭位○王敦病甚帝用丹阳尹温峤谋下诏讨之秋敦遣将钱鳯将兵逼建康帝兵五千敦兵三万防敦卒其众自溃钱鳯王含王应皆死○冬石生屯洛阳祖约退保寿阳】三【春立子衍为太子○夏石勒将石良寇兖州杀刺史自淮以北司豫兖州皆没于勒○以陶侃都督雍梁荆湘四州○帝崩帝明敏有断时年二十七太子即位年五岁庾太后临朝后兄中书令亮秉政先是王导为政寛和亮以严猛代之众颇怨惧】
　　成帝【衍】咸和元年【夏大水○庾亮以遗诏裒进大臣而不及陶侃租约侃约不恱亮惧秋以温峤为江州刺史以备陶侃○冬石勒将石聪寇寿阳祖约求救亮不许厯阳太守苏峻救之聪走】二【庾亮恶苏峻兵强欲召之王导及尚书令卞壸皆以为不可亮不听召峻为大司农峻疑不赴乞补一荒郡不许峻乃与祖约谋起兵诛执政冬峻袭姑熟屠慈湖温峤欲入援京师亮不许曰吾忧西方过于厯阳】三【后赵太和元○春苏峻陷建康庾亮奔浔阳峻自称録尚书以祖约为太尉温峤推陶侃为盟主同讨峻约夏峻劫帝幸石头○石聪拔夀阳祖约走保厯阳○石虎伐刘曜至蒲坂秋曜大破虎于髙堠遂围洛阳○陶侃温峤攻石头苏峻出战而死其徒推峻子硕为主○冬石勒大破刘曜兵禽曜归杀之】四【春刘曜太子熙奔上邽石生克长安○祖约降于石勒杀之苏硕兵败走死○秋石虎灭刘熙徙氐羌十五万落于冀州】
　　臣光曰刘渊以匈奴遗种乗晋室之衰奄有河汾天下蠭起之众辐凑而归之石勒王弥皆北面为臣聪承其故业遂陷两都执辱二帝矜夸淫纵残暴无亲幸以病终坟草未生家为屠肆矣曜以疎族屡建大功专制闗中遭靳凖之乱兴师讨贼遂承汉业及扬戈陇阪则陈安授首投甲西河则张茂称藩亦戎狄之雄俊也然始与靳氏约降则非义终灭其家则非信使石勒因而自絶则非智乃知二三其徳而能成功者鲜矣及乗髙堠之捷以围金墉一战而跌生为禽虏虽其轻易以取祸亦不幸而夭亡也
　　【○冬将军郭黙矫诏杀江州刺史刘】五【赵建平元○夏饥疫○陶侃讨郭黙斩之侃徙镇武昌石勒称大赵天王行皇帝事秋勒即帝位使营邺宫以其子宏为大单于石虎为中山王虎自以功多怨怒徐光程遐劝勒除之勒不从○冬赵郭只拔襄阳太守周抚走还武昌】六【夏大旱】七【夏大水○秋陶侃使将军桓宣击赵复取襄阳以宣为荆州刺史复脩祖逖之政○冬帝迁居新宫】八【春蜀李寿陷宁州取南中之地○夏慕容廆薨子皝弟仁据辽东以叛○秋石勒卒石虎杀徐光程遐及勒后刘氏勒子堪太子请让位不许○冬石生据长安石明以洛阳叛虎皆击灭之○石聪以谯来降】○【甲午】九【赵海阳王延熙元○夏陶侃薨庾亮代镇武昌○秋李雄卒舎其子而以兄子李班为嗣○冬石虎废而杀之自称居摄赵天王○李雄子李越杀李班而让其弟期期以李越为相国以从父汉王寿镇涪○段兰破慕容皝于栁城】咸康元【赵武帝虎建武○成卬都幽公期玉恒元○夏石虎寇厯阳石遇围襄阳京师大震虎兵遇饥疫而还○秋旱○冬慕容皝乗冻攻慕容仁杀之代人逐翳槐而立猗防之子纥郍翳槐奔赵】二【春立皇后杜氏○旱○冬石虎作大武殿基髙二丈八尺教宫人占星及马射百工伎巧皆与外同虎荒于酒色国事皆委之太子邃】三【春石虎称大赵天王太子邃以其弚宣有宠于虎谋杀之秋虎诛邃以宣为太子○冬慕容皝自称燕王置百官遣使称藩于赵请兵以伐段氏防段辽攻蓟虎自将兵十余万伐之】四【汉昭文帝寿汉兴代昭成帝拓跋什翼犍建国元○春虎大破段辽拔令攴遣将纳翳槐于代纥郍奔燕虎以慕容皝不防令攴移兵讨之围栁城皝遣子恪击破之又破赵将麻秋于密云山○李期骄暴欲杀李寿寿起兵袭破成都废期自立更号曰汉○代王翳槐卒弟什翼犍立】五【秋王导卒中书监庾氷代导秉政○石虎以太子宣为大单于逮天子旌旗遣将防安寇沔南将军毛宝战没安掠七万户而还○冬庾亮卒庾翼代镇武昌○石虎将伐燕治兵于邺戎士五十万】六【春慕容皝破赵石城于边西遣使献捷册封皝为燕王皝又伐髙句丽髙句丽请和】七【春杜后崩○燕王皝袭赵幽州入髙阳虏三万余戸而还迁都栁城更命曰龙城又伐髙句丽焚九都髙句丽王出走虏其母妻及民五万余口】八【春髙句丽王称臣于燕以请和○夏帝疾甚庾氷以皇子丕幼且惧易世之后亲属愈疎请以帝弟琅邪王岳为嗣帝许之帝崩岳立○冬立皇后禇氏○石虎大发诸州兵百余万将入寇】
　　康帝【岳】建元元年【春石虎用太史赵揽言大阅而罢遣其将张防都击张骏骏主簿谢艾击破之秋李寿卒○蜀建宁上庸等五郡皆叛入于赵○宇文归将莫浅浑伐燕燕王皝击破之】○【甲辰】二【汉归义侯势太和元○春燕王皝以慕容翰为前锋伐宇文归归走漠北拓地千里○秋帝有疾庾氷欲立防稽王昱何充请立皇子聃帝崩聃即位年一岁禇太后临朝以昱録尚书○冬庾氷卒庾翼发六州兵将与燕凉共伐赵闻帝崩氷卒乃还屯夏口】
　　穆帝【聃】永和元年【春以禇太后父裒为兖州刺史○秋庾翼卒以徐州刺史桓温代镇武昌○李势弟广以势无子求为太弟不许大将鲜思明谏势怒杀广及思明思明曰国之不亡以我在也】二【汉嘉宁元○汉将李奕反死○冬桓温率所督六州之兵伐汉○张骏卒子重华立】三【春桓温留大兵于彭模以七千人直抵成都李势降○秋赵麻秋攻凉州谢艾击破之○石虎用沙门呉进言发六十万人昼夜修城死者数万太子宣出祭山川从戎卒八万虎曰我父子如此非天崩地陷当复何愁宣弟秦公韬有宠于虎宣恶之】四【秋宣使盗杀韬欲因虎临丧而弑之事觉虎烧宣虎幼子世年十岁其母刘曜女也虎爱之乃舎其长子燕公武彭城公遵而立世为太子以刘氏为后故东宫卫士皆谪戍凉州○燕王皝薨】五【赵太宁燕景昭帝儁元○春石虎即帝位东宫卫士作乱姚弋仲击斩之虎卒子世立夏世兄遵与姚弋仲苻洪冉闵自河内率兵入邺杀世而立遵夺苻洪雍州洪怒据枋头自称三秦王○秋禇裒闻赵乱伐赵大败而还○石遵欲杀冉闵冬闵杀遵立其弟鉴鉴复欲杀闵闵遂囚鉴尽杀诸胡】六【赵新兴王只永宁魏悼武天王冉闵永兴元○春冉闵杀石鉴称魏帝于邺石只称帝于襄国○夏只使石琨击魏魏将王泰击败之○苻洪为麻秋所鸩其子健杀秋因率众入闗逐赵将杜洪据长安】七【秦明帝苻健皇始元○秦苻健自称秦天王冉闵围襄国石只求救于燕及姚弋仲燕恱绾及姚襄救之闵败奔还邺只追之反为闵所败○夏赵将刘显杀只降魏】
　　臣光曰石勒以胡羯饿崛起皂枥之间连百万之众横行天下斲丧晋室东禽荀晞北取王浚西逐刘琨南举兖豫皆如俯拾地芥刘曜席战胜之威长驱伊洛有并吞山东之志勒举鞭一麾曜惛然就缚遂兼其国奄有中区羌氐咸服其才不有过人者能如是乎虎以悍戾之资济贪狡之志贼虐其孤而剽夺其位恃其诈力以凌人暴物穷奢极欲不可盈餍自以为非天崩地陷则抱子弄孙无复后忧及夫父子相残兄弟相攻尸浮漳滨家无噍积恶不已舍灭亡何适哉
　　【○梁州刺史司马勲伐秦不克】八【燕元玺元○春慕容恪伐魏虏冉闵杀之○姚弋仲卒其子襄为秦所破来降夏豫州刺史谢尚与襄共伐秦及秦主战颍上尚襄大败乃留襄屯淮南○秋燕慕容评拔邺虏魏太子智○冬燕王儁初称帝徙都邺】九【冬中军将军殷浩伐秦以姚襄为前锋既而疑襄遣使止之襄反击浩浩兵大败走保谯城襄收其资仗屯芍陂桓温表废浩官○冬张重华卒其庶兄祚废重华子曜灵而自立杀谢艾】○【甲寅】十【凉长宁侯祚和平元○春张祚称凉帝○初防稽王昱辅政引殷浩为宰相欲以敌桓温温因浩败奏免浩官而自伐秦夏破秦太子苌于蓝田进次霸上三辅郡皆降防食尽反为苌所败乃还秋苌卒秦主立苌弟生为太子】十一【秦越厉王生寿光元凉冲公靓建兴四十三○夏姚襄自称大单于○秦主健卒太子生立○张祚恶其将张瓘宋混欲杀之瓘混起兵攻姑臧杀祚复立重华之子靓为凉州牧西平公瓘为抚军将军秉政】十二【春秦主以谗杀司空王堕秦主猜忌残暴勲旧忠良害之略尽臣下皆朝不谋夕○姚襄寇许昌汝南秋桓温自江陵讨之大破襄兵于伊水襄奔平阳温遂入洛阳修复陵庙遣将军毛虎戍之而还○冬慕容恪拔广固虏段龛】升平元【秦宣昭帝坚永兴燕光寿元○夏姚襄合诸羌进据黄落秦广平王眉东海王坚击斩之襄弟苌率众降秦秦主忌眉之功杀之又欲杀坚坚与其将吕婆楼等共弑秦主而自立○秋立皇后何氏】二【春秦张平反秦主自讨降之以平子蜓为将○秦主任处士王猛以国政太后弟茍强谮之秦主怒斩强由是人无能问者○秋遣中郎将谢万屯下蔡郄昙屯髙平诸葛攸屯武阳以图北伐】三【秦甘露元○夏凉张瓘谋杀宋混废张靓而自立混攻杀瓘混为尚书令秉政○冬谢万等与燕大司马慕容恪战万等大败】四【燕幽帝暐建熙元○春燕王儁殂太子暐立朝廷闻之以为中原可图桓温曰慕容恪在忧方大耳○燕太师慕容根説恪废燕王而自立恪不从又劝燕王诛恪因欲篡位燕王杀之】五【夏凉宋混卒弟澄代为政○帝崩禇太后复立成帝子琅邪王丕○秋立皇后何氏凉张邕杀宋澄而代之冬张靓叔父天锡复杀邕而代之】


　　稽古録卷十三
&lt;史部,编年类,稽古录&gt;
　　钦定四库全书
　　稽古录卷十四
　　宋　司马光　撰
　　晋哀帝【丕】隆和元年【秋桓温表求北伐不许】兴宁元【夏进桓温大司马都督中外○凉张天锡杀靓而自立】○【甲子】二【帝因饵长生药有疾禇太后复览万几】三【秦建元元○春帝崩太后立帝弟琅邪王奕燕太宰恪攻拔洛阳虏将军沈劲】
　　海西公【弈】太和元年【夏旱○秋桓温移镇姑熟】二【夏燕太原王恪卒临絶谓燕主曰呉王垂有文武长才陛下若任之以国可以少安不然二虏将有窥窬之志○秋秦并州牧晋公栁及秦主母弟双皆举兵反】三【秦主使王猛及将军杨威世分讨栁双秋皆斩之】四【夏桓温伐燕破燕将慕容厉于黄墟燕太傅评欲奔和龙呉王垂自请击温大破温于枋头防秦兵救燕温遂遁还评忌垂有功欲害之冬垂出奔秦燕叛秦秦王猛邓羌攻燕洛阳取之○桓温归罪于西中郎将袁真】五【春真据夀阳叛降于秦寻卒子瑾代之夏秦王猛将兵六万伐燕燕太傅评将兵三十余万御之秋桓温围夀阳秦王猛拔晋阳冬猛大破评于渭源遂进围于邺秦主自将兵六十万助之邺溃燕王奔昌黎秦人追而获之】
　　臣光曰慕容氏世为君长保有海隅及廆始大属晋室版荡诸夏之民皆襁负归之廆拊循劳来收其髦俊以赞国政逺奉王命以示大顺务农积谷秣马厉兵以窥邻国之衅故能斩将刈旗大啓土宇皩承其遗烈恢大前功于是吞段辽并宇文俘高丽翦夫余蚕食幽并而与强赵为敌矣及石氏内乱儁乗时而动驱厉精蓄鋭之兵以埽离散土崩之众无不顺风而靡遂走王午服张平戮段龛禽冉闵左萦右拂而幽并青冀悉定矣暐之立也太宰恪佐之内修政事养士爱民外开封疆威行
　　邻敌及评为政妬宗室勲贤之人逐之以资邻敌君闇臣鄙以当苻坚王猛之威安得不亡乎
　　简文帝【昱】咸安元年【春桓温斩袁瑾○夏秦符雅伐氐氐主杨纂降○冬桓温入朝用郄超计废海西公立丞相防稽王昱为帝又杀武陵王晞诏加温为丞相】二【春秦慕容桓据辽东叛讨平之　夏秦以王猛为丞相阳平公融为冀州牧秋立皇子昌明为太子　帝崩　遗诏以桓温辅政如诸葛亮故事　温望帝临崩禅位见遗诏不悦疑侍中谢安王坦之为之】
　　孝武帝【昌明】宁康元年【春温入朝伏甲欲诛王谢谢因觉之乃止还屯姑熟疾甚急求九锡安故缓之秋温卒九锡遂不行　冬秦　甲将杨安攻拔成都益州郡县皆入于秦　戍】二【夏蜀民张育杨光率巴獠围成都秋秦邓羌击斩之】三【夏秦王猛疾病秦主为之祷于南郊猛曰晋虽僻逺若王谢在愿陛下勿加兵慕容姚氏我之仇雠必为后患宜早除之　秋猛卒秦人巷陌皆哭】大元元【春以桓冲为车骑将军镇姑熟　夏秦茍苌击张天锡天锡出降　冬秦苻洛击代王什翼犍其子寔君弑什翼犍以降秦人分其国为二部使刘库仁刘衞辰分统之　什翼犍子珪奔独孤部久之国人共迎立之改称魏徙都平成】二【魏道武帝珪元】三【春作新宫　秋帝入新宫】四【春秦长乐公丕及茍苌入寇拔襄阳虏中郎将朱序　夏拔盱眙虏将军毛操京师大震　兖州刺史谢攻盱眙秦师遁去】五【夏秦征北将军行唐公洛反于和龙围阳平公融于中山秦主使步兵校尉吕光击之光生禽洛于中山进攻蓟斩洛兄北海公重秦主赦洛徙之凉州秋秦王召阳平公为中书监以子长乐公丕为冀州牧】六【夏荆江州大水】七【秦东海公阳等谋反秦主皆赦不杀　秋秦吕光将兵七万取西域秦主议入寇姚苌慕容垂劝之权翼曰晋未有大衅谢安桓冲皆江表伟人未可也苻融曰陛下宠育】
　　【鲜卑羌羯布满畿甸今倾国逺去无后患乎皆不聴】八【夏桓冲伐秦　秋秦主步骑九十万入冦冬将军谢石谢等大破秦师于淝上获苻融秦兵死者十八九　秦主使慕容垂安辑河北　句町王翟斌反苻丕使垂讨之垂亦反　甲鲜卑乞伏国仁据陇右　申】九【燕成武帝垂元后秦武昭帝姚苌白雀元　春桓冲卒以谢安都督十五州　慕容垂自称燕王围邺　慕容起东闗　慕容冲起平阳夏姚苌讨军败畏诛亦反　吕光击拔龟兹　褚太后崩　慕容为冲所杀秋冲进逼长安冬慕容暐死将军刘牢之救邺】十【前秦哀平帝丕太安西秦宣烈王乞伏国仁建义元　春慕容冲称帝夏刘牢之及慕容垂战于邺牢之败还　将军任权攻秦益州取之　慕容冲攻秦主留太子宏守长安出奔五将山宏亦寻走冲入长安　秋姚苌执秦主杀之　谢安救秦闻秦败乃还安卒帝弟防稽王道子代安秉政　苻丕称帝于邺吕光自西域还至姑臧闻秦王败自称为凉州刺史】十一【前秦髙帝登太初后秦建初燕建兴凉懿武帝吕光太安魏登国元　春燕王称帝　慕容冲为其将所杀　姚苌称帝　夏慕容永称帝于长子　冬前秦主兵败走东垣将军冯该斩之邺降于燕　前秦苻登称帝于陇东】十二【春前秦主以乞伏国仁为苑川王　秋立子徳宗为太子　张天锡世子太豫起兵攻吕光光遣其将彭晃击斩之　冬后秦将姚方成击前秦雍州刺史徐嵩杀之】十三【西秦武元王干归太初元　春谢卒　夏乞伏国仁卒弟干归立称河南王　冬前秦主围后秦主营不克】十四【凉麟嘉元　春吕光称凉帝　前秦主留辎重于大界自将攻安定秋后秦主袭大界获其辎重及毛后冬以防稽王道子为丞相州牧加殊礼　帝荒耽酒色委政道子道子亦荒淫国政殽乱】十五
　　【春以中书令王恭都督青幽等五州　夏后秦将军魏掲飞反时前秦主犹在安定后秦主自以兵二千击掲飞灭之　秋帝以幸臣王国寳为中书令国寳专权恣横】十六【冬前秦主及后秦主战于安定前秦败魏主灭刘卫辰尽收其故地攻击邻国所向輙克魏于是悉降河南诸部卫辰子勃勃奔薛于部】十七【春句町王翟钊攻燕燕主击破钊于滑台尽有其众钊奔长子依慕容永　冬以黄门郎殷仲堪为荆州刺史仲堪及王恭尚书令王珣皆有宠于帝道子及王国寳恶之】十八【春凉王以鲜卑秃髪乌孤为河西鲜卑大都督　冬后秦主苌殂太子兴立前秦主闻之喜大赦起兵击后秦　魏王击薛于部破之薛于　甲送勃勃于后秦　　午】十九【前秦主崇延初后秦文桓帝兴皇初元　夏燕主攻慕容永灭之　后秦将尹纬大破前秦主于废桥前秦主走入马毛山　秋后秦主攻前秦主杀之前秦太子崇奔湟中】
　　臣光曰石氏之强也氐羌之属无不内徙而为臣一朝失驭而角立为患理固然也苻洪徘徊枋头有虎据中原之志以犍为不肖然犹西取闗中并姚襄却桓温遂为强国坚以雄才英略加之慈惠忠信举王猛于布衣任之以政勲旧不能离亲戚不敢妬非至明能如是乎故能吞强燕举河西兼巴蜀包汉沔俘索头屠龟兹奄有天下十分之九五胡之盛未有如坚者也观其举百万之众以攻晋先为之除宫筑第以待其君臣意以为罗中之禽往无不获也及一战而败遂颠沛不振昔之俘囚降虏皆起而为敌数月之间冦雠徧于四方戎马塞于郊甸以至身死人手子孙殄灭何哉论者咎坚宠信羌与鲜卑而伐晋彼皆睹其迹而言之未逹其本也要之坚恃其强大易而无备此其所以败亡也夫
　　【冬乞伏干归攻杀崇自称西秦王　凉迁于乐都】二十【春燕主使太子寳击魏魏人徙河西以避之　秋秃髪乌孤击乙弗折掘二部破之始贰于凉燕师还不设备冬魏王袭击燕师于参合陂大破之死者十七八】二十一【燕惠闵帝寳永康凉龙飞魏皇始元春燕主自将伐魏拔平城魏王引兵入东隂山夏燕主还殂于上谷　秋帝崩　魏王伐燕悉取并州之地初建台省置百官　冬魏出井陉河北皆应之唯中山邺信都不下围之】
　　安帝【徳宗】隆安元年【南凉武王秃髪乌孤太初北凉段业神玺元　春燕主奔和龙　凉将段业自称凉州牧李嵩称炖煌太守　夏王恭殷仲堪举兵讨王国寳道子斩国寳以谢之乃罢兵　冬魏拔中山】二【燕昭武帝盛建平南燕献武帝徳魏天兴元春魏拔邺慕容徳奔滑台自称燕王　夏燕兰汗弑惠闵惠闵子盛杀汗　秋魏迁都平城冬魏初称帝　王恭殷仲堪及桓温子皆反道子以世子元显为都督讨之恭败死诏谕释仲堪等】三【秦始燕长乐凉灵帝纂咸宁北凉天玺元春段业自称凉王　魏伐南燕拔滑台　夏元显始辅政　秋慕容徳攻拔广固都之　秃发乌孤卒弟利鹿孤立　冬桓击杀殷仲堪夺其荆州又杀杨佺期夺其雍州　妖贼孙恩陷三呉青兖州刺史刘牢之破之凉懿武殂太子绍立绍庻兄纂杀绍自立】四【南燕建平南凉康王利鹿孤建和西凉武昭王李暠庚子元　春凉主弟反死　夏李暠自称凉公　孙恩复入余姚杀谢琰　秋秦主击乞伏干归干归奔南凉既而降秦慕容徳称帝】五【燕昭文帝熙光始凉建康公隆神鼎北凉武宣王沮渠防逊永安元　春秦遣干归还苑川　魏伐秦至河东　夏孙恩冦丹徒防国司马刘裕击诛之　卢水胡沮渠防逊杀段业自称凉州牧　凉吕隆弑凉王自立秋燕段舆作乱燕主被伤而殂太后欲立长君乃废太子定而立燕主叔父熙冬元显欲诛桓反】元兴元【南凉景王傉檀昌元　春元显以刘牢之为前锋讨与牢之连和元显兵败死徙道成于成安自为丞相録尚书夺牢之兵牢之自杀　秃髪利鹿孤卒弟傉檀立　夏秦姚硕伐凉吕隆降复以为凉州刺史　魏主大破秦兵】二【春孙恩妹壻卢循冦东阳刘裕击走之　秋吕隆畏秃髪傉檀之逼纳地于秦　冬桓簒位国号楚迁帝于浔　甲阳　辰】三【魏天赐元　春刘裕起京口刘毅起广陵以讨大破桓谦于覆舟山劫帝走江陵裕以司徒王谧录尚书立留台谧以裕为都督徐等八州夏裕推武陵王遵承制封拜　何无忌攻拔浔阳　刘毅及战于峥嵘州败走死荆州别驾王康产奉帝返正于江陵桓振桓谦袭杀康产击破刘毅于灵溪卢循陷广州】义熙元【南燕北海王超太上西凉建初元　春刘毅拔江陵振谦走帝还京师　蜀人谯纵反自称成都王　桓振复入江陵寻败死刘裕出镇京口　夏以卢循为广州刺史　秦以秃发傉檀为凉州刺史　冬李暠徙治酒泉　南燕献武殂兄子超立】二【秋南燕主称藩于秦以请其母秦人与之　秦主始崇尚佛敎广建墖庙州郡事佛者十室而九】三【夏武烈帝赫连勃勃龙升后燕惠懿帝高云正始元　夏秦安北将军赫连勃勃据朔方叛自称大夏天王击秃髪傉檀破之　秋燕主熙出其后符氏将军冯跋先有罪亡在外潜入龙城立望之养子高云为燕主执熙杀之　冬王谧卒　秦主召乞伏干归为尚书留太子炽盘监其国】四【南凉嘉平元春以刘裕为扬州刺史録尚书　夏将军刘敬宣讨谯纵至黄武粮尽而还　冬秃发傉檀初称凉王】五【北燕文成帝冯跋太平西秦更始魏明元帝嗣永兴元　春南燕冦淮北夏刘裕伐南燕　乞伏干归逃归苑川秦姚强救南燕防夏王勃勃败秦兵秦追姚强还冬燕离班弑其主云冯跋诛班因自立　魏道武为其子绍所弑国人杀绍立绍兄嗣】六【春刘裕拔广固执南燕主超斩之】
　　臣光曰慕容垂以美才茂功不容于昏乱之朝自归于秦秦主以国士遇之淮南之役不乗人之约亦足以少偿其愧矣垂之去燕燕人如失其父兄及其还也人向之如趋市故数年之间掉马棰从容而取故业自然之势也寳不克负荷开门延敌坐而待攻又不能固守中山无故遁逃朞年之间蹙国待尽子弟亲戚翦为仇雠进退失据卒陨其身何其愚也盛以孺子孤穷自投于仇人之怀终踞其喉而剚其腹以成其志而复其位自非智勇过人能如是乎不幸遇盗而夭熙以一妇人之故遂亡其国彼何人哉徳以燕室至亲居方伯之任总南夏之师敌至不能御民散不能安君穷不能救尽防其田而夺人之田以居之其智仁勇皆无足称者然礼贤纳谏以保全青土可谓善败者不亡矣超以声伎之故轻犯强敌又不能用善谋自取灭亡惜哉
　　【沮渠防逊败南凉王于穷泉南凉迁乐都　卢循乘虚入冦杀何无忌取江州　夏刘裕还京师卢循进至蔡州仆射孟昶自杀循退屯浔阳　秋沮渠防逊败西凉世子歆于马庙　秦茍林桓谦防谯纵之师冦荆州刺史刘道规击斩之　卢循冦荆州道规又破之　冬刘裕遣将孙处自海道取番禺裕破卢循于左里循走】七【春沮渠防逊攻南凉南凉王遣子为质以和　夏卢循死于交州　冬秦杨嵩伐夏军败嵩自杀　沮渠蒙逊伐西凉西凉世子歆击破之】八【北凉始西秦王炽盘永康元　夏以刘裕为荆州刺史　西秦乞伏公甫弑其主干归太子炽盘讨斩之刘毅心不服刘裕衣冠多附之秋裕遣其将王镇恶袭杀之　冬沮渠蒙逊迁姑臧自称西河王】九【夏凤翔元　春刘裕杀豫州刺史诸葛长民以朱龄石为益州刺史　　甲秋龄石击斩谯纵梁益皆平　寅】十【魏神瑞元　夏南凉唾契汗乙弗叛南凉王自击之西秦王乗虚袭乐郡虏南凉世子武台南凉王无所归乃降西秦西秦鸩杀之　魏王迎后于秦】十一【刘裕击荆州刺史司马休之雍州刺史鲁宗之救之夏休之宗之兵败于秦】十二【秦主永和魏泰常元　秦鲁宗之以秦师冦襄阳　姚兴殂子立　秋刘裕伐秦仆射刘穆之摠摄内外秋遣将军檀道济王镇恶趣许洛沈田子入武闗冬大破秦兵于桓谷秦主弟豫州牧洸以洛阳降裕修复陵庙置守卫诏加裕九锡裕不受】十三【西凉王歆嘉兴元夏魏人师于河上以救秦朱龄石击却之斩阿薄于秋王镇恶入长安获秦主斩之】
　　臣光曰姚弋仲以西羌酋帅立于二石之朝以鲠直勇果著名而保其耆艾岂非忠信之福也襄才气豪迈兼资文武有孙策之风然适晋不容攻秦见杀亦其命也苌借父兄之烈值苻氏之衰鸣鼓中原丑类云集不能报旧君之徳乗其穷约而弑之其不仁甚矣兴承父之志奄有闗中凉夏诸豪靡不率服然处攻战之世不能收罗英俊以治国训兵而专率臣民译经拜佛及继世骨肉内离冦敌外侵遂亡其族虽器业之不肖亦兴贻谋之未逺也
　　【裕欲留长安经略赵魏冬刘穆之卒乃留幼子义真镇长安使王脩王鎭恶沈田子等辅之而还　西凉王暠殂】十四【夏昌武元　春夏王冦长安傅之击却之沈田子杀王镇恶义真杀田子又杀王脩冬宋公以朱龄石镇雍州召义真还夏王追破义真于青州击朱龄石于潼川虏之遂陷闗中　帝崩宋公立皇弟琅邪王徳文】
　　恭帝【徳文】元熙元年【夏真兴元　春进宋公爵为王　夏王勃勃称帝　秋刘裕徙镇夀阳】宋武帝【裕】永初元年【西凉李恂永建西秦建元　春沮渠防逊称藩于夏　夏晋帝召王入辅遂受晋禅封晋帝为零陵王】
　　臣光曰晋室既衰中原云扰戎狄方张之气弥漫河洛薰烝岱华宫阙芜没陵庙隳焚元帝以宗室疎属遁居江表天下士民有思晋者皆褁粮而归之国扵荆扬之间子孙相承不絶如线独明帝英武克清大憝不幸享国不永自余孱弱孤危外陵内叛寄命于虎狼之口几遇吞食者数矣然卒能保其位号宗庙血食百有余年何哉有王导卞壸温峤陶侃谢安谢幼度为之臣也羣贤既没使道子元显之徒辅之败亡不亦宜乎
　　【秋立子义符为太子　沮渠蒙逊灭西凉杀西凉王歆弟恂自称凉州刺史】二【秋鸩杀晋零陵王沮渠蒙逊诛李恂灭之】三【夏帝崩司空徐羡之中书监傅亮领军将军谢晦受遗诏辅政太子即位年十六　魏主服寒食散有疾立子焘为太子临朝聴政　冬魏司空奚斤入冦拔滑台】
　　营阳王【义符】景平元年【春魏拔洛阳　夏魏主自攻虎牢拔之兖豫州郡多入于魏防大疫魏主还　冬魏元明殂】
　　【甲子】文帝【义隆】元嘉元年【魏太武帝焘始光元　春废庐陵王义真为庻人寻杀之　夏徐羡之等以少帝多失徳废为营阳王寻弑之迎立荆州刺史宜都王义隆　秋蠕蠕冦魏云中盛乐魏主击走之】二【夏主昌承光元　春徐羡之傅亮上表归政上始览万机上聪明仁厚勤于聴断江左之治称元嘉焉　秋夏王勃勃殂子昌立冬魏主击蠕蠕至漠北蠕蠕走】三【春诛徐羡之傅亮遣中领军到彦之征北将军檀道济讨荆州刺史谢晦帝自将兵继其后道济大破晦于隐矶获之帝自芜湖还　以江州刺史王为司徒　冬魏王袭夏徙万余家而还遣奚斤击拔长安秦陇氐羌多应之】四【春魏王巡幽州　帝幸丹徒　夏魏主攻夏拔统万城夏主昌奔上邽　冬魏主如中山】五【西秦王慕末永凉承夏主定胜光魏神防元　春魏奚斤攻夏主于安定擒夏主昌余众立昌弟定为主奔平凉奚斤追之为定所擒夏西秦王炽盘殂】六【春以荆州刺史彭城王义康为司徒　立子劭为太子　夏魏主击蠕蠕逾汉至溧水蠕蠕絶迹西走】七【春左将军到彦之侵魏取河南地　秋燕主跋殂弟杀跋子百余人而自立　冬魏将军安颉复取洛阳虎牢进攻滑台到彦之引还　魏主大破夏兵拔平凉夏主走保上邽闗中皆入于魏】八【凉义和燕主太兴元　春檀道济救滑台　夏主灭西秦虏西秦主慕末　魏安颉司马楚之攻拔滑台河南复没于魏　夏吐谷浑慕璝袭上邽执夏主定送魏　秋魏主以崔浩为司徒使改定律令又遣兼太常李顺拜沮渠蒙逊为凉州牧凉王】九【魏延和元春魏主立子晃为太子　秋魏主伐燕取六郡围和龙不拔　燕故废太子崇及弟朗邈以辽西入于】
　　【魏】十【凉哀王牧犍承和元　夏凉王蒙逊殂子牧犍代立　魏永昌王健仆射安源伐燕　冬氐王杨难当陷汉中据有梁　甲州　魏主如隂山北　　戌】十一【春魏赫连昌叛走获斩之并诛其羣弟　夏秦凉二州刺史萧思话击破氐人梁州平　冬魏主如云中】十二【魏太延元夏魏主如云中河西　秋魏乐平丕伐燕徙六千口而还　冬魏主如定州遂如邺】十三【春诛江州刺史檀道济　魏将军娥青古弼击燕燕求救于髙丽遣兵迎之夏燕王奔高丽杨难当据上邽秋魏乐平王丕击夺之　魏王如河西冬如固阳】十四【春魏主如幽州夏如云中秋如河西冬复如云中凉王牧犍遣其世子封檀朝于魏】十五【春高丽杀冯】十六【春魏主如定州以氐杨保宗为秦州牧镇上邽　夏魏主用崔浩谋伐燕王牧犍秋围姑臧牧犍降徙凉州三万余家于平城留乐平王丕镇凉州而还　蠕蠕伐魏至七介山平城大骇　冬张掖王秃髪保周叛魏】十七【魏太平真君元　春凉王牧犍弟无讳举兵攻魏拔酒泉　秋魏主如隂山魏永昌王健击秃髪保周斩之沮渠无讳降　冬以彭城王义康为荆州刺史江夏王义恭为司徒诛前丹阳尹刘湛】十八【春魏主封蠕蠕郁久闾乞归为朔方王　冬杨难当冦汉川　晋宁太守衅松子反宁州刺史徐循讨平之　冬魏将军奚春克酒泉】十九【春魏主亲诣道坛受符箓　夏沮渠无讳走度流沙灭鄯善而据之　凉王暠孙李寳据炖煌　梁秦刺史刘真道破杨难当仇池平　魏主如隂山北　难当入朝于魏】二十【春魏主如中山　魏人救仇池　夏杨保宗叛魏魏人执之弟乂徳代领其众　秋魏主袭蠕蠕大破之　冬魏主命太子副理万机总统百　甲揆诸功臣皆以爵归第　　申】二十一【夏吐谷浑慕利延杀其兄子纬代立纬弟叱力延奔魏　秋魏主如河西遂至漠南　冬魏晋王伏罗击破慕利延慕利延奔白兰】二十二【夏魏成周公万度归擒鄯善王真逹　秋魏主如隂山北使高凉王讨慕利延追至雪山慕利延奔于阗　魏卢水胡盖呉反　冬太子詹事范晔谋反诛废彭城王义康为庻人　魏永昌王仁高凉王将兵掠淮泗之北】二十三【春魏主如长安悉坑境内沙门毁佛像　夏交州刺史檀和之伐林邑克之魏人诛盖呉】二十四【春魏主如中山杀沮渠牧犍】二十五【春魏主廵定州及上党　夏魏主以交趾公韩跋为鄯善王赋役其人比之郡县　秋魏万度归破焉耆　冬魏主北击蠕蠕至受降城不见虏积粮留戍而还】二十六【春帝幸丹延秋魏伐蠕蠕】　二十七【春魏主如洛阳南侵悬瓠　夏魏杀司徒崔浩魏主如隂山　秋将军王谟攻魏滑台江夏王义恭出屯彭城冬魏主济河谟退走魏主遂南侵城邑皆望风奔溃魏主至步都下震惧人皆荷担而立帝遣使犒师请和】二十八【魏正平元　春魏师退徐豫青冀二兖杀畧无余　夏魏主杀高凉王　魏太子晃卒魏主如隂山冬又如隂山】二十九【魏文成帝濬兴安元　春魏中常侍宗爱弑太武立其子南安王余冬又杀之殿中尚书长孙渇侯尚书陆丽诛爱立太子晃之子濬渇侯与太宰元夀乐争权魏人皆杀之复行佛法　帝以太子劭失徳欲废之久而不决】三十【春劭以东宫兵弑帝江州刺史武陵王骏起兵讨劭荆州刺史南郡王义宣雍州刺史臧质应之夏骏至江宁即帝位将军宋循之入建业执劭及弟　甲始兴王濬杀之　魏主如隂山又如中山　　午】
　　孝武帝【骏】孝建元年【魏兴光元　春立子子业为太子荆州刺史南郡王义宣豫州刺史鲁爽江州刺史臧质兖州刺史徐遗寳反夏王谟讨平之义宣等皆死　魏主如隂山冬又如中山信都】二【魏太安元　秋雍州刺史武昌王浑有罪自杀】三【春魏主立其后冯氏及太子　秋魏主如河西　魏渔阳公尉春击伊吾拔其城】大明元【夏魏主如隂山】二【春魏主如辽西遂如信都秋又如河西冬北度漠蠕蠕絶迹逺遁】三【夏削南兖州刺史竟陵王诞官爵诞不受命而反以沈庆之为南兖州刺史讨之　魏主如隂山　秋沈庆之拔广陵斩诞悉诛城内男丁以女口赏军】四【魏和平元　夏都下疫　秋雍州水　魏阳平王新城等击吐谷浑什寅破之冬诏司空沈庆之讨缘江蛮】五【春魏主如中山信都　帝幸江乗　夏雍州刺史海陵王休茂反将军尹庆斩之　秋帝幸琅邪】六【夏魏主如隂山秋如河西】七【春帝廵南豫南兖二州　夏魏主如隂山秋田于河西　冬帝廵南豫州太后妃主皆行遂猎于姑熟　甲又幸歴阳帝侈靡淫酒宋业始衰　辰】八【夏帝崩太子即位年十六淫荒无度太宰江夏王义恭尚书令柳元景辅政　魏主如隂山秋如河西　扬州诸郡旱饥人饿死十六七民多盗铸钱转伪小商货不行】
　　明帝【彧】泰始元年【春魏主如楼烦　废帝杀江夏王义恭及栁元景　夏文成殂献文年十二大将军乙浑杀司徒陆丽等自为丞相专朝政秋废帝幸姑熟欲杀徐州刺史义阳王昶昶奔魏冬杀太尉沈庆之帝狂悖益甚将杀诸叔其叔湘东王彧因帝左右竒寂之弑帝而自立　江州刺史晋安王子勋起兵于浔阳郢州刺史安陆王子绥防稽太守浔阳王子房临海王子顼皆应之】二【魏献文帝天安元　春子勋称帝南徐徐司豫青冀湘广梁益十州皆应之四方贡尽归浔阳　魏人诛乙浑建安王休仁督诸军击子勋等秋大破之子勋等死诸州平　冬立子昱为太子　魏师入冦】三【魏皇兴元　春将军张永沈攸之及魏将尉元战于吕梁永攸之大败遂失淮北四州及豫州河西地　秋以沈攸之为南兖州刺史伐魏】四【春交州人李长仁据州叛　妖贼攻广州杀刺史羊希将军陈伯绍讨平之　魏慕容白曜入冦围东阳　冬发诸州兵伐魏】五【春魏人拔东阳虏青州刺史沈文秀　夏魏王立子宏为太子】六【春魏大饥　夏魏大将军长孙观破吐谷浑拾寅于曼头山　秋蠕蠕伐魏魏主与战于女水大破之冬魏人杀慕容白曜】七【魏孝文帝宏延兴元　夏帝有疾鸩建安王休仁秋又杀巴陵王休若文帝孝武诸子孙诛戮殆尽　魏主如隂山　魏主好黄老薄荣利欲禅位于叔父京兆王子推羣臣固请乃禅位于太子自为太上皇帝国之大事以闻】泰豫元【春蠕蠕伐魏　夏帝崩帝猜忍奢侈宋道益衰苍梧王即位年十岁尚书令袁粲防军将军褚渊辅政　魏主如隂山　冬蠕蠕伐魏太上皇击走之】
　　苍梧王【昱】元徽元年【夏魏长孙观击吐谷浑拾寅秋魏主从太上皇如河西拾寅降　冬魏太上皇南巡至怀　甲州河北饥人多饿死　寅】二【夏江州刺史桂阳王休范反至新亭右衞将军萧道成击斩之其党杜黒蠡进陷东府杀中领军刘勔羽林监陈显逹击破之　秋魏将元兰冦蜀汉以萧道成为中领军与司徒袁粲尚书令禇渊右仆射刘秉共秉朝政】三　四【魏承明元　夏魏冯太后鸩杀太上皇自临朝称制　秋建平王景素据京城反左仆射萧道成总统众军讨斩之　帝日夕执兵游戏市里人畜逢无免者道无行人门皆昼闭宗室羣臣多被屠戮又恶萧道成欲杀之】
　　顺帝【准】升明元年【魏太和元　秋萧道成与越骑校尉王敬则因帝左右杨玉夫杀帝立弟安成王准道成镇东府专朝政袁粲镇石头　冬荆州刺史沈攸之举兵向阙　袁粲刘秉谋诛萧道成道成杀之　沈攸之攻郢城不拔】二【春攸之败走死华容雍州刺史张敬儿克江陵　萧道成为太尉都督十六州　夏杀兖州刺史黄回　秋加萧道成殊礼】
　　齐高帝【道成】建元元年【春封齐公夏进爵为王受宋禅封宋帝为汝隂王寻害之刘氏王侯皆幽死】
　　臣光曰晋室渡江以来君弱臣强祸乱相继至于元兴而桓氏簒位高祖首唱大义纠合同志起于草莱之间奋臂一呼凶党瓦解遂枭灵寳之首奉迎乗舆再造晋室厥功已不细矣既而治兵誓众经营四方扬旗东征广固横溃卷甲南趋卢循殄灭偏师西上谯纵授首锐卒北驱姚面缚遂汛埽伊洛脩奉园陵震惊旃裘之心发舒华夏之气南国之盛未有过于斯时者也然区宇未一躁于天位委弃秦雍以资冦敌使大功不成惜哉文帝勤于为治子惠庻民足为承平之良主而不量其力横挑强胡使师徒殱于河南戎马饮于江津及其末路狐疑不决卒成子祸岂非文有余而武不足邪夫以孝武之骄淫明帝之猜忍得保首领以没于牖下幸矣其何后之有
　　【秋立子为太子司空褚渊仆射王俭辅政帝性清俭常曰我治天下十年当令黄金与土同价】二【夏魏人冦夀阳豫州刺史桓崇祖拒却之　秋魏主如泰山】三【春魏主南廵至信都　魏南郡王嘉入冦　魏主如肆州】四【春帝崩武帝即位　夏立子长懋为太子　秋褚渊薨】
　　武帝【】永明元年【夏车骑将军张敬儿　甲有罪诛　河北饥　　子】二【春魏主命陇西公琛尚书陆叡为东西二道大使褒善罚恶　自中原防乱以来百官皆无俸禄夏魏主始置百官俸禄犯赃满一匹者死】三【春魏主诏羣臣下至工商各上书极谏冬又诏使者循行州郡与牧守均给天下之田还受以生死为断劝课农桑　魏主精勤政治从善如流哀矜百姓亲礼贤俊恭俭仁爱常谓史官曰直书无讳人君无史将复何惧】四【春魏主初服衮冕朝飨朝臣立党里邻三长定人户籍夏又制五等公服秋制朱衣玉佩起明堂辟雍等威仪文物粲然可观】五【春以皇弟豫章王嶷大司马皇子竟陵王子良为司徒　魏主诏定乐章非雅者去之　秋蠕蠕伐魏魏陆叡击却之　冬魏主诏诸州党里推贤而长者敎其里人慈孝友悌　魏大饥】六【春诏太子长懋于宣猷堂临讯　夏将军陈显逹拔魏醴阳】七【春以髙帝兄子豫州刺史西昌侯鸾为右仆射】八【秋皇子荆州刺史巴东王子享擅杀参佐八人又杀将军尹略已而单舸自归丹阳尹萧顺之杀之　魏冯太后崩魏主依古礼服防三年初太后以魏主聪叡恐不利冯氏幽闭欲杀之王丕等固谏得免魏主不以为怨】九【夏魏主始进蔬食　魏将长孙百年击吐谷浑俘获三万余人　秋魏主议养老礼迁道坛于桑干之隂　帝幸琅邪城】十【春以竟陵王子良为尚书令○魏主罢诸逺属及异姓为王者降为公夏魏主颁新律令　秋魏阳平王颐仆射叡督十二州击蠕蠕】十一【春文惠太子薨　夏立太子子昭业为太孙　秋魏主立子恂为太子　帝崩中书郎王融谋立竟陵王子良不果太孙即位以西昌侯鸾为尚书令秉政　魏主大兴兵南伐至洛阳羣臣固谏乃定迁都之计　冬魏主如邺】
　　【甲戍】明帝【鸾】建武元年【春魏主自邺复入洛阳　夏竟陵王子良薨　秋魏主北巡至隂山废帝狂狡荒纵谋诛西昌侯鸾鸾以兵入宫废帝为鬰林王仍杀之立其弟昭文鸾欲移国祚先翦除】
　　【高武子孙江州刺史晋安王子懋欲诛鸾不克而死冬废昭文为海陵王寻杀之鸾自立　立子寳卷为太子　魏主迁都洛阳遂南冦悬瓠】二【春魏主济淮攻钟离徐州刺史萧惠休拒却之司州刺史萧诞又破魏师魏师乃退　夏凉州刺史萧懿破魏师于汉中　魏主自徐兖还洛阳禁羣臣胡语胡服　秋魏主如邺】三【春魏主改姓元氏　夏魏师攻司州栎城戍主魏僧珉击破之　魏太子恂不乐华俗逃归代都冬废恂为庻人】四【春魏主立太子恪　魏主北廵至平城夏西巡至长安　秋魏立皇后冯氏　魏主入冦沔北南阳诸郡相继亡败冬又冦司雍二州遣中庶子萧衍御之又遣度支尚书崔慧景救之】永泰元【春魏人拔新野　太尉陈显逹救雍州将军萧惠休救夀阳　悉诛高武子孙豫州刺史裴叔业败魏师于淮北　魏败崔慧景萧衍于邓　夏防稽太守王敬则反将军刘山阳讨斩之　秋帝崩　魏主自悬瓠还如邺】
　　东昬侯【寳卷】永元元年【春陈显逹拔魏马圏魏主救马圏显逹大败魏人杀冯后　夏魏孝文帝殂于谷塘　秋杀仆射江祐　州刺史始安王遥光据东府反将军萧坦之讨斩之冬江州刺史陈显逹反崔慧景讨斩之】二【魏宣武帝恪景明元　春裴叔业卒兄子植以夀春降魏诏崔慧景讨之慧景反围台城豫州刺史萧懿兴兵斩慧景以懿为尚书令冬杀懿　荆州刺史萧頴胄雍州刺史萧衍举兵内向】
　　和帝【寳融】中兴元年【春颖胄立荆州刺史南康王寳融为帝　夏魏咸阳王禧谋反诛　萧衍攻郢城大破东昬将呉子阳等于嘉湖秋鲁山郢州江州南豫州相继降溃衍进破东昬将李防士于新亭冬复入石头东昬闭宫城自守　尚书令萧頴胄卒　东昬将王珍国张稷弑东昬而降　宣徳太后临朝以萧衍録尚书承制行事】
　　梁武帝【衍】天监元年【春初封梁公进爵为王　齐鄱阳王寳寅奔魏　齐帝冬还至姑熟禅位于梁奉齐帝为巴陵王寻害之】
　　臣光曰高帝以功名之盛不容于昬暴之朝逆取而顺守之亦一时之良主也明帝自以得于不义猜忌高武子孙诛夷殆尽深戒东昬以先事制人而大臣疑惧祸变相寻卒亡其国夫不务令徳而杀人以自安自古以来未有能济者也
　　【夏江州刺史陈伯之反寻败奔魏　秋益州刺史刘季连反　冬立子统为太子】二【夏新定律令魏人封萧寳寅为齐王　　甲益州刺史邓元起克成都　申】三【魏正始元　秋将军马仙琕及魏将元英战于义阳仙琕败魏遂取司州　蠕蠕伐魏　冬行梁州事夏侯道迁以州降魏】四【春交州刺史李凯反长史李稷讨平之　冬魏将入劎閤围涪城　临川王宏督诸军侵魏】五【春魏秦泾州反将军元丽讨平之　秋徐州刺史王伯敖及魏中山王英战于隂陵伯敖败将军栢和及魏邢峦战于孤山和又败遂失兖州临川王宏兵溃于洛口所亡万计　冬魏攻钟离】六【夏钟离大水将军曹景宗羣叡破魏中山王英于邵阳州斩获万计】七【魏永平元　秋魏主立后高氏　魏冀州刺史京兆王愉反将军李平讨平之又杀太师彭城王勰　冬魏悬瓠镇主白早生杀豫州刺史司马悦以城降魏尚书邢峦击斩之】八　九【春作缘淮塘　诏皇太子以下皆入学】十【春魏青齐徐兖饥盗杀东莞琅邪太守以朐山入魏魏徐州刺史卢昶赴之冬将军马仙琕大破魏军斩馘十余万复朐山城】十一【魏延昌元　冬魏主立子诩为太子先是魏立太子必杀其母以防女主之乱至是始不杀其母胡充华】十二【春魏大饥死者数万　魏恒　甲肆二州山鸣地震逾年不已　午】十三【冬作浮山堰　魏司徒高肇率步骑十五万冦益州】十四【春魏武帝殂太子诩立年六岁领军于忠执政召高肇还杀之废高太后为尼徙居金墉　秋魏尊胡充华为太后临朝称制出于忠为冀州刺史冬魏将崔亮围将军赵祖悦于硖石】十五【魏孝明帝诩熙平元　春魏人拔硖石赵祖悦死】
　　【秋淮堰破缘淮城戍村落十余万口皆漂入海】十六【春诏织锦者不得为仙人鸟兽之形以其裁翦有乖仁恕宗庙牲牢皆代以麫荐用蔬果朝野喧嚣以为宗庙去牲乃是不复血食帝终不从】十七【魏神龟元　秋魏高太后殂于瑶灮寺】十八【春魏征西将军张彜子瑀请沙汰武官有羽林千余人烧彜第杀瑀敺伤彜胡后不能讨大赦以安之魏于是乎失政识者知其将亡矣　夏帝于无碍殿受佛戒　秋魏胡后游嵩髙】普通元【魏正光元　秋魏侍中元义中常侍刘腾矫太后诏归政于魏主幽太后于北宫杀太傅清河王怿腾义总兵专政相州刺史中山王熙起兵诛腾义不克而死　蠕蠕主阿那瓌奔魏魏送还北】二【春魏将军奚康生谋杀元义不克而死以刘腾为司空　夏义州刺史文僧明以州入魏　秋大匠卿裴遽督诸军侵魏魏荆州刺史桓叔兴以众降　蠕蠕主郁久闾侯匿伐奔魏　魏东南秦州氐皆反败河间王琛】三　四【春蠕蠕阿那瓌伐魏魏使左丞元孚谕之阿那瓌执孚北遁　刘腾卒魏主始　甲得与太后相徃来　冬铸铁钱　辰】五【春魏沃野镇人破六韩抜陵反败魏临淮王彧于五原夏魏秦州人莫折大提反寻死子念生代立　将军元树侵魏所向辄克秋念生东侵岐陇魏齐王萧寳寅讨之冬念生据凉州】六【魏孝昌元　春魏徐州刺史元法僧以州降　诏豫章王综镇彭城　魏萧寳寅大破莫折念生于黒水　夏魏胡后复临朝诛元义　念生大破魏将崔延伯于泾川　蠕蠕杀破六韩拔陵　豫章王综奔魏魏复取彭城　魏柔镇人杜洛周反】七【春魏定州人鲜于修礼反击破魏河间王琛秋贼帅元洪业斩修礼请降贼党葛荣杀洪业魏章武王融杀之　冬杜洛周拔魏幽州执行台常景　元树攻夀春魏扬州刺史李宪降是时魏胡后淫乱四方反叛中外恶之】大通元【春司州刺史夏侯防伐魏　帝幸同秦寺舍身　葛荣拔魏殷州莫折念生大破萧寳寅于泾川　秋魏相州刺史安乐王鉴反寻败死　泰州人杜粲杀念生　冬魏将元庆和以涡阳降　魏萧寳寅据雍州反　葛荣拔魏冀州】二【魏孝荘帝子攸永安元　春雍州人侯终徳逐萧寳寅　魏孝明帝殂胡后诈立皇女又立孝文曽孙钊为帝　葛荣灭杜洛周　魏大都督尔朱荣晋阳勒兵济河立长乐王子攸为帝　沈胡太后及幼主于河杀王公以下二千人　魏郢州北青南荆豫州皆来降　夏魏河间人邢杲反　秋魏高平镇人万俟丑奴反　尔朱荣率骑七千禽葛荣于滏口降其众百万　冬立魏北海王颢为魏主遣将军陈庆之衞送还北】中大通元【夏魏上党王天穆讨邢杲平之　陈庚骑拔虎牢魏主奔河北元颢入洛阳尔朱荣攻杀元颢魏主还　秋帝幸同泰寺舍身羣臣以钱二亿万奉赎冬魏巴州降】二【魏东海王晔建明元春魏将尔朱天灮讨万俟丑奴萧寳寅于安定皆擒之　夏复以元悦为魏主送还北　秋魏荘帝诛尔朱荣仆射尔朱世隆奔高都立长广王晔为帝冬尔朱兆袭洛阳弑庄帝】三【魏安定王朗中兴元春世隆等以元晔疏逺立广陵王恭为魏帝世隆执朝政天灮据闗右兆据并州将高欢屯信都　夏昭明太子薨　魏高欢起兵讨尔朱氏　秋立子纲为太子冬高欢立渤海太守元朗为帝】四【魏孝武帝脩永熙元　春魏南兖州降遣太尉元法僧伐魏　高欢拔邺尔朱度律及天灮兆合击之大败于韩陵兆奔晋阳夏欢杀天灮度律及世隆废元恭元朗而立平阳王脩秋欢自邺击兆兆奔秀容欢遂居晋阳】五【春高欢袭尔朱兆灭之　魏孝武用侍中斛斯椿之言疑忌高欢杀其党司空高干始与欢有隙　夏魏东徐州降甲寅】六【东魏孝静帝善见天平元　春魏秦州刺史侯莫陈悦杀闗西大行台贺拔岳夏夏州刺史宇文泰收岳岳击悦斩之孝武以泰为闗西大行台秋孝武出屯河桥高欢将兵淮河孝武西奔长安以宇文泰为丞相秉政欢追至华隂而还立清河王世子善见为魏主徙都邺孝武又与泰不平冬泰酖孝武而立南阳王寳炬　诏以元庆和为魏主侵魏】大同元【西魏文帝寳炬大统元　春元庆和为魏行台元晏所败不得进　西魏主立后乙氏及太子钦　东魏将司马子如攻西魏潼闗冯翊皆不克　冬北梁州刺史兰钦攻汉中复梁州】二【春高欢袭西魏夏州拔之以其世子澄为尚书令入辅魏政　冬初与东魏和亲　高欢自蒲津伐西魏使大都督窦秦攻潼闗】三【春宇文泰击窦泰斩之欢　秋宇文泰攻东魏农拔之　冬高欢自蒲津击西魏泰与战于沙苑大破之俘斩七万欢走泰遂济河击蒲坂汾绛皆下之还屯冯翊又使开府独孤信攻洛阳拔之梁陈以西多降西魏】四【东魏元象元　春东魏攻西魏拔南汾颖豫四州　魏主欲结蠕蠕为援废乙后纳其女为后高欢亦纳蠕蠕女为夫人　秋东魏行台侯景围洛阳宇文秦奉西魏主以救之高欢击破西魏师于河隂遂攻洛阳　冬西魏复取洛阳襄广以西复西属】五【东魏兴和元　东魏主立后高氏　秋东魏人城邺作新宫】六【夏西魏行台宫延和陜州刺史宫元庆率众降东魏】七【交州人李贲反】八【春西魏初置六军　冬高欢围西魏仪同王思政于玉璧西师不出乃还】九【东魏武定元　春东魏北豫州刺史高慎据虎牢降西魏宇文泰将兵援之高欢与泰战于邙山泰兵大败俘斩六万欢追至农而还虎牢洛阳皆入东魏甲子】十【春李贲称帝于交趾　帝幸京口　秋西魏尚书苏绰更造新法颁于州郡百姓便之】
　　十一　中大同元【春交州刺史杨防讨李贲平之夏帝幸同泰寺舍身奉赎如前是夜同泰寺灾　冬高欢攻西魏晋州刺史韦孝寛于玉璧五旬不拔死者七万人欢愤懑成疾烧营而遁之】太清元【春帝复舍身如前　高欢卒侯景与世子澄有隙据河南十三州降西魏西魏将王思政入据颖川景徙镇豫州秋景复叛西魏来降冬诏贞阳侯渊明将兵攻彭城以助景与东魏行台慕容绍宗战兵败渊明为战所虏】二【春侯景及慕容绍宗战于涡阳景大败走保夀春河南地复入东魏秋帝复与东魏和亲景惧而反冬景济江立临贺王正徳为帝攻建邺陷东府诸州援兵至者三十余万莫有鬬志自相抄夺而已】三【春侯景陷台城废萧正徳江淮以北多入于魏　夏帝以忧崩　高澄拔頴川执王思政　秋西江督防陈覇先杀广州刺史王景仲荆州刺史湘东王绎遣世子方等攻湘州刺史河东王誉方等败死高澄为奴所杀弟洋袭位】
　　简文帝【纲】大寳元年【齐文宣帝高洋天保元　春西魏悉取汉东地　夏湘东王使将军王僧辩攻杀河东王誉誉弟岳阳王詧以雍州入西魏东魏静帝逊位于齐　秋侯景将任约拔江州王僧辩攻郢州刺史邵陵王纶纶死安陆宇文泰伐齐至陜】二【春魏文帝殂　侯景悉兵西上取郢州围巴陵夏湘东王使将军胡僧祐陆法和击之擒任约景败走王僧辩追之所向辄克秋景废帝为晋安王立豫章王楝冬景弑帝废楝而自立】
　　元帝【绎】承圣元年【魏废帝钦元　春王僧辩陈覇先破斩侯景僧辩镇建业覇先镇京口突厥破蠕蠕杀阿那瓌　夏益州刺史武陵王纪称帝　魏将逹奚武攻取梁州　冬湘州刺史陆纳反王即帝位】二【夏王僧辩平湘州　秋武陵王纪引兵东下至江陵败死　仆射王裒请徙都建业】
　　【帝不从　魏将尉迟迥克成都取益潼二州　冬诏王僧辩镇姑熟　齐王破契丹于平州又破突厥于朔方　宇文泰杀　甲魏尚书元烈　　戌】三【魏恭帝廓元　春魏主有怨言泰废之立其弟齐王廓齐王屠山胡蠕蠕冬魏将于谨及萧詧入冦围江陵帝犹讲老子赋诗援兵未至城陷帝被害魏人虏男女十余万口为奴婢立萧詧为梁王居江陵为魏附庸】
　　敬帝【方智】绍泰元年【后梁宣帝詧大定元　春王僧辩陈覇先立晋安王方智为梁王　夏齐主大破蠕蠕于沃野　齐人送萧渊明为梁主王僧辩迎立之陈覇先袭杀僧辩复立梁王为帝　冬南豫州刺史任约泰州刺史徐自徽以齐兵袭据石头覇先击大破之约等奔齐】太平元【春魏依周礼立六官　齐仪同萧轨及任约等众十万入冦至钟山陈覇先击大破之虏轨以覇先为丞相　冬宇文泰卒遗令兄子防辅世子觉以为政魏封觉为周公寻受魏禅】
　　臣光曰后魏之先世居朔野有国久矣道武乗燕氏之衰悉举引弓之众以慿陵中夏马首所向无不望风奔溃南取并州东举幽冀兵不留行而数千里之地定矣继以明元太武兼有青兖包司豫摧赫连开闗中枭冯洪吞辽碣虏沮渠并河右高车入臣蠕蠕逺遁自河以北逾于大漠悉为其有子孙称帝者百有余年左袵之盛未之有也及孝文嗣世乃贬戎狄之俗脩帝王之政崇儒雅兴礼乐其风声文采蔚然可观矣宣武懦弱不克负荷宠信谗谀贼虐亲贤元氏之业于兹始衰重之以孝明幼冲胡后淫恣嬖幸盈朝政出多门赏罚无章纪纲大壊守令贪残黎民愁怨盗贼蠭起日滋月益上之人曽无悛心而内自暌离以招外盗于是尔朱荣乗之而起兴晋阳之甲直指伊洛母后幼主沈于回顔公卿百官血濡马足虽孝荘勇决手刃贼臣而枝党四集祸不旋踵孝武恶高欢之偪逃遁入闗遭宇文之祸不能自脱东西分裂相继皆亡呜呼人主当国家全盛之时宴安怠惰以失其威福之柄及民心已去祸乱已成虽有明防之才犹不能救况庸君乎
　　陈武帝【霸先】永定元年【周明帝宇文毓元　春周闵帝称天王　萧勃据广州反都督周文育侯安都平之　周闵帝欲诛晋公防秋防弑闵帝立其兄毓　冬受梁禅】
　　臣光曰武帝当齐之季任居方面危不自安乗时奋起以除昏主而成大业及享国日久普通大通之际遭魏氏衰微王公牧守繦属而归之戎车北征至于洛汭观其勤身约已好尚文雅拊循士大夫亦可谓恭俭寛惠之君矣然以万乗之主为桑门之行屈身倾国以奉浮屠恩胜于威纪纲不立信佞臣之谋贪河南之地弃与国宠叛人遂使台城覆没老而馁死江淮以南鞠为荆棘其知未足称也夫徳泽不能及而享其大利圣人祸之譬如悦盗财之贼而延之入室财不可得而防其所有必矣其子孙各拥强兵列居重镇不救君父之危而窥间乗便更相屠灭元帝于兄弟之中残忍尤甚是以虽翦凶渠而克复故业旋踵之间身为俘馘岂特人心之不与哉亦天地之所诛也
　　【周文育侯安都讨湘州刺史王琳败没】二【春王琳立梁永嘉王荘为帝居郢州求助于齐　齐北豫州刺史司马消难以州入于周　夏帝幸荘严寺舍身寻还宫　秋周文育侯安都逃归　齐王脩广三台淫湎暴虐而任尚书令杨愔为政内外清肃】三【周武成元　夏齐王悉诛诸元三千余人　北江州刺史熊昙朗杀司空周文育而反　侯安都破王琳兵于左里　帝崩以兄子临川王蒨为嗣　秋周王称帝立子伯宗为太子　冬齐文宣帝殂晋阳　王琳冦大雷】
　　文帝【蒨】天嘉元年【齐孝昭帝演皇建元　春太尉侯瑱大破王琳琳及萧庄奔齐　诛熊昙朗　武帝子衡阳王昌来自长安沈之于江　夏周晋公防鸩杀明帝立其弟邕　齐王殷幼弱叔父常山王演杀宰相杨愔等秋演废殷自立立太子百年　冬周将独孤盛冦巴湘】二【周武帝邕保定齐武成帝湛太宁元　春周将殷亮以湘州来降　夏初与齐和亲　秋破周将贺若敦复取武陵等六郡冬齐孝昭帝殂废其太子百年立弟长广王湛　缙州刺史留异反司空侯安都讨之】三【齐河清梁明帝岿天保元　春齐主立太子纬　梁宣帝殂江州刺史周迪反　帝弟安成王顼来自长安　留异奔晋安东阳平　夏齐娄太后殂　秋齐冀州刺史高归彦反大司马段韶讨擒之】四【春周迪奔闽州刺史陈寳应纳之　夏帝舍身于太极前殿侯安都以骄慢赐死　秋周迪冦临川将军章昭逹击之　冬周柱国杨忠与突厥合兵　甲二十万伐齐并州齐主自如晋阳御之　申】五【春齐大败周师于晋阳城西　夏齐杀乐陵王百年　齐人归宇文防之母于周　秋突厥伐齐幽州　周晋公防伐齐使尉迟迥围洛阳○冬齐主自晋阳如洛阳太师段韶大败周师尉迟迥○章昭逹讨陈寳应留异擒之闽州平】六【齐温公纬天统元　春周主逆突厥女为后夏齐武成帝以灾变传位于太子纬自称太上皇帝军国大事咸以闻　秋获周迪斩之】天康元【周天和元　夏帝崩太子伯宗即位防弱政事皆决于司徒安成王顼】
　　临海王【伯宗】光大元年【夏湘州刺史华皎叛入于周周将元定将兵助之遂入郢州秋大将军淳于量击大破之皎奔江陵虏定以归】二【秋齐始与周和亲　冬章太后下令废帝立安成王顼齐武成帝殂武成奢淫无度齐政始衰】
　　宣帝【顼】大建元年【春立子叔寳为太子　冬将军欧阳纥据广州反】二【齐武平元　春章昭逹讨欧阳纥斩之　秋齐主立太子恒　齐以中领军和士开为尚书令是时齐主荒纵士开及嬖臣高阿那肱穆提婆等用权恣横异姓王者百余人开府千余人至于犬马皆受官爵赋繁役重民不聊生】三【夏齐段韶攻周汾州拔之　秋齐琅邪王俨杀和士开寻被诛冬初与周和亲】四【周建徳元夏周主诛晋公防始亲万机励精为治中外翕然周人将伐齐而患齐丞相斛律灮乃以谣言间之】
　　【齐仆射祖珽复加谮毁秋齐主杀斛律灮废斛律后立胡后寻又废之立穆后】五【春齐高阿那肱为丞相　帝遣开府呉明彻略地北边屡破齐　甲兵取秦泾和合四州　冬拔夀阳斩王琳　午】六【春齐朔州行台高思好反尚书令唐邕讨斩之　周叱奴太后崩武帝行三年之防　夏周主断佛道二敎立通道观以壹圣人之道　诸将侵齐淮北秋周主如云阳衞王直反于长安诛死】七【秋周主下诏数齐主罪恶大兴兵自河南伐齐逼洛阳破河隂焚浮桥齐高阿那肱救之防周主有疾而还所得三十余城皆弃之　呉明彻大破齐师于吕梁】八【齐隆化元　春周太子赟西廵遂伐吐谷浑冬周主自河东伐齐拔晋州齐主自晋阳救之围晋州垂克以冯淑妃故弃军先还晋阳齐师大溃周主乗胜逐之齐主留安徳王延宗守晋阳而奔邺延宗自称帝周主攻拔之】九【齐幼主恒承灮元春齐主传位于太子恒周师克邺齐主奔青州又使太子传位于任城王湝齐王将东奔高阿那肱引周兵追擒之任城王湝据州不下周齐王宪讨平之周封齐主为温公寻杀之】
　　臣光曰神武以高世之略平尔朱之乱功大势盛为魏武所疑虽有逐君之慙而能惓惓尽恭以事静帝没身不怠此其可称者也文襄有俊才而无重徳悖慢无礼终陨身于奴文宣淫湎残暴甚于桀纣而能信用贤臣委之以政威加邻敌终其天年盖亦有以得之矣孝昭明逹恺悌实有齐之令主享国不永惜哉武成骄淫奢纵齐业始衰后主继之昏狂尤甚诛翦忠良信用谗邪十年而亡已为幸矣
　　【冬呉明彻攻周徐州】十【周宣政元　春呉明彻及周将王轨战于吕梁明彻大败将卒三万皆没帝惧始缮完以备周　夏突厥伐周幽州周武帝自将五道击突厥至云阳遇疾殂武帝英武勤俭四方畏服周宣帝即位杀齐王宪立后杨氏】十一【周静帝阐大象元　春周宣帝杀王轨传位于太子阐自】
　　【称天元皇帝骄奢狂恣立五皇后悉遣亲王之国建东京发兵作洛阳宫脩长城民不堪命夏突厥伐周并州　冬周将韦孝寛拔夀阳梁士彦拔广陵江北地皆入周】十二【春周杞公亮反韦孝寛讨平之夏周宣帝殂静帝尚幼御正刘昉内史郑译矫诏以太后父隋公杨坚受遗辅政坚悉召诸王入朝稍】
　　【稍诛之相州总管尉迟迥郧州总管司马消难益州总管正谦皆起兵讨坚秋坚使郧公韦孝寛击迥杨公王谊击消难蒋公梁睿击谦迥谦死消难来奔】十三【隋文帝杨坚开皇元春周主禅位于隋】臣光曰文帝以闗中之众东迎孝武收疲败之兵抚贫困之民任贤使能列官布职明部分务农桑以辅魏室虽以高氏之强不能陵也其所为典法施于后世可不谓贤乎武帝以英杰之资受制强臣恭黙端拱十有余年须其罪盈恶熟为众所弃一旦除之若拨防振槁可谓知刚知柔智勇兼备者矣然后亲统六师以征东夏齐之险阻不守士卒不战数月之间缚其君臣致于鼔下使有周之境东渐于海南傅于江虽魏室全盛之时不能及也惜乎宣帝恣其淫侈逞其竒谲自絶于天结怨于民不及三年而为异姓所有悲夫
　　【夏隋主立后独孤氏及太子勇改周官皆如汉魏命仆射高颎纳言苏威定律令　秋隋废洛阳宫　将军周罗睺拔隋胡墅萧摩诃伐隋江北　隋高颎入冦】十四【春帝崩始兴王叔陵谋弑后主伏诛归胡墅于隋以和隋师还　隋主以晋王广镇并州秦王俊镇洛州蜀王秀镇益州皆领行台　夏隋】
　　【作新都于龙首山　冬隋太子屯咸阳备突厥】
　　长城公【叔寳】至徳元年【春隋迁于新都改郡为州　突厥沙鉢略可汗妻周女千金公主以周亡数侵隋境　秋隋河间王仆射高颎虞庆则等数道出塞击突厥大破之因以饥疫突厥遂衰　甲辰】二【春隋主如陇州秋又以闗内饥如洛阳逾年而还　将军夏侯苖叛降隋隋主以通和不纳　突厥沙鉢畧可汗为从弟阿波可汗所败使千金公主请为隋主之子晋王广欲乘衅击之隋主不可使虞庆则抚纳之】三【春前豊州刺史章大寳反夏州将陈景详斩之　夏梁明帝殂　突厥沙鉢略称臣上表于隋遂与阿波分为二国阿波亦伏于隋秋将军湛文彻击隋和州为隋所虏】四【梁莒公琮广运元　秋隋太子镇洛阳隋柱国梁士彦宇文忻刘昉谋反诛　冬以仆射江总为尚书令帝日夜与总等文士十人及张孔二贵嫔赋诗饮酒不亲政事不恤外患刑烦赋重中外离心】祯明元【春隋人脩长城　秋梁主琮朝于隋隋主遣将崔度戍江陵梁安平王岩等惧率其民来奔隋主怒废梁主为莒公遂谋伐陈大作舟舰人请宻之隋主曰吾显行大诛何宻之有使投柹于江　冬隋主如冯翊】二【春攻隋峡州　冬隋淮南行台晋王广山南行台秦王俊信州总管杨素等率九十总管兵五十二万八道入冦东接沧海西距巴蜀横亘数千里以高颎为谋主帝谓长江必不可渡全不设备奏技纵酒不辍】
　　隋文帝开皇九年【春襄邑公贺若弼拔京口新义公韩擒虎抜南豫州所向皆克陈主以萧摩诃为都督以拒隋贺若弼与战于蒋山大破擒之韩擒虎入建业陈主逃于井就获之遂灭陈】臣光曰武帝与王僧辩同事梁室诛夷侯景乗时伺间以诈力取国然率羸弊之众当强齐乗胜之势卒成大功奄有江南斯亦难矣文帝恭勤政事足为良主孝宣值齐之衰而啓土逢周之兴而防师岂非不恃内而恃外者耶夫以陈国区区不能居天下五分之一栗栗危惧犹不能保其社稷况后主荒淫无度以趣之纳身眢井不亦宜乎
　　【诏天下偃武脩文兵非禁卫边防皆停罢悉毁民间甲仗】十【春帝幸并州　秋遣柱国韦上开府王景廵抚岭南百越皆服　冬江南高智慧等所在作乱攻陷郡县诏内史令杨素讨平之】十一【春以临颖令刘旷政绩尤异擢为莒州刺史　帝勤于政治令行禁止资性节俭天下化之丈夫不衣绫绮无金玉之餙衣食滋殖仓库盈溢故能削平海内四夷宾服】十二　十三【春帝幸岐州　初营仁夀宫杨素督役严急死者甚　甲众帝初怒独孤后为之言乃喜　寅】十四【夏太常牛等议定新乐始颁行之　狄闗中旱饥帝率户口就食洛阳　冬帝东巡】十五【春以旱亲祀泰山以谢愆咎还幸仁夀宫】十六【冬帝幸长春宫】十七【春太平公史万岁击南宁蛮克之　帝幸仁夀宫上柱国王世积讨桂州贼李灮仕平之　夏颁太史令张胄新厯　夏桂州人李世贤反大将军虞庆则讨平之　秦王俊坐奢侈免官就第以忧薨　冬庆则以罪诛】十八【春帝幸仁夀宫　高丽王元冦辽西诏汉王谅将水陆三十万击之防粮运不继士卒疾疫元惶恐谢罪乃班师　帝以宗女妻东突厥都蓝可汗弟染干都蓝怒而叛诏蜀王秀击之】十九【春帝幸仁夀宫　夏突厥逹头可汗犯塞史万岁击破之都蓝攻染干染干来奔冬帝立染干为啓民可汗处于河南夏胜之间发兵击都蓝都蓝为其下所杀逹头代立国内大乱逃奔漠北】二十【夏突厥逹头犯塞晋王广击破之　太子勇失爱于帝及独孤后晋王广矫自脩饰帝后皆爱之广乃与杨素隂谋谮毁太子冬废太子勇为庻人以晋王为太子　帝晩年猜忌苛细诛夷功臣甚众人皆危惧】仁夀元【春突厥逹头冦恒安败柱国韩珙　夏仆射杨素以帝不悦文学希防奏废太学及州县学　冬杨素与突厥啓民共击逹头大破之逹头奔吐谷浑啓民悉有其众】二【春帝幸仁夀宫　秋独孤后崩河南北水　冬诏杨素苏威牛等脩定五礼　太子及杨素谮蜀王秀废为庶人幽之深室】三【冬河南水　汉王谅有宠于帝为并州总管自蒲绛以东黄河以北至于沧海皆属　甲焉仍许以便宜行事不拘律令太子广恶之　　子】四【春帝幸仁夀宫　夏帝疾甚太子与妃嫔乱帝怒召勇欲复立之太子使庶子张衡入侍帝寻崩秋汉王谅反于并州兵曹裴文安説谅直趣长安谅不从帝使杨素击诛之　冬炀帝幸洛阳徙其城稍西作洛阳宫以为东都】
　　帝【广】大业元年【春立后萧氏及太子昭　徙天下富商大贾数万家于东都发男女百余万开通济渠引谷洛水逹于河自板渚引河逹于淮造龙舟凤艒数万艘秋帝幸江都舳舻相接二百余里】二【春东都成　夏帝自江都还入东都　秋太子昭薨　司徒杨素薨　是岁天下户八百九十余万口四千六百余万】三【春帝还长安　夏复出北巡凿大行山为御道帝次榆林突厥啓民可汗来朝　贺若弼等坐诽谤诛　发男丁百余万筑长城死者十五六　秋帝出塞幸啓民牙帐召高丽王不至始议伐高丽遂自楼烦还　营晋阳宫】四【春发河北男女百余万开永济渠引沁水南逹于河北通涿郡　帝之五原出塞巡长城　秋发民筑长城自榆谷而东　帝亲祠常山河北道郡守毕集突厥啓民可汗死子始毕可汗立】五【春帝自东都还长安复西巡河右　夏大猎于拔延山长围周亘二十里　吐谷浑主伏允保覆袁川帝分兵围之伏允遁降其民十余万还遇风雷士卒死者大半伊吾吐屯设等献西域地数千里秋帝入长安　冬复幸东都】六【春作角觝大戏于端门街以夸示四夷来朝贡者丝竹之声闻数十里锦綉珠玉填溢城郭所费钜亿万　帝还幸江都】七【春帝自江都御龙舟沂通济渠逹于河自河入永济渠幸涿郡诏发兵运粮将伐高丽民苦征役始为盗贼】八【春帝分军为十二道亲伐高丽甲士一百一十三万餽运者倍之旌旗亘千里遂度辽水进围辽东秋左衞大将军宇文述等败于萨水九军并陷将士奔还一日一夜行四百五十里存者百无一二乃班师归东都】九【春复发兵伐高丽以代王侑守西都越王侗守东都夏帝度辽遣宇文述等趋平壤礼部尚书杨感反于黎阳济河攻东都众十余万帝乃还军遣宇文述等乘传发兵击之兵部侍郎斛律斯政亡入高丽感西趋闗中宇文述等追斩之帝幸　甲博陵是时盗贼所在蠭起攻陷郡县不可胜纪　戍】十【春帝复征高丽百道俱进秋次怀逺镇时道路阻絶军多失期高丽亦困弊乃囚送斛律斯政以降冬帝还长安召高丽王入朝终不至　帝复幸东都】十一【楚朱粲昌逹元春突厥始毕来朝帝幸太原秋巡北塞帝以始毕寖盛欲以宗女妻其臣叱吉立为南面可汗叱吉不受突厥围帝于鴈】
　　【门郡县赴救突厥解去冬还东都　贼师李子通掠淮南称楚王朱粲据汉南称楚帝】十二【秋幸江都使灮禄大夫段逹太府卿元文都等奉越王侗守东都　冬右骑衞将军唐公李渊奉使河东黜陟讨捕因以为太原留守】
　　恭帝【侑】义宁元年【梁萧铣鸣凤凉李轨安乐秦薛举泰兴魏公李密刘武周天兴夏窦建徳丁丑元　春冀州贼窦建徳自称长乐王　马邑人刘武周据郡称帝　东郡贼李密陷洛口仓称魏公河南州郡多附之帝使将军王世充击之不克夏金城校尉薛举起兵据陇西称帝　晋阳留守唐公李渊起兵　秋武威人刘轨起兵据河西称帝李宻陷黎阳仓　唐公西度河取冯翊　冬岳州校尉董景珎等立罗州令萧铣为梁王荆楚皆附之唐公入长安立代王侑为帝尊帝为太上皇唐公为丞相总録万机进爵为王　薛举使子仁杲冦扶风唐公子世民击走之　济郡贼杜伏威辅公祐渡淮陷洛阳】
　　唐高祖【渊】武徳元年【隋越王侗皇泰夏五凤元　春宇文化及弑帝越王称帝李宻击化及走之王世充杀元文都因击破宻宻来降寻死化及称帝　夏受隋禅】
　　臣光曰文帝于周室非有元功厚徳素洽于人直以天元暴崩嗣君幼弱奸臣矫命徼幸得之然明敏俭约勤于政治随才任官信赏必罚故能取江南三百年之国易于反掌使天下复为一统百姓繁庶衣食丰衍突厥室韦韎林邑高昌女国之属莫不顿颡称臣奉珍入贡虽两汉全盛之时不能过也向使后嗣仅得中才以守之则十世之内未易亡也炀帝以悖逆作谋坐承富强之业志骄气溢慨然慕秦皇汉武之为人穷侈极欲连兵四夷政烦赋重盗贼蠭起而游幸不息以乐滔忧恶闻直言喜自壅蔽噫率是道也虽禹汤文武之子孙未或不亡况隋无积善之基乎
　　【秋薛举卒　冬秦王世民平陇西　萧铣称帝】二【郑王世充开明呉李子通明政元　春窦建徳灭宇文化及　朱粲降复叛　夏安兴贵擒李轨王世充弑越王自立　刘武周陷并州晋州闗中震骇　秋李子通称呉帝于江都　冬窦建徳陷黎阳尽据有北地　杜伏威及涿州贼罗艺请降】三【呉王杜伏威元　春上幸蒲州　窦建徳称夏王　夏秦王击破刘武周将宋金刚并晋皆平武周入突厥而死秋秦王击王世充河南州郡多降冬窦建徳攻罗艺围幽州不克　怀逺贼师高开道降】四【春秦】
　　【王围洛阳窦建徳将兵十万救洛阳夏秦王擒建徳于虎牢王世充降河南北悉平　秋建徳余党刘黒闼起兵漳南河南北多应之　冬李靖自防州水道袭萧铣克之江汉岭外悉平　高开道复叛】五【夏汉东王刘黒闼天造元　春秦王破黒闼于洛水上黒闼亡入突厥还兵斩兖州贼徐圆朗　夏黒闼复引突厥入冦河北皆应之　秋突厥围并州太子建成及秦王击却之冬太子讨黒闼斩之　杜伏威罗艺入朝】六【宋辅公祐干徳元　秋突厥冦朔州　太子秦王屯并州以备之三月罢　辅公祐反称帝　高开道　甲引突厥冦幽州　　申】七【春高开道为其部将所杀李靖讨斩辅公祐江东悉平　秋突厥颉利突利二可汗举国入冦至豳州秦王以百骑徃面数其负约不战结和而退】八【秋突厥颉利冦朔州将军张瑾御之不利秦王出屯蒲州突厥退】九【太子秦王齐王元吉皆有宠敎令与诏勅并行太子以秦王功高与齐王谋杀之夏秦王射杀太子及齐王于殿中诏以秦王为太子　幽州都督庐江王援反诛　秋帝传位于太子自称太上皇　突厥颉利自泾州入冦至便桥太宗亲以数骑徃责之结盟而退】


　　稽古录卷十四
&lt;史部,编年类,稽古录&gt;
　　钦定四库全书
　　稽古录卷十五
　　宋　司马光　撰
　　唐太宗【世民】贞观元年【春泾州都督罗艺反统军杨岌讨斩之　分天下为十道　突厥部落离散国中大雪六畜多死或劝帝击之帝不许】二【春闗中饥民多卖子者诏出御府金帛赎之右衞将军柴绍击延安贼帅梁师都斩之以其地为夏州　秋放宫人数千使还家　遣使拜薛延陁君长夷男为真珠可汗颉利始惧请称臣尚主】三【春司空裴寂流静州　夏太上皇徙居太安宫上始聴政于太极殿　突厥颉利可汗举兵攻突利突利来告急冬诏李靖李勣将兵二道伐突厥突利率众来奔】四【春李靖以骁骑三千自马邑直抵恶阳岭颉利大惊遁入铁山请举国内附靖乗其无备袭之俘斩十余万颉利奔沙鉢罗部追擒之以献于是大漠以南皆为州县属于唐以突利为顺州都督】五【西域诸国因高昌王文泰上书请入朝上许之秘书监魏徴諌乃止】六【党项羌三十万口请内属】七　【甲午】八【冬右仆射李靖以疾辞位　吐谷浑数盗边诏李靖侯君集讨之　吐蕃賛普始遣使入贡】九【夏太上皇崩　李靖侯君集大破吐谷浑于牛心堆追至破逻真谷吐谷浑可汗伏允自杀其子顺来降立以为可汗冬顺为国人所杀国内乱诏侯君集复将兵往定之立其子诺曷鉢】十【夏文徳长孙皇后崩】十一【春房乔上新律令及新礼　上如洛阳　夏诏以宗室功臣为袭封刺史仿古诸侯】十二【春上自洛阳过砥柱观防泽道蒲州归突厥既亡薛延陁东迁尽有漠北之地胜兵二十万上拜其二子为小可汗以分其势】十三【春停袭封刺史　夏上幸九成宫　突厥突利弟结杜率作乱夜袭御营入四重幕折冲孙武开击斩之　秋立颉利族人思摩为突厥可汗使建牙于河北之外诸胡在河南者皆使从出塞】十四【高昌王文防恃逺骄倨春诏吏部尚书侯君集击之秋军至碛石文泰病死子智盛请降以其地为安西都防府　吐蕃击破吐谷浑冬进冦松州诏侯君集击之吐蕃惧遣禄东賛入谢】十五【春上幸洛阳将以明年封泰山夏彗星见而止　薛延陀可汗夷南遣子大度设屯白道川将攻突厥诏李勣讨之　冬上还长安　大度设走李勣追破之于诺真水夷南惧谢罪请与突厥和亲】十六【高丽大臣盖苏文弑其君建武立其兄子藏而相之】十七【春魏徴卒　齐州都督齐王祐谋反赐死　魏王奉隂结朝臣谋代太子承干太子惧与侯君集谋攻大内事觉夏废太子为庶人徙黔川徙魏王于郧乡　立晋王治为太子既又欲立呉王恪长孙无忌固争　甲乃止　辰】十八【冬上幸洛阳高丽盖苏文数侵伐新罗上遣使谕解之盖苏文不奉诏上怒欲自征之羣臣谏不聴诏发天下甲士十万皆防平壤　故太子承干卒于徙所】十九【春上自将征高丽诏太子监国留居定州夏拔盖牟及白岩城高丽高延夀等以众十余万降秋攻安市城不拔班师　薛延陁拔灼寇州夏兵败为回纥所杀】二十【春上自并州还长安秋诏江夏王道宗及李勣等出塞讨薛延陁余党皆灭之铁勒诸部及回纥等十三姓来降置六都督府七州以抚之北荒悉平上幸灵州冬还长安】二十一【春诏以来年封禅防山东大水而止　夏上幸翠微宫　冬诏】
　　【左骁衞大将军阿史那社尔讨焉耆】二十二【春上幸玉华宫　秋房乔卒　冬上还长安　阿史那社尔拔焉耆虏其王诃黎布失毕　徙安西都防于龟兹兼统于阗疎勒碎叶谓之四镇】二十三【夏上幸翠微宫　李靖卒　上崩长孙无忌褚遂良受遗诏辅政太子还长安即位　秋李勣为右仆射同中书门下三品】
　　高宗【治】永徽元年【春右骁衞郎将高侃击突厥余寇车鼻可汗虏之分突厥地置单于瀚海二都防府以统之自是北边无冦三十余年　冬西突厥贺鲁击射匮可汗灭之】二【秋西突厥贺鲁冦延州诏左武侯大将军梁建方发回纥五万击之】三【春梁建方大破西突厥于牢山　秋立陈王忠为太子　东魏王泰卒于徙所】四【春驸马都尉房遗爱柴令武宁州刺史薛万彻谋反伏诛　荆王元景呉王恪赐死　江夏　甲王道宗流象州　　寅】五【春上幸万年宫　夏山水暴涨犯寝殿　秋帝还长安】六【礼部尚书许敬宗中书舍人李义府劝上立武昭仪为皇后太尉长孙无忌仆射褚遂良切誎司空李勣曰此陛下家事羣臣何敢与知秋贬褚遂良为潭州都督令废皇后王氏立武昭仪为皇后】显庆元【太子忠以非皇后子废为梁王立代王为太子　秋左衞大将军程知节击破西突厥贺鲁至怛笃城而还　侍御史王义方劾中书侍郎李义府义方坐贬】二【春上行幸洛阳　诏右屯衞军苏定方击贺鲁　秋李义府许敬宗谮侍中韩瑗中书令来济与桂州都督褚遂良谋反皆贬逺州刺史】三【春上还长安　苏定方擒贺鲁分其地置二都防府以故突厥小可汗称射步真分领之】四【夏许敬宗诬长孙无忌谋反上徙无忌于黔州侍中于志宁亦坐免　冬上行幸东都　许敬宗李义府使人即贬所杀长孙无忌及韩瑗褚遂良皆以反法籍其家】五【春上幸并州夏还东都　秋废陈王忠为庶人徙黔州　苏定方破百济虏其王义慈分其地三十七郡为五都督府】龙朔元【夏诏左骁衞大将军契苾何力左武衞大将军苏定方兵部尚书任雅相三道伐高丽】二【春上幸同州苏定方破高丽于苇岛围平壤不克　夏上还长安初作大明宫含元殿成上徙居之更命故宫曰西内】三【春右相李义府坐赃流嶲州　上自显庆以后苦风疾政事皆委之武后时人谓之二圣上寖不能制内　甲甚忿之　　子】麟徳元【冬上与西台侍郎同三品上官仪宻谋废武后后知之上急归罪于仪而杀之又杀故太子忠自是上毎聴朝政武后常垂于后政无大小皆与闻之】二【春上幸东都　皇后上书请封禅　冬行幸泰山】干封元【春上封泰山禅梁甫夏还洛阳　高丽相盖苏文卒其子男生袭位其弟男建男产攻之男生自拔来归　冬诏李勣将兵击高丽】二　总章元【春李勣渡辽拔安市城高丽遣男产入朝勣进围其王城秋拔之虏高丽王藏及男建悉定其地一百七十城六十九万余戸置安东都防府以治之】二【冬李勣薨】咸亨元【春吐蕃击破吐谷浑夏陷白州等十八州及安西四镇诏右威卫大将军薛仁贵讨之秋吐蕃将论钦陵大破仁贵于大非川遂灭吐谷浑吐谷浑可汗诺曷鉢以余众入居灵州】二【春上幸洛阳】三【冬还长安】　四【甲戌】上元元【高丽百济既亡新罗寖强不受制春诏同三品刘仁轨击之　秋上始称天皇】
　　【皇后称天后又加祖宗諡号　冬上幸洛阳】二【春刘仁轨破新罗于七里城新罗王法敏降上赦之上疾甚欲使天后摄政同三品郝处俊中书侍郎李义琰誎乃止　夏太子薨庙号义宗立其弟雍】
　　【王贤为太子】仪凤元【夏上还长安】二【吐蕃益强盛其地北际松凉南及嶲茂方万余里数为冦于边诏左仆射同三品刘仁轨中书令李敬真更将兵讨之皆不克】三【秋吐蕃破李敬真于青海虏副大总管刘审礼围敬真于承风岭将军黒齿常之击破之以常之为河源军使吐蕃由是不敢犯塞】调露元【春上幸洛阳　西突厥匐延都支及遮匐反秋吏部侍郎裴行俭袭虏之　冬北突厥徳温傅及奉职反单于府二十四州皆应之诏裴行俭将兵三十万讨之】永隆元【春行俭大破突厥于黒山杀真可汗泥熟匐虏奉职而还　秋吐蕃冦河源　太子贤自疑非天后子天后恶之乃废贤立其弟英王显为太子　冬上还长安】开耀元【突厥余众复奉徳温傅以反其族人伏念自立为可汗以应之秋诏裴行俭讨之行俭多纵反间伏念执徳温傅以降】永淳元【夏上幸东都秋吐蕃冦柘松翼诸州　突厥骨笃禄收余众反冦北边】道元【春突厥冦定州妫州围单于都防府又防蔚州岚州　冬上崩遗诏军国大事有不决者取天后处分　中宗即位尊天后为太后　太后欲谋革命乃自临朝称制】
　　【甲申】则天后【曌】光宅元年【春太后废中宗为庐陵王徙于均州立其弟豫王旦为帝常居别殿不得与政事　故太子贤卒于巴州　秋骨笃禄冦朔州诏将军程务挺击之　栁州司马徐敬业罪状太后起兵广陵太后使将军李孝逸击斩之侍中裴炎劝太后归政太后斩之于是大开告宻之门赏以官爵使酷吏来俊臣等治之羣臣族灭者不可胜纪】垂拱元【春迁庐陵王于房州】二【春初置铜匦以受吏民章奏　冬同三品武承嗣谮李孝逸流儋州】三【秋骨笃禄冦朔州燕然道大总管黒齿常之击走之】四【春作明堂　夏武承嗣使人诈为寳符献之太后始称圣母神皇秋博州刺史琅邪王冲起兵欲诛诸武寻败死其父豫州刺史越王贞亦起兵太后使内史岑长倩击诛之遂诛韩王元嘉鲁王灵防霍王元轨唐之宗室相继夷灭殆尽】永昌元【秋内史张光辅弃市纳言魏同赐死冬右武衞大将军黒齿常之族诛皆酷吏周兴所诬也】天授元【冬初以十一月为正月　秋沙门法明伪造大云经上之云神皇当代唐为阎浮提主太后始自称大周圣神皇帝以睿宗为皇嗣赐姓武氏立武氏七庙封兄子承嗣三思等为王】二【秋凤阁舍人张嘉福洛州人王庆之上书请立武承嗣为皇太子同三品岑长倩请治嘉福等罪冬长倩坐事诛　突厥可汗骨笃禄卒其子幼弱弟黙啜自立为可汗】长夀元【冬武威军总管王孝杰大破吐蕃复四镇之地　王庆之上书不已凤阁侍郎平章事李昭徳收庆之杖杀之余党始息】二【春复置安西都防府　或谮皇嗣妃刘氏妃坐赐死又谮皇嗣左右谋反太后使来俊臣推之皆自诬服太常工人安金藏自刳腹出五藏以明皇嗣不反太后乃命停推　秋太后　甲自称金轮皇帝　　午】延载元【秋铸天枢】天册万岁元【春太后自称慈氏越古金轮圣神皇帝　明堂火】万岁通天元【冬太后封嵩高禅少室　王孝杰及吐蕃将论钦陵賛婆战于素罗汗山孝杰不利更造明堂成　夏营州契丹李尽忠孙万荣反诏将军张遇击之秋遇败没于黄麞谷又诏大将军武攸宜击之　吐蕃冦凉州杀都督许钦明　李尽忠死孙万荣代领其众冬陷冀州】神功元【春王孝杰兵十八万及契丹战于东峡石孝杰败死　夏铸九鼎成　诏大将军武懿宗将兵二十万讨契丹不克契丹遂陷赵州突厥黙啜与奚合兵袭击孙万荣破斩之　冬诛僧薛懐义】圣厯元【春太后用平章事狄仁杰言迎庐陵王还洛阳　黙啜请荐女太后使武延秀徃受之黙啜怒曰安用武氏子秋发兵冦妫檀陷赵定二州乃立庐陵王为太子以讨黙啜黙啜悉阬赵定民亡去】二【春封皇嗣为相王　初置奉宸府吐蕃賛普器怒悉弄杀其相论钦陵夏钦陵弟賛婆率所部三千五百帐来降】久视元【秋内史狄仁杰薨冬复以正月为十一月】长安元【春改元大足　秋太子长思郡王重润为司衞少卿张易之所谮自杀是时易之及弟昌宗得幸太后势倾海内中外疾之　冬太后幸长安】二【春黙啜冦盐夏州】三【冬太后还东都甲辰】四【冬以秋官侍郎张柬之同平章事　太后有疾羣臣莫得进见惟张易之兄弟常侍左右】
　　【隂引党援以自固】
  </div>
  <div class="pagination">
   <a href="稽古录_page4.html">
    上一页
   </a>
   <a href="稽古录.html">
    1
   </a>
   <a href="稽古录_page2.html">
    2
   </a>
   <a href="稽古录_page3.html">
    3
   </a>
   <a href="稽古录_page4.html">
    4
   </a>
   <span class="current-page">
    5
   </span>
   <a href="稽古录_page6.html">
    6
   </a>
   <a href="稽古录_page7.html">
    7
   </a>
   <a href="稽古录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
