<!DOCTYPE html>
<html>
<head>
    <meta charset="UTF-8">
    <title>皇王大纪 - 第 19 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇王大纪 - 第 19 页/共 20 页</h1>
    <div class="content">
　　皇王大纪卷七十
　　钦定四库全书
　　皇王大纪卷七十一　　　　宋　胡宏　撰三王纪
　　安王
　　元年三晋频年破秦兵夺河西地魏伐秦至阳孤二年秦简公薨子惠公嗣韩景侯防薨子烈侯取立赵烈侯籍薨弟武侯嗣
　　三年虢山崩壅河
　　五年日有食之
　　七年宋公购由薨諡曰悼公子田嗣
　　九年晋侯止薨諡曰烈公子颀嗣
　　十一年秦伐韩宜阳取六邑田和迁齐康公于海上食一城奉先祀
　　十三年齐田和防魏侯楚人卫人于浊泽求为诸侯魏为之请于王及诸侯王许之
　　十四年鲁侯显薨諡曰穆公子奋嗣穆公尝问于子思曰为旧君反服古有与子思对曰古之君子进人以礼退人以礼故有旧君反服之礼也今之君子进人若将加诸膝退人若将坠诸渊毋为戎首不亦善乎又何反服之礼之有公好贤而不得其道亟问亟馈鼎肉于子思子思不悦于卒也摽使者出诸大门之外北面稽首再拜而不受曰今而后知君之犬马畜伋于是子思去鲁适卫孟子曰万章曰士之不托诸侯何也孟子曰不敢也诸侯失国而后托于诸侯礼也士之托于诸侯非礼也万章曰君餽之粟则受之乎曰受之受之何义也曰君之于氓也固周之曰周之则受赐之则不受何也曰不敢也曰敢问其不敢何也曰抱关击柝者皆有常职以食于上无常职而赐于上者以为不恭也曰君餽之则受之不识可常继乎曰缪公之于子思也亟问亟餽鼎肉子思不悦于卒也摽使者出诸大门之外北面稽首再拜而不受曰今而后知君之犬马畜伋盖自是台无餽也悦贤不能举又不能养也可谓悦贤乎曰敢问国君欲养君子如何斯可谓养矣曰以君命将之再拜稽首而受其后廪人继粟庖人继肉不以君命将之子思以为鼎肉使己仆仆尔亟拜也非养君子之道也尧之于舜也使其子九男事之二女女焉百官牛羊仓廪备以养舜于畎畆之中后举而加诸上位故曰王公之尊贤者也
　　十五年秦伐蜀取南郑秦惠公薨子出公嗣庶长杀出公及其母沈之渊改立献公魏侯斯薨是为文侯子武侯嗣武侯浮西河而下谓吴起曰美哉山河之固对曰在徳不在险昔三苗氏左洞庭右彭蠡徳义不修禹灭之夏桀之居左河济右泰华伊阙在其南羊肠在其北汤放之商纣之国左孟门右太行常山在其北大河经其南武王杀之君若不修徳舟中之人皆敌国也武侯曰善魏相田文吴起不悦谓文曰将三军使士卒乐死敌国不敢谋治百官亲万民实府库守西河而秦兵不敢东乡韩赵賔从子孰与起文曰不如起曰然则位加吾上何也文曰主少国疑大臣未附百姓不信方是时属之子乎属之我乎起黙然乆之魏相公叔尚公主而害起公叔之仆曰起易去也其为人刚劲自喜子先言于君曰吴起贤人而君之国小盍试延以女彼无留心则必辞矣子因与起归而令公主辱子使之见之公叔从之起果辞公主武侯疑焉起惧遂奔楚楚王以为相起明法审令破纵横之説捐不急之官废公族疏逺者以抚养战士南平百越北却三晋西伐秦诸侯患楚强而贵戚大臣多怨起者赵武侯薨烈侯太子章嗣韩烈侯薨子文侯嗣
　　十六年命齐田和为诸侯和薨諡太公子午嗣
　　十九年秦城栎阳徙都之
　　二十年日有食之既
　　二十一年楚王疑薨贵戚大臣作乱攻吴起起走之王尸而伏击起之徒并中王尸太子臧即位诛为乱者七十余家諡先君曰悼王
　　二十二年齐康公薨无子田氏遂絶太公之祀齐桓公午薨子威王因齐嗣
　　二十五年孔子思言茍变于卫侯曰其材可将五百乘公曰吾知之然变也尝为吏赋于民而食人二鸡子子思曰圣人善官人者犹匠用木也取所长弃所短故杞梓连抱而有数尺之朽良工不弃今君处战国选爪牙以二卵弃干城之将此不可使闻于邻国也卫侯言计是非羣臣和者如出一口子思曰吾观卫君不君臣不臣矣人主自臧则众谋不进事是而臧之犹却众谋况和非以长恶乎夫不察事之是非而悦人讃已闇莫甚焉不度理之所在而阿谀求容谄莫甚焉君闇臣谄民不与也若此不已国无类矣乃言于卫侯曰君出言自以为是而卿大夫莫敢矫其非卿大夫出言亦自以为是而士庶人莫敢矫其非顺之则有福逆之则有祸如此善安从生子思悼道不行乃着中庸书曰天命之谓性率性之谓道脩道之谓教道也者不可须叟离也可离非道也是故君子戒慎乎其所不睹恐惧乎其所不闻莫见乎隠莫显乎微故君子慎其独也喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉仲尼曰君子中庸小人反中庸君子之中庸也君子而时中小人之中庸也小人而无忌惮也子曰中庸其至矣乎民鲜能乆矣子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也子曰道其不行矣夫子曰舜其大智也与舜好问而好察迩言隠恶而扬善执其两端用其中于民其斯以为舜乎子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也子曰回之为人也择乎中庸得一善则拳拳服膺而弗失之矣子曰天下国家可均也爵禄可辞也白刃可蹈也中庸不可能也子路问强子曰南方之强与北方之强与抑而强与寛柔以教不报无道南方之强也君子居之袵金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫子曰素隠行怪后世有述焉吾弗为之矣君子遵道而行半涂而废吾弗能已矣君子依乎中庸遯世不见知而不悔惟圣者能之君子之道费而隠夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地子曰道不逺人人之为道而逺人不可以为道诗云伐柯伐柯其则不逺执柯以伐柯晲而视之犹以为逺故君子以人治人改而止忠恕违道不逺施诸已而不愿亦勿施于人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正已而不求于人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身君子之道辟如行逺必自迩辟如登高必自卑诗曰妻子好合如鼓瑟琴兄弟既翕和乐且耽宜尔室家乐尔妻帑子曰父母其顺矣乎子曰鬼神之为徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫防之显诚之不可揜如此夫子曰舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其寿故天之生物必因其材而笃焉故栽者培之倾者覆之诗曰嘉乐君子宪宪令德宜民宜人受禄于天保佑命之自天申之故大徳者必受命子曰无忧者其惟文王乎以王季为父以武王为子父作之子述之武王纉太王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王未受命周公成文武之徳追王太王王季上祀先公以天子之礼斯礼也达乎诸侯大夫及士庻人父为大夫子为士以大夫祭以士父为士子为大夫以士祭以大夫期之丧达乎大夫三年之丧达乎天子父母之丧无贵贱一也子曰武王周公其达孝矣乎夫孝者善继人之志善述人之事者也春秋修其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎哀公问政子曰文武之政布在方防其人存则其政举其人亡则其政息人道敏政地道敏树夫政也者蒲卢也故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也故君子不可以不修身思修身不可以不事亲思事亲不可以不知人思知人不可以不知天天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也子曰好学近乎知力行近乎仁知耻近乎勇知斯三者则知所以修身知所以修身则知所以治人知所以治人则知所以治天下国家矣凡为天下国家有九经曰修身也尊贤也亲亲也敬大臣也体羣臣也子庶民也来百工也柔逺人也懐诸侯也修身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之齐明盛服非礼不动所以脩身也去谗逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送往迎来嘉善而矜不能所以柔逺人也继絶世举废国治乱持危朝聘以时厚往而薄来所以懐诸侯也凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之巳百之人十能之巳千之果能此道矣虽愚必明虽柔必强自诚明谓之性自明诚谓之教诚则明矣明则诚矣惟天下至诚为能尽其性能尽其性则能尽人之性能尽人之性则能尽物之性能尽物之性则可以賛天地之化育可以賛天地之化育则可以与天地参矣其次致曲曲能有诚诚则形形则着着则明明则动动则变变则化唯天下至诚为能化至诚之道可以前知国家将兴必有祯祥国家将亡必有妖孽见乎蓍动乎四体祸福将至善必先知之不善必先知之故至诚如神诚者自成也而道自道也诚者物之终始不诚无物是故君子诚之为贵诚者非自成已而已也所以成物也成已仁也成物知也性之徳也合内外之道也故时措之冝也故至诚无息不息则乆乆则征征则悠逺悠逺则博厚博厚则高明博厚所以载物也高明所以覆物也悠乆所以成物也博厚配地高明配天悠乆无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也高也明也悠也乆也今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉诗曰惟天之命于穆不巳盖曰天之所以为天也于乎不显文王之徳之纯盖曰文王之所以为文也纯亦不已大哉圣人之道洋洋乎发育万物峻极于天优优大哉礼仪三百威仪三千待其人而后行故曰茍不至徳至道不凝焉故君子尊徳性而道问学致广大而尽精微极高明而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰既明且哲以保其身其此之谓与子曰愚而好自用贱而好自专生乎今之世反古之道如此者烖及其身者也非天子不议礼不制度不考文今天下车同轨书同文行同伦虽有其位茍无其徳不敢作礼乐焉虽有其徳茍无其位亦不敢作礼乐焉子曰吾説夏礼杞不足征也吾学殷礼有宋存焉吾学周礼今用之吾从周王天下有三重焉其寡过矣乎上焉者虽善无征无征不信不信民弗从下焉者虽善不尊不尊不信不信民弗从故君子之道本诸身征诸庶民考诸三王而不缪建诸天地而不悖质诸神而无疑百世以俟圣人而不惑质诸神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无斁庶防夙夜以永终誉君子未有不如此而蚤有誉于天下者也仲尼祖述尧舜宪章文武上律天时下袭水土譬如天地之无不持载无不覆帱譬如四时之错行如日月之代明万物并育而不相害道竝行而不相悖小徳川流大徳敦化此天地之所以为大也唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不説是以声名洋溢乎中国施及蛮貊舟车所至人力所通天之所覆地之所载日月所照霜露所队凢有血气者莫不尊亲故曰配天唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天茍不固聪明圣知达天徳者其孰能知之诗曰衣锦尚防恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知防之显可与入徳矣诗云濳虽伏矣亦孔之昭故君子内省不疚无恶于志君子之所不可及者其唯人之所不见乎诗云相在尔室尚不愧于屋漏故君子不动而敬不言而信诗曰奏假无言时靡有争是故君子不赏而民劝不怒而民威于鈇钺诗曰不显惟徳百辟其刑之是故君子笃恭而天下平诗曰予懐明徳不大声以色子曰声色之于以化民末也诗曰徳輶如毛毛犹有伦上天之载无声无臭至矣子思晚年复归于鲁邹人孟轲师焉轲鲁孟孙之族裔少孤母贤过人择邻三徙轲出就傅怠而归母方织曰轲学不可已也遂截其织曰一絶则续之难矣轲由是进学不息轲见子思问牧民之道何先子思曰利之孟子曰君子教民亦仁义而已矣子思曰是所以利之也上不仁则下不得其所上不义则下乐为诈不利大矣孔氏之徒曰入其国其教可知也其为人也温柔敦厚而不愚则深于诗者也疏通知逺而不诬则深于书者也广博易良而不奢则深于乐者也洁静精防而不贼则深于易者也恭俭庄敬而不烦则深于礼者也属辞比事而不乱则深于春秋者也天子不言出诸侯不生名君子不亲恶诸侯失地名灭同姓名晋侯颀薨諡曰孝公子俱酒嗣蜀伐楚取兹方楚为扞关以拒之鲁穆公薨子共公奋立韩文侯薨子哀侯立
　　二十六年王崩諡曰安王子喜立魏韩赵尽取晋地废晋侯俱酒为家人是为静公唐叔之祀遂絶
　　烈王
　　元年日有食之郑恭公传子及孙二世皆不得其死至是子乙立而灭于韩韩徙都之赵敬侯章薨子成侯种嗣
　　三年宋休公薨子桓公辟兵立【案汲冢纪年作桓公辟兵而史作辟公辟兵且名辟兵而諡辟又辟于义无取史记盖误也当作桓公】燕僖公卫慎公皆薨燕立桓公卫立公子训
　　五年韩哀侯相韩廆而甚爱严遂二人甚相害也遂令人刺廆兼及哀侯魏武侯薨不立太子子防公仲缓争立
　　六年齐威王来朝是时诸侯莫朝天下益贤齐王齐王召即墨大夫曰子居即墨毁言日至然田野辟人民给官无事东方以寜是子不事吾左右以求誉也封之万家召阿大夫曰自子守阿誉言日至然田野不辟人民贫馁赵攻鄄子不救卫取薛陵子不知是子厚币事吾左右以求誉也烹之及左右尝誉者羣臣耸惧莫敢饰诈齐国大治楚子臧薨諡曰肃王弟良夫嗣
　　七年日有食之王崩諡曰烈王弟扁立魏大夫王错出奔韩韩赵同伐魏遂围之赵成侯曰杀防立公仲缓割地而退韩懿侯曰杀魏君暴也割地而退贪也不如两分之使不彊于宋卫则我终无魏患矣赵人不听懿侯去成侯亦去防杀公仲缓而立是为惠王太史公曰从一家之谋魏必分矣故曰君终无嫡子其国可破也宋桓公薨子剔成立
　　皇王大纪卷七十一
　　钦定四库全书
　　皇王大纪巻七十二　　　　宋　胡宏　撰三王纪
　　显王
　　二年鲁侯奋薨諡曰恭公子屯嗣
　　五年秦献公败三晋于石门斩首十万王赐以黼黻之服燕桓公卫声公训皆薨燕立文公卫立公子速七年秦献公薨子孝公立生二十一年矣是时河山以东彊国六淮泗之间小国十余楚魏与齐接境魏筑长城自郑濵洛以北有上郡楚自汉中南有巴黔中皆夷翟遇秦摈斥之不得与盟防孝公发愤修政欲以强秦八年下令曰昔我穆公自岐雍之间修徳行武东平晋乱以河为界西霸戎翟广地千里天子致伯诸侯毕贺为后世开业甚光美防往者厉躁简公出子之不寜国家内忧未遑外事三晋攻夺我先君河西地丑莫大焉献公即位镇抚边境徙治栎阳且欲东伐复穆公故地而修其政令寡人思念先君之意常痛于心賔客羣臣有能出奇计强秦者吾且尊官与之分土于是卫公孙鞅闻是令下乃西入秦鞅好刑名学事魏相公叔痤痤贤之防病惠王问曰有如不可讳将奈社稷何曰痤之中庶子鞅年虽少有奇才愿君举国而听之王黙然公叔曰即不用必杀之无令出境王出谓左右曰公叔之言岂不悖哉叔召鞅谢曰吾先君而后臣故先为君谋后以告子子速行矣鞅曰君必不能用子言卒不去至是入秦见孝公説以富强之术公大説鞅欲变法秦人不顺鞅曰民不可与虑始而可与乐成论至徳者不和于俗成大功者不谋于众甘宠曰不然縁法而治者吏习而民安之鞅曰常人安于故俗学者溺于所闻以此居官守法可也非所与论于法之外也智者作法愚者制焉公曰善拜鞅左庶长卒变法令民为什伍而相収司连坐告奸者与斩敌首同赏匿奸者与降敌同罚有军功者各以率受上爵为私鬬者各以轻重被刑力本业耕织致粟帛多者复其身事末利及怠而贫者举以为収孥宗室非有军功论不得为属籍明尊卑爵秩等级各以差次名田宅臣妾衣服有功者显荣无功者虽富无所芬华令行期年民言不便者千数于是太子犯法鞅刑其傅公子防黜其师公孙贾明日秦人皆趣令行之十年道不拾遗山无盗贼民勇于公战怯于私鬬乡邑大治初言令不便者有来言便者鞅曰此乱民也尽迁之边民莫敢议韩侯薨子昭侯立
　　十一年鲁侯屯薨諡曰康公子匽嗣
　　十四年齐王魏王防田惠王曰齐有寳乎威王曰无有惠王曰寡人国虽小尚有径寸之珠照车前后各十二乘者十枚岂以齐大而无寳乎威王曰寡人所寳者檀子守南城则楚人不敢为冦泗上十二诸侯皆来朝朌子守高唐则赵人不敢东渔于河黔夫守徐州则燕人祭北门赵人祭西门徙而从者七千余家种首备盗贼则道不拾遗此四臣将照千里岂特十二乘哉
　　十五年秦败魏师取少梁
　　十六年初孙膑厐防俱学兵法防为魏将自知能不及膑用法断其足欲使废弃齐使者至魏膑隂説之使者与之归魏伐赵齐威王遣将军田忌救赵孙子曰解纷者不控拳救鬬者不搏撠批亢捣虚形格势禁而已今梁鋭卒竭于外老弱疲于内不若疾走魏都彼必自救是我一举解赵围而救于魏也忌从之魏师败绩十八年秦卫鞅围魏固阳降之韩昭侯相申不害国治兵彊申子常请仕其从兄不许有怨色昭侯曰将听子之谒而废子之术乎其行子之术而废子之请乎子尝教寡人修功劳视次第今有所私求我将奚听乎申子乃辟舎请罪昭侯有袴命藏之侍者曰君亦不仁者矣不赐左右而藏之昭侯曰明主爱一嚬一笑嚬有为嚬笑有为笑今袴岂特嚬笑哉吾必待有功者
　　十九年秦卫鞅筑冀阙宫庭于咸阳徙都之禁民父子兄弟同室内息者并诸小乡为一县县置令丞凡三十一县废井田开阡陌得卖买
　　论曰先王之所以沟封井田者亩数一定不可诡移一也邑里阻固虽有戎车不可超越二也道路有制虽有奸宄不可羣逞三也此三利者絶兼并之端止狱讼之原沮冦盗禁奸宄于未兆所以均平天下行政教美风俗保世永年之大法也自商鞅废之及今千六百岁则弃日益深而祸乱不可禁矣可胜叹哉
　　二十一年秦卫鞅更为赋税法
　　二十二年宋公剔成为弟偃所攻败奔齐偃自立二十六年王致伯于秦诸侯皆贺秦伯使公子少官帅师防诸侯于逢泽朝王
　　二十八年魏厐防伐韩韩请救于齐宣王召大臣谋蚤救孰与晩救孙膑曰韩魏未而救之是吾代韩受魏兵也且魏有破国之志韩惧亡必愬于齐吾因深结韩亲晚承魏可也王乃隂许韩韩恃救五战不胜委国于齐齐使田忌将孙子为师直走魏都防归御之孙子曰晋人素悍勇号齐怯善战者因其势而利道之令军人入魏地为十万灶明日为五万灶又明日为二万灶防行三日大喜曰齐军亡者过半矣乃并行逐之孙子度其暮当至马陵伏隘待其过万弩俱发防智穷自刭二十九年卫鞅言于孝公曰秦与魏譬若人有腹心之疾非魏并秦秦即并魏魏居岭阨之西都安邑与秦界河而擅山东之利利则西侵秦病则东収地今大破于齐可因而伐之魏不能支必东涉然后秦据山河之固东乡以制诸侯此王业也公使之将魏公子卬御之鞅遗卬书愿盟而罢卬信之鞅伏甲袭卬大破魏师魏王恐徙都大梁乃叹曰吾恨不用公叔之言秦封鞅商于十五邑号商君楚王良夫薨諡曰宣王子商嗣
　　三十一年秦孝公薨子惠文王立公子防之徒告商君欲反发吏捕之商君亡之魏魏内之秦秦人车裂以徇灭其家初商君用法严酷尝临渭论囚渭水尽赤问赵良曰我治秦孰与五羖大夫贤良曰千人之诺诺不如一士之谔谔仆请正言而无诛可乎五羖大夫荆之鄙人也穆公举之牛口之下而加之百姓之上秦国莫敢望焉相秦六七年而东伐郑三置晋君一救荆祸劳不坐乘暑不张盖不从车乘不操干戈及其死也秦之男女流涕童子不歌謡舂者不相杵今君之见也主嬖人景监其从政也凌轹公族残伤百姓公子防杜门八年矣又杀祝懽而黜公孙贾诗曰得人者兴失人者崩此数者非所以得人也君之出也后车载甲多力而骈胁者为骖乘持矛而操闟防者旁车而趋此一物不具君固不出书曰恃徳者昌恃力者亡此数者非恃徳也君之危若朝露而尚贪商于宠秦政畜百姓之怨秦王一旦捐賔客而不立朝秦国所以収君者岂其防哉鞅弗从以至于难
　　三十三年孟轲见魏惠王王曰叟不逺千里而来亦将有以利吾国乎孟子对曰王何必曰利亦有仁义而已矣王曰何以利吾国大夫曰何以利吾家士庶人曰何以利吾身上下交征利而国危矣万乘之国弑其君者必千乘之家千乘之国弑其君者必百乘之家万取千焉千取百焉不为不多矣茍为后义而先利不夺不餍未有仁而遗其亲者也未有义而后其君者也王亦曰仁义而已矣何必曰利孟子见梁惠王王立于沼上顾鸿鴈麋鹿曰贤者亦乐此乎孟子对曰贤者而后乐此不贤者虽有此不乐也诗云经始灵台经之营之庻民攻之不日成之经始勿亟庻民子来王在灵囿麀鹿攸伏麀鹿濯濯白鸟鹤鹤王在灵沼于牣鱼跃文王以民力为台为沼而民欢乐之谓其台曰灵台谓其沼曰灵沼乐其有麋鹿鱼鼈古之人与民偕乐故能乐也汤誓曰时日曷丧予及汝偕亡民欲与之偕亡虽有台池鸟兽岂能独乐哉王曰寡人之于国也尽心焉尔矣河内防则移其民于河东移其粟于河内河东防亦然察邻国之政无如寡人之用心者邻国之民不加少寡人之民不加多何也孟子对曰王好战请以战喻塡然鼓之兵刃既接弃甲曳兵而走或百步而后止或五十步而后止以五十步笑百步则何如曰不可直不百步尔是亦走也曰王如知此则无望民之多于邻国也不违农时谷不可胜食也数罟不入洿池鱼鼈不可胜食也斧斤以时入山林材木不可胜用也谷与鱼鼈不可胜食材木不可胜用是使民养生丧死无憾也养生丧死无憾王道之始也五畆之宅树之以桑五十者可以衣帛矣鸡豚狗彘之畜无失其时七十者可以食肉矣百畆之田勿夺其时数口之家可以无饥矣谨庠序之教申之以孝悌之义颁白者不负戴于道路矣七十者衣帛食肉黎民不饥不寒然而不王者未之有也王曰晋国天下莫强焉叟之所知也及寡人之身东败于齐长子死焉西丧地于秦七百里南辱于楚寡人耻之愿比死者一洒之如之何则可孟子对曰地方百里而可以王王如施仁政于民省刑罚薄税敛深耕易耨壮者以暇日修其孝悌忠信入以事其父兄出以事其长上可使制梃以挞秦楚之坚甲利兵矣彼夺其民时使不得耕耨以养其父母父母冻饿兄弟妻子离散彼陷溺其民王往而征之夫谁与王敌故曰仁者无敌王请勿疑三十四年秦伐韩拔宜阳
　　三十五年齐魏防于徐州以相王韩昭侯作高门屈宜臼曰君必不出此门何也不时夫人固有利不利时前年秦拔宜阳今年旱君不恤民之急而顾益奢所谓时诎举赢者也越王无疆伐齐齐説以伐楚之利越遂伐楚楚人大败之尽取吴故地东至浙江越由此散诸公族争立海上朝服于楚
　　三十六年韩高门成昭侯薨子宣惠王立洛阳人苏秦説秦王以兼天下之术不用乃去説燕文公曰燕所以不被兵者赵蔽其南也且秦之攻燕战于千里之外赵之攻燕战于百里之内王与赵从亲则无患矣文公从之资秦车马説赵肃侯曰秦不敢伐赵者畏韩魏议其后也秦无韩魏之规则祸中于赵矣臣案天下之图诸侯之地五倍于秦卒十倍于秦而衡人皆请割地予秦秦成则其身富荣国被秦患而不与其忧故日夜务称秦权恐愒诸侯窃为主计莫若合六国为从亲以摈秦秦甲必不敢出函谷害山东矣肃侯大悦厚赐赉之使説韩王曰王事秦秦必求宜阳成臯今兹效之明年又求地有尽求无己此市怨结祸也鄙谚曰寜为鸡口无为牛后夫以韩之强而有牛后之名窃为王羞之韩王从其言往説魏王曰大王地方千里武士苍头奋击各二十万车六百乘骑五千匹乃欲臣事秦愿熟察之魏王听之乃説齐王曰韩魏重畏秦者为接境壤也战而胜秦则兵半折四境不守不胜则危亡随其后所以重与秦战而轻为之臣也今秦攻齐过卫阳晋之道经乎亢父之险车不得方轨骑不得比行深入则狼顾韩魏是故恫疑虚喝骄矜而不敢进奈何事之愿王少留意齐王许之遂説楚王曰楚天下彊国也带甲百万粟支十年秦之所害莫如楚从亲则诸侯割地事楚衡合则楚割地事秦两事相去逺矣王何居焉楚王许之于是秦为从约长并相六国时有庄周者防人也尝为漆园吏该贯辩博著书自见谓惠子曰孔子行年六十而六十化始时所是卒而非之未知今之所谓是之非五十九非也惠子曰孔子勤志服知也庄子曰孔子谢之矣而其未之尝言孔子云夫受才乎大本复灵以生鸣而当律言而当法利义陈乎前而好恶是非直服人之口而已矣使人乃以心服而不敢蘁【五各】立定天下之定已乎已乎吾且不得及彼乎又曰建之以常无有主之以太一其动若水其静若镜其应若响未尝先人而尝随人人皆取先已独取后人皆取实已独取虚常寛容于物不削于人可谓至极关尹老聃乎古之博大眞人哉庄周闻其风而説之以天下为沈浊不可与庄【端正也】语以巵言为蔓衍以重言为眞以寓言为广独与天地精神往来以不傲睨于万物其书虽瑰玮而连犿【方圆宛转与物相从之貎】无伤也其词虽参差而諔诡可观彼其充实不可以已其逍遥游略曰穷发之北有海者有鱼焉其广数千里未有知其脩者其名为鲲化而为鸟其名为鹏【及朋皆古文凤字】背若泰山翼若垂天之云抟扶揺【风自下而上曰扶揺亦曰颷】羊角而上者九万里絶云气负青天然后图南且适南也南者天池也齐谐者志怪者也谐之言曰鹏之徙于南去以六月息者也野马也尘埃也【游气驰聚如野马蓊欝如尘埃】生物之以息相吹也天之苍苍其正色邪其逺而无所至极邪其视下也亦若是则已矣风之积也不厚则其负大翼也无力故九万里则风斯在下矣而后乃今培【裴】风背负青天而莫之夭【于表】阏【于葛】者蜩与鸴【鸴学鸠雕鹘也】鸠笑之曰我决起而飞抢【七良突也】榆枋时则不至而控于地而已矣奚以之九万里而南为斥鴳笑之曰彼且奚适也我腾跃而上不过数仞而下翺翔蓬蒿之间此亦飞之至也而彼且奚适也此小大之辩也故夫知效一官行比一乡徳合一君而征一国者其自视也亦若此矣而宋荣子犹然笑之且举世誉之而不加劝举世非之而不加沮定乎内外之分辩乎荣辱之境斯已矣彼其于世未数数然也虽然犹有未树也列子御风而行泠然善也旬有五日而后反彼于致福者未数数然也此虽免乎行犹有所待者也若夫乘天地之正而御六气之辩以游无穷者彼且恶乎待哉故曰至人无已神人无功圣人无名肩吾问于连叔曰吾闻言于接舆【接舆楚人姓陆名通】大而无当往而不反吾惊怖其言犹河汉而无极也大有迳庭【敇定迳庭激过也】不近人情焉连叔曰其言谓何哉曰藐【二音】姑射之山有神人居焉肌肤若氷雪淖【昌略淖约柔弱貎】约若处子不食五谷吸风饮露乗云气御飞龙而游乎四海之外其神凝使物不疵疠而年谷熟吾以是狂而不信也连叔曰然瞽者无以与乎文章之观聋者无以与乎钟鼔之声岂唯形骸有聋盲哉夫知亦有之是其言也犹时女也之人也之徳也将旁礴【蒲薄】万物以为一世蕲【祁】乎乱孰弊弊焉以天下为事之人也物莫之伤大浸稽天而不溺大旱金石流土山焦而不热是其尘垢粃【卑以】糠将犹陶铸尧舜者也孰肻以物为事惠子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则瓠【戸郭切瓠落犹云廓落也】落无所容非不呺【许骄】然大也吾为其无用而掊之庄子曰夫子固拙于用大矣何不虑以为大樽【樽如酒器缚之腰可以入水所谓腰舟者也】而浮乎江湖而忧其瓠落无所容则夫子犹有蓬之心也夫惠子谓庄子曰吾有大树人谓之樗其大本拥肿而不中绳墨其小枝卷曲而不中规矩立之涂匠者不顾今子之言大而无用众所同去也庄子曰何不树之于无何有之乡广莫【大也】之野彷徨乎无为其侧逍遥乎寝卧其下不夭斤斧物无害者无所可用安所困苦哉齐物论曰南郭子綦隐几而卧仰天而嘘嗒【吐答】焉似丧其耦颜成子游曰形固可使如槁木而心固可使如死灰乎子綦曰偃不亦善乎而问之也今者吾丧我汝知之乎汝闻人籁而未闻地籁汝闻地籁而未闻天籁夫子游曰地籁则众窍是已人籁则比竹是已敢问天籁子綦曰夫吹万不同而使其自己也咸其自取怒者其谁邪大知闲闲小知间间大言炎炎小言詹詹其寐也魂交其觉也形开与接为构日以心鬬缦【寛心也】者窖【古孝深心也】者密者小恐惴惴大恐缦缦【齐死生貌】其发若机栝其留如诅盟其杀【色界】如秋冬喜怒哀乐虑叹变慹【之涉反动貌】姚佚啓态乐出虚蒸成菌【古咏】日夜相代乎前而莫知其所萌若有眞宰而特不得其朕【除忍兆也】与物相刃相靡其行尽如驰而莫之能止终身役役而不见其成功薾然疲役而不知其所归人之生也固若是芒乎其我独芒而人亦有不芒者乎夫随其成心而师之谁独且无师乎未成乎心而有是非是以无有为有虽有神禹且不能知夫言非吹也言者有言其所言者特未定也道恶乎隐而有眞伪言恶乎隐而有是非道隐于小成言隐于荣华自彼则不见自知则知之是以圣人不由而照之于天彼是莫得其偶谓之道枢枢始得其环中以应无穷故为是举莛【廷】与楹厉与西施恢恑憰【决】怪道通为一唯达者知通为一劳神明为一而不知其同也谓之朝三何谓朝三曰狙公赋芧【序橡子也】曰朝三而暮四众狙皆怒曰然则朝四而暮三众狙皆悦名实未亏而喜怒为用亦因是也是以圣人和之以是非而休乎天钧【陶钧也】古之人其知有所至矣恶乎至有以为未始有物者至矣尽矣不可以加矣其次以为有物矣而未始有封也其次以为有封焉而未始有是非也是非之彰也道之所以亏也道之所以亏爱之所以成果且有成与亏乎哉果且无成与亏乎哉天下莫大于秋毫之末而太山为小莫寿乎殇子而彭祖为夭天地与我竝生而万物与我为一既已为一矣且得有言乎既已谓之一矣且得无言乎一与言为二二与一为三自此以往巧厯不能得而况其凢乎六合之外圣人存而不论六合之内圣人论而不议春秋经世先王之志圣人议而不辩故曰大辩不言孰知不言之辩若有能知此之谓天府齧缺问乎王倪曰子知物之所同是乎曰吾恶乎知之子知子之所不知邪曰吾恶乎知之然则物无知邪曰吾恶乎知之虽然尝试言之庸讵知吾所谓知之非不知邪庸讵知吾所谓不知之非知邪齧缺曰子不知利害则至人固不知利害乎王倪曰至人神矣大泽焚而不能热河汉沍而不能寒疾雷破山风振海而不能惊若然者乗云气骑日月而游乎四海之外死生无变于己而况利害之端乎梦饮酒者旦而哭泣梦哭泣者旦而田猎方其梦也不知其梦也梦之中又占其梦焉觉而后知其梦也且有大觉而后知此其大梦也昔者庄周梦为蝴蝶栩栩【喜貎】然蝴蝶也自喻适志与不知周也俄然觉则蘧蘧然周也不知周之梦为蝴蝶与蝴蝶之梦为周与周与蝴蝶则必有分矣此之谓物化养生主曰吾生也有涯而知也无涯以有涯随无涯殆己巳而为知者殆而已矣为善无近名为恶无近刑縁督以为经可以保身可以全生可以养亲可以尽年庖丁为文惠君解牛手之所触肩之所倚足之所履膝之所踦【画月骨相离之貌】然向然奏刀□【乎获】然莫不中音合于桑林之舞乃中经首之防【经首之防司马彪咸池乐章】文惠君曰譆善哉技盖至此乎庖丁释刀对曰臣之所好者道也进乎技矣始臣之解牛之时所见无非牛者三年之后未甞见全牛也方今之时臣以神遇而不以目视官知止而神欲行依乎天理批大郤导大窾因其固然技经肻【其忍骨肉间】綮【啓结处也】之未甞而况大軱【孤骨也】乎良庖嵗更刀割也族庖月更刀折也今臣之刀十九年矣所解数千牛矣而刀刃若新发于硎彼节者有间而刀刃者无厚以无厚入有间恢恢乎其于游刃必有余地矣是以十九年而刀刃若新发于硎虽然每至于族吾见其难为怵然为戒视为止行为迟动刀甚微謋【许百】然已解如土委地提刀而立为之四顾为之踌躇满志善刀而藏之文惠君曰善哉吾闻庖丁之言得养生焉老聃死秦佚吊之三号而出弟子曰若此可乎曰然适来夫子时也适去夫子顺也安时而处顺哀乐不能入也人间世曰顔回将之卫孔子曰回道不欲杂古之至人先存诸已而后存诸人所存于已者未定何暇至于暴人之所行徳厚信矼【工若反矼确实貌】未达人气名闻不争未达人心而彊以仁义绳墨之言术暴人之前者是以人恶有其美也命之曰菑人菑人者人必反菑之顔回曰我内直与天为徒外曲与人为徒成而上比与古为徒可乎仲尼曰未可以及化颜回曰敢问其方仲尼曰若一志无听之以耳而听之以心无听之以心而听之以气听止于耳心止于符气也者虚而待物者也唯道集虚虚者心斋也




　　皇王大纪卷七十二
<史部,编年类,皇王大纪>
　　钦定四库全书
　　皇王大纪卷七十三　　　　宋　胡宏　撰三王纪
　　显王
　　叶公子高将使于齐问于仲尼曰王使诸梁也甚重齐之待使者盖将甚敬而不急匹夫犹未可动也而况诸侯乎吾甚栗之子尝语诸梁也曰凡事若小若大寡不道以懽成事若不成则必有人道之患事若成则必有隂阳之患若成若不成而后无患者唯有徳者能之吾食也执麤而不臧爨无欲清【七性宜从假借也】之人今吾朝受命而夕饮氷我其内热与吾未至乎事之情而既有隂阳之患矣事若不成必有人道之患是两也为人臣者不足以任之子其有以语我仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命徳之至也为人臣子者固有所不得已行事之情而防其身何暇至于悦生而恶死夫子其行可矣仲尼曰人莫鉴于流水而鉴于止水惟止能止众止受命于地唯松柏独也正在冬夏青青受命于天唯舜独也正幸能正生以正众生夫保始之征【始也保其始可信其终也】不惧之实勇士一人雄入于九军将求名而能自要者而犹若是而况官天地府万物直寓六骸象耳目一知之所知而心未尝死者乎申屠嘉曰乆与贤人处则无过知不可奈何而安之若命唯有徳者能之兀者叔山无趾踵见仲尼仲尼曰子不谨前既犯患若是矣虽今来何及矣无趾曰吾唯不知务而轻用吾身吾是以亡足今吾来也犹有尊足者存吾是以务全之也夫天无不覆地无不载吾以夫子为天地安知夫子之犹若是也孔子曰丘则陋矣夫子胡不入乎请讲以所闻无趾出孔子曰弟子勉之夫无趾兀者也犹务学以复补前行之恶而况全徳之人乎仲尼曰平者水停之盛也其可以为法也内保之而外不荡也徳者成和之脩也徳不形者物不能离也惠子谓庄子曰人故无情乎庄子曰然惠子曰人而无情何以谓之人庄子曰吾所谓无情者言人之不以好恶内伤其身常因自然而不益生也大宗师曰知天之所为者天而生也知人之所为者以其知之所知以养其知之所不知也虽然夫知有所待而后当其所待者特未定也庸讵知吾所谓天之非人乎所谓人之非天乎古之眞人过而弗悔当而不自得也其寝不梦其觉无忧其食不甘其息深深眞人之息以踵众人之息以喉其耆欲深者其天机浅古之眞人不知悦生不知恶死不忘其所始不求其所终是之谓不以心捐道不以人取天若然者其心忘其容寂凄然似秋暖然似春喜怒通四时与物有宜而莫知其极故圣人之用兵也亡国而不失人心利泽施乎万世不为爱人天与人不相胜也是之谓眞人夫藏舟于壑藏山于泽谓之固矣然而夜半有力者负之而走昧者不知也若夫藏天下于天下而不得所遯是恒物之大情也故圣人将游于物之所不得遯而皆存善夭善老善始善终人犹效之又况万物之所系而一化之所待乎夫道有情有信无为无形可传而不可受可得而不可见自本自根未有天地自古以固存子祀子舆子犁子来相与语曰孰能知死生存亡之一体者吾与之友矣四人相视而笑莫逆于心遂相与为友俄而子舆有病子祀往问之曰汝恶之乎曰亡予何恶浸假而化予之左臂以为鸡予因以求时夜浸假而化予之右臂以为弹予因以求鸮炙浸假而化予之凥以为轮以神为马予因而乗之岂更驾哉安时而处顺哀乐不能入也此古之所谓县解县而不能自解者物有结之且夫物不胜天乆矣吾又何恶焉俄而子来有病喘喘【赤兊切】然将死其妻子环而泣之子犁往问之曰叱避无怛化倚其户与之语曰造化将奚以适子来曰父母于子东西南北唯命之从隂阳于人不翅于父母彼近吾死而我不听我则悍矣彼何罪焉夫大块载我以形劳我以生佚我以老息我以死故善吾生者乃所以善吾死今一以天地为大鑪以造化为大冶恶乎往而不可哉成然寐蘧然觉子桑戸孟子反子琴张相与语曰孰能登天游雾挠【而小切】挑【徒小切】无极相忘以生无所终穷三人相视而笑莫逆于心遂相与友莫然有间而子桑戸死未葬孔子使子贡往待事焉或编曲或鼓琴相和而歌子贡反以告孔子曰彼游方之外者也而丘游方之内者也彼方且与造物者为人而游乎天地之一气芒然彷徨乎尘垢之外逍遥乎无为之业彼又恶能愦愦【上内】然为世俗之礼以观众人之耳目哉故曰天之小人人之君子人之君子天之小人也颜回问曰孟孙才其母死哭泣无涕不慼不哀而以善丧盖鲁国固有无其实而得其名者乎仲尼曰夫孟孙氏尽之不知所以生不知所以死且方将化恶知不化哉方将不化恶知己化哉吾特与汝其梦未始觉者耶孟孙氏特觉人哭亦哭是自其所以乃且汝梦为鸟而厉乎天梦为鱼而没于渊不识今之言者其觉者乎其梦者乎安排而去化乃入于寥天一应帝王曰肩吾曰君人者以已出经式义度人孰敢不聴而化诸狂接舆曰圣人之治也治外乎正而后行确乎能其事者而已矣且鸟高飞以避矰弋之害鼷防深穴乎神丘之下以避熏凿之患而曽二虫之无知无名人谓天根曰游心于淡合气于漠顺物自然而无容私焉而天下治矣老耼曰明王之治其功盖天下而似不自己立乎不测而游于无有者也列子见壶子而归三年不出为其妻爨食豕如食人于事无与亲雕琢复朴块然独以其形立纷而封哉一以是终无为名尸无为谋府无为事任无为知主尽其所受乎天而无见得亦虚而已至人之用心若镜不将不迎应而不藏故能胜物而不伤外篇曰骈拇枝指出乎性哉而侈于徳附赘县疣出乎形哉而侈于性多方乎仁义而用之者列于五藏哉而非道徳之正也彼正正者不失其性命之情故合者不为骈而枝者不为跂长者不为有余短者不为不足是故鳬胫虽短续之则忧鹤胫虽长断之则悲故性长非所断性短非所续无所去忧也天下有常然者曲者不以钩直者不以绳圆者不以规方者不以矩附离不以胶漆约束不以纆索故天下诱然皆生而不知其所以生同焉皆得而不知其所以得且夫属其性乎仁义者虽通如曾史【曾参史防】非吾所谓臧也属其性于五味虽通如兪儿【兪儿古人善别味者】非吾所谓臧也属其性乎五声虽通如师旷【师旷冀州南和人生而无目善音律】非吾所谓聪也属其性乎五色虽通如离朱【离朱黄帝时人百歩见秋毫】非吾所谓明也吾所谓臧者臧于其徳而已矣任其性命之情而已矣吾所谓聪者非谓其闻彼也自闻而已矣吾所谓明者非谓其见彼也自见而已矣夫不自得而得彼者是得人之得而不自得其得者也适人之适而不自适其适者也若然者虽盗跖与伯夷是同为淫僻也庄子曰上诚好知而无道则天下大乱矣何以知其然耶夫弓弩毕弋机变之知多则鸟乱于上矣钩饵网罟罾笱之知多则鱼乱于水矣削【七妙削格所以施罗网者】格罗落罝罘之知多则兽乱于泽矣吾意善治天下者不然彼民有常性织而衣耕而食是谓同徳同乎无知其德不离同乎无欲是谓素朴素朴而民性得矣及至蹩躠为仁踶跂为义而天下始疑矣澶漫为乐摘擗为礼而天下始分矣故纯朴不残孰为牺樽白玉不毁孰为珪璋五色不乱孰为文采五声不乱孰应六律及至屈折礼乐以匡天下之形县跂仁义以慰天下之心而民乃始争归于利不可止也君子不得已而临莅天下莫若无为无为也而后安其性命之情故贵以身于为天下则可以托天下爱以身于为天下则可以寄天下故君子茍能无解其五藏无擢其聪明尸居而龙见渊黙而雷声神动而天随从容无为而万物炊累焉吾又何暇治天下哉自天下之衰愚智相欺善否相非诞信相讥大徳不同而性命烂漫矣天下好知而百姓求竭矣于是乎釿锯制焉绳墨杀焉椎凿决焉天下脊脊大乱罪在撄人心故贤者伏处大山嵁岩之下而万乗之君忧栗乎庙堂之上故曰絶圣弃智天下大治世俗之人皆喜人之同乎已而恶人之异于已也同乎已而欲之异于已而不欲者以出乎众为心也夫以出乎众为心者曷常出乎众哉因众以寜所闻不如众技众矣而欲为人之国者此以人之国侥幸也几何侥幸而不丧人之国乎其存人之国也无万分之一而丧人之国也一不成而万有余丧矣悲夫有土者之不知也夫有土者有大物也有大物者不可以物物而不物故能物物明乎物物者之非物也岂独治天下百姓而已哉出入六合游乎九州独往独来是谓独有独有之人是之谓至贵大人之教若形之于影声之于响有问而应之尽其所懐为天下配处乎无响行乎无方出入无旁与日无始颂论形躯合乎大同大同而无巳无巳恶乎得有有覩有者昔之君子覩无者天地之友贱而不可不任者物也卑而不可不因者民也匿而不可不为者事也麤而不可不陈者法也故圣人接于事而不辞齐于法而不乱恃于民而不轻因于物而不去不明于天者不纯于徳不通于道者无自而可有天道有人道无为而尊者天道也有为而累者人道也主者天道也臣者人道也相去逺矣不可不察也庄子曰天地虽大其化均也万物虽多其治一也人卒虽众其主君也古之君天下无为也天徳而已矣故无欲而天下足无为而万物化渊静而百姓定记曰通于一而万事毕无心得而鬼神服夫子曰夫道覆载万物者也洋洋乎大哉君子不可以不刳心焉无为为之之谓天无为言之之谓徳爱人利物之谓仁不同同之之谓大行不崖异之谓寛有万不同之谓富执徳之谓纪徳成之谓立循于道之谓备不以物挫志之谓完君子明于此十者则韬乎其事心之大也若然者不荣通不丑穷不拘一世之利以为已私分不以王天下为已处显万物一府死生同状庄子曰泰初有无无有无名一之所起有一而未形物得以生谓之徳未形者有分且然无间谓之命物成生理谓之形形体保神各有仪则谓之性性脩反徳徳至同于初同乃虚虚乃大将闾葂谓鲁君曰必服恭俭拔出公忠之属而无阿私民孰敢不辑季彻曰不然大圣之治天下也摇荡民心使之成教易俗举灭其贼心而皆进其独志若性之自为而民不知其所由然汉隂丈人谓子贡曰有机械者必有机事有机事者必有机心机心存于胷中则纯白不备纯白不备则神生不定神生不定者道之所不载也身之不能治而何暇治天下乎子贡谓弟子曰吾闻之夫子事求可功求成用力少而见功多者圣人之道今徒不然执道者徳全徳全者形全形全者神全神全者圣人之道也功利机巧必忘夫人之心若夫人者非其志不之非其心不为虽以天下非誉之无益损焉以告孔子孔子曰彼假修浑沌氏之术者也识其一不知其二治其内不治其外无为复朴体性抱神以游世俗之间者也苑风问于谆芒曰愿闻圣治谆芒曰官施而不失其冝防举而不失其能毕见其情事而行其所为行言自为而天下化手挠顾指四方之民莫不俱至此之谓圣治愿闻徳人曰居无思行无虑是非美恶四海之内共利之之为悦共给之之为安愿闻神人曰致命尽情天地乐而万事销亡此之谓混冥庄子曰孝子不谀其亲忠臣不谄其君臣子之盛也亲之所言而然所行而善则世俗谓之不肖子君之所言而然所行而善则世俗谓之不肖臣而未知此其必然耶世俗之所谓然而然之所谓善而善之则不谓之导谀之人也然则俗故严于亲而尊于君耶谓已导人则勃然作色谓已谀人则怫然作色而终身导人也终身谀人也合譬饰辞聚众也是终始本末不相坐垂衣裳设采色动容貌以媚一世而不自谓导谀与夫人为徒通是非而不自谓众人愚之至也知其愚者非大愚也知其惑者非大惑也大惑者终身不解大愚者终身不灵三人行而一人惑所适者犹可致也惑者少也二人惑则劳而不至惑者胜也而今也以天下惑予虽有所向不可得也不亦悲乎大声不入于里耳折杨皇荂则嗑然而笑是故高言不止于众人之心至言不出俗言胜也以二缶钟【缶钟当作垂踵言垂足空必不得有所知矣】惑而所适不得矣而今也以天下惑予虽有祈向其庸可得耶知其不可得也而强之又一惑也故莫若释之而不推不推谁其比忧庄子曰失性有五一曰五色乱目使目不明二曰五声乱耳使耳不聪三曰五臭薰鼻困惾【子公切犹刻塞不通也】中颡四曰五味噣【浊】口使口厉爽五曰趣舎滑心使性飞扬皆生之害也而杨墨乃始离跂自以为得非吾所谓得也夫得者困可以为得乎则鸠鸮之在于笼虎豹在于囊槛亦可以为得矣庄子曰天道运而无所积故万物成帝道运而无所积故天下归圣道运而无所积故海内服明于天通于圣六通四辟于帝王之徳者其自为也昧然无不静者矣圣人之静也非曰静也善故静也万物无足以铙心者故静也水静则明烛须眉平中准大匠取法焉水静犹明而况精神圣人之心静乎天地之鉴也万物之镜也夫虚静恬淡寂漠无为者天地之平而道徳之至故帝王圣人休焉休则虚虚则实实则伦矣虚则静静则动动则得矣静则无为无为也则任事者责矣无为则俞俞俞俞者忧患不能处年寿长矣夫虚静恬淡寂漠无为者万物之本也明此以南乡尧之为君也明此以北面舜之为臣也以此处上帝王天子之徳也以此处下圣素王之道也以此退居而闲游江海山林之士服以此进为而抚世则功大名显而天下一也静而圣动而王无为也而尊朴素而天下莫能与之争矣夫明白于天地之徳者此之谓大本大宗与天和者也所以均调天下与人和者也与人和者谓之人乐与天和者谓之天乐知天乐者其动也天其静也地一心定而王天下其鬼不祟其魂不疲一心定而万物服夫帝王以天地为宗以道徳为主以无为为常无为也则用天下而有余有为也则为天下用而不足故古之人贵夫无为也上无为也下亦无为也是下与上同徳下与上同徳则不臣下有为也上亦有为也是上与下同道上与下同道则不主上必无为而用天下下必有为为天下用此不易之道也故古之王天下者知虽落天地不自虑也辩虽雕万物不自説也能虽穷海内不自为也天不产而万物化地不长而万物育帝王无为而天下功故曰莫神于天莫富于地莫大于帝王帝王之徳配天地本在于上末在于下要在于主详在于臣三军五兵之运徳之末也赏罚利害五刑之辟教之末也礼法度数刑名比详【比较详密】治之末也钟鼓之音羽旄之容乐之末也哭泣衰绖降杀之服哀之末也此五末者须精神之运心术之动然后从之者也末学者古人有之而非所以先也君先而臣从父先而子从兄先而弟从长先而少从男先而女从夫先而妇从夫尊卑先后天地之行也故圣人取象焉天尊地卑神明之位也春夏先秋冬后四时之序也万物化作萌区有状盛衰之杀变化之流也天地至神而有尊卑先后之序而况人道乎宗庙尚亲朝廷尚尊郷党尚齿行事尚贤大道之序也语道而非其序者非其道也是故古之明大道者先明天而道徳次之道徳已明而仁义次之仁义已明而分守次之分守已明而形名次之形名已明而因任次之因任已明而原省次之原省已明而是非次之是非已明而赏罚次之赏罚已明而愚智处宜贵贱履位仁贤不肖袭情必分其能必由其名以此事上以此畜下以此治物以此脩身知谋不用必归其天此之谓太平治之至也故书曰有形有名形名者古人有之而非所以先也骤而语形名不知其本也骤而语赏罚不知其始也倒道而言迕道而説者人之所治也安能治人骤而语形名赏罚此有知治之具非知治之道可用于天下不足以用天下此之谓辩士一曲之人也夫天地者古之所大也黄帝尧舜之所共美也故古之王天下者奚为哉天地而已矣世之所贵道者书也书不过语语有贵也语之所贵者意也意有所随意之所随者不可以言传也而世因贵言传书世虽贵之哉犹不足贵也为其贵非其贵也故视而可见者形与色也听而可闻者名与声也悲夫世人以形色名声为足以得彼之情夫形色名声果不足以得彼之情则知者不言言者不知而世岂识之哉桓公读书于堂上轮扁斵轮于堂下释椎凿而上问桓公曰敢问公之所读者何言耶公曰圣人之言也曰圣人在乎曰已死矣曰然则君之所读者古人之糟粕已夫桓公曰寡人读书轮人安得议乎有説则可无説则死轮扁曰以臣之事观之斵轮徐则甘而不固疾则苦而不入不徐不疾得之于手而应于心口不能言有数存焉于其间臣不能以喻臣之子臣之子亦不能受之于臣是以行年七十而老斵轮古之人与其不可传也死矣然则君之所读者古人之糟魄夫庄子曰天其运乎地其处乎日月其争于所乎孰主张是孰纲维是孰居无事推而行是意者其有机缄而不得已耶意者其运转而不能自止耶云者为雨乎雨者为云乎孰隆施是孰居无事淫乐而劝是风起北方一西一东有上徬徨孰嘘吸是孰居无事而披拂是敢问何故巫咸祒曰来吾语汝天有六极五常帝王顺之则治逆之则凶九洛之事治成徳备监照下土天下载之此谓上皇商大宰荡问仁于庄子庄子曰虎狼仁也曰何谓也庄子曰父子相亲何为不仁曰请问至仁曰至仁无亲大宰曰荡闻之无亲则不爱不爱则不孝谓至仁不孝可乎庄子曰至仁尚矣孝固不足以言之故曰以敬孝易以爱孝难以爱孝易以忘亲难忘亲易使亲忘我难使亲忘我易兼忘天下难兼忘天下易使天下兼忘我难夫孝弟忠信此皆自勉以役其徳者也不足多也故曰至贵国爵并焉至富国财并焉至愿名誉并焉是以道不渝庄子曰圣也者达于情而遂于命也天机不张而五官皆备此之谓天乐无言而心悦庄子曰水行莫如用舟而陆行莫如用车以舟之可行于水也而求推之于陆是未知夫无方之传应物而不穷者也且子独不见夫桔橰者乎引之则俯舎之则仰彼人之所引非引人也故俯仰而不得罪于人故夫三皇五帝之礼义法度不矜于同而矜于治故譬三皇五帝之礼义法度其犹柤棃橘柚耶其味相反而皆可于口故礼义法度者应时而变者也庄子曰老子曰使道而可献则人莫不献之于其君使道而可进则人莫不进之于其亲使道而可以告人人莫不与其子孙然而不可者无他也中无主而不止外无正而不行古之至人假道于仁托宿于义以游逍遥之墟食于茍简之田立于不贷之圃谓是采眞之游以富为是者不能让禄以显为是者不能让名亲权者不能与人柄操之则栗舎之则悲而一无所鉴以闚其所不休者是天之戮民也怨恩取与谏教生杀八者正之器也唯循大变无所湮者为能用之故曰正者正也其心以为不然者天门弗开矣













　　皇王大纪巻七十三
　　钦定四库全书
　　皇王大纪卷七十四　　　　宋　胡宏　撰三王纪
　　显王
　　孔子谓老耼曰丘治诗书礼乐易春秋以奸者七十二君一君无所钩用甚矣夫人之难説也道之难明邪老子曰六经先生之陈迹也岂其所以迹哉今子之所言犹迹也夫迹履之所出而迹岂履哉性不可易命不可变时不可止道不可壅茍得于道无自而不可孔子曰丘得之矣不与化为人安能化人庄子曰刻意尚行离世异俗高论怨诽【匪非二音】为亢而已矣此山谷之士非世之人枯槁赴渊者之所好也语仁义忠信恭俭推让为修而已矣此平世之士教诲之人游居学者之所好也语大功立大名礼君臣正上下为治而已矣此朝廷之士尊主强国之人致功并兼者之所好也就薮泽处闲旷钓鱼闲处无为而已矣此江海之士辟世之人闲暇者之所好也吹呴呼吸吐故纳新熊经【若熊之攀树引也】鸟申为寿而已矣此导引之士养形之人彭祖寿考者之所好也若夫不刻意而高无仁义而修无功名而治无江海而闲不导引而寿无不忘也无不有也澹然无极而众美从之此天地之道圣人之徳也故曰圣人休休焉静而隂同徳动而阳同波感而后应迫而后动不得已而后起去知与故循天之理其生若浮其死若休水之性不杂则清静一而不变淡而无为动而以天行此养神之道也夫有干越之剑者【干溪越山出善剑吴越之地也】柙而藏之不敢用也寳之至也精神四达竝流无所不极化育万物不可为象纯素之道唯神是守守而勿失与神为一一之精通合乎天伦素也者谓其无所与杂也纯也者谓其不亏其神也能体纯素谓之眞人庄子曰缮性于俗学以求复其初滑欲于俗思以求致其明谓之蔽蒙之民古之治道者以恬养知生而无以知为也谓之养恬知与恬交相养而和理出其性夫徳和也道理也徳无不容仁也道无不理义也中纯实而反乎情乐也信行容体而顺乎文礼也古之人在混芒之中一世而得澹漠焉当是时也莫之为而常自然逮徳下衰兴治化之流【浇】淳散朴离道以善险徳以行然后去性而从于心附之以文益之以博民始就乱无以反其性情而复其初道无以兴乎世世无以兴乎道虽圣人不在山林之中其徳隠矣古之所谓隠士者非伏其身而弗见也非闭其言而不出也非藏其知而不发也时命大谬也当时命而大行乎天下则反一无迹不当时命而大穷乎天下则深根寜极而待此存身之道也道固不小行徳固不小识小识伤徳小行伤道故曰正而矣古之所谓得志者非轩冕之谓也谓其无以益其乐而已矣今之所谓得志者轩冕之谓也轩冕在身非性命也物之傥来寄也寄之其来不可圉其去不可止不为轩冕肆志不为穷约趋俗其乐彼与此同故无忧而已矣今寄去则不乐由是观之虽乐未尝不荒也故曰丧已于物失性于俗者谓之倒置之民庄子曰井蛙不可以语于海者拘于虚也夏虫不可以语于氷者笃于时也曲士不可以语于道者束于教也计四海之在天地之间也不似礨【垒】空【孔】之在大泽乎计中国之在海内不似稊【徒兮尔雅云似稗】米之在太仓乎号物之数谓之万人处一焉人卒九州谷食之所生舟车之所通人处一焉此其比万物也不似豪末之在马体乎然则大天地而小豪末可乎夫物量无穷时无止分无常终始无故以其至小求其至大之域是迷而不能自得也又何以知毫末之足以定至细之倪又何以知天地之足以穷至大之域世之议者皆曰至精无形至大不可以围夫自细视大者不尽自大视细者不明精麤者期于有形者也无形者数之所不能分也不可围者数之所不能穷也可以言论者物之麤也可以意致者物之精也言之所不能论意之所不能察致者不期精麤焉故大人之行不多仁恩不多辞让不多辟异爵禄不足以为劝戮耻不足以为辱也然则若物之内若物之外恶至而倪贵贱恶至而倪小大以道观之物无贵贱以物观之自贵而相贱以俗观之贵贱不在己以差观之因其所大而大之则万物莫不大因其所小而小之则万物莫不小以功观之因其所有而有之则万物莫不有因其所无而无之则万物莫不无以趣观之因其所然而然之则万物莫不然因其所非而非之则万物莫不非梁丽【栋也】可以冲城而不可窒穴言殊器也骐骥骅骝一日而驰千里捕鼠不如狸狌言殊技也鸱鸺夜撮蚤察毫末昼出瞠目而不见丘山言殊性也帝皇殊禅三代殊继差其时逆其俗者谓之簒夫当其时顺其俗者为之义之徒然则何为何不为辞受趣舎终奈何严乎若国之有君其无私徳繇繇乎若祭之有社其无私福泛泛乎其若四方之无穷其无所畛域兼懐万物其孰承翼道无终始物有死生物之生也若骤若驰无动而不变无时而不移何为乎何不为乎夫固将自化然则何贵于道耶知道者必达于理达于理者必明于权明于权者察乎安危寜于祸福谨于去就莫之能害也故曰天在内人在外牛马四足是谓天落马首穿牛鼻是谓人无以人灭天无以故灭命无以得徇名谨守而勿失是谓反其眞公孙龙问魏牟曰龙少学先王之道长而明仁义之行合同异离坚白然不然可不可困百家之智穷众口之辩吾自以为至达已今吾闻庄子之言茫焉异之不知论之不及与知之弗若今吾无所开吾喙敢问其方公子牟隠几太息仰天而笑曰子独不闻夫埳【坎】井之蛙乎谓东海之鼈曰吾乐与吾跳梁乎井干【平去二声】之上入休乎缺甃之崖赴水则接腋持頥蹶泥则没足灭跗【附】还虷【寒幷中赤虫】蟹与科斗莫吾能若也且夫擅一壑之水而跨跱埳井之乐此亦至矣夫子奚不时来入观乎东海之鼈左足未入而右膝已絷矣于是逡廵而却告之海曰夫千里之逺不足以举其大千仞之高不足以极其深禹之时十年九潦而水弗为加益汤之时八年七旱而崖不为加损不为顷乆推移不以多少进退者此亦东海之大乐也于是埳井之蛙闻之适适然惊规规然自失也且夫知不知是非之竟而犹欲观于壮子之言是犹使蚉负山商蚷【巨商蚷马蚣也】驰河也必不胜任矣且夫知不知论极妙之言而自适一时之利者是非埳井之蛙与且彼方跐【此踏也】黄泉而登大皇无南无北奭然四解沦于不测无东无西始于冥反于大通子乃规规然而求之以察索之以辩是直用管闚天用锥指地也庄子与惠子游于濠梁之上庄子曰鯈【直留】鱼出游从容是鱼乐也惠子曰子非鱼安知鱼之乐庄子曰子非我安知我不知鱼之乐惠子曰我非子固不知子矣子固非鱼也子之不知鱼之乐全矣庄子曰请循其本子曰女安知鱼乐云者既已知吾知之而问我我知之濠上也庄子曰天下有至乐无有哉天下之所乐也富贵也身安厚味美服好色音声也夫富者苦身疾作多积财而不得尽用其为形也亦外矣夫贵者夜以继日思虑善否其为形也亦疏矣果有乐无有哉吾以无为诚乐矣天无为以之清地无为以之寜两无为相合万物皆化芒乎芴乎而无从出乎芴乎芒乎而无有象乎万物职职皆从无为殖故曰天地无为也而无不为也人也孰能得无为哉庄子妻死惠子吊之庄子则方箕踞鼓盆而歌惠子曰与人居长子老身死不哭亦足矣又鼓盆而歌不亦甚乎庄子曰不然是其始死也我独何能无槩然察其始而本无生非徒无生也而本无形非徒无形也而本无气杂乎芒芴之间变而有气气变而有形形变而有生今又变而之死是相与为春秋冬夏四时行也人且偃然寝于巨室而我噭噭然随而哭之自以为不通乎命故止也顔渊东之齐子贡曰夫子有忧色何耶孔子曰昔者管子有言丘甚善之曰褚小者不可以懐大绠短者不可以汲深夫若是者以为命有所成而形有所适也夫不可损益吾恐回与齐侯言圣人之道彼将内求于己而不得不得则惑人惑则死咸池九韶之乐张之洞庭之野鸟闻之而飞兽闻之而走鱼闻之而下入人卒闻之相与还【旋面】而观之故先圣不一其能不同其事名止于实义设于适也庄子曰达生之情者不务生之所无以为达命之情者不务知之所无奈何养形必先之物物有余而形不养者有之矣有生必先无离形形不离而生亡者有之矣生之来不能却其去不能止悲夫世之人以为养形足以存生而养形果不足以存生则世奚足为哉虽不足为而不可不为者其为不免矣夫欲免为形者莫如弃世弃世则无累无累则正平正平则与彼更生更生则几矣事奚足弃而生奚足遗弃事则形不劳遗生则精不亏夫形全精复与天为一天地者万物之父母也合则成体散则成始形精不亏是谓能移精而又精反以相天子列子问关尹曰至人行乎万物之上而不栗请问何以至此关尹曰是纯气之守也非知巧果敢之列凡有貌象声色者皆物也物何以相逺夫奚足以至乎先是色而已则物之造乎不形而止乎无所化夫得是而穷之者物焉得而止焉夫醉者之坠车虽疾不死骨节与人同而犯害与人异其神全也乘亦不知也坠亦不知也死生惊惧不入乎胷中是故物而不慴彼得全于酒而犹若是而况得全于天乎圣人藏于天故莫之能伤也复雠者不折镆干虽有忮心者不怨飘瓦是以天下平均故无攻战之乱无杀戮之刑者由此道也不开人之人而开天之天开天者徳生开人者贼生不厌其天不忽于人民几乎以其眞仲尼适楚出于林中见痀偻者承蜩犹掇之也仲尼曰子巧乎有道耶曰我有道也五六月累丸二而不坠则失者锱铢累三而不坠则失者十一累五而不坠犹掇之也吾处身也若橛株枸吾执臂也若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎顔回济乎觞深之渊津人操舟若神颜回问之曰善游者数能忘水也若乃夫没人之未尝见舟而便操之也彼视渊若陵视舟之覆犹其车却也覆却万方陈乎前而不得入其舎恶往而不暇以瓦注者巧以黄金注者防其巧一也凡外重者内拙田开之曰善养生者若牧羊然视其后者而鞭之单【善鲁人】豹养其内而虎食之张毅养其外而疾杀之此二子者皆不鞭其后者也仲尼曰无入而藏无出而阳柴立其中央三者若得其名必极夫畏涂者十杀一人则父子兄弟相戒也必盛卒徒而后敢出焉不亦知乎人之所取畏者袵席之上饮食之间而不知为之戒者过也孔子观于吕梁县水三十仞流沫四十里鼋鼍鱼鼈之所不能游也见一丈夫游之以为有苦而欲死也使弟子竝流而拯之数百步而出被发行歌而游于塘下孔子从而问焉曰吾始乎故生于陵而安于陵也长乎性长于水而安于水也成乎命与齐俱入与汨偕出从水之道而不为私焉不知吾所以然而然命也梓庆削木为鐻鐻成见者惊犹鬼神鲁侯问焉对曰臣将为鐻未尝敢以耗气也必齐以静心齐三日而不敢懐庆赏爵禄齐五日不敢懐非誉巧拙齐七日辄然忘吾有四肢形体也当是时也无公朝其巧专外骨消然后入山林观天性形躯至矣然后成见鐻然后加手焉不然则已则以天合天器之所以疑者神其是与工倕旋而盖规矩指与物化而不以心稽故其灵台一而不桎忘足屦之适也忘要带之适也知忘是非心之适也不内变不外从事防之适也始乎适而未尝不适者忘适之适也弟子问于庄子曰昨日山中之木以不材得终其天年今日主人之鴈以不材死先生将何处庄子笑曰周将处夫材与不材之间材与不材之间似之而非也故未免乎累若夫乘道徳而浮游则不然无誉无訾一龙一蛇与时俱化而无肻专为一上一下以和为量浮游乎万物之祖物物而不物于物则胡可得而累邪此神农黄帝之法则也市南宜僚见鲁侯有忧色市南子曰夫丰狐文豹栖于山林伏于岩穴静也夜行昼居戒也虽饥渴隠约犹且胥防于江湖之上而求食焉定也然且不免于罔罗机辟之患是何罪之有哉其皮为之灾也今鲁国独非君之皮邪吾愿君刳形去皮洒心去欲而游于无人之野夫有人者累见有于人者忧故尧非有人非见有于人也方舟而济于河有虚舩来触舟虽有惼心之人不怒有一人在其上则呼张歙之一呼而不闻再呼而不闻于是三呼邪则必以恶声随之向也不怒而今也怒向也虚而今也实人能虚已以游世其孰能害之孔子问于子桑雽【戸于二音】曰吾再逐于鲁伐树于宋削迹于卫穷于商周围于陈蔡之间吾犯此数患亲交益疏徒友益散何与子桑雽曰子独不闻假【古国名】人之亡与林回【殷之逃民林名】弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相収也夫相収之与相弃亦逺矣且君子之交淡若水小人之交甘若醴君子淡以亲小人甘以絶彼无故以合者则无故以离孔子曰敬闻命矣徐行翔徉而归絶学捐书弟子无挹于前而爱益加进庄子衣大布而补之正緳【贤节带也】系履而过魏王魏王曰何先生之惫邪庄子曰贫也非惫也士有道徳不能行惫也衣弊履穿贫也非惫也田子方曰东郭顺子其为人也眞人貌而天虚縁而葆眞清而容物物无道正容以悟之使人之意也消孔子见老耼老耼新沐方将被发而干慹然似非人孔子便而待之少焉见曰丘也与其信然与向者先生形体掘若槁木似遗物离人而立于独也老耼曰吾游于物之初孔子曰何谓邪曰至隂肃肃至阳赫赫肃肃出乎天赫赫出乎地两者交通成和而物生焉或为之纪而莫见其形消息满虚一晦一明日改月化日有所为而莫见其功生有所乎萌死有所乎归始终相反乎无端而莫知乎其所穷非是也且孰为之宗孔子曰请问游是老耼曰草食之兽不疾易薮水生之虫不疾易水行小变而不失其大常也天下也者万物之所一也得其所一而同焉则四肢百体将为尘垢而死生终始将为昼夜而莫之能滑而况得丧祸福之所介乎弃者若弃泥涂知身贵于也贵在于我而不失于变且万化而末始有极也夫孰足以患心己为道者解乎此至人之于徳也不修而物不能离焉若天之自高地之自厚日月之自明夫何修焉黄帝曰人之生气之聚也聚则为生散则为死若死生为徒吾又何患故万物一也是其所美者为神奇其所恶者为臭腐臭腐复化为神奇神奇复化为臭腐故曰通天下一气耳圣人故贵一天地有大美而不言四时有明法而不议万物有成理而不説圣人者原天地之美而达万物之理是故至人无为大圣不作观于天地之谓也孔子问至道于老耼对曰夫昭昭生于防防有伦生于无形精神生于道形本生于精而万物以形相生其来无迹其往无崖无门无房四达之皇皇也邀于此者四枝彊思虑恂达耳目聪明其用心不劳其应物无方天不得不高地不得不广日月不得不行万物不得不昌此其道与孔子曰圣人之爱人也终无己曰古之人外化而内不化与物化者一不化者也狶【虚岂】韦氏之囿黄帝之圃有虞氏之宫汤武之室圣人处物不伤物不伤物者物亦不能伤者也南荣趎【音畴汉书古今人表作畴淮南子亦然】曰目之与形吾不知其异也而盲者不能自见耳之与形吾不知其异也而聋者不能自闻心之与形吾不知其异也而狂者不能自得形之与形亦辟矣而物或间之邪欲相求而不能相得老子曰夫至人者相与交食乎地而交乐乎天不以人物利害相撄灵台者有持而不知其所持而不可持者也劵内者行乎无名劵外者志乎期费行乎无名者唯庸有光志乎期费者唯贾人也兵莫防于志镆鎁为下宼莫大于隂阳无所逃于天地之间非隂阳贼之心则使之也观室者周于寝庙又适其偃焉蹍市人之足则辞以放骜兄则以妪大亲则已矣彻志之勃解心之谬去徳之累达道之塞贵富显严名利也容动色理气意也恶欲喜怒哀乐也去就取与知能也此四六者不荡胷中则正正则静静则明明则虚虚则无为而无不为也性者生之质也性之动谓之为为之伪谓之失知者接也知者之所不知犹睨也动无非我之谓治圣人工乎天而拙乎人夫工乎天而俍【良】乎人者唯全人能之介者拸【数止】画外非誉也胥靡登髙而不惧遗死生也敬之而不喜侮之而不怒者唯同乎天和者为然出怒不怒则怒出于不怒矣出为无为则为出于无为矣欲静则平气欲神则顺心有为也欲当则縁于不得已不得已之类圣人之道徐无鬼谓魏武侯曰天地之养也一登高不可以为长居下不可以为短君独为万乘之主以苦一国之民以养耳目鼻口夫神者不自许也武侯曰吾欲爱民而为义偃兵其可乎无鬼曰不可爱民害民之始也为义偃兵造兵之本也君自此为之则殆不成夫杀人之士民兼人之土地以养吾私与吾神者其战不知孰善胜之恶乎在君若勿已矣修胷中之诚以应天地之情而勿撄夫民民死已脱矣君将恶乎用夫偃兵哉黄帝将见大隗乎具茨之山方明为御昌防骖乗张若謵朋前马昆阍滑稽后车至于襄城之野七圣皆迷无所问涂适遇牧马童子问涂焉童子曰夫为天下者亦奚以异乎牧马者哉亦去其害马者而已矣黄帝再拜稽首称天师而退知士无思虑之变则不乐辩士无谈説之序则不乐察士无凌谇【音讯凌谇陵轹而问也】之事则不乐皆囿于物者也招世之士兴朝中民之士荣官筋力之士矜难勇敢之士奋患兵革之士乐战枯槁之士宿名法律之士广治农夫无草莱之事则不比商贾无市井之事则不比庶人有旦暮之业则劝百工有器械之巧则壮钱财不积则贪者忧权势不尤则夸者悲势物之徒乐变遭时有所用不能无为也此皆顺比于岁不物于易者也驰其形性潜之万物终身不反悲夫庄子送葬过惠子之墓顾谓从者曰郢人垩【乌洛】漫【平上二声】其鼻端若蝇翼使匠石斵之匠石运斤成风听而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣之质死乆矣自夫子之死也吾无以为质矣吾无与言之矣南伯子綦隠几而坐仰天而嘘顔成子入见曰夫子物之尤也形固可使若槁骸心固可使如死灰乎吾尝居山穴之中矣当是时也田禾一覩我而齐国之众三贺之我必先之彼故知之我必卖之彼故鬻之若我而不有之彼恶得而知之若我而不卖之彼恶得而鬻之嗟夫我悲人之自丧者吾又悲夫悲人者吾又悲夫悲人之悲者其后而日逺矣孔子曰狗不以善吠为良人不以善言为贤许由曰夫民不难聚也爱之则亲利之则至誉之则劝致其所恶则散爱利出乎仁义捐仁义者寡利仁义者众夫仁义之行唯且无诚是以一人之防制利天下譬之犹一覕【薄结】也荘子曰圣人其穷也使家人忘其贫其达也使王公忘爵禄而化卑故或不言而饮人以和与人竝立而使人化圣人之绸缪周尽一体矣而不知其然性也圣人之爱人也人与之名不告则不知其爱人也若知之若不知之若闻之若不闻之其爱人也终无已人之安之亦无已性也长梧封人谓子牢曰君为政焉勿卤莽治民焉勿灭裂昔予为禾耕而卤莽之则其实亦卤莽而报予芸而灭裂之其实亦灭裂而报予予来年变齐深其耕而熟耰之其禾繁以滋予终年厌飱庄子闻之曰今人之治其形理其心多有似封人之所谓遁其天离其性灭其精亡其神以众为故卤莽其性者欲恶之孽为性苇蒹葭始萌以扶吾形寻擢吾性竝溃漏发不择所出漂【匹遥】疽疥痈内热溲膏是也栢矩曰古之君人者以得为在民以失为在己以正为在民以枉为在已故一形有失其形者退而自责今则不然匿为物而愚不识大为难而罪不敢重为任而罚不胜逺其涂而诛不至民知力竭则以伪继之日出多伪士民安取不伪力不足则伪知不足则欺财不足而盗盗窃之行于谁责而可乎蘧伯玉行年六十而六十化未尝不始于是之而卒诎之以非也太公调曰丘山积卑而为高江河合水而为大大人合并而为公四时殊气天不赐故岁成五官殊职君不私故国治计物之数不止于万而期曰万物者以数之多者号而读之也天地者形之大者也隂阳者气之大者也道者为之公因其大以号而读之则可也时有始终气有变化季眞之莫为接子之或使二家之议孰正于其情孰偏于其理或使则实莫为则虚有名有实是物之居无名无实在物之虚可言可意言而愈疏言而足则终日言而尽道言而不足则终日言而尽物道物之极言黙不足以载非言非黙议其有极庄子曰外物不可必故人主莫不欲其臣之忠而忠未必信人亲莫不欲其子之孝而孝未必爱木与木相摩则然金与火相守则流隂阳错行则天地大絯【骇】利害相摩生火甚多众人焚和月固不胜火于是乎有僓【頽】然而道尽老莱子曰圣人踌躇以兴事以每成功













　　皇王大纪巻七十四
　　钦定四库全书
　　皇王大纪巻七十五　　　　宋　胡宏　撰三王纪
　　显王
　　仲尼曰神能见梦于元君而不能避余且之网知能七十二鑚而无遗策不能避刳肠之患如是则知有所困神有所不及也虽有至知万人谋之鱼不畏网而畏鹈鹕【亦名淘河】去小知而大知明去善而自善矣婴儿生无石【犹硕也】师而能言与能言者处也惠子谓荘子曰子言无用荘子曰知无用而始可与言用矣夫地非不广且大也人之所用容足尔然则厕【侧】足而垫之致黄泉人尚有用乎惠子曰无用荘子曰然则无用之为用也亦明矣筌【鱼笱也】者所以在鱼得鱼而忘筌蹄【兎罥也系其脚】者所以在兎得兎而忘蹄言者所以在意得意而忘言吾安得夫忘言之人而与之言哉荘子曰阳子居南之沛老子谓之曰而睢睢盱盱【音于】而谁与居太白若辱盛徳若不足阳子居蹙然变容曰敬闻命矣其往也舎者迎将其家公执席妻执巾栉舎者避席【羊尚炊也】者避灶其反也舎者与之争席矣荘子曰舜让天下于子州支伯对曰予适有幽忧之病方且治之未暇治天下也故天下大器也而不以易生此有道者之所以异乎俗者也大王不以所养人者害人避狄而去之若大王者可谓能尊生矣能尊生者虽富贵不以养伤身虽贫贱不以利累形夫居高官尊爵者重失之见利轻亡其身岂不惑哉荘子曰帝王之功圣人之余事楚昭王失国屠羊説从昭王反国将赏之説辞王曰强之説曰大王失国非臣之罪故不敢伏其诛大王反国非臣之功故不敢当其赏荘子曰审自得者失之而不惧行修于内者无位而不怍荘子曰古之人不以人之壊自成也不以人之卑自高也不以遭时自利也荘子曰天与地无穷人死生有时操有时之具而托于无穷之间忽然无异驰骥之驰过隙也不能説其志意养其寿命者皆非通道者也荘子曰平为福有余为害者物莫不然而财其甚者也荘子曰真者精诚之至也不精不诚不能动人故强哭者虽悲不哀强怒者虽严不威强亲者虽笑不和真悲无声而哀真怒未发而威真亲未笑而和真在内者神动于外是以贵真也礼者世俗之所为也真者所以受于天地也自然不可易故圣人法天贵真不拘于俗荘子曰道者万物之所由也庶物失之者死得之者生为事逆之则败顺之则成故道之所在圣人尊之列御寇之齐中道而反遇伯昏瞀人伯昏瞀人曰奚方而反曰吾惊焉曰恶乎惊曰吾尝食于十而五先馈伯昏瞀人曰若是则汝何为惊已曰夫内诚不解形谍成光以外镇人心使人轻乎贵老而其所患夫人特为食羮之货多余之赢其为利也薄其为权也轻而犹若是而况于万乗之主乎身劳于国而知尽于事彼将任我以事而効我以功吾是以惊伯昏瞀人曰善哉观乎汝处已人将保汝矣无几何而往则户外之屦满矣荘子曰巧者劳而智者忧无能者无所求饱食而遨游泛若不系之舟虚而遨游者也荘子曰夫造物者之报人也不报其人而报其人之天圣人安其所安不安其所不安众人安其所不安不安其所安荘子曰知道易勿言难小夫之智不离苞苴竿牍敝精神乎蹇浅而欲兼济道物太一形虚若是者迷惑于宇宙形累不知太初孔子曰凡人心险于山川难于知天天犹有春秋冬夏旦暮之期人者厚貎深情故其就义若渇者其去义若热故君子逺使之而观其忠近使之而观其敬烦使之而观其能卒然问焉而观其知急与之期而观其信委之以财而观其仁告之以危而观其节醉之以酒而观其则杂之以处而观其色九征至不肖人得矣正考父一命而伛再命而偻三命而俯循墙而走孰敢不轨如而夫者一命而吕钜【骄貌】再命而于车上儛三命而名诸父孰协唐许贼莫大乎徳有心荘子曰美髯长大壮丽勇敢八者因以是穷縁循偃佒【于仗】困畏三者俱通逹天下之治方术者多矣皆以其有为不可加矣古之所为道术者果恶乎在曰无乎不在以天为宗以徳为本以道为门兆于变化谓之圣人以仁为恩以义为理以礼为行以乐为和薫然慈仁谓之君子以法为分以名为表以参为验以稽为决其数一二三四是也百官以此相齿以事为常以衣食为主蕃息畜蔵老弱孤寡为意皆有以养民之理也古之人其备乎配神明醇天地育万物和天下泽及百姓明于本数系于末度六通四辟小大精粗其运无乎不在其明而在数度者旧法世传之史尚多有之其在于诗书礼乐者邹鲁之士缙绅先生多能明之诗以道志书以道事礼以道行乐以道和易以道隂阳春秋以道名分其数散于天下而设于中国者百家之学时或称而道之天下大乱贤圣不明道徳不一天下多得一察焉以自好譬如耳目鼻口皆有所明不能相通犹百家众技也皆有所长时有所用虽然不该不徧一曲之士也判天地之美析万物之理察古人之全寡能备于天地之美称神明之容是故内圣外王之道闇而不明郁而不发天下之人各为其所欲为以自为方悲夫百家往而不反必不合矣后世之学者不幸不见天地之纯古人之大体道术将为天下裂黄帝有咸池尧有大章舜有大韶禹有大夏汤有大濩文王有辟雍之乐武王周公作武古之丧礼贵贱有仪上下有等天子棺椁七重诸侯五重大夫三重士再重今墨子独生不歌死不服桐棺三寸而无椁以此教人恐不爱人以此自行固不爱己歌而非歌哭而非哭乐而非乐是果类乎其生也勤其死也薄其道大觳【音角】使人忧使人悲其行难为也墨子虽独能任【壬】奈天下何其去王也逺矣荘子晚钓于濮水楚王使大夫往先焉曰愿以境内累矣荘子持竿不顾曰吾闻楚有神龟死已三千嵗矣王巾笥而蔵之庙堂之上此者寕其死为留骨而贵乎寕生而曵尾涂中乎大夫曰寕生而曵尾涂中荘子曰往矣吾将曵尾涂中楚王使以厚币聘之荘子应其使曰子见牺牛乎衣以文绣食以刍粟及其牵入太庙欲为孤豚其可得乎遂终身不仕
　　三十七年秦惠王使犀首欺齐魏与共伐赵以败从约赵肃侯让苏秦秦恐请使燕必报齐秦去而从约解魏割隂晋和于秦【寔华隂】
　　三十九年秦伐魏围焦曲沃魏入少梁河西地于秦四十年秦伐魏度河取汾隂皮氏抜焦鲁侯匽薨諡曰景公子叔嗣
　　四十一年秦张仪围魏蒲阳取之请以还魏而使公子繇往质因説魏王曰秦遇魏甚厚魏不可无礼于秦魏因尽入上郡十五县仪归
　　四十三年赵武灵王立置博闻师三人左右司过三人首问先君贵臣肥义加其秩
　　四十四年夏秦初称王卫平侯薨子嗣君立卫有胥靡亡之魏请以左氏易之左右諌曰以一都买一胥靡可乎嗣君曰治无小乱无大法不立诛不必虽有十左氏无益也法立诛必失十左氏无害也魏王闻而献之四十五年秦张仪伐魏取陜苏秦伪得罪于燕奔齐为客卿説齐王高宫室大苑囿以明得意而敝齐
　　四十六年韩燕称王赵王独不肯曰无其实敢处其名乎令国人谓已曰君
　　四十八年王崩諡曰显王子定立齐田婴之子文通傥饶智略嗣为薛公号曰孟尝君招致名士食客常数千人名重天下韩宣惠王欲两用公仲公叔为政问于缪留对曰晋用六卿而国分齐简公用陈恒阚止而见杀魏用犀首张仪而西河之外亡君两用之其多力者内树党其寡力者籍外权君之国危矣赵魏濒山齐地卑下齐使白圭治水去大河二十五里作堤而河东逼齐堤西泛赵魏赵魏亦去大河二十五里作堤以御之
　　慎靓王
</div>
    <div class="pagination">
<a href="皇王大纪_page18.html">上一页</a><span>...</span><a href="皇王大纪_page14.html">14</a><a href="皇王大纪_page15.html">15</a><a href="皇王大纪_page16.html">16</a><a href="皇王大纪_page17.html">17</a><a href="皇王大纪_page18.html">18</a><span class="current-page">19</span><a href="皇王大纪_page20.html">20</a><a href="皇王大纪_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
