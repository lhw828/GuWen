<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 289 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 289 页/共 334 页
  </h1>
  <div class="content">
   8杨行密遣其将马敬言将兵五千，乘虚袭据润州。李友将兵二万屯青城，将攻常州。安仁义、刘威、田頵败刘建锋于武进，〔去年，孙儒使刘建锋据常、润。晋分曲阿县置武进县，梁改为兰陵，隋废，唐垂拱二年，又分晋陵置武进县，属常州。九域志，县有青城镇。〕敬言、仁义、威屯润州。友，合肥人；威，慎县人也。
9李克用将兵攻云州防御使赫连铎，克其东城。铎求救于卢龙节度使李匡威，匡威将兵三万赴之。丙子，邢洺团练使安金俊中流矢死，〔中，竹仲翻。考异曰：实录：「四月，丙辰朔，李克用遣安金俊率师攻云州，赫连铎求援于幽州李匡威，匡威出师赴之，战于蔚州，太原府军大败，燕师执金俊，献于朝。」据太祖纪年录，攻云州在三月。旧纪、实录皆在四月，恐是约奏到。然纪年录不言克用败，盖讳之也。今从唐末见闻录。又纪年录、唐末见闻录皆云金俊战死。实录云执献之，亦误。〕河东万胜军使申信叛降于铎。会幽州军至，克用引还。
10时溥求救于河东，李克用遣其将石君和将五百骑赴之。
11李克用巡潞州，以供具不厚，怒昭义节度使李克修，诟而笞之；〔诟，古候翻，又许候翻。〕克修凓愤成疾，三月，薨。〔考异曰：太祖纪年录：「太祖遣李罕之、李存孝攻邢州。十月，且命班师，由上党而归。克修性吝啬，太祖左右征赂于克修，旬日间，费收十万，尚以为供张不丰，掎其事，笞克修而归太原。俄而克修愤耻寝疾。「薛史克修传曰：「龙纪元年，武皇大举以伐邢洺，及班师，因抚封于上党。」按太祖纪但遣罕之、存孝攻邢州，不云亲行。盖罕之、存孝围邢州，克用但以大军屯境上为之声援，去十月先还，罕之、存孝犹围邢州，故正月孟迁降也。〕克用表其弟决胜军使克恭为昭义留后。〔为潞州叛克用张本。〕
12赐宣歙军号宁国，以杨行密为节度使。
13夏，四月，宿州将张筠逐刺史张绍光，附于时溥；〔去年朱全忠取宿州。〕朱全忠帅诸军讨之。〔帅，读曰率。〕溥出兵掠砀山，〔砀，徒郎翻。〕全忠遣牙内都指挥使朱友裕击之，杀三千余人，擒石君和。〔考异曰：郗象梁太祖实录，前云四月丙辰，后云乙卯溥出兵。按长历，乙卯，四月晦日。实录误也。〕友裕，全忠之子也。
14乙丑，陈敬瑄遣蜀州刺史任从海将兵二万救邛州，战败，欲以蜀州降王建；敬瑄杀之，〔任，音壬。〕以徐公鉥代为蜀州刺史。〔鉥，时橘翻。〕丙寅，嘉州刺史朱实举州降于建。丙子，僰道土豪文武坚执戎州刺史谢承恩降于建。〔僰道，故僰侯国，汉立县，为犍为郡治所，梁置戎州。僰，蒲北翻。〕
15赫连铎、李匡威表请讨李克用。〔乘其不利也。〕朱全忠亦上言：「克用终为国患，今因其败，臣请帅汴、滑、孟三军，〔汴、滑、孟三镇，时皆属全忠。帅，读曰率。〕与河北三镇共除之。〔河北三镇，谓卢龙李匡威、成德王镕、魏博罗弘信。〕乞朝廷命大臣为统帅。」〔帅，所类翻。〕
初，张浚因杨复恭以进，〔事见二百五十四卷僖宗广明元年。〕复恭中废，更附田令孜而薄复恭。〔更，工衡翻，改也。附令孜事见中和元年。〕及复恭再用事，深恨之。〔襄王熅之乱，田令孜往依陈敬瑄，自是之后，复恭再用事。〕上知浚与复恭有隙，特亲倚之；〔考异曰：旧传：「再幸山南，复恭代令孜为中尉，罢浚知政事。昭宗初在藩邸，深疾宦官，复恭有援立大勋，恃恩任事，上心不平之。当时趋向者多言浚有方略，能画大计，复用为宰相，判度支。」据旧纪、实录、新纪、表，浚自光启三年九月拜平章事，至大顺二年兵败坐贬，中间未尝罢免。旧传误也。今从新传。〕浚亦以功名为己任，每自比谢安、裴度。克用之讨黄巢屯河中也，〔见二百五十五卷僖宗中和二十三年。〕浚为都统判官。〔王铎为都统，张浚为判官。〕克用薄其为人，闻其作相，私谓诏使曰：「张公好虚谈而无实用，〔好，呼到翻。〕倾覆之士也。主上采其名而用之，他日交乱天下，必是人也。」浚闻而衔之。
上从容与浚论古今治乱，〔从，千容翻。〕浚曰：「陛下英睿如此，而中外制于强臣，〔言中则制于宦官，外则制于方镇。〕此臣日夜所痛心疾首也。」上问以当今所急，对曰：「莫若强兵以服天下。」上于是广募兵于京师，至十万人。
及全忠等请讨克用，上命三省、御史台四品以上议之，〔三省：尚书省、门下省、中书省也。四品以上，尚书左右丞及六部侍郎，门下、中书省自左右谏议以上，御史台自中丞以上，皆四品也。〕以为不可者什六七，杜让能、刘崇望亦以为不可。〔杜让能、刘崇望，二相也。〕浚欲倚外势以挤杨复恭，〔宰相主兵，则外廷之势重。挤，子细翻，又子西翻。〕乃曰：「先帝再幸山南，沙陀所为也。〔谓光启二年，事见二百五十六卷。〕臣常虑其与河朔相表里，致朝廷不能制。今两河藩镇共请讨之，〔河南独朱全忠、河北独李匡威请讨克用耳，余皆不欲也。〕此千载一时。〔载，子亥翻。〕但乞陛下付臣兵柄，旬月可平。失今不取，后悔无及。」〔考异曰：旧浚传曰：「会朱全忠诛秦宗权，安取受杀李克恭，以潞州降全忠，幽州李匡威、云州赫连铎等奏请出军讨太原。」按时安居受未杀李克恭，旧传误也。太祖纪年录曰：「太祖中和破贼时，浚为谏议大夫，出军判官，常以虚诞诱太祖，太祖薄其为人。及闻浚入中书，太祖常私于诏使曰：『张公倾覆之士，先帝知其为人，不至大任。主上付之重位，必乱天下。』浚知之，阴衔太祖。」按浚自僖宗时为宰相，纪误。〕孔纬曰：浚言是也。」复恭曰：「先朝播迁，虽藩镇跋扈，亦由居中之臣措置未得其宜。今宗庙甫安，不宜更造兵端。」上曰：「克用有兴复大功，〔谓破黄巢、复京城也。〕今乘其危而攻之，天下其谓我何﹖」纬曰：「陛下所言，一时之体也；张浚所言，万世之利也。昨计用兵、馈运、犒赏之费，一二年间未至匮乏，在陛下断志行之耳。」上以二相言謟，僶俛从之，〔断，丁乱翻。僶，民尹翻。僶俛，勉强不得已之意。〕曰：「兹事今付卿二人，无贻朕羞！」〔观帝此言，亦知河东之不可伐矣。〕
五月，诏削夺克用官爵、属籍，〔克用赐姓，故编之属籍，注已见前。〕以浚为河东行营都招讨制置宣慰使，京兆尹孙揆副之，以镇国节度使韩建为都虞候兼供军粮料使，以朱全忠为南面招讨使，〔【章：十二行本「李」上有「王镕为东面招讨使」八字，乙十一行本同；孔本同；张校同；退斋校同。】〕匡威为北面招讨使，赫连铎副之。
浚奏给事中牛徽为行营判官，徽曰：「国家以丧乱之余，〔丧，息浪翻。〕欲为英武之举，横挑强寇，〔挑，徒了翻。〕离诸侯心，吾见其颠沛也！」〔沛，音贝。〕遂以衰疾固辞。徽，僧孺之孙也。〔牛僧孺，文宗太和中为相。〕
16李克恭骄恣不晓军事；潞人素乐李克修之简俭，〔乐，音洛。〕且死非其罪，潞人怜之，由是将士离心。初，潞人叛孟氏，牙将安居受等召河东兵以取潞州；〔见二百五十五卷僖宗中和三年。〕及孟迁以邢、洺、磁州归李克用，克用宠任之，以迁为军城都虞候，群从皆补右职，〔从，才用翻。其后孟知祥见任于庄宗，亦迁之兄子也。〕居受等咸怨且惧。
昭义有精兵，号「后院将」。克用既得三州，将图河朔，令李克恭选后院将尤骁勇者五百人送晋阳，潞人惜之。克恭遣牙将李元审及小校冯霸部送晋阳，至铜鞮，〔铜鞮，汉县，唐属潞州。九域志：在州西北一百四十五里。校户教翻。鞮，丁奚翻。〕霸招〔【章：十二行本「招」作「劫」；乙十一行本同；孔本同；退斋校同。】〕其众以叛，循山而南，至于沁水，〔沁水，汉县名。唐之沁水，后魏泰宁郡地也。北齐废郡，为永安县，隋开皇十八年改曰沁水，唐属泽州。九域志：在州西北二百里。〕众已三千人。李元审击之，为霸所伤，归于潞。〔考异曰：元审与霸同部送后院将，霸所以能独叛而元审所以得不死者，盖后院将有叛有不叛者，叛者从霸，不叛者从元审，故克用益元审兵使讨霸也。此段考异疑有阙文。〕庚子，克恭就元审所馆视之，安居受帅其党作乱，〔帅，读曰率。〕攻而焚之，克恭、元审皆死。众推居受为留后，附于朱全忠。居受使召冯霸，不至。居受惧，出走，为野人所杀。霸引兵入潞，自为留后。〔考异曰：编遗录：「八月，甲寅，冯霸杀李克恭来降，上请河阳帅朱崇节领兵入潞，兼充留后。戊辰，李克用围之，上遣葛从周率骁勇夜衔枚斫营突人上党，以壮潞人之心。」薛居正五代史梁太祖纪亦同。按克用未尝自围潞也。克恭传：「李元审战伤，收军于潞，五月十五日，克恭视元审于孔目吏刘崇之第，是日，州县将安居受引兵攻克恭，克恭、元审并遇害，州民推居受为留后。居受遣人召冯霸于沁水，霸不受命；居受惧，将奔归朝廷，至长子，为野人所杀，传首冯霸军。霸乃引众据潞州，自称留后，求援于汴。武皇令康君立讨之，汴将葛从周来援霸。」唐末见闻录曰：「五月十七日，昭义状申军变，杀节使，当日点汾州五县土团将士赴昭义。二十三日，昭义仆射家累入府。」新纪：「五月，壬寅，安居受杀李克恭。」按壬寅，十七日，乃报到太原日也。今从太祖纪年录。薛史克恭传、旧纪，「五月丙午，潞州军乱，杀李克恭。监军使薛绩本函克恭首献之于朝，浚方起兵，朝廷称贺。此盖克恭首到日也。旧纪又曰：「七月，全忠遣从周帅千骑入潞州。」唐太祖纪年录、薛史唐纪，五月葛从周入潞，太早。盖因克恭死终言之。编遗录、薛史梁纪，八月克恭死，太晚。盖因从周入潞推本之。又从周入潞，全忠始请孙揆赴镇，当在揆被执前也。今克恭死从纪年录。从周入潞从旧纪。〕
时朝廷方讨克用，闻克恭死，朝臣皆贺。全忠遣河阳留后朱崇节将兵入潞州，权知留后。克用遣康君立、李存存将兵围之。
壬子，张浚帅诸军五十二都及邠、宁、鄜、夏杂虏合五万人发京师，〔帅，读曰率；下同。鄜，音夫。夏，户雅翻。〕上御安喜楼俴之。〔安喜楼，安喜门楼也。按杨复恭之乱，上御安喜门，刘崇望谓禁军曰：「天子亲在街东督战。」窃意安喜门即朱雀街东之安上门也。〕浚屏左右言于上曰：〔屏，必郢翻，又必正翻。〕「俟臣先除外忧，然后为陛下除内患。」〔为，于伪翻。〕杨复恭窃听，闻之。两军中尉饯浚于长乐坂，〔长乐坂，在长安城东，即浐坡。乐，音洛。坂，音反。〕复恭属浚酒，〔属，之欲翻。〕浚辞以醉，复恭戏之曰：「相公杖钺专征，作态邪﹖」浚曰：「俟平贼还，方见作态耳！」〔未能成事而先为大言，此张浚之疏也。〕复恭益忌之。
癸丑，削夺李罕之官爵；〔以附李克用也。〕六月，以孙揆为昭义节度使，充招讨副使。
17丁巳，茂州刺史李继昌帅众救成都，己未，王建击斩之。辛西，资简都制置应援使谢从本杀雅州刺史张承简，举城降建。〔资、简相去二百十六里。简州北至成都百五十里。雅州与邛州接壤，相去二百七十里。王建图邛州以为根本，兵威所及，故谢从本以雅州降之。〕
18孙儒求好于朱全忠，全忠表为淮南节度使。未几，全忠杀其使者，遂复为仇敌。〔好，呼到翻。几，居岂翻。复，扶又翻。〕
19光启末，〔【严：「末」改「初」。】〕德州刺史卢彦威逐义昌节度使杨全玫，自称留后，〔见二百五十六卷僖宗光启元年。玫，莫杯翻。〕求旌节，朝廷未许。至是，王镕、罗弘信因张浚用兵，为之请，〔为，于伪翻。〕乃以彦威为义昌节度使。
20张浚会宣武、镇国、静难、凤翔、保大、定难诸军于晋州。〔难，乃旦翻。〕
21更命义成军曰宣义；辛未，以朱全忠为宣武、宣义节度使。〔按方镇表，全忠以父名诚，请改义成曰宣义。更，工衡翻。〕全忠以方有事徐杨，征兵遣戍，殊为辽阔，乃辞宣义，请以胡真为节度使，从之；然兵赋出入，皆制于全忠，一如巡属。及胡真入为统军，竟以全忠为两镇节度使，罢淮南不领焉。〔领淮南见上卷僖宗光启三年。〕
22秋，七月，官军至阴地关，〔汾州灵石县西南有阴地关。考异曰：旧纪：「七月，乙酉朔，王师屯于阴地，太原大将康君立以兵拒战。」按君立时围潞州，何暇至阴地关！又不言胜负。今不取。〔朱全忠遣骁将葛从周将千骑潜自壶关夜抵潞州，犯围入城。〔九域志：壶关西至潞州二十五里。宋白曰：壶关县以山形似壶，古于此置关，故名。考异曰：旧纪、实录皆云：从周权知留后。又，汴人围泽州，呼李罕之元：「葛司空已入潞府，李存孝围潞州。」呼城上人云：「葛仆射可归大梁。」似从周实为留后也。然薛居正五代史梁太祖纪云：「帝请以河阳节度使朱崇节为潞州留后。实录：明年五月，以前昭义节度使朱崇节为河阳节度使。」按河阳自解张全义围以来，常附属于汴，朱全忠以部将丁会、张宗厚等为之留后，非一人，崇节盖亦汴将为河阳留后，全忠使权昭义留后，既不能守，复归河阳耳。诸书因谓之节度使，盖误也。从周但与崇节共守潞州，以其名著，故外人但称从周，不数崇节也。〕又遣别将李谠、李重胤、邓季筠将兵攻李罕之于泽州，又遣张全义、朱友裕军于泽州之北，为从周应援。〔考异曰：编遗录：「八月，遣从周入上党。九月，壬寅，上往河阳，令李谠救应朱崇节，又命朱友裕、张全义简精锐过山，于泽州北应接，取崇节、从周以归。」薛居正五代史梁太祖纪：「九月，壬寅，上至河阳，遣李谠引军趋泽潞，为晋人所败。帝又遣朱友裕、张全义率精兵至泽州北，以为应援。既而崇节、从周弃潞来归，戊申，帝斩李重裔，遂班唡。」按谠等初围泽州时，语城上人云：「张相公围太原，葛司空已入潞府，」是当时南兵方盛，非孙揆就擒，从周弃潞州之后也。故置于此。〕季筠，下邑人也。全忠奏：臣已遣兵守潞州，请孙揆赴镇。张浚亦恐昭义遂为汴人所据，分兵三〔【章：十二行本「三」作「二」；乙十一行本同。】〕千，使揆将之趣潞州。〔趣，七喻翻。〕
八月，乙丑，揆发晋州，〔九域志：自晋州东至潞州，三百八十五里。〕李存孝闻之，以三百骑伏于长子西谷中。〔长子，汉县，唐属潞州。九域志：在州西南四十五里。〔揆建牙杖节，褒依大盖，拥众而行；〔凡节度使，其行前建牙旗，杖所赐节。褒衣，大由博裾之衣。大盖，即今之清凉伞。〕存孝突出，擒揆及赐旌节中使韩归范、牙兵五百余人，追击余众于刁黄岭，尽杀之。存孝械揆及归范，膤以素练，〔膤，充夜翻，维絷之也。〕徇于潞州城下曰：「朝廷以孙尚书为潞帅，命韩天使赐旌节，〔韩归范衔天子之命，故谓之天使。帅，所类翻。使，疏吏翻。〕葛仆射可速归大梁，令尚书视事。」遂膤以献于克用。克用囚之，既而使人诱之，欲以为河东副使，〔诱，音酉。〕揆曰：「吾天子大臣，兵败而死，扮也，〔分，扶问翻。〕岂能伏事镇使邪！」〔节度使任居方镇，孙揆鄙薄之，呼为镇使。复，扶又翻。〕克用怒，命以锯锯之，锯不能入。揆骂曰：「死狗奴！锯人当用板夹，汝岂知邪！」乃以板夹之，至死，骂不绝声。
23丙寅，孙儒攻润州。
24苏州刺史杜孺休到官，〔去年朝廷命杜孺休刺苏州。〕钱镠密使沈粲害之。会杨行密将李友拔苏州，粲归杭州；镠欲归罪于粲而杀之，粲奔孙儒。
25王建退屯汉州。〔自成都退屯汉州。〕
26陈敬瑄括富民财以供军，置征督院，逼以桎梏棰楚，使各自占；凡有财者如匿赃、虚占、急征，〔棰，止橤翻。占，之瞻翻。无其财而自占为有，谓之虚占。〕咸不聊生。
27李罕之告急于李克用，〔为汴兵所围也。〕克用遣李存孝将五千骑救之。
28九月，壬寅，朱全忠军于河阳。汴军之初围泽州也，呼李罕之曰：「相公每恃河东，轻绝当道；〔当道，犹云本道，汴军自谓也。〕今张相公围太原，葛仆射入潞府，〔张相公，谓张浚；葛仆射，谓葛从周。〕旬月之间，沙陀无穴自藏，相公何路求生邪！」及李存孝至，选精骑五百，绕汴寨呼日：〔呼，火故翻。〕「我，沙陀之求穴者也，欲得尔肉以饱士卒；可令肥者出鬬！」汴将邓季筠，亦骁将也，引兵出战，存孝生擒之。是夕，李谠、李重胤收众遁去，存孝、罕之隋而击之，至马牢山，大破之，斩获万计，追至怀州而还。存孝复引兵攻潞州，〔复，扶又翻。〕葛从周、朱崇节弃潞州而归。戊申，全忠庭责诸将桡败之罪，〔桡，奴教翻。〕斩李谠、李重胤而还。〔考异曰：唐太祖纪年录：「六月，李崇节、葛从周据潞州，李重胤、邓季筠、张全义将兵七万攻泽州，李存孝将三千骑赴援。初，汴军攻城门，呼李罕之云云。李存孝愤其言，引铁骑五百追击，入季筠营门，生获其都将十数。是夜，汴将李谠收军而遁，存孝、罕之追击至马牢山，斩首万级，追袭掩击，至于怀州而还。存孝复引军攻潞州，九月二日，葛从周帅众弃城而遁。」唐末见闻录：「闰九月，昭义军前状申昭义军人拔灭逃遁，收下城池，擒获到余党五十人，巾缚送上；至二十日，行营都指挥使李存孝回戈归府。」薛居正五代史梁太祖纪：「九月，壬寅，帝至河阳，遣李谠引军趋泽潞，行至马牢川，为晋人所败。帝又遣朱友裕、张全义率精兵至泽州北以为应援。既而崇节、从周弃潞来归。戊申，帝廷责诸将败军之罪，斩李重胤以徇，遂班师焉。」实录：「九月，甲申朔，康君立急攻潞州，朱全忠驻河阳，遣李谠引军趋泽潞，至马牢山川，与并师大战，不利，邓季筠被执。复遣朱友裕、张全义至泽州北应援，葛从周、朱崇节率众弃潞州归。」按六月李存孝若已破李谠，追至怀州，怀州去河阳止一程，岂得九月方到河阳！谠之败必在九月戊申前一两日也。盖纪年录因从周据潞州事终言之。九月，甲申朔，十九日壬寅，二十五日戊申。若全忠至河阳浆遣谠等趣泽潞，既败，而从周等弃潞来归，七日之间，岂容许事！盖薛史因谠败，追本前事耳。若九月二日从周已弃潞州，何得十九日后攻泽州者，犹云葛司空入潞府乎！盖实录承纪年录而误也。今全忠往来月日从薛史，事则兼采诸书。〕
李克用以康君立为昭义留后，李存孝为汾州刺史。存孝自谓擒孙揆功大，当镇昭义，而君立得之，愤恚不食者数日，纵意刑杀，始有叛克用之志。
李匡威攻蔚州，虏其刺史邢善益，赫连铎引吐蕃、黠戛斯众数万攻遮虏军，〔【章：十二行本「军」作「平」，乙十一行本同；孔本同；熊校同。】〕杀其军使刘胡子。克用遣其将李存信击之，不胜；更命李嗣源为存信之副，遂破之。克用以大军继其后，匡威、铎皆败走，〔考异曰：太祖纪年录：「是月，幽帅李匡威会赫连铎，引吐蕃、黠戛斯之众十万寇我北鄙，攻遮虏军，太祖御亲军出塞，营于浑河川之田村。李存孝引前锋与贼战于乐安镇，贼军大败，遁走。」旧纪：「九月，幽州、云州蕃、汉兵三万攻鴈门，太原府将李存信、薛阿檀击败之。」实录：「闰月，甲寅朔，幽州李匡威下蔚州，克用援兵至，匡威大败。赫连铎引吐蕃、黠戛斯之众攻遮虏军，克用营浑河川，战于乐安镇，破之，铎乃退军。」此盖约奏到日。唐末见闻录：「十一月十五日，发往向北打鹿，有使报称幽州李匡威收却蔚州，十六日至十八日，旋发诸州兵士至军前。二十九日，大捷，有牓晓告杀燕军三万余人。十九日，知客押衙苗仲周赍榜到，杀得退浑一千帐。」二十九日下复云十九日，亦误。今但系此月，不书日。〕获匡威之子武州刺史仁宗〔新志：河东道有武州，领文德县，阙其建置之年。〕及铎之伲，俘斩万计。
李嗣源性谨重廉俭，诸将相会，各自诧勇略，〔詑，丑亚翻，夸也。〕嗣源独默然，徐曰：「诸君喜以口击贼，〔喜，许记翻。〕嗣源但以手击贼耳。」众凓而止。
29杨行密以其将张行周为常州制置使。闰月，孙儒遣刘建锋攻拔常州，杀行周，遂围苏州。〔考异曰：吴录：「十一月，孙儒攻破望亭、无锡诸屯，遂至苏州。」今从吴越备史，在闰月。〕
30邛州刺史毛湘，本田令孜亲吏，王建攻之急，食尽，救兵不至。壬戍，湘谓都知兵马使任可知曰：「吾不忍负田军容，吏民何罪！尔可持吾头归王建。」乃沐浴以俟刃。可知斩湘及二子降于建，士民皆泣。甲戍，建持永平旌节入邛州，以节度判官张琳知留后。〔时朝命以邛州建永平军，王建为节度使。是年正月，建攻邛州，至是克之。〕缮完城隍，抚安夷獠，经营蜀、雅。〔九域志：邛州北至蜀州七十里，西南至雅州一百六十里。獠，鲁皓翻。〕冬，十月，癸未朔，建引兵还成都，蜀州将李行周逐徐公鉥，举城降建。〔鉥，辛律翻。〕
33官军出阴地关，游兵至于汾州。李克用遣薛志勤、李承嗣将骑三千营于洪洞，〔洪洞，汉杨县，义宁元年，改曰洪洞，取县北洪洞岭为名，属晋州。九域志：在州北五十五里，又北二百九十五里至汾州。〕李存孝将兵五千营于赵城。〔义宁元年，分霍吧置赵城县，以春秋时晋献公灭耿以赐赵夙，因谓之赵城，属晋州。九域志：在州北八十五里。宋白曰：史记：吉穆王封造父于赵城。注云：在河东永安县。余按宋白既以赵城为造父所封之地，此又引史记注，何所折衷哉！〕镇国节度使韩建以壮士三百夜袭存孝营，存孝知之，设伏以待之；建兵不利，静难、凤翔之兵不战而走。〔【章：十二行本「走」下有「禁军自溃」四字；乙十一行本同；孔本同；张校同；退斋校同。】难，乃旦翻。〕河东兵乘胜逐北，抵晋州西门；张浚出战，又败，官军死者近三千人。〔近，其靳翻。〕静难、凤翔、保大、定难之军先渡河西归，浚独有禁军及宣武军合万人，与韩建闭城拒守，自是不敢复出」〔复，扶又翻。〕存孝引兵攻绛州，〔九域志：晋州南至绛州一百二十五里。〕十一月，刺史张行恭弃城走。存孝进攻晋州，三日，与其众谋曰：「张浚宰相，俘之无益；天子禁兵，不宜加害。」乃退五十里而军；〔李存孝虽悍，犹不敢攻执宰相，犯猎禁兵，分尚存故也。〕浚、建自含口遁去。〔水经注：洮水源出河东闻喜县清襄山，其水东径大岭下西流，出，谓之含口，又西，合于涑水，即今山之口也。〕存孝取晋、绛二州，大掠慈、隰之境。
先是，克用遣韩归范归朝，〔韩归范与孙揆俱擒，李克用遣之归朝。〕附表讼冤，〔考异曰：实录：「十一月，王师入阴地关，至汾隰，李克用遣将薛阿檀、李承嗣拒之。李存信以兵五千围赵城，韩建以华州兵战，存信设伏击破之；邠、凤之师未战而走，禁军自溃，由是大败。存信直压晋州西门，引军攻绛州。十二月，壬午朔，晋州刺史张行恭弃城而遁。韩建以诸军保晋州，李存信追击，战败，退保绛州。张浚以汴卒、禁军屯晋州，存信攻之三日，浚、建拔晋、绛遁还，存信收二州。」旧纪：「克用遣李存信、薛阿檀拒王师于阴地，三战三捷，由是河西、鄜、夏、邠、岐之军渡河西归。韩建以诸军保平阳，存信追之，建军又败，建退保绛州。张浚在晋州，存信攻之三日，相与谋云云，遂退舍五十里。十二月，壬午朔，浚、建拔晋、绛遁去。存信收晋、绛，大掠河中四郡。」张浚传曰：「十月，浚军至阴地，邠、岐、华三镇之师营平阳，李存孝击之，一战而败，进攻晋州。」薛居正五代史武皇纪曰：「十月，张浚之师入晋州，游军至汾隰。武皇遣薛铁山、李承嗣将骑三千出阴地关，营于洪洞，遣李存孝将兵五千营于赵城。华州韩建以壮士三百人冒犯存孝之营，存孝追击，直压晋州西门，张浚之师出战，为存孝所败，自是闭壁不出。存孝引军攻绛州。」李存孝传曰：「十月，存孝引收潞之师围张浚于平阳云云。存孝引军攻绛州。十一月，刺史张行恭弃城而去，张浚、韩建亦由含口而遁，存孝收晋、绛。」太祖纪年录：「十月，张浚之师入阴地关，犯汾隰，令薛铁山、李承嗣将骑三千出阴地，继发李存孝将兵五千进击，营于赵城，败韩建，直压晋州西门，日是闭壁不出。存孝攻绛州。十二月，晋州刺史张行恭弃城遁，建、浚由含山路兆遁，遂收晋、绛。初，浚部禁军至晋州，邠、凤之师望风遁归，盖杨复恭阴沮之也。」唐末见闻录曰：「八月五日，相公差晋州捉到天使闾大夫入京奏事，兼贡表曰：『臣某乙言：今月二十六日，臣所部南界晋州长宁关使张承晖等投臣当道赍到宰臣张浚牓一道，内称招讨处置使兼录到诏白云：陛下削臣属籍，夺臣本官，仍郄会兵讨问』」云云。唐补纪曰：「朱全忠自攻破徐州，频贡章表，『克用与朱玫同立襄王以为大逆，其朱玫以下并已诛锄，克用时最为魁首，据其罪状，请举天兵。臣率师关东。掎角相应。』朝廷遂以宰臣张浚为都统，授崔胤为河中节度应援使。大军行到同州，克用领蕃、汉马步称三十万入河北界。其张浚使人探朱全忠兵马，并不来相应，乃于昭义西与太原交战，不利而回。朝廷知为全忠所卖，便差使至克用所，与赏给令回，贬都统张浚于云梦，除崔胤于岭外」薛史李承嗣传：「初，大军入阴地，薛志勤与承嗣率骑三千抗之，败韩建之军于蒙坑，进收晋、绛，以功授忻州刺史。时凤翔军营霍邑，承嗣师一军收之，岐人夜遁，追击至赵城，合大军攻平阳，旬有三日而拔。」按李存信传无攻晋、绛事。盖旧纪，十月存孝已背太原，故此战皆云存信，实录因之而误。据五代纪、传、太祖纪年录，当是存孝。又隰州隶河中节度，所云入阴地关犯汾隰者，盖谓汾水之旁，下隰日隰耳。又纪年录、实录以张行恭为晋州刺史，亦误也。今从薛史。晋州刺史若已走，则浚、建安能保城！实录误也。今从李存孝传。唐补纪云崔胤为河中节度，尤为疏缪。自余诸书参取之。〕言：「臣父子三代，受恩四朝，破庞勋，翦黄巢，黜襄王，存易定，〔执宜、国昌、克用三代历武、宣、懿、僖四朝。破庞勋见二百五十一卷懿宗咸通十年。翦黄巢见二百五十于卷僖宗中和三年、四年，黜襄王见二百五十六卷光启二年。存易定见光启元年。〕致陛下今日冠通天之冠，〔日冠，古玩翻。〕佩白玉之玺，未必非臣之力也！若以攻云州为臣罪，则拓跋思恭之取鄜延，〔拓跋思恭取鄜延，以授其弟思孝。〕朱全忠之侵徐、郓，〔谓朱全忠攻时溥于徐，攻朱瑄于郓，事并见上。〕何独不讨﹖赏彼诛此，臣岂无辞！且朝廷当阽危之时，则誉臣为韩、彭、伊、吕；〔阽，余廉翻，又丁念翻。临危日阽危。誉，音余，称誉。〕及既安之后，则骂臣为戎、羯、胡、夷。今天下握兵立功之人，独不惧陛下他日之骂乎！况臣果有大罪，六师征之，自有典刑，何必幸臣之弱而后取之邪！今张浚既出师，则固难束手，已集蕃、汉兵五十万，欲直抵蒲、潼，与浚格鬬；若其不胜，甘从削夺。不然，方且轻骑叩阍，顿首丹陛，诉奸回于陛下之扆坐，〔扆，隐岂翻。记：天子负扆南面而立。扆，画斧屏风也，设之户牖间。坐，徂卧翻。〕纳制敕于先帝之庙庭，然后自拘司败，恭俟鈇质。」〔司败，即司寇之官。〕表至，浚已败，朝廷震恐。浚与韩建踰王屋至河阳，撤民屋为袰以济河，〔河南王屋县有王屋山。王屋，汉河东垣县地，后魏置长平县，后周置王屋郡，隋废郡为县。九域志：县在孟州西北一百三十里。考异曰：实录明年二月云：「时张浚、韩建兵败后，为克用骑将李存信所追，至是，方自含山踰王屋，出河清，达于河阳。河溢无舟懢，建坏民庐舍为木罂数百渡河，人多覆溺。」似太晚。今因浚、建走，终言之。〕师徒失亡殆尽。
是役也，朝廷倚朱全忠及河朔三镇；及浚至晋州，全忠方连兵徐、郓，虽遣将攻泽州而身不至。行营乃求兵粮于镇、魏，镇、魏倚河东为扞蔽，皆不出兵；惟华、邠、凤翔、鄄、夏之兵会之。〔华，户化翻。「鄄」，当作「鄜」。详见辩误。〕兵未交而孙揆被擒，幽、云俱败，〔幽，李匡威；云，赫连铎。〕杨复恭复从中沮之，故浚军望风自溃。〔复从，扶又翻。史言张浚志节可怜。〕
34十二月，〔【章：十二行本「月」下有「己丑」二字；乙十一行本同；张校同】〕孙儒拔苏州，杀李友。〔考异曰：庄宗列传：「杨行密，寿州寿春人。初据本州岛，秦宗权遣孙儒及行密同攻陷扬州，儒专据之。龙纪元年，儒出军攻宣州，行密袭据扬州，称留后，北通时溥，儒引军攻之。大顺元年，行密御备力竭，率众夜遁，出据宣州。」此说最为差误。国朝开宝中，薛居正修五代史，江南未平，不见本国旧史，据昭远所记及唐年补录作行密传，但知行密非寿春人，改为庐州；又知行密非受宗权命与孙儒同陷扬州，余皆无次叙。今按吴录、太祖纪及高远唐烈祖实录行密传云：「光启三年，十月，秦彦、毕师铎出走，行密入扬州。十一月，孙儒围扬州。文德元年，四月，儒陷扬州，行密奔庐州。八月，自庐州帅兵攻宣州。龙纪元年，六月，陷宣州，杀赵锽。大顺二年，七月，孙儒再渡江攻宣州。景福元年，六月，执斩儒，复归扬州。」且龙纪元年孙儒方强，行密新得宣州，安能袭据扬州踰年哉！近修唐书行密传，全用吴录事迹，乃云「儒进攻行密，行密复入扬州，北通时溥，扞儒。朱全忠遣庞师古助行密，败于高邮，行密惧，退还宣州。」盖承庄宗列传、五代史之误而不考正也。〕安仁义等闻之，焚润州庐舍，夜遁。儒使沈粲守苏州，又遣其将归传道守润州。〔杨行密遣安仁义破钱镠之兵而取常、苏、润，孙儒又从而夺之，民之死于兵者，不知其几矣。〕
35辛丑，汴将丁会、葛从周击魏，渡河，取黎阳、临河，〔黎阳，汉古县，唐属卫州。九域志：在州东北一百二十里，隋分黎阳县置临河县，唐属相州。〕庞师古、霍存下淇门、卫县，〔卫，汉朝歌县；纣所都朝歌城，在今县西；隋大业二年，改曰卫县，唐属卫州。九域志：卫州汲县有淇门镇。〕朱全忠自以大军继之。
36是岁，置升州于上元县，以张雄为刺史。〔至德二载，以润州江宁县置升州，上元二年废，今复置。考异曰：新地理志：「光启三年，以上元等四县置升州。」张雄传：「大顺初，以上元为升州，授雄刺史。」吴录冯弘铎传：「大顺元年，复以上元为升州，命弘铎为刺史。」按是时雄尚存。今从雄传。〕
二年〔（辛亥、八九一）〕
1春，正月，罗弘信军于内黄。丙辰，朱全忠击之，五战皆捷，至永定桥，斩首万余级。弘信惧，遣使厚币请和。全忠命止焚掠，归其俘，还军河上。魏博自是服于汴。
2庚申，制以太保、门下侍郎、同平章事孔纬为荆南节度使，中书侍郎、同平章事张浚为鄂岳观察使。〔二人罢相，以晋、绛丧帅也。〕以翰林学士承旨、兵部侍郎崔昭纬同平章事，御史中丞徐彦若为户部侍郎、同平章事。昭纬，慎由从子；〔崔慎由相宣宗。从，才用翻。〕彦若，商之子也。〔徐商见二百四十九卷宣宗大中十二年。〕
杨复恭使人劫孔纬于长乐坡，〔长乐坡即长乐坂。〕斩其旌节，资装俱尽，纬仅能自免。李克用复遣使表曰：〔复，扶又翻。〕「张浚以陛下万代之业，邀自己一时之功，知臣与朱温深仇，私相连结。臣今身无官爵，名是罪人，不敢归陛下藩方，且欲于河中寄寓，进退行止，伏俟指麾。」〔窃谓克用此表，杨复恭密教之也。〕诏再贬孔纬均州刺史，张浚连州刺史。赐克用诏，悉复其官爵，使归晋阳。〔考异曰：旧纪：「大原军屯晋州，克用遣中使韩归范还朝，因上表诉冤，言『贼臣张浚依倚全忠，离间功臣』。朝廷欲令释憾，下群臣议其可否，左仆射韦招度等议」云云。在十二月。按是年招度讨陈敬瑄，旧纪误。今从实录。〕
3孙儒尽举淮、蔡之兵济江，癸酉，自润州转战而南，田頵、安仁义屡败退，杨行密城戍皆望风奔溃。儒将李从立奄至宣州东溪，〔东溪，在宣城，今谓之宛溪。〕行密守备尚未固，众心危惧，夜，使其将合肥台蒙将五百人屯溪西；〔溪西，即宛溪之西。〕蒙使士卒传呼，往返数四，从立以为大众继至，遽引去。儒前军至溧水，〔溧水，汉溧阳县，隋分置溧水县，时属升州。九域志：在州东八十五里。〕行密使都指挥使李神福拒之。神福阳退以示怯，儒军不设备，神福夜帅精兵袭之，俘斩千人。〔帅，读曰率，下同。〕
4二月，君李克用守中书令，复李罕之官爵；再贬张浚绣州司户。
5韦昭度将诸道兵十余万讨陈敬瑄，三年不能克，〔文德元年遣昭度讨西川，至是三年矣。〕馈运不继，朝议欲息兵。三月，乙亥，制复敬瑄官爵，〔考异曰：新纪：「二月，乙巳，赦陈敬瑄、己未，诏王建罢兵，不受命。」十国纪年亦曰：「二月，乙巳，复敬瑄官爵。」按二月辛巳朔，无己未，新记误也。今从实录。〕令顾彦朗、王建各帅众归镇。〔使顾彦朗归梓州，王建归邛州。〕
6王师范遣都指挥使卢弘击棣州刺史张蟾，弘引兵还攻师范，师范使人以重赂迎之，曰：「师范童騃，〔騃，语骇翻，痴愚也。〕不堪重任，愿得避位，使保首领，公之仁也。」弘以师范年少，信之，不设备；〔少，诗照翻。〕师范密谓小校安丘刘鄩曰：〔安丘，汉县，古根牟国；唐属密州。九域志：在州西北一百二十里。校，户教翻。鄩，徐心翻。〕「汝能杀弘，吾以汝为大将。」弘入城，师范伏甲而享之，鄩杀弘于座及其党数人。师范慰谕士卒，厚赏重誓，自将以攻棣州，执张蟾，斩之；崔安潜逃归京师。师范以鄩为马步副都指挥使。诏以师范为平卢节度使
师范和谨好学，〔好，呼到翻。〕每本县令到官，师范辄备仪卫往谒之；不敢当，师范命客将挟持，令坐于听事，〔客将，主唱导，傧赞宾客，汉、晋铃下威仪之职。将，即亮翻。令，力丁翻。听，读日厅。〕自称「百姓王师范」，拜之于庭。僚佐或谏，师范曰：「吾敬桑梓，所以教子孙不忘本也！」〔诗：维桑与梓，必恭敬止。注云：父之所树，子不敢不恭敬。〕
7张浚至蓝田，逃奔华州依韩建，与孔纬密求救于朱全忠。全忠上表为纬、浚讼冤，〔为，于伪翻。〕朝廷不得已，并听自便。纬至商州而还，亦寓居华州。
8邢洺节度使安知建潜通朱全忠，〔安金俊既死，李克用以安知建代镇邢、洺。〕李克用表以李存孝代之。知建惧，奔青州，朝廷以知建为神武统军。知建师帅麾下三千人将诣京师，过郓州，朱瑄与克用方睦，伏兵河上，斩之，〔薛史：安知建奔青州，自棣州泝河归朝，朱瑄邀斩之河上。帅，读曰率。〕传首晋阳。
9夏，四月，有彗星见于三台，〔斗魁下六星两两而比曰三台。见，贤遍翻。〕东行入太微，长十丈余。〔长，直两翻。〕甲申，赦天下。
10成都城中乏食，弃儿满路。〔父子不能相赡，至于弃之。〕民有潜入行营贩米入城者，逻者得之，逻，郎佐翻。〕以白韦昭度，昭度曰：「满城饥甚，忍不救之！」释勿问。亦有白陈敬瑄者，敬瑄曰：「吾恨无术以救饿者，彼能如是，勿禁也！」由是贩者浸多，然所致不过斗升，截筒，径寸半，深五分，量米而鬻之，每筒百余钱，饿殍狼籍。〔深，式禁翻。量音良、殍，被表翻。〕军民强弱相陵，将吏斩之不能禁；乃更为酷法，或断腰，或斜劈，〔断，都管翻。劈，普壁翻。〕死者相继而为者不止，人耳目既熟，不以为惧。吏民日窘，〔窘，巨陨翻。〕多谋出降，敬瑄悉捕其族党杀之，惨毒备至。内外都指挥使、眉州刺史成都徐耕，性仁恕，所全活数千人。田令孜曰：公掌生杀而不刑一人，有异志邪﹖」耕惧，夜，取俘囚戮于市。
王建见罢兵制书，曰：「大功垂成，柰何弃之！」谋于周庠，庠劝建请韦公还朝，独攻成都，克而有之。〔朝，直遥翻。〕建表请：〔【章：十二行本作「称」；乙十一行本同；张校同，云无注本亦误「请」。】〕「陈敬瑄、田令孜罪不可赦，〔「请」，恐当作「称」。考异曰：十国纪年：朝议以建不奉诏，而不能制，更授西川行营招讨制置使。按此命盖在昭度还朝之后也。〕愿毕命以图成功。」昭度无如之何，由是未能东还。建说昭度曰：「今关东藩镇迭相吞噬，此腹心之疾也，相公宜早归庙堂，与天子谋之。敬瑄，疥瘲耳，〔瘲，与癣同，音息浅翻。〕当以日月制之，责建，可办也！」昭度犹豫未决。庚子，建阴令东川将唐友通等擒昭度亲吏骆保于行府门，脔食之，〔韦昭度攻成都，置行府以治事。脔，力兖翻。〕云其盗军粮。昭度大惧，遽称疾，以印节授建，牒建知三使留后〔三使，节度使、招抚使、制置使也。〕兼行营招讨使，即日东还。建送至新都，跪觞马前，泣拜而别。〔跪觞，跪而奉觞也。〕昭度甫出剑门，〔剑门，诸葛亮立关，唐圣历二年，分普安、永归、阴平，置剑门县，属剑州。九域志：在州东北五十五里。〕即以兵守之，不复内东军。〔复，扶又翻。〕昭度至京师，除东都留守。〔考异曰：旧纪：「龙纪元年，正月，昭度为东都留守。」实录：「大顺二年，三月，乙亥，复陈敬瑄官爵。丙子，以昭度为东都留守。」按昭度若已除留守，不领西川节度及招讨使，则便应释兵东归，不应更留在彼；纵使强留，诸军亦安肯禀服，王建亦何必更说之云「相公宜早归庙堂，与天子筹之」！旧传：「建胁说昭度，奏请还都。建以重兵守剑门，急攻成都。昭度还，以检校司空充东都留守。」新传亦同。盖今年三月，既复敬瑄官爵，但召昭度还朝。王建不肯罢兵，昭度为所牵率，亦同执奏，以为敬瑄不可赦。既而为建所胁，授兵东归，朝廷责其进退失据，故左迁留守，如新、旧传所云者是也。今从之。又昭度初围成都，杨守亮为招讨副使，顾彦朗为行军司马，王建为都指挥使，同在成都城下。及昭度东归，时独建在彼，以兵授之。不见二人者，按三月乙亥诏书，但云令彦朗各归本镇，则是守亮先已归也、彦朗得此诏必亦归，独昭度与建留在彼耳。然建令东川将唐友通食骆保，是彦朗身归而留兵共攻成都也。〕
建急攻成都，环城烽堑亘五十里。〔环，音患。〕有狗屠王鹞，〔鹞，亦肖翻。〕请诈得罪亡入城说之，〔说，式芮翻。〕使上下离心，建遣之。鹞入见陈敬瑄、田令孜，则言「建兵疲食尽，将遁矣」，出则鬻茶于市，阴为吏民称建英武，兵势强盛；〔为，于伪翻。〕由是敬瑄等懈于守备〔懈，古隘翻。〕而众心危惧。建又遣其将京兆郑渥诈降以觇之，敬瑄以为将，使乘城，既而复以诈得归。〔复，扶又翻，又如字。〕建由是悉知城中虚实，以渥为亲从都指挥使，更姓名曰王宗渥。〔从，才用翻。更，工衡翻。〕
11以武安节度使周岳为岭南西道节度使。〔方镇表：中和二年，升湖南观察为钦化军节度，光启元年，改武安军。〕
12李克用大举击赫连铎，败其兵于河上，〔北河之上。败，补迈翻。〕进围云州。
13杨行密遣其将刘威、朱延寿将兵三万击孙儒于黄池，〔九域志：宣州当涂县有黄池镇。〕威等大败。延寿，舒城人也。孙儒军于黄池，五月，大水，诸营皆没，乃还扬州，使其将康暀据和州，〔暀，于放翻。〕安景思据滁州。〔和、滁，相去一百五十里。〕
14丙午，立皇子佑为德王。
15杨行密遣其将李神福攻和、滁，康暀降，〔降，户江翻。〕安景思走。
16秋，七月，李克用急攻云州，赫连铎食尽，奔吐谷浑部，〔赫连铎，本吐谷浑酋长，开成中，其父帅种人三千帐自归，守云州十五年，至是而亡。考异曰：旧纪、实录皆云，「克用率兵出井陉，屯常山，大掠深、赵、卢龙李匡威自率步骑万余援王镕。」按唐太祖纪年录，是时克用方攻赫连铎，既平云州，乃讨王镕。实录盖因旧纪之误。又纪年录曰：「七月，太祖进军，至于柳城，会赫连铎力屈食尽，奔入吐浑」云云。实录云：「克用遣将急攻云州。」盖以前云克用亲讨王镕故也。按纪年录，讨王镕在后。实录误。〕既而归于幽州。克用表大将石善友为大同防御使。
17朱全忠遣使与杨行密约共攻孙儒。儒恃其兵强，欲先灭行密，后敌全忠，移牒藩镇，数行密、全忠之罪，且曰：「俟平宣、汴，当引兵入朝，除君侧之恶。」〔数，所具翻。〕于是悉焚扬州庐舍，尽驱丁壮及妇女渡江，杀老弱以充食。行密将张训、李德诚潜入扬州，灭余火，得谷数十万斛以赈饥民。〔扬州之民仇孙儒而德杨行密，使孙儒不死于宣州，扬州之民亦必归杨行密矣。〕泗州刺史张谏贷数万斛以给军，训以行密之命馈之，谏由是德行密。〔为张谏降行密张本。〕
18邢洺节度使李存孝劝李克用攻镇州，克用从之。八月，克用南巡泽潞，遂涉怀孟之境。
19朱全忠遣其将丁会攻宿州，克其外城。〔元年，夏，四月，宿州将张筠附于时溥。〕
20乙未，孙儒自苏州出屯广德，〔沈约曰：广德县，疑吴所立。刘昫曰：广德县，汉故障也；宋分宣州之广德，吴兴之故障，置绥安县，唐至德二年，改为广德，以县界广德故城为名，属宣州。九域志：在州东一百二十里。〕杨行密引兵拒之。儒围其寨，行密将上蔡李简帅百余人力战，破寨，拔行密出之。〔帅，读曰率。〕
21王建攻陈敬瑄益急，敬瑄出战辄败，巡内州县率为建所取。威戎节度使杨晟时馈之食，建以兵据新都，彭州道绝。〔田令孜以彭以州威戎军。〕敬瑄出，慰勉士卒，皆不应。〕
辛丑，田令孜登城谓建曰：「老夫向于公甚厚，何见困如是﹖」建曰：「父子之恩岂敢忘！〔言令孜养建为假子也。〕但朝廷命建讨不受代者，不得不然。傥太师改图，建复何求！」〔太师，谓陈敬瑄。复，扶又翻。〕是夕，令孜自携西川印节诣建营授之，〔旧书：龙纪元年，五月壬辰朔，汉州刺史王建陷成都，迁陈敬瑄于雅州，建自称兵马留后，复用田令孜为监军。记事既有不同，而纪年前后复有两年之差。〕将士皆呼万岁。建泣谢，请复为父子如初。
先是，建当诱其将士曰：「成都城中繁盛如花锦，一朝得之，金帛子女恣汝曹所取，节度使与汝曹迭日为之耳！」〔先，悉荐翻。〕壬寅，敬瑄开门迎建。〔僖宗广明元年，陈敬瑄镇西川，至是而亡。〕建署其将张勍为马步斩斫使，使先入城。乃谓将士曰：「吾与汝曹三年百战，今始得城，汝曹不忧不富贵，慎勿焚掠坊市。吾已委张勍护之矣，彼幸执而白我，我犹得赦之；若先斩而后白，吾亦不能救也！」既而士卒有犯令者，勍执百余人，皆捶其胸而杀之，积尸于市，众莫敢犯。故时人谓勍为「张打胸」。〔勍，渠京翻。捶，止橤翻。〕
癸卯，建入城，自称西川留后。小校韩武数于使厅上马，牙司止之，〔使厅，节度使厅事也。牙司，吏也，掌使牙之事。数，所角翻。上，持掌翻。〕武怒曰：「司徒许我迭日为节度使；一马何为！」建密遣人刺杀之。〔刺，七亦翻。〕
初，陈敬瑄之拒朝命也，田令孜欲盗其军政，谓敬瑄曰：「三兄尊重，〔敬瑄第三。朝，直遥翻。〕军务烦劳，不若尽以相付，日具记事咨呈，兄但高居自逸而已。」敬瑄素无智能，忻然许之。自是军事皆不由己，以至于亡。建表敬瑄子陶为雅州刺史，使随陶之官，明年，罢归，寓居新津，以一县租赋赡之。
癸丑，建分遣士卒就食诸州，更文武坚姓名曰王宗阮，谢从本日王宗本。〔更其姓名，以为假子。更，工衡翻。〕陈敬瑄将佐有器干者，建皆礼而用之。〔史言王建所以能有蜀。〕
22六军十二卫观军容使、左神策军中尉杨复恭总宿卫兵，专制朝政，诸假子皆为节度使、刺史，又养宦官子六百人，皆为监军。假子龙剑节度使守贞、武定节度使守思不输页赋，上表乩薄朝廷。〔龙剑节度，领龙、剑、利、阆四州。武定节度，领洋、果、阶、扶四州。〕
上舅王緕求节度使，上访于复，恭复恭以为不可，緕怒，诟之。〔诟，古候翻，又许候翻。〕緕出入禁中，颇用事，复恭恶之，奏以为黔南节度使，〔是时以黔中节度为永泰军，黔中以南则羁縻诸蛮州矣。未知黔南节度置于何所，岂杨复恭欲杀王坏，特创置此镇以授之邪﹖恶，乌路翻。黔，渠今翻。〕至吉柏津，〔利州益昌县有桔柏津，益昌驿有古柏，土人谓之桔柏，因以名津。据杨复恭传，王緕取道与元至桔柏津。〕令山南西道节度使杨守亮覆诸江中，宗族宾客皆死，以舟败闻。上知复恭所为，深恨之。
李顺节既宠贵，与复恭争权，尽以复恭阴事告上，上乃出复恭为凤翔监军；复恭愠怼，不肯行，〔愠，于运翻，怒也。怼，直类翻，怨也。〕称疾，求致仕。九月，乙卯，以复恭为上将军致仕，赐以几杖。使者致诏命还，复恭潜遣腹心张绾刺杀之。〔刺，七亦翻。〕
23加护国节度使王重盈兼中书令。
24东川节度使顾彦朗薨，军中推其弟彦晖知留后。
25冬，十月，壬午，宿州刺史张筠降于丁会。
26癸未，以永平节度使王建为西川节度使；甲申，废永平军。〔去年置永平节镇于邛州以授王建。建既得四川，授以西川节而废永平军，建志也。〕建既得西川，留心政事，容纳直言，好施乐士，〔好，呼到翻。施，式豉翻。〕用人各尽其才，谦恭俭素；然多忌好杀，诸将有功名者，多因事诛之。
27杨复恭居第近玉山营，〔据旧史，杨复恭居第在昭化里。近，其靳翻。〕假子守信为玉山军使，数往省之。〔数，所角翻。省，悉景翻。〕或告复恭与守信谋反，乙酉，上御安喜楼，陈兵自卫，命天威都将李顺节、神策军使李守节将兵攻其第。张绾帅家众拒战，〔家众，杨复恭私所蓄养之人也。帅，读曰率。〕守信引兵助之，顺节等不能克。丙戍，禁兵守含光门，〔含光门，皇城南面西来第一门也。〕俟其开，欲出掠两市，遇刘崇望，立马谕之曰：「天子亲在街东督战，汝曹皆宿卫之士，当于楼前杀贼立功，勿贪小利，自取恶名！」众皆曰：「诺。」遂从崇望而东。守信之众望见兵来，遂溃走。守信与复恭挈其族自通化门出，趣兴元，〔通化门，长安城东面北来第一门。趣，七喻翻。〕永安都头权安追之，擒张绾，斩之。〔永安都，亦神策五十四都之一。〕复恭至兴元，杨守亮、杨守忠、杨守贞及绵州刺史杨守厚同举兵拒朝廷，以讨李顺节为名。守厚，亦复恭假子也。
棊李克用攻王镕，大破镇兵于龙尾冈，斩获万计，遂拔临城，攻元氏、柏乡；〔薛居正曰：龙尾冈在临城西北。临城本房子，天宝元年更名，与元氏、柏乡皆属赵州。九域志：临城在赵州西南一百三十里。考异曰：唐太祖纪年录曰：「攻元氏，斩首千级，进拔雹水，攻柏乡。」按雹水属易州。克用方攻镇州以救易、定，必不取其地，恐误也。〕李匡威引幽州兵救之。克用大掠而还，军于邢州。
29十一月，曹州都将郭铢杀刺史郭词，降于朱全忠。〔曹州天平节度使朱瑄巡属也。〕
30泰宁节度使朱瑾将万余人攻单州。〔唐末，以宋州之单父、砀山，曹州之成武，兖州之鱼台，置单州。九域志：兖州西南至单州二百八十里。单州时属朱全忠。单，音善。〕
31乙丑，时溥将刘知俊帅众二千降于朱全忠。〔帅，读曰率。〕知俊，沛人，徐之骁将也，溥军自是不振。全忠以知俊为左右开道指挥使。
32辛未，寿州将刘弘鄂恶孙儒残暴，〔恶，乌路翻；下同。〕举州降朱全忠。
33十二月，乙酉，汴将丁会、张归霸与朱瑾战于金乡，大破之，杀获殆尽，瑾单骑走免。
34天威都将李顺节恃恩骄横，〔横，户孟翻。〕出入常以兵自随。两军中尉刘景宣、西门君遂恶之，白上，恐其作乱。戊子，二人以诏召顺节，顺节入至银台门，二人邀顺节于仗舍坐语，供奉官似先知自后斩其首，〔似先知，宦官也。旧书帝纪作部将嗣光审斩顺节头。考异曰：唐补纪：「景福二年，四月，十七日夜，见扫星长十余丈。承旨陈匡用奏，『当有乱臣，将入宫内。』昭宗乳母名曰芥子，自即位加夫人，众呼白婆。左神策军天威都军使胡弘立，先是军中马骑官，巧佞取容，朝廷达官多重之。杨复恭为军主，与改姓名为杨守节。主上每出畋游，经天威军内，其杨守节以憸巧趋附，乞与主上为儿，既而允从，颇生骄纵。于是引圣人入堂室，令妻妾对于庭檐，或入内中，经旬不出，致主有抚楹之咎，为臣怀通室之非。承醉奏云：『玉印金箱，儿未曾识，望阿郎略将宣示，以慰平生。』其白婆在侧，曰：『此宝非凡人得见，不用发！』言于是奏曰：『除此老妪，才应太平。』从此白婆得罪，不见踪由。两神策军以其事渐乖，必为大祸，与诸王商议，须急去除。于重阳节向枢密院中排宴，唤入谢恩，却出宣化门，供奉官似先知袖剑挥之，诸王相次剚刃，以为葅醢。」按胡弘立，即顺节也。新、旧纪及诸书，景福二年皆无此事。盖程匡柔传闻之误。今日从实录，事则参取诸书。〕从者大噪而出。〔从，才用翻。〕于是天威、奉日、登封三都大掠永宁坊，〔三都，皆神策五十四都之数。〕至暮乃定。百官表贺。
35孙儒焚掠苏、常，引兵逼宣州，钱镠复遣兵据苏州。〔苏州自此为钱氏所有。复，扶又翻。〕儒屡破杨行密之兵，旌旗辎重亘百余里。〔重，直用翻。〕行密求救于钱镠，镠以兵食助之。
36以顾彦晖为东川节度使，遣中使宋道弼赐旌节。杨守亮使杨守厚囚道弼，夺旌节，发兵攻梓州。癸卯，彦晖求救于王建；甲辰，建遣其将华洪、李简、王宗侃、王宗弼救东川。〔华，户化翻，姓也。〕建密谓诸将曰：「尔等破贼，彦晖必犒师，汝曹于行营报宴，因而执之，无烦再举。」宗侃破守厚七砦，〔砦，与寨同；音士卖翻。〕守厚走归绵州。彦晖具犒礼，诸将报宴，宗弼以建谋告之，彦晖乃以疾辞。
初，李茂贞养子继臻据金州，均州刺史冯行袭攻下之，〔九域志：均州西至金州七百里。〕诏以行袭为昭信防御使，治金州。〔方镇表：僖宗光启元年，置昭信防御于金州。考异曰：薛君正五代史：「行袭破杨守亮兵，诏升金州节镇，以戎昭为军额，即以行袭为节度使。」按实录，光化元年正月，始以昭信防御使冯行袭为昭信节度使。新方镇表，光启元年，升金商都防御使为节度使，是年，罢节度，置昭信军防御使，治金州。光化元年，始升昭信军防御使为节度使；天佑二年，赐号戎昭军。薛史误也。〕杨守亮欲自金、商袭京师，行袭逆击，大破之。
38福建观察使陈岩疾病；遣使以书召泉州刺史王潮，欲授以军政，未至而岩卒。岩妻弟都将范晖讽将士推己为留后。〔【章：十二行本「后」下有「发兵拒潮」四字；乙十一行本同；孔本同；张校同；退斋校同。】〕考异曰：蒋文怿闽中实录云：「大顺中，岩薨。」十国纪年在大顺二年，昭宗实录在明年三月：恐约奏到。今从闽中录、十国纪年。又薛史、闽中录、闽书皆云范晖，岩伲，余书皆云妻弟。林仁志王氏启运图载监军程克谕表云妻弟。此最得实。今从之。〕
唐纪七十五〔起玄黓困敦（壬子），尽阏逢摄提格（甲寅），凡三年。〕
昭宗圣穆景文孝皇帝上之中
景福元年〔（壬子、八九二）〕
1春，正月，丙寅，赦天下，改元。
2凤翔李茂贞、静难王行瑜、〔难，乃旦翻。〕镇国韩建、同州王行约、秦州李茂庄五节度使上言：杨守亮容匿叛臣杨复恭，〔事见上卷上年。上，时掌翻。〕请出军讨之，乞加茂贞山南西道招讨使。朝议以茂贞得山南，不可复制，〔复，扶又翻。〕下诏和解之，皆不听。
3王镕、李匡威合兵十余万攻尧山，李克用遣其将李嗣勋击之，大破幽、镇兵，斩获三万。〔考异曰：实录在二月，恐约奏到。今从唐太祖纪年录。〕
4杨行密谓诸将曰：「孙儒之众十倍于我，吾战数不利，〔数，所角翻。〕欲退保铜官何如﹖」刘威、李神福曰：「儒扫地远来，利在速战。宜屯据险要，坚壁清野以老其师，时出轻骑抄其馈饷，〔抄，楚交翻。〕夺其俘掠。彼前不得战，退无资粮，可坐擒也！」戴友规曰：「儒与我相持数年，〔僖宗光启三年，杨行密、孙儒争扬州，至是五年矣。〕胜负略相当。今悉众致死于我，我若望风弃城，正堕其计。淮南士民从公渡江及自儒军来降者甚众，公宜遣将先护送归淮南，〔降，户江翻。将，即亮翻。〕使复生业；儒军闻淮南安堵，皆有思归之心，人心既摇，安得不败！」行密悦，从之。〔以孙儒驱淮南人以攻杨行密，故其谋云尔。为行密擒孙儒张本。〕友规，庐州人也。
5威戎节度使杨晟〔僖宗文德元年，置威戎军于彭州。〕与杨守亮等约王建，二月，丁丑，晟出兵掠新繁、汉州之境，使其将吕荛将兵二千会杨守厚攻梓州；〔荛，如招翻。梓州，东川节度使顾彦晖治所。〕建遣行营都指挥使李简击荛，斩之。
  </div>
  <div class="pagination">
   <a href="资治通鉴注_page288.html">
    上一页
   </a>
   <span>
    ...
   </span>
   <a href="资治通鉴注_page284.html">
    284
   </a>
   <a href="资治通鉴注_page285.html">
    285
   </a>
   <a href="资治通鉴注_page286.html">
    286
   </a>
   <a href="资治通鉴注_page287.html">
    287
   </a>
   <a href="资治通鉴注_page288.html">
    288
   </a>
   <span class="current-page">
    289
   </span>
   <a href="资治通鉴注_page290.html">
    290
   </a>
   <a href="资治通鉴注_page291.html">
    291
   </a>
   <a href="资治通鉴注_page292.html">
    292
   </a>
   <a href="资治通鉴注_page293.html">
    293
   </a>
   <a href="资治通鉴注_page294.html">
    294
   </a>
   <span>
    ...
   </span>
   <a href="资治通鉴注_page290.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
