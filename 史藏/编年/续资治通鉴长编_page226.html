<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 226 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 226 页/共 607 页
  </h1>
  <div class="content">
   【一四】凡台官言事许风闻者「言」字原脱，据同上书补。
　　【一五】即许风闻「闻」下原有「者」字，据同上书删。
　　【一六】唐学舍亦一千二百间「学舍」原作「京师」，据宋本、宋撮要本、阁本及宋史全文卷八下、编年纲目卷一二改。
　　【一七】起居郎舍人三司副使知杂御史少卿监「监」字原脱，据宋会要选举二七之二七补。
　　【一八】并不限人数「不」字原脱，据同上书补。
　　【一九】同罪以闻「罪」原作「举」，据宋本、宋撮要本及同上宋会要改。
续资治通鉴长编
卷一百四十九
卷一百四十九
　　起讫时间 起仁宗庆历四年五月尽其月
　　卷　　名 续资治通鉴长编卷一百四十九
　　帝　　号 宋仁宗
　　年　　号 庆历四年（甲申，1044）
　　全　　文
　　五月壬戌朔，枢密副使韩琦、参知政事范仲淹并对于崇政殿，上四策曰：
　　昨元昊叛命，王师数出不利，而北敌举数十万觽，谓元昊是舅甥之邦，中国不当称兵。国家以生民之故，稍增金缯，以续盟好。今元昊虽暂求通顺，后如物力稍宽【一】，则又有长驱深入、并吞关辅之心。何以知之？昨定川之战，彼作伪诏，诱胁边人，欲定关中。盖汉多叛人陷于穷漠，必以刘元海、苻坚、元魏故事，日夜游说元昊，使其侵取汉地，而以汉人守之，则富贵功名，衣食嗜好如其意。乃知非独元昊志在侵汉，实汉之叛人日夜为贼谋也。朝廷若从其和，则北敌要功，下视中国；若拒绝之，则元昊今秋必复大举，北敌寻亦遣使，问所以拒绝元昊之故，或便称兵塞外，张势黢我。国家必于陕西选将调兵，移于河北，河北未战而西陲已虚，元昊乘虚而来，必得志于关辅。此二敌交结之势，何以御之？臣等思和与不和，俱为大患。然则为今之谋者，莫若择帅练兵，日计用武之策，以和好为权宜，以战守为实务。彼知我有谋有备，不敢轻举，而盟约可固；如不我知，轻负盟约，我则乘彼之骄，可困可击，未必能为中国之害。试画一言之。
　　其一曰：臣等观西戎畜祸，积有岁年。元昊外倚北敌，屡乘战胜，而乃辄求通顺，实图休息，所获者大利，所屈者虚称，然犹干请多端，奸谋未测。国家以生灵为念，不可不纳。如唐高祖、太宗之权□，犹屈于突厥，当始毕之卒，为之举哀废朝，遣百僚诣馆吊其来使。又太宗驰六骑于渭上，见颉利与语，复亲与之盟。既退，左右劝击之，太宗谓「我击彼败，惧而修德，后患必深，周旋俯就，使之骄怠。」一旦李靖擒之，威振四极，此盛主之谋也。陛下当如唐高祖、太宗，隆礼敦信，以盟好为权宜；选将练兵，以攻守为实务。彼不背盟，我则抚纳无倦；彼将负德，我则攻守有宜，此和策之得也。
　　其二曰：元昊未叛时，受朝廷恩信甚厚，尚或时扰边境，今累次大举，曾无沮败，乃遽请和，实畜阴计，非屈伏之志也。今若以权宜许之，更当严作守备。然陕西减兵，则守备不足，不减则物力已困。臣等以谓缘边城寨，须日加缮完，使戎狄之心，无所窥伺。又久守之计，则莫如畜土兵，盖其觽谙山川而多习战斗，比之东兵，其功相倍。然沿边、次边土兵数少，而分守不足，更当于要便城寨，益招置之。若有近里土兵愿益隶边寨者，即迁其家而团集之。向庆州创大顺城【二】，欲置振武、保捷两指挥，乃于永兴华州、耀州土兵中召愿守寨者，而应募甚觽，何则？关内诸土兵多在边上，或代归而数月之间复出远戍，岂但星霜之苦，极伤骨肉之恩，征夫不保其家，嫠妇颇多犯法，人情久则怨起，如得并迁其家于边住营，更免出军，父母妻子，乐其完聚，战则相救，守则相安，此可恃之兵也。或谓土兵携家寨下，则请给之费尤多，臣等曰不然，土兵月给差少，又素号精强，使之戍边，比之东兵，数复可减。然于逐路渐为增损，一二年间方能整集，固非一朝可骤改也。又陕西新刺保捷，其中有孱弱不堪战者，宜少汰之，使归于田亩，既省军费，复增农力。然后三分东兵，以一屯边，以助土兵之势；以一徙次边，或屯关辅，以息馈饷之劳；以一归京师，以严禁卫之势。彼如纳□未变，则东兵更可减三分之一。又沿边无税之地所招弓箭手【三】，必使聚居险要，每一两指挥，共修一堡，以完其家，与城寨相应。彼或小至，则使属户蕃兵暨弓箭手与诸土兵，共力御之。彼或大举，则必先闻举集之期，我之次边军马，尽可驻于坚城，以待敌之进退。沿边山阪重复，彼之重兵必循大川而行，先求速战。既胜，则方敢散兵掳掠，过越险阻，更无顾虑。我若持重不战，则彼之重兵行川路中，刍粮无所继，牛羊无所获，不数日人马俱困，既不敢越险，又未能决胜，必不得已而散兵掳掠。我于山谷中，伏精锐以待之，使散无所掠，聚不得战；欲长驱而来，我则使诸将出奇以蹑其后；欲保师以归，我则使诸城并力以乘其敝。彼将进而无利，退而有祸，不三两举，势必败亡，此守策之得也。
　　其三曰：元昊巢穴，实在河外，河外之兵，懦而罕战。惟横山一带蕃部，东至麟、府，西至原、渭，二千余里，人马精劲，惯习战斗之事，与汉界相附，每大举入寇，必为前锋。故西戎以山界蕃部为强兵，汉家以山界属户及弓箭手为善斗。以此观之，各以边人为强。所以秦、汉驱逐西戎，必先得西界之城，彼既远遁，然后以河为限，不能深入。傥元昊归□，则请假和策以抚之，用守策以待之。或顺而翻变，则有可攻之策。窃计陕西四路之兵，几三十万，非不多也【四】。然分守城寨，故每路战兵，大率不过二万余人，坐食刍粮，不敢轻动。盖不知贼人果犯何路，其备常如寇至。彼则不然，种落散居，衣食自给，或忽尔点集，并攻一路，故其觽动号十余万。以我分守之兵，拒彼专举之势，觽寡不敌，遂及于败。且彼为客，当劳而反逸，我为主，当逸而反劳。我若复用此计，使彼劳我逸，则取胜必矣。臣等请于鄜延、环庆、泾原路各选将佐三五人【五】，使臣一二十人，步兵一万【六】，骑兵三千，以为三军，训以新定阵法。俟其精勇，然后观贼之隙，使三军互掠于横山，降者纳质厚赏，各令安土；拒者并兵急击，必破其族。假若鄜延一军先出，贼必大举来应，我则退守边寨，或据险要，勿与之战。不越旬日，彼自困敝，势将溃归，则我复出环庆之军，彼必再点兵而来，即又有泾原之师，乘间而入，使贼奔命不暇，部落携怨。我则兵势自振，如宥、绥二州，金汤、白豹、折姜等寨【七】，皆可就而城之。其山界蕃部去元昊且远，救援不及，又我以坚城守之【八】，以精兵临之，彼既乐其土，复逼以威，必须归附，以图自安。三二年间，山界可以尽取。此春秋时□用三师破楚之策也。元昊若失横山之势，可谓断其右臂矣。矧汉、唐之旧疆，岂今日之生事？此攻策之得也。
　　其四曰：臣等既以三策陈之，又以北敌为忧。且北敌久强，在后唐日，以兵四十万送石高祖至洛阳，立为天子，遂与石晋为父子之邦，邀求无厌，晋不能支。一旦衅起，长驱直抵京师，虏石少主暨当时公卿，尽室而去，为中原千古之耻。国家始与之结和，将休兵养民，有所待也。及天下无事，人人怀安，不复有征战之议。前年北敌骤起，诡谋称兵，有割地之请。今来元昊欲议和，又因而要功，其势愈重，苟不大为之备，祸未可量。请朝廷力行七事，以防大患。一密为经□，二再议兵屯，三专于选将，四急于教战，五训练义勇，六修京师外城，七密定讨伐之谋。
　　一，密为经□者，自河朔罢兵以来，几四十年，州郡因循，武事废弛，凡谋兴葺，则罪其引惹。昨朝廷选差转运使，盖欲革去旧弊，预为之防。然既有本职，则日为冗事所婴，未暇周虑。请选有材识近臣，假以都转运使之名，暂往经画，使亲视边垒，精究利害。凡边计未备者，皆条上而更置之。不出半年，归奏阙下，更令中书、枢密院仔细询访，熟议经久之计。若敌情骤变，则我有以待之矣。
　　二，再议兵屯者，自来真定府、定州、高阳关分为三路，其所辖兵马，未甚整齐，乃有一州兵马却属两路之处，又未晓本路将来以何处控扼【九】，合用重兵若干，又甚处只宜固守，合屯兵若干，及三路互相应援次第。须差近臣往彼密为经□，方可预定法制，临时不至差失。或事宜未动，亦当相度兵马合那移于何处驻泊，使就刍粮，以省边费。庶免先自匮乏，至用兵之日，重困生民。
　　三，专于选将者，委枢密院于合门祗候使臣以上选人，三班院于使臣中选人，殿前、马步军司于军旅中选人，或有知□，或有材武，堪边上试用者，逐旋进呈。据选到人数，以籍记之，候本路有阙，则从而差授。如此，则三二年间，得人多矣。
　　四，急于教战者，于陕西四路抽取曾押战队使臣十数人，更授以新议八阵之法，遣往河北阅习诸军，使各知奇正循环之术，应敌无穷。
　　五，训练义勇者，今河北所籍义勇，虽约唐之府兵法制，三时务农，一时教战。然未建府卫之官，而法制不行，号令不一。须别选知州、知县、县令可治兵者，并增置将校，使人人各知军中之法，应敌可用，斯则强兵制胜之本矣。
　　六，修京师外城者，后唐无备，契丹一举，直陷洛阳；石晋无备，契丹一举，直陷京师。故契丹之心，于今骄慢。且为边城坚而难攻，京师坦而无备，一朝称兵，必谋深入。我以京师无备，必促河朔重兵，与之力战。彼战或胜，则更无所顾，直趋澶渊，张犯阙之势，至时，遣使邀我以大河为界，将何以御之？是京师不可以无备也。若京师坚完，则戒河朔之兵勿与之战，彼不得战，则无乘胜之气。欲谋深入，前有坚城，后有重兵，必将沮而自退。退而不整，则邀之击之皆可也。故修京城者，非徒御寇，诚以伐深入之谋也。汉惠帝时，起六百里内男女城长安【一○】，二年而就；唐明皇时城长安，九十日而就。今约二年而城之，则民不劳而利大，不可不早计也。
　　是日，琦、仲淹指陈于上前，数刻乃罢。
　　谏官余靖言：「窃闻大臣建议，内有修京城、置府兵二事者【一一】。伏以庙堂建论，天下具瞻，帝王言动，万世为法。安危所系，举措非轻，事之几微，不可不重。难与虑始，人之常情。臣愿陛下深思远虑，以安民为本。臣请缕陈二事，望陛下择其可否。臣闻西贼僭号之初，宋祁请修函谷关，此时关中动摇，谓朝廷弃关西而自守。今无故而修京城，乃是舍天下之大，而为婴城自守之计。四方闻之，岂不动摇？强弱之势，正在此矣。无戎而城，春秋所讥，守在四夷，义不如此。又前岁以边鄙之警，而河北诸路拣点乡兵，天下百万农夫，皆失其业。北敌慢书，亦随而至。乃是乡兵之利未集，而先致其害也。况今北方之赂既厚，西戎之好既讲，虽知信誓不可卒保，嗷嗷苍生，咸望帖泰。而都畿之下，先自扰之，根本不宁，四方何所望哉？昔魏侯恃险，□起以为失词；宣王料民，山甫言其害政。惟是二者，皆古今之所戒，而安危之所起，愿陛下舍此二策，别议远图之术。」二策竟不果行。罢置府兵，已附三年九月丁卯，乃十事之七也。靖言不得其时，因韩、范请修京城，附此。
　　先是，郑戬奏修水洛城，乞令韩琦不预商量。琦言：「臣常患臣僚临事多避形迹，致赏罚间或有差误。因退思之，臣任西边及再任宣抚，首尾五年，只在泾原、秦凤两路，于水洛城事，比他人知之甚详，今若隐而不言，复事形迹，则是臣偷安不忠，有误陛下委任之意。臣是以不避诛责，辄陈所见利害。」凡十三条，大□言：
　　水洛左右皆小小种落，不属大朝，今夺取其地，于彼置城，于元昊未有所损，于边亦无益，一也。
　　缘边禁军弓箭手，连年借债修葺城寨，尚未完备，今又修此城堡，大小六七，计须二年方可得成，物力转见劳敝，二也。
　　将来修成上件城堡，计须分屯正军不下五千人，所要粮草，并须入中和籴，所费不小，三也。
　　自来泾原、秦凤两路通进援兵，只为未知得仪州黄石河路，所以议者多欲修水洛城一带城寨。自近岁修成黄石河路，秦凤兵往泾原，并从腹内经过，逐程有驿舍粮草【一二】，若救静边寨【一三】，比水洛远一程，若救镇戎、德顺军，比水洛却近一程。今水洛劳费如此，又多簄虞，比于黄石河腹内之路，远近所较不多，四也。
　　陕西四路，自来只为城寨太多，分却兵势，每路正兵不下七八万人，及守城寨之外，不过三万人。今泾原、秦凤两路，若更分兵守水洛一带城寨，则兵势单弱。兼元昊每来入寇，不下十余万人，若分三四千人于山外静边、章山堡以来出没，则两路援兵自然阻绝。其城寨内兵力单弱，必不敢出城，不过自守而已。如此，枉费功力，临事一无所济。况自来诸路援兵，极多不过五六千人至一万人，作节次前来，只是张得虚声。若先为贼阨其来路，必应援不及。若自黄石河路，则贼隔陇山【一四】，不能钞截【一五】，五也。
　　自陇州入秦州【一六】，由故关路，山阪险隘，行两日方至清水县，清水北十里则诬穰寨，自清水又行山路两日，方至秦州。由此观之，秦州远在陇关之外，最为孤绝。其东路隔限水洛城一带生户，道路不通，秦州恃之以为篱障，只备西路三都口一带贼马来路。今若开水洛城一带道路，其城寨之外，必渐有人鞕耕种，蕃部等更不敢当道住坐，奸细之人，易来窥觇。贼若探知此路平快，将来入寇，分一道兵自诬穰寨，扼断故关及水洛，则援兵断绝，秦州必危。所以秦州人闻官中开道，皆有忧虑之言，不可不知，六也。
　　泾原路缘边地土最为膏腴，自来常有弓箭手家人及内地浮浪之人，诣城寨官员求先刺手背【一七】，候有空闲地土摽占，谓之强人。此辈只要官中添置城寨，夺得蕃部土地耕种，又无分毫租税，缓急西贼入寇，则和家逃入内地，事过之后，却前首身，所以人数虽多，希得其力。又商贾之徒，各务求属于新城内射地土居住，取便与蕃部交易。昨来刘沪下倡和修城之人，尽是此辈，于官中未见有益，七也。
　　泾原一路，重兵皆在渭州，自渭州至水洛城凡六程，若将来西贼以兵围黢水洛城，日夕告急，部署司不可不救。少发兵则不能进前，多发兵则与前来葛怀敏救定川寨覆没大军事体一般。所以泾原路患在添置城寨者，一恐分却兵马，二恐救应转难，八也。
　　议者言修水洛城，不唯通两路援兵，亦要弹压彼处一带蕃部。泾原、秦凤两路，除熟户外，其生户有蹉鹘者谷达谷必利城、殒家城、鸱枭城、古渭州、龛谷、洮河、兰州、迭宕州，连宗哥、青唐城一带种类，莫知其数。然族帐分散，不相君长，故不能为中国之患。又谓元昊为草贼，素相仇绚，不肯服从，今水洛城乃其一也。朝廷若欲开拓边境，须待西北无事，财力强盛之时，当今取之，实为无用，九也。
　　今修水洛城，本要通两路之兵，其陇城川等大寨，须藉秦凤差人修置。今秦州文彦博累有论奏，称其不便，显是妨碍，不合动移，十也。
　　凡边上臣僚图实效者，在于选举将校、训练兵马、修完城寨、安集蕃汉，以备寇之至而已。贪功之人则不然，唯务兴事求赏，不思国计。故昨来郑戬差许迁等部领兵马修城，又差走马承受麦知微作都大照管名目，若修城功毕，则皆是转官酬奖之人，不期与尹洙、狄青所见不同，遂致中辍，希望转官，皆不如意。今若水洛城复修，则陇城川等又须相继兴筑，其逐处所差官员将校，人人只望事了转官，岂肯更虑国家向后兵马粮草之费！十一也。
　　昨者泾原路抽回许迁等兵马之时，只筑得数百步，例各二尺以来。其刘沪凭恃郑戬，轻视本路主帅，一面兴工不止，及至差官交割，又不听从，此狄青等所以收捉送禁，奏告朝廷。今来若以刘沪全无过犯，只是狄青、尹洙可罪，乃是全不计修水洛城经久利害，只听郑戬等争气加诬，则边上使臣，自此节制不行，大害军事，十二也。
　　陕西四路，唯泾原一路所寄尤重，盖川平原□，贼路最多，故朝廷委尹洙、狄青以经□之任。近西界虽遣人议和，自杨守素回后，又经月余，寂无消耗，环庆等路，不住有贼马入界侵掠。今已五月，去防秋不远，西贼奸计，大未可量，朝廷当劝逐路帅臣【一八】，豫作支吾。今乃欲以偏裨不受节制为无过，而却加罪主帅，实见事体未顺【一九】，十三也。
　　诏札与鱼周询、程戡等，而周询及戡已先具奏修城之利，且言水洛城今欲毕工，惟女墙未完，弃之诚可惜，宜遂令讫役。乃诏戡等卒城之。丁卯，遣内殿崇班陈惟信往泾原路催修水洛城。韩琦十三条，据司马光记闻称「今已五月」，必是五月初所言。而五月六日丁卯，已遣陈惟信往泾原催修城，盖鱼周询、程戡等先言修城之利，奏到在琦言后一两日间，故朝廷虽以琦言札付周询、戡等，及周询、戡奏到，即从其请，遣惟信催修城也。记闻称「五月十六日，诏戡等卒城水洛」，盖误以初六日为十六日，今改之。
　　赠兴元府都监、内殿崇班张昭亮为左骁卫将军、嘉州刺史，以其捕光化军贼死事也。
　　戊辰，礼宾副使、知鄜州刘兼济为供备库使、梓夔路钤辖，左侍禁、合门祗候李显为西头供奉官、遂州驻泊都监，以备夏贼也。兼济寻徙知镇戎军。十二月乙卯，兼济自镇戎徙环庆钤辖。彼有注，辨实录之误。兼济，平弟。
　　桂阳监进士廖革应募深入蛮洞讨击，杀蛮三十一人。提点刑狱杨畋奏其状，诏以革为右班殿直捉杀蛮贼。
　　己巳，徙知庆州孙沔知渭州，知渭州尹洙知庆州【二○】。用欧阳修之议也。
　　庚午，御崇政殿录系囚。
　　忻州地震，西北有声如雷。
　　壬申，幸国子监，谒至圣文宣王。有司言旧仪止肃揖，而上特再拜。赐直讲、大理评事孙复五品服。又幸昭烈武成王庙，遂幸玉津园，观种稻，燕从臣，赐园卒钱帛。寻召复为迩英合祇候说书。杨安国言其讲说多异先儒，乃罢之。
　　癸酉，司勋员外郎吕绍宁请以见行编敕年月后续降宣敕【二一】，令大理寺检法官，依律门分十二编，以颁天下，庶便于检阅而无误出入刑名。从之。
　　甲戌，以皇第七女为崇因保佑大师【二二】，赐名懿安。生才二岁，乙亥卒。其母，御侍冯氏也。
　　抚州上金溪县所得生金山，重三百二十四两。上初令送左藏库，而三司言瑞物宜留禁中。乃藏于龙图阁瑞物库。
　　乙亥，卫尉寺丞邱浚降饶州军事推官、监邵武军酒税。上封者言：「浚先作诗一百首，讪谤朝政，言词鄙恶，兼以阴阳灾变，皆非人臣所宜言者，传布外夷非便。在杭州持服，每年赴阙，逐处稍不延接，便成嘲咏，州县畏惧。又印书令州县强卖，以图厚利。去年朝廷以无名诗严敕禁捕，近又有赋咏传写。如浚使在京师，必须复妄谤好人。国家多事之时，亦宜使邪正区别，风俗纯厚，无容小辈敢肆轻易。」故有是命。仍令福建路转运提刑司，常切觉察，如有违越，并具以闻。此据会要，乃五月十四日事。始，执政欲重诛之，上曰：「狂夫之言，圣人择焉。古有郇谟哭市，其斯人之徒欤！」乃薄其罪。此据张唐英政要。
　　丙子，诏西川知州、军、监罢任未出川界而卒者【二三】，录其子孙一人。
　　丁丑，知制诰欧阳修言：
　　臣亲至河外相度移废麟州，今条其利害措置之说为四议：
　　一曰辨觽说。窃详前后臣僚起请，其说有四，或欲废为寨，或欲移近河，或欲抽兵马以减省馈运，或欲添城堡以招集蕃汉。然废为寨而不能减兵，则不可，苟能减兵而省费，则何害为州！且其城壁坚完，地形高峻，乃是天设之险，可守而不可攻。其至黄河与府州各纔百余里，若徙之近河，不过移得五、七十里，而弃易守难攻之天险。以此而言，移废二说，未见其可。至于抽减兵马，诚是边议之一端，然兵冗不独麟州，大弊乃此五寨。若只减麟州而不减五寨，与不减同。凡招辑蕃汉之民，最为实边之本【二四】，然非朝廷一力可自为【二五】，必须令边臣久任，渐推恩信，不限岁年，使得失不系于朝廷之意，而营缉如其家事之专，方可收其远效，非二年一替之吏所能为也。臣谓减兵添堡之说最近，而但未得其要也。
　　二曰校存废。今河外之兵，除分休外，尚及二万人。大抵尽河东二十军州，以赡二州五寨，为河外数百边户，而竭数百万民财，贼虽不来，吾已自困，使贼得不战疲人之策，而我有残民敛怨之劳。以此而思，则似可废，然未知可存之利。今二州五寨，虽云空守无人之境，然贼亦未敢据吾地，是尚能斥贼于二三百里外。若麟州一移，则五寨势亦难存。兀尔府州，偏僻孤垒，而自守不暇，是贼可以入据我城堡，耕牧我土田，夹河对岸，为其巢穴也。今贼在数百里外，沿河尚费于防秋，若使夹岸相望，则泛舟践冰，终岁常忧寇至，沿河内郡尽为边戍。以此而虑，则不可不存，然须得存之之术。
　　三曰减寨卒。以庆历三年一年用度，麟州用粮七万余石【二六】，草二十一万余束，五寨用粮十四万余石，草四十万余束，其费倍于麟州。于一百二十五里之地，列为五寨，除分兵歇泊，尚有七千五百人，别用二千五百人负粮。又有并、忻等十州军百姓等输纳，及商旅入中，往来劳费，不可胜言。逐寨不过二十五骑巡逴伏路，其余坐无所为。盖所建五寨之时，本不如此，寨兵各有定数，建宁置一千五百人，其余四寨，各止三百至五百。今之冗数，并是后来所增。臣谓今事宜稍缓，不比建寨之初，然且约旧数，尚不至冗费。请于建宁只留一千人，置一都巡检。其镇川、中候、百胜三寨，各留五百，其余寨兵所减者，皆屯于清寨堡，以一都巡检领之。缘此堡最在近东，隔河便是保德军【二七】，屯兵可以就保德请粮，不烦输运过河【二八】。若平日路人宿食诸寨，五百之卒巡逴有余，或贼马小入，则建宁之兵可以御捍，大入则清寨之兵不失应援，盖都不去百里之内【二九】，非是减兵，但那移就食而已。如此，则河外省费，民力可纾。
　　四曰委土豪。今议麟州者，存之则困河东，弃之则失河外。若欲两全而不失，莫若择其土豪，委之自守。麟州坚险，与兵二千，其守足矣。所谓土豪者，其材勇独出一方，威名足以畏敌，又能谙敌情伪，凡于战守，不至乖谋。委以一州，则当视其州如家，系己休戚，其战自勇，其守自坚。又既是土人，与其风俗情接，觽亦喜附之，可使自招集蕃汉之民。是外能捍贼而战守，内可缉民实边，省费减兵，无所不便。不比于命吏而往，凡事仰给于朝廷，利害百倍也。然必用土豪，非王吉者不可。吉见在建宁寨，蕃汉依吉而耕者已百家。其材勇素已知名，况其官序，自可为知州。一二年间，视其功效，苟能善其守，可以世任之，使为捍边之臣。
　　惟朝廷裁择。
　　戊寅，诏淮南比年谷不登，今春又旱蝗，其募民纳粟与官，以备赈贷。
　　辛巳，赐宜州讨蛮军士、土丁特支钱。
　　壬午，录潭州都监，东头供奉官张克明子惇为三班奉职，愉为借职，克明死蛮事故也。
　　癸未，诏曰：「今天下并建学，而所以训导、讲说之人，未尽有也。其免旧举人入学日限，新人以故假而逼秋赋【三○】，补日不足者，除之。若学未成者，且须后举。」本志云范仲淹罢，执政意皆异，故下此诏。案仲淹以六月壬子出，此时未罢也。志误，今不取。
　　置金州通判一员，省幕职官一员。
　　甲申，知制诰田况言【三一】：「近闻西界再遣人赴阙，必是重有邀求。朝廷前许茶五万斤，如闻朝论欲与大斤，臣计之，乃是二十万余斤。兼闻下三司取往年赐元昊大斤茶色号，欲为则例，臣窃惑之。盖往年赐与至少，又出于非时，今岁与之，万数已多，岂得执之为例？若遂与之，则其悔有三，不可不虑。一则搬辇劳弊，二则茶利归贼，三则北敌兴辞。所谓搬辇劳弊者，自西事以来，鄜延一路，犹苦输运之患，卞咸在鄜州，欲图速效，自鄜城、坊州置兵车，运粮至延州，二年之内，兵夫役死冻殍及逃亡九百余人，凡费粮七万余石，钱万有余贯，才得粮二十一万石。道路吁嗟，谓之地狱。今茶数多，辇至保安军益远，岁岁如此，人何以堪？议者欲令商旅入中，可以不劳而致。且商旅惟利是嗜，非厚有所得，则诱之不行。庙堂之论，本谓缣贵茶贱，故赐茶五万斤，以充其数。今计利者谓，若令商旅入中，则一缣之费，未能致茶一大斤。此不得不悔也。所谓茶利归贼者，臣在延州见王正伦伴送元昊使人，缘路巧意钩索贼情，乃云本界西北连接诸蕃，以茶数斤，可以博羊一口。今既许于保安、镇戎军置榷场，惟茶最为所欲之物，彼若岁得二十余万斤，则榷场更无以博易【三二】，此不得不悔也。所谓北敌兴辞者，今北敌嫚视中国，自欲主盟边功，苟闻元昊岁得茶二十余万斤，岂不动心？若缘此亦有所求，必不肯与元昊等，至时果能以力拒之乎？此不得不悔也。
　　然朝廷初无大斤议，欧阳修亦言：「昨者西贼来通和，朝廷许物数目不少，内茶一色，计五万斤。缘中国茶法，大小斤不同，当初拟议之时，朝廷谋虑不审，不曾明有指定斤数，切虑西贼通和之后，须要大斤。若五万斤大斤，是三十万小斤之数【三三】。如此，则金帛二十万，乃五十万物【三四】。真宗时，契丹大举至澶州，只用三十万物，三十年后，乘国家用兵之际，两国交争，方添及五十万。今元昊一隅之敌，一口便与五十万物，臣□言为国家大患一两事，不知为国计者，何以处之？三十万斤之茶，自南方水陆二三千里方至西界，当今民力困乏，陛下不耻屈志就和，本欲休息民力，若岁搬辇不绝，只此一物，可使中国公私俱困，此大患一也。计元昊境土人民，岁得三十万茶，其用已足。然则两榷场舍茶之外，须至别将好物，博易贼中无用之物，其大患二也。契丹常与我为敌国，指元昊为小邦，若见元昊得物之数与彼同，则须更要增添，何以应副？不过云茶不比银绢，本是粗物，则彼亦须要十万大斤。中国大货利，止于茶盐而已，今西贼一岁三十万，北敌又要三二十万，中国岂得不困？此其大患三也。昨与西贼议和之初【三五】，大臣急欲事就，不顾国家利害，惟恐许物不多，及和议将成，契丹语泄，两府方有悔和之色。然许物已多，不可追改【三六】，今幸有此一事，尚可罢和。臣乞陛下特召两府大臣共议，保得久远供给四夷，中国不困，则虽大斤不惜，若其为患，如臣所料，不至妄言，即乞早议定计。」
　　乙酉，谏官余靖言：「自古盗贼为患，未尝不赦其胁从而诛其首恶，与其胜之，不若安之。今湖南之贼，首恶者不过百人，余皆胁从之民，官军杀平民以邀赏，故居民不入城郭，则入贼中，乃得不死。野无耕民，则贼无所掠而劫城郭矣【三七】。幸而城郭未破，破一城，则其恶已甚，虽欲赦之，不可得矣。宜遣谋智循良之吏，单车独往，谕以祸福，逆顺之理，宣以恩信而招抚之。示之生路，则觽可溃散，贼焰宜熄矣。若必欲胜之，则湖南之民，尽入于贼，民尽则贼尽矣，招抚之术，惟陛下速行之。」余靖论蛮事，前后凡八章，实录但载其第四章于五月乙酉，今并取之，仍随时附见。其第五章云得盖作过及陈执方杀黄捉鬼二事，实录皆无之。又得盖以庆历二年十一月赐州印，四年五月又降黄敕，不知作过在何时？当考。
　　靖又言：「臣伏见广南、湖南、梓州等路，蛮贼骚动，上烦圣虑。臣窃谓皆由朝廷中外措置乖错，以起斯患，惟陛下熟思。臣窃闻戎、泸二郡，旧管羁縻四十余州，皆以土豪累世承袭，为其刺史。今之听朝命者，十不存一。昨者泸州蛮首得盖、戎州蛮首韦彦富，皆乞郡印，仍乞署官以为宠荣，朝廷赐以郡印而不与其官，由是怨望。今者得盖作过，为朝廷忧，其韦彦富所乞恩泽，尚有靳吝，待有忧而后忧，岂若先是而忧之也？又闻宜州贼首区正词曾入蛮洞杀贼，诣阙自陈其劳，将帅贪功，不录其绩，朝廷吝赏，不与其恩，因此怨恨，归而作贼。今贼首未获，而卖卦巡官随行人力，并坐族诛，何益于事？又闻湖南蛮黄捉鬼等诣衡州请降，知州陈执方既已纳之，寻差狱官就驿勘问，贼惊而走，因捕杀之。至今余党虽欲归降，怀疑不信。此皆中外措置乖错之所致也。欧阳修三月疏云邵饰等杀黄捉鬼，靖云知衡州陈执方，当是一事。在三年四月前。伏乞朝廷以赏罚为念，以威怀为意。凡溪洞羁縻州县，及有生熟蕃户等处，每有奏报，倍加体问，无令频失事机，以生兵祸。所有戎州韦彦富乞官事，当与检寻行遣。并桂州勘到卖卦巡官随行人力石用应等家族，亦乞特行宽贷。其湖南蛮贼，亦当追罪执方，乃能招抚。」
　　丙戌，元昊始称臣，自号夏国主，复遣尹与则、杨守素来议事【三八】。欧阳修言：「臣窃闻元昊近于延州界上修筑城垒，强占侵地，欲先得地然后议和，故杨守素未来，而占地之谋先发。又闻边将不肯力争，此事所系利害甚大。臣料贼意，见朝廷累年用兵，有败无胜，一旦计无所出，厚以金帛买和，知我将相无人，便欲轻视中国，一面邀求赂遗，一面侵占边疆。不惟骄贼之心难从，实亦于国为害不细。今若纵贼侵地，立起堡寨，则延州四面更无捍蔽，便为孤垒。而贼尽据要害之地，他时有事，延州不可保守。若失延州，则关中遂为贼有。以此而言，则所侵之地，不可不争。况西贼议和，事连北敌，今人无愚智，皆知和为不便。但患国家许物已多，难为中悔，若得别因他事，即可绝和。况此侵地，是中国合争之事，岂可不争？臣谓今欲急和而不顾利害者，不过边臣外惮于御贼，而内欲邀议和之功，以希进用耳，故不肯击逐及争侵地。盖小人无识，只苟图目前荣进之利，不思国家久远之害。是国家屈就通和，只与边臣为一时进身之计，而使社稷受无涯之患。陛下为社稷计，岂不深思？大臣为社稷谋，岂不极虑？伏望遣一使往延州【三九】，令庞籍力争，取昊贼先侵之地【四○】，不令筑城堡寨。若缘此一事，得绝议和，则社稷之福也。臣仍虑西贼来人尚有青盐之说，此事人人皆知不可许，亦虑小人无识，急于就和者，尚陈盐利，以惑圣聪。伏望圣慈，不纳浮议。」此奏不知日月，因杨守素来附见，然修此时已使河东。当考。
　　丁亥，诏西京诸陵祈用祀羊毋得抑配人户。
　　己丑，省河南府颍阳、寿安、偃师、缑氏、河清五县并为镇。逐镇令转运司举幕职、州县官使臣两员监酒税，仍管勾鞕火公事。又析王屋县隶河南府。始用参知政事范仲淹议也。此即仲淹等所上十事，其八曰减徭役也。已见三年九月乙卯。
　　鄜延经□司言：西贼寇青涧城，宣武副都头刘岳等与战，败之。诏功第一迁两资，次迁一资。
　　注　　释
　　【一】后如物力稍宽「如」原作「于」，据宋本、宋撮要本、阁本及安阳集家传卷三改。
　　【二】向庆州创大顺城「向」，宋本、宋撮要本及同上安阳集都作「况」。
　　【三】又沿边无税之地所招弓箭手「税」原作「城」，据宋本及宋撮要本改。按宋史卷一九○兵志谓真宗景德二年，知镇戎军曹玮言「有边民应募为弓箭手者，蠲其徭赋」，宋会要兵四之一亦有「应曹玮之请蠲弓箭手田赋」之纪载，均可证。
　　【四】非不多也「多」原作「及」，据安阳集家传卷三改。
　　【五】各选将佐三五人「五」字原脱，据宋本、宋撮要本及范文正公集奏议卷下、安阳集家传卷三补。
　　【六】步兵一万「一万」，上引范文正公集及安阳集作「二万」。
　　【七】金汤白豹折姜等寨「汤」原作「锡」，据宋本、宋撮要本、阁本及宋史卷八七地理志、安阳集家传卷三改。
　　【八】又我以坚城守之「守」，宋本、宋撮要本及同上安阳集都作「据」，「据」字义长。
　　【九】又未晓本路将来以何处控扼「处」字原脱，据宋本、宋撮要本补。
　　【一○】起六百里内男女城长安「六」原作「一」，据宋本、宋撮要本及汉书惠帝纪改。
　　【一一】内有修京城置府兵二事者「者」字原脱，据宋本、宋撮要本补。
　　【一二】逐程有驿舍粮草「程」原作「城」，据宋本、宋撮要本、阁本及长编纪事本末卷四六修水洛城改。
　　【一三】若救静边寨「救」下原有「近」字，据同上书删。
　　【一四】则贼隔陇山「贼」原作「城」，据宋本、宋撮要本及同上长编纪事本末改。
　　【一五】不能钞截「钞」原作「扼」，据同上书改。
　　【一六】自陇州入秦州「州」字原脱，同上长编纪事本末作「陇州」，宋本、宋撮要本作「陇川」，按陇地范围甚广，此当指陇州，与秦州同属秦凤路，兹据长编纪事本末补。
　　【一七】诣城寨官员求先刺手背「先」原作「充」，据宋本、宋撮要本、阁本改。「背」原作「皆」，据宋本、宋撮要本改。
　　【一八】当劝逐路帅臣「劝」，宋本、宋撮要本作「奖励」，长编纪事本末卷四六修水洛城同；阁本作「暣」。
　　【一九】实见事体未顺「见」原作「先」，据宋本、宋撮要本及同上长编纪事本末改。
　　【二○】知渭州尹洙知庆州「知渭州」三字原脱，据宋本、宋撮要本及宋史卷二九五尹洙传补。
　　【二一】以见行编敕年月后续降宣敕「后」原作「复」，据宋本、宋撮要本、阁本改。宋会要刑法一之五作「以后」。
　　【二二】以皇第七女为崇因保佑大师「第」原作「帝」，据阁本改。
　　【二三】西川「西」原作「四」，据阁本及十朝纲要卷六、宋史卷一一仁宗纪三改。
　　【二四】最为实边之本「实」原作「入」，据宋本、宋撮要本、阁本及欧阳文忠公文集卷一一五论麟州事宜札子改。
  </div>
  <div class="pagination">
   <a href="续资治通鉴长编_page225.html">
    上一页
   </a>
   <span>
    ...
   </span>
   <a href="续资治通鉴长编_page221.html">
    221
   </a>
   <a href="续资治通鉴长编_page222.html">
    222
   </a>
   <a href="续资治通鉴长编_page223.html">
    223
   </a>
   <a href="续资治通鉴长编_page224.html">
    224
   </a>
   <a href="续资治通鉴长编_page225.html">
    225
   </a>
   <span class="current-page">
    226
   </span>
   <a href="续资治通鉴长编_page227.html">
    227
   </a>
   <a href="续资治通鉴长编_page228.html">
    228
   </a>
   <a href="续资治通鉴长编_page229.html">
    229
   </a>
   <a href="续资治通鉴长编_page230.html">
    230
   </a>
   <a href="续资治通鉴长编_page231.html">
    231
   </a>
   <span>
    ...
   </span>
   <a href="续资治通鉴长编_page227.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
