<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 604 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 604 页/共 607 页</h1>
    <div class="content">　　乙巳，遣慕化李忠杰将部落子，及尽发秦凤战士，赴熙河讨定新边，却令秦州勾保甲防戍。
　　上自皇子薨即不御殿，辅臣等同入札子乞对，不许。
　　丙午，三省、枢密院始同奏事，呈邈川解围。上曰：「日久可忧，赖且无事。」章惇、曾布等皆曰：「诚如圣谕，王赡等以孤军抗贼，能保城守，又能斩获贼觽，功实不细。」上亦曰：「极不易，皆当厚赏。王愍亦当复管军，姚雄功亦不细，便可推恩否？」惇、布等皆曰：「更俟本路推排功状次第，然后推赏未晚。」布又曰：「当从帅司，先具近上将佐功状闻奏。」上曰：「甚善。」上自前月丙申不视事至今，辅臣处置边事，皆作圣旨行下云。又同呈鄜延奏西人差使、副进誓表，吕惠卿以谓边计窘急不可缓，当速纳之。上颇讶惠卿语太过，觽亦诮之，遂降旨令俟西人答近以兵马犯塞回牒，及誓表中别无不依应得回诏事理，即仰惠卿一面相度收接，仍依例引伴赴阙。」（十二月五日进誓奏。）
　　权礼部侍郎刘拯为给事中。权工部侍郎张商英为中书舍人。
　　丁未，知鄯州王赡奏，有大首领结□龊等九人谋叛，已处置讫。诏除瞎征、陇拶及不曾谋叛见在青唐大小首领合赴阙：人并一行家属依前降指挥发遣赴阙，其边厮波结兄弟系叛人结□龊之子，已首先归汉，仰经略司监官，并家属交付提点刑狱所管押赴阙。（前月十二日，赡戮结□龊等九人，已附见二十三日，及今始奏到也。）
　　熙河兰会路经略司言：「新复河北鄯州、湟州、宁塞城、龙支城、安儿城、阿密鄂特城、鲁旺、玛尔布城、斯噜丹、鼐宗堡、罗格城系要切之处，合先次修整外，又河南地已累牒王赡、王厚相度，分紧慢先次合修整去处及下李澄相度合营建洮州利害，纔候申到，即行相度，及博采觽议，别具奏闻。」从之。（闰九月朔，经略司云云合参考。）
　　河东路经略司勾当公事陈敦复言：「本路进筑堡寨，自麟、石、鄜、延，南北仅三百里，田土膏腴，并以厢军及配军营田一千顷，岁可入谷二十万石。可下诸路，将犯罪合配人拣选少壮堪田作之人，配营田司耕作。」从之。
　　通判庆州鲜于之武，永兴军路转运判官孙轸各迁两官，轸赐绢百，之武五十，以筑宁羌寨应副有劳也。（宁羌赐名在八月十一日。）
　　己酉，降授朝散郎、知黄州蹇序辰特复龙图阁待制、知扬州；朝散郎、知蕲州范镗特复龙图阁待制、知青州。
　　周穜罢著作佐郎、国史编修官，方天若罢正字。先是，蔡京因对，讼穜对经筵史院官称周常，又对天若称邹浩。诏穜分析，而穜坐称常云终是好人，又称浩为难得。上令罢穜，而章惇谓天若亦当逐，故有此命。上谕曾布曰：「章惇坚以天若为有罪，如何？」布曰：「臣不知天若与穜往复语言，但闻觽议以天若为凶肆可恶。」上曰：「惇言天若有指斥语，蔡卞亦云周穜多言。惇云天若方事起，两诣卞，卞不敢见。已令两罢之，俱与外任合入差遣。」布曰：「如此处之，甚善。天若固宜逐，穜亦不足惜。」上又曰：「蔡京与卞果不相得？」布曰：「此觽所共知。天若与京甚密，而卞不甚与之；刘拯与卞甚密，而京亦不喜拯：此可见其略。大抵因娣姒不相能，又争入政府先后，以此弥不足。」上曰：「兄弟间乃如此。」（御集闰九月二十四日：可令□伯举、邓洵武、方天若分析周穜称道周常、邹浩因依，及对蔡京曾说及是何语言，子细开具闻奏。今附注此。宣德郎、秘书省著作佐郎、充国史院编修官、兼崇政殿说书周穜奏：「圣旨令臣分析所言闻奏。臣不记月日在家，又记得是在馆中，觽坐，有言邹浩登对甚久，文字是数轴，其意谓必听其言也难。臣意乃谓浩狂妄如此，欲上听纳，难耳。及方天若与臣言，外人多说话，见说太学秀才至言浩挽御衣。天若言必无此。臣言：『必无此，必是市井小人听说前代史书语传者为此尔，今岂有此事。只如前日唐介言文彦博事时，流俗小人亦尚如此说，好笑。』臣又言：『浩去新州不真【一】。』臣意谓浩狂妄小人，亦烦朝廷如此行遣也。臣所分析，并皆诣实，如后不同，特俟朝典。伏候敕旨。」周穜特罢崇政殿说书。三年二月二十四日，穜、天若并复。）
　　诏赐尚书左仆射章惇银绢一百匹、两，以提举海行敕令成书故也。
　　初，苗履、姚雄领秦凤兵，开路至青唐，其日辛丑也。越二日，癸卯，王赡檄履、雄共讨青唐峗羌绰尔结。先是，闰月己丑，赡遣礼宾副使李忠将二千骑攻绰尔结，大败而还。羌由此聚兵益觽，宣言欲复围青唐。甲辰，履、雄至青唐峗，羌列阵以待。履望见羌军，叱军士内弓于鞬，拔刀而入，羌怙巢穴殊死斗。陈迪、王亨，枭将也，皆反走，独履驻马不动。有羌酋青袍白马者突阵至马前，以剑击履。帐前王拱以弓格之，获免。羌绕出履背，欲断军为二。熙州总领蕃兵将高永年以所部兵直前，鏖战数十合，羌退。乘胜围伊兰鼐堡，移时，弗能拔。履以日暮，收军下营堡傍。羌弃堡宵溃。明日，纵兵四掠，焚其族帐而还。驻军青唐，分讨宗哥及山外羌。是日班师。（己酉十月十一日，陇右录云：十一日苗、姚兵遽还河州，因以陇拶归于熙州，苗公连章乞弃青唐守邈川。实录于十月十一日己酉书：枢密院言：「熙河兰会路经略司言：『闰九月十日，邈川部族背叛，系王愍躬亲率将士掩击。次日，夏国遣贼马数万，合势攻围。愍等昼夜血战，杀贼约千余人，生擒伪钤辖威明伊特允凌，并夺到蠞旗等。贼兵寻已退散。』」按此事已具前月，今不别出。）
　　庚戌，朝奉郎、集贤殿修撰文及甫落职知均州，仍依吕大防例，不得引用期数赦恩□复。（及甫坐何事当考。或恐与刘唐老事相关。唐老责在绍圣四年十二月十七日丁酉。邸报文及甫责词云：「元佑之际，髃凶擅朝。尔游其间，傅会邪说。情通语秘，交昵朋党。夤缘私恩，忝冒近列。久稽显黜，已屈公言，不自省愆，乃敢祈进。其谢少殿，往临小邦。有社有民，尚体恩贷。」）
　　鄜延奏宥州牒遣使进誓表。（布录。）
　　熙河奏苗履过省章峡。
　　泾原奏拍立界堠了当。
　　辛亥，吏部侍郎徐铎言：「文武升朝官母妻邑号『万年』、『万载』县名，皆非人臣母妻所宜称。乞立法禁止，所有已封者，许改正。」从之。
　　新永兴军路安抚使陆师闵言：「陕西见行措置钱币之法，既已拣毁私钱，禁铜罢冶，则物价当减，合自官司为始，乞下陕西诸司，州、县应有买卖，并须准度铜钱之直，以平其价。」从之。
　　诏鄯、湟般运人夫龏乘头口等为贼杀掳者，人支绢十匹，龏乘头口给还价钱。（布录。）
　　西上合门使、知泾州张赴提举崇福宫，从其请也。
　　壬子，诏于河北路大名府等二十二州军，共创置马军二十七指挥，以三百人为额；添置步军二十九指挥，每指挥以四百人为额。马军以广威为名，步军以保捷为名。以河北水，民艰食流移，因而招刺之，可以活民，故有是诏。（闰九月二十三日曾布云云，或移入此。）
　　癸丑，朝献景灵宫。
　　甲寅，录故蕃官皇城使朱守贵男再荣为侍禁【二】，再立为三班借职。
　　丙辰，诏时彦特与□通直郎、秘阁校理。彦自陈前任河东提刑、权转运司公事，应副乌龙寨进筑有劳故也。朝请郎秦希甫权发遣陕西路转运判官。
　　是日，章惇留身奏事甚久。曾布再对，上谕布曰：「章惇以夏人犯邈川，欲因此讨伐，遂灭夏国。」布曰：「不审圣意以为如何？」上笑曰：「何可听！」布曰：「陛下圣明远虑，此天下之福。近岁，诸路进筑城寨，兵民劳敝，财用粮食俱阙乏。幸而西人□塞，遂可休息。今青唐用兵，士卒困敝日甚，若更经营诛灭夏国，如此即忧在中国不在四夷也。兼臣在熙宁中，见朝廷欲灭交趾，尝与主将郭逵言：『交人虽海隅尺寸之地，然有国百年，兴衰存亡，必亦自有天数，岂人力所能必？』既而果无功。况夏国岂交人之比也？」上深然之。退与许将言，共叹惇狂妄。将曰：「若如此举动，是惇灾至耳。」翊日，布又以姚雄与姚麟书进呈，云：「青唐去大河五百里，道路险隘，大兵还邈川，而青唐路复不通。朝廷进筑城寨毕，方有休息之期，今复生此大患，如何保守，深为朝廷忧之。青唐非数万精兵不可守。」上亦深然之。
　　丁巳，供备库副使贾裕充辽国贺正旦副使，以李希道身亡故也。（希道副正旦使，布录在九月辛丑，实录漏此，然此亦可削。）
　　权吏部侍郎黄裳等言，乞四选差注考功磨勘，并依元丰指挥。从之。
　　朝请郎、权刑部侍郎周之道降一官，差遣如故。降授朝奉大夫许介卿罢刑部郎中。降授宣义郎钱益罢刑部员外郎。先是，起居舍人周常自劾送别右丞黄履，乞御史台依法施行。本台乞行下刑部看详，如违碍，即付有司根治。刑部二状看详，不该引用自首全原，与前状相反，故有是诏。
　　诏东上合门使、文州刺史、定州路副总管曹诱赴阙供职。时彦既□复，诏即与李嗣徽、张宗□□复，仍令合门供职。曾布言：「宗□不可复作承旨，昨经密院取勘，上下皆不安之，兼反复不可与共处。然承旨久阙，当除人。」上曰：「与三省商量。」布曰：「若有卓然可除之人，即政府可议。若且于合门选人，如王殖、曹诱可权管勾，即须出自圣意。」寻差诱权副都承旨。（诱权承旨布录在十一月己亥，今并此。案布录王殖作王殊，承旨在十一月乙亥。）
　　工部状：「近准朝旨，北流河事并付转运司。今相度，欲乞从本部选差官一员，诣旧东流诸埽，仔细点检自降朝旨河事付转运司日后，见在物料、钱物数目，及北流埽分，逐一相度水势，次第立定向着、退背二埽，每等埽合用物料、人兵额数，然后定差都大若干，用来年例钱、物料、兵夫充数，足与不足，逐一分明立定开说，保明奏闻等。如依所申，即乞差权都水丞韩辑前去。」诏依工部所申。（邸报十月十九日事，今增入。韩辑后有，可考。）
　　鄜延奏：宥州回牒已再约束首领不得犯汉界。（布录丁巳。）
　　户部状，乞造瞎征等靴并□头。诏：「今后除蕃官及呈试人赐靴外，进士唱名及军校等更不赐。应赐靴者，令如法裁造。」旧来赐靴者，皆不堪着，又枉费官钱，故罢之。（布录丁巳。）
　　诏诸色人能招到溪巴温出汉，白身特与内殿崇班，支赐银绢一千匹两；如擒捕到，特与供备库副使，支赐银绢二千匹两，已有官者，比类推恩。诏钦波结特授供备库副使，充讲朱等四城巡检；角蝉特授东头供奉官，充本族巡检。先是，青唐蕃贼约一万余骑围闭一公、错凿城，钦波结、角蝉率鬼胪族伏混胪谷，出不意与官军相为表里，攻退蕃贼。钦波结与角蝉乃边厮波结之子，（案布录作边厮波结之弟，此误。）率觽解围一公、错凿城【三】，城中粮尽，其母尊麻出窖麦以饷官兵。母子兄弟向汉，故有是命。尊麻特支赐银绢各三百匹两，边厮波结特授供备库使、遥郡刺史，令李彀一就管押赴阙。（边厮波结授遥刺赴阙，在此月二十二日，今并书之。青唐录并系十一月五日，不知何据也。）
　　己未，皇城使、昌州刺史、权熙河兰会路钤辖、兼知河州、管勾洮西沿边安抚司公事种朴战没。（种朴战死，而实录但书卒。新、旧录并同此，殊不可晓也。三年正月二日赠官。）
　　初，苗履等自青唐还熙州，始闻属羌朗阿克章因河外叛，率鬼胪等族拒官军。胡宗回遣河州都监王吉将五百骑讨阿克章，全军没。又遣开封府界第八将魏钊讨之，钊亦败死。河州阙守，朴时守镇戎军，宗回请以朴知河州。诏朴星夜之官，同履等过河讨荡。履辞以兵少，不敢自巴赞渡河，乞赴河州与姚雄等递相照应。朴到州纔二日，宗回檄朴讨阿克章急甚。朴以贼锋方锐，且盛寒，姑徐之。而宗回檄日五、七下，朴不得已而行。羌知朴来，设伏以待。朴逾一公城，堕羌伏中。羌望见朴中军旗帜，自高冈以劲骑横突之。山间路狭，首尾莫相应，朴为羌刺死，以马负尸去。将士皆号泣无战心，羌乘胜追北。我师遇隘，路险不可兼行，兵壅于隘口。羌以万骑来薄。有王舜臣者，（舜臣二十日可考。）先坐白草原冒赏夺官，摄第三将事，在军中。舜臣善射，有古枭将风，以弓挂臂，独立败军后。有六、七羌人马皆甲，先觽骑来。舜臣前行曰：「此六、七骑必羌酋之尤桀黠者，今不先殪，吾军咸死于此矣。」乃宣言曰：「吾令最先行者眉间插花。」引弓一发，矢中其面。三发殒三人，余三、四反走，矢皆贯其背，而万骑汹惧不敢前。舜臣因得整军向敌。须臾，羌复来薄。舜臣自申及酉，发矢千余，发无虚者。抵暮，军悉逾隘，舜臣血殷至肘矣。一公、错凿、讲朱、当标四城咸在重山复岭中，崖壁阻峻，惟微径仅通人行。羌既反，乃于阻峻处以水溉道，道滑不可登，故汉兵三入三败。自种朴之死，熙河将士气夺，无敢复言战者。河、岷及诸城寨堡日虞羌至，于是青唐道路不复通。（此据青唐录。）绰尔结复与嘉勒摩、巴桑济等共立溪巴温第三子小隆赞为主，据青唐峗，连结本敦谷及鼎凌宗、省章峡诸羌，保聚寇抄。小隆赞即锡罗萨勒也。（实录但于十二月十六日出小隆赞名字，初不记来历，青唐录亦然。此据陇右录增入。陇右录系十二月二十日后，今移见此。赵挺之崇宁边略云：窦志充宣德言：「蕃情反复变诈，极不可信。种朴知河州，会湟州一公城为羌觽所围，遂自河北出兵，自将救之。有蕃僧二人为边帅探事者十余年矣，朴将行，僧告朴曰：『羌人虽畏旗帜之多，益畏大将之旗鲜明光采者。』朴信其言，别制新旗数百竿【四】，文采甚绚。建旗而出，以蕃僧为向导，使夹马而行。俄行六十里，忽于涧道中有骑百余成队而出，朴甚忽之，俄见朴旗，忽奔驰直冲朴军，至旗下以枪刺朴，即死，觽遂溃乱。盖蕃僧与羌觽为谋，令种建新旗，即知朴所在。朴不悟，信其言，遂败而死。蕃僧不知所往矣。」）
　　诏河东诸路安抚司指挥诸州军多方招募灾伤人充军。（布录己未。）
　　庚申，诏：「睦王偲已出合，依申王等例添赐每年公使钱。」
　　工部侍郎张商英乞就差成都府、梓州路讲画官句仲甫专切管句兴煎东、西两川盐井【五】。从之。（十一月十六日可考。）
　　熙河奏，乞补边厮波结职名。诏以为诸司使。又奏，已令王赡等将不作过首领书填空名，补将校。章惇以为不当付赡等各自书填，恐参差不齐，行遣未当，须从经略司相度补授。诏胡宗回放罪。
　　经略司及走马并李譓（案此句又有脱篅。）各乞催王赡、王厚赴鄯、湟州。诏不得辞免，便令管勾州事。
　　辛酉，起居舍人周常言，将来春试，更增知举官一员、参详官二员，使之分力考校。从之。
　　枢密院言：「熙河兰会经略司奏：河州旧置总领蕃兵一将，近准朝旨收复到讲朱、一公、错凿、当标、彤撒、东迎等六城，并隶洮西安抚使，其新归顺部族合行置将总领。据管勾洮西安抚司公事种朴称，今来新复河北鄯、湟二州及龙支、宁塞等城，并河南一公、讲朱等六寨，正为河州门户，冲要根本之地，储积粮糗，蓄养士马，其势重则足以弹压河北新附部族；稍有警急，自相援救，使生羌束手受制，政在于此。所有河南新复六寨委是合置蕃兵一将总领，将官二员，正将一公，副将讲朱驻札，其见管户口已下取会抄札。外有河州旧管汉、蕃两将，缘河州既为门户本根之地，尤不可废。并乞依旧置汉、蕃两将。」诏可。以「都同总领河州南蕃兵将」为名，其将官令经略司举官闻奏。
　　壬戌，知保静州彭儒武、押案副使彭士贵，知永顺州彭儒同、押案副使彭士亮，知渭州师聪【六】、押案副使彭汝顺【七】各进奉溪布一十五匹。
　　癸亥，权殿中侍御史左肤言：「臣昨具弹奏权知开封府吕嘉问赃私不法等事，伏乞特降睿断推详前奏，早正典刑。嘉问昨稽违诏命，故纵邹浩留滞。今访闻嘉问昨任襄州日，浩为本州岛学官，于宣仁圣烈乐禁中使妓乐燕集。今浩以狂妄窜逐，即非嘉问不知，而所差公人擅敢纵留在寺。又嘉问额外增置本府散从官等事。又嘉问昨自发运使移至青州日，令客司安彦用船载米往新任粜卖。窃闻权发运使胡宗师见将带干连人安彦等在京，伏乞就大理寺推究，庶几不至留滞，及逐人在外乱有供析。又窃闻嘉问受医人石与龄马一匹，为与龄举荐其子何乞试医学。已而知其不可，遂以己所乘马佯为贸易。为府尹，职监临，受马荐人，欺罔最甚。」诏第四项令大理寺勾追合干人根究。
　　枢密院言：「泾原、环庆、鄜延、熙河兰会、河东路新复城寨地土不少，例皆阙人耕种。诸路厢军必有少壮知耕种次第者，若召募前去，与免诸杂役，必有应募之人。」从之。
　　熙河奏拍立巡绰界堠去处。（布录。）
　　甲子，郭知章罢中书舍人，以前官充集贤殿修撰、知和州；□安持落宝文阁待制，降授朝散大夫、少府监、分司西京，陈州居住。鲁君贶罢司农少卿，以前官知均州；王森罢仓部郎中；梁铸罢工部员外郎；郑佑追所授恩赏，责授鼎州团练副使，筠州安置；李仲、李伟追所受恩赏，仲添差监永州在城酒税，伟添差监全州盐酒税，并候任满日，更不差人；俞瑾罢都水监丞；文及甫差知汉阳军；吕希纯责授舒州团练副使，道州安置；王令图、王宗望并追所授恩赏，其应缘恩赏转官所得恩例令所属追夺；黄思等十六员并追所受恩赏，内窦讷仍令吏部与监当差遣：以元佑间主导河东流之议无功也。（三年二月二十三日，安持等牵复。尚书省送到工部状：准都省批：「检详东流一宗文字，勘会元主议、首议及后来差委，并建议后来不曾董役，及不系建议却曾董役，逐一开排职位、姓名闻奏。」本部寻开排奏闻。准都省批：「仍将逐官元初陈请相度等文字，看详事情轻重为等第。」检准先帝圣旨：「河决小□埽，其东行河道已是淤高，理不可塞。将来更不修闭决口，逐处即不可擅用工役。」差判都水监李立之经画北流，略已就绪。元佑大臣五次遣使相度，必欲回故道，以彰元丰圣政之失。然李常、范百禄、赵君锡皆其死党也，终不敢屈公议东流之论，以此看详事理，则俞瑾敢供结罪状，□安持、李伟、郑佑【八】、李仲终始其事，分水进约回复故道。文及甫、鲁君贶主张于内，诸差委等官傅会于外。于今年六月二十八日河决内黄口，东流断绝，竟如先帝圣断。原情定罪，死有余责。本部虽已分立轻、重两等，更合取自朝廷指挥。一，重等十二员，内四员身亡。一员首议官王令图已身亡。一员首议官兼提举修河官王孝先已身亡。一员主议同提举修河官俞瑾，于王令图死后与王孝先被差委，已费用兵夫、物料不少。元佑三年十一月，召赴三省枢密院陈述利害，并不依先朝圣旨，而以令图之议为主，供结罪状。除孙村口外，别无回河处【九】。后来再充都水监丞，于元佑三年应副闭麻家河。本官始终河事，虽不被赏，致力最多。今定为主议董役官，事理重。二员□安持、李伟，于元佑三年王孝先、俞瑾【一○】罢役之后，再建议移改口地，回复东流。于元佑五年旱灾罢役之后，李伟与梁铸止言乞措置东流河道生淤，自此进约分水。三年而北流浅慢，遂回大河。今定为首议董役官，事理重。三员王宗望、郑佑、李仲，王宗望已身亡；李仲于梁铸、李伟建议开淤之后，专切照管分水进约，擗掠北流；郑佑协力主议缕堤七十里，回河东流。自此河底渐高，元符元年决麻家口，元丰二年决内黄口【一一】。今定为主议董役官，事理重。二员文及甫、鲁君贶，职在省部，专主勘当可否。元佑元年正月初八日，都水监状乞堰梁村口，缕断张包河门，开鸡爪河门内口，最为回河紧切论议。及甫等勘会依申，又于三月内上殿进札子，乞申饬王宗望等，于涨水以前早闭塞了当，致宗望等枉兴夫役。今定为主议官，事理稍重。二员，吕希纯，井亮采已身亡。希纯以侍从官选委定夺河事，于奏状内明言北流顺快，又却持两端，乞堰梁村，闭内黄决口，多疏口地，开鸡爪河。附会大臣，废毁先烈，今定为主议官，事理稍重。一，轻等十八员，内一员身亡。一员梁铸，于元佑五年二月罢役，后于八月建议乞开浚东流河道，继之以李伟之议。□安持率监司连衔保奏【一二】，致夫役再兴。然梁铸素不用事，亦不沽赏，今定为主议官【一三】，事理轻。一员王森，元佑四年十一月充监丞，至七年八月罢。于元佑五年十二月状奏：今若定议回河，则近议酾为二渠，应昨来窦家港至孙村水口过处，并令开浚。看详王森所奏，虽不切事情，然大意以东流为主，今定为主议官，事理轻。一员黄思，功状元定协力应副照管工料，备见宣力转官，今定为差委官，事理轻。七员功状元定入优等转一官，减二年磨勘，綦元、王景、孙轸、李崇道、李可道、王高，苗汉广身亡。已上七员，内綦元、李崇道、李可道、王景四员，闭北流又减一年磨勘。七员勾当修河官，功状元定入第一等，麦文炳、霍文宥、窦讷、王莘、王谔五员各转一官。内麦文炳、王谔二员闭北流，又减一年磨勘。郑恩、平天倪二员，各循两资。一员姜达【一四】，缕七节堤，并闭北流两次，减四年磨勘。已上通计十五员，今定为差委官，事理轻。一，大名安抚许将奏：「准敕：『令安抚司相度河东流，具的确利害，保明闻奏。』臣相度今来若舍故道，止从北流，则虑河下流已湮而上流横溃，为害益广；若直闭北流，东从故道，则复虑受水不尽而破堤为患。窃谓宜因梁村之口以行东，因内黄之口以行北，而尽闭诸口，以绝大名诸县之患。候春夏水大至，乃观故道足以受之，则内黄之口可塞；不足以受之，则梁村之役可止；两不能相夺，则各因其事以待其后。夫因其自然，则水性得，待其自湮，则人力省，定其成议，则民心固。而河之顺复有时，可以保其后必无害也。」一，元佑五年九月二日，河北都运蒋之奇等奏：「准尚书省札子，北外丞梁铸管下河埽九，系北京界河堤第三、第四、第七铺水口【一五】，分水入故道，最为纾懈，诸埽各得平安。今来河事虽然如此，缘北京城外出，未成河道，又第三、第四、第七铺口地累经水势涨落不定，不免先淤，秋深逐旋更有淤淀，若不措置，窃恐明年有妨分减涨水。」八月十三日，三省、枢密院同奉圣旨，令都水使者□安持疾速前去，与本路监司外丞李伟同共相度，具合如何措置事件，连书疾速闻奏者。臣等寻躬亲往北京界梁村相度，乞候霜降水落，北丞司相度将梁村口至孙村河身内妨碍处、所辖擗孙村堰水河门子措置疏导，使清水渲刷故道，纵未得今年入冬常流次第，亦未至大段淤淀。候将来冰冻消释，相地形顺快处，随宜导口地一带河槽，务令深阔，并增葺紧急堤岸，酾为一渠，分减夏秋涨水，以解深、瀛、恩、德、博、冀之患。九月二日，奉圣旨依奏。一，元佑八年十二月二十三日，朝奉郎、监察御史郭知章奏：「臣窃见大河分东、北之流数年矣，议论蜂起，上惑朝廷之听，至今未决。河北之民，被患滋久，已失赋租，荡析田亩，其害不可胜计。臣以谓地形有高低，水势有逆顺，河道有浅深，河流有缓急，利害皆可以目睹。方兹隆冬霜降，水落复槽，则利害尤易辨也。臣比缘使事至河北，自澶州入北京，渡孙村口，见水趋东者，河甚阔而深。又自北京往洺州，过杨村浅口度，见水之趋北者，纔十分二、三，然后知大河可以闭北而行东无疑也。今东流之河，即商胡之故道，询诸父老，具言旧行此七十余年矣。今者水之复行，天也，殆非人力也。而议者欲固违水之性，必使趋北，诚私忧过计也。夫东流之利甚博，其大略，则存溏泊也，通御河也，固北都也，复民田也。至于堤防之费，兵夫之役，官员之数，芟草之用，所省不赀，则其利可胜言哉？臣职为御史，亲见利害，不敢不言。如以臣言为可取，即乞早降睿旨，下都水监相度施行。」一，绍圣元年三月二日，监察御史郭知章奏：「臣窃见大河分东、北之流，河北生灵被害甚久，往年朝廷议欲回河，盖尝患之而未能也。今兹河复故道，水之趋东者已不可遏，若顺而导之，闭北而行东，其利百倍。近日朝廷遣使按视，闻已开梁村，闭北流，尚有阚村、张包河等处，逐司议论未一。臣以谓都水监官朝夕从事于河上，耳目之所闻见【一六】，心志之所思虑，议论之所相接，莫非水也。河流之曲折高下，利害轻重本末，宜熟知之矣。今使水官不得尽其职而惑于浮议，臣恐河事一误，则河北之民未得安堵而乐业。伏望陛下特降睿旨，专委水官，以图经久可行之策，以幸河北一路元元之民，不胜幸甚。」三省同奉圣旨：「□安持落职，追两官，少府少监分司西京，陈州居住。郑佑追所授恩赏，责授鼎州团练副使，筠州安置。李仲、李伟追所授恩赏，李仲添监永州在城酒税，李伟添差全州监酒税，并任满日更不差人。俞瑾罢都水监丞。文及甫差知汉阳军。鲁君贶罢司农少卿，知筠州。梁铸、王森并罢郎官。郭知章罢中书舍人，与修撰，知和州。吕希纯责授舒州团练副使，道州安置。王令图、王孝先、王宗望并追所授恩赏，其应缘恩赏转官后所得恩例，令所属勘会追夺。黄思【一七】等十六员并追所授恩赏，内窦讷仍令吏部与监当差遣。蒋之奇放罢，内郭知章、鲁君贶并放谢辞。」九月三日，王祖道奏乞责□安持、郑佑等，旧录「与监当差遣」下总云：「以附会元佑奸臣之议，导河东流，误国害民故也。」新录辨曰：东流之议，如苏辙辈皆以为非。今既以无功获罪，不必更加诬诋。今删去十九字。赵鼎臣河渠书云：「元符二年十二月，左司谏王祖道奏：「请先正□安持、郑佑、李仲、李伟之罪，投之远方，以明先帝北流之志。」诏工部检详东流建议及董役重轻等级以闻。恭以先帝元丰诏令：「河决小□，东流已高，更不堤塞，毋得擅兴工役。」命水官经画北流，略已就绪。元佑大臣五次遣使，必欲回河使东，而俞瑾敢供结罪状，□安持、李伟、郑佑、李仲终始其事，分水进约，回复故道。今河决而北，东流断绝，原情定罪，死有余戮。诏：安持夺两官，褫职，分司西京，陈州居住。郑佑追所授恩赏，责授鼎州团练副使，筠州安置。李仲、李伟降远小州监当。俞瑾罢都水丞。王令图、王孝先、王宗望并追所授恩赏，其余论罢有差。按祖道云云在九月三日，其赵鼎臣盖取当时工部行遣事状修成，今姑附注此。吕希纯初不主东流，不知何故被责，当考。吕希纯栖亩志云：先是，元佑末，公与井亮采既持大河北流之议，后朝廷复委王宗望，而二公之议不行。至绍圣中，东流成，宗望、安持等遂各转三官。时公已出外，而井尚在京师，自以主北流，乃上章待罪。诏以所议未尝行，特释之。至是，东流竟坏而之北，安持等以主东流议，故被罪，而公乃有道州之行。安持，尚书左丞蔡卞妻妹之夫也，故得陈州安置，而公得道州。井为人直戆，且好辩，时以目疾致仕，乃奏以为身亡，故不责。井，陈州人。后四年，公知颍州过陈，犹见之。韩驹云：吕希纯行河，还，言当复北流，井亮采亦云然。元佑末年责希纯不当言东流；又云亮采已殁，不复施行，时亮采无恙也：元佑亦多失政如此。驹所云「元佑多失政」，深为缪妄。责希纯乃元符二年十月二十六日甲子，非元佑也，姑附注此。鲜于绰云：张商英奏贬郭知章等，而实录不载，当考详，增入鲜于绰传。言录云：绍圣元年春，都水使者王宗望等于内黄下埽闭断北流，至涨水时犹有三分水势，然上流诸埽已多危急，下至将陵埽仍决溢。是年冬，闭塞阚村而下，及创筑新埽七十余里，尽闭北流，全河之水东由故道。有旨：「水官保任过涨水无疏虞，当议推赏，如有冲决，必重有行遣。」至绍圣五年，始等第推恩。元符二年已经五稔矣，或大水暴涨十余丈【一八】，堤岸决溢，又适值主者乖谬，不即闭合阚村，水复成北流。工部侍郎张商英天觉奏，以为水官阴附元佑奸臣，回河东流所致，追责累年建议水官，削夺、安置□安持、郑佑、王宗望、郭知章、鲁君贶等凡二十四人。然说者谓元符二年之水，三门开元所建「圣德颂」并大历年重修「禹庙」皆在山顶，悉遭漂没。盖自开元、大历以来，水未有如此之大，非堤之过也。自是言河事者，人以为戒，务持两端，莫敢确然任责。东流未复之前，已淤平东塘，其后又过佛圣窝塞，侵及西塘矣。政和元年九月，曾孝广传云：哲宗即位，复知南外都水丞，迁都水监丞、京西转运判官、水部员外郎。孝广前论河事不合，水官卒建东流之议。已而河决内黄，俾孝广按行，因得伸其素志。疏苏村，凿巨鹿，以纾澶、滑、深、瀛之患，导河北行，朔部以安。使还，迁都水使者。要见孝广为都水使者月日，附此事。孝广诣河北相度河事在八月十八日，乞罢北外都水丞在九月十九日，为都水使者在十一月二十四日。）
　　诏保安军牒宥州无得犯青唐界。（布录甲子。）又诏泾原、环庆各选步兵三千、骑兵二千，赴熙河路【一九】，令胡宗回分擘使唤。（布录甲子。十二月二日章楶云云。）
　　朝奉大夫、权发遣河北转运副使黄实知陕州。（实，章惇亲，罢漕为州必有故，当考。）
　　丁卯，枢密院言：「西蕃部族连结夏国，攻围城寨。统制官苗履等于青唐峗斩获首级甚觽。」诏各赐银合茶药有差。（布录十一月辛巳，令李彀体量，二十一日种朴战死，此时犹未奏到，十一月【二○】初一日到。）
　　戊辰，权知一公城赵吉、押通远军蕃兵将王舜臣等弃城逃归河州。朗阿克章围一公城凡四十日，苗履、姚雄统兵驻河州，不能救。城中无水，兼平日取粮于河州，自被围，城中粮乏，日杀马食肉饮其血。吉、舜臣等遣人求援十辈，辄为阿克章所擒。马且尽，乃帅觽突围而出，转战百里，士卒获免十二、三。朝廷知吉等力不敌，竟宥其罪。（青唐录系此事于十一月末，今从陇右录。十月二十一日云「王舜臣有古枭将风」，或即指此人。更详考之。陇右录：赵吉，供奉官；王舜臣，侍禁。邸报十月二十七日：朝散郎、新差知怀州周秩奏曰：「今蒙恩差知怀州。伏见河北运判□安宪系是□安诗、□安素兄弟。臣在元佑初任太常丞，安诗任礼部员外郎【二一】，准朝旨议太皇太后御文德殿受册事，臣与安诗争论几一月，安诗缘此与臣有隙。后安诗任谏官，谮言蔡确诗事，谓臣唱言此风不可长，言臣是确党，又言臣不合入法云寺，蒙朝廷责臣知宿州。又臣任湖北提刑日，其弟安素知岳州，与苏辙表里，先奏乞避臣，又诬奏臣窃虑别有捃摭，便蒙朝廷罢臣送吏部。今在怀州，正在安宪所部，窃虑挟恨捃摭，难以自安，委是依条合该回避。伏望圣慈哀怜臣母见年七十七岁，所患未安，乞特降睿旨，改除臣淮、浙沿流一郡，臣愚不胜恳切奏闻，伏候敕旨。」贴黄：昨议太皇太后受册事，未降朝旨前一日，都堂召礼部太常寺官议，宰相吕公着亲书：「拟依明道二年故事御文德殿。」臣与本寺官言：「明道中，礼官利瓦伊等所定仪注，凡御崇政殿，后来降诏改御文德殿，文德殿系外朝，恐当有内外之辨。」次日，三省同奉圣旨，依明道二年故事，太皇太后御文德殿受册，令礼部、太常修定仪注。其时卿、少在假，臣率本寺官三至礼部，执议合依典礼，只御崇政殿。惟□安诗附会吕公着，力争不从，取责到礼直官状，称礼部、太常寺所议不同，各具议状上朝廷。臣与太常寺官具状申尚书省，称明道二年御文德殿不合典礼。是日，太后降手诏，只御崇政殿。尚书省退状还本寺收管，文案具在。安诗缘此憾臣，屡有中伤。今臣在安宪部下，不敢不乞回避，伏望圣慈矜察。又贴黄：臣已申尚书省，乞朝廷指挥，候朝旨见讫或不许，一面起发前去怀州听候，今来所乞朝旨次，要考议文德殿受册事。案此事与正文不相蒙，当因同月附入。）
　　注　　释
　　【一】浩去新州不真阁本「真」作「直」。
　　【二】再荣为侍禁宋会要蕃夷六之三四「侍禁」上有「右」字。
　　【三】率觽解围一公错凿城阁本「率」上有「方」字。
　　【四】别制新旗数百竿阁本「百」作「十」。
　　【五】讲画官句仲甫专切管句兴煎东西两川盐井「画」原作「书」，据阁本及宋会要食货二四之三三改。又「兴」下原脱「煎」字，据上引宋会要及文义补。
　　【六】师聪按宋会要蕃夷七之四三作「彭师聪」。
　　【七】彭汝顺按上引宋会要作「彭仕顺」。
　　【八】郑佑原作「郑佑」，据阁本及上下文改。
　　【九】别无回河处「回」原作「固」，据阁本及长编纪事本末卷一一二哲宗皇帝回河下改。
　　【一○】俞瑾原作「于瑾」，据阁本、活字本及上下文改。
　　【一一】元丰二年决内黄口按宋史卷九三河渠志、续通鉴卷八六俱云：「哲宗元符二年六月，河决内黄口。」疑此处「元丰」当作「元符」。
　　【一二】□安持率监司连衔保奏「连」原作「运」，形近而讹，据阁本、活字本改。
　　【一三】今定为主议官「定」字原脱，据阁本及上下文补。
　　【一四】一员姜达「一」原作「二」，按核算人员，与下文「已上通计十五员」之数不合；又云「二」而其下仅列姜达一人，亦属显误，今据阁本改正。
　　【一五】系北京界河堤第三第四第七铺水口「系」原作「孙」，据阁本改。
　　【一六】耳目之所闻见「闻见」二字原倒，据阁本乙正。
　　【一七】黄思原作「黄恩」，据阁本及上下文改。
　　【一八】大水暴涨十余丈「水」原作「小」，据阁本改。
　　【一九】赴熙河路「赴」原作「起」，据阁本改。
　　【二○】十一月原作「十二月」，据阁本、活字本及本书卷五一八元符二年十一月己巳条改。
　　【二一】安诗任礼部员外郎「任」原作「在」，据阁本、活字本改。
续资治通鉴长编
卷五百十八
卷五百十八
　　起讫时间 起哲宗元符二年十一月尽其月
　　卷　　名 续资治通鉴长编卷五百十八
　　帝　　号 宋哲宗
　　年　　号 元符二年（己卯，1999）
　　全　　文
　　十一月己巳朔，诏汴渠内流尸，其间多非正命，其下合属相度，令比附京西州军添置铺屋，差人巡逻。
　　是日，熙河奏种朴战殁。（布录朴事具十月二十一日战殁时。）
　　庚午，诏王赡引兵归邈川。其河南、北戍守人马，令胡宗回相度，一面从长措置讫奏。（布录。）
　　辛未，诏：定国长公主元符元年南郊合得亲属恩泽二人，特许回授与勾当本宅入内东头供奉官王承矩、贤妃宋氏亲弟良哲各一官，内王承矩与寄资。
　　泾原路经略使章楶既应诏发遣兵将赴熙河，即具奏曰：
　　一、本路差发人马往应他路之急，固是臣所愿为，但传闻即是熙河事宜不小，虽未知的实次第，然苗履、姚雄等统兵在邈川等处已至五十日，兵士暴露，未有解严之期；如李宗杰之子李世恭、知河州种朴皆已陷殁；其它所闻甚多，未敢以为信，远近之人甚以为忧。今又差发本路及环庆路兵马前去，深恐更有疏虞，复为两路之患，重贻陛下宵旰之忧，臣不得不详悉奏闻圣听，各具逐项开说。
　　一、臣今月初一日入内内侍省递具密疏上奏，略言，传闻苗履、姚雄手下人马暴露日久，寅夜寒冻，呻吟之声，所不忍闻。此等事外臣更有所闻，缘难为全信，不敢具录，奏知陛下。今又准朝旨，差发本路及环庆人马，即是熙河事宜未得宁贴，恐实有如臣所传闻事，臣若不言，深虑陛下不知详悉。
　　一、臣闻熙河经略司即今措置似已计穷，别无擘画，只是赶趁催督将士向前入贼境，不度事势难易，地里远近，兵马强弱，堪用与不堪用。以寡敌觽，亦有事机，今乃一切不恤，措置如此，深恐日后愈致败事。
　　一、臣闻青唐人结连夏国兵马作过，大军若到，贼兵例各窜伏山林川谷隐暗间。官军搜索掩捕，则不知藏匿之处，坐费粮食，皆无所得，不免却归城郭或野寨驻札。贼觽随而据险隘断截粮道，钞掠官军。如此虽更尽发诸路兵马前去救援，必恐无益于事。须是改图，可望早得宁贴。若不改图，可惜一路生灵被害。不惟害及一路，若将别路人马驱迫向前，必又大段伤折。若不大段折伤，亦恐青唐事宜猝未宁贴，别路人马猝无还归之期。更乞圣慈详察。
　　一、臣伏闻熙河事前后不一，至如运粮人夫头口，目前多被杀掠劫夺。如借雇回鹘橐驼千余头，皆陷没无回者，其它孳畜人口可知。亦虑生事，专务弥缝盖藏，致陛下无由尽知。乞详臣今月初一日所奏事理，速差亲信之人往彼体问，必见子细。审如臣所奏事理，即乞圣慈断自宸衷，别行讲究措置青唐边事【一】。
　　一、臣不知熙河共有若干兵马，但闻多是蕃兵，若只据本处旧日及新展城寨约度，以本路人马分布防拓已是阙少，今来更置鄯、湟等州及城砦诸处，未委用甚处人马经久防守，或且辍熙河新旧城寨人马往彼。又缘会州、兰州，通远军皆是接连夏国边面，防守之人既少，夏贼岂不窥伺，别启奸心？则新旧城寨久远未可保守。一、臣闻青唐道路山谷险峻，或言有至险处为栈道通行。自河州去青唐约四五百
　　里，此后屯戍兵马既多，不知用何人搬运粮草应副，可以足得岁计？愿陛下诏有司约计彼处合用屯戍人马数目，并计道路远近，般运合用龏乘雇赁钱物，及如何措置经营般运，并岁计合用若干钱帛粮斛，指甚处所有应副，见今有备与未有备，每年朝廷合添赐若干钱帛与本路转运使计置，方得足备？
　　一、乞陛下询问主议大臣，假令鄯、湟州事宜便得定夺，可以保全城郭，即不委新造之州，邻近是何国土，合与不合更置边寨、堡子、烽台，通贯血脉，捍御贼寇，又合添多少戍兵人马及官员数目？设若新郡所邻国土，其间有未知朝廷收复建置之意，万一倔强，时来扰边，即合如何措置？
　　一、议者谓既收复青唐之后，来春便可种青窠、大麦，足以赡军，陛下闻此言乎？此乃欺陛下之说。臣不敢远引他事为证，只乞陛下试询问左右亲信之人，昔年先帝初诏熙河招置弓箭手，假钱粮牛具，几年后方获耕种之利，便见此言是非。一、今来自关以西以至沿边鄜延、环庆、泾原、秦凤路，连值夏秋不熟，斛斗不收，价比旧日三四倍高贵。人民饥饿，不免流移，渐有遗弃儿女，道路之间，往往有之。虽有常平仓斛斗，又缘军粮乏绝，须趁急且兑那支遣，以此多不得全充赈济之用。今更开拓疆境，用兵不已，臣窃为陛下忧之。
　　一、臣昨赴泾原，朝辞登对之日，亲闻陛下圣语，戒臣谨重，言至数次，则知陛下谨于用兵，爱惜财用，凡遣师征讨，实不得已而为之也。伏见兴师以来，陕西府库、仓廪储蓄，内外一空，前后那内藏库金帛不知其几千万数，而陕西目今处处无不阙乏粮草，转运司计亦无所出，惟是行移公文，指空画空，郡县差衙前往指定处般运，多是空回。臣窃恐内藏库金帛数亦有限，苟迁延岁月，亦虑支那将尽。今日收复青唐等处，大兴工役缮全城郭，恐非陛下本意，必有大臣误陛下者。骮诸路进兵攻讨，建筑城寨弥满于夏贼境中，贼心恐惧，款塞请和。臣窃观祖宗以来，能制远方之命，使之束手破胆，未有如今日，则陛下圣功神德可以夸示万世。今来正是休兵息民，清心省事之时，惟望陛下深察愚臣之言，断自宸衷，裁决此事。若更询问主议大臣，窃恐却将朝夕已在陛下前讲论策画、专务兴师不已之说，遂非掩过，上误圣聪，愿陛下深察。
　　一，自绍圣四年以后，诸路兴兵进讨，更出迭入，修筑城寨，未尝休息。臣不能尽知他路事体，且以本路今年言之：开春即经营进筑。三月末调发兵马。四月初筑西安州天都、临羌等寨。至五月半间分屯。六月又调发兵马进筑定戎寨。七月初，下手工役未了间，又移兵应副进筑会州。至八月二十间方回，其间空阙月日，又修置正原等处堡子。及日近添筑烽台，移置堡铺，拍立界候，连绵兴役，未尝休息，今又差发五千人赴熙河救援。臣勘会每一出师，士卒病患死损，及将带衣甲逃走，数目不少。此事臣身为将帅，实难言之，然其间目击边防安危利害，愿陛下深察。黄贴子：臣状内所陈，每一出师，士卒患病死损及逃走数目不少。且如京西第三将下，因屯戍回日，勘会到军前带器甲逃走共一百八十二人，其因病死损及逃亡已获之人，不在此数。又如本路第一将，且只会到在渭州四指挥，逃走及死亡共一百一人；第二将，只会到在渭州三指挥，逃走及死亡共二百七十五人。以此可见，因逐次兴举，死伤损失人数甚多，今若连绵兴举不已，更恐逃亡死损加倍于日前。伏望圣慈矜察。
　　一、本路新展边面西安州，北近黄河，东据葫芦河，深入贼境者可百余里。窃思西贼畏威请命，皆陛下圣德所致，若谓夏人与本路便能解释仇怨，无乘间窥隙之心，臣不敢知也。其势自当寅夜设防严备，杜绝其奸心，乃为上策。今本路诸将之兵，通正兵及弓箭手共七万余人，其间下番正兵，又有在永兴及奉天县者，其余并分布在泾渭西安州、镇戎德顺军并新旧城寨，沿边守御堡子共七十九处巡防、守把、屯戍。以此可见，分擘得沿边戍守之兵甚少。今差发马步军五千人往熙河，除第一将一千二百人在近里州军勾抽前去外，其余诸将人马并是于沿边城寨选择抽摘差发，虽名五千人数，又各差亲兵火头等人，自是五千六七百人往熙河。万一西贼张声欲击鄯、湟，却来本路作过，臣晓夕窃忧之，亦望陛下体念本路新开边面愈远，与贼结怨最多，特赐主张，非臣一身之幸，实一路之幸，实朝廷之幸。臣衰老愚戆，始终荷陛下恩銟，又得指挥，致仕来春取旨。犬马之愚，未尽之年，辄思补报万一，是以自忘触冒天威之罪，缕缕开陈。（十月二十六日令泾原发兵五千赴熙河，故楶有此奏。此据章楶奏议增入，要须痛加删削乃可。楶以十一月二日入内侍省递具此奏，不知降旨如何。）
　　癸酉，入内供奉官李彀言：「奉诏照管王子瞎征等赴阙，瞎征、拢拶并边畼波结、角蝉首领，乞赐忠顺等旗，使知朝廷恩宠。内瞎征、拢拶等以忠勇及心白为三等【二】，仍等第推恩，赐以银帛袍带，且贷其罪，令赴阙朝见。及选见留诸族首领，自归顺曾立功效之人，权补管勾部族及带巡检，请与给俸，将来与正补管勾。」从之。
　　乙亥，翰林学士兼侍读蒋之奇落翰林学士兼侍讲【三】，知汝州；宝文阁待制、知开封府吕嘉问落宝文阁待制，知怀州；权吏部尚书叶祖洽罢吏部尚书，知济州；奉议郎王回特除名勒停：坐与谏官邹浩语言交通也。奉议郎、勾当杂买务田衍，奉议郎、监元丰库王琳，奉议郎岑棫，承议郎、秘书省正字□师礼，宣德郎李友谅并特追一官勒停；宣德郎、秘书郎白时中【四】，宣德郎岑穰，宣德郎、枢密院编修文字张庭坚【五】，吏部员外郎毕渐，考功员外郎蔡蹈，承议郎张琳，太学博士范致虚各冲替【六】；承议郎、监榷货务陈举，朝请郎、都官员外郎朱绂，承议郎、诸王府翊善傅楫，通直郎、监在京都曲院胡安修，越州山阴县主簿范钦君【七】各特追一官勒停；宣德郎、监元丰库蒋球特冲替；宣德郎、秘书省正字叶承特差替；右侍禁王溥落合门祗候勒停：坐以银钱遗浩且致简□别也。（尚书省送到御史台取问所收取到吏部员外郎毕渐称：赵务本托带与邹浩书并还金三两，自到京未会见，闻邹浩被责新州，遂写简将赵务本所附金与邹浩。奉敕毕渐特冲替。本所勾到邹浩供，毕渐所送金等头主未明，准朝旨取赵务本状。当月二十七日勾到赵务本取问称【八】：今年八月间毕渐入京，务本托寄书一封，后至十月间，毕渐差到不得姓名厅子寄书至。务本看书之时，知邹浩言事得罪，渐因送书时惠金三两作路费。思之不合与他，惧朝廷问着，供称务本元少邹浩金三两，因渐入京还他，或恐州府来取问时如此供答。务本以此依随毕渐虚妄供析。奉圣旨：毕渐前断冲替，私罪事理重，特不用今来赦恩递减除落，令吏部与外任监当差遣。王回，兴化人，元符三年十二月有传。张庭坚，广安人，政和元年十二月有传。□师礼，杭州人，崇宁五年五月有传。朱绂，兴化人，有行状无传。傅楫，兴化人，有传。蒋球，之奇子，元符三年二月二十四日邹浩等牵复。）
</div>
    <div class="pagination">
<a href="续资治通鉴长编_page603.html">上一页</a><span>...</span><a href="续资治通鉴长编_page599.html">599</a><a href="续资治通鉴长编_page600.html">600</a><a href="续资治通鉴长编_page601.html">601</a><a href="续资治通鉴长编_page602.html">602</a><a href="续资治通鉴长编_page603.html">603</a><span class="current-page">604</span><a href="续资治通鉴长编_page605.html">605</a><a href="续资治通鉴长编_page606.html">606</a><a href="续资治通鉴长编_page607.html">607</a><a href="续资治通鉴长编_page605.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
