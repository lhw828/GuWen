<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 310 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 310 页/共 372 页</h1>
    <div class="content">　　尚书省言：“南北盐均以四百斤为引，今权豪家多取至七百斤，莫若先贮盐于席，来则授之为便。”从之。
　　僧格辅政碑成，树于省前，楼覆其上而丹雘之。
　　庚辰，僧格言：“初改至元钞，欲尽收中统钞，故令天下盐课以中统、至元钞相半输官。今中统钞尚未可急敛，宜令贼税并输至元钞。商贩有中统钞，听易至元钞以行，然后中统钞可尽。”从之。
　　页特密实以首贼邱应祥、董贤举归于京师。
　　僧格言：“国家经费既广，岁入恒不偿所出，以往岁计之，不足者馀百万锭，臣以为盐课每引今直五贯，宜增为十贯：酒醋税课，江南宜增额十万锭，协济户十八万，自入籍至今十三年，止输半赋，闻其力已完，宜增为全赋。如此，则国用庶可支，臣等免于罪矣。”帝曰：“如所议行之。”
　　僧格又以铨调内外官皆由于己，而其宣敕尚由中书，至是以为言。乙酉，命自今所授宣敕并付尚书省。于是僧格遂以刑爵为贩市，所求无不遂，纲纪大坏，人心骇愕。
　　丙戌，西南生番内附。
　　广东贼钟明亮复反，以众万人寇梅州，江罗等以八千人寇漳州，又韶、雄诸贼二十馀处，皆举兵应之，声势张甚。诏页特密实复与福建、江西省合兵讨之，且谕页特密实：“钟明亮既降，朕令汝遣之赴阙，而汝玩常不发，至有是变。自今降贼，其即遣之。”
　　丁亥，安南国王陈日烜遣使来贡。
　　庚寅，江西宣慰使胡颐孙，援锡布鼎例，请至元钞千锭为行泉府司，岁输珍异物为息，从之。遥援颐孙行尚书省参政、泉府大卿、行泉府司事。
　　丙申，婺州贼叶万五以众万人寇武义县，杀千户一人，江淮省平章布琳吉岱将兵讨之。
　　遣使钩考大同钱谷及区别给粮人户。
　　庚子，取石泗滨为磬，以补宫县之乐。
　　癸卯，浙西宣慰使史弼请讨浙东贼，以为浙东道宣慰使，位哈喇岱上。弼讨台州贼，擒斩杨镇龙及其党，台州平。
　　甲辰，湖广省臣言：“近招降赣州贼胡海等，令将其众屯田自给。今遇耕时，不恤之，恐生变。”命赣州路发米千八百九十石赈之。
　　乙巳，缅国遣使来贡方物。
　　十一月，丁未，禁江南、北权要之家，毋沮盐法。
　　壬子，漳州贼陈机察等八千人寇龙岩，执千户张武义，与枫林贼合，福建行省兵大破之，陈机察、邱大老、张顺等以其党降。行省请斩之以警众，事下枢密院议，范文虎曰：“贼固当斩，然既降乃杀之，何以示信！宜并遣赴阙。”从之。
　　癸丑，建宁贼黄华弟福，结陆广、马胜，复谋乱，事觉，皆论诛。
　　以王恽为福建闽海道提刑按察使。恽上言曰：“福建所辖郡县五十馀，连山距海，实为边徼要地。而民情轻诡，自平宋以来，官吏贪残，故山寇往往啸聚，愚民因而蚁附，剽掠村落。官兵致讨，复蹂践之，甚非朝廷一视同仁之意也。今虽不能一一择任守令，而行省官僚，如平章、左丞尚阙，宜特选清望素著，文足以抚绥黎庶，武足以折冲外侮者，使镇静之，庶几治安可期也。”恽黜官吏贪污者数十人，察系囚之冤滞者，决而遣之，戒戍兵无得寓民家，别创营屋居之，民得少安。
　　丁巳，改播州为播南路。
　　十二月，辛巳，诏括天下马。哈都犯边，帝命伊勒噜与李庭议所以为备，庭请下括马之令，其品官所乘限数外，悉令入官。凡得马十一万匹。
　　绍兴路总管府判官白絜矩言：“宋赵氏族人散居江南，百姓敬之不衰，久或非便，宜悉徙京师。”擢絜矩为尚书省舍人，遣诣江南发兼并户，偕宋宗室至京师。既而江淮行省言：“江南之民，方患增课、料民、括马之苦，今此举必致人心摇动，宜且止。”从之。
　　时僧格专政，法令苛急，天下骚然。南台侍御史、行御史台事程文海入朝，上疏曰：“臣闻天子之职，莫大于择相，宰相之职，莫大于进贤。苟不以进贤为急而惟以殖货为心，非为上为德，为下为民之意也。昔汉文帝以决狱及钱谷问丞相周勃，勃不能对，陈平进曰：‘陛下问决狱，责廷慰，问钱谷，责治粟内史。宰相上理阴阳，下遂万物之宜，外镇抚四夷，内亲附百生。’观其所言，可以知宰相之职矣。今权奸用事，立尚书，钩考钱谷，以剥割生民为务，所委任者率皆贪饕邀利之人。江南盗贼窃发，良以此也。臣以为宜清尚书之政，省行省之权，罢言利之官，行恤民之事，于国为便。”僧格大怒，欲羁留不遣，复奏请杀之。凡六奏，帝皆不许，仍遣还行台。
　　丁亥，封皇子库库春为宁远王。
　　命回回司天台祭荧惑。
　　是岁，诏：“天下梵寺所贮《藏经》，集僧看诵，仍给所费，俾为岁例。”
　　朝廷以中原民转徙江南，令有司遣还，蒙古岱言其不可，遂止。
　　湖广行省左丞刘国杰率兵入肇庆，攻闫太獠于清远；还，攻萧太獠于怀集，擒之，复击走严太獠；寻又攻曾太獠于金林，破走之；贼深入保险，国杰凿山而入，贼众五千人，掩杀略尽。军次贺州，士卒冒瘴疫，国杰亲抚视之，疗以医药，多得不死。会国杰亦病，乃移军道州。广东盗陈太獠寇道州，国杰讨擒之，遂攻拔赤水贼寨。
　　皇孙出镇怀孟，帝为选老成练达旧臣护之，乃以属太子家丞王倚。陛辞，帝目之良久，谓侍臣曰：“倚，修洁人也，左右皇孙，得人矣。”
　　◎至元二十七年
　　春，正月，戊申，改大都路总管府为都总管府。
　　癸丑，敕从臣子弟入国子学。
　　安南国王陈日烜遣使来贡。
　　丁巳，遣使代祀岳渎、海神、后土。
　　辽阳自纳颜之叛，民甚疲敝，戊午，发钞赈之。
　　哈坦馀寇未平，丙寅，命高丽国发耽罗戍兵千人讨之。
　　丁卯，高丽国王王暙言：“臣昔宿卫京师，遭林衍之叛，高丽民居大同者皆籍之，愿复付还高丽。”从之。
　　辛未，无为路大水，免今年田租。
　　癸酉，立兴文署，掌经籍板及江南学田钱谷。
　　吐坦寇辽东海阳。
　　二月，癸未，泉州地震；丙戌，又震。时商琥入为中台监察御史，上言：“汉文帝时有此灾而无其应，盖以躬行德化而弭也。”因条陈汉文帝时政以进，又言为政之道在立法、任人二者而已，法不徒立，需人而行，人不滥用，惟贤是择，因举天下名士十馀人。帝纳其言。
　　己丑，江西群盗钟明亮等降，诏徙为首者至京师，而给其馀党粮。
　　癸巳，晋陵、无锡二县霖雨害稼，并免其田租。
　　江西贼华大老、黄大老等掠乐昌诸县，行枢密院讨平之。
　　三月，庚申，立江南营田提举司，掌僧寺赀产。
　　癸亥，建昌贼邱元等称：“大老”，集众千馀人，掠南丰诸县，建昌副万户擒斩之。
　　甲子，杨镇龙馀众剽浙东，总兵官讨贼者，多俘掠良民。敕行御史台分拣之，凡为民者千六百馀人。
　　庚午，以广昌县经钟明亮之乱，免其田租。
　　辛未，太平县贼叶大五，集众百馀，寇宁国，擒斩之。
　　夏，四月，癸酉朔，帝幸上都。
　　丙戌，遣僧济额森等诣马八儿国访求方技。
　　癸巳，河北十七郡蝗，敕赈之。平山、真定、枣强三县旱，灵寿、元氏二县大雨雹，并免其租。
　　庚子，哈坦复寇海阳。
　　五月，乙巳，哈坦寇开元。
　　初，钟明亮降，诏缚至阙下，江西行省管如德等留不遣。明亮复叛，率众寇赣州。戊申，枢密院以如德等违诏纵贼，请诘之，诏可。罢江西行省枢密院。
　　庚戌，陕西南市屯田陨霜杀稼，免其租。
　　戊午，移江西行省于吉州，以便捕盗。
　　尚书省遣人行视云南银洞，获银四千四十八两，奏立银场官。
　　癸亥，徽州绩溪贼胡发、饶必成伏诛。
　　丙寅，江西行省言：“吉、赣、湖南、广东，福建，以禁弓矢，贼益发，请依内郡例，许尉兵持弓矢。”从之。
　　己巳，立云南行御史台，起复前汉中道按察使程思廉为御史中丞。始至，蛮夷酋长来贺，词若逊而意甚倨。思廉奉宣绥怀之意，且明示祸福，使毋自外，闻者慑服。云南旧有学校而礼教不兴，思廉力振起之，始有从学问礼者。
　　江阴大水，免田租万七百九十石。
　　庚午，婺州永康、东阳、处州缙云贼吕重二、杨元六等反，浙东宣慰使史弼擒斩之。
　　泉州、南安贼陈七师反，讨平之。
　　六月，壬申朔，河溢太康，免溢没地租。
　　庚辰，用江淮省平章锡布鼎言，以参政王巨济钩考钱谷有功，赏钞五百锭。
　　缮写金字《藏经》，凡糜金三千二百馀两。
　　以广州增城、韶州乐昌遭畲贼之乱，并免其田租。
　　杭州贼唐珍等伏诛。
　　壬辰，泉州大水。
　　丙申，发侍卫兵万人完都城。
　　丁酉，大司徒萨里曼等进《定宗实录》。
　　己亥，棣州厌次、济阳大风雹害稼，免其租。
　　秋，七月，癸丑，罢缅中行尚书省。
　　江淮省平章锡布鼎，以仓库官盗欺钱粮，请依宋法黥而断其腕，帝曰：“此回回法也。”不允。
　　戊午，贵州苗蛮三十馀人作乱，入顺元城，杀伤官吏，其众遂盛。湖广省合兵往讨之。
　　建平贼王静照伏诛。
　　乙丑，芜湖贼徐汝安、孙惟俊等伏诛。
　　丙寅，云南阇力白衣甸酋长凡十一甸内附。
　　丁卯，用僧格言，遣庆元路总管毛文豹，搜括宋时民间金银诸物，已而罢之。
　　沧州乐陵旱，免田租三万馀石。
　　魏县御河溢害稼，免其租。
　　八月，辛未朔，日有食之。
　　丁亥，以南安、建昌等处尝罹钟明亮之乱，悉免其田租。
　　癸巳，地大震，武平尤甚。地陷，黑沙水涌出，压死按察司官及总管府官王连等，民七千馀人。
　　己亥，帝闻武平地震，虑纳颜党入寇，遣平章政事特穆尔、枢密院官塔鲁呼岱引兵五百人往视。
　　九月，癸卯，申严汉人田猪之禁。
　　乙巳，禁诸王遣僧建寺扰民。
　　平章政事栋里特穆尔帅师与哈坦战，大破之。
　　丁未，御河决高唐，没民田，命有司塞之。
　　武平盗贼乘地震为剽掠，民愈忧恐。特穆尔以便宜蠲租贼，罢商税，弛酒禁，斩为盗者。发钞八百四十锭，转海运米万石以赈之。
　　帝自上都还，驻跸龙虎台，遣阿喇根萨里驰还，召集贤、翰林两院问致灾之由。议者畏僧格，但泛引经伟及五行灾异之言，以修人事、应天变为对，莫敢议及时政。
　　先是僧格遣实都、王巨济等理算天下钱谷，已征入数百万，未征者尚数千万，害民特甚，民不聊生，自杀者相属，逃山林者，则发兵捕之。于是集贤直学士赵孟頫为阿喇根萨里言：“宜请赦天下，尽与蠲除，庶几天变可弭。”阿喇根萨里素与孟頫善，入奏，具如孟頫言，帝从之。诏草已具，僧格怒，谓必非帝意。孟頫曰：“此钱谷未征者，其人死亡已尽，何所从取！非及是时除免之，他日言事者，倘以失陷钱谷数千万归罪尚书省，岂不为丞相深累耶？”僧格悟，遂赦天下，民得稍苏。
　　丁卯，命江淮行省钩考行教坊司所总南乐工租赋。
　　置四巡检司于宿迁之北，以所罢陆运夫为兵，护送会通河上供之物，禁发民挽舟。
　　僧格贵幸已极，讳言师事丹巴而背之。丹巴知不见容，力请西归，寻复召还，谪之潮州。
　　冬，十月，壬申，封皇孙噶玛拉为梁王，赐金印，出镇云南。
　　甲戌，立会通、汶、泗河道提举司。
　　丁丑，尚书省言：“江阴、宁国等路大水，民流移者四十馀万户。”帝曰：“此亦何待上闻，当速赈之！”
</div>
    <div class="pagination">
<a href="续资治通鉴_page309.html">上一页</a><span>...</span><a href="续资治通鉴_page305.html">305</a><a href="续资治通鉴_page306.html">306</a><a href="续资治通鉴_page307.html">307</a><a href="续资治通鉴_page308.html">308</a><a href="续资治通鉴_page309.html">309</a><span class="current-page">310</span><a href="续资治通鉴_page311.html">311</a><a href="续资治通鉴_page312.html">312</a><a href="续资治通鉴_page313.html">313</a><a href="续资治通鉴_page314.html">314</a><a href="续资治通鉴_page315.html">315</a><span>...</span><a href="续资治通鉴_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
