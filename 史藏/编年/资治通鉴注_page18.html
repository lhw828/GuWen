<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 18 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 18 页/共 334 页
  </h1>
  <div class="content">
   是岁，上始为微行，北至池阳，西至黄山，〔班志，池阳县属冯翊。黄山，宫名，在扶风槐里县。〕南猎长杨，东游宜春，〔长杨，宫名。水经注云：槐里县东有漏水，出南山赤谷东北，迳长杨宫；宫有长杨，因名；其地在盩厔界。师古曰：宜春，宫也，在长安东南；说者乃以为在鄠，非也。在鄠者自是宜春观，在长安城西，非东游也。〕与左右能骑射者期诸殿门。〔期门之号始此。〕常以夜出，自称平阳侯；〔平阳侯曹寿尚帝姊，见尊宠，故称之。〕旦明，入南山下，射鹿、豕、狐、兔，〔终南山横互关中南面，西起秦、陇，东彻蓝田，凡雍、岐、郿、鄠、长安、万年相去且八里百，而连绵峙据其南者，皆此一山也。射，而亦翻。〕驰骛禾稼之地，民皆号呼骂詈。〔号，户高翻。〕鄠、杜令欲执之，〔班志，鄠县属扶风。杜县属京兆，宣帝更为杜陵。鄠，音户。〕示以乘舆物，乃得免。〔乘，绳证翻。〕又尝夜至柏谷，〔水经：河水泾湖县故城北，又东合柏谷。水经注云：水出弘农县西石堤山，北迳柏谷亭下，即帝微行处。〕投逆旅宿，就逆旅主人求浆，主人翁曰：“无浆，正有溺耳！”〔溺，奴吊翻。〕且疑上为奸盗，聚少年欲攻之；主人妪睹上状貌而异之，〔妪，威遇翻。〕止其翁曰：“客非常人也；且又有备，不可图也。”翁不听，妪饮翁以酒，醉而缚之。〔饮，于禁翻。〕少年皆散走，妪乃杀鸡为食以谢客。明日，上归，召妪，赐金千斤，拜其夫为羽林郎。〔羽林郎属郎中令。师古曰：羽林，宿卫之官，言如羽之疾，如林之多也。一说曰：羽所以为王者羽翼。〕后乃私置更衣，从宣曲以南十二所，夜投宿长杨、五柞等诸宫。〔师古曰：为休息更衣之处。宣曲，宫名，在昆明池西。五柞，宫名；水经注：宫在盩厔县长杨宫东北。更，工衡翻。柞，昨、作二音。〕
上以道远劳苦，又为百姓所患，乃使太中大夫吾丘寿王举籍阿城以南，盩厔以东，宜春以西，提封顷畮，及其贾直，〔师古曰：举，计其数以为簿籍也。阿城本秦阿房宫，以其墙壁崇广，故俗呼为阿城。盩厔属扶风。山曲曰盩，水曲曰厔。杜佑曰：盩厔，唐为宜寿县。提封，亦谓提举四封之内，总计其大数也。盩，音辀。厔，音窒。贾，读曰价。〕欲除以为上林苑，属之南山。又诏中尉、左右内史〔师古曰：时未为京兆、扶风、冯翊，故云中尉及左、右内史也。予据班表，帝后改右内史为京兆尹，左内史为左冯翊，主爵都尉为右扶风：是为三辅。属，之欲翻。〕表属县草田，〔草田，荒田之未耕垦者。〕欲以偿鄠、杜之民。寿王奏事，上大说称善。〔说，读曰悦。〕时东方朔在傍，进谏曰：“夫南山，天下之阻也。汉兴，去三河之地，〔河南、河内、河东为三河。汉高帝始居洛阳，后西都关中，是去三河之地也。〕止霸、浐以西，都泾、渭之南，此所谓天下陆海之地，〔霸水出蓝田县蓝田谷。浐水亦出蓝田谷，迳蓝田川，北出霸陵，入霸水。霸又北入于渭。泾水注见六卷。渭水出陇西首阳县西南鸟鼠同穴山，东流与霸水、泾水合，又东至船司空入河。陆海，师古曰：高平曰陆；关中地高，故称之耳。海者，万物所出。言关中陆产饶富，是以谓之陆海也。〕秦之所以虏西戎、兼山东者也。其山出玉、石、金、银、铜、铁、良材、百工所取给，万民所昂足也。〔昂，古仰字，通用，音牛向翻。〕又有秔、稻、梨、栗、桑、麻、竹、箭之饶，土宜姜、芋，水多?、鱼，〔芋，即蹲鸱也，其叶似藕荷而长，不圆；其根大者为芋魁，其小者附丽甚众，白腻可食。?，与蛙同。师古曰：似虾蟆而小，长脚。〕贫者得以人给家足，无饥寒之忧；故酆、镐之间，号为土膏，〔周文王都酆，武王都镐。水经：渭水东过槐里县故城南，东合甘水；又东，丰水从南来注之；又东北与镐水合。班志，丰水出鄠县东南。镐水上承镐池水于昆明池北，皆在上林宛中。〕其贾畮一金。〔贾，与价同。〕今规以为苑，绝陂池水泽之利而取民膏腴之地，上乏国家之用，下夺农桑之业，是其不可一也。盛荆、棘之林，广狐、菟之苑，〔菟，古兔字通用。〕大虎、狼之虚，坏人冢墓，〔虚，读曰墟。坏，音怪。〕发人室庐，令幼弱怀土而思，耆老泣涕而悲，是其不可二也。〔贺玚曰：耆，至也，至老之境也。〕斥而营之，垣而囿之，骑驰东西，车骛南北，〔师古曰：乱驰曰骛。〕有深沟大渠。夫一日之乐，不足以危无堤之舆，〔苏林曰：堤，限也。舆，乘舆也，无限，若言不訾也。不敢斥天子，故曰舆也。张晏曰：一日之乐，谓田猎也；无堤之舆，谓天子富贵无堤限。贡父曰：不足以危，“不”字当作“亦”。堤，亦防也。言车舆驰骋，不为防虑，必有颠蹶之变。乐，音洛。〕是其不可三也。夫殷作九市之宫而诸侯畔，〔应劭曰：纣于宫中设九市。〕灵王起章华之台而楚民散，〔师古曰：楚灵王作章华之台，纳亡人以实之，卒有干溪之祸也。章华台在华容城也。〕秦兴阿房之殿而天下乱。粪土愚臣，逆盛意，罪当万死！”上乃拜朔为太中大夫、给事中，〔百官表：给事中，加官。师古曰：汉官解诂云：掌侍从左右，无员，常侍中。续汉志：给事中，关通内外。盖以给事禁中名官也。〕赐黄金百斤。然遂起上林苑，如寿王所奏。
上又好自击熊、豕，〔说文：熊、似豕，山居，冬蛰，春出。诗疏：熊能攀缘上树，见人则颠倒投地而下。豕，谓野豕也；生一岁为豵，二岁为豜。二兽皆能突人。〕驰逐野兽。司马相如上疏谏曰：“臣闻物有同类而殊能者，故力称乌获，捷言庆忌，勇期贲、育。〔乌获，秦武王力士也。庆忌，吴王僚之子，射能捷矢也。孟贲，古之勇士，水行不避蛟龙，陆行不避豺狼，发怒吐气，声响动天。夏育，亦猛士也。贲，音奔。〕臣之愚，窃以为人诚有之，兽亦宜然。今陛下好陵阻险，射猛兽，卒然遇逸材之兽，骇不存之地，〔师古曰：不存，不可得安存也。贡父曰：不存，犹言不虞，下文云存变之意。射，而亦翻。卒，读曰猝。〕犯属车之清尘，〔属车，注见十三卷。师古曰：属者，言联属不绝也。尘，谓行而起尘也。言清者，尊贵之意也。说者乃以清尘道为清道洒尘，非也。〕舆不及还辕，人不暇施巧，虽有乌获、逄蒙之技〔逄蒙，古之善射者也。孟子曰：逄蒙学射于羿。逄，皮江翻。〕不得用，〔宜承上文为句。〕枯木巧株，尽为难矣。是胡、越起于毂下而羌、夷接轸也，〔轸，后车横木也。〕岂不殆哉！虽万全而无患，然本非天子之所宜近也。〔近，其靳翻。〕且夫清道而后行，中路而驰，犹时有衔橛之变；〔张揖曰：衔，马勒衔也。橛，騑马口长衔也。师古曰：橛，谓车之钩心也。衔橛之变，言马衔或断，钩心或出，则致倾败以伤人也。橛，巨月翻。〕况乎涉丰草，〔丰草，茂草也。〕骋丘墟，前有利兽之乐〔虚，读曰墟。乐，音洛；下同。〕而内无存变之意，其为害也不难矣。夫轻万乘之重不以为安，乐出万有一危之涂以为娱，臣窃为陛下不取。〔为，于伪翻。〕盖明者远见于未萌〔师古曰：萌，谓事始，若草木初生者也。〕而知者避危于无形，〔知，读曰智。〕祸固多藏于隐微而发于人之所忽者也。故鄙谚曰：『家累千金，坐不垂堂。』〔张揖曰：畏櫩瓦堕中人也。师古曰：垂堂者，近堂边外，自恐坠堕耳，非畏櫩瓦也。言富人之子则自爱深矣。〕此言虽小，可以谕大。”上善之。〔考异曰：此多非今年事；因庄助救东瓯及微行始出终言之。〕
建元四年（甲辰，公元前一三七年）
①夏，有风赤如血。
②六月，旱。
③秋，九月，有星孛于东北。〔孛，蒲内翻。〕
④是岁，南越王佗死，〔佗，徒河翻。〕其孙文王胡立。
建元五年（乙巳，公元前一三六年）
①春，罢三铢钱，行半两钱。〔建元元年，行三铢钱，至是而罢，又新铸半两钱。〕
②置五经博士。
③夏，五月，大蝗。
④秋，八月，广川惠王越、清河哀王乘皆薨，无后，国除。〔二王，皆景帝子；越中二年四月受封，乘中三年三月受封，至是国除。〕
建元六年（丙午，公元前一三五年）
①春，二月，乙未，辽东高庙灾。〔景帝令郡国各立高祖庙，故辽东有高庙。〕
②夏，四月，壬子，高园便殿火；上素服五日。〔师古曰：凡言便殿、便室、便坐者，皆非正大之处，所以就便安也。园者，于陵上作之；既有正寝以象平生，又立便殿为休息闲宴之处耳。便，如字。沈约曰：汉氏诸陵皆有园寝，承秦所为也。说者以为古前庙后寝，以象人主前有朝，后有寝也。庙以藏主，四时祭祀，寝有衣冠、象生之具以荐新。秦始出寝，起于墓侧；汉因不改。及魏武帝葬高陵，有司依汉立陵上祭殿。文帝以为古不墓祭，皆设于庙。高陵上殿屋皆毁坏，车马还廐，衣服藏府。文帝自作终制，又曰：“寿陵无立寝殿，造园邑。”自是至今，陵寝遂绝。〕
③五月，丁亥，太皇太后崩。〔孝文皇后窦氏也。〕
④六月，癸巳，丞相昌免；〔许昌也。〕武安侯田蚡为丞相。蚡骄侈：治宅甲诸第，田园极膏腴；〔师古曰：甲诸第者，言为诸第之最也。以甲、乙之次言，甲则为上矣。膏腴，谓肥厚之处。治，直之翻。〕市买郡县物，相属于道；多受四方赂遗；其家金玉、妇女、狗马、声乐、玩好，不可胜数。〔属，之欲翻。遗，于季翻。好，呼到翻。胜，音升。〕每入奏事，坐语移日，所言皆听；荐人或起家至二千石，权移主上。上乃曰：“君除吏已尽未？吾亦欲除吏。”尝请考工地益宅，〔考工，少府之属官也，主作器械。〕上怒曰：“君何不遂取武库！”是后乃稍退。
⑤秋，八月，有星孛于东方，长竟天。〔孛，蒲内翻。〕
⑥闽越王郢兴兵击南越边邑；南越王守天子约，不敢擅兴兵，使人上书告天子。于是天子多南越义，大为发兵，〔为，于伪翻；下同。〕遣大行王恢出豫章，大农令韩安国出会稽，〔大农令，本秦之治粟内史也，汉初因之；景帝中六年，更名大农令；帝太初元年，更名大司农。〕击闽越。
淮南王安上书谏曰：“陛下临天下，布德施惠，天下摄然，〔孟康曰：摄，安也，奴协翻。〕人安其生，自以没身不见兵革。今闻有司举兵将以诛越，臣安窃为陛下重之。〔师古曰：重，难也。〕
越，方外之地，剪发文身之民也，〔晋灼曰：淮南王云：越人劗发。张揖以为古剪字。师古曰：劗，与剪同，张说是也。应劭曰：越人常在水中，故断其发，文其身，以象龙子，欲不见伤害。〕不可以冠带之国法度理也。自三代之盛，胡、越不与受正朔，〔与，读曰预。〕非强勿能服，威弗能制也；以为不居之地，不牧之民，不足以烦中国也。〔师古曰：地不可居而民不可牧养也。〕自汉初定以来七十二年，越人相攻击者不可胜数，〔胜，音升。〕然天子未尝举兵而入其地也。臣闻越非有城郭邑里也，处溪谷之间，篁竹之中，〔处，昌吕翻。服虔曰：竹丛曰篁。师古曰：竹田曰篁，音皇。〕习于水斗，便于用舟，地深昧而多水险；〔昧，暗也；言多草木也。〕中国之人不知其势阻而入其地，虽百不当其一。得其地，不可郡县也，攻之，不可暴取也。以地图察其山川要塞，相去不过寸数，而间独数百千里，〔师古曰：间，中间也，或八九百里，或千里也。〕险阻、林丛弗能尽者；〔师古曰：不能尽载于地图也。着，竹助翻。〕视之若易，行之甚难。天下赖宗庙之灵，方内大宁，戴白之老〔师古曰：言白发在首。〕不见兵革，民得夫妇相守，父子相保，陛下之德也。越人名为藩臣，贡酎之奉不输大内，〔贡者，以土产之物来贡也。酎者，三重酿醇酒也；味厚，故以荐宗庙也。汉制：于正月旦作酒，八月成，曰酎。酎之言纯也，八月尝酎于太庙，诸侯王各出金助祭，所谓酎金也。大内，都内也，国之宝藏。班表，治粟属官有都内令、丞。言越国僻远，既不输土贡，又不输酎金于中国，得其地无益也。酎，直又翻。〕一卒之奉〔章：乙十一行本“奉”作“用”；孔本同。〕不给上事；〔给，供也。〕自相攻击，而陛下发兵救之，是反以中国而劳蛮夷也！〔师古曰：疲劳中国之人于蛮夷之地。〕且越人愚戆轻薄，〔戆，陟降翻。〕负约反复，其不用天子之法度，非一日之积也。〔师古曰：积，久也。〕壹不奉诏，举兵诛之，臣恐后兵革无时得息也。
间者，数年岁比不登，民待卖爵、赘子以接衣食。〔比，毗至翻。如淳曰：淮南俗卖子与人作奴婢，名曰赘子，三年不能赎，遂为奴婢。师古曰：赘，质也。一说云：赘子者，谓令子出就妇家为赘婿。〕赖陛下德泽振救之，得毋转死沟壑；四年不登，五年复蝗，民生未复。〔年复，扶又翻；未复，如字。〕今发兵行数千里，资衣粮，〔师古曰：资，犹赍也。〕入越地，舆轿而隃领，拕舟而入水，〔轿，竹舆车，江南人又谓之篮舆。领，山岭也。不通舟车，故用肩舆以行。轿，旗妙翻。拕，音他，曳也。〕行数百千里，夹以深林丛竹，水道上下击石；〔谓水道多巨石，船行上下，皆与石相击触也。〕林中多蝮蛇、猛兽，〔应劭曰：蝮蛇，一名虺。蠚，螫也，螫人手足，则割去其肉，不然则死。师古曰：尔雅及说文皆以为蝮即虺也，博三寸，首大如擘。而郭璞云：各自一种蛇，其蝮蛇，大头，细颈，焦尾，色如绶文，文间有毛似猪鬣，鼻上有针，大者七八尺，一名反鼻，非虺之类也。以今俗名证之，郭说得矣。虺若土色，所在有之，俗呼土虺。其蝮惟出南方。蝮，敷福翻。〕夏月暑时，欧泄霍乱之病相随属也；〔欧，吐也。泄，利也。师古曰：泄，以制翻。属，之欲翻。〕曾未施兵接刃，死伤者必众矣。前时南海王反，陛下先臣使将军间忌将兵击之，〔文颖曰：先臣，淮南厉王长也，间忌，人姓名也。师古曰：淮南王传作“简忌”，此本作“间”，传写字误省耳。左传有鲁大夫简叔。〕以其军降，处之上淦。〔班志，豫章郡有新淦县。应劭注云：淦水所出。上淦，盖淦水之上流也。降，户江翻。处，昌吕翻。淦，音绀，又工含翻。〕后复反，会天暑多雨，楼船卒水居击棹，〔师古曰：言常居舟中水上，而又有击棹行舟之役，故多死也。复，扶又翻。〕未战而疾死者过半；亲老涕泣，孤子啼号，〔号，户高翻。〕破家散业，迎尸千里之外，裹骸骨而归。悲哀之气，数年不息，长老至今以为记，曾未入其地而祸已至此矣。〔曾，才登翻。〕陛下德配天地，明象日月，恩至禽兽，泽及草木，一人有饥寒不终其天年而死者，为之凄怆于心。今方内无狗吠之警，而使陛下甲卒死亡，暴露中原，沾渍山谷，边境之民为之早闭晏开，〔师古曰：晏，晚也。言有兵难，故边城早闭而晚开也。为，于伪翻；下同。〕朝不及夕，〔师古曰：言忧危亡不自保也。〕臣安窃为陛下重之。
不习南方地形者，多以越为人众兵强，能难边城。〔服虔曰：为边城作难也。难，乃旦翻。〕淮南全国之时，多为边吏，〔师古曰：全国，谓未分为三之时也，淮南人于边为吏，与越接境，故知其地形也。〕臣窃闻之，与中国异；〔师古曰：言其风土不同。〕限以高山，人迹绝，车道不通，天地所以隔外内也。其入中国，必下领水，领水之山峭峻，漂石破舟，〔领水，即赣水也；班志所谓彭水出豫章南壄县东入湖汉水，庾仲初所谓大庾峤水北入豫章注于江者是也。漂石破舟，言三百里赣石。〕不可以大船载食粮下也。越人欲为变，必先田余于界中，〔班志，豫章郡有余汗县。应劭曰：汗，音干。今饶州余干县，汉古县名也。〕积食粮，乃入，伐材治船。〔治，直之翻。〕边城守候诚谨，越人有入伐材者，辄收捕，焚其积聚，〔积，子赐翻。聚，慈谕翻。〕虽百越，柰边城何！且越人绵力薄材，〔师古曰：绵，弱也；言其柔弱如绵。〕不能陆战，又无车骑、弓弩之用，然而不可入者，以保地险，而中国之人不耐其水土也。臣闻越甲卒不下数十万，所以入之，五倍乃足，〔师古曰：不下，言不减也。汉军多之五倍，然后可入其地也。〕挽车奉饷者不在其中。〔师古曰：挽，音晚，引车也。〕南方暑湿，近夏瘅热，〔近，其靳翻。师古曰：瘅，黄病也，丁干翻。〕暴露水居，蝮蛇蠚生，〔师古曰：蠚，毒也，音壑。〕疾疢多作，〔疢，丑刃翻，病也。〕兵未血刃而病死者什二三，虽举越国而虏之，不足以偿所亡。〔师古曰：举，谓总取也。〕
臣闻道路言：闽越王弟甲弑而杀之，甲以诛死，〔甲者，闽越王弟之名。〕其民未有所属。陛下若欲来，内处之中国，〔处，昌吕翻。〕使重臣临存，〔师古曰：存，谓省问之。〕施德垂赏以招致之，此必携幼、扶老以归圣德。若陛下无所用之，则继其绝世，存其亡国，建其王侯，以为畜越，〔李奇曰：如人畜养六畜也。师古曰：直谓畜养之耳，非六畜也。畜，许六翻。〕此必委质为藩臣，世共贡职。〔共，读曰供。〕陛下以方寸之印，丈二之组，填抚方外，不劳一卒，不顿一戟，〔师古曰：顿，坏也，读曰钝。〕而威德并行。今以兵入其地，此必震恐，以有司为欲屠灭之也，必雉兔逃，入山林险阻。〔师古曰：如雉兔之逃窜而入山林险阻之中。〕背而去之，则复相群聚；留而守之，历岁经年，则士卒罢勌，〔背，蒲妹翻。罢，读曰疲。勌，即倦字。〕食粮乏绝，民苦兵事，盗贼必起。臣闻长老言：秦之时，尝使尉屠睢击越，〔张晏曰：郡都尉，姓屠，名睢。晋有屠岸贾、屠蒯。睢，音虽。〕又使监禄凿渠通道，〔张晏曰：监郡御史也，名禄。案秦郡置守、尉、监。〕越人逃入深山林丛，不可得攻；留军屯守空地，旷日引久，士卒劳睠；越出击之，秦兵大败，乃发适戍以备之。〔适，读曰谪。〕当此之时，外内骚动，皆不聊生，亡逃相从，群为盗贼，于是山东之难始兴。〔难，乃旦翻。〕兵者凶事，一方有急，四面皆耸。臣恐变故之生，奸邪之作，由此始也。
臣闻天子之兵有征而无战，言莫敢校也。〔师古曰：校，计也；不敢与计强弱曲直。〕如使越人蒙徼幸以逆执事之颜行，〔徼，工尧翻。文颖曰：颜行，犹雁行；在前行，故曰颜也。行，户刚翻。〕厮舆之卒有一不备而归者，〔张晏曰：厮，微；舆，众也。师古曰：厮，析薪者；舆，主驾车者；皆言贱役之人也。〕虽得越王之首，臣犹窃为大汉羞之。〔为，于伪翻。〕陛下以四海为境，生民之属，皆为臣妾。垂德惠以覆露之，〔覆，谓盖帱也。露，谓使之沾润泽也。覆，敷又翻。〕使安生乐业，则泽被万世，〔乐，音洛。被，皮义翻。〕传之子孙，施之无穷，天下之安，犹泰山而四维之也；〔师古曰：维，谓联系之。〕夷狄之地，何足以为一日之闲〔如淳曰：得其地不足为一日闲暇之娱也。〕而烦汗马之劳乎！诗云：『王犹允塞，徐方既来。』〔师古曰：大雅常武之诗也。允，信也；塞，满也，言王道信充满于天下，则徐方、淮夷尽来服也。塞，悉则翻。〕言王道甚大而远方怀之也。臣安窃恐将吏之以十万之师为一使之任也！”〔师古曰：言汉发一使镇抚之，则越人宾服，不烦兵往。使，疏吏翻。〕
是时，汉兵遂出，未隃领，〔隃，与逾同。领，与岭同。〕闽越王郢发兵距险。其弟余善乃与相、宗族谋曰：〔相，闽越国相也，音息亮翻。〕“王以擅发兵击南越不请，故天子兵来诛。汉兵众强，即幸胜之，后来益多，〔师古曰：言汉地广大，兵众盛强，今虽胜之，后必复来也。〕终灭国而止。今杀王以谢天子，天子听罢兵，固国完；不听，乃力战；不胜，即亡入海。”皆曰：“善！”即鏦杀王，〔鏦，初江翻，短矛也。〕使使奉其头致大行。大行曰：“所为来者，诛王。〔为，于伪翻；下同。〕今王头至，谢罪；不战而殒，利莫大焉。”乃以便宜案兵，告大农军，而使使奉王头驰报天子。诏罢两将兵，〔将，即亮翻。〕曰：“郢等首恶，独无诸孙繇君丑不与谋焉。”〔张晏曰：繇，邑号也。师古曰：繇，音摇。与，读曰预。〕乃使中郎将立丑为越繇王，奉闽越先祭祀。余善已杀郢，威行于国，国民多属，窃自立为王，繇王不能制。上闻之，为余善不足复兴师，曰：“余善数与郢谋乱；〔复，扶又翻。数，所角翻。〕而后首诛郢，师得不劳。”因立余善为东越王，与繇王并处。〔处，昌吕翻。〕
上使庄助谕意南越。南越王胡顿首曰：“天子乃为臣兴兵讨闽越，死无以报德！”遣太子婴齐入宿卫，谓助曰：“国新被寇，〔被，皮义翻。〕使者行矣，胡方日夜装，入见天子。”〔见，贤遍翻；下同。〕助还，过淮南，上又使助谕淮南王安以讨越事，嘉答其意，安谢不及。助既去南越，南越大臣皆谏其王曰：“汉兴兵诛郢，亦行以惊动南越。且先王昔言：『事天子期无失礼。』要之，不可以说好语入见，〔言不可喜汉使好语而入朝也。说，读曰悦。〕则不得复归，亡国之势也。”于是胡称病，竟不入见。
⑦是岁，韩安国为御史大夫。
⑧东海太守濮阳汲黯为主爵都郡。〔按汲黯传：其先有宠于卫君，至黯十世，世为卿大夫。盖食采于汲，因以为氏。班表：主爵中尉，秦官，掌列侯；景帝中六年，更名都尉；武帝太初元年，更名右扶风，治内史右地。濮，博木翻。〕始，黯为谒者，以严见惮。东越相攻，上使黯往视之；不至，至吴而还，报曰：“越人相攻，固其俗然，不足以辱天子之使。”河内失火，延烧千余家，上使黯往视之；还，报曰：“家人失火，屋比延烧，〔师古曰：家人，犹言庶人家也。比，近也；言屋相近，故连延而烧也。比，频寐翻。〕不足忧也。臣过河南，河南贫人伤水旱万余家，或父子相食，臣谨以便宜，持节发河南仓粟以振贫民。臣请归节，伏矫制之罪。”〔师古曰：矫，托也；托言奉制诏而行之也。汉律：矫制者，论弃市罪。〕上贤而释之。其在东海，治官理民，好清静，择丞、史任之，〔如淳曰：择丞及史任之也。汉律：太守、都尉、诸侯内史，史各一人，卒史、书佐各十人。余据汉制，郡守之属有丞，有诸曹掾史。好，呼到翻。〕责大指而已，不苛小。黯多病，卧闺阁内不出；岁余，东海大治，称之。〔治，直吏翻；下同。〕上闻，召为主爵都尉，列于九卿。〔汉太常、郎中令、中大夫令、太仆、大理、大行令、宗正、大司农、少府，为正九卿；中尉、主爵都尉、内史，列于九卿。〕其治务在无为，引大体，不拘文法。
黯为人，性倨少礼，〔师古曰：倨，简傲也。少，诗沼翻。〕面折，不能容人之过。〔折，之舌翻。〕时天子方招文学儒者，上曰：“吾欲云云。”〔张晏曰：所言欲施仁义也。师古曰：云云，犹言如此如此也，史略其辞耳。〕黯对曰：“陛下内多欲而外施仁义，柰何欲效唐、虞之治乎！”上默然，怒，变色而罢朝，公卿皆为黯惧。上退，谓左右曰：“甚矣汲黯之戆也！”群臣或数黯，〔师古曰：数，责也，音所具翻。〕黯曰：“天子置公卿辅弼之臣，宁令从谀承意，陷主于不义乎！且已在其位，纵爱身，柰辱朝廷何！”黯多病，病且满三月；上常赐告者数，〔数，所角翻。〕终不愈。最后病，庄助为请告。〔为，于伪翻。〕上曰：“汲黯何如人哉？”助曰：“使黯任职居官，无以逾人；然至其辅少主，守城深坚，招之不来，麾之不去，虽自谓贲、育亦不能夺之矣！”〔贲，音奔。〕上曰：“然。古有社稷之臣，至如黯，近之矣！”〔近，其靳翻〕
匈奴来请和亲，天子下其义。〔下，遐嫁翻。〕大行王恢，燕人也，习胡事，议曰：“汉与匈奴和亲，率不过数岁，即复倍约；〔倍，蒲妹翻。〕不如勿许，兴兵击之。”韩安国曰：“匈奴迁徙鸟举，难得而制，〔言其轻疾，逐水草迁徙，若鸟之举也。〕自上古不属为人。〔不以人类待之。〕今汉行数千里与之争利，则人马罢乏；〔罢，读曰疲。〕虏以全制其敝，此危道也。不如和亲。”群臣议者多附安国，于是上许和亲。
元光元年（丁未，公元前一三四年）
①冬，十一月，初令郡国举孝廉各一人，〔师古曰：孝，谓善事父母者；廉，谓清廉有廉隅者也。〕从董仲舒之言也。
②卫尉李广为骁骑将军，屯云中，〔周末置左、右、前、后将军，秦、汉因之，位上卿。至武帝置骁骑、车骑等将军，后来名号浸多，不可胜纪，谓之杂号将军。盘洲洪氏曰：西汉杂号将军掌征伐背叛，事讫则罢，不常置也。骁，坚尧翻。〕中尉程不识为车骑将军，〔姓谱：程本自颛顼重黎之后，周宣王时，程伯休父入为大司马，封于程者以为氏；与司马氏同出。〕屯雁门；六月，罢。广与程不识俱以边太守将兵，有名当时。广行无部伍、行陈，〔部者，军行各有分部；伍者，五人为伍也。部有校尉，伍有伍长。行，户刚翻。陈，读曰阵。〕就善水草舍止，人人自便，不击刁斗以自卫，〔孟康曰：刁斗，以铜作鐎，受一斗，昼炊饮食，夜击持行夜，名曰刁斗。苏林曰：形如鋗，无缘。荀悦曰：刁斗，小铃，如宫中传夜铃也。索隐曰：鋗，即铃也。埤苍云：鐎，温器有板；斗，似铫，无缘。师古曰：鐎，音谯。鋗，火玄翻；鋗，即铫也。铫，音姚。缘，去声。〕莫府省约文书；然亦远斥候，〔淮南子曰：斥，度也；候，视也，望也。〕未尝遇害。程不识正部曲、行伍、营陈，击刁斗，士吏治军簿〔师古曰：簿，文簿。治，直之翻；下言治同。〕至明，军不得休息；然亦未尝遇害。不识曰：“李广军极简易，〔易，以豉翻。〕然虏卒犯之，无以禁也；〔卒，读曰猝。〕而其士卒亦佚乐，咸乐为之死。〔乐，音洛；下同。〕我军虽烦扰，然虏亦不得犯我。”然匈奴畏李广之略，士卒亦多乐从李广而苦程不识。〔师古曰：苦，谓厌苦之也。〕
臣光曰：易曰：“师出以律，否臧凶。”〔否，音鄙。易师卦初六爻辞。王弼注曰：齐众以律，失律则散；故师出以律。律不可失；失律而臧，何异于否！失令有功，法所不赦。故师出不以律，否臧皆凶。〕言治众而不用法，无不凶也。李广之将，使人人自便。以广之材，如此焉可也；然不可以为法。何则？其继者难也；况与之并时而为将乎！夫小人之情，乐于安肆而昧于近祸，彼既以程不识为烦扰而乐于从广，且将仇其上而不服。然则简易之害，非徒广军无以禁虏之仓卒而已也！故曰“兵事以严终”，为将者，亦严而已矣。然则效程不识，虽无功，犹不败；效李广，鲜不覆亡哉！〔鲜，息浅翻。〕
③夏，四月，赦天下。
④五月，诏举贤良、文学，上亲策之。
⑤秋，七月，日有食之。
●卷第十八
【汉纪十】起着雍滩，尽柔兆执徐，凡九年。
世宗孝武皇帝上之下
元光二年（戊申，公元前一三三年）
①冬，十月，上行幸雍，祠五畤。〔雍，于用翻。畤，音止。〕
②李少君以祠灶却老方见上，〔祠灶者，祭灶以致鬼物，化丹砂以为黄金，以为饮食器，可以延年。方士之言云尔。少，诗照翻。〕上尊之、少君者，故深泽侯舍人，〔高祖功臣有深泽侯赵将夕，景帝三年，孙修嗣侯；七年，有罪，耐为司寇。少君当是为修舍人。班志，涿郡有南深泽县。〕匿其年及其生长，〔谓其生时及长时所居止处也。长，知两翻。〕其游以方徧诸侯，无妻子。人闻其能使物及不死，〔如淳曰：物，谓鬼物也。〕更馈遗之，〔更，工衡翻。遗，于季翻。〕常余金钱、衣食。人皆以为不治生业而饶给，又不知其何所人，愈信，争事之。〔治，直之翻。〕少君善为巧发奇中。〔如淳曰：时时发言有所中也。中，竹仲翻。〕尝从武安侯饮，〔田蚡封武安侯。〕坐中有九十余老人，〔坐，徂卧翻；下同。〕少君乃言与其大父游射处；老人为儿时从其大父，识其处，〔师古曰：识，记也，式志翻。〕一坐尽惊。少君言上曰：“祠灶则致物，致物而丹沙可化为黄金，寿可益，蓬莱仙者可见；见之，以封禅则不死，黄帝是也。臣尝游海上，见安期生，〔列仙传：安期生，琅邪人，卖药东海边，时人皆言千岁。〕食臣枣，大如瓜。〔食，祥吏翻。〕安期生仙者，通蓬莱中，合则见人，不合则隐。”于是天子始亲祠灶，遣方士入海求蓬莱安期生之属，而事化丹沙诸药齐为黄金矣。〔药之分齐。齐，才计翻。〕居久之，李少君病死，天子以为化去，不死；而海上燕、齐怪迂之方士多更来言神事矣。〔更，工衡翻。〕
③亳人谬忌奏祠太一。〔如淳曰：亳，亦薄也。晋灼曰：亳县属济阴郡。予据班志，亳属山阳郡；“亳”作“薄”，谬，姓也，音靡幼翻，与缪同；战国时，赵有宦者令缪贤。太一者，天之尊神。天文志：中宫天极星，其一明者，太一常居也。淮南子：太微者，太一之庭；紫宫者，太一之居。索隐曰：乐汁征图云：天宫，紫微；北极，天一、太一。宋均云；天一、太一，北极神之别名。春秋佐助期云：紫宫，天皇耀魄宝之所理也。石氏云：天一、太一各一星，在紫宫门外立，承事天皇大帝。〕方曰：“天神贵者太一，太一佐曰五帝。”〔五帝，谓东方青帝灵威仰，南方赤帝赤熛怒，西方白帝白招矩，北方黑帝叶光纪，中央黄帝含枢纽也。一说：苍帝名灵符，赤帝名文祖，白帝名显记，黑帝名玄矩，黄帝名神斗。〕于是天子立其祠长安东南郊。
④雁门马邑豪聂壹，〔马邑县属雁门郡。豪，谓以赀财、武力雄于乡曲者。聂，姓也。姓谱曰：楚大夫食采于聂，因以为氏。壹，其名。聂，尼辄翻。〕因大行王恢言：“匈奴初和亲，亲信，边可诱以利致之，伏兵袭击，必破之道也。”上召问公卿。王恢曰：“臣闻全代之时，〔战国之初，代自为一国，故曰全代；其后为赵襄子所灭，代始属赵。服虔曰：代未分之时也。李奇曰：六国之时，代为一国，尚能以击匈奴；况今加以汉之大乎！〕北有强胡之敌，内连中国之兵，然尚得养老、长幼，〔长，知两翻。〕种树以时，仓廪常实，匈奴不轻侵也。今以陛下之威，海内为一；然匈奴侵盗不已者，无他，以不恐之故耳。〔言不示以威，故匈奴不知惧也。〕臣窃以为击之便。”韩安国曰：“臣闻高皇帝尝围于平城，〔事见十一卷高祖七年。〕七日不食；及解围反位而无忿怒之心。夫圣人以天下为度者也，〔师古曰：言当随天下人心而宽大其度量也。〕不以己私怒伤天下之公，故遣刘敬结和亲，至今为五世利。臣窃以为勿击便。”恢曰：“不然。高帝身被坚执锐，行几十年，〔被，皮义翻。几，居衣翻。〕所以不报平城之怨者，非力不能，所以休天下之心也。今边境数惊，〔数，所角翻。〕士卒伤死，中国槥车相望，〔应劭曰：槥，小棺也，今谓之椟。金布令曰：不幸死，所为椟传归所居县。师古曰：从军死者，以槥送致其丧；载槥之车相望于道，言其多也。槥，音卫。〕此仁人之所隐也。〔隐，恻也；张晏曰：痛也。〕故曰击之便。”安国曰：“不然。臣闻用兵者以饱待饥，正治以待其乱，定舍以待其劳；故接兵覆众，伐国堕城，〔师古曰：覆，败也；堕，毁也；言兵与敌接则败其众，所伐之国则堕其城也。堕，读曰隳。〕常坐而役敌国，此圣人之兵也。今将卷甲轻举，〔卷，读曰卷。〕深入长驱，难以为功；〔驱，与驱同。〕从行则迫胁，衡行则中绝，〔从，子容翻。衡，读曰横。〕疾则粮乏，徐则后利，〔师古曰：后利，谓不及于利。后，户遘翻。〕不至千里，人马乏食。兵法曰：『遗人，获也。』〔言以军遗敌人，令其禽获也。遗，于季翻。〕臣故曰勿击便。”恢曰：“不然。臣今言击之者，固非发而深入也；将顺因单于之欲，诱而致之边，〔诱，音酉。〕吾选枭骑、壮士阴伏而处以为之备，〔枭，古尧翻。骑，奇寄翻。〕审遮险阻以为其戒。吾势已定，或营其左，或营其右，或当其前，或绝其后，单于可禽，百全必取。”上从恢议、〔考异曰：史记韩长孺传，元光元年，聂壹画马邑事；而汉书武纪在二年。盖元年壹始言之，二年议乃决也。〕
夏，六月，以御史大夫韩安国为护军将军，卫尉李广为骁骑将军，太仆公孙贺为轻车将军，大行王恢为将屯将军，〔司马彪曰：轻车，古之战车。李奇曰：将屯，主监诸屯。〕太中大夫李息为材官将军，将车骑、材官三十余万匿马邑旁谷中，约单于入马邑纵兵。阴使聂壹为间，〔间，古苋翻。〕亡入匈奴，谓单于曰：“吾能斩马邑令、丞，以城降，〔县有令，有丞，长吏也。〕财物可尽得。”单于爱信，以为然而许之。聂壹乃诈斩死罪囚，县其头马邑城下〔县，古悬字通。〕示单于使者为信，曰：“马邑长吏已死，〔长，知两翻。〕可急来！”于是单于穿塞，将十万骑入武州塞。〔班志，武州县属雁门郡。崔浩曰：今平城首西百里有武州城是也。杜佑曰：武州塞在朔州善阳县界。〕未至马邑百余里，见畜布野〔畜，许救翻。〕而无人牧者，怪之。乃攻亭，得雁门尉史，欲杀之；〔师古曰：汉律：近塞皆置尉，百里一人，士史、尉史各二人。时雁门尉史行徼见寇，因保此亭。〕尉史乃告单于汉兵所居。单于大惊曰：“吾固疑之。”乃引兵还，出曰：“吾得尉史，天也！”以尉史为天王。塞下传言单于已去，汉兵追至塞，度弗及，乃皆罢兵。〔度，徒洛翻。〕王恢主别从代出击胡辎重，〔重，直用翻。〕闻单于还，兵多，亦不敢出。
上怒恢。恢曰：“始，约为入马邑城，兵与单于接，而臣击其辎重，可得利。今单于不至而还，臣以三万人众不敌，只取辱，固知还而斩，然完陛下士三万人。”于是下恢廷尉，〔下，遐嫁翻。〕廷尉当，“恢逗桡，当斩。”〔应劭曰：逗，曲行避敌也。桡，顾望也。如淳曰：军行而逗留、畏懦者，要斩。师古曰：应说非也。逗，留止也。桡，谓屈弱也。逗，音豆，又音住。桡，奴教翻。〕恢行千金丞相蚡，蚡不敢言上，而言于太后曰：“王恢首为马邑事，今不成而诛恢，是为匈奴报仇也。”〔蚡，房吻翻。是为，于伪翻。〕上朝太后，〔朝，直遥翻。〕太后以蚡言告上。上曰：“首为马邑事者恢，故发天下兵数十万，从其言为此。且纵单于不可得，恢所部击其辎重，犹颇可得以尉士大夫心。〔尉，与慰同。〕今不诛恢，无以谢天下。”于是恢闻，乃自杀。自是之后，匈奴绝和亲，攻当路塞，〔师古曰：塞之当行道处者。〕往往入盗于汉边，不可胜数；然尚贪乐关市，〔匈奴与汉人于边为互市，如今之回易场也。胜，音升。乐，音洛。〕嗜汉财物，汉亦关市不绝以中其意。〔中，竹仲翻。〕
元光三年（己酉，公元前一三二年）
①春，河水徙，从顿丘东南流。〔师古曰：顿丘，丘名，因以为县；本卫地也。地理志，属东郡；今则在魏州界。考异曰：汉书武纪云：“东南流入勃海。”按顿丘属东郡。勃海乃在顿丘东。此恐误，今不取。〕夏，五月，丙子，复决濮阳瓠子，〔濮阳县属东郡。服虔曰：瓠子，堤名，在东郡。苏林曰：甄城以南、濮阳以北为瓠子河，广百步，深五丈。水经：瓠子河出濮阳县北十里，即瓠河口。复，扶又翻。瓠，户故翻。考异曰：史记河渠书：“元光中，河决瓠子，东注巨野。”服虔注汉书武纪曰：“瓠子，堤名，在东郡白马。”苏林曰：“在甄城以南，濮阳以北。”将相名臣表曰：“五月，丙子，河决瓠子。”然则瓠子即濮阳县境堤名也。〕注巨野，〔班志，巨野县属山阳郡；大野泽在其北。师古曰：即今郓州巨野县。〕通淮、泗，〔决河之水，由巨野而通泗水，由泗水而通淮也。〕泛郡十六。〔泛，敷剑翻。〕天子使汲黯、郑当时发卒十万塞之，辄复坏。〔塞，悉则翻。复，扶又翻；下同。〕是时，田蚡奉邑食鄃；〔奉，扶用翻。鄃，音输。鄃县属清河郡。〕鄃居河北，河决而南，则鄃无水灾，邑收多。蚡言于上曰：“江、河之决皆天事，未易以人力强塞，〔易，以豉翻。强，其两翻。〕塞之未必应天。”而望气用数者亦以为然。于是天子久之不复事塞也。
②初，孝景时，魏其侯窦婴为大将军，武安侯田蚡乃为诸郎，〔诸郎，诸曹郎也。〕侍酒跪起如子侄；已而蚡日益贵幸，为丞相。魏其失势，宾客益衰，〔师古曰：言素为婴之宾客者，渐以衰退，不复往也。〕独故燕相颍阴灌夫不去。〔燕王定国，王泽之孙也；夫自太仆出相之。班志，颍阴县属颍川郡。相，息亮翻。〕婴乃厚遇夫，相为引重，〔张晏曰：相荐达为声势也。师古曰：相牵引以致于尊重也。为，于伪翻。〕其游如父子然。夫为人刚直，使酒，诸有势在己之右者必陵之；数因酒忤丞相。〔数，所角翻。忤，五故翻。〕丞相乃奏案：“灌夫家属横颍川，民苦之。”〔夫宗族、宾客为权利，横于颍川；小儿歌之曰：“颍水清，灌氏宁；颍水浊，灌氏族。”横，户孟翻。〕收系夫及支属，皆得弃市罪。〔刑人于市，与众弃之，故杀之于市者谓之弃市。景帝中元年，改磔曰弃市。应劭曰：先诸死刑皆磔于市，今改曰弃市，自非妖逆，不复磔也。师古曰：磔，谓张其尸也。弃市，杀之于市也。〕魏其上书论救灌夫，上令与武安东朝廷辨之。〔东朝，谓太后居长乐宫，在未央宫之东也；令于长乐宫见太后，廷辨其是非也。朝，直遥翻，下同。〕魏其、武安因互相诋讦。〔讦，居谒翻。〕上问朝臣：“两人孰是？”唯汲黯是魏其，韩安国两以为是；郑当时是魏其，后不敢坚。上怒当时曰：“吾并斩若属矣！”〔若属，犹言汝辈也。〕即罢、起，入，上食太后，〔上，时掌翻。〕太后怒不食，曰：“今我在也，而人皆藉吾弟；〔晋灼曰：藉，蹈也。藉，慈夜翻。〕令我百岁后，皆鱼肉之乎！”〔师古曰：以比鱼肉而食啖也。〕上不得已，遂族灌夫；使有司案治魏其，得弃市罪。
元光四年（庚戌，公元前一三一年）
①冬，十二月晦，论杀魏其于渭城。〔汉法，以冬月行重刑，遇春则赦若赎，故以十二月晦论杀魏其侯。此武安侯蚡之意也。渭城县属扶风，秦之咸阳也。考异曰：班固汉武故事曰：“上召大臣议之。群臣多是窦婴，上亦不复穷问，两罢之。田蚡大恨，欲自杀；先与太后诀，兄弟共号哭诉太后，太后亦哭，弗食。上不得巳，遂乃杀婴。”按汉武故事，语多诞妄，非班固书；盖后人为之，托固名耳。〕春，三月，乙卯，武安侯蚡亦薨。〔考异曰：武安侯传云：“元光四年春，丞相按灌夫事；其夏，取夫人。五年十月，论灌夫及家属。十二月，晦，魏其弃市。”徐广引武帝本纪、侯表，以为蚡薨在婴死后分明，四年当是三年，五年当是四年。今从之、广又疑十二月为二月；按汉制，常以立春下宽大诏书，蚡恐魏其得释，故以十二月晦杀之，何必改为二月也！〕及淮南王安败，〔见后十九卷元狩元年。〕上闻蚡受安金，有不顺语，〔见上卷建元二年。〕曰：“使武安侯在者，族矣！”
②夏，四月，陨霜杀草。
③御史大夫安国行丞相事，引；堕车，蹇。〔如淳曰：为天子导引而堕车蹇跛也。余据汉制，大驾则公卿奉引，安国盖因奉引而堕车也。堕，杜火翻。〕五月，丁巳，以平棘侯薛泽为丞相；〔薛泽，高祖功臣广平侯薛欧之孙。广平，侯国，景帝中二年罪绝，中五年，复封泽平棘侯。班志，平棘县属常山郡。〕安国病免。
④地震；赦天下。
⑤九月，以中尉张欧为御史大夫。韩安国疾愈，复为中尉。
⑥河间王德，修学好古，实事求是，〔德，景帝子，帝之兄也；景帝前二年受封。师古曰：实事求是，务得其实，每求真是也。好，呼到翻；下同。〕以金帛招求四方善书，得书多与汉朝等。〔朝，直遥翻；下同。〕是时，淮南王安亦好书，所招致率多浮辩；献王所得书，皆古文先秦旧书，〔师古曰：先秦，犹言秦先，谓未焚书之前。余据献王传，旧书，即谓周官、尚书、礼记、孟子、老子之书也。〕采礼乐古事，稍稍增辑至五百余篇，被服、造次〔师古曰：被服，言常居处其中也。造次，谓所向必行也。余谓被服者，言以儒术衣被其身也。被，皮义翻。造，千到翻。〕必于儒者，山东诸儒多从之游。
元光五年（辛亥，公元前一三零年）
①冬，十月，河间王来朝，献雅乐，对三雍宫〔应劭曰：辟雍、明堂、灵台也。雍，和也；言天地、君臣、人民皆和也。余谓对三雍宫者，对三雍之制度，非召对于三雍宫。〕及诏策所问三十余事；其对，推道术而言，得事之中，文约指明，〔师古曰：中，竹仲翻。约，少也。指，谓义之所趋，若人以手指物也。〕天子下太乐宫常存肄河间王所献雅声，〔班表：太乐官属大常。肄，以至翻，习也。下，遐嫁翻。〕岁时以备数，然不常御也。春，正月，河间王薨，中尉常丽以闻，〔姓谱：常性，黄帝相常先之后。〕曰：“王身端行治，〔师古曰：端，直也。治，理也。行，下孟翻。〕温仁恭俭，笃敬爱下，明知深察，惠于鳏寡。”大行令奏：“谥法:『聪明睿知曰献』，谥曰献王。”〔知，读曰智。〕
班固赞曰：昔鲁哀公有言：“寡人生于深宫之中，长于妇人之手，未尝知忧，未尝知惧。”〔师古曰：哀公与孔子言也，事见孙卿子。长，知两翻。〕信哉斯言也，虽欲不危亡，不可得已！〔师古曰：巳，语终辞。〕是故古人以宴安为鸩毒，〔师古曰：左氏传：管敬仲曰：“宴安鸩毒，不可怀也。”〕无德而富贵谓之不幸。汉兴，至于孝平，诸侯王以百数，率多骄淫失道。何则。沈溺放恣之中，〔沈，持林翻。〕居势使然也。自凡人犹系于习俗，而况哀公之伦乎！“夫唯大雅，卓尔不群”，河间献王近之矣。〔近，其靳翻。〕
②初，王恢之讨东越也，〔见上卷建元六年。〕使番阳令唐蒙风晓南越。南越食蒙以蜀枸酱，〔班志，番阳县属豫章郡。番，蒲何翻。风，读曰讽。刘德曰：枸树如桑，其椹长二三寸，味酢；取其实以为酱，美。师古曰：枸者，缘木而生，非树也。子形如桑椹，又不长，一二寸，味尤辛，不酢：刘说非也。裴骃曰：按汉书音义：枸木似谷树，其叶似桑叶，用其叶作酱酢，美，蜀人以为珍味。广志曰：枸，黑色，味辛，下气，消谷。晋灼曰：枸，音矩。索隐从徐广音求羽翻。唐本本草注曰：蒟，蔓生，叶似王瓜而厚大，味辛香，实似桑椹，皮黑，肉白。刘渊林曰：蒟酱，缘木而生，其子如桑椹，熟时正青，长二三寸，以蜜藏而食，辛香，调五藏。李心传曰:蒟酱，广、蜀皆有之，实草类也。蜀中者，缘木而生，如桑椹，熟时正青，长二三寸，以蜜藏而食之。广中者，蔓生，叶似王瓜而厚大，味辛香，实似桑椹，皮黑，肉白，其苗如浮留藤，取叶合槟榔食之。西戎亦时时持来，细而辛烈。唐蒙所见，谓来自牂柯，则广生，殆蜀本也。蒟酱之味，全类荜拨，而荜拨辛烈尤甚。世人唯用荜拨，不用蒟酱，故鲜有知者。〕蒙问所从来，曰：“道西北牂柯江。牂柯江广数里，出番禺城下。”〔南越志曰：番禺之西有江浦焉。师古曰：牂柯，系船杙。华阳国志云：楚遣庄蹻伐夜郎，军至且兰，椓船于岸而步战。既灭夜郎，以且兰有椓船牂柯处，乃改为牂柯。又后汉志注：牂柯，江中名山。或曰，牂柯江东通四会，至番禺入海。水经：牂柯水东至郁林广郁县为郁水，南流入交趾界。刘昫曰：唐邕州治宣化县，汉郁林郡之领方县地也；驩水在县北，本牂柯河，俗呼为郁状江，即骆越水也。盖广郁县，汉亦属郁林郡。水经所谓交趾界者，汉交趾州界也。牂，音臧。柯，音歌。班志，番禺县属南海郡，时为南越王都。广，古旷翻。番，音潘。禺，音愚。〕蒙归至长安，问蜀贾人。贾人曰：“独蜀出枸酱，多持窃出市夜郎。〔华阳国志：夜郎王，竹王三郎之后，武帝开为县，属牂柯郡。史记正义曰：今泸州南大江南岸协州、曲州，本夜郎国。贾，音古。〕夜郎者，临牂柯江，江广百余步，足以行船。南越以财物役属夜郎，西至桐师，〔桐师亦西南夷种，其地在夜郎之西，叶榆之西南。〕然亦不能臣使也。”蒙乃上书说上曰：〔乃上，时掌翻。说，式芮翻。〕“南越王黄屋左纛。地东西万余里，名为外臣，实一州主也。今以长沙、豫章往，水道多，绝难行。窃闻夜郎所有精兵可得十余万，浮船牂柯江，出其不意，此制越一奇也。诚以汉之强，巴、蜀之饶，通夜郎道为置吏，甚易。”〔为，于伪翻；下同。易，以豉翻。〕上许之。
乃拜蒙为中郎将，将千人，食重万余人，〔师古曰：食粮及衣重也。重，直用翻。〕从巴、蜀筰关入，〔李文子曰：筰关在沈黎郡；又云：在犍为郡界。宋白曰：眉州青神县临青衣江。郡国志：汉武帝使唐蒙开西南夷路始此。眉州，汉犍为郡地。筰，才各翻。〕遂见夜郎侯多同。〔多同，夜郎侯之名也。〕蒙厚赐，喻以威德，约为置吏，使其子为令。〔自此以下，为，如字。〕夜郎旁小邑皆贪汉缯帛，以为汉道险，终不能有也，乃且听蒙约。还报，上以为犍为郡，〔李文子曰：犍为郡治鄨；元光五年，又治南广。水经注曰：鄨水出符县南不狼山，县有犍山。后汉志：鄨水过牂柯郡入延江水。水经注：沅水出且兰，东至镡城为沅水。寰宇记：唐播州、夷州、费州、庄州即秦且兰、夜郎之西北隅，今珍州亦其地。又西，高州有夜郎县，牂州建安县有古夜郎城，西近施、黔，东近辰、沅，皆其境也。犍，居言翻。章怀太子贤曰：犍为故城，在今眉州隆山县西北。〕发巴、蜀卒治道，自僰道指牂柯江，〔班志，僰道属犍为郡。宋白曰：古僰国；县有蛮夷曰道，故为僰道，今戎州治所。康曰：僰国在马湖江，唐蒙凿石开道以通之。治，直之翻。僰，蒲北翻。〕作者数万人，士卒多物故，有逃亡者；用军兴法诛其渠率，〔郑玄曰：县官征聚曰兴，今云军兴是也。率，所类翻。〕巴、蜀民大惊恐。上闻之，使司马相如责唐蒙等，因谕告巴、蜀民以非上意，相如还报。
是时，邛、筰之君长〔华阳国志：雅州邛崃山，本名邛筰山，故邛人、筰人界。韦昭曰，筰县在越雟。文颖曰：邛者，今为邛都县；筰者，今为定筰县。史记正义曰：邛都西有邛僰山，在雅州荣经县界，山岩峭峻，曲回九折，乃至上下有疑冰，即王尊叱驭处。康曰：邛都夷，其地陷为污泽，因名邛池，南人呼为邛河。师古曰：邛都，今之邛州本其地。邛，渠容翻。筰，才各翻。〕闻南夷与汉通，得赏赐多，多欲愿为内臣妾，请吏比南夷。天子问相如，相如曰：“邛、筰、冉駹者近蜀，道亦易通；〔师古曰：今开州、夔州等首领多姓冉者，本皆冉种也。后汉书，冉駹，其山有六夷、七羌、九蛮，各有部落。括地志：蜀西徼外羌，茂州、冉州本冉駹国。康曰：其人依山居士，累石为室至十余丈。駹，音厖。易，以豉翻。〕秦时尝通，为郡县，至汉兴而罢。今诚复通，为置郡县，愈于南夷。”〔张揖曰：愈，差也；又云：愈，犹胜也。晋灼曰：南夷，谓牂柯、犍为，西夷，谓越巂、益州也。为置之为，于伪翻。〕天子以为然，乃拜相如为中郎将，建节往使，及副使王然于等乘传，因巴、蜀吏币物以赂西夷；邛、筰、冉駹、斯榆之君〔康曰：本叶榆泽，其君长因以立号，后随畜移于徙。师古曰：徙，音斯，故又号为徙榆。使，疏吏翻。传，张恋翻。〕皆请为内臣。除边关；关益斥，西至沬、若水，〔斥，开广也。张揖曰：沬水出蜀广平徼外，与青衣水合。若水出旄牛徼外，至僰道入江。华阳国志：汉嘉县有沬水。李文子曰：若水南至大作入绳水。师古曰：沬，音妹。〕南至牂柯为徼，通零关道，〔班志，零关属越巂郡。张揖曰：凿灵山为道。寰宇记：灵关山在雅州卢山县北二十里，灵关镇在卢山县北八十二里。零、灵通用。徼，吉吊翻。〕桥孙水〔张揖曰：孙水出台登县，南至会无，入若水。康曰：一名白沙江。李文子曰：孙水，本名长河水。〕以通邛都，为置一都尉、十余县，属蜀。〔为，于伪翻。〕天子大说。〔说，读曰悦。〕
③诏发卒万人治雁门阻险。〔师古曰：阻险，所以为固，用止匈奴之寇。贡父曰：治险阻者，通道令平易，以便伐匈奴。治，直之翻。〕
④秋，七月，大风拔木。
⑤女巫楚服等教陈皇后祠祭厌胜，挟妇人媚道；事觉，〔厌，一涉翻。贾公彦曰：按汉书：妇人蛊惑媚道，更相祝诅，作木偶人埋之于地。汉法又有官禁敢行媚道者。〕上使御史张汤穷治之。汤深竟党与，相连及诛者三百余人，楚服枭首于市。〔枭，坚尧翻。〕乙巳，赐皇后册，收其玺绶，罢退，居长门宫。〔长门宫，如淳曰：长门在长安城东南。东方朔传：窦太主献长门园，上以为宫。〕窦太主惭惧，稽颡谢上。〔窦太主，陈皇后母也。稽，音启。〕上曰：“皇后所为不轨于大义，不得不废。主当信道以自慰，勿受妄言以生嫌惧。后虽废，供奉如法，长门无异上宫也。”
⑥初，上尝置酒窦太主家，主见所幸卖珠儿董偃，上赐之衣冠，尊而不名，称为“主人翁”，使之侍饮，由是董君贵宠，天下莫不闻。〔考异曰：汉武故事曰：“陈皇后废处长门宫，窦太主以宿恩犹自亲近。后置酒主家，主见所幸董偃。”按东方朔传：“爰叔为偃画计，令主献长门园，更名曰长门宫，”则偃见上在陈后废前明矣。〕常从游戏北宫，驰逐平乐观，〔平乐观在未央宫北，周回十五里；高祖时，制度草创。至帝增修之。三辅黄图曰：上林苑中有中平乐观。乐，音洛。观，古玩翻。〕鸡、鞠之会，〔斗鸡及蹴踘也。鞠，球也，以皮为之。鞠，音居六翻。〕角狗、马之足，〔师古曰：角，犹校也。〕上大欢乐之。上为窦太主置酒宣室，〔苏林曰：宣室，未央前殿正室也。如淳曰：宣室，布政教之室也。乐，音洛。为，于伪翻。〕使谒者引内董君。是时，中郎东方朔陛戟殿下，〔师古曰：持戟立列陛侧也。〕辟戟而前曰：〔辟，频亦翻。〕“董偃有轨罪三，安得入乎！”上曰：“何谓也？”朔曰：“偃以人臣私侍公主，其罪一也。败男女之化，而乱婚姻之礼，伤王制，其罪二也。〔败，补迈翻。〕陛下富于春秋，方积思于六经；偃不遵经劝学，反以靡丽为右，〔师古曰：右，尊之也。思，相吏翻。〕奢侈为务，尽狗马之乐，极耳目之欲，是乃国家之大贼，人主之大蜮，〔师古曰：蜮，魅也，音或。说者以为短狐，非也；短狐，射工耳，于此不当其义；今俗犹云魅蜮也。贡父曰：刘向说春秋，蜮，南方淫气所生，以应哀姜。然则朔正用指偃耳，何必迁就魅蜮也。余按洪范五行传曰：蜮如鳖，三足，生于南越。南越妇人多淫，故其地多蜮，淫女惑乱之气所生也，陆玑草木疏曰：“一名射影，江、淮水皆有之。人在岸上，影见水中，投水影则杀之，故曰射影。南人将入水，先以瓦石投水中，令水浊，然后入。或曰，含沙射人皮肌，其疮如疥。陆佃埤雅曰：蜮，一名射工，有长角横在口前如弩，檐临其角，端曲如上弩，以气为矢，因水势以射人，故俗呼为水弩。〕其罪三也。”上默然不应，良久曰：“吾业已设，饮后而自改。”朔曰：〔【章：乙十一行本“曰”下有“不可”二字；孔本同；退斋校同。】〕“夫宣室者，先帝之正处也，非法度之政不得入焉。故淫乱之渐，其变为篡。是以竖貂为淫而易牙作患，庆父死而鲁国全。”〔竖貂、易牙，皆齐桓公之臣也。管仲有疾，桓公问之曰：“将何以教寡人？”仲曰：“愿君之远竖貂、易牙。”公曰：“易牙烹其子以快寡人，尚可疑邪？”对曰：“人之情非不爱其子，其子之忍，又将何有于君！”公曰：“竖貂自宫以近寡人，尚可疑邪？”对曰：“人之情非不爱其身，其身之忍，又将何有于君！”公曰：“诺。”管仲死，尽逐之；而公食不甘，宫不治。居三年，公曰：“仲父不亦过乎！”于是复皆召而反之。明年，公病。竖貂、易牙相与作乱，塞门筑墙不通人。有一妇人逾垣至公所，公曰：“我欲食。”妇人曰：“吾无所得。”又曰：“我欲饮。”妇人曰：“吾无所得。”公曰：“何故？”曰：“竖貂、易牙作乱，故无所得。”公慨然叹曰：“若死者有知，吾何面目见仲父乎！”蒙衣袂而绝乎寿宫；虫流出于户，盖以杨门之扉，三月不葬。庆父，鲁桓公庶子，庄公之兄，通于哀姜。庄公薨，庆父弑其子般及闵公，欲为乱而不克，奔莒。莒人归之，缢于密，鲁乃定。父，音甫。〕上曰：“善！”有诏止，更置酒北宫，引董君从东司马门入；〔未央宫有东阙、北阙，东阙曰苍龙。东司马门，苍龙阙内之司马门也。更，工衡翻。〕赐朔黄金三十斤。董君之宠由是日衰。是后，公主、贵人多逾礼制矣。
⑦上以张汤为太中大夫，与赵禹共定诸律令，务在深文。拘守职之吏，作见知法，吏传相监司。用法益刻自此始。〔苏林曰：拘刻于守职之吏。师古曰：见知人犯法而不举告，谓之故纵。晋志曰：见知而不举劾，各与同罪；失不举劾，以赎论；其不见、不知，不坐也。传，张恋翻。监，古衔翻。〕
⑧八月，螟。〔食心曰螟。〕
⑨是岁，征吏民有明当世之务、习先圣之术者，县次续食，令与计偕。〔师古曰：计者，上计簿使也；郡国每岁遣诣京师上之。偕者，俱也；令所征之人与上计者俱来，而县次给其食。后世讹误，因乘此语，遂谓上计为计偕。阚骃不详，妄为解说，云秦、汉谓诸侯朝使曰计偕。偕，次也。晋代有计偕簿，又改“偕”为“阶”，失之弥远，致误后学。〕
菑川人公孙弘对策曰：“臣闻上古尧、舜之时，不贵爵赏而民劝善，不重刑罚而民不犯，躬率以正而遇民信也；末世贵爵厚赏而民不劝，深刑重罚而奸不止，其上不正，遇民不信也。夫厚赏重刑，未足以劝善而禁非，必信而已矣。是故因能任官，则分职治；去无用之言，则事情得；不作无用之器，则赋敛省；〔治，直吏翻。去，羌吕翻。敛，力赡翻。〕不夺民时，不妨民力，则百姓富；有德者进，无德者退，则朝廷尊；有功者上，无功者下，则群臣逡；〔李奇曰：言有次第也。师古曰：逡，七旬翻。〕罚当罪，则奸邪止，赏当贤，则臣下劝。凡此八者，治之本也。故民者，业之则不争，理得则不怨，有礼则不暴，爱之则亲上，〔师古曰：各得其业，则无争心；各申其理，则无所怨；使之由礼，则无暴慢；子而爱之，则知亲上也。〕此有天下之急者也。礼义者，民之所服也；而赏罚顺之，则民不犯禁矣。
臣闻之：气同则从，声比则应。〔比，频寐翻，音毗，和也。〕今人主和德于上，百姓和合于下，故心和则气和，气和则形和，形和则声和，声和则天地之和应矣。故阴阳和，风雨时，甘露降，五谷登，六畜蕃，〔畜，许又翻。蕃，扶元翻。〕嘉禾兴，朱草生，山不童，泽不涸，此和之至也。”
时对者百余人，太常奏弘第居下。策奏，天子擢弘对为第一，拜为博士，待诏金马门。〔如淳曰：武帝时，相马者东方京作铜马法献之，立马于鲁班门外，更名鲁班门为金马门。三辅黄图曰：金马门，宦者署，武帝得大宛马，以铜铸作，立于署门，因以为名。〕
齐人辕固，年九十余，亦以贤良征。公孙弘仄目而事固，固曰：“公孙子，务正学以言，无曲学以阿世！”诸儒多疾毁固者，固遂以老罢归。
是时，巴、蜀四郡〔四郡，蜀郡、广汉郡、犍为郡、巴郡也。〕凿山通西南夷，千余里戍转相饷。数岁，道不通，士罢饿、离暑湿死者甚众；〔罢，读曰疲。〕西南夷又数反，〔数，所角翻。〕发兵兴搫，费以巨万计而无功。上患之，诏使公孙弘视焉。还奏事，盛毁西南夷无所用，上不听。弘每朝会，〔【章：乙十一行本“会”下有“议”字；孔本同；退斋校同。】朝，直遥翻。〕开陈其端，使人主自择，不肯面折廷争。于是上察其行慎厚，辩论有余，习文法吏事，缘饰以儒术，〔师古曰：譬之于衣，加纯缘也。折，之舌翻。争，读曰诤。行，下孟翻。〕大说之，〔说，读曰悦。〕一岁中迁至左内史。〔考异曰：汉书武纪云：“元光元年五月，诏策贤良，于是董仲舒、公孙弘等出焉。”按弘传：“元光五年，复征贤良文学，菑川国推上弘。”其策文颇与武纪元年策文相类。又云：“一岁中至左内史。”百官表：“元光五年，弘为左内史。”然则弘之再举贤良，不在元光元年明矣。荀纪着于此年“征吏民明当世之务”下。葛洪西京杂记亦云：“弘以元光五年为国士所推上为贤良，”若此续食之诏在八月，则弘不容于今年巳为左内史。盖此诏在今年，不知何月，故班氏系之于年末耳。其策文相类，盖出偶然；或者此策乃弘先举贤良时所对，班氏误以为此年之策。疑未能明，今从汉纪。〕
弘奏事，有不可，不廷辨。常与汲黯请间，〔师古曰：求空隙之暇。〕黯先发之，弘推其后，天子常说，〔说，读曰悦。〕所言皆听，以此日益亲贵。弘尝与公卿约议，至上前，皆倍其约以顺上旨。〔倍，蒲妹翻。〕汲黯廷诘弘曰：“齐人多诈而无情实；始与臣等建此议，今皆倍之，不忠！”上问弘。弘谢曰：“夫知臣者，以臣为忠；不知臣者，以臣为不忠。”上然弘言。左右幸臣每毁弘，上益厚遇之。
元光六年（壬子，公元前一二九年）
①冬，初算商车。〔李奇曰：始税商贾车船，令出算。〕
②大司农郑当时言：“穿渭为渠，下至河，〔渠起长安，旁南山下至河三百余里。〕漕关东粟径易，〔易，以豉翻。〕又可以溉渠下民田万余顷。”春，诏发卒数万人穿渠，如当时策，三岁而通，人以为便。
③匈奴入上谷，杀略吏民。遣车骑将军卫青出上谷，骑将军公孙敖出代，轻车将军公孙贺出云中，骁骑将军李广出雁门，各万骑，击胡关市下。卫青至龙城，〔龙城，匈奴祭天，大会诸部处。〕得胡首虏七百人；公孙贺无所得；公孙敖为胡所败，亡七千骑；李广亦为胡所败。胡生得广，置两马间，络而盛卧，〔败，补迈翻。盛，时征翻。〕行十余里；广佯死，暂腾而上胡儿马上，〔师古曰：腾，跳跃也。上，时掌翻。〕夺其弓，鞭马南驰，遂得脱归。汉下敖、广吏，〔下，遐嫁翻。〕当斩，赎为庶人；唯青赐爵关内侯。青虽出于奴虏，〔青本平阳公主家骑奴。〕然善骑射，材力绝人；遇士大夫以礼，与士卒有恩，众乐为用，有将帅材，〔骑，奇寄翻。乐，音洛。将，即亮翻。帅，所类翻。〕故每出辄有功。天下由此服上之知人。
④夏，大旱；蝗。
⑤六月，上行幸雍。
⑥秋，匈奴数盗边，〔数，所角翻。〕渔阳尤甚。以卫尉韩安国为材官将军，屯渔阳。
元朔元年〔（癸丑、前一二八）应劭曰：朔，苏也。孟轲曰：“后来其苏。”苏，息也；言万民品物大繁息也。师古曰：朔，犹始也；言更为初始也。苏息之息，非息生义，应说失之。〕
①冬，十一月，诏曰：“朕深诏执事，兴廉，举孝，庶几成风，绍休圣绪。〔师古曰：休，美也；绪，业也：言绍先圣之休绪也。几，居衣翻。〕夫十室之邑，必有忠信；三人并行，厥有我师。〔论语曰：十室之邑，必有忠信如丘者焉。又曰：三人行，必有我师焉。〕今或至阖郡而不荐一人，〔师古曰：阖，闭也；总一郡之中，故曰阖。〕是化不下究，而积行之君子壅于上闻也。〔师古曰：究，竟也；言见壅遏，不得闻达于天子也。行，下孟翻。〕且进贤受上赏，蔽贤蒙显戮，古之道也。其议二千石不举者〔【章：孔本“者”作“孝”。】〕者罪！”有司奏：“不举孝，不奉诏，当以不敬论；〔张晏曰：谓其不勤求士报国。〕不察廉，不胜任也，当免。”〔张晏曰：二千石当率身化下；今亲宰牧而无贤人，为不胜任也。胜，音升。〕奏可。
②十二月，江都易王非薨。〔非，景帝子，前二年，封汝南；三年，徙江都。〕
③皇子据生，卫夫人之子也。〔是为戾太子。考异曰：汉书武五子传赞曰：“建元六年春，戾太子生。”外戚传：“卫皇后，元朔元年生男据。”按枚皋传云：“武帝春秋二十九乃有皇子。”与外戚传合。盖赞语因蚩尤之旗致此误，亦犹五星聚在秦二世末年，误为汉元年也。〕三月，甲子，立卫夫人为皇后，赦天下。
④秋，匈奴二万骑入汉，杀辽西太守，略二千余人，围韩安国壁；又入渔阳、雁门，各杀略千余人。安国益东徙，屯北平；数月病死。〔考异曰：安国死在明年，于此终言之。〕天子乃复召李广，拜为右北平太守。匈奴号曰“汉之飞将军”，避之，数岁不敢入右北平。
⑤车骑将军卫青将三万骑出雁门，将军李息出代；青斩首虏数千人。
⑥东夷薉君南闾等共〔【章：乙十一行本“共”作“口”；孔本同，熊校同。】〕二十八万人降，为苍海郡；〔服虔曰：薉貊在辰韩之北，高丽、沃沮之南，东穷大海。师古曰：南闾，薉君名。食货志：彭吴开道通薉貊、朝鲜，置沧海郡。陈寿夫余传：魏时，夫余库有玉璧、圭瓒，传世以为宝。耆老言先代所赐，其印文言“濊王之印”。国有故城名濊城，盖本濊貊之地。又濊传云：武帝灭朝鲜，置乐浪郡，自单单大岭以西属乐浪，自岭以东七县，都尉主之，皆以濊为民，今不耐濊，皆其种也。班志，乐浪东部都尉治不耐县。薉，音濊。降，户江翻。考异曰：史记平准书曰：彭吴贾灭朝鲜，置苍海之郡。按：灭朝鲜，置苍海，两事也，不知何者出贾之谋。〕人徒之费，拟于南夷，燕、齐之间，靡然骚动。
⑦是岁，鲁共王余、长沙定王发皆薨。〔二王皆景帝子：余以前二年受封淮阳，三年，徙鲁，发亦以前二年受封长沙。〕
⑧临菑人主父偃、〔赵武灵王自号主父，支庶因以为氏。〕严安，无终人徐乐，〔班志，无终县属右北平郡，春秋无终子之国。〕皆上书言事。
始，偃游齐、燕、赵，皆莫能厚遇，诸生相与排摈不容；家贫，假贷无所得，乃西入关上书阙下，朝奏，暮召入。所言九事，其八事为律令，一事谏伐匈奴，其辞曰：““司马法曰：『国虽大，好战必亡；天下虽平，忘战必危。』〔师古曰：司马穰苴善用兵，着书言兵法，谓之司马法。一说：司马，古主兵之官，有军陈用师之法。余据史记，齐威王使大夫追论古者司马兵法而附穰苴于其中，因号司马穰苴兵法。好，呼到翻。〕夫怒者逆德也，兵者凶器也，争者末节也。夫务战胜，穷武事者，未有不悔者也。
昔秦皇帝并吞战国，务胜不休，欲攻匈奴。李斯谏曰：『不可。夫匈奴，无城郭之居，委积之守，〔委，于伪翻。积，子智翻。委积者，仓廪之藏也。郑氏曰：少曰委，多曰积。〕迁徙鸟举，难得而制也。轻兵深入，粮食必绝；踵粮以行，重不及事。得其地，不足以为利也；得其民，不可调而守也；〔李奇曰：不可和调也。〕胜必杀之，非民父母也；靡敝中国，〔师古曰：靡，散也，音縻。〕快心匈奴，非长策也。』秦皇帝不听，遂使蒙恬将兵攻胡，辟地千里，〔辟，读曰辟。〕以河为境。地固沮泽、咸卤，不生五谷。〔沮，将预翻。五谷，黍、稷、菽、麦、稻；或曰：黍、稷、秫、稻、粱。〕然后发天下丁男以守北河，〔河水迳安定、北地、朔方界，皆北流；至高阙，始屈而东流；过云中桢陵县，又屈而南流。故朔方、云中之北，谓之北河。杜佑曰：卫青渡西河至高阙破匈奴，河自今灵武郡之西南便北流，千余里，过九原郡乃东流。时帝都在秦，所谓西河，疑是此处；其高阙当在河之西也。史记，赵武灵王筑长城，自代并阴山，下至高阙，则与汉书符矣。其河自九原东流千里，在京师直北，汉史即云“北河”，斯则西河之侧者。〕暴兵露师十有余年，死者不可胜数，〔胜，音升。〕终不能逾河而北，是岂人众不足，兵革不备哉？其势不可也。又使天下蜚刍、挽粟，〔师古曰：运载刍槁，令其疾至，故曰飞刍。挽，谓引车船也。〕起于东腄、琅邪负海之郡，转输北河，率三十钟而致一石。〔“东腄”，汉书作“黄腄”。师古曰：黄、腄二县并在东莱。言自东莱及琅邪缘海诸郡皆令转输至北河。六斛四斗为钟，计其道路所费，凡用一百九十二斛，乃得一石至。杜佑曰：腄，即今文登县。腄，直睡翻，又音谁。〕男子疾耕，不足于粮饷，女子纺绩，不足于帷幕，百姓靡敝，〔靡，美为翻。〕孤寡老弱不能相养，道路死者相望，盖天下始畔秦也。
及至高皇帝，定天下，略地于边，闻匈奴聚于代谷之外而欲击之。御史成进谏曰：『不可。夫匈奴之性，兽聚而鸟散，从之如奴搏影。〔师古曰：搏，击也。搏人之阴影，言不可得。余谓影随物而生者也，存灭不常，难得而搏之。〕今以陛下盛德攻匈奴，臣窃危之。』高帝不听，遂北至于代谷，果有平城之围。高皇帝盖悔之甚，乃使刘敬往结和亲之约，〔事见高帝纪。〕然后天下忘干戈之事。
夫匈奴难得而制，非一世也；行盗侵驱，〔师古曰：来侵边竟而驱掠人畜也。〕所以为业也，天性固然。上及虞、夏、殷、周，固弗程督，〔师古曰：程，课也；督，视责也。〕禽兽畜之，〔畜，许六翻。〕不属为人。夫上不观虞、夏、殷、周之统，而下循近世之失，此臣之所大忧，百姓之所疾苦也。”
严安上书曰：“今天下人民，用财侈靡，车马、衣裘、宫室，皆竞修饰，调五声使有节族，〔苏林曰：族，音奏。师古曰：节，止也。奏，准也。〕杂五色使有文章，重五味方丈于前，以观欲天下。〔孟康曰：观，犹显也。师古曰：显示之，使其慕欲也。重，直龙翻。观，古玩翻。〕彼民之情，见美则愿之，是教民以侈也；侈而无节，则不可赡，民离本而徼末矣。〔师古曰：赡，足也。离，力智翻。徼，要求也，于尧翻。〕末不可徒得，故搢绅者不惮为诈，带剑者夸杀人以矫夺，〔师古曰：夸，大也，竞也。矫，伪也。〕而世不知愧，是以犯法者众。臣愿为民制度以防其淫，使贫富不相耀以和其心；心志定，则盗贼消，刑罚少，阴阳和，万物蕃也。〔师古曰：蕃，扶元翻，多也。〕昔秦王意广心逸，欲威海外，使蒙恬将兵以北攻胡，又使尉屠睢将楼船之士以攻越。〔睢，音虽。〕当是时，秦祸北构于胡，南挂于越，〔师古曰：挂，县也。〕宿兵于无用之地，进而不得退。行十余年，丁男被甲，丁女转输，苦不聊生，自经于道树，〔自经，缢也。〕死者相望。及秦皇帝崩，天下大畔，灭世绝祀，穷兵之祸也。故周失之弱，秦失之强，不变之患也。今徇西〔【章：乙十一行本“西”作“南”；孔本同；退斋校同。】〕夷，朝夜郎，降羌、僰，略薉州，〔朝，直遥翻。降，户江翻。僰，蒲北翻。薉，音秽。〕建城邑，深入匈奴，燔其龙城，议者美之；此人臣之利，非天下之长策也。”
徐乐上书曰：“臣闻天下之患，在于土崩，不在瓦解，古今一也。
  </div>
  <div class="pagination">
   <a href="资治通鉴注_page17.html">
    上一页
   </a>
   <span>
    ...
   </span>
   <a href="资治通鉴注_page13.html">
    13
   </a>
   <a href="资治通鉴注_page14.html">
    14
   </a>
   <a href="资治通鉴注_page15.html">
    15
   </a>
   <a href="资治通鉴注_page16.html">
    16
   </a>
   <a href="资治通鉴注_page17.html">
    17
   </a>
   <span class="current-page">
    18
   </span>
   <a href="资治通鉴注_page19.html">
    19
   </a>
   <a href="资治通鉴注_page20.html">
    20
   </a>
   <a href="资治通鉴注_page21.html">
    21
   </a>
   <a href="资治通鉴注_page22.html">
    22
   </a>
   <a href="资治通鉴注_page23.html">
    23
   </a>
   <span>
    ...
   </span>
   <a href="资治通鉴注_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
