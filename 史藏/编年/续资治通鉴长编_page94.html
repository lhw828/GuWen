<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 94 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 94 页/共 607 页</h1>
    <div class="content">　　【一四】愿且令主判南省闲司「愿」字原脱，据宋本、宋撮要本补。
　　【一五】官属离析「官」原作「事」，据阁本、活字本及宋会要蕃夷二七之四改。
　　【一六】乃诏策等抚安之「乃」原作「力」，据宋会要蕃夷四之二七改。
　　【一七】流亳州「亳州」原作「毫州」，据阁本及宋会要方域一六之二改。
　　【一八】益部重地「益部」原作「益郡」，据宋本、宋撮要本、阁本及长编纪事本末卷二一不强任大臣改。按益部之称，盖源于汉之益州刺使部也，「部」、「郡」以形近致误。
　　【一九】且沮准澶渊之功「准」字原脱，据宋本、宋撮要本补。
　　【二○】凡车驾临问「问」原作「门」，据宋本、宋撮要本、阁本改。
　　【二一】诏诸州职田止得召客户佃莳「止」原作「上」，据宋会要职官五八之三改。
　　【二二】诏悉与之「诏」字原脱，据宋本及长编纪事本末卷二二种放出处补。
　　【二三】食野菜荞□而已「荞□」原作「乔□」，据宋本、宋撮要本及上引长编纪事本末改。
　　【二四】与诸宫调皆协「皆」原作「百」，据阁本及通考卷一三○乐考、宋史卷一二六乐志改。
　　【二五】诸王府侍讲孙奭转对「诸」原作「诏」，据阁本、活字本改。
　　【二六】且解州两池盐不复行矣「池」原作「地」，据阁本及宋会要食货二三之二九改。按宋时颗盐出于解州安邑、解县两池，此处作「池」为是。
续资治通鉴长编
卷六十四
卷六十四
　　起讫时间 起真宗景德三年九月尽是年十二月
　　卷　　名 续资治通鉴长编卷六十四
　　帝　　号 宋真宗
　　年　　号 景德三年（丙午，1006）
　　全　　文
　　九月庚子朔，斩殿直、泗州巡检王文用。文用捕获劫贼，受贼父赂，遂以其父为反告，上于本州岛。既而虑其事败，乃迭喧所部将校，谋为剽劫。鞫之得实，罪当绞，特斩焉。又黜其父右领军卫大将军、会州刺史谦为忠正节度副使，不署州事。上视款，见文用才二十岁，未尝更事，因诏三班院，自今使臣年及三十累经勾当者，乃得选充监押、巡检。
　　有司言莱芜监大叔等冶铁数不登，诏废之。
　　大理寺言定禁军逃亡条，其下等禁军，月给酱菜钱满二百，随军壕寨而亡命者，请如禁军例决遣，自余悉准□军。上曰：「俸少而法重，是深文也。」令自今下等禁军差为壕寨者，并增俸及三百，有犯论如法，余从所奏。
　　癸卯，向敏中、张崇贵等，言赵德明累表归顺，词意精确，望降诏慰谕，从之。
　　鄜延副都部署石普言，夏州请盟，朝廷加以恩制，望不授押蕃落使。上曰：「是蕃部旧职，不可去也。然普意亦有可采，宜令止兼管内押蕃落使。」
　　己酉，诏：「闻陕西缘边州军，游惰之民，聚而蒱博，急则为盗，恣扰乡闾。宜令所在申明旧诏，严行禁止。」
　　庚戌，诏以稼穑屡登，机务多暇，自今髃臣不妨职事，并听游宴，御史勿得纠察。上巳、二社、端午、重阳并旬时休务一日，祁寒、盛暑、大雨雪议放朝。着于令。
　　知镇戎军曹玮言，伊普才迭三族首领率其属来归，欲发兵应接。上以德明输贡效款，议加朝命，乃诏玮等如旧系熟户，则依例安置，自余勿为发兵。
　　上谓辅臣曰：「明德皇后园陵顿递，如闻所司广有须索，颇扰于人。」乃诏内侍取宫掖及诸王院一行人数付御□、翰林、仪鸾司，除本司祗备外，所须什物，画一以闻，即诏州县供给。仍谕所至非有宣敕，不得应副，揭榜以示民。
　　壬子，诏：「民以书籍赴缘边榷场博易者，自非九经书疏，悉禁之。违者案罪，其书没官。」
　　癸丑，鄜延路部署言：「得赵德明牒，请蕃部指挥使色木结皆以等还本道。今色木结皆以见属府州，计其归投在德明誓表前，请诏府州具证验事状以谕德明。」从之。
　　丙辰，御崇政殿亲试贤良方正直言极谏，光禄寺丞钱易、广德军判官石待问并入第四等，以易为秘书丞，待问为殿中丞。待问，眉山人也。
　　上谓辅臣曰：「今封疆宁谧，气序均调，所谓人情和天道顺也。」王旦等曰：「陛下虚心求治，屈己为民，远裔怀徕，岁丰人乐，此太平之应也。」咸再拜称贺。上曰：「亦卿等之功也。朕观古今事，若君臣道合，上下同心，何忧不治。今四方无虞，卿等宜谨守经制，审于出令耳。又州郡守臣，尤须遴择，近日亦颇有公勤干事者，多以细故与僚属不和，因之害政，况凡近无识，好居人上者，安能每事循理哉？」因言刘廷翰典禁军，为上将而不事贵势，步武内庭如一小校，尝入皇城门，阍者不识而拒之，廷翰即由他门入，终亦不言。
　　戊午，诏选使臣二员为长城口巡检，各给兵百人，分道巡逻。以边民多赍禁物及盗贩北界马故也。（会要在四年九月。）
　　上闻河北官吏市民物，给直不当价，令转运使以前诏揭榜戒之。
　　辛酉，诏缘黄河肄役兵匠，自今除月廪外，别给口粮。
　　甲子，令京城税炭场，自今抽税特减十之三。
　　诏于诸陵置朝拜行事官斋宫。
　　乙丑，诏释西南纳质戎人。先是，诸蕃有抄劫为恶尝经科断者，恐异时复叛，故收其子弟为质，乃有禁锢终身者，上悯而纵之，族党感恩，皆稽颡自誓不为边患。
　　上封者言州郡官吏忿争，例止移任，故好竞者不能悛革。乃诏自今并遣使按劾，区辨枉直，以行惩戒。
　　雄州团练使何承矩，以老疾累表求解边任。上令自择其代，承矩荐安抚副使李允则。丙寅，即命允则知雄州，兼安抚使，改授承矩齐州团练使，便道之任。承矩至齐州才七日，卒。缘边洎涿、易州民闻承矩卒，皆挥涕，有相率诣雄州发哀饭僧者。承矩习熟戎事，有方略，能绥抚异俗。其后北使至者，言敌人皆畏服承矩之名。尤好儒学，宾礼贤士大夫。尝知潭州，李沆、王旦实为佐属，承矩器以公辅，待之绝厚。（实录承矩传云：承矩晚年自恃其劳，朝廷每举大礼，辄奏边警，以冀姑息，时议短之。按承矩死时年六十一，所谓晚年当是五十以后也。自咸平元年至景德三年，真宗凡三举郊礼，承矩辄奏边警，其此时乎？然承矩首建榷场之议，常欲朝廷怀和北戎，恐实录所载未必可信也。正史传已削去，今亦不取。承矩独有出混泥城不能深入，非诏书意，时议所短，或指是役【一】，而实录误以为奏边警冀姑息耳。当考。）
　　诏北界盗贼亡命至缘边州、军者，所在即捕送之。时有盗贼亡入北界，彼即擒付边将故也。
　　丁卯，鄜延钤辖张崇贵入奏赵德明遣牙校刘仁勖来进誓表，请藏盟府，且言保吉临终谓之曰：「尔当倾心内属，如一两表未蒙听纳，但连表上祈，得请而已。」又言所乞回图及放青盐之禁，虽宣命未许，然誓立功效，冀为异日赏典也。上赐诏嘉銟焉。
　　知秦州杨怀忠言【二】，野儿和尚族蕃落尤大，能礏朝命，凡诸族为寇盗者，辄遏绝之，请加旌别。诏补三寨都首领【三】。
　　张崇贵久在延州，善识蕃人情伪，西人畏服。凡德明有所论述及境上交侵，必先付崇贵裁制。先是，夏州趋边有二路，己巳，诏缘边诸州无得承接夏州章奏移牒，并令纳于延州，其遣使往来，亦勿取他州，以崇贵故也。
　　冬十月庚午朔，以赵德明为定难节度使，封西平王，给俸如内地。又录德明誓表，令渭州遣人赍至西凉府，晓谕诸蕃转告甘、沙首领。
　　辛未，以六宅使、銟州刺史、内侍省右班都知张崇贵为皇城使、诚州团练使、内侍省左右班都知，赏其功也。
　　甲戌，赵德明上言：「臣所管蕃部近日不住归镇戎军，盖曹玮等招纳未已。缘臣已受朝命，乞赐晓谕。」诏以德明誓表篃谕边臣。
　　乙亥，以太常博士王曙为契丹国主生辰使，内殿崇班、合门祗候高维忠【四】副之。户部员外郎、直集贤院利瓦伊为国母正旦使，崇仪使、雅州刺史张利涉副之。太常博士段晔为国主正旦使【五】，如京副使孙正辞副之。维等使还，言契丹主见汉使强服衣冠，事已，即幅巾杂蕃骑出射猎矣。官属随帐，皆自办器械糗粮。始，孙仅使时，所过官属路左献酒【六】，及维至则已变改，然而遇汉使益厚。又言蕃法极严，罪死者必屠割惨毒，其主尝云契丹乃禽兽，非同汉人可以文法治也。（孙正辞，未见。）
　　丁丑，以内侍左右班都知张崇贵为赵德明旌节官告使，太常博士赵湘副之。赐德明袭衣、金带、金鞍勒马、银万两、绢万匹、钱二万贯、茶二万斤。
　　己卯，上曰：「昨园陵修奉已来，朕虑掌事者因缘扰民，屡降条约。如闻郑州顿递，所索名件至多，寻令取到文字，乃转运司所差忠武节度推官杜保，又潜配民户，令供折米、芜荑、白沙糖、生鱼、荜拨等。且外方州县，安能尽备此物？况宫闱及诸王院方奉灵驾，亦何暇有此呼索？官吏不体朝旨，以百姓为念，可劾其罪，仍揭榜令民不得应副。」
　　辛巳，诏西边州军，德明已受朝命，缘边屯戍量留步兵，余悉分屯河中府、鄜州、永兴军，以就刍粟。
　　知雄州李允则言：「两地供输民或馈羊酒，拒之则边人以为疑，欲受而答以茶彩，设饮食以接其意。」可之。
　　癸未，河北转运使卢琬，言契丹诸族酋长欲缘界河放猎，及借西山草地打围。上曰：「契丹誓约甚明，未尝踰越，此必传者误耳。」乃诏缘边州，如果有此，则移牒北境，请依誓约。既而边表言诸族出畋，屡遣人诫部下无得越境，今已北去。
　　延州向敏中等，言赵德明遣人致书，以驼马土物送遗。诏令复书，以礼物答之。
　　先是，龙图阁待制陈彭年言：「伏见司天定明德皇后灵驾发引，用十月十六日甲时，陛下将以其日未明临奠。窃寻历代以至圣朝园陵之义，未有宵启九门，远赴郊野。伏望谨岩墙之制，遏霜露之悲，申命礼官议从宜之制。或先事一日酌奠于攒宫，或既发平明奉辞于别次，虽屈至性，深协舆情。」于是，改用丙时。
　　癸酉，上诣攒宫酌献。甲申，又诣攒宫。乙酉，发引，上复诣攒宫，自外次易素服行启奠、遣奠之礼，号慕哽咽，出外次望灵驾稍远，乃还宫。自是月壬申至戊戌，皆不视朝，及吉仗还，又废朝。
　　丁亥，遣中使驰驿诏园陵顿递使，令所至以郓王、安王、周王丧就东西序设次，仍画图示之。先是，所司备顿置灵驾，所次并设三王幄殿，皆位南向。上闻之大骇，以其失尊卑之别，遂有是命。大礼使王旦等上表谢罪，诏答谕之。
　　庚寅，复置解州通判一员。旧制，州不及万户者省其通判，此时州户盈万数。盐池累岁苦积水，盐不成，殿中丞范航使还，具奏其事，乃复置焉。（范航，未见。）
　　壬辰，赐自京至永安诸陵西京役卒钱，令遇风雪休息之。
　　癸巳，枢密院言：「访闻镇、定都钤辖田敏在任多所交游，不甚谨饬，欲令转运司察之以闻。」上曰：「敏北人也，以其熟边鄙事，麤有武勇，使之捍寇，颇亦宣力。若责以端□，固非所长，且加之伺察，宁不忧惧？今彼路戍兵既减，主将亦多，可召令归京。」
　　初，右谏议大夫、知杭州薛映临决锋锐，州无留事。时起居舍人、直史馆姚铉为转运使，亦隽爽尚气，檄属州当直司毋得辄断徒以上罪。映即奏：「徒流杖笞，自有科条，苟情状明白，何须系狱，以累和气？请诏天下，凡徒流罪人，于长吏前对辨无异【七】，听遣决之。」朝廷既施用其言，铉与映滋不协。映遂发铉纳部内女口，鬻鈆器多取其直，广市绫罗不输税，占留州胥，在司擅增修廨宇。上遣御史台推勘官储拱劾铉得实，法寺议罪当夺一官，特诏除名，为连州文学。拱亦奏映尝召人取告铉状，坐赎铜九斤，特释之。因下诏以戒诸路转运使。（储拱，未见。）
　　丁酉，葬明德皇后于永熙陵。
　　内殿崇班谢德权提辖三司衙司，德权设条制，均其差使。有大将隶内侍主藏，内侍为奏留，规免烦重之役，德权携奏白上，极言其侥幸。上嘉德权有守，又命提总京城四排岸，领护汴河，兼督辇运。先是，岁役浚河夫三十万，而主者因循，堤防不固，但挑沙拥岸趾，或河水泛溢，即中流复淤矣。德权须以沙尽至土为限，弃沙堤外，遣三班使者分地以主其役。又为大锥以试筑堤之虚实，或引锥可入者，即坐所辖官吏，多被谴免者。植树数十万以固堤岸。又建议废京师铸钱监，他功利多所经画云。（德权提辖衙司，不知何时，据会要水运门，此年十月，德权以提举纲运，建议令形势船倒樯【八】，今虽不载此事，因附见此月。）
　　十一月庚子朔，诏减河北河东陕西诸州指挥使、使臣，以边防无事故也。
　　癸卯，知镇戎军曹玮，言环州先叛去蕃官苏尚娘复求归附。诏报玮曰：「苏尚娘反复无定，不可纳也。若本军招诱而至，德明必以为词，又恐狙诈以误边。可谕以德明既纳款，皆王土也，但复旧居，不须更迁内地。」
　　邠宁环庆都部署孙全照请令张崇贵严戒德明，自今蕃部归投诸州者，无得入境追逐。上曰：「德明族帐继有归投者，德明虽遣追逐，未尝敢入境也。若从全照所奏，恐致危疑。」乃谕全照，如德明果遣骑入境，则具以闻。（会要载此事于十一月四日癸卯也，故附曹玮奏后。）
　　乙巳，诏应明德皇后园陵缘路置顿递，复来年夏租，陵所工役人并优赐之。
　　增陵州陵井监工役人月给钱米，闻其劳苦故也。
　　先是，工部郎中陈若拙接伴契丹贺正旦使，若拙谈词鄙近，丙午，命太子中允、直集贤院孙仅代之。若拙多诞妄，寡学术，虽以第三人及第，然素无文【九】。旧语第三人及第号「榜眼」，因目若拙为「瞎榜」。
　　诏入契丹使从人不过百人。上以使臣奉命外境，虑其事体不一，每遣使即诏有司谕以近例，俾其遵守，无辄改易。其书题有文词者，皆枢密院送学士院看详，必中礼乃用之。
　　阎承翰等言：「朝廷遣赐契丹国信，其使副随从兵士，已差马军员寮一人部辖，望更令使臣同共管句。」上曰：「若更差使臣，则本国恐难为礼。」但令增差军员。
　　上又谓辅臣曰：「使契丹者要在谨重寡言，委之达王命而已。且朝廷用人不可求备，凡遣使者朕每戒谕当谨礼容。盖中朝礼法所出，将命出疆，觽所瞻仰，稍复违失，即致嗤诮，况彼所遣使来奉中朝，皆能谨恪邪。自今遣使，卿等宜各以朕意晓之。」
　　赵德明遣使贡御马二十五匹、散马七百匹、驼三百头，以谢朝命。
　　丁未，诏应以历代帝王画像列街衢以聚人者，并禁止之。
　　庚戌，徙知永兴军府、永清节度使周莹为邠宁环庆都部署，东上合门使、邠宁环庆都部署孙全照为四方馆使、知永兴军府。先是，诏减西鄙戍兵令屯近地，全照以边防不可无备，未即奉诏。上曰：「全照是好勇多言者，德明使已至阙，复何虑焉！」故使莹代之。
　　又以知镇戎军曹玮久在边城，颇着劳效，欲迁其秩，乃召令赴阙。
　　西蜀戍卒岁满当代，议者以为遣高年则缓急误事，发精锐则险远之地难于防辖。枢密院言陕西振武乡兵，各有资产，今西鄙无事，可遣代戍，诏从之。
　　令两京、诸州道释得度十人者，特放一人，不及者每院与一人，取系籍居止者度之，勿试经业。诏以方资善利，用广化枢故也。
　　壬子，枢密院言：「诸州所买蕃马，给价渐多，盖缘边臣各冀增数以为课绩。方今戎事已息，监牧渐蕃，亦宜常为节制。欲遣使劾其增置之罪以闻。」从之。
　　甲寅，令河北诸州罢募振武军士，有愿投军籍者，部送上京隶虎翼。
　　乙卯，以宫苑使、恩州刺史秦翰为皇城使、入内内侍省都知。翰久在西边，宣力勤荩，故特置是职以宠异焉。（此据翰本传，实录但载为皇城使。）
　　戊午，三司请以陕、孟、汝三州正税刍粮输送西路，给朝陵之用，诏不许，但令取给畿县。
　　己未，上谓辅臣曰：「执政之地，百僚具瞻，品藻拟伦，当务公共，轻诺寡信【一○】，怨是用长，不可不戒也。寇准之居相位，多致人言，岂不由此？」冯拯曰：「吕蒙正尝云：『准轻脱好取声誉，不可不察。』」上因言：「蒙正性淳厚。李沆温和寡言，尝廷议政事，而向敏中独无言【一一】，沆乃曰：『敏中素同此议【一二】，何得对上缄默？』亦足见沆之纯诚也。」
　　庚申，赵德明又遣使来贡。
　　诏：「每宣敕下诸路相度会问公事，多是稽留，不即结绝，致烦催促。况稽留制书，律有明禁，当谕转运使告示，自今凡受宣敕，并须当日内施，限律限内结绝。若别须会问的实，限内未了者，亦须于限满日具事由奏裁。如敢依前稽缓，官吏并当勘劾，依律科罪。仍委中书门下、枢密院置簿提举。」
　　丁卯，契丹遣使左监门卫将军耶律阿括、启圣军节度使耶律尧宁、副使太常少卿石用中、秘书少监马保佐来贺承天节。阿古有疾，不能入见，上遣医官诊视之。因谓辅臣曰：「所遣医官，但令诊视。合和药饵，当使自为之。彼虽得药即饵，以示相信，然他时或有不可疗者，则于事无便。自今朝廷遣使，宜以医官随行，彼亦必与医同至也。」
　　十二月己巳朔，高、溪州蛮酋一百六人来贡。
　　甲戌，舒王元偁上言：「妻之近属卢澄素，乞授京秩。」上曰：「闻澄素非士流，恐涉物议。」不许。
　　己卯，知保州赵彬请于州城东北，更广屯田，以图来献。上曰：「北方既和，边封撤警，当劝课农民，咸使乐业，不用侵占畎亩，妨其垦殖也。」
　　上之幸大名也，祷于河，有应。及驻跸澶渊，戎骑在郊，而河流不冰，敌人髣□若见阴兵助战。于是，令澶州河南置河渎庙，春秋致祭。
　　西京父老再诣阙，请车驾朝陵毕临幸，召见慰劳，赐物有差。
　　辛巳，置怀远驿于汴河北，以待诸蕃客使。
　　壬午，龙图阁待制陈彭年上言：「伏睹诏书，来年正月三日上辛祈谷于昊天上帝，至十日始立春。谨按礼记月令：『天子以元日祈谷于上帝。』注云：『为上辛祈谷，郊祀昊天上帝。』春秋传曰：『启蛰而郊，郊而后耕。』盖春气初至，农事方兴，郊祀昊天，以祈嘉谷，故当在建寅之月，迎春之后矣。自晋泰始二年始用上辛，不择立春之先后。齐永明元年立春前郊，议者欲迁日，王俭启云：『宋景平元年、元嘉六年并立春前郊。』遂不迁日。其后，□操之又云：『应在立春前【一三】。』然则左氏所记『启蛰而郊』，乃三代彝章，王俭启『郊在春前』乃后世变礼。来年正月十日立春，三日上辛祈谷，斯则袭王俭之末议，违左氏之明文，理有未安，事当复古。伏望宪章三代，取则六经，当以正月立春之后上辛行祈谷之祀【一四】。」从之。因诏有司详定诸祠祭事。
　　其后有司言：「按月令：『立夏之日，天子迎夏于南郊。』注云：『迎夏，为祀赤帝于南郊。』又云：『是月也，大雩。』注云：『春秋传云：龙见而雩。谓建巳之月，阳气盛而常旱，万物待雨而长，故祭天以祈雨。龙星谓角、亢也，立夏后昏见于东方。』又按五礼精义云：『自周以来，岁星差度，今之龙见或在五月。』以祈甘雨，于时已晚，但四月上旬卜日。今则惟用改朔，不待得节，祭于立夏之前，违兹旧礼之意。苟或龙见于仲夏之时，雩祀于季春之节【一五】，相去辽阔，于礼未周。欲请自今于立夏后卜日，如立夏在三月，则待改朔，庶节气协于纯阳，典礼符于旧史。又按月令云：『季秋之月，乃令冢宰农事备收藏，帝籍之收于神仓。是月也，大飨帝。』此则季秋之月，农事既终，大飨明堂，报兹嘉谷，或犹未得节，尚当建酉，因而卜日，有属先时。欲望自今并过寒露，或寒露在八月，则至九月乃卜【一六】。自余诸祠祭，皆协礼令，无所改易。」奏可。
　　畼铎督遣使来贡。
　　甲申，诣普安院谒元德皇太后圣容。
　　丙戌，泾原仪渭都钤辖秦翰等，言当宗族蕃部叶额实客通，望依龛谷、懒家族首领便嘱等例，月赐俸料。上曰：「无功受禄，何所旌别？」诏翰自今有立功者，条具以闻，乃给俸料。
　　戊子，诏牛羊司畜有孳乳者，放牧勿杀。
</div>
    <div class="pagination">
<a href="续资治通鉴长编_page93.html">上一页</a><span>...</span><a href="续资治通鉴长编_page89.html">89</a><a href="续资治通鉴长编_page90.html">90</a><a href="续资治通鉴长编_page91.html">91</a><a href="续资治通鉴长编_page92.html">92</a><a href="续资治通鉴长编_page93.html">93</a><span class="current-page">94</span><a href="续资治通鉴长编_page95.html">95</a><a href="续资治通鉴长编_page96.html">96</a><a href="续资治通鉴长编_page97.html">97</a><a href="续资治通鉴长编_page98.html">98</a><a href="续资治通鉴长编_page99.html">99</a><span>...</span><a href="续资治通鉴长编_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
