<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 68 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 68 页/共 334 页
  </h1>
  <div class="content">
   衮闻之，大惊惧，责让文学曰：「修身自守，常人之行耳，〔行，下孟翻。〕而诸君乃以上闻，是适所以增其负累也。〔累，力瑞翻。〕且如有善，何患不闻，而遽共如是，是非所以为益也。」〔衮之言，汉北海王睦之故智也。〕
癸亥，帝还许昌。
⑩五月，以江南八郡为荆州，江北诸郡为郢州。〔既以孙权为荆州牧，统江南八郡，故以江北诸郡置郢州，吴自立，则郢州废矣。
汉人自巫建平连营至夷陵界，〔水经注，巫峡首尾一百六十里。巫县属建平郡，则巫峡正在建平郡界，至夷陵则为宜都郡界。然孙休永安三年始分宜都立建平郡，此时未有建平也，史追书耳。杜佑曰：吴建平，今巴东郡。〕立数十屯，以冯习为大督，张南为前部督，自正月与吴相拒，至六月不决。汉主遣吴班将数千人于平地立营，吴将帅皆欲击之，陆逊曰：「此必有谲，且观之。」〔谲，古穴翻。〕汉主知其计不行，乃引伏兵八千从谷中出，逊曰：「所以不听诸君击班者，揣之必有巧故也。」〔揣，初委翻。〕逊上疏于吴王曰：「夷陵要害，国之关限，〔自三峡下九陵，连山迭嶂，江行其中，回旋湍激。至西陵峡口，始漫为平流。夷陵正当峡口，故以为吴之关限。〕虽为易得，亦复易失。〔易，以豉翻。复，扶又翻；下同。〕失之，非徒损一郡之地，荆州可忧，今日争之，当令必谐。备干天常，不守窟穴而敢自送，臣虽不材，凭奉威灵，以顺讨逆，破坏在近，无可忧者。臣初嫌之水陆俱进，今反舍船就步，处处结营，察其布置，必无他变。伏愿至尊高枕，不以为念也。」〔枕，职任翻。〕
闰月，逊将进攻汉军，诸将并曰：「攻备当在初，今乃令入五六百里，相守经七八月，其诸要害皆已固守，击之必无利矣。」逊曰：「备是猾虏，更尝事多，〔更，工衡翻。〕其军始集，思虑精专，未可干也。今住已久，不得我便，兵疲意沮，计不复生。掎角此寇，〔左传：晋人角之，诸戎掎之。角者，当前与之角；掎者，从后掎其足也。沮，在吕翻。掎，居蚁翻。〕正在今日。」乃先攻一营，不利，诸将皆曰：「空杀兵耳！」逊曰：「吾已晓破之之术。」乃敕各持一把茅，以火攻，拔之；一尔势成，〔言一拔营之顷，而兵之胜势成也。一尔，犹言一如此也。〕通率诸军，同时俱攻，斩张南、冯习及胡王沙摩柯等首，破其四十余营。汉将杜路、刘宁等穷逼请降。〔降，户江翻；下同。〕
汉主升马鞍山，〔今峡州九陵县有马鞍山。〕陈兵自绕，逊督促诸军，四面蹙之，土崩瓦解，死者万数。汉主夜遁，驿人自担烧铙铠断后，仅得入白帝城，〔汉主初连兵入夷陵界，沿路置驿，以达于白帝。及兵败，诸军溃散，惟驿人自担所弃铙铠，烧之于隘以断后，仅得脱也。据水经注：烧铠断道处，地名石门，在秭归县西。杜佑曰：归州巴东县有石门山，刘备断道处。铙，尼交翻，如铃，无舌而有秉。周礼，以金铙止鼓。军中所用也。断，丁管翻。〕其舟船、器械，水、步军资，一时略尽，尸骸塞江而下。〔塞，悉则翻。〕汉主大凓恚曰：「吾乃为陆逊所折辱，岂非天耶！」〔依险行兵，敌扼其冲，情见势屈；敌乘其懈，至于失师，此非天也。〕将军义阳傅肜为后殿，〔魏文帝分南阳郡立义阳郡，又立义阳县属焉。此在肜入蜀之后，史追书也。肜，余中翻。殿，丁练翻。〕兵众尽死，肜气益烈。吴人谕之使降，肜骂曰：「吴狗，安有汉将军而降者！」遂死之。从事祭酒程畿泝江而退，〔从事祭酒，诸从事之长也。〕众曰：「后追将至，宜解舫轻行。」〔舫，甫妄翻。方舟曰舫；又，并两舟曰舫。〕畿曰：「吾在军，未习为敌之走也。」亦死之。〔言擐甲执兵以临敌，固欲就死，未尝习走也。〕
初，吴安东中郎将孙桓别击汉前锋于夷道，〔夷道县，汉属南郡，吴属宜都郡。〕为汉所围，求救于陆逊，逊曰：「未可。」诸将曰：「孙安东，公族，见围已困，柰何不救﹖」逊曰：「安东得士众心，城牢粮足，无可忧也。待吾计展，欲不救安东，安东自解。」及方略大施，汉困奔溃。桓后见逊曰：「前实怨不见救；定至今日，〔言至今日而事始定。〕乃知调度自有方耳！」〔调，徒吊翻。〕
初，逊为大都督，诸将或讨逆时旧将，〔讨逆，谓孙策也。〕或公室贵戚，各自矜持，【章：甲十六行本「持」作「恃」；乙十一行本同；张校同。】不相听从。逊按剑曰：「刘备天下知名，曹操所惮，今在疆界，此强对也。〔强对，犹言强敌。〕诸君并荷国恩，〔荷，下可翻。〕当相辑睦，共翦此虏，上报所受，〔高爵厚禄，受恩多矣；总兵扞敌，受任重矣；皆当有以上报。〕而不相顺，何也﹖仆虽书生，受命主上，国家所以屈诸君使相承望者，以仆尺寸可称，能忍辱负重故也。〔忍辱，言能容诸将；负重，则自任也。〕各在其事，岂复得辞！〔复，扶又翻。〕军令有常，不可犯也！」〔言将行军法也。〕及至破备，计多出逊，诸将乃服。吴王闻之曰：「公何以初不启诸将违节度者邪﹖」对曰：「受恩深重，此诸将或任腹心，或堪爪牙，或是功臣，皆国家所当与共克定大事者，臣窃慕相如、寇恂相下之义以济国事。」〔相如事见四卷周赧王三十六年。寇恂事见四十卷汉光武建武二年。〕王大笑称善，加逊辅国将军，〔晋职官志：辅国大将军，位从公，其号盖始于汉献帝以命伏完，然犹未加大。〕领荆州牧，改封江陵侯。
初，诸葛亮与尚书令法正好尚不同，〔好，呼到翻。〕而以公义相取，亮每奇正智术。及汉主伐吴而败，时正已卒，亮叹曰：「孝直若在，必能制主上东行；就使东行，必不倾危矣。」〔观孔明此言，不以汉主伐吴为可，然而不谏者，以汉主怒盛而不可阻，且得上流，可以胜也。兵势无常，在于观变出奇，故曰孝直在必不危。〕汉主在白帝，徐盛、潘璋、宋谦等各竞表言「备必可禽，乞复攻之。」〔复，扶又翻。〕吴王以问陆逊。逊与朱然、骆统上言曰：「曹丕大合士众，外托助国讨备，内实有奸心，谨决计辄还。」〔曹公不追关羽，陆逊不再攻刘备，其所见固同也。以智遇智，三国所以鼎立欤！〕
初，帝闻汉兵树栅连营七百余里，谓群臣曰：「备不晓兵，岂有七百里营可以拒敌者乎！『苞原隰险阻而为军者为敌所禽』，此兵忌也。孙权上事今至矣。」〔上事，谓上奏言兵事也。上，时掌翻。〕后七日，吴破汉书到。
秋，七月，冀州大蝗，饥。
汉主既败走，茜黄权在江北，道绝，不得还，八月，率其众来降。〔降，户江翻；下同。〕汉有司请收权妻子，汉主曰：「孤负黄权，权不负孤也。」〔以不能用权言也。〕待之如初。帝谓权曰：「君舍逆效顺，欲追踪陈、韩邪﹖」〔陈、韩谓韩信、陈平去楚归汉。〕对曰：「臣过受刘主殊遇，降吴不可，还无路，是以归命。且败军之将，免死为幸，何古人之可慕也！」帝善之，拜为镇南将军，封阳侯，〔自此以后，皆名号侯，不复注其国邑；其地名难知者，犹为之注。〕加侍中，使陪乘。〔陪乘，犹骖乘也。乘，绳证翻。〕蜀降人或云汉诛权妻子，帝诏权发丧。权曰：「臣与刘、葛惟诚相信，〔葛，谓诸葛孔明。〕明臣本志。窃疑未实，请须。」〔须，待也。〕后得审问，果如所言。马良亦死于五溪。
九月，甲午，诏曰「夫妇人与政，乱之本也。〔与，读曰豫。〕自今以后，群臣不得奏事太后，后族之家不得当辅政之任，又不得横受茅土之爵。〔横，户孟翻。〕以此诏传之后世，若有背违，〔背，蒲妹翻。〕天下共诛之。」卞太后每见外亲，不假以颜色，常言：「居处当节俭，〔处，昌吕翻。〕不当望赏、念自佚也。外舍当怪吾遇之太薄，〔后妃谓其外家为外舍。〕吾自有常度故也。吾事武帝四五十年，行俭日久，不能自变为奢。有犯科禁者，吾且能加罪一等耳，〔言罪加于常人犯法者一等也。〕莫望钱米恩贷也。」
帝将立郭贵嫔为后，中郎栈潜上疏曰：〔汉三署中郎及虎贲、羽林中郎，皆秩比六百石。魏文帝自五官中郎将登极，省五官将，惟左．右中郎及虎贲、羽林中郎。栈，仕限翻。丁度曰：姓也。何氏姓苑：栈姓出任城。栈潜，任城人也；盖自潜始着。栈，士限翻。〕「夫后妃之德，盛衰治乱所由生也。是以圣哲慎立元妃，必取先代世族之家，择其令淑，以统六宫，虔奉宗庙。易曰：『家道正而天下定。』〔易家人曰：夫夫妇妇而家道正，家道正而天下定矣。〕由内及外，先王之令典也。春秋书宗人衅夏云：『无以妾为夫人之礼。』〔贾公彦曰：襄二十四年，公子荆之母嬖，将以为夫人，使宗人衅夏献其立夫人之礼。对曰：「无之。」公怒曰：「汝为宗司，立夫人，国之大礼也，何故无之﹖」对曰：「周公、武公娶于薛，孝公、惠公娶于商，自桓以下娶于齐，此礼也则有；若以妾为夫人，则固无其礼也。」公卒立之。〕齐桓誓命于葵丘，亦曰『无以妾为妻』。〔见孟子。〕令后宫嬖宠，常亚乘舆。〔嬖，卑义翻，又博计翻。乘，绳证翻。〕若因爱登后，使贱人暴贵，臣恐后世下陵上替，开张非度，〔非度，犹言非法。〕乱自上起也。」帝不从。庚子，立皇后郭氏。
初，吴王遣于禁护军浩周、〔浩，姓也。姓谱：汉有青州刺史浩赏。〕军司马东里衮〔东里之先，以居里为氏。〕诣帝，自陈诚款，辞甚恭悳。帝问周等，「权可信乎﹖」周以为权臣服，而衮谓其不可必服。帝悦周言，以为有以知之，故立为吴王，复使周至吴。〔复，扶又翻。〕周谓吴王曰：「陛下未信王遣子入侍，周以阖门百口明之。」吴王为之流涕沾襟，〔为，于伪翻。〕指天为誓。周还而侍子不至，但多设虚辞。帝欲遣侍中辛毗、尚书桓阶往与盟誓，并责任子，吴王辞让不受。帝怒，欲伐之，刘晔曰：「彼新得志，上下齐心，而阻带江湖，不可仓卒制也。」〔卒，读曰猝。〕帝不从。
九月，命征东大将军曹休、前将军张辽、镇东将军臧霸出洞口，〔据张辽传，帝遣辽与曹休至海陵，临江与诸将破吕范。又据贺齐传，齐督扶州以上至皖。黄武初，魏使曹休来伐，齐住新市，会洞口诸军遭风流溺，赖齐未济，诸将倚以为势，休等惮之，遂引军还。又据王凌传，辽等至广陵临江。盖广陵即海陵也。萧子颢曰：南兖州刺史每以秋月出海陵观涛；与京口对岸。又据晋书谯王尚之传，桓玄攻尚之于历阳，使冯该断洞浦，焚舟舰。则洞口在历阳江边明矣。〕大将军曹仁出濡须，上军大将军曹真、征南大将军夏侯尚、左将军张合、右将军徐晃围南郡。〔合，古合翻。〕吴建威将军吕范督五军，以舟军拒休等，左将军诸葛瑾、平北将军潘璋、将军杨粲救南郡，裨将军朱桓以濡须督拒曹仁。
冬，十月，甲子，表首阳山东为寿陵，〔首阳山在洛阳东北。〕作终制，务从俭薄，不臧金玉，〔臧，读曰藏。〕一用瓦器。令以此诏藏之宗庙，副在尚书、秘书、三府。〔其副本在尚书及秘书及三公府也。前「臧」字因旧史，后「藏」字用今字。〕
吴王以扬越蛮夷多未平集，乃卑辞上书，求自改厉；「若罪在难除，必不见置，当奉还土地民人，寄命交州以终余年。」又与浩周书云：「欲为子登求昏宗室；」〔为，于伪翻。〕又云：「以登年弱，欲遣孙长绪、张子布随登俱来。」〔孙卲，字长绪，吴王称尊号，以卲为丞相。〕帝报曰：「朕之与君，大义已定。岂乐劳师远临江、汉。〔乐，音洛。〕若登身朝到，夕召兵还耳。」于是吴王改元黄武，〔吴改元黄武，亦以五德之运，承汉为土德也。〕临江拒守。
帝自许昌南征，复郢州为荆州。〔是年二月置郢州，吴畔，复为荆州。〕十一月，辛丑，帝如宛。〔宛，于元翻。〕曹休在洞口，自陈：「愿将锐卒〔将，即亮翻。〕虎步江南，因敌取资，事必克捷，若其无臣，不须为念。」帝恐休便渡江，驿马止之。侍中董昭侍侧，曰：「窃见陛下有忧色，独以休济江故乎﹖今者渡江，人情所难，就休有此志，势不独行，当须诸将。臧霸等既富且贵，无复他望，〔复，扶又翻。〕但欲终其天年，保守禄祚而已，何肯乘危自投死地，以求徼幸！〔徼，坚尧翻。〕苟霸等不进，休意自沮。〔沮，在吕翻。〕臣恐陛下虽有敕渡之诏，犹必沈吟，未便从命也。」〔沈，持林翻。〕顷之，会暴风吹吴吕范等船，绠缆悉断，〔绠，古杏翻；缆瞰翻；皆索也，所以维舟者也。〕直诣休等营下，斩首获生以千数，吴兵迸散。〔迸，北孟翻。〕帝闻之，敕诸军促渡。军未时进，吴救船遂至，收军还江南。曹休使臧霸追之，不利，将军尹卢战死。
庚申晦，日有食之。
吴王使太中大夫郑泉聘于汉，汉太中大夫宗玮报之，吴、汉复通。
汉主闻魏师大出，遗陆逊书曰：「贼今已在江、汉，吾将复东，〔遗，于季翻。复，扶又翻；下同。〕将军谓其能然否﹖」逊答曰：「但恐军新破，创夷未复，始求通亲；〔通亲，谓通使而交亲也。创，初良翻。复，如字。〕且当自补，未暇穷兵耳。若不惟算，欲复以倾覆之余远送以来者，无所逃命。」
汉汉嘉太守黄元叛。〔汉嘉郡，本前汉青衣县地，属蜀郡；后汉顺帝阳嘉二年，改为汉嘉县，属蜀郡属国，蜀分为汉嘉郡。
吴将孙盛督万人据江陵中洲，〔据潘璋传，则江陵中洲即百里洲也。其洲自枝江县西至上明，东及江津。江津北岸，即江陵故城。〕以为南郡外援。
资治通鉴卷第七十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
魏纪二〔起昭阳单阏（癸卯），尽强圉协洽（丁未），凡五年。
世祖文皇帝下
黄初四年〔（癸卯、二二三）〕
①春，正月，曹真使张合击破吴兵，遂夺据江陵中洲。〔去年吴将孙盛据中洲。合，古合翻，又曷翻。
②二月，诸葛亮至永安。〔水经注；蜀先主为吴所败，退屯白帝，改白帝为永安，巴东郡治也。
③曹仁以步骑数万向濡须，先扬声欲东攻羡溪，〔羡溪在濡须东，而蜀本注以为沙羡，误矣。杜佑曰：羡溪在濡须东三十里。〕朱桓分兵赴之；〔去年吴王以朱桓为濡须督。〕既行，仁以大军径进，桓闻之，追还羡溪兵，兵未到而仁奄至。时桓手下及所部兵在者纔五千人，诸将业业各有惧心，〔孔安国曰：业业，危惧意。〕桓喻之曰：「凡两军交对，胜负在将，〔将，即亮翻。〕不在众寡。诸君闻曹仁用兵行师，孰与桓邪﹖兵法所以称『客倍而主人半』者，谓俱在平原无城隍之守，又谓士卒勇怯齐等故耳。今仁既非智勇，加其士卒甚怯，又千里步涉，人马罢困。〔罢，读曰疲。〕桓与诸君共据高城，南临大江，北背山陵，〔背，蒲妹翻。〕以逸待劳，为主制客，此百战百胜之势，虽曹丕自来，尚不足忧，况仁等邪！」桓乃偃旗鼓，外示虚弱以诱致仁。〔诱，音酉。〕仁遣其子泰攻濡须城，分遣将军常雕、王双等乘油船别袭中洲。〔油船，盖以牛皮为之，外施油以扞水。〕
洲者，桓部曲妻子所在也。蒋济曰：「贼据西岸，列船上流，而兵入洲中，是为内地狱，〔内，与纳同。〕危亡之道也。」仁不从，自将万人留橐皋，〔橐皋，在庐江居巢县，春秋会吴于橐皋，即其地。今曰柘皋，在濡须北。余按班志，橐皋县属九江郡。孟康音拓姑。杜预曰：橐皋在淮南逡遒县东南。陆德明曰：橐，章夜翻，又音托。〕为泰等后援。桓遣别将击雕等而身自拒泰，泰烧营退；桓遂斩常雕，生虏王双，临陈杀溺死者千余人。〔陈，读曰阵。〕
初，吕蒙病笃，吴王问曰：「卿如不起，谁可代者﹖」蒙对曰：「朱然胆守有余，愚以为可任。」朱然者，九真太守朱治姊子也；本姓施氏，治养以为子，时为昭武将军。〔昭武将军，吴所置也。〕蒙卒，吴王假然节，镇江陵。及曹真等围江陵，破孙盛，吴王遣诸葛瑾等将兵往解围，〔瑾，渠吝翻。〕夏侯尚击却之。江陵中外断绝，城中兵多肿病，堪战者裁五千人。真等起土山，凿地道，立楼橹临城，弓矢雨注，将士皆失色；然晏如无恐意，〔吕蒙所谓胆守，于此见之。〕方厉吏士，伺间隙，〔伺，相吏翻。间，古苋翻。〕攻破魏两屯。魏兵围然凡六月，江陵令姚泰领兵备城北门，见外兵盛，城中人少，〔少，诗沼翻。〕谷食且尽，惧不济，谋为内应，然觉而杀之。
时江水浅莅，〔莅，与狭同。〕夏侯尚欲乘船将步骑入渚中安屯，〔渚，洲也，即江陵之中洲也。〕作浮桥，南北往来，议者多以为城必可拔。董昭上疏曰：「武皇帝智勇过人，而用兵畏敌，不敢轻之若此也。〔言行兵不敢履危道。〕夫兵好进恶退，〔好，呼到翻。恶，乌路翻。〕常然之数。平地无险，犹尚艰难，就当深入，还道宜利，兵有进退，不可如意。今屯渚中，至深也；浮桥而济，至危也；一道而行，至莅也。三者，兵家所忌，而今行之。贼频攻桥，误有漏失，〔谓桥或为敌所断也。〕渚中精锐非魏之有，将转化为吴矣。臣私戚之，忘寝与食，〔戚，忧也。〕而议者怡然不以为忧，岂不惑哉！加江水向长，〔长，知两翻。〕一旦暴增，何以防御！就不破贼，尚当自完，柰何乘危，不以为惧！惟陛下察之。」帝即诏尚等促出。吴人两头并前，魏兵一道引去，不时得泄，〔泄，去也。〕仅而获济。吴将潘璋已作荻筏，欲以烧浮桥，会尚退而止。后旬日，江水大涨，帝谓董昭曰：「君论此事，何其审也！」会天大疫，帝悉召诸军还。
三月，丙申，车驾还洛阳。
初，帝问贾诩曰：「吾欲伐不从命以一天下，吴、蜀何先﹖」对曰：「攻居者先兵权，建本者尚德化。陛下应期受禅，无临率土，若绥之以文德而俟其变，则平之不难矣。吴、蜀虽蕞尔小国，依山阻水。刘备有雄才，诸葛亮善治国；〔蕞，徂外翻。治，直之翻。〕孙权识虚实，陆议见兵势；〔陆议，即陆逊。逊传云：逊本名议。〕据险守要，泛舟江湖，皆难卒谋也。〔据险守要谓蜀，泛舟江湖谓吴。卒，读曰猝。〕用兵之道，先胜后战，量敌论将，〔量，音良。将，即亮翻。〕故举无遗策。臣窃料群臣无备、权对，虽以天威临之，未见万全之势也。昔舜舞干戚而有苗服，〔舜诞敷文德，舞干羽于两阶，七旬有苗格。〕臣以为当今宜先文后武。」帝不纳，军竟无功。
丁未，陈忠侯曹仁卒。
⑤初，黄元为诸葛亮所不善，闻汉主疾病，惧有后患，故举郡反，烧临邛城。〔临邛县，汉属蜀郡。蜀既分置汉嘉郡，则此时当属汉嘉。邛，渠容翻。〕时亮东行省疾，〔省，悉景翻。〕成都单虚，元益无所惮。益州治中从事杨洪，启太子遣将军陈曶、郑绰讨元。〔曶，呼骨翻。〕众议以为元若不能围成都，当由越巂据南中。〔南中，汉益州、永昌二郡之地。〕洪曰：「元素性凶暴，无他恩信，何能办此！不过乘水东下，冀主上平安，面缚归死；如其有异，奔吴求活耳。但敕曶、绰于南安峡口邀遮，即便得矣。」元军败，果顺江东下，曶、绰生获，斩之。〔此顺蜀青衣水东下也。水经注：清衣水出青衣县西蒙山，东至蜀郡临邛县与沫水合，又东至犍为南安县入于江，所谓南安峡口也。〕
⑥汉主病笃，命丞相亮辅太子，以尚书令李严为副。汉主谓亮曰：「君才十倍曹丕，必能安国，终定大事。若嗣子可辅，辅之；如其不才，君可自取。」〔自古托孤之主，无如昭烈之明白洞达者。〕亮涕泣曰：「臣敢不竭股肱之力，效忠贞之节，继之以死！」〔用晋荀息答献公语意。〕汉主又为诏敕太子曰：「人五十不称夭，〔夭，于兆翻；短折曰夭。〕吾年已六十有余，何所复恨，〔复，扶又翻。〕但以卿兄弟为念耳。勉之，勉之！勿以恶小而为之，勿以善小而不为！惟贤惟德，可以服人。汝父德薄，不足效也。〔自汉以下，所以诏敕嗣君者，能有此言否﹖〕汝与丞相从事，事之如父。」夏，四月，癸巳，汉主殂于永安，〔年六十三。〕谥曰昭烈。〔谥法：昭德有劳曰昭，有功安民曰烈。〕
丞相亮奉丧还成都，以李严为中都护，留镇永安。
五月，太子禅即位，时年十七。〔蜀后主讳禅，字公嗣。〕尊皇后曰皇太后，大赦，改吾建兴。封丞相亮为武乡侯，领益州牧，政事无巨细，咸决于亮。亮乃约官职，修法制，〔以先主、孔明君臣之相得，而约官职修法制乃行于辅后主之时，此易之戒浚恒也。〕发教与群下曰：「夫参署者，集众思，广忠益也。〔参署，谓所行之事，参其同异，署而行之也。〕若远小嫌，难相违覆，旷阙损矣。〔违，异也；覆，审也。难于违异，难于覆审，则事有旷阙损矣。远，于愿翻。〕违覆而得中，犹弃敝蹻而获珠玉。〔蹻，讫约翻，屐也，草履也。〕然人心苦不能尽，惟徐元直处兹不惑。又，董幼宰参署七年，〔徐庶，字符直。董和，字幼宰。处，昌吕翻。〕事有不至，至于十反，来相启告。〔此所谓相违覆也。〕苟能慕元直之十一，幼宰之勤渠，有忠于国，则亮可以少过矣。」〔少，诗沼翻。〕又曰：「昔初州平，〔亮躬耕陇亩，与崔州平、徐庶等友善。州平，崔烈子，均之弟也。〕屡闻得失；后交元直，勤见启诲；前参事于幼宰，每言则尽；后从事于伟度，数有谏止。〔数，所角翻。〕虽资性鄙暗，不能悉纳，然与此四子终始好合，〔好，呼到翻。〕亦足以明其不疑于直言也。」伟度者，亮主簿义阳胡济也。
亮尝自校簿书，主簿杨颙直入，〔颙，鱼容翻。〕谏曰：「为治有体，〔治，直吏翻。〕上下不可相侵。请为明公以作家譬之：〔为，于伪翻。〕今有人，使奴执耕稼，婢典炊爨，鸡主司晨，犬主吠盗，牛负重载，〔载，才再翻。〕马涉远路；私业无旷，所求皆足，雍容高枕，〔枕，职任翻。〕饮食而已。忽一旦尽欲以身亲其役，不复付任，〔复，扶又翻。〕劳其体力，为此碎务，形疲神困，终无一成。岂其智之不如奴婢鸡狗哉﹖失为家主之法也。是故古人称『坐而论道，谓之王公；作而行之，谓之士大夫。』〔周官考工记之言。〕故丙吉不问横道死人而忧牛喘，〔丙吉相汉宣帝，尝出逢清道，群者死伤横道，吉过之不问。前行逢人逐牛，牛喘吐舌。吉使骑吏问：「逐牛行几里矣﹖」掾史谓丞相前后失问。吉曰：「民相杀伤，长安令、京兆尹职也。方春少阳用事，未可大热，恐牛近行，用暑故喘，此时气失节，有所伤害。三公调和阴阳，职当忧，是以问之。」掾史乃服，以吉知大体。〕陈平不肯知谷之数，云『自有主者』，〔事见十三卷汉文帝元年。〕彼诚达于位分之体也。〔分，扶问翻。〕今明公为治，乃躬自校簿书，流汗终日，不亦劳乎！」亮谢之。及颙卒，亮垂泣三日。
⑦六月，甲戍，任城威王彰卒。〔谥法：猛以强果曰威；服叛定功曰威。〕
⑧甲申，魏寿肃侯贾诩卒。〔魏寿，亭名。谥法：刚德克就曰肃；执心决断曰肃。
大水。
⑩吴贺齐袭蕲春，虏太守晋宗以归。〔蕲春县，汉属江夏郡；吴分立蕲春郡，即蕲春郡，东晋避讳改焉。水经：蕲水出江夏蕲春县北山。注云：即蕲山也，西南流径蕲山，又南对蕲阳，会于大江，亦谓之蕲河口。据贺齐传：晋宗，吴将也，叛降魏，还为蕲春太守，齐袭而虏之。〕
初，益州郡耆帅雍闿杀太守正昂，因士燮以求附于吴，〔耆，渠伊翻，长也，老也。今嵊、剡之间，犹谓闾里之长曰耆。帅，所类翻。雍，于用翻，姓也。闿，音开，又可亥翻。闿自交州道求附于吴。正，姓也。秦有正先。〕又执太守成都张裔以与吴，吴以闿为永昌太守。永昌功曹吕凯、府丞王伉〔伉，口浪翻。〕率吏士闭境拒守，闿不能进，使郡人孟获诱扇诸夷，〔诱，音酉。〕诸夷皆从之；牂柯太守朱褒、越巂夷王高定皆叛应闿。〔牂柯，音臧哥。巂，音髓。〕诸葛亮以新遭大丧，皆抚而不讨，务农殖谷，闭关息民，〔闭越巂之灵关也。〕民安食足而后用之。
秋，八月，丁卯，以廷尉锺繇为太尉，治书执法高柔代为廷尉。〔汉宣帝辛宣室，斋居决事，令侍御史二人治书侍侧，后因别置，谓之治书侍御史。及魏又置治书执法，掌奏劾，而治书侍御史掌律令，二官俱置。及晋唯置治书侍御史四人。治，直之翻。〕是时三公无事，又布与朝政，〔与，读曰预。〕柔上疏曰：「公辅之臣，皆国之栋梁，民所具瞻；〔诗曰：赫赫师尹，民具尔瞻。〕而置之三事，不使知政，〔古者谓三公为三事。诗曰：三事大夫。谓三公也。〕遂各偃息养高，〔偃息，言偃卧以自安也。鲜有进纳，〔鲜，息浅翻。〕诚非朝廷崇用大臣之义，大臣献可替否之谓也。〔左传：齐晏子曰：君所谓可而有否焉，臣献其否以成其可；君所谓否而有可焉，臣献其可而去其否。〕古者刑政有疑，辄议于槐、棘之下。〔周礼：朝士掌外朝之法，面三槐，三公位焉；左九棘，孤卿大夫位焉。郑注云：树棘以为位者，取其赤心而外刺，象以赤心三刺也。槐之言怀也；怀来人于此，欲与之谋。王制曰：成狱辞，史以狱成告于正，正听之；正以狱成告于大司寇，大司寇听之于棘木之下；大司寇以狱之成君于王，王命三公参听之。〕自今之后，朝有疑议及刑狱大事，宜数以咨访三公。〔朝，直遥翻；下同。数，所角翻。〕三公朝朔、望之日，又可特延入讲论得失，博尽事情，庶有补起天听，光益大化。」帝嘉纳焉。
辛未，帝校猎于荥阳，遂东巡。九月，甲辰，如许昌。
汉尚书义阳邓芝言于诸葛亮曰：「今主上幼弱，初即尊位，宜遣大使重申吴好。」〔使，疏吏翻；下同。申，亦重也；所以申固盟约也。重，直用翻。好，呼到翻；下同。〕亮曰：「吾思之久矣，未得其人耳，今始得之。」芝问：「其人为谁﹖」亮曰：「即使君也。」乃遣芝以中郎将修好于吴。冬，十月，芝至吴，时吴王犹未与魏绝，狐疑，不时见芝。芝乃自表请见曰：「臣今来，亦欲为吴，非但为蜀也。」〔为，于伪翻。〕吴王见之，曰：「孤诚愿与蜀和亲，然恐蜀主幼弱，国小势偪，为魏所乘，不自保全耳。」芝对曰：「吴、蜀二国，四州之地。〔四州，荆、扬、梁、益也。〕大王命世之英，诸葛亮亦一时之杰也。蜀有重险之固，〔重险，谓外有斜、骆、子午之险，内有剑阁之险也。重，直龙翻。〕吴有三江之阻。〔韦昭曰：三江，吴松江、钱塘江、浦阳江也。吴地记云：松江东北行七十里得三江口，东北入海为娄江，东南入海为东江，并松江为三江。〕合此二长，共为唇齿，进可并兼天下，退可鼎足而立，此理之自然也。大王今若委质于魏，〔质，如字。魏必上望大王之入朝，〔朝，直遥翻。〕下求太子之内侍，若不从命，则奉辞伐叛，蜀亦顺流见可而进，如此，江南之地非复大王之有也。」吴王默然良久曰：「君言是也。」遂绝魏，专与汉连和。
是岁，汉主立妃张氏为皇后。〔后，张飞之女也。〕
五年〔（甲辰、二二四）〕
①春，二【章：甲十六行本「二」作「三」；乙十一行本同。】月，帝自许昌还洛阳。
②初平以来，学道废坠。夏，四月，初立太学；置博士，依汉制设五经课试之法。〔博士课试之法，始于汉武帝，事见十九卷元朔五年。平帝时，岁课甲科四十人为郎中，乙科二十八人为太子舍人，丙科四十人补文学掌故。东都五经立十四博士，皆以家法教授。古文尚书、毛诗、谷梁、左氏春秋虽不立学官，然皆擢高第为讲郎，给事近署。顺帝增甲乙之科，员各十人。
③吴王使辅义中郎将吴郡张温聘于汉，自是吴、蜀信使不绝。〔使，疏吏翻。〕时事所宜，吴主常令陆逊语诸葛亮；〔语，牛倨翻。〕又刻印置逊所，王每与汉主及诸葛亮书，常过示逊，〔过，工禾翻。〕轻重、可否有所不安，每令改定，以印封之。〔释名曰：印，信也，所以封物以为验也；亦曰因也，封物相因付也。
汉复遣邓芝聘于吴，〔复，扶又翻。〕吴主谓之曰：「若天下太平，二主分治，不亦乐乎﹖」〔乐，音洛。〕芝对曰：「天无二日，土无二王。〔孟子载孔子之言。〕如并魏之后，大王未深识天命，君各茂其德，臣各尽其忠，将提枹鼓，则战争方始耳。」〔枹，音肤。〕吴王大笑曰：「君之诚款乃当尔邪！」
④秋，七月，帝东巡，如许昌。帝欲大兴军伐吴，侍中辛毗谏曰：「方今天下新定，土广民稀，而欲用之，臣诚未见其利也。先帝屡起锐师，临江而旋。今六军不增于故，而复修之，此未易也。〔修之，谓修怨也。左传曰：将修先君之怨。复，扶又翻。易，以豉翻。〕今日之计，莫若养民屯田，十年然后用之，则役不再举矣。」帝曰：「如卿意，更当以虏遗子孙邪﹖」〔遗，于季翻；下同。〕对曰：「昔周文王以纣遗武王，惟知时也。」帝不从，留尚书仆射司马懿镇许昌。八月，为水军，亲御龙舟，循蔡、颍，浮淮如寿春。〔魏收地形志：陈留扶沟县有蔡河。水经：蔡河自陈留浚仪东南流而入于颍。颍水出颍川阳城县少室山，东南流至新阳，与蔡河合，又东南至慎县东南，入于淮。〕九月，至广陵。
吴安东将军徐盛建计，植木衣苇，为疑城假楼，自石头至于江乘，〔植木于内，以芦荟遮其外，为疑城假楼。今淮甸诸郡城敌楼，皆以芦荟遮护之。江乘县属丹阳郡，吴省为典农都尉治，其地在建业东北。衣，于既翻。〕联鼦相接数百里，一夕而成；又大浮舟舰于江。〔舰，户黯翻。〕
时江水盛长，〔长，知两翻。〕帝临望，叹曰：「魏虽有武骑千群，无所用之，未可图也。」〔骑，奇寄翻。〕帝御龙舟，会暴风漂荡，几至覆没。〔几，居希翻。〕帝问群臣：「权当自来否﹖」咸曰：「陛下亲征，权恐怖，必举国而应。〔怖，普布翻。〕又不敢以大众委之臣下，必当自来。」刘晔曰：「彼谓陛下欲以万乘之重牵己，而超越江湖者在于别将，〔乘，绳证翻。将，即亮翻；下同。〕必勒兵待事，未有进退也。」大驾停住积日，吴王不至，帝乃旋师。是时，曹休表得降贼，辞「孙权已在濡须口。」〔降，户江翻；下同。〕中领军卫臻曰：〔晋百官志曰：汉建安四年，魏武丞相府置中领军。文帝践阼，始置领军将军，置长史、司马；江左以后，资重者为领军将军，资轻者为中领军。沈约志曰：领军掌内军，汉武帝置中垒校尉，掌北军营。光武省，置北军中侯，监五校营。魏武为丞相，相府自置领军，非汉官也。文帝以领军主五校、中垒、武卫三营。晋武帝初，省；使中军将军羊祜统二卫、前、后、左、右、骁骑七军，即领军之任也。祜迁，复置北军中候。怀帝永嘉中，又改曰中领军。「权恃长江，未敢亢衡，〔亢，与抗同。〕此必畏怖伪辞耳！」考核降者，果守将所作也。
⑤吴张温少以俊才有盛名，〔少，诗照翻。〕顾雍以为当今无辈，诸葛亮亦重之。温荐引同郡暨艳为选部尚书。〔暨，居乙翻，姓也。叶梦得石林燕语曰：元丰五年，黄冕仲榜，唱名，有暨陶者，主司初以洎音呼之，三呼不应。苏子容时为试官，神宗顾苏，苏曰：「当以入声呼之。」果出应。上曰：「何以知为入声﹖」苏言：「三国志，吴有暨艳。陶恐其后。」遂问陶乡贯。曰：「崇安人。」上喜曰：「果吴人也。」汉置四曹尚书，其一曰常侍曹，主丞相、御史、公卿事。光武改常侍为吏部曹，主选举祠祀。灵帝以梁鹄为选部尚书，魏复改选部为吏部。吴盖循东都之制。〕艳好为清议，〔好，呼到翻。〕弹射百僚，核奏三署，〔三署，谓五官、左、右三署郎也。射，食亦翻。〕率皆贬高就下，降损数等，其守故者，十未能一；其居贪鄙，志节污卑者，皆以为军吏，置营府以处之；〔处，昌吕翻。〕多扬人闇昧之失以显其谪。〔谪，罚也。〕同郡陆逊、逊弟瑁及侍御史朱据皆谏止之。瑁与艳书曰：「夫圣人嘉善矜愚，〔论语，子游曰：君子嘉善而矜不能。瑁，音冒。〕忘过记功，以成美化。加今王业始建，将一大统，此乃汉高弃瑕录用之时也。〔谓弃其瑕玷而录其材用。〕若令善恶异流，贵汝、颍月旦之评，〔汉末，汝南许劭与从兄靖，俱有高名，好共核论乡党人物，每月辄更其品题，故汝南俗有月旦评。〕诚可以厉俗明教，然恐未易行也。〔易，以豉翻。〕宜远模仲尼之泛爱，〔论语载孔子之言曰：泛爱众，而亲仁。〕近则郭泰之容济，〔郭泰善人伦，而不为危言核论。奖拔士人，成名者甚众，而不绝左原、贾淑之险恶，所谓容济也。〕庶有益于大道也。」据谓艳曰：「天下未定，举清厉浊，足以沮劝；〔沮，在吕翻。〕若一时贬黜，惧有后咎。」艳皆不听。于是怨愤盈路，争言艳及选曹郎徐彪专用私情，憎爱不由公理；艳、彪皆坐自杀。〔坐自杀，谓赐死也。〕温素与艳、彪同意，亦坐斥还本郡以给厮吏，〔厮，音斯，贱也。〕卒于家。始，温方盛用事，余姚虞俊叹曰：「张惠恕才多智少，〔余姚县，属会稽郡，在今越州上虞县东。张温，字惠恕。〕华而不实，怨之所聚，有覆家之祸；吾见其兆矣。」无几何而败。〔几，居岂翻。〕
⑥冬，十月，帝还许昌。
⑦十一月，戊申晦，日有食之。
⑧鲜卑轲比能诱步度根兄扶罗韩杀之，〔诱，音酉。〕步度根由是怨轲比能，更相攻击。〔更，工衡翻。〕步度根部众稍弱，将其众万保落保太原、鴈门；是岁，诣阙贡献。〔步度根，檀石槐之孙也。〕而轲比能众遂强盛，出击东部大人素利，护乌丸校尉田豫乘虚掎其后；〔掎，鱼岂翻。〕轲比能使别帅琐奴拒豫，〔帅，所类翻。〕豫击破之。轲比能由是携贰，数为边寇，幽、并苦之。〔数，所角翻。〕
六年〔（乙巳、二二五）〕
①春，二月，诏以陈群为镇军大将军，随车驾董督众军，录行尚书事；司马懿为抚军大将军，留许昌，督后台文书。〔魏、晋之制，大将军不开府者，品秩第二，其禄与特进同，置长史、司马、主簿、诸曹官属。行尚书，谓尚书之随驾者；后台，谓尚书台之留许昌者也。〕三月，帝行如召陵，通讨虏渠；〔召陵县，汉属汝南郡；晋志属颍川郡。贤曰：召陵故城在今豫州郾城县东，通讨虏渠以伐吴也。召，读曰邵。〕乙巳，还许昌。
②并州刺史梁习讨轲比能，大破之。
③汉诸葛亮率众讨雍闿，参军马谡送之数十里。〔谡，所六翻。〕亮曰：虽共谋之历年，今可更惠良规。」谡曰：「南中恃其险远，不服久矣；今日破之，明日复反耳。〔复，扶又翻；下同。〕今公方倾国北伐以事强贼，彼知官势内虚，汉俗谓天子为县官，亦谓为国家。官势，犹言国势也。〕其叛亦速。若殄尽遗类以徐后患，既非仁者之情，且又不可仓卒也。〔卒，读曰猝。〕夫用兵之道，攻心为上，攻城为下，心战为上，兵战为下，愿公服其心而已。」〔此马谡所以为善论军计也。〕亮纳其言。谡，良之弟也。
④辛未，帝以舟师复征吴，群臣大议。宫正鲍勋谏曰：〔据勋传，宫正，即御史中丞也。「王师屡征而未有所克者，盖以吴、蜀唇齿相依，凭阻山水，有难拔之势故也。往年龙舟飘荡，隔在南岸，〔事见上。〕圣躬蹈危，臣下破胆，此时宗庙几至倾覆，〔几，居希翻。〕为百世之戒。今又劳兵袭远，日费千金，〔兵法曰：兴师十万，日费千金。〕中国虚耗，今【章：甲十六行本「今」作「令」；乙十一行本同；退斋校同。】黠虏玩威，〔国语，祭公谋父曰：先王耀德不观兵。夫兵戢而时动，动则威，观则玩，玩则无震。黠，下八翻。〕臣窃以为不可。」帝怒，左迁勋为治书执法。勋，信之子也。〔鲍信从武帝战死。〕夏，五月，戊申，帝如谯。
⑤吴丞相北海孙劭卒。初，吴当置丞相，众议归张昭，吴王曰：「方今多事，职大者责重，非所以优之也。」及劭卒，百僚复举昭，吴王曰：「孤岂为子布有爱乎！〔为，于伪翻。〕领丞相事烦，而此公性刚，所言不从，怨咎将兴，非所以益之也。」六月，以太常顾雍为丞相、平尚书事。雍为人寡言，举动时当，〔当，丁浪翻。〕吴王尝叹曰：「顾君不言，言必有中。」至饮宴欢乐之际，〔中，竹仲翻。乐，音洛；下同。〕左右恐有酒失，而雍必见之，是以不敢肆情。吴王亦曰：「顾公在坐，〔坐，沮卧翻。〕使人不乐。」其见惮如此。初领尚书令，封阳遂乡侯；拜侯还寺，〔寺，官舍也。〕而家人不知，后闻，乃惊。及为相，其所选用文武将吏，各随能所任，心无适莫。〔适，音的。心之所主为适，心之所否为莫。〕时访逮民间及政职所宜，辄密以闻，若见纳用，则归之于上；不用，终不宣泄；〔宣，明也，布也。泄，漏也。〕吴王以此重之。然于公朝有所陈及，辞色虽顺而所执者正；军国得失，自非面见，口未尝言。王常令中书郎〔中书郎，魏曰通事郎，晋为中书侍郎。〕诣雍有所咨访，若合雍意，事可施行，即相与反复究而论之，为设酒食；〔为，于伪翻；下同。〕如不合意，雍即正色改容，默然不言，无所施设。郎退告王，王曰；「顾公欢悦，是事合宜也；其不言者，是事未平也。孤当重思之。」〔重，直用翻。〕江边诸将，各欲音功自效，多陈便宜，有所掩袭。王以访雍。雍曰；「臣闻兵法戒于小利，此等所陈，欲邀功名为其身，非为国也。〔为，于伪翻。〕陛下宜禁制，苟不足以曜威损敌，所不宜听也。」王从之。
⑥利成郡兵蔡方等反，〔利成县，汉属东海郡，魏武始分置利成郡。〕杀太守徐质，推郡人唐咨为主，诏屯骑校尉任福等讨平之。〔任，音壬。〕咨自海道亡入吴，吴人以为将军。
⑦秋，七月，立皇子鉴为东武阳王。
⑧汉诸葛亮至南中，所在战捷。亮由越巂入，〔巂，音髓。〕斩雍闿及高定。使庲降督益州李恢由益州入，〔裴松之曰：讯之蜀人云：庲降，地名，去蜀三千余里。时未有宁州，号为南中，立此职以总摄之；晋泰始中，始分为宁州平夷县，属牂柯郡。余据蜀志，庲降督住平夷，盖侨治，非庲降之本地也。至马忠为庲降督，乃自平夷移住建宁味县，后遂为宁州治所。〕门下督巴西马忠由牂柯入，击破诸县，复与亮合。〔牂柯，音臧哥。复，如字，又扶又翻。〕孟获收闿余众以拒亮。获素为夷、汉所服，亮募生致之，既得，使观于营陈之间，〔陈，读曰阵；下同。〕问曰：「此军何如﹖」获曰：「向者不知虚实，故败。今蒙赐观营陈，若祇如此，即定易胜耳。」〔易，以豉翻；下同。〕亮笑，纵使更战。七纵七禽而亮犹遣获，获止不去，曰：「公，天威也，南人不复反矣！」〔复，扶又翻。〕亮遂至滇池，〔滇池县益州郡。池周回二百余里，水源深广，而末更浅狭，有似倒流，故谓之滇池。滇，音颠。〕
益州、永昌、牂柯、越巂四郡皆平，亮即其渠率而用之。〔即，就也。渠，大也。渠率，大率也。率，与帅同，音所类翻。〕或以谏亮，亮曰：「若留外人，则当留兵，兵留则无所食，一不易也；加夷新伤破，父兄死丧，留外人而无兵者，必成祸患，二不易也；又，夷累有废杀之罪，〔丧，息浪翻。易，以豉翻；下同。杀，读曰弒；杀其郡将，是亦弒也。〕自嫌衅重，若留外人，终不相信，三不易也。今吾欲使不留兵，不运粮，而纲纪粗定，夷汉粗安故耳。」〔粗，坐五翻。〕亮于是悉收其俊杰孟获等以为官属，出其金、银、丹、漆、耕牛、战马以给军国之用。自是终亮之世，夷不复反。〔复，扶又翻。〕
⑨八月，帝以舟师自谯循涡入淮。〔水经：阴沟水，出河南阳武县蒗嬢渠，东南至沛为涡水，涡水东径谯郡，又东南至下邳淮阴县入于淮。杜佑曰：亳州治谯县，有涡水，涡音戈。〕尚书蒋济表言水道难通，帝不从。冬，十月，如广陵故城，〔广陵故城谓之芜城，今其处不可考。〕临江观兵，戎卒十余万，旌旗数百里，有渡江之志。吴人严兵固守。时天寒，冰，舟不得入江。帝见波涛汹涌，〔汹，许拱翻。〕叹曰：「嗟乎，固天所以限南北也！」遂归。孙韶遣将高寿等率敢死之士五百人，于径路夜要帝，〔要，一遥翻。〕帝大惊。寿等获副车、羽盖以还。〔还，从宣翻，又如字；下同。〕于是战船数千皆滞不得行，议者欲就留兵屯田，蒋济以为：「东近湖，北临淮，若水盛时，贼易为寇，不可安屯。」〔近，其靳翻。易，以豉翻。〕帝从之，车驾即发。还，到精湖，〔据蒋济传，精湖在山阳；山阳在下邳淮阴县界，今楚州山阳县。〕水稍尽，尽留船付济。船连延在数百里中，济更凿地作四五道，蹴船令聚；豫作土豚〔目录作「土塍」；广韵作「土坉」，注云：以草裹土筑城及镇水也。〕遏断湖水，〔断，丁管翻。〕皆引后船，一时开遏入淮中，乃得还。
⑩十一月，东武阳王鉴薨。
十二月，吴番阳贼彭绮攻没郡县，众数万人。〔番，蒲河翻。〕
七年〔（丙午、二二六）〕
①春，正月，壬子，帝还洛阳，谓蒋济曰：「事不可不晓。吾前决谓分半烧船于山阳湖中，〔谓到精湖，水尽，船不得过，欲分半船也。宋白曰：楚州山阳县本射阳县地，晋义熙置山阳郡及山阳县，以境内有地名山阳，因以为名。戴延之西征记：山阳，津名。〕卿于后致之，略与吾俱至谯。又每得所陈，实入吾意。自今讨贼计划，善思论之。」
②汉丞相亮欲出军汉中，前将军李严当知后事，移屯江州，留护军陈到驻永安，而统属于严。
③吴陆逊以所在少谷，〔少，诗沼翻。〕表令诸将增广农亩。吴王报曰：「甚善！令孤父子亲受田，车中八牛，以为四耦，〔耒广五寸为伐，二伐为耦。汉制，后稷浆甽田，以二耜为耦。注云：并两耜而耕也。〕虽未及古人，亦欲令与众均等其劳也。」
④帝之为太子也，郭夫人弟有罪，魏郡西部都尉鲍勋治之；〔汉献帝建安十八年，魏武分魏郡置东、西部都尉；后以东部都尉立阳平郡，西部都尉立广平郡，谓之三魏，皆属司州。治，直之翻；下同。〕太子请，不能得，由是恨勋。及即位，勋数直谏，〔数，所角翻。〕帝益忿之。帝伐吴还，屯陈留界。勋为治书执法，太守孙邕见出，过勋；〔见，贤遍翻。过，古禾翻。〕时营垒未成，但立标埒，〔标，表也。埒，说文曰，庳垣也；又封道曰埒。埒，龙辍翻。〕邕邪行，不从正道，军营令史刘曜欲推之，勋以堑垒未成，解止不举。〔堑，七艳翻。〕帝闻之，诏曰：「勋指鹿作马，〔用赵高事。〕收付廷尉。」廷尉法议，「正刑五岁」，〔法议，引法而议也。正，结正也。五岁刑，髡钳为城旦春。〕三官驳，「依律，罚金二斤」，〔三官，廷尉正、监、平也。驳，北角翻。〕帝大怒曰：「勋无活分，〔分，扶问翻。〕而汝等欲纵之！收三官已下付刺奸，当令十鼠同穴！」锺繇、华歆、陈群、辛毗、高柔、卫臻等并表「勋父信有功于太祖」，〔事见五十九卷汉献帝初平元年，六十卷二年、三年。华，户化翻。〕求请勋罪，帝不许。高柔固执不从诏命，帝怒甚，召柔诣台，〔召诣尚书台也。〕遗使者承指至廷尉诛勋。勋死，乃遣柔还寺。
票骑将军都阳侯曹洪，家富而性吝啬，〔票，匹妙翻。〕帝在东宫，尝从洪贷绢百匹，不称意，恨之；遂以舍客犯法，下狱当死，〔称，尺证翻。下，遐稼翻。〕群臣并救，莫能得。卞太后责怒帝曰：「梁、沛之间，非子廉无有今日。」〔曹洪，字子廉。洪脱武帝事见五十九卷初平元年。〕又谓郭后曰：「令曹洪今日死，吾明日敕帝废后矣！」于是郭后泣涕屡请，乃得免官，削爵土。
⑤初，郭后无子，帝使母养平原王叡；以叡母甄夫人被诛，〔事见上卷元年。〕故未建为嗣。叡事后甚谨，后亦爱之。帝与叡猎，见子母鹿，帝亲射杀其母，命叡射其子；〔射，而亦翻。〕叡泣曰：「陛下已杀其母，臣不忍复杀其子。」〔复，扶又翻。〕帝即放弓矢，为之恻然。〔为，于伪翻。〕夏，五月，帝疾笃，乃立叡为太子。丙辰，召中军大将军曹宜真、镇军大将军陈群、抚军大将军司马懿，〔沈约志曰：中军将军，汉武帝以公孙敖为之，时为杂号。镇军、抚军，皆始于此。中、镇、抚三号。比四镇。晋志，诸大将军开府位从公者，为武官公，皆着武冠，平上黑帻。〕并受遗诏辅政。丁巳，帝殂。〔年四十。通鉴书法，天子奄有四海者书「崩」，分治者书「殂」。惟东晋诸帝，以先尝混一书「崩」。说文曰：殂，往死也。
陈寿评曰：文帝天资文藻，下笔成章，博闻强识，才艺兼该。若加之旷大之度，励以公平之诚，迈志存道，克广德心，则古之贤主，何远之有哉！
⑥太子即皇帝位，尊皇太后曰太皇太后，皇后曰皇太后。
初，明帝在东宫，不交朝臣，不问政事，惟潜思书籍；〔思，相吏翻。〕即位之后，群下想闻风采。居数日，独见侍中刘晔，语尽日，众人侧听，晔既出，问：「何如﹖」：「秦始皇、汉孝武之俦，才具微不及耳。」
帝初莅政，陈群上疏曰：「夫臣下雷同，是非相蔽，国之大患也。若不和睦则有雠党，〔左传：晋郄芮曰：有党必有雠。〕有雠党则毁誉无端，毁誉无端则真伪失实，〔誉，音余。〕此皆不可不深察也。」
⑦癸未，追谥甄夫人曰文昭皇后。〔甄，之人翻。〕
⑧壬辰，立皇弟蕤为阳平王。〔蕤，如隹翻。〕
⑨六月，戊寅，葬文帝于首阳陵。〔葬于洛阳东北首阳山，因以名陵。〕
⑩吴王闻魏有大丧，秋，八月，自将攻江夏郡，太守文聘坚守。〔文聘时屯石阳。祝穆曰：魏初定荆州，屯沔阳为重镇。晋立沔阳县，江夏郡自上昶移理焉。今临嶂山在汉阳军西六十里，晋沔阳县治也，意石阳即此地。夏，户雅翻。〕朝议欲发兵救之。〔朝，直遥翻。〕帝曰：「权习水战，所以敢下船陆攻者，冀掩不备也。今已与聘相拒；夫攻守势倍，终不敢久也。」先是，朝廷遣治书侍御史荀禹慰劳边方，〔先，悉荐翻。治，直之翻。劳，力到翻。〕禹到江夏，发所经县兵及所从步骑千人乘山举火，〔乘，登也。〕吴王遁走。
辛巳，立皇子冏为清河王。
吴左将军诸葛瑾等寇襄阳，司马懿击破之，斩其部将张霸；曹真又破其别将于寻阳。此江北之寻阳，汉故县地。
吴丹阳、吴、会山民复为寇，〔吴、会，吴郡、会稽也。会，工外翻。复，扶又翻。〕攻没属县。吴王分三郡险地为东安郡，〔三郡，豫章、丹阳、新都也。吴录曰：东安郡治富春。或曰：三郡，丹阳、吴、会稽也。项安世家说曰：丹杨，以多赤柳，在丹杨山。晋书、南史并用「杨」字。若丹阳则今江陵府枝江县，楚之始封。余按二汉志，丹阳郡，本秦鄣郡，汉武帝更名丹阳郡。若丹阳县，班志注误，诚如项氏所云。晋、宋以后，以丹阳郡为丹阳尹，治秣陵。二汉之丹杨郡，治宛陵。宛陵，晋、宋属宣城郡。治所既异汉、魏之时，自当依二汉志为丹阳郡。〕以绥南将军全琮领太守。〔绥南将军，吴所创置。〕琮至，明赏罚，招诱降附，〔诱，音酉。降，户江翻。〕数年，得万余人。吴王召琮还牛渚，罢东安郡。
冬，十月，清河王冏卒。
吴陆逊陈便宜，劝吴王以施德缓刑，宽赋息调。〔调，徒吊翻。〕又云：「忠谠之言，〔谠，音党，善言也。〕不能极陈；求容小臣，数以利闻。」〔求，犹乞也。数，所角翻。〕王报曰：「书载『予违汝弼』，而云不敢极陈，何得为忠谠哉！」〔舜曰：予违汝弼，汝无面从，退有后言。谠，音党。〕于是令有司尽写科条，使郎中褚逢赍以就逊及诸葛瑾，意所不安，令损益之。
十二月，以锺繇为太傅，曹休为大司马，都督扬州如故，晋志曰：黄初三年，始置都督诸州军事。曹真为大将军，华歆为太尉，王朗为司徒，陈群为司空，司马懿为票骑大将军。〔华，户化翻。票，匹妙翻。〕歆让位于管宁，帝不许。征宁为光禄大夫，敕青州给安车吏从，以礼发遣，〔宁，北海朱虚人，青州所部。从，才用翻。〕宁复不至。〔复，扶又翻。〕
  </div>
  <div class="pagination">
   <a href="资治通鉴注_page67.html">
    上一页
   </a>
   <span>
    ...
   </span>
   <a href="资治通鉴注_page63.html">
    63
   </a>
   <a href="资治通鉴注_page64.html">
    64
   </a>
   <a href="资治通鉴注_page65.html">
    65
   </a>
   <a href="资治通鉴注_page66.html">
    66
   </a>
   <a href="资治通鉴注_page67.html">
    67
   </a>
   <span class="current-page">
    68
   </span>
   <a href="资治通鉴注_page69.html">
    69
   </a>
   <a href="资治通鉴注_page70.html">
    70
   </a>
   <a href="资治通鉴注_page71.html">
    71
   </a>
   <a href="资治通鉴注_page72.html">
    72
   </a>
   <a href="资治通鉴注_page73.html">
    73
   </a>
   <span>
    ...
   </span>
   <a href="资治通鉴注_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
