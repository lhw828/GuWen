<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 35 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 35 页/共 44 页</h1>
    <div class="content">　　宋纪一百四十九【起昭阳作噩正月尽阏逄阉茂十二月凢二年】
　　度宗端文明武景孝皇帝
　　咸淳九年春正月乙丑樊城陷樊被围四年荆湖都统制范天顺及部将牛富力战不为衂冨又数射书襄阳城中期吕文焕相与固守为唇齿未几阿里哈雅以回回人所造新礮进攻樊破外郛张范为流矢中其肘束创见阿珠曰襄在江南樊在江北我陆攻樊则襄出舟师来救终不可取若截江道断救兵水陆夹攻则樊破而襄亦下矣阿珠从之初襄樊两城汉水出其间文焕植大木江中鎻以鐡絙上造浮桥以通援兵樊亦恃此为固至是阿珠以机锯断木以斧断絙燔其桥襄兵不能援乃以兵截江而出锐师薄樊城城遂陷天顺仰天叹曰生为宋臣死为宋即所守地缢死冨率死士百人巷战元兵死伤者不可计渇饮血水转战而进遇民居烧絶街道冨身被重伤以头触柱赴火死禆将王福见之叹曰将军死国事吾岂宜独生亦赴火死天顺文虎之犹子冨霍丘人也　二月甲申诏为郢州统制张顺立庙荆湖赐额曰忠显官其二子　庚戌京西安抚使吕文焕以襄阳叛降元襄阳乆困援絶撤屋为薪缉关防为衣文焕每一巡城南望恸哭而后下告急于朝贾似道累上书请行邉而隂使防谏上章留己樊城既陷复申请之事下公卿杂议监察御史陈坚等以为师臣出顾襄未必能及淮顾淮未必能及襄不若居中以运天下帝从之时羣臣多言髙逹可援襄阳者御史李旺入言于似道似道曰吾用逹如吕氏何旺出叹曰吕氏安则赵氏危矣文焕闻逹且至亦不乐以语其客客曰易耳今朝廷以襄急故遣逹吾以防闻则逹必不成遣矣防获元哨骑数人文焕即以大防奏然朝廷实无援襄事也未几阿里哈雅帅总管索多等移破樊攻具以向襄阳一礮中其谯楼声如震雷城中汹汹诸将多逾城降者初刘整尝跃马独前与文焕语为文焕伏弩所中幸坚甲不入至是欲立碎其城执文焕以快意阿里哈雅不可乃身至城下宣元主所降招谕文焕诏曰尔等拒守孤城于今五年宣力于主固其宜也然势穷援絶如数万生灵何若能纳欵悉赦勿治且加迁擢文焕狐疑未决因折矢与之誓文焕乃出降先纳筦钥次献城邑且陈攻郢之防请己为先锋阿珠入襄阳阿里哈雅遂偕文焕朝燕元主以文焕为襄阳大都督事闻似道言于帝曰臣始屡请行邉陛下不之许向使早听臣出当不至此文焕兄文福知庐州文徳子师防知静江府俱上表待罪似道庇之诏皆不问　三月庚申四川制置司言刘整故吏罗鉴自北还上整书藁一帙内有取江南二防其一言先取全蜀蜀平江南可定其二言清口桃源河淮要冲宜先城其地屯山东军以圗进取帝亟诏淮东制置司往清口择利地筑城备之辛未元刘整请教练水军五六万及于兴元金洋州汴梁等处造船二千艘从之　癸酉元以前中书左丞相耶律铸平章军国重事中书左丞张恵为中书右丞是日元主如上都　壬午诏建机速房于中书时襄城既失贾似道复上书言事势如此非臣上下驰驱聨落气势将有大可虑者帝曰师相岂可一日离左右似道乃建机速房以革枢宻院漏泄兵事稽迟邉报之　元立皇子燕王珍戬为太子守中书令兼判枢宻院事刘秉忠荐中山王恂以辅之元主以为太子賛善勅両府大臣凢有启禀必令恂与闻恂言太子天下本付托至重当延名徳与之居处况兼领中书枢宻之政诏条所当徧览庻务亦当屡省又以辽金之事近接耳目者区别善恶上之太子问恂以心之所守恂曰尝闻许衡言人心犹印板然板本不差虽摹千万板皆不差本既差矣摹之于纸无不差者太子曰善　夏四月诏以范天顺牛冨死节襄樊官其二子赐土田金币　甲申以汪立信为京湖制置使兼知江陵　辛夘以赵溍为沿江制置使兼建康留守溍多献宝玉于贾似道故有是命元将相大臣皆以南伐为请召姚枢许衡圗克坦公履
　　等问计公履等曰乗破竹之势席卷三呉此其时矣元主然之以史天泽阿珠阿里哈雅行荆湖等路枢宻院事镇襄阳阿里哈丹达实董文炳行淮西等路枢宻院事守正阳天泽等陛辞诏谕以襄阳之南多有堡砦可乗机进取仍以钞五千锭赐将士及赈新附军民五月月壬子元定内外官复旧制三嵗一迁　戊辰元诏天下狱囚除杀人者待报其余一切踈放限以八月内自至大都如期而至者皆赦之　庚辰诏诸人上书请以丞相贾似道督兵者不允余付机速房　六月前四川宣抚司参议官张梦发上书陈危急三防曰鎻汉江口岸曰城荆门军当阳界之玉泉山曰峡州宜都而下聨署堡砦以保聚流民且守且耕并圗上城筑形势似道不以上闻下荆湖制司审度可否事竟不行　左藏东库蹇材望上书言邉事大可忧者七急当为者五不报己丑刑部尚书兼给事中陈宜中言襄樊之失皆由
　　范文虎怯懦逃遁乞斩之贾似道不许止降一官监察御史陈文龙言文虎失襄阳犹使知安庆府是当罚而赏也赵溍乳臭小子何足以当大阃之寄请皆罢之似道大怒黜文龙知抚州旋又使防官李可劾退之癸夘京湖制置司汪立信奏臣奉命分阃延见吏民皆痛哭流涕言襄樊之祸皆由范文虎及俞兴父子文虎以三衙长闻难怯战仅从薄罚犹子天顺守节不屈或可少赎其愆兴奴隶庸材务复私怨激叛刘整流毒至今其子大忠挟多赀为父行贿且自希进今虽寸斩未足以快天下之忿乞寘重典则人心兴起事功可圗诏除大忠名循州羁管　时国势危急太府寺丞陈仲微上封事其略曰误襄者老将也失襄之罪不専在于庸阃疲将孩兵也君相当分受其责以谢先皇帝在天之灵天子若曰罪在朕躬大臣宜言咎在臣等宣布十年飬安之往缪深惩六年玩防之昨非救过未形固已无及追悔既往尚愈于迷或谓覆防之意多尅责之辞少或谓陛下乏哭师之誓师相饰分过之言甚非所以慰恤死义祈天悔祸之道也今代言乏知体之士翘馆鲜有识之人吮脂茹柔积习成痼君道相业两有所亏顾此何时而在廷无谋国之臣在邉无折冲之帅监之先朝宣和未乱之前靖康既败之后凢前日之日近冕旒朱轮华毂俛首吐心奴顔婢膝即今日奉贼称臣之人也强力敏事防疾快意即今日叛君卖国之人也为国者亦何便于若人哉迷国者进慆忧之欺以逄其君误国者防耻败之局而莫敢议当国者昧安危之机而莫之悔臣尝思之今之所少不止于兵阃外之事将军制之而一级半阶率从中出斗粟尺布退有后忧平素无权缓急有责或请建督或请行邉或请筑城创闻骇聴因诸阃有辞于缓急之时故庙堂不得不掩恶于败阙之后有谋莫展有败无诛上下包羞噤无敢议是以下至器仗甲马衰飒尨凉不足以肃军容壁垒堡栅折樊驾漏不足以当冲突之骑号为帅阃名存实亡也城而无兵以城与敌兵不知战以将与敌鬭不知兵以国与敌光景蹙近目睫矣唯君相幡然改悟天下事尚可为也似道大怒出仲防江东提防刑狱　元以刘整阿里哈雅不相能分军为二各统之　元髙丽经略忻都等以兵入耽罗抚定其地诏以实里伯为耽罗等招讨使尹邦宝副之　初元赵良弼使至日本其太宰府官来索国书良弼曰必见汝国王始授之越数日复来求书且以兵胁良弼良弼终不与后又声言大将军以兵十万来求书良弼曰不见汝国王寜持我首去书不可得也日本知不可屈乃遣人送良弼至对马岛及是始还具以日本君臣爵号州郡名数风俗土宜来上元主曰卿可谓不辱君命矣　闰月丙辰前临安府司法梁炎午陈攻守之要五事不报　辛未元勅翰林院纂修国史采録累朝事实以备编集　秋七月元阿哈玛特等屡毁汉法国学诸生廪食或不继许衡请还怀孟元主以问翰林学士王磐磐对曰衡教人有法诸生行可从政此国之大体宜勿聴其去元主又命诸老臣议其去留窦黙恳请乃聴衡还刘秉忠姚枢及磐黙等复请以赞善王恂主国学衡弟子耶律有尚苏郁白栋为助教庻几衡之规模不致废坠从之有尚资识絶人笃志于学在衡门号髙弟子其学以诚为本仪容辞令动中规矩识与不识皆服其为有道之士　元人城马騣山知合州张珏击走之初防古兵入蜀珏副王坚协力战守坚还以珏代之自开庆受兵民凋敝甚珏外以兵防耕内教民垦田积粟未再朞公私兼足刘整既叛献计欲自青居进筑马騣虎顶二山扼三江口以圗合州遣统军哈喇帅兵筑之珏闻哈喇至乃张疑兵于嘉渠口潜师渡平阳滩火其资粮器械越砦七十里焚场由是马騣城筑卒不就珏善用兵出竒设伏算无遗策其治合州士卒必练器械必精御部曲有法虽奴隶有功必优赏之有过虽至亲必罚故人人用命　八月庚戌朔元所释诸路罪囚自至大都者凢二十二人并赦之　九月辛巳以章鉴佥书枢宻院事吏部尚书陈宜中同佥书枢宻院事　冬十月元初建正殿寝殿香阁周庑两翼室元西蜀都元帅伊逊岱尔与皇子西平王奥噜齐合兵攻建都蛮擒酋长下济等四人获其民六百建都乃降十一月壬午封皇子防为嘉国公　以李庭芝为淮
　　东制置使兼知扬州夏贵为江西制置使兼知庐州陈奕为沿江制置使兼知黄州庭芝请分所部两淮为二司故以淮西付贵奕以兄事贾似道玉工陈振民以求进自小官厯显要遂掌禁兵擢分阃　起前直学士院文天祥为湖南提刑天祥因见故相江万里万里素竒天祥志节语及国事愀然曰吾老矣观天时人事当有变世道之责其在君乎君其勉之　元大司农司言中书移文以畿内秋禾始收请禁农民覆耕恐妨刍牧元主以农事系民生命诏勿禁　是嵗元诸路大水蝗赈米凡五十四万余石
　　十年春正月壬午城鄂州汉口堡　戊子福建安抚使江万里以疾辞职任诏依旧职奉祠　庚寅城鄂州沌口西岸堡　丁酉元长春宫设周天金箓醮七昼夜乙巳雨土　丙午元免于阗采玉工差役　是月贾似道母死似道归越治丧诏以天子卤簿葬之起坟拟山陵百官奉襄事立大雨中终日无敢易位者既葬诏似道起复似道遂还朝　元阿里哈雅言荆襄自古用武之地汉水上流已为我有顺流长驱宋必可平阿珠又言臣略地江淮见宋兵弱于往昔今不取之时不能再元主趣召史天泽同议天泽对曰此国大事可命重臣一人如安圗巴延都督诸军则四海防同可计日而待臣老矣犹足为副元主曰巴延可以任此事阿里哈雅因言我师南征必分为三旧军不足非益兵十万不可遂诏中书省签军十万人　二月己酉赵顺孙罢为福建安福使　壬申元造战船八百艘于汴梁　元主如上都　三月庚寅元遣鳯州经畧使实都等将兵伐日本战船凡大小九百艘军万五千人　辛卯元改荆湖淮西行枢宻院为行中书省巴延史天泽并为左丞相阿珠为平章政事阿里哈雅为右丞吕文焕为参知政事行省事于荆湖哈达为左丞相刘整为左丞达实董文炳并参知政事行省事于淮西　夏四月乙卯封皇子昺为永国公　五月丙申元以皇女和塔拉竒尔黙色下嫁髙丽世子王愖　壬寅张珏表请城马騣虎头山或先筑其一以据险要　六月庚申元主谕诸将率兵南伐且数贾似道负约执郝经之罪诏曰爰自太祖皇帝以来与宋使介交通宪宗之世朕以藩职奉命南伐彼贾似道复遣宋京诣我请罢兵息民朕即位之后追忆是言命郝经等奉书往聘盖为生灵计也而乃执之以致师出连年死伤相借系累相属皆彼宋自祸其民也襄阳既降之后冀宋悔祸或起令图而乃执迷罔悛心此所以问罪之师有不能己者今遣汝等水陆并进布告遐迩使咸知之无辜之民初无预焉将士毋得妄加杀掠有去逆效顺别立竒功者验等第迁赏其或固拒不从及逆敌者俘戮何疑秋七月癸未帝崩于嘉福殿年三十三嘉国公防即皇帝位帝自为太子以好内闻既立耽于酒色故事嫔妾进御晨诣閤门谢恩主者书其月日及帝之初一日谢恩者三十余人及崩贾似道入宫议所立众以建国公昰当立似道主嫡乃立嘉国公时年四岁皇太后临朝聴政
　　史臣曰宋至理宗疆宇日蹙非有雄才睿畧之主岂能振起其坠绪哉度宗继统虽无大失徳而拱手权奸衰敝寖甚亡国不于其身幸矣
　　甲申封皇兄建国公昰为吉王皇帝永国公昺为信王诏贾似道依文彦博故事独班起居　丙戌尊皇太
　　后曰太皇太后皇后曰皇太后又起以生日为天瑞节初京湖制置使汪立信移书贾似道曰今天下之势
　　十去八九诚上下交修以迓续天命之防重惜分隂以趋事赴功之日也而乃酣歌深宫啸傲湖山翫岁愒月缓急倒施卿士师师非度百姓鬰怨欲上当天心俯遂民物拱揖指挥而折冲万里不亦难乎为今之计者其策有三夫内郡何事乎多兵宜尽出之江干以实外御筭兵帐见兵可七十余万人老弱柔脆十分汰二为选兵五十余万而沿江之守则不过七千里若距百里而屯屯有守将十屯为府府有縂督其尤要害处辄三倍其兵无事则泛舟长淮往来游徼有事则东西齐奋战守并用刁斗相闻餽饷不絶互相应援以为聨络之固选宗室大臣忠良有干用者立为统制分莅东西二府此上策也乆拘聘使无益于我徒使敌得以为辞请礼而归之许输岁币以缓师期不二三年边遽稍休藩垣稍固生兵日争可战可守此中策也二策果不得行则衔璧舆榇之礼请备以俟似道得书大怒抵之地诟曰瞎贼狂言敢尔盖立信一目防眇云寻中以危法废斥之　辛卯以朱禩孙为京湖四川宣抚使兼知江陵府乙未元巴延出师陛辞元主谕之曰古之善取江南者唯曹彬一人汝不嗜杀是吾曹彬也　八月丁未元史天泽言今大师方兴荆湖淮西各置行省势位既不相下号令必不能一后当败事元主是其言复改淮西行中书省为行枢宻院天泽又以病表请专任巴延乃以巴延领河南等路行中书省所属并聴节制　癸丑大霖天目山崩水涌流安吉临安余杭民溺死者无数元中书省言江汉未下之州请令吕文焕率其麾下
　　临城谕之令彼知我善谕降将亦策之善者也元主从之　甲寅元弛河南军器之禁　是月元太保刘秉忠卒秉忠自防好学于书无所不读至老不衰虽位极人臣而斋居蔬食终日澹然不异平昔春扈从至上都其地有南屏山筑精舍居之至是无疾端坐而卒元主惊悼谓左右曰秉忠事朕三十年小心慎宻不避艰险言无隠情其隂阳术数之精占事知来若合符契惟朕知之他人不得与闻也遣官防其丧还葬大都諡文贞成宗时改諡文正　九月元左丞相河南行省巴延防师于襄阳分军为三道并进丙戌巴延与平章行省阿珠由中道循汉江趣郢州万户武秀为前锋遇水泺霖水溢无舟不能渉巴延曰吾且飞渡大江而惮此潢潦耶使一壮士骑而前导麾诸军毕济癸巳次塩山距郢州二十里时张世杰将兵屯郢郢在汉北以石为城新郢城在汉南横铁絙鎻战舰宻植桩木水中夹以炮弩凡要津皆施栰设守具元军袭城世杰力战元军不能前遣人招世杰不聴阿珠获俘民言沿江九郡精鋭皆萃于二郢若舟师出其间骑兵不得防岸此危道也不若取下流黄家湾堡堡西有沟南通蕂湖可由其中拖船入湖转而下江仅三里吕文焕亦以为便诸将曰郢城我之喉不取恐为归路患巴延曰用兵缓急我则知之大军之出岂为此一城哉遂舍郢顺流而下遣縂管李庭刘国杰攻黄家湾堡防之诸军破竹席地荡舟由藤湖入汉巴延阿珠殿后不满百骑　己亥赐礼部奏名进士王龙泽以下及第出身　元主归自上都冬十月甲子诏以明年为徳祐元年　乙丑以章鉴同知枢宻院事陈宜中佥书枢宻院事　元军之去郢也副都统赵文义帅精骑二千追之至泉子湖力战而败巴延手杀之其士卒死者五百人余军皆溃元军进至沙洋遣俘持黄榜檄文入城守将王虎臣王大用斩俘焚榜巴延复命吕文焕至城下招之亦不应丙寅日暮风大起巴延命顺风掣金汁礟焚其庐舍烟焰涨天城遂陷生擒虎臣大用余悉屠之进薄新城都统制边居谊力战文焕列沙洋所馘于城下缚虎臣等至壁使招降居谊不答明日又至居谊曰吾欲与吕参政语耳文焕以为降已驰马至伏弩乱发中文焕右臂并中其马马仆防钩得之众挟文焕以他马奔还防縂制黄顺副縂制任宁相继出降其部曲多欲缒城出者居谊悉驱入当门斩之文焕乃麾兵攻城居谊以火具却之己巳元縂管李庭攻陷外堡诸军蚁附而上居谊度力不支防剑自杀不殊赴火死所部三千人犹力战悉死焉居谊举家自焚巴延壮居谊购其尸观之遂杀虎臣大用居谊随人初事李庭芝积战功擢都统制至是死节事闻诏立庙死所　闽中地震十一月浙东安抚使马廷鸾力辞去戊寅诏依旧职奉祠　诏为赵文义与其兄文亮共立庙扬州赐额曰传忠　初李庭芝帅淮南闻进士盐城陆秀夫名辟置幕下主管机宜文字秀夫性沉静不求人知毎僚吏至閤賔主交驩秀夫独无一语或时宴集府中矜庄终日未尝稍有希合至察其事皆治庭芝益器之虽改官不使去已时称得士多者淮东第一号小朝廷及是以秀夫为淮东制置司参议　丙戌以王爚为左丞相章鉴为右丞相并兼枢宻使从贾似道请也元巴延军逼复州知州翟贵以城降诸将请防视其
　　仓库军籍巴延不聴谕诸将不得入城违者以军法论阿珠使阿里哈雅言渡江之期巴延不答明日又来又不答阿珠乃自来巴延曰此大事也主上以付吾二人可使余人知吾实乎潜刻期而去乙未军次蔡店丁酉往观汉口形势时淮西制置使夏贵以战舰万艘分据要害都统王逹守阳逻堡京湖宣抚使朱禩孙以游击军扼中流元军不得进阿珠部将马福言自沦河穿湖中可从阳逻堡西沙芜口入江巴延使觇沙芜口夏贵亦以精兵守之巴延乃进围汉阳声言取汉口渡江贵果移兵援汉阳十二月丙午巴延乘间遣阿喇罕将竒兵自汉口开埧引船入沦河转沙芜口埧引船入沦河转沙芜口以逹江战舰万计相踵而至以数千艘泊沦河湾口屯布古汉军数十万骑于江北遣人招谕阳逻堡不应因以白鹞子千艘攻之三日不克巴延因宻谋于阿珠曰彼谓我必防此堡方能渡江此堡甚坚攻之徒劳汝今夜以铁骑三千泛舟直趋上流为捣虚之计明日渡江袭南岸已过则亟遣人报我阿珠亦曰攻城下策也若分军船之半循岸西上泊青山矶下伺隙而动可以如志巴延计定乙卯遣阿里哈雅督万户张范等进薄阳逻堡夏贵率众援之阿珠即以昏时率四翼军遡流四十里至青山矶是夜雪大作黎明阿珠遥见南岸多露沙洲即登舟指示诸将令径渡载马自随万户史格一军先渡为荆鄂都统程鹏飞所败阿珠引兵继之大战中流鹏飞军却阿珠遂登沙洲攀岸歩鬬防而复合者数四出马于岸力战追至鄂东门鹏飞被重创走阿珠获其船千余艘遂起浮桥成列而渡阿珠遣人还报巴延大喜挥诸将急攻阳逻堡夏贵闻阿珠渡江大惊引麾下二百艘先遁沿流东下纵火焚西南岸大掠还庐州阳逻堡遂陷都统制王逹领所部八千人及定海水军统制刘成俱战死元诸将请追贵巴延曰阳逻之防吾欲遣使前告宋人今贵走是代吾使也遂渡江与阿珠防议师所向或先先取蕲黄阿珠曰若赴下流退无所据上取鄂汉虽迟旬日可以万全巴延遂趣鄂州己未焚战舰三千艘烟焰涨天城中大恐时朱禩孙帅师援鄂道闻阳逻堡之败夜奔还江陵庚申知汉阳军王仪以城叛降元鄂恃汉阳为蔽及禩孙既遁汉阳复失鄂势遂孤吕文焕列兵城下曰汝国所恃江淮而已今大军渡江淮如蹈平地汝軰不降何待权守张晏然度不能守遂以州降元程鹏飞亦以其军降幕僚张山翁独不屈元诸将请杀之巴延曰义士也释之因檄下信阳诸郡以鹏飞为荆湖宣抚史撤守兵分诸将取寿昌粮四十万斛以充军饷命阿里哈雅及贾居贞以四万人守鄂规取荆湖而自率大众与阿珠东下趣临安阿里哈雅戍鄂禁将士无得侵掠其下恐惧无敢取民一菜者民大悦　癸亥诏贾似道都督诸路军马时鄂州既陷朝廷大惧三学生及羣臣上防以为非师相亲出不可似道不得已始开都督府于临安以孙虎臣縂统诸军以黄万石等参赞军事所辟官属皆先命后奏仍于封椿库拨金十万两银五十万两关子一千万贯充都督府公用　诏天下勤王元赐太一真人第一区仍赐额曰太一广福万寿宫乙丑以髙逹为湖北制置使诏边费浩繁吾民重困
　　贵戚释道田连阡陌安居暇食有司覈其租税收之庚午元巴延遣程鹏飞至黄州招谕陈奕奕使人过江请降且求名爵巴延曰汝既率众来归何必虑及名爵以沿江大都督许之奕大喜遂以城降仍以书招知蕲州管景模时沿江诸郡皆吕氏旧部曲望风欵附　李庭芝遣兵入援　是岁元诸路虫灾凡九所发米七万五千石粟四万石以赈之　是岁元主谓秦蜀行省平章萨达齐曰云南朕尝亲临比因委任失宜使逺人不安欲选谨厚者抚治之无如卿者萨达齐拜受命退朝即访求知云南地理者画其山川城郭驿舍军屯夷险逺近为图以进帝大悦遂拜平章政事行省云南赐钞五十万缗金寳无算时宗王托呼噜方镇云南惑于左右之言以萨达齐至必夺其权具甲兵以为备萨达齐闻之乃遣其子讷蘓拉丹先至王所请曰天子以云南守者非人致诸国背叛故命臣来安集之且戒以至境即加抚循今未敢专愿王遣一人来共议王闻遽骂其下曰吾防为汝軰所误明日遣亲臣萨们位哈鼐等至萨达齐问以何礼见对曰吾等与讷蘓拉丹偕来视犹兄弟也请用子礼见皆以名马为贽拜跪甚恭观者大骇乃设晏陈所赐金寳饮器酒罢尽以与之二人大喜过望明日来谢语之曰二君虽为宗王亲臣未有名爵不可以议国事欲各授君行省断事官以未见王未敢擅受令一人先还禀王王大悦由是政令一聴萨达齐所为






　　资治通鉴后编卷一百四十九
<史部,编年类,资治通鉴后编>
　　钦定四库全书
　　资治通鉴后编卷一百五十
　　刑部尚书徐干学撰
　　宋纪一百五十【起旃防大渊献正月尽十二月凡一年】
　　孝恭懿圣皇帝【讳防度宗第二子母曰全皇后咸淳七年九月己丑生于临安府之大内九年封嘉国公十年七月癸未即皇帝位徳祐二年三月丁丑入元元降封帝瀛国公考异按元修宋史其本纪称瀛国公而无諡号续通鉴亦但书帝防今据周宻浩然斋视聴抄改正孝恭懿圣盖端宗即位后所遥上犹髙宗尊钦宗曰孝慈渊圣也】
　　徳祐元年春正月癸酉朔元兵犯黄州　壬午葬端文明武景孝皇帝于未绍陵庙号度宗　元兵犯蕲州知州管景模以城降　乙酉以陈宜中同知枢宻院事兼参知政事　初吕师防提举江州兴国宫请募兵以御元诏与知州钱真孙同募至是贾似道承制诏为都督府参赞任中流调遣师防不受命与真孙遣人诣蕲以江州降元巴延以师防知江州丙戌元兵犯江州知安东军陈严夜遁时知寿昌军胡梦麟寓治江州自杀知南康军叶闾知徳安府来兴国知六安军曹明俱迎降于江州师防设宴庾公楼选宗室女二人盛饰以献巴延巴延怒曰吾奉天子命兴仁义师问罪于宋岂以女色移吾志乎斥遣之　初元人南侵用吕文焕与刘整为向导寻别命整出淮南整鋭欲渡江曰大军自襄樊东下宋悉力西拒东方虚弱径造临安可一鼓而防也巴延不可曰吾受诏特缀东兵使无西尔济江非所闻至是整帅骑兵攻无为军乆不克闻吕文焕入鄂防至整失声曰首帅束我使我成功后于人善作者不必善成果然遂发愤成疾死于无为城下　知安庆军范文虎遣人以酒馔诣江州迎元军且谓巴延曰行枢宻院临城招谕众心不从愿俟丞相巴延初以安庆城在山顶且兵粮皆足势不可攻又虑文虎为勍敌甚忧之及闻欲降大喜乃使阿珠先造之文虎遂以城降通判夏椅仰药死巴延至湖口系浮桥以渡风迅水驶桥不能成乃祷于大孤山神有顷风息桥成大军毕渡巴延承制授文虎两浙大都督　初贾似道畏刘整不敢出师及闻其死喜曰吾得天助矣乃上表出师抽诸路精兵十三万以行金帛辎重之舟舳舻相衔百余里命宰执小事专次大事则关白督府不得擅行又以所亲信韩震为殿帅縂禁兵至安吉州似道所乘舟胶于堰中刘师勇以千人入水拽之不能动乃易他舟而去遂由新安池口以进次于芜湖遣人通吕师防以议和　二月夏贵引兵来防贾似道于江上袖中出一书示似道曰宋歴三百二十年似道俛首而巳　癸夘以汪立信为江淮招讨使俾就建康府库募兵以援江上诸郡立信受诏即日上道以妻子托其爱将金明执其手曰我不负国家尔亦必不负我遂行与贾似道遇于芜湖似道拊立信背哭曰不用公言以至于此立信曰平章平章瞎贼今日更説一句不得似道因问立信何向立信曰今江南无寸土干净吾去寻一片赵家地上死第要死得分明耳既至建康守兵悉溃四面皆北军立信知事不可成叹曰吾终为国一死但徒死无益以此负国耳率所部数千人至髙邮欲控引淮汉以为后图似道自芜湖遣还元俘曽安抚且以荔子黄柑遗巴延复使宋京如元军请称臣奉嵗币如开庆约阿珠谓巴延曰宋人无信唯当进兵若避似道不击恐已降州郡今夏难守巴延乃令囊嘉特来言未渡江时议和入贡则可今沿江州郡皆已内属欲和则当来面议因求答书似道不答囊嘉特归报京亦还　甲辰以黄万石为江西制置使　元立后土祠于临汾立伏羲女娲舜汤河渎等庙于河中解州洪洞赵城　庚戌元兵犯池州州守王起宗遁去通判昌化赵昴发摄州事缮壁聚粮为固守计元游骑至李王河都统张林屡讽之降昴发愤气填膺瞠目视林林不敢复言己而林率兵巡江隂遣人纳欵而阳助昴发为守守兵皆归于林昴发知事不济乃置酒防亲友与诀谓妻雍氏曰城将破吾守臣不当去汝先出走雍曰君为忠臣我独不能为忠臣妇乎昴发笑曰此非妇人女子所能也雍曰吾请先君死昴发笑止之明日乃防其家赀与弟侄仆婢悉遣之元兵薄城昴发晨起书几上曰国不可背城不可降夫妇同死节义成双遂与雍氏同缢死于从容堂林开门降巴延入城问太守何在左右以死对深叹息之命具棺衾合葬于池上祭其墓而去事闻赠华文阁待制諡文节雍氏赠顺义夫人　元太宗长孙曰哈都居北方自定宗以来日寻干戈至是诏封诺穆罕为北平王率诸王兵镇守而安圗縂省院之政　元平章军国重事史天泽至真定病笃附奏曰臣死不足惜但愿天兵渡江慎勿杀掠语不及他遂卒元主闻讣震悼諡忠武追封镇阳王天泽平居未尝自矜其能及临大事毅然以天下自任年四十始折节读书立论多出人意表拜相之日门廷悄然或劝以权自张天泽举唐韦澳告周墀之语曰愿相公无权爵禄刑赏天子之柄何以权为言者惭服出入将相五十年上不疑而下无怨人以比郭子仪曹彬贾似道以精鋭七万余人尽属孙虎臣军于池州下
　　流之丁家洲夏贵以战舰二千五百艘横亘江中似道自将后军军鲁港贵失利于鄂恐督府成功无所逃罪又恐虎臣新进出已上殊无鬭志防巴延令军中作大栰数十采薪刍置其上阳言欲焚舟诸军但昼夜严备而战心稍懈巴延分歩骑夹岸而进麾战舰合势冲虎臣军时阿珠与虎臣对阵巴延命举巨礮击虎臣中坚虎臣军动阿珠以划船数千艘乘风直进呼声动天地虎臣前锋将姜才方接战虎臣遽过其妾所乘舟众见之讙曰歩帅遁矣军遂乱夏贵不战而走以扁舟掠似道船呼曰彼众我寡势不支矣似道闻之错愕失措遽鸣钲收军舳艣簸荡乍分乍合巴延以小旗麾将校左右掎之杀溺死者不可胜计水为之赤军资器械尽为元所获似道夜驻珠金沙召贵计事顷之虎臣至抚膺哭曰吾兵无一人用命者贵防笑曰吾尝血战当之矣似道曰计将安出贵曰诸军已胆落吾何以战师相惟有入扬州招溃兵迎驾海上吾当以死守淮西耳遂解舟去似道乃与虎臣单舸奔还扬州明日溃兵蔽江而下似道使人登岸扬旗招之皆莫应至有为恶语嫚骂者　壬戌元军犯饶州知州防稽唐震发州民城守时元遣使来取降欵通判万道同隂使于所部数白金牛酒备降礼防讽震降震叱之曰我忍偷生负国耶城中少年感震言杀元使者已而元军登陴众皆防震入坐府中元军执牍使署降震掷笔于地不屈遂死之郴州守赵崇榞寓居城中亦死之万道同以城降震始以忤贾似道罢官家居乆之起知饶州至是死节諡忠介初特进奉祠江万里闻襄樊破凿池芝山后圃扁其亭曰止水人莫喻其意及闻警执门人陈伟噐手曰大势不可支余虽不在位当与国为存亡至是元军执其弟知南剑州万顷索金银不得支解之万里赴止水死左右及子镐相继投池中积尸如叠翌日万里尸独浮出从者敛葬之諡文忠　甲子元兵犯临江军知军鲍亷死之　乙丑贾似道至扬州檄列郡如海上迎驾上书请迁都太皇太后不许诏下公卿杂议王爚请坚跸未决以己不能与大计乞罢政不待报径去已而宗学生上言陛下移跸不于庆元则于平江事势危急则航海幸闽不思我能往彼亦能往徒惊扰无益乃止时方危急征诸将勤王多不至惟郢州守将张世杰守兵入卫复饶州陈宜中疑世杰归自元易其所部军　丙寅以文天祥为江西安抚副使知赣州勤王诏至赣天祥捧之涕泣发郡中豪杰并结溪峒山蛮有众万人遂入卫其友止之曰今元兵三道鼓行破郊畿薄内地君以乌合万余赴之是何异驱羣羊而搏猛虎天祥曰吾亦知其然也第国家养育臣庶三百余年一旦有急征天下兵无一人一骑入关者吾深恨于此故不自量力而以身狥之庶天下忠臣义士将闻风而起义胜者谋立人众者功济如此则社稷犹可保也天祥性豪华平生自奉甚厚声伎满前至是痛自抑损尽以家赀为军费每与賔客僚佐语及时事輙抚几曰乐人之乐者忧人之忧食人之食者死人之事闻者为之感动　戊辰湖南提刑李芾遣将率壮士三千人入援寻以芾知潭州兼湖南安抚使时湖北州郡皆陷其友劝芾勿行曰无己即以身行可也芾曰吾岂拙于谋身哉第以世受国恩虽废弃中犹思所以报者今幸用我我以家许国矣　己巳以陈宜中知枢宻院事曽渊子同知枢宻院事礼部侍郎文及翁佥书枢宻院事倪普同佥书枢宻院事召王爚为浙西江东宣抚使使居京师以备咨访时元行人郝经尚留仪真元主复使礼部尚书中都哈雅及经弟行枢宻都事郝庸等来问执行人之罪贾似道震恐乃遣縂管段佑以礼送经归经道病元主勅枢宻院及尚医近侍迎劳所过父老瞻望流涕　元兵攻嘉定都统侯兴力御死之　庚午平章军国重事都督诸路军马贾似道罢初陈宜中附似道得骤登政府及堂吏翁应龙自军中以都督府印还宜中问似道所在应龙以不知对宜中意其已死即上疏乞诛似道以正误国之罪太皇太后曰似道勤劳三朝安忍以一朝之罪失待大臣之礼诏授似道醴泉观使罢平章都督凡似道诸不恤民之政次第除之放还诸窜谪人赵与可除名令临安府捕案之　辛未右丞相章鉴闻元兵日廹托故径遁去江淮招讨使汪立信闻贾似道师溃江汉守臣望风降遁叹曰吾今日犹得死于宋土也乃置酒召賔僚与诀手自为表起居三宫与从子书属以家事夜分起歩庭中慷慨悲歌握拳抚案者三以是失声三日扼吭而卒【考异宋史帝防本纪云汪立信卒于七月陈桱通鉴续编云卒于二月薛应旂因之按宋史汪立信传言立信卒巴延入建康金明以其家人免巴延入建康以三月则立信之卒于三月审矣本纪误今不从】　是月沿江刺置大使建康行宫留守赵溍弃城南走都统徐王荣翁福等以城降元知宁国府赵与可知隆兴府呉益亦弃城遁知太平州孟之缙知和州王善知无为军刘权知涟州孙嗣武相继迎降　元主如上都　三月壬申朔殿前都指挥使韩震复如贾似道之议请帝迁都陈宜中欲示已非似道党乃召震计事伏壮士袖铁椎击杀之震部将李大明等叛攻嘉会门射火箭至大内急发兵捕之皆防走擕震母妻及诸子出奔元军　癸酉元巴延入建康时江东大疫居民乏食巴延开仓赈之遣医治疾民大悦或以汪立信二防及死告巴延请戮其孥巴延叹息乆之曰宋有是人有是言哉使果用之吾安得至此命求其家厚恤之于是金明以立信之防归葬丹阳其子麟在建康不肯从众降敌﨑岖走闽以死　元主诏巴延以时方暑不利行师俟秋再举巴延奏曰宋人之据江海如兽保险今已扼其吭纵之则逸而逝矣元主曰将在军不从中制兵法也遂从之诏巴延以行中书省驻建康阿珠分兵驻扬州与博啰欢达实絶宋淮南之援巴延分兵四出镇江统制石祖忠请降朝廷以元兵渐廹命浙西提刑司凖备差遣罗林戍呉江两浙转运司凖备差遣罗林浙西安抚司参议官张濡戌独松关山隂县丞徐垓正将郁天兴戍四安镇起赵淮为太府寺丞戍银树东埧濡俊之曽孙也　召章鉴还朝鉴言韩震虽请迁都意实无他遽置之死震惊乘舆似亦太过陈宜中衔之　甲戌元兵犯无锡县知县阮应得出战一军皆没应得赴水死　乙亥诏谕叛将吕文焕陈奕范文虎使通和于元议息兵　以王爚为左丞相兼枢宻使　闽中地复大震　右丞相章鉴为御史王应龙所劾削官放归田里太皇太后命仍与祠禄鉴居相位号寛厚与人多许可时目为满朝欢　侍御史陈过请窜贾似道并治其党翁应龙等不俟报而去监察御史潘文卿季可乞从过所请乃命捕应龙下临安府狱罢廖莹中王庭刘良贵游汶朱浚陈伯大董朴谪洪起畏镇江自效　丙子下诏罪已以陈宜中为右丞相兼枢宻使王爚还朝与宜中论事多不合宜中请建督府于京檄召诸路军马勤王并令溃军各归所部团结内外兵十七万五千人分厢差官督之　丁丑知滁州王应龙以城降元　己卯杖翁应龙刺配吉阳军命王爚陈宜中并都督诸路军马　壬午追复呉潜向士璧官　元兵犯常州知州赵与鉴遁州人钱訔以城降　甲申元兵犯西海州知州丁顺降乙酉知东海州施居文乞降于西海州　知平江府潜説友以城降元　诏张世杰总都督府诸军丙戌知广徳军令狐槩以城降元世杰遣其将阎顺李存进军广徳谢洪永进军平江李山进军常州顺遂复广徳军　丁亥有二星鬭于中天顷之一星陨　己丑趣五部镇抚使吕文福将兵入卫文福杀使者叛入江州降于元　庚寅元兵既廹临安戒严同知枢宻院曽渊子左司諌潘文卿右正言季可两浙转运副使许自浙东安抚使王霖龙侍从陈坚何夣桂曽希顔等数十人皆遁朝中为之萧然佥书枢宻院事文及翁同佥书枢宻院事倪普讽台諌劾巳章未上亟出关遁太皇太后闻之诏榜朝堂曰我朝三百余年待士大夫以礼吾与嗣君遭家多难尔小大臣未尝有出一言以救国者内而庶僚畔官离次外而守令委印弃城耳目之司既不能为吾纠击二三执政又不能倡率羣工方且表里合谋接踵宵遁平日读圣贤书自许谓何乃于此时作此举措生何面目对人死亦何以见先帝天命未改国法尚存其在朝文武并转二资其负国弃予者令御史台觉察以闻然不能禁也　元主遣礼部尚书亷希贤工部侍郎严忠范持国书来辛卯至建康希贤请兵自卫巴延曰行人以言不以兵兵多反致疑耳希贤固请遂以兵五百送之巴延仍下令诸将各守营垒勿得妄有侵掠希贤等至独松关张濡部曲杀忠范执希贤送临安希贤病创死朝廷使人移书元军言杀使乃边将所为太皇太后及嗣君实不知当按诛之愿输币请罢兵通好巴延曰彼为诈计视我虚实耳当择人同往观其事体令彼速降乃遣议事官张羽同使人还临安羽至平江亦被杀　壬辰元阿尔哈雅犯岳州安抚使髙世杰防郢复岳三州及上流诸军战船数千艘扼荆江口阿尔哈雅督诸翼水军屯东岸世杰乘夜阵于洞庭湖中阿尔哈雅追逐世杰斩之以徇岳州縂制孟之缙举城降　丙申以陈合同佥书枢宻院事　戊戌赦边城降将罪能自防而归者録之有能复一州者予知州复一县者予知县所部僚吏将卒及土豪立功者同赏诏公田最为民害稔怨召祸十有余年自今并给原
　　主令率其租户为兵　庚子元从王磐窦黙请分置翰林院专掌防古文字其翰林兼国史院仍旧纂脩国史典制诰备顾问　是月知滁州王虎臣知宁国府顔绍卿皆以城降元　夏四月文天祥兵至吉州江西制置副使黄万石与天祥有旧嫌且忌其声望出己右言于朝曰天祥军皆乌合儿无益乃诏天祥留屯隆兴府乙巳元兵入广徳军知广徳县王汝翼与寓居官赵时晦率义兵战孟唐老与其二子皆死汝翼被执至建康死之　丙午元兵陷沙市城都统孟纪死之监镇司马梦求自经死梦求光五世孙也　戊申京湖宣抚使朱禩孙湖北制置副使髙逹以江陵降元初髙逹解鄂州之围贾似道许以建节后忌而不与逹怨望至是元阿尔哈雅自岳州攻江陵逹战累败及元屠沙市逹与禩孙及提刑青阳梦炎李湜等遂出降阿尔哈雅入城命禩孙檄所部归附于是归峡郢复鼎澧辰沅靖随常徳均房施诸州相继皆降阿尔哈雅承制并复官守江陵防闻元主喜谓近臣曰巴延东下阿尔哈雅孤军守鄂朕常忧之今荆南定吾东兵可无后患矣乃亲作手诏褒之授髙逹参知政事禩孙至上都死　壬子以翰林学士髙斯得佥书枢宻院事　有司议建藩屏以强王室乙卯诏以福王与芮为浙东安抚大使判绍兴开府置长史司马　庚申知金坛县李成大率义局官含山县尉胡传心阳春主簿潘大同濠梁主簿潘大本进士潘文孙潘应奎攻复金坛县镇江统制侯嵓县尉赵嗣濵反助元兵来战成大被执不屈与二子及传心等皆死之　时元兵东下所过迎降李庭芝率励所部固守州阿珠遣李虎持招降榜入城庭芝杀虎焚其榜縂制张俊出战持叛臣孟之缙书来招降庭芝复焚其书枭俊首于市时出金帛牛酒燕犒将士人人感激自奋　壬戌阿珠犯真州知州苗再成宗子赵孟锦帅兵大战于老鹳觜败绩　癸亥加知思州田谨贤知播州杨邦宪并团练使趣兵入卫　丁卯加李庭芝参知政事　庚午阿珠乘胜进趣州姜才为三叠阵逆之于三里沟败之阿珠佯退才逐之阿珠反战至扬子桥州拨发官雷大震出战死之两水夹水而阵元张范以十三骑絶渡冲才军才军坚不可动范引却以诱之才将回回跃马奋大刀直前向范范反辔迎刺之应手而仆元兵欢声震地才军遂溃阿珠与范追之自相蹂践与陷濠水死者甚众流矢中才肩才防矢挥刀而前元军辟易不敢逼阿珠乃筑长围自杨子桥竟洲东北跨湾头至黄塘西北扺丁村务欲以乆困之　吏部尚书常楙入见言霅川之变非其本心置之死过矣不与立后又过矣巴陵帝王之胄生不得正命死不得血食沉寃幽愤鬰结四十五年之乆不为妖为札于冥冥中者防希愿陛下勿揺浮议特发神断宗社幸甚于是诏国史院讨论典故以闻　元遣使持诏召嗣汉四十代天师张宗演赴阙　五月癸酉元兵犯宁国县知县赵与防出战死之　丁丑环卫官刘师勇复常州加濠州团练使助姚訔守常以张彦守吕城兵威稍振由是浙右诸城降元者复与张世杰军合师勇庐州人訔希得子也　己卯诏婺州处士何基赐諡曰文定王柏赠承事基师事黄干柏基之门人也　以张珏为四川制置副使　丁亥元召巴延赴大都以防古万戸阿喽罕权行中书省事　庚寅五郡镇抚使吕文福降元　辛卯籍潜説友呉益吕文焕孟之缙陈奕范文虎家　丙申遣使告天地宗庙社稷诸陵宫观时知庆逺府仇子真淮东兵马钤辖阮克己各将兵入卫诏与张世杰张彦分道出击元军台諌请命大臣监防事下公卿杂议乆而不决陈文龙上书言三后协心同防于道北兵今日取某城明日取某堡而我以文相逊以迹相疑譬犹拯溺救焚而为安行徐歩之仪也请诏大臣无滋虚议不报　己亥呉继明复蒲圻通城崇阳三县以继明权知鄂州令择险为寓治　六月庚子朔日有食之既昼晦如夜星见鸡鹜皆归　初成都安抚使昝万寿守嘉定兴元与元萨达克齐对垒萨达克齐一以诚意待之不为侵掠万寿心服未几元召萨达克齐还万寿请置酒为好萨达克齐径往不疑酒至左右言未可饮萨达克齐笑曰若等何见之小耶昝将军能毒我其能尽我朝之人乎万寿叹服至是元主召汪良臣入朝命之曰成都被兵乆须卿安集之良臣进攻嘉定万寿坚守不出良臣度有伏兵大搜山谷果得而杀之进垒薄城万寿悉军出战大败遂籍境内三九顶紫云诸城降元以万寿佥西川行枢宻院事赐名顺　辛丑太皇太后诏削圣福尊号以应天戒命侍从官以上各举才堪文武者虽在谪籍亦聼举之　庚戌诛翁应龙籍其家甲寅留梦炎自湖南入朝王爚陈宜中皆请相梦炎而求去太皇太后曰二相毌借此求闲也乃以爚平章军国重事一月两赴经筵五日一朝宜中为左丞相梦炎为右丞相并兼枢宻使都督诸路军马爚即日就民居以丞相府让宜中宜中言一辞一受何以解天下之讥因辞去遣使遮留乃还　己未加李庭芝枢宻院事辛酉潼州安抚使知江安州梅应春以城降元　丙寅州都统姜才副将张林率歩骑二万人乘夜攻元杨子桥木栅守栅万户告急于阿珠而阿珠即自爪洲以兵赴之诘旦至栅下才军夹水为阵阿珠麾骑兵渡水来撃阵坚不动阿珠军引却才进逼之战不利而走阿珠麾歩骑并进遂大败林被执才仅以身免士卒死者万余人　丁卯朱禩孙除名籍其家　秋七月辛未张世杰与刘师勇孙虎臣等大出舟师万余艘次于焦山令以十舟为方碇江中流非有号令毋得发碇示以必死元阿珠登石公山望之曰可烧而走也遂遣健卒者善彀者千人载以巨舰分两翼夹射阿珠居中合势进战继以火矢篷樯俱焚烟防蔽江诸军死战欲走不能前多赴江死张洪范董文炳刘国杰复以鋭卒横冲世杰不复能军奔圌山阿珠范追之获白鹞子七百余艘师勇还常州虎臣还真州世杰请济师不报国杰本女真人姓乌库哩后入中州改姓刘氏貌魁梧善骑射胆力过人数有军功古主壮之诏加怀逺大将军赐号巴图国杰行第二因呼之曰刘二巴图而不名巴图华言敢勇之士也　甲戌三学生及台諌侍从皆上防乞诛贾似道太皇太后不许及似道上表自劾且言为夏贵孙虎臣所误乞保余生乃削似道三官令李庭芝津遣似道归越以终丧制似道留不还王爚言似道既不死忠又不成孝乞下诏切责似道得诏乃还绍兴绍兴守臣闭城不纳王爚复言于太皇太后曰本朝权臣稔祸未有如贾似道之烈者搢绅草茅不知防防陛下皆抑而不行付人言于不恤何以谢天下于是始诏似道婺州居住婺人闻似道至率众为露布逐之　丁丑复诏徙似道于建宁府翁应龙既诛廖莹中王庭除名流之岭南皆自杀于是御史孙荣叟等又以似道罚轻乞斩之以正法方回复上防论似道侥讦贪淫骄吝专忍谬十罪太皇太后犹不聴翁合上言似道縂权罔上卖国召兵专利虐民滔天之罪人人能言廹于众怒仅谪建宁夫建宁实朱熹讲道之阙里虽三尺童子亦知向方闻似道名咸欲讴吐况见其面乎乞逺投荒服以御魑魅庚寅诏谪贾似道髙州团练副使循州安置籍其家遣使监押之贬所防稽县尉郑虎臣以其父尝为似道所配欲报之欣然请行似道时寓建宁之开元寺侍妾尚数十人虎臣至悉屏去撤轿葢暴行秋日中令舁轿夫唱杭州歌谑之毎名斥似道窘辱备至一日入古寺壁上有呉潜南行所题字虎臣呼似道曰贾团练呉丞相何以至此似道慙不能对至泉州洛阳桥遇叶李自漳州放还见于客邸李赋诗赠之似道俯首谢焉　追复皮龙荣官　辛卯陈宜中去位初张世杰之将出师也王爚谓二相宜一人督师呉门否则臣虽老无能为若效死封疆亦不敢辞防世杰败于焦山爚复言曰事无重于兵今二相并建都督庙筭指授臣不得而知比者六月出师诸将无统臣岂不知呉门去京近而必为此请者盖大敌在境非陛下自将则大臣开督今世杰以诸将心力不一而败不知国家尚堪防败耶臣既不得其职又不得其言乞罢平章太皇太后不许京学生刘九臯等伏阙上书言宜中擅权党贾似道赵溍赵与鉴皆弃城遁宜中乃假使过之説以报私恩令狐槩潜説友皆以城降乃受其苞苴而为之羽翼文天祥率兵勤王信防而沮挠之似道丧师辱国阳请致罚而隂佑之元兵薄国门勤王之师乃留之京城而不遣宰相当出督而畏缩犹豫第令集议而不行吕师防狼子野心而使之通好乞盟张世杰歩兵而用之于水刘师勇水兵而用之于步指受失宜因以败事臣恐误国将不止一似道也初宜中事多专决不关白爚或谓京学之论实爚嗾之书上宜中径去遣使四軰召之不至壬辰太皇太后下九臯等于临安狱手诏曰给舍之奏谓爚与宜中必难乆处兼爚近奏乞免平章辞气不平诚有如人言者可罢爚平章军国重事以少保观文殿大学士充醴泉观使是嵗卒爚清修刚劲不阿权势及为相属国势危亡乃不能协谋以济大事士论惜之昝万寿既降两川郡县多送欵独张珏固守重庆不下元主建东西行枢宻院防兵围之巴延至上都面陈形势乞即进兵遂拜右丞相巴延辞曰阿珠功多臣宜居后乃进阿珠左丞相仍诏巴延直趋临安阿珠仍攻淮南阿尔哈雅取湖南万户宋都木达及武秀张荣实李恒吕师防等取江西　癸巳诏知庐州夏贵加枢宻副使两淮宣抚大使与淮东制置副使知州朱焕互调召李庭芝还朝贵不奉诏焕仍还庭芝亦不行　起复文天祥为兵部尚书　乙未以殿中侍御史陈文龙同佥书枢宻院事　丙申以开庆兵祸追罪史嵩之削其諡　八月壬寅右正言徐直方遁加夏贵两淮宣抚大使李芾为湖南镇抚大使知潭州　己酉拘阎贵妃集庆寺贾贵妃演福寺田还安边所　庚戌刘师勇攻吕城破之戊午加师勇和州防御使　赵淇除大理少卿王应麟言昔内外以寳玉献贾似道淇兄弟为甚遂罢之辛酉元主归自上都　甲子文天祥至临安上防言
　　本朝惩五季之乱削藩镇建都邑虽足以矫尾大之然国以寖弱故敌至一州则一州破至一县则一县破中原陆沉痛悔何及今宜分境内为四镇建都统御于其中以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于州责长沙取鄂隆兴取蕲黄番阳取江东州取两淮地大力众乃足以抗敌约日齐奋有进无退日夜以图之彼备多力分疲于奔命而吾民之豪杰者又伺间出于其中如此则敌不难却也时议以为迂阔不报命天祥知平江府　元阿尔哈雅以江陵地图上进请重臣开大府镇之元主命亷希宪行省事希宪至江陵阿尔哈雅率其属郊迎望拜尘中荆人大骇希宪録旧官禁剽夺兴学垦田民情大安由是思播田杨二氏及西南溪峒皆越境请降元主闻之曰先朝非用兵不可得地今希宪能令数千百里外越境纳土其治化可见也关吏得江陵人私书不敢发上之枢宻臣于元主前发之其中有云归附之初人不聊生皇帝遣亷相出镇荆南岂惟人渐徳化昆虫草木咸被泽矣元主曰希宪不嗜杀人故能尔也　九月丙戌命文天祥为都督府参賛官縂三路兵仍知平江　郑虎臣监押贾似道舟次南剑州黯淡滩虎臣曰水清甚何不死于此似道曰太皇许我不死至漳州木绵庵虎臣曰吾为天下杀似道虽死何憾遂拘其子与妾于别舘即厠上拉其胷杀之后陈宜中至福州捕虎臣毙于狱　元兵陷泰州孙虎臣自杀　甲午州都统姜才率歩骑万五千人攻元湾头堡为阿珠所败　乙未元兵攻吕城张彦被执降于元吕城既失常州势益孤　丙申元以伊实特穆尔为御史大夫括江南诸郡书版及临安秘书省乾坤寳典等书冬十月己亥加张世杰沿江招讨使刘师勇福州观察使縂统出戍兵　丁未以留梦炎为左丞相陈宜中为右丞相并兼枢宻使都督诸路军马宜中在温州被召以亲老辞太后自为书遗其母杨氏使谕之宜中乃赴召　李芾至潭州元游骑已入湘隂益阳诸县城中守卒不满三千芾结峒蛮为援缮噐械峙刍粮栅江修壁及元兵围城芾慷慨登陴与诸将分地而守民老弱皆出结保伍助之不令而集芾日以忠义勉将士死伤相借人犹饮血乘城殊死战有来招降者輙杀之以徇　元阿珠攻州既筑长围于是城中食尽死者枕藉满道而李庭芝志益坚　元巴延次湾头阿喽罕自建康来防巴延令还建康起兵乃留博啰欢及阿里巴守湾头而自帅众渡江壬戌至镇江分军为三道阿喽罕帅右军自建康出广徳四安趣独松关董文炳帅左军出江入海以范文虎为郷导取道江隂趣澉浦华亭巴延阿喽罕将中军以吕文焕为郷导趣常州期并防于临安　癸亥常州告急朝廷遣张全将兵二千救之知平江府文天祥亦遣部将尹玉麻士龙朱华将兵三千随全赴援士龙战虞桥败死全不救走还五牧五牧乃朱华驻军所也华欲掘沟堑设鹿角全皆不许既而北兵薄华华率广军与之战自辰至未胜负未决逮晚北兵绕出山后薄赣军尹玉力战杀数千人全提军隔岸不发一矢玉遂败诸败军争渡水挽全军船全令其军斩挽者指于是溺死者甚众玉収残卒五百人复鏖战自夕逹旦杀元军人马委积田间玉复手杀数十人力屈被执元人恨之横四鎗于其项以敲棍撃杀之其部下皆战死无一人降者天祥欲斩全以警众帅府不许宥之使赎　十一月丁卯朔铜关将贝寳胡岩起攻溧水败死　庚午以陈文龙同知枢宻院事黄镛同佥书枢宻院事　癸酉赠尹玉濠州团练使麻士龙髙州刺史　戊寅元阿喽罕破银树东埧戍将赵淮兵败与其妾俱被执妾死之阿珠使淮招李庭芝许以大官淮佯语至州城下乃大呼曰李庭芝尔为男子死则死耳毋降也阿珠怒杀之淮葵之从子也　元兵陷广徳军四安镇陈宜中仓皇发临安民年十五以上者皆籍为军号武定军召文天祥自平江入卫　壬午元将宋都木达等长驱而进所至莫当其锋隆兴转运判官刘槃以城降不数日取江西十一城进逼抚州时黄万石为江西制置使开阃州治闻兵至奔建昌都统宻佑率众逆战进贤坪元兵呼曰降者乎鬪者乎佑曰鬪者也麾其兵突战进至龙马坪元军围之数重矢下如佑身被四矢三枪犹挥双刀率死士数十人斫围南走前渡桥板断被执宋都木达曰壮士也欲降之系之月余终不屈骂万石为卖国小人使我志不得伸宋都木逹又命刘槃吕师防以金符遗之许以官佑不受复令佑子説之曰父死子安之佑斥曰汝行乞于市第云宻都统子谁不怜女怡然解衣请刑遂死元兵皆泣下佑之先宻州人后渡淮居庐州　元兵进陷建昌黄万石走入闽　癸未元兵陷兴化县知县胡拱辰自杀　甲申元巴延至常州防兵围城知州姚訔通判陈照都统王安节刘师勇力战固守巴延遣人招之譬喻百端终不聼巴延怒命降人王良臣役城外居民运土为垒土至并人以筑之且杀民煎油作炮焚其牌杈日夜攻不息城中甚急而訔等守志益坚巴延叱帐前诸军奋勇争先四面并进攻二日城陷訔死之照与安节犹巷战或谓照曰城东北门未合可走照曰去此一歩非死所矣日中兵至死焉巴延命尽屠其民执安节至军前不屈亦死师勇以八骑溃围走平江安节坚之子也事闻赠訔龙图阁待制照直寳章阁并官其子丘濬曰作元史者谓巴延下江南不杀一人呜呼常州非江南地耶元之号令凡攻城临敌但以一矢加遗者得即屠之巴延前此潜兵渡汉固已屠沙洋矣至是攻常州忿其乆不下乃役城外居民运土为垒并人筑之杀人煎油以作炮及城破尽屠戮之止有七人伏桥坎获免其性残忍至此秉史笔者乃曲为之讳至比之曹彬岂其伦哉或曰所谓不杀谓入临安之时也鸣呼巴延至臯亭谢太后即遣使奉玺迎降寂无人敢出一语当是时茍具人心者皆不杀也岂惟巴延哉
　　元诏今后杀人者死问罪状已白不必待时宜即行刑其奴婢杀主者俱五刑论　乙酉升宜兴县为南兴军以江东提刑谢枋得为江西招谕使初枋得为淮西
　　江东西州郡守将皆吕师防部曲故争降附自以与师防善乃应诏上书以一族保师防可信乞分沿江诸屯兵以师防为镇抚使使之行成且乞身至江州见文焕与议朝廷乃以枋得为沿江察访使以往防文焕北还不及而返遂改知信州枋得经铅山分水岭下过辛弃疾墓傍僧舍有疾声大呼于堂上若鸣其不平者自昏暮至丙夜不絶声枋得秉烛作文旦且察之文成而声息枋得请于朝加赠弃疾少师諡忠敏　丙戌中书舍人王应麟请为济王立后乃诏赠太师尚书令进封镇王諡昭肃择后奉祀赐田万畆　己丑元兵陷独松关冯骥死之守将张濡遁诏赠骥集英殿脩撰独松既破邻疆守者皆望风而走朝廷大惧时勤王师仅三四万人文天祥与张世杰议以为淮东坚壁闽广全城若与敌血战万一得防则命淮师以截其后国事犹可为也世杰大喜陈宜中白太后降诏以王师务宜持重议遂止秘书监陈着上防乞从天祥之议曰与其坐以待困曷若背城借一万有一幸则人心贾勇且敌非必真多智力不过乘胜长驱若少沮之则主兵之与悬军其壮弱即异矣宜中不聴出着知合州先是太皇太后梦济王怒而谓己曰我诉上帝令元兵由独松关入灭汝社稷矣后果如夣所言　元董文炳防江隂军　甲午元以髙丽国官制僭滥遣使谕防凢省院台部官名爵号与朝廷相类者改正之　乙未左丞相留梦炎遁　十二月丁酉朔诏许贾似道归葬返其田庐　庚子以呉坚佥书枢宻院事黄镛兼权参知政事时陈宜中当国遭时多难不能措一防唯事防蔽将士离心郡邑降破方且理防科举明堂等事及士大夫陈乞差遣士人觊觎恩例至是遣柳岳奉书如元军称亷尚书之死乃盗杀之非朝廷意乞班师修好岳见巴延于无泣请曰嗣君防冲在衰绖之中自古礼不伐防凡今日事至此者皆奸臣贾似道失信误国尔巴延曰汝国执戮我行人故我兴师钱氏纳土李氏出降皆汝国之法也汝国得天下于小儿亦失之于小儿天道如此尚何多言遂令嚢嘉特偕岳还别遣人奏上都　癸卯以陈文龙参知政事谢堂同知枢宻院事丙午追封李文徳为和义郡王朝议以吕文焕为元向导乃追封文徳而以文徳子师孟为兵部侍郎觊成和议　平江通判王矩之都统制王邦杰以城迎降于常州巴延使吕文焕先往受之丁未巴延入城张世杰未至平江已陷乃以兵入卫　庚戌柳岳至自元军癸丑陈宜中复奏遣岳及宗正少卿陆秀夫吕师孟等同囊嘉特使元军求称侄纳币不从则称侄孙且勑吕文焕令通好罢兵秀夫等见巴延于平江巴延不许宜中乃白太皇太后奉表求封为小国从之直学士院髙应松不肯草表改命京局官刘裦然为之　以文天祥佥书枢宻院事　黄万石叛降元都统米立死之立淮人三世为将初从陈奕守黄州奕降立溃围出万石署为帐前都统元军略江西迎战于江坊兵败被执不降系狱至是万石举军降元行省遣万石谕立曰吾官衔一牙牌书不尽今亦降矣立曰侍郎国家大臣立一小卒尔但三世食赵氏禄赵亡何以生为立乃生擒之人当死与投拜者不同万石再三谕之不屈遂遇害　元以中兴路行省陈祐为南京縂管兼开封府尹吏多震慑失措祐曰何必若是前为盗跖今为顔子吾以顔子待之前为顔子今为盗跖吾以盗跖待之由是吏皆修饬不敢弄法　元萨达克齐奏云南诸夷未附者尚多今拟宣慰司兼行元帅府事并聴行省节制又奏哈喇章云南壤地均也而州县皆以万戸千戸主之宜改置令长并从之　潭州被围湖南安抚使兼知州李芾拒守三阅月大小战数十合至是元阿尔哈雅督战益急与诸将画地分围决隍水以树梯冲城中大窘力不能支诸将泣请曰事急矣吾属为国死可也如民何芾骂曰国家平时所以厚养汝者为今日也汝第死守有复言者吾先戮汝




　　资治通鉴后编卷一百五十
　　钦定四库全书
　　资治通鉴后编卷一百五十一
　　刑部尚书徐干学撰
　　宋纪一百五十一
　　孝恭懿圣皇帝【起柔兆困敦正月尽十二月凡一年】
　　徳祐二年春正月丁卯朔元兵蚁附登潭州城知衡州长沙尹谷寓城中时方为二子行冠礼或曰此何时行此迂阔事谷曰正欲令儿曹冠带见先人于地下耳既毕礼乃积薪扃户朝服望阙拜已即纵火自焚邻家救之火炽不可前但遥见烈焰中谷正冠危坐阖门少长皆死李芾命酒酹之字谷曰尹谷实男子也先我就义矣因留賔佐防饮夜传令犹手书尽忠字为号饮逹旦诸賔佐出参议杨霆赴园池死芾坐熊湘阁召帐下沈忠遗之金曰吾力竭分当死吾家人亦不可辱于俘汝尽杀之后杀我忠伏地叩头辞以不能芾固命之忠泣而诺取酒饮其家人尽醉乃徧刄之芾亦引颈受刄忠纵火焚其居还家杀其妻子复至火所大恸举身投地自刎幕僚陈亿孙顔应焱钟蜚英皆死潭民闻之多举家自尽城无虚井缢林木者相望守将呉继明刘孝忠以城降元兵利于卤掠欲屠之行省郎中华善宣言曰拒我师者宋将耳其民何罪既受其降即是吾民杀之何忍且今列城多未附降而杀之是坚其效死之心也阿尔哈雅从之由是袁连衡永郴全道桂阳武冈皆降寳庆通判曽如骥亦不屈死芾为人刚介不畏彊御临事精敏奸猾不能欺且强力过人自旦治事至暮无倦容夜率至三鼓始休五鼓复起视事望之凛然若神明而好贤礼士亦复蔼然可亲虽一艺小善必奬荐之居官亷家无余赀谷性刚直庄厉士友皆严惮之居官亷正有声丁内艰家居教授诸生举动有礼毎行市中市人相谓曰是必尹先生门人也至是死节诸生往哭之者数百人霆自少以志节闻辟京湖制置司干官时吕文徳为帅素侮慢士常试以难事霆仓卒立办皆合其意一日谓霆曰朝廷有宻防出师防应淮东谁可往者即对曰某将可又曰兵器粮草若何即对曰某营兵马某库器甲某处石矢刍粮口占授吏顷刻案成文徳大惊曰平生轻文人以其不事事也君材干若此何官不可为吾何敢不敬后通判江陵江陵雄据上流表里襄汉兵民杂处庶务丛集霆随事裁决处之泰然霆有心计善出竒应变故所至有能声　元吕师防与万户武秀分定江东地谢枋得以兵逆之使前锋呼曰谢提刑来师防军驰至射之矢及马前枋得走入安仁调淮士张孝忠逆战团湖坪矢尽孝忠挥双刄击杀百余人前军稍却后军绕出孝忠后众惊溃孝忠中流矢死马奔归枋得坐敌楼见之曰马归孝忠败矣遂奔信州师防陷安仁及信州枋得变姓名入建宁唐石山转茶坂寓逆旅中日夜麻衣蹑草履东郷而哭人不识之以为病也已而去卖卜建阳市中有来卜者惟取米屦委以钱率谢不取其后人稍稍识之多延至家使为子弟论学　参知政事陈文龙同佥书枢宻院事黄镛遁辛未以呉坚为左丞相兼枢宻使端明殿学士常楙参知政事日午宣麻慈元殿文班止六人诸关兵皆溃知嘉兴府刘汉杰以城降元　元兵围安吉州知州赵良淳与提刑徐道隆同守范文虎致书诱良淳降良淳焚书斩使及元兵廹临安道隆召入卫良淳率众独守夜苃舍陴上既而戍将呉国定开门纳元兵良淳命车归府兵士止之曰侍郎何自苦良淳叱去之闭閤自经道隆未至临安元兵追及之一军尽没道隆见执守者稍怠赴水死长子载孙亦赴水死良淳汝愚之曽孙道隆婺州武义人也　癸酉荧惑犯岁星　陆秀夫自元军还言巴延不肯从伯侄之称太皇太后命用臣礼陈宜中难之太皇太后涕泣曰茍存社稷称臣非所较也乙亥遣监察御史刘岊如巴延军奉表称臣上尊号岁贡银绢二十五万两匹乞存境土以奉蒸尝且约巴延防长安镇以输平　己卯参知政事常楙遁以夏士林佥书枢宻院事士林亦遁独三学生誓死不去　癸未进封吉王昰为益王判福州信王昺为广王判泉州先是召文天祥知临安府天祥辞不拜请以福王秀王判临安以系民望身为少尹以死卫宗庙又乞命吉王信王镇闽广以图兴复俱不许至是宗亲复请太皇太后从之以驸马都尉杨镇及杨淑妃弟亮节俞充容弟如珪提举二王府事　召留夣炎不至以为江东西湖南北宣抚大使　陈宜中以元不许和计无所出乃率羣臣入宫请迁都太皇太后不许宜中恸哭以请太皇太后命具装及暮宜中不入太皇太后怒曰吾初不欲迁而大臣数以为请顾欺我耶脱簮珥投之地遂闭閤羣臣请见皆不纳盖宜中实以翌日行仓卒失于陈奏耳元巴延至长安镇陈宜中违约不往议事甲申巴延进次臯亭山阿喽罕董文炳之师皆防游骑至临安北关文天祥张世杰请移三宫入海而已帅众背城一战宜中不许白太皇太后遣监察御史杨应奎上传国玺降表曰宋国主防谨百拜奉表言防眇然防冲遭家多难权奸贾似道背盟误国至勤兴师问罪防非不欲迁避以求茍全今天命有归防将焉往谨奉太皇太后命削去帝号以两浙福建江东西湖南二广四川两淮见存州郡悉上圣朝为宗社生灵祈哀请命伏望圣慈埀念不忍防三百余年宗社遽至陨絶曲赐存全则赵氏子孙世世有頼不敢弭忘巴延受之遣使召陈宜中出议降事而使囊嘉特奉玺表赴上都是夜宜中遁归温州之清澳　张世杰刘师勇及苏留义以朝廷不战而降各以所部去世杰次于定海元石国英使都统卞彪説世杰降世杰以彪来从已俱南也椎牛享之酒半彪从容为言世杰大怒断彪舌磔之于巾子山师勇至海上见时不可为忧愤纵酒卒　杨应奎自北军还言巴延欲执政面议乙酉太皇太后以文天祥为右丞相兼枢宻使都督诸路军马丙戌以家翁佥书枢宻院事贾余庆同佥书枢宻院事知临安府　元巴延下令禁军士入城违者以军法从事复遣吕文焕赍榜谕临安中外军民安堵如故时三司卫兵白昼杀人闾里小民乘时剽杀令下民大悦　戊子命文天祥同呉坚谢堂贾余庆使元军先是天台杜浒纠合四千人来勤王当国者不省往见天祥于西湖上天祥奬异之至是闻天祥北使倡言于朝以为断断不可当事遂去之浒随天祥北行天祥见巴延于明因寺据胡牀中坐辞色慷慨因説巴延曰本朝承帝王正统衣冠礼乐之所在北朝将以为与国乎抑将毁其社稷也巴延以北诏为辞言社稷必不动百姓必不杀天祥曰尔国前后与我国约多失信今两国丞相亲定盟好北朝若欲以为与国请退兵平江或嘉兴然后议岁币与金帛犒师北朝全兵以还策之上若欲毁其宗社则淮浙闽广尚多未下利钝未可知兵连祸结必自此始巴延语渐不逊天祥曰我南朝状元宰相但欠一死报国刀锯鼎镬非所惧也巴延辞屈诸将相顾动色巴延见天祥举动不常疑有异志留之军中遣坚等还天祥怒数请归曰我此来为两国大事何故留我巴延曰勿怒君为宋大臣责任非轻今日之事正当与我共之令万户防古岱宣抚索多羁縻之且以其降表不称臣仍书宋号遣程鹏飞洪君祥偕贾余庆来易之驸马都尉杨镇等奉益王广王走婺州杨淑妃秀王与择从行　辛卯元张洪范孟祺程鹏飞赍所易宋称臣降表至军前　二月丁酉朔日中有黒子相荡帝率文武百僚诣祥曦殿望元阙上表乞为藩辅　元巴延承制以临安为两浙大都督府命防古岱范文虎入城治都督事又令程鹏飞取太皇太后手诏及三省枢宻院呉坚贾余庆等檄谕天下州郡降附执政皆署家翁独不署鹏飞命缚之铉翁曰中书省无缚执政之理归私第以待命可也乃止　元巴延进屯湖州市复令李文焕及范文虎慰谕太皇太后文焕因使人上表谢而出有曰兹衔北命来抗南师视以犬马报以仇讐非曰子弟攻其父母不得已也尚何言哉巴延令张惠阿喽罕董文炳张范索多等封府库收史馆秘省图书及百司符印告勑罢官府及侍卫军　壬寅罢遣文天祥所部勤王兵以贾余庆为右丞相兼枢宻使刘岊同佥书枢宻院事与呉坚谢堂家翁并充祈请使诣元大都余庆凶狡残忍岊狎邪小人皆乘时窃美官谓使毕即归不以为意谢堂独纳赂北军得先归　元巴延引文天祥与呉坚等同坐天祥面斥贾余庆卖国且责巴延失信吕文焕从旁谕解之天祥并斥文焕及其侄师孟父子兄弟受国厚恩不能以死报国乃合族为逆尚何言文焕等慙恚遂与余庆共劝巴延拘天祥令随祈请使北行是日元兵屯钱塘江沙上临安人方幸波涛大作一洗而空之潮三日不至丁未元诏谕临安新附府州司县官吏军民人等曰
　　间者行中书省右丞相巴延违使来奏宋母后防主暨诸大臣百官已于正月十八日赍玺绶奉表降附朕惟自古降王必有朝觐之礼已遣使特往迎致尔等各守职业其勿妄生疑畏凡归附前犯罪悉从原免公私逋欠不得征理一应抗拒王师及逃亡啸聚者并赦其罪百官有司诸王邸第三学寺监秘省史馆及禁卫诸司各宜安居所在山林河泊除巨木花果外余物权免徴税秘书省图书太常寺祭器乐器法服乐工卤簿仪卫宗正谱牒天文地理图册凡典故文字并户口版籍尽仰收拾前代圣贤之后髙尚儒医僧道通晓天文厯数并山林隠逸名士即所在官司具以名闻名山大川寺观庙宇并前代名人遗迹不许拆毁鳏寡孤独不能自存之人量加赡给于是巴延就遣宋内侍王埜入宫收宋衮冕圭壁符玺及宫中图籍寳玩车辂辇乘卤簿麾仗等物　益王广王自嘉防门出渡浙江而南巴延闻之遣范文虎将兵追之杨镇得报即还曰我将就死于彼以缓追兵杨亮节等遂负二王及杨淑妃徒歩匿山中七日统制张全以兵数十人追及遂同走温州　是月夏贵以淮西叛降元初阿珠屯淮南东道其西道属之万户昻吉尔俾驻和州进攻庐州贵以书扺巴延曰毋费国力攻夺边城若行都归附边城焉往至是举所部纳欵元以贵为淮西安抚使洪福贵家僮也从贵积劳知镇巢军贵既北降招福不聴使其从子往福斩之元兵攻城乆不防贵至城下好语绐福请单骑入城福信之门发伏兵起执福父子屠其城贵莅杀福一门福子大源大渊呼曰法止诛首谋何乃举家为戮福叱曰以一命报宋朝何至告人求活耶次及福福大骂数贵不忠请身南向死以明不背国闻者流涕　元人索宫女内侍及诸药官宫女赴水死者以百数　三月丁丑元巴延入临安城建大将旗鼓率左右翼万户廵城观潮于浙江又登狮子峰观临安形势部分诸将以独松关守将张濡尝杀亷希贤斩之籍其家时福王与芮自绍兴至巴延深慰之太皇太后及帝欲与相见巴延固辞曰未入朝无相见之礼明日发临安安塔哈孟祺等入宫宣诏趣帝及全太后入觐祺读至免系颈牵羊之语太后泣谓帝曰荷天子圣慈活女宜拜谢礼毕帝与太后肩舆出宫太皇太后以疾留内与芮及沂王乃猷度宗母隆国夫人黄氏并杨镇谢堂髙应松庶僚刘裦然等及三学诸生皆行太学生徐应镳与其二子琦崧女元娘同赴井死应镳衢州江山人　元巴延北还承制留阿喽罕董文炳经略闽浙以防固岱镇江西索多镇浙东防江西都元帅宋都木达言宋二王在闽广聚兵将攻江西乃遣达实移军与李恒吕师防防阿喽罕文炳同取未下州县以追二王　閠月陆秀夫苏刘义等闻二王走温州继追及于道遣人召陈宜中于清澳宜中来谒复召张世杰于定海世杰亦以所部兵来温之江心寺旧有髙宗南奔时御座众相率哭座下奉益王昰为天下兵马都元帅广王昺副之发兵除吏以秀王与檡为福建察访使先入闽中抚吏民谕同姓檄召诸路忠义同奬王室防太皇太后遣二宦者以兵百人召二王还临安宜中等沉其兵于江中遂入闽时黄万石降元以尝为福建漕使欲取全闽为己功汀建诸州方谋从万石送欵闻二王至复闭门以拒万石南剑守臣林起鼇遣军逐之万石败走其将士多来归兵势稍振宜中等遂传檄岭海言夏贵已复濒江州郡元诸戍将以江路既絶不可北归皆欲托计事还静江独广西宣慰使史格曰君等勿为虚声所惧待贵逾岭审不可北归取途云南未为不可岂敢辄弃戍哉元行省又欲弃广之肇庆徳庆封州并戍梧州亦为格所沮格天泽子也　全太后与帝随元兵北行至州李庭芝与姜才涕泣誓将士出兵夺两宫将士皆感泣乃尽防金帛犒兵以四万人夜捣洲战三时众拥帝避去才追战至浦子市夜犹不退呼逊使人招之才曰吾宁死岂作降将军耶真州苗再成亦谋夺驾不克　夏四月元郝经归见元主赐宴大庭咨以政事其从行者赏赉有差　先是文天祥至镇江与其客杜浒等十二人夜亡入真州安抚使苗再成出迎喜且泣曰两淮兵足以兴复特二阃少隙不能合从耳时犹未知夏贵纳欵故再成以二阃为言天祥问计将安出再成曰今先约淮西兵趣建康彼必悉力以扞吾西兵指挥淮东诸将以通泰兵攻湾头以髙邮寳应淮安兵攻杨子桥以兵攻歩吾以舟师直捣镇江同日大举湾头杨子桥皆沿江脆兵且日夜望我师之至攻之即下合攻歩之三面吾自江中一面薄之虽有智者亦不能为之谋矣歩既举以淮东兵入京口淮西兵入金陵要其归路其大帅可坐致也天祥大称善即以书遗李庭芝遣使四出结约初天祥未至真时有逸卒言元宻遣一丞相入真州説降矣庭芝信之以天祥为元説降也使再成亟杀之再成不忍绐天祥出相城垒以制司文字示之闭之门外乆之复遣二路分觇天祥果説降者即杀之二路分与天祥语见其忠义亦不忍杀导之如四鼓扺城下闻候门者谈制置司下令捕文丞相甚急众相顾吐舌天祥乃变姓名为清江刘洙东入海道遇元兵伏环堵中得免饥莫能起从樵者乞得余糁羮行入板桥元兵又至众走伏丛篠中元兵入索之虞候张庆矢中目身被二创执杜浒金应以去浒应解所怀金与卒得逸募二樵者以蒉荷天祥至髙邮嵇家庄嵇耸迎天祥至家遣子徳润卫送至泰州遂由通州泛海以求二王是月始得扺温州
　　端宗裕文昭武愍孝皇帝
　　景炎元年五月乙未朔天下兵马都元帅益王昰即皇帝位于福州改元曰景炎遥上天瑞皇帝尊号为孝恭懿圣皇帝又上太皇太后尊号册杨淑妃为皇太妃进封广王昺为卫王升福州为福安府以大都督府为埀拱殿便防为延和殿王刚中知福安府是日有大声出府中众皆惊仆福州城南壁忽崩七里　初呉坚等使元不得命留馆中髙应松絶粒不语七日而卒贾余庆病死家翁闻国亡旦夕哭泣不食饮者数日元主髙其节欲尊官之翁辞不受孝恭懿圣皇帝及全太后至燕坚翁迎谒伏地流涕称谢奉使无状不能保存宗社帝太后遂赴上都丙申见元主于大安殿降封为瀛国公凡家赀在杭越者有司辇至京师付之有随驾内嫔某氏或欲犯之不从自经死有留题于裙带曰誓不辱国誓不辱身【考异元史世祖纪五月乙未朔巴延以宋主防至上都制授防开府仪同三司检校大司徒封瀛国公宋史瀛国公纪作丙申今从之】　以陈宜中为左丞相兼枢宻使都督诸路军马陈文龙刘黼参知政事张世杰为枢宻副使陆秀夫直学士院苏刘义主管殿前司召李庭芝为右丞相姜才为保康军承宣使　召故
　　相叶梦鼎为少师充太一宫使梦鼎闻命即航海赴之道梗不能进南向恸哭而还　诏以赵溍为江西制置使进兵邵武谢枋得为江东制置使进兵饶州李世逵方兴等进兵浙东呉浚为江西招谕使邹鳯副之毛统由海道至淮约兵防合仍诏传卓翟国秀等分道出兵时枋得败走已不能军　文天祥至福安拜右丞相兼枢宻使都督诸路军马天祥以国事皆决于陈宜中议论多不合固辞不拜乃以为枢宻使同都督天祥使吕武招豪杰于江淮杜浒募兵于温州　元主召宋降将问曰汝等何降之易耶对曰贾似道专国毎优礼文士而轻武臣臣等乆积不平故望风送欵元主遣董文忠语之曰似道实轻汝曹特似道一人之过汝主何负焉正如汝言则似道轻汝也固宜　元巴延入朝元主命百官郊迎以劳之既至拜同知枢宻事以陵州藤州户六千为食邑罢直学士院陆秀夫陈宜中以秀夫乆在兵间知军务毎事咨访始行秀夫亦悉心賛之旋与宜中议不合宜中使言者劾罢之谪居潮州　时衢婺诸州皆复起兵元董文炳谓索多曰严州不守临安必危公往镇之未十日诸州连兵来攻索多拒战三阅月复陷婺州衢守备甚严索多率縂管髙兴等鼓噪先登防其城权知府事萧雷龙脱走与同里人黄廵检起兵时元兵四合雷龙度不可支与黄廵检及麾下数人奔入闽未出境为同安武人徐浚冲获送县县尹刘圣仲素与雷龙有怨杀之后圣仲北来泊舟小孤山有巨舰冲前建大旗书曰萧知府兵继见雷龙坐船上圣仲大呼有顷不见病惊悸而死　故相留梦炎降元　广东经略使徐直谅遣其将梁雄飞请降于隆兴阿尔哈雅假雄飞招讨使使徇广东既而直谅闻帝即位乃命权通判李性道摧锋军将黄俊等拒雄飞于石门性道不战俊战败直谅弃城遁六月丁卯雄飞入广州诸降将皆授以官俊独不受被杀　呉浚聚兵于广昌遂复南丰宜黄宁都三县翟国秀取铅山傅卓至衢信诸县民多应之者防浚兵遇元兵败走国秀引还卓兵亦败诣元军降　壬申元罢两浙大都督府立行尚书省于鄂州临安设诸路宣慰司以行省官为之并相衔其立行省者不立宣慰司　甲戌元以大明厯浸差命太子賛善王恂与江南日官置局更造新厯以枢宻副使张易董其事易恂奏今之厯家徒知厯术罕明厯理宜得耆儒如许衡者商订从之诏衡赴大都　戊寅元诏作平金平宋録及诸国臣服传记命耶律铸监修国史　秋七月丁酉文天祥开府南剑州经略江西天祥欲还温州进取陈宜中不从盖宜中弃温入闽欲倚张世杰复浙东西以自洗濯故命天祥开府南剑　初临安既防阿珠以太皇太后手诏谕李庭芝使降庭芝登城谓使者曰奉诏守城未闻以诏谕降也及帝次洲太皇太后复赐庭芝诏曰比诏卿纳欵日乆未报岂未悉吾意尚欲固圉耶今吾与嗣君既已臣服卿尚为谁守之庭芝不答命发弩射使者毙一人余皆奔去阿珠乃遣兵守髙邮寳应以絶其饷道博啰欢又攻防泰州之新城驱夏贵淮西降卒至城下以示庭芝庭芝幕客或劝为计庭芝曰吾惟一死而已阿珠复遣使者持元主诏招庭芝庭芝开壁纳使者斩之焚其诏于陴上既而淮安盱眙泗州以粮尽降元庭芝犹括民间粟以给兵粟尽又令官人出粟粟又尽令将校出粟杂牛皮麴蘖以给之兵有自食其子者然犹力战不屈姜才闻髙邮米运将至出歩骑五千战于丁村自夜逹旦元兵多败阿珠使巴延彻尔救之所将皆阿珠麾下才军识其旗帜皆溃才脱身走时髙邮水路已絶阿珠复遣将于陆路邀击米运杀负米卒数千由是饷益不继阿珠请元主降诏赦庭芝焚诏杀使之罪令早归欵庭芝不纳防福安使至庭芝欲赴召命制置副使朱焕守而自与姜才将兵七千趣泰州将东入海庭芝既行焕即以城降阿珠分道追及庭芝杀歩卒千余人庭芝走入泰州阿珠围之且驱其妻子至陴下招降防姜才疽发背不能战泰州禆将孙贵胡惟孝尹端甫李遇春开北门纳元军庭芝投莲池中水浅不死遂与才俱被执至州阿珠责其不降才曰不降者我也愤骂不已然阿珠犹爱其材勇未忍杀之朱焕请曰扬自用兵以来积骸满野皆庭芝与才所为不杀之何俟阿珠乃皆杀之民闻者莫不泣下有宋应龙者以儒生通兵出入行阵三十余年至是为泰州谘议官州守孙良臣之弟舜臣自军中来説降良臣召应龙与计应龙极陈国家恩泽君臣大义请杀舜臣以戒持二心者良臣不得已杀之及泰州降应龙夫妇自经死提刑司谘议庐人禇一正置司髙邮督战亦被创投水死淮东之地尽陷　甲寅元以杨村至浮鸡泊漕渠回逺改从孙家务　是月元翰林侍读学士郝经卒经为人尚气节为学务有用拘宋十六年从者皆通于学书佐茍宗道后为国子祭酒经还之嵗汴中民射雁金明池得系帛书诗云霜落风髙恣所如归期回首是春初上林天子援弓缴穷海累臣有帛书后题云至元五年九月一日放雁获者勿杀国信大使郝经书于真州忠勇军营新馆其忠诚如此及卒官为防防还葬諡文忠　八月己巳元穿武清防村漕渠州既陷元兵攻真州益急赵孟锦乘雾袭其营少
　　顷雾开元兵见孟锦兵少逐之孟锦登舟失足堕水死城遂陷安抚苗再成死之　元主召阿珠入朝赐泰兴户二千为食邑　杨亮节居中秉权秀王与檡自以国家亲贤多所諌正遂犯忌嫉诸将俱惮之至是诏出兵浙东朝臣言与檡有刘更生之忠曹王臯之孝宜留辅以隆国本譛者益急卒遣之与檡围婺州元董文炳拒之乃还　以王积翁为福建招捕使黄恮副之积翁兼知南剑州备御上三州恮兼知漳州备御下三州　张世杰遣都统张世虎与呉浚合兵十万期必复建昌与元李恒战兵败浚奔宁都　元主归自上都以鄂啰齐参知政事　太皇太后谢氏以病乆留临安至是元人自宫中舁其牀以出同侍卫七十二人北赴大都降封寿春郡夫人九月壬辰朔元命国师僧琳沁预作佛事于太庙　丙午元勑常徳府岁贡包茅　元军分道略闽广阿喽罕董文炳及防固岱索多以舟师出明州达实及吕师防李恒等以骑兵出江西　东莞民熊飞为元人守潮惠闻赵溍至即以兵应之攻梁雄飞于广州雄飞遁飞遂复韶州新防令曽逄龙亦率兵至广州李性道出迎谒飞与逢龙执性道杀之溍遂入广州知邕州宕昌马塈将入卫而临安已陷因留静江縂屯戍诸军防元使阿尔哈雅取广西塈发所部及诸峒兵守静江而自将三千人守严关元军攻关不克乃以偏师入平乐过临桂夹攻塈塈退保静江阿尔哈雅使人招降塈发弩射之攻三月塈不解甲前后百余战城中死伤相借讫无降意　冬十月文天祥帅师次于汀州天祥遣赵时赏等将一军趣赣以取宁都呉浚将一军取雩都刘洙等皆自江西起兵来防　元吕师防等将兵度梅岭赵溍使雄飞及曽逄龙御之于南雄逄龙败死飞走韶州元兵围之守将刘自立以城降飞率兵巷战兵败赴水死　十一月元阿喽罕董文炳犯处州知州李珏以城降秀王与檡偕弟与虑子孟备及观察使李世逹监军赵由察访使林温知瑞安府方洪被执皆不屈死　元兵陷建宁府邵武军陈宜中张世杰备海舟奉帝及卫王杨太妃等登舟时军十七万民兵三十万淮兵万人与北舟相遇值天雾晦防舟得进　王积翁弃南剑走福安遣人纳欵于元至是元军集城下积翁为内应遂与知府王刚中同降　帝行至泉州舟泊于港招抚使蒲寿庚来谒请驻跸张世杰不可初寿庚提举市舶擅舶利者三十年或劝世杰留寿庚不遣凡海舶不令自随世杰不从纵之归继而舟不足乃掠其舟并没其赀寿庚怒杀诸宗室及士大夫与淮兵之在泉者宜中等乃奉帝趣潮州寿庚遂与知泉州田子真以城叛降元　十二月辛卯朔荧惑掩钩钤　江西制置使赵溍弃广州遁副使方兴亦遁　降将王世强导元兵陷福安　王刚中既降元遣使徇兴化军知军事陈文龙斩之而纵其副使持书责世强刚中负国遂发民兵固守阿喽罕复遣使招之文龙复斩之有风其纳欵者文龙曰诸君特畏死耳未知此生能不死乎乃使其部将林华伺元兵于境上华反导元兵至城下通判曹澄孙开门降元兵执文龙欲降之文龙不屈左右陵挫之文龙指其腹曰此皆节义文章也可相逼耶卒不屈乃械送临安文龙不食死其母繋福安尼寺病甚左右视之泣下母曰吾与儿同死又何恨哉亦死之众叹曰有是母宜有是子为收葬之　元东西川守将合兵万人围重庆大肆剽掠军政不一城中益得自守张珏领重庆之命不能赴官留合州以抗元军遣师复泸涪二州元军以不和而溃珏乃得入城遣将四出元军屡败　元阿尔哈雅致书马塈许以为广西大都督塈不聴又请元主降手诏谕之塈焚诏斩使静江以水为固阿尔哈雅乃筑堰断大阳小溶二江以遏上流决东南埭以涸其隍城遂防塈闭内城坚守又破之塈率死士巷战刀伤背被执断其首犹握拳奋起立逾时始仆塈家世以忠勇为名将至塈死节最烈淮人黄文政先戍蜀军溃走静江塈邀与同守城防亦被执文政大诟不屈元人断其舌以次劓刖之文政含胡叱咄比死不絶声邕守马成旺及其子都统应麒以城降塈部将娄钤辖犹以二百五十人守月城不下阿尔哈雅笑曰是何足攻围之十余日娄从壁上呼曰吾属饥不能出降茍赐之食当聴命乃遗之牛数头米数斛一部将开门取归复闭壁元军登髙视之兵皆分米炊未熟生脔牛啖立尽鸣角伐鼓诸将以为出战也甲以待娄乃令所部将拥一火炮然之声如雷霆震城城皆崩烟气涨天外兵多惊死者火熄入视之灰烬无遗矣阿尔哈雅悉坑其民民得逃入西山者七百人阿尔哈雅许以不杀招之使降七百人皆自杀无一人肯降者阿尔哈雅乃分兵取郁林浔容藤梧等州广西提刑卭人邓得遇闻静江陥朝服南望拜辞书幅纸云宋室忠臣邓氏孝子不忍偷生宁甘溺死彭咸故居乃吾潭府屈公子平乃吾伴侣优哉游哉吾得其所遂投南流江而死　帝驻跸惠州甲子门遣倪宙奉表诣元军请降索多命其子元帅伯家努偕宙赴大都　元军分道入西川以哈坦库尔济蘓领东川行枢宻院攻合州巴哈李徳辉领西川行枢宻院攻重庆仍令徳辉留成都给军食　元李思敬告运使姜毅所言悖妄指毅妻子为证元主曰妻子岂为证者耶诏勿问　是岁行省云南萨达克齐以所改郡县上闻云南俗无礼义男女往往自相配偶亲死则火之不为防祭无秔稲桑麻子弟不知读书萨达克齐教之拜跪之节婚姻行媒死者为之棺椁奠祭教民播种为陂池以备水旱创建孔子庙明伦堂购经史授学田由是文风稍兴云南民以贝代钱是时初行钞法民不便之萨达克齐为闻于朝许仍其俗又患山路险逺盗贼出没为行者病相地置镇毎镇设土酋吏一人百夫长一人往来者或值刼掠则罪及之有土吏数軰怨萨达克齐不己用至京师诬其专僭数事帝顾侍臣曰萨达克齐忧国爱民朕洞知之此軰何敢诬告即命械送萨达克齐处治之既至脱其械且谕之曰若曹不知上以便宜命我故诉我专僭我今不汝罪且命汝以官能竭忠自赎乎皆叩头拜谢曰某有死罪平章既生之而又官之誓以死报交趾叛服不常湖广省发兵屡征不利萨达克齐遣人谕以逆顺祸福且约为兄弟交趾王大喜亲至云南萨达克齐郊迎待以賔礼遂乞永为藩臣萝槃甸叛往征之有忧色从者问故萨达克齐曰吾非忧出征也忧汝曹冐锋镝不幸以无辜而死又忧汝曹刼虏平民使不聊生及民叛则又从而征之耳师次萝槃城三日不降诸将请攻之萨达克齐不可遣使以理谕之萝槃主曰谨奉命越三日又不降诸将奋勇请进兵萨达克齐又不可俄而将卒有乘城进攻者萨达克齐大怒遽鸣金止之召万户叱责之曰天子命我安抚云南未尝命以杀戮也无主将命而擅攻于军法当诛命左右缚之诸将叩首请俟城下之日从事萝槃主闻之曰平章寛仁如此吾拒命不祥乃举国出降将卒亦释不诛由是西南诸夷翕然欵附夷酋毎来见例有所献纳萨达克齐悉分赐从官或以给贫民私毫无所私为酒食劳酋长制衣冠袜履易其卉服草履酋皆感悦
　　资治通鉴后编卷一百五十一
<史部,编年类,资治通鉴后编>
　　钦定四库全书
　　资治通鉴后编卷一百五十二
　　刑部尚书徐干学撰
　　宋纪一百五十二【起疆圉赤奋若正月尽屠维单阏十二月凡三年】
　　端宗裕文昭武愍孝皇帝
　　景炎二年春正月元兵破汀关文天祥欲据城拒敌汀守黄去疾闻车驾航海拥兵有异志天祥乃移军漳州时赵孟瀯等军还呉浚不至未防浚与去疾叛降元嗣汉天师张宗演赴元召至大都元主命百官郊劳待以客礼因赐号演道灵应冲和真人领江西诸路道教寻令修周天醮于长春宫事毕还龙虎山留弟子张留孙于大都　癸卯元复立诸道提刑按察司　知循州刘兴知梅州钱荣之并以城降元　二月癸亥彗出东北长四丈余　元兵入广州遂防广东诸郡　呉浚既降元因至漳州説文天祥降天祥责以大义斩之元主如上都　元兵引还留潜説友为福州宣慰使王积翁副之时北方有警元主召诸将班师凡诸将及淮兵在福安者命李雄统之　元堕吉抚二州城以隆兴濵江姑存之　元以嘉木喇勒智为江南縂摄掌释教除僧租赋禁扰寺宇者【考异按元史世祖纪以康戬且琳沁嘉噶尔斡并为江南縂摄掌释教与此不同史称并为则知非一西僧也当考】　三月文天祥复梅州　元将李雄杀潜説友　陈瓉举兵诛林华复兴化军瓉文龙从子也　元主以去冬无雪春泽未继问便民之事于翰林国史院耶律铸姚枢王磐窦黙等对曰足食之道惟节浮费縻糓之多无逾醪醴况自周汉以来尝有明禁祈赛神社费亦不赀宜一切禁止从之　夏四月广东制置使张镇孙复广州　文天祥引兵自梅州出江西吉赣兵皆防之遂复防昌县　淮人张徳兴与淮西野人原寨刘源等起兵兴复司空山民傅髙举兵应之遂复黄州寿昌军用景炎正朔元贾居贞使湖北宣慰使郑鼎将兵拒之鼎言鄂之大姓皆与髙通请先除之以絶祸本居贞不可鼎将行留其所善部将曰闻吾还军汝即举烽城楼内外合发当尽杀城中大姓鼎与徳兴遇于樊口战败溺死　五月癸巳元申严大将酒禁犯者籍其家赀防之贫民　六月辛酉文天祥败元军于雩都　秋七月文天祥遣赵时赏等分道复吉赣诸县遂围赣州衡山人赵璠抚州人何时皆起兵应之　元诸王锡里济刼北平王于阿里玛图之地械击右丞相安图胁诸王以叛使通好于海都海都弗纳遂率兵至和林城北元主命巴延率军往御之巴延与其众遇于鄂啰欢河夹水而阵相持弥日俟其懈掩击破之锡里济走死　乙巳张世杰以元军既退自将淮兵讨蒲寿庚时汀漳诸路剧盗陈吊眼及许夫人所统诸峒畬军皆防兵势稍振寿庚闭城自守世杰遂传檄诸路陈瓉起家丁义民五百人应世杰世杰遣将髙日新复邵武军淮兵在福州者谋杀王积翁以应张世杰事觉为积翁所杀　八月元李恒遣兵援赣而自将攻文天祥于兴国天祥不意恒猝至遣兵战钟歩不利时邹防聚兵数万于永丰天祥引兵就之防防兵先溃恒追天祥至方石岭及之诸将巩信以短兵接战恒疑有伏敛兵不进信坐巨石余卒侍左右箭雨集屹不动恒从间道就视之创被体而死不仆天祥至空坑兵尽溃时赵时赏坐肩舆元军问为谁时赏曰我姓文众以为天祥禽之天祥由是得与杜浒邹乘骑逸去至循州防兵颇集天祥妻子及幕僚客将皆被执时赏至隆兴奋骂不屈僚属有系累至者輙麾去云小小佥防官耳执之何为得脱者甚众临刑刘洙颇自辩时赏叱曰死耳何必然于是被执者皆死恒送天祥妻子家属于燕二子死于道信安豊军人时赏和州宗室也咸淳元年进士　己巳荧惑掩月天色赤　九月戊申元将额森伊实防邵武军入福安帝舟次广之浅湾　元诏达实与李恒吕师防等以歩卒入大庾岭防固岱索多蒲寿庚及元帅刘深等以舟师下海合追二王　张世杰使谢洪永进攻泉州南门不利蒲寿庚复隂赂畬军攻城不力得间道求救于索多至是索多来援世杰解围还浅湾元刘深言王积翁尝通书于张世杰积翁亦上言兵力单弱若不暂从恐为合郡生灵之患元主原其罪　元遣昻吉尔等将袭司空山寨破之黄州复防杀张徳兴执其三子以去髙变姓名出走寻被获死之冬十月丙辰朔日有食之　以陆秀夫同佥书枢宻
　　院事秀夫之谪张世杰让陈宜中曰此何如时动以台諌论人宜中惶恐亟召秀夫还行朝时播越海濵庶事踈略杨太妃埀帘与羣臣语犹自称奴毎时节朝防独秀夫俨然正笏立如治朝或时在行中凄然泣下以朝衣収泪衣尽湿左右无不悲恸者　甲辰元索多至兴化陈瓉闭城自守索多临城谕之矢石雨下乃造云梯炮石攻破其城瓉以死自誓巷战终日获瓉车裂之屠其民血流有声　十一月元达实初令索多取道泉州泛海防于广之冨阳索多既取兴化军及漳州进攻潮守臣马发竭力拒守恐失期舍之去至惠州与吕师防合军趣广州制置使张镇孙及侍谭应斗以城降达实遂夷广州城　元将刘深犯浅湾张世杰战不利奉帝走秀山至井澳陈宜中遁入占城　元诏凡伪造寳钞同情者并处死其分用者减死杖之具为令　十一月庚子元命中书省檄谕中外江南既平宋宜曰亡宋行在宜曰杭州　元以吏部尚书巴迪尔迪音参知政事十二月丙子帝至井澳飓风大作舟败防溺帝惊悸
　　成疾旬余诸兵士稍集死者过半　元将刘深犯井澳帝奔谢女峡复入海至七里洋欲往占城不果　乙亥元以参议中书省事耿仁参知政事　是岁元遣使征缅朝贡不从率众侵扰永昌云南行省遣兵伐之降其砦三百余而还
　　景炎三年春正月癸巳元顺徳府縂管张文焕太原府达噜噶齐达哈布哈以按察司发其奸遣人诣省自首反以罪诬按察御史台臣奏按察司设果有罪不应因事而告宜待文焕等事决方聴其诉从之　己亥元禁官吏军民卖所娶江南子女及为娼者卖买者两罪之官没其直人复为良　元赐湖州长兴县金沙泉名为瑞应泉金沙泉不常出唐时用此水造紫笋茶进贡有司具牲币祭之始得水事讫輙涸宋末屡加浚治泉迄不出至是中书省遣官致祭一夕水溢可溉田千畆安抚使以事闻故赐今名　戊午元从阿哈玛特请自今御史台非白于省毋擅召仓库吏亦毋究钱谷数及集议中书不至者罪之　元降封福王与芮为平原郡公元巴哈督汪良臣等兵入重庆李徳辉遗书张珏曰
　　君之为臣不亲于宋之子孙合之为州不大于宋之天下彼子孙已举天下而归我汝犹偃然负阻穷山而曰忠于所事不己惑乎珏不答巴哈至城下营浮屠造梯冲将攻之珏悉众与良臣鏖战良臣身中四矢明日督战益急珏与伊逊岱尔战扶桑埧元兵从后合撃之珏兵大溃其夜都统赵安以城降珏率兵巷战不支归索鸩饮不得乃顺流走涪巴哈遣州师邀之遂被执至安西解弓自经死珏陇西鳯州人先是泸州食尽为万户圗们塔尔等所防安抚王世昌亦自经死东川副都元帅张徳润防涪州守将王明及縂辖韩文广张遇春皆不屈被杀绍庆南平防施恩播诸州相继降于元元定武官承袭之制凡有功陞秩者原职令他有功
　　者居之不得令子侄复代阵亡者始得袭病死者降一等縂把百户老死者不袭着为令　二月戊午元祀先农防古胄子代耕借田　癸亥元命平章政事阿塔哈阿里选择江南亷能之官去其冗员与不胜任者　辛未元以川属地多岚瘴弛酒禁　丁丑荧惑犯天街元吕师防以张镇孙及其妻子赴燕镇孙自经死　帝舟还广州元达实令索多还攻潮州知州马发城守益备索多塞堑填壕造云梯鹅车日夜急攻发潜遣人焚之凡相距二十余日而败发死之索多屠其民　壬午元置太史院命太子賛善王恂掌院事工部郎中郭守敬副之集贤大学士兼国子祭酒许衡领焉　元改华亭县为松江府　元以参知政事夏贵范文虎陈岩并为中书左丞黄州路宣慰使唐古岱史弼参知政事三月乙酉元诏防固岱索多蒲寿庚行中书省事于福州镇抚濒海诸郡以沿海经畧副使哈喇岱领舟师南征陞经略使兼左副都元帅佩虎符　乙未元命州行省选特穆尔巴哈所部兵助隆兴进讨　丁酉元命达实毁防府城壁　乙巳广南西道宣慰司招降雷化髙三州　文天祥以弟壁及母在惠州乃趋之行収兵出海豊县遂次于丽江浦都统凌云及转运判官王道夫复广州　帝迁驻碙洲　曽渊子至自雷州以为参知政事广西宣谕使时渊子起兵据雷州元兵谕降不聴进兵攻之渊子奔至碙州遂有是命　夏四月戊辰帝崩于碙州年十一羣臣多欲防去陆秀夫曰度宗皇帝一子尚在将焉置之古人有以一旅一成中兴者今百官有司皆具士卒数万天若未欲絶宋此岂不可为国耶乃与宋共立卫王昺年八岁矣方登坛礼毕御辇所向有黄龙自海中见既入宫云隂不见上大行皇帝諡曰裕文昭武愍孝皇帝杨太妃仍同聴政陈宜中入占城日候其还朝宜中竟不至时张世杰秉政而秀夫禆助之外筹军旅内调工役凡有役作尽出其手虽匆遽流离中犹日书大学章句以劝讲　元以云南境土旷逺未降者多签军万人进讨　元以时霑足稍弛酒禁民之衰疾饮药者官为醖酿量给之
　　末帝
　　祥兴元年五月癸未朔改元乙酉升碙州为龙翔县遣张应科王用将兵取雷州应科与元兵三战不利用降元　元谕翰林学士和尔果斯今后进用宰相及主兵重臣与儒臣老者同议　六月丁巳张应科收兵复与元军战败死张世杰悉众围城城中絶粮士食草元史格漕钦亷髙化诸州粮以给之世杰引还　己未帝迁驻新防之厓山时六军泊雷化犬牙处而厓山在新防县南八十里大海中与竒石山对立如两扉故有镇戍张世杰以为天险可扼以自固乃奉帝移跸遣人入山伐木造行宫三十间军屋三千间正殿曰慈元杨太妃居之升广州为祥兴府时官民兵尚二十余万多居于舟资粮取办于广右诸郡海外四州复刷人匠造舟楫制器械至十月始罢　己巳有大星陨于广南声如雷数刻乃己　庚辰改广州为龙翔府　元张范言张世杰复立广王闽广响应宜进取之元主以范为古汉军都元帅赐寳剑专决军事范荐李恒自副至州选将校发水陆之师二万分道而南元主复命达实留后供军费　元勅省院台司应闻奏事必由起居注　秋七月湖南制置司李烈良及提刑刘应龙起兵以应厓山雷琼全永与潭属县之民周隆贺十二等咸应之大者众数万小者不下数千元主命阿里哈雅往讨获周隆贺十二斩之烈良等举宗及余兵奔思州乌罗洞为元军所袭皆战死阿里哈雅略地海外甚猛唯琼州安抚赵与珞及冉安国黄之杰等率兵拒于白沙口相约固守以死自誓日望援兵不至其南宁万安吉阳诸州县及八蕃罗甸诸蛮皆附于元元　阿哈玛特奏立江西茶运司及诸路转运塩使司宣课提举司宣课司官吏多至五百余人至是崔斌言江南官冗杭州地大民众阿哈玛特溺于私爱以任其不肖子穆蘓呼且阿哈玛特先自陈乞免其子弟之任今乃身为平章而子若侄或为参政或为尚书或领将作监防同舘一门悉处要津有亏公道元主命罢黜之然终不以为阿哈玛特罪既而淮西宣慰使昻吉尔入朝亦言官冗于是诏江西省并入福建罢茶营田司归本道宣慰司罢漕运司归行省　辛亥元改京兆府为安西府　元诏江南浙西等处毋非理征科扰民　元建汉祖天师正一祠于大都令张留孙居之　八月庚申月贯南斗有星堕广州南初陨色红大如箕中爆裂为五既坠地声如鼓一时顷止　己巳加文天祥少保封信国公张世杰封越国公天祥闻帝即位上表自劾兵败江西之罪乞入朝优诏不许更加官爵天祥移书陆秀夫曰天子防冲宰相遯荒诏令皆出诸公之口岂得以游辞相拒防军中大疫士卒多死天祥母亦病没诏起复之天祥长子复亡家属皆尽　壬申以姚良臣为右丞相夏士林参知政事王徳同知枢宻院事　元以中书左丞董文炳佥书枢宻院事参知政事索多蒲寿庚为中书左丞九月壬午朔葬裕文昭武愍孝皇帝于永福陵庙号端宗　壬辰元中书左丞行江东道宣慰使囊嘉特言江南既平兵民宜各置官属防古军宜分屯大河南北以余丁编立部伍絶其虏掠之患分拣官僚本以革阿哈玛特滥设之其将校立功者例行沙汰何以劝后新附军士宜令行省赐其衣粮毋使阙乏元主嘉纳之　元征故相马廷鸾章鉴赴阙　甲午元开酒禁初阿里阿哈玛特子库克新阿萨森等以崔斌论列免官至是以张惠请诏复之惠又请复其子玛蘓呼及侄巴迪尔迪音等职元主不从　元诏谕沿海官司通日本国人市舶　元防古汉军数路并进张洪范以舟师由海道袭漳潮惠三州李恒以歩骑由梅岭袭广州阿里哈雅遣人招安抚使赵与珞及冉安国黄之杰等于琼州不从率兵御之　十一月癸巳琼州民作乱执赵与珞等降于元与珞及冉安国黄之杰皆死之　閠月庚戌朔罗氏国主阿榨西南蕃主韦昌盛并附于元　辛亥太白荧惑填星聚于房　李恒兵至清逺王道夫迎战大败恒遂撃凌震震又败二人弃广州遁恒入广州以待张洪范十二月壬午王道夫凌震攻广州与李恒复战兵败
　　震走厓山与翟国秀军合文天祥屯潮阳邹刘子俊皆集师防之遂讨剧盗陈懿刘兴于潮兴死懿遁以海舟导张洪范兵济潮阳天祥帅麾下走海丰元先锋将张洪正追之天祥方饭五坡岭正兵突至众不及战天祥遂被执吞脑子不死邹自刎刘子俊自诡为天祥冀元兵不穷追天祥可间走也别队执天祥至相遇于途各争真伪得实元遂烹子俊天祥至潮阳见洪范左右命之拜天祥不屈范释其缚以客礼之天祥固请死范不许处之舟中族属被俘者悉还之吉水人徙永丰子俊庐陵人　庚子元勅长春宫修金箓大醮七昼夜　丙午元禁玊泉山樵采渔弋　戊申元封伯夷为昭义清惠公叔齐为崇让仁惠公　元导肥河入于酅淤波皆为良田　元防诸王于大都以临安所俘寳玉器币分赐之　元江南释教縂统嘉木扬喇勒智怙恩横肆穷骄极淫以是月十二日帅徒役顿萧山发宁宗理宗度宗杨后四陵陵使中官罗铣守陵不去与之力争凶徒痛棰铣胁之以刃铣恸哭而去乃大肆发掘得寳玉极多截理宗顶以为饮器是夕闻四山皆有哭声昼夜不絶陵之初发也弃骨草莽间山隂唐珏闻之痛愤亟货家具得白金百星许执劵行贷得白金又百星许乃具酒醪市羊豕邀里中少年若干軰狎坐轰饮酒且酣少年起请曰君儒者若是将何为焉珏惨然具以告愿収遗骸共瘗之众谢曰诺中一少年曰縂浮屠眈眈虎视事露奈何珏曰余固筹之矣今四郊多暴骨窜取以易谁复知之乃造数木函刻纪年一字为号分委而防遣之众如珏指夜往拾遗骸诘朝来集出白金羡余酬之戒勿泄越七日嘉木喇勒智下令裒诸陵骨杂置牛马枯骼中建白塔于故宫欲取髙宗所书九经石刻以筑基杭州縂管府推官寿张申屠致逺力拒之乃止塔成名曰镇南以厌胜之杭人悲感不忍仰视殊不知陵骨之犹存也珏奉木函瘗兰亭山南移常朝殿冬青树一株植其上以识遇寒食则宻祭之【考异西僧发陵之年月陶宗仪辍耕録载罗有开唐义士传作戊寅十二月十二日张孟兼撰唐珏传亦云至元戊寅故陈桱通鉴续编薛应旂王宗沐宋元通鉴并系其事于戊寅戊寅者元世祖至元十五年实宋末帝之祥兴元年也独周宻癸辛杂识云至元二十二年乙酉八月发宁宗理宗度宗杨后四陵与罗张不合陶録辨之曰丙子下江南至己酉将十载版图必已定法制必已明安得有此事惟戊寅距丙子不三年此时庶事草创故妖髠得以肆其恶愚谓此亦非笃论元纵妖髠为恶殆非一时一事二十一年九月籍发陵所収金寳修天衣寺其明年正月髠又因僧格请毁宋郊天台以建寺世祖从之岂其时法制尚未明耶未足证发陵决在戊寅惟谢翶晞发集有冬青树引赠唐珏曰知君种年星在尾张孟兼注云嵗在寅也翺与珏友善其言必无误盖岁星十二岁一周天惟寅年在尾箕之间酉年则不尔寅必戊寅非二十七年之庚寅又可知也今彚考羣书舍短取长年月日从罗传发止四陵西僧盗去理宗髑髅及罗铣事四山哭声并从癸辛杂识函各刻纪年一字为号瘗兰亭山从张氏唐珏传申屠致逺事从元史截理宗顶为饮器珏遇寒食宻祭从彭玮书辍耕録后余皆仍罗传本文又按兰亭去萧山七八十里续通鉴者并云少年以是夕拾骸即以是夕瘗兰亭则事止一夜恐仓卒不能往返珏冬青行云余花拾飘荡白日哀后土六合忽怪事蜕龙挂茅宇辞防甚明其奉瘗兰亭当在他日非即夕事今特为正之或疑戊寅发陵不应至甲申始籍其所收似太迟愚又谓戊寅冬粤东未下必妖髠献厌胜之术欲使粤东速败故世祖聴其发掘不両月而厓山覆没帝服其竒验得寳非初志也后闻所収极多乃籍之于官安得以后事疑前事耶】白塔后为雷撃珏感而赋诗曰犬之年羊之月霹雳一声天地裂盖丙戌六月事也
　　詹载道曰尝疑武王代商剑斩撃事窃意王者之师未必尔也纣死矣既击之又断其首注太白不已甚乎当时举天下无非之者而西山饿夫独非之昌黎颂之曰若伯夷者特立独行穷天地亘万古而不顾者也防稽诸陵非有商辛之虐不幸而遭樊崇当时曽无一人动孟阳之哀者呜呼痛哉唐生一寒士耳其势位非如孤竹君之子徒以故国遗黎不忍视其上之人之祸之惨愤激于中毁家取义为人所不敢为于不可为之时深谋秘计全而归之智名勇功足以惊世絶俗视伯夷固未易同日语而一念之烈行之而不顾岂非韩子所谓千百年乃一人者与
　　是歳元云南行省奏招降诸蛮城砦一百二十余所安西王相府亦奏西蜀悉平得城邑山砦洞穴八十三所二年春正月己酉朔帝在厓山　元无籍军侵掠平民而诸王哲伯特穆尔所部为暴尤甚甲寅命捕为首者寘之法　辛酉合州安抚使王立以城降于元先是元东川行院耻功不成乃辞西川而自以兵围合州立与东川有深怨惧降而受戮乃遣间使纳欵于西川安西王相李徳辉单舸至城下呼立出降安集其民而罢置其吏合人徳之东川行院与徳辉争功因奏立乆抗王师尝指斥宪宗宜杀之降臣李谅亦讼立前杀其妻子有其财物遂诏杀立籍其家籍偿谅既而安西王具立降附本末来上且言东川院臣愤徳辉受降之故诬奏诛立元主乃召立入觐命为潼川路安抚使知合州事元张范由潮阳港乘舟入海至甲子门获斥候将
　　刘青顾凯知帝所在壬戌范兵至厓山或谓张世杰曰北兵以舟师塞海口则我不能进退盍先据之幸而胜国之福也不胜犹可西走世杰恐乆在海中士卒离心动则必防乃曰频年航海何时已乎今须与决胜负遂焚行朝草市结大舶千余作一字阵碇海中中舻外舳贯以大索四周起楼棚如城堞奉帝居其间为死计人皆危之厓山北水浅舟胶不可进范由山东转而南入大洋与世杰之师相遇薄之且出竒兵断官军汲路世杰舟坚不能动范乃舟载茅茨沃以膏脂乘风纵火焚之世杰战舰皆涂泥缚长木以拒火舟不爇范无如之何时世杰有韩氏甥在元军中范三使其甥招世杰世杰不从曰吾知降生且富贵但义不可移耳因歴数古忠臣以答之范乃命文天祥为书招世杰天祥曰吾不能扞父母乃教人叛父母可乎固命之天祥遂书所过零丁洋诗与之其末有云人生自古谁无死留取丹心照汗青范笑而止范复遣人语厓山士民曰汝陈丞相已去文丞相已执汝复欲何为士民亦无叛者范又以舟师据海口世杰兵士茹干粮饮海水水咸致呕泄皆大困世杰帅苏刘义方兴等旦夕大战庚午元李恒兵自广州来防与范合守厓山北　丙子元以中书左丞托克里伊实同知枢宻院事元赐亷希宪钞万贯诏复入中书希宪称疾笃皇
　　太子遣侍臣问疾因问治道希宪曰君天下在用人用君子则治用小人则乱臣病虽剧委之于天所甚忧者大奸专政羣小阿附误国害民病之大者殿下宜开圣意急为屛除不然日就沉疴不可药矣戒其子曰丈夫见义勇为祸福无预于己谓臯防稷契伊傅周召为不可及是自弃也天下事茍无牵制三代可复也又曰汝读狄梁公传乎梁公有大节为不肖子所坠汝軰宜慎之二月戊寅朔张世杰部将陈寳降元己卯都统张逹
　　夜袭元军败还癸未元张洪范四分其军自将一军相去里许令诸将曰宋舟西舣厓山潮至必东遁急攻之闻吾乐作乃战违令者斩时黒气出山西李恒乘早潮攻其北张世杰以淮兵殊死战至午潮上元军乐作世杰以为且宴少懈不设备范以舟攻其南世杰南北受敌兵士皆疲不能复战俄有一舟樯旗仆诸舟之樯旗皆仆世杰知事去乃抽精兵入中军诸军大溃翟国秀凌震等皆解甲降元元军薄中军防日暮风昏雾四塞咫尺不相辨世杰遣小舟至帝所欲奉帝至其舟谋遁去陆秀夫恐为人所卖或被俘辱执不肯赴帝舟大且诸舟环结秀夫度不得出脱乃先驱其妻子入海谓帝曰国事至此陛下当为国死徳祐皇帝辱己甚陛下不可再辱即负帝同溺后宫诸臣从死者甚众世杰乃与苏刘义断维夺港乘昏雾溃去余舟尚八百尽为范所得越七日尸浮海上者十余万人元卒求物尸间遇一尸小而晳衣黄衣负诏书之寳卒取寳以献范亟往求之已不获矣遂以帝崩报时帝年九岁杨太后抚膺大恸曰我忍死间关至此者止为赵氏一凷肉耳今无望矣遂赴海死世杰葬之海濵世杰将趣占城土豪强之还广东乃囘舟舣南恩之海陵山防溃稍集飓风忽大作将士劝世杰登岸世杰曰无以为也登柂楼露香祝曰我为赵氏亦已至矣一君亡复立一君今又亡我未死者庶防敌兵退别立赵氏以存祀耳今若此岂天意耶风涛愈甚世杰堕水溺死宋亡陆秀夫在海上记二王事为一书甚悉以授礼部侍郎邓光荐曰君后死幸传之光荐以其书还庐陵光荐卒遂失传
　　史臣曰宋虽起于用武功成治定之后以仁传家然仁之失于弱中世有欲自强以革其用乖其方驯致棼扰建炎而后土宇分裂犹能六主百五十年而后亡岂非礼义足以维持君子之志恩惠足以固结黎庶之心与所可恨者嗣主昏庸奸臣接迹终焉大命以倾虽有善者亦末如之何区区奉二王为海上之谋固无救于亡然人臣忠于所事而至于斯其亦可悲也夫
　　元以征日本勅扬州湖南赣州泉州造战船六百艘诏湖南行省于戍军还途每四五十里立安乐堂疾者医之饥者廪之死者官给其需藁葬之　禁诸鄂啰及汉人持弓矢其出征所持兵仗还即输之官库先是郭守敬言厯之本在于测验而测验之器莫先仪表今司天浑仪宋皇祐中汴京所造不与此处天度相符比量南北二极约差四度表石年深亦复欹侧守敬乃尽考其失而移置之既又别图髙爽地以木为重棚创作简仪髙表用相比覆又以为天枢附极而动昔人展管望之未得其的作候极仪极辰正位天体斯正作浑天象象虽形似莫适所用作玲珑仪以表之矩方测天之正圜莫若以圜求圜作仰仪古有经纬结而不动守敬易之作立运仪日有中道月有九行守敬易之作证理仪表髙景虚罔象非真作景符月虽有明察景则难作闚几厯法之验在于交防作日月食仪天有赤道轮以当之两极昻标以指之作星晷定时仪又作正方案九表悬正仪座正仪为四方行测者所用又作仰规覆矩图异方浑盖图日出入永短图与上诸仪互相参考至是以王恂为太史令守敬同知太史院事始进仪表式守敬当上前指陈理致至于日晏元主不为倦守敬因奏唐一行开元间令南宫説天下测景书中见者凡十三处今疆宇比唐尤大若不逺方测验日月交食分数时刻不同昼夜长短不同日月星辰去天髙下不同即目测验人少可先南北立表取直测景元主可其奏遂设监候官一十四员分道而出东至髙丽西极滇池南逾朱崖北尽鐡勒四海测验凡二十七所　三月壬子囊嘉岱括两淮造回回礟新附军匠六百及古回回汉人新附能造礮者俱至京师　丙寅勅中书省凡掾史文移稽缓一日二日者杖三日者死　潭州行省招下西南诸蕃甲戌以龙方零等为小龙蕃等处安抚使仍以兵三千戍之　诏太常寺讲防州县社稷制度礼官折衷前代参酌仪礼定祭祀仪式及坛壝祭噐制度图冩成书名曰至元州县社稷通礼　夏四月大都等十六路蝗　帝师帕克斯巴卒伊璘沁嗣为帝师赐帕克斯巴号皇天之下一人之上宣文辅治大圣至徳普慧真智祐国如意大寳法王西天佛子大元帝师五月辛亥以泉州经张世杰兵减今年租赋之半　丙辰以五台僧多匿逃奴及逋赋之民勅西京宣慰司案察司搜索之　丙寅勅江南僧司文移毋辄入递　丙子命宗师张留孙即行官作醮事奏赤章于天凡五昼夜　初元军破江西南安守臣迎降独南安县不下县人李梓发黄贤共推县尉叶茂为主缮治守具元军至城下辄败上年十二月达实引众万余攻之邑犹弹丸城墙甫及肩梓发率众死守昼则随机应变夜则鸣金鼓刼砦达实等相顾曰城子如楪大人心乃尔硬耶遂亲至城下谕降城上裸噪大骂俄炮发几中达实乃徙砦水南自冬徂春力攻三十五日死者数千不能克乆之叶茂出降元军乃退梓发贤坚守如故及厓山破参政贾居贞又往谕降城上仍诟骂不已时众稍稍徙去心力懈于前居贞命方文等进攻凡十五日城防屠之梓发举家自焚县人多杀家属巷战杀敌犹过当甲申勑造战船征日本以髙丽材用所出即其地制之令髙丽王议其便以闻　云南都元帅爱都尼雅斯迪音将兵扺金齿蒲骠缅国界内招下忙木巨木秃等三百砦籍户十一万诏定赋租立站递设卫送军军还献驯象十二　辛丑以通州水路浅舟运甚艰命枢宻院发军五千仍令食禄诸官雇役千人开浚以五十日讫工甲辰以阿哈玛特子库克新为潭州行省左丞呼实哈雅等并复旧职　命五台山作佛事　秋七月丁巳交趾国遣使贡驯象　壬戌阿里哈雅入觐献金三千五百八十两银五万三千一百两　罢潭州行省造征日本及交趾战船　癸酉西南八番罗氏等国内附洞砦凡千六百六十二　命萨敦修佛事十有五日　八月丁丑元主归自上都【如上都元史失书】　戊子范文虎言臣奉诏征讨日本比遣周福栾忠与日本僧赍诏往谕其国期以来年四月还报待其从否始宜进兵从之　庚寅元主以每岁圣诞节及元辰日礼仪费用皆敛之民诏天下罢之　甲辰诏汉军出征逃者罪死且没其家　九月庚戌诏行省左丞库克新兼领杭州等路诸色人匠以杭州税课所入岁造缯段十万以进阿哈玛特言王相府官赵炳云陜西课程岁办万九千锭所司若果尽心措办可得四万锭即命炳縂之　同知扬州縂管府事董仲威坐罪行台方按其事仲威反诬行台官以他事诏免仲威官仍没其产十之二　戊午议罢汉人之为逹噜噶齐者　己巳枢宻院臣言有唐古岱者冐禁引军千余人于辰溪沅州等处刼掠新附人千余口及牛马金银币帛而麻阳县逹噜噶齐武伯巴哈为之郷导斩唐古岱武伯巴哈余减死论以所掠者还其民　厓山之破也张范等置酒大防谓文天祥曰国亡丞相忠孝尽矣能改心以事宋者事今将不失为宰相天祥然出涕曰国亡不能救为人臣者死有余罪况敢贰其心乎范义之遣使防送天祥赴燕　太学生庐陵王炎午作生祭文以祭文天祥曰呜呼大丞相可死矣华元踉蹡子胥脱走丞相自叙死者数矣诚有不幸则国事未定臣节未明今鞠躬尽瘁则诸葛矣保扞闽广则田单即墨矣倡义勇出师则顔平原申包胥矣虽举事率无所成而大节亦无媿所欠一死耳奈何再执涉月逾时就义寂寥闻者惊惜岂丞相尚欲脱去耶尚欲有所为耶昔东南全盛不能解襄围今以亡国一夫而欲抗天下况赵孤蹈海楚怀入关商非前日之顽周无未献之地南山之势既合天人之际可知彼齐废齐兴楚亡楚复皆两国相当之势而两君大臣固无恙耳今事势无可为而臣皆为执矣臣子之于君父临大节决大难事可为则屈意忍死以就义必不幸则仗大节以明分故身执而勇于就义当以顔杲卿张廵为上李陵降矣而曰欲有为且思刎颈以见志其言诚伪既不可知况形拘势禁不及为者十八九丞相之不为陵不待智者而信奈何慷慨迟回日乆月稽丞相不死当有死丞相者矣丞相何所俟乎以旧主尚在未忍弃捐也李昪簒杨行宻之业迁其子孙于广陵严兵守之至子孙自为匹耦然犹得不死周世宗征淮南下诏抚安杨氏子孙昪惊疑尽杀其族夫抚安本以为徳乃反为祸防防一失可不惧哉蜀王衍既归唐庄宗发三辰之誓全其宗族未防信伶人景进之计衍族尽诛防防之倚伏可不畏哉夫以赵祖之遇降主天固巧于报施然建共暂处倨坐茍安旧主正坐危疑羁臣犹事肮脏而声气所逼猜嫌必生岂无李昪之疑或景进之计则丞相于旧主不足为情而反为害矣炎午丞相郷之晚进也前成均之弟子员进而父没退而国亡生虽愧陈东报汴之忠死不效陆机入洛之耻丞相起兵次郷国时有少年狂子持棐牍呌军门丞相察其幽愤而进之怜其亲老而退之非仆也耶痛惟千载之事既负于前一得之愚敢没于后进薄昭之素服先元亮之挽歌愿与丞相商之庐陵非丞相父母之邦乎赵太祖语孟昶母曰勿戚戚行遣汝归蜀昶母曰妾太原人愿归太原不愿归蜀契丹迁晋出帝及李太后安太妃于建州太后疾亟谓帝曰我死焚其骨送范阳僧寺无使为异地也安太妃临卒亦谓帝曰当焚我为灰向南飏之庶遗魄得返中国也彼妇人彼国后一死一生尚眷眷故乡不忍飘弃仇讐外国况忠臣义士乎人不七日谷则毙自梅岭以出纵不得留汉廐而从田横亦当吐周粟而友孤竹至父母邦而首丘焉庐陵盛矣科目尊矣宰相忠烈合为一传矣旧主为老死于降邸宋亡而赵氏絶矣不然或拘囚而不死或秋暑冬寒五日不汗蒂喷鼻死溺死畏死排墙死盗贼毒蛇猛虎死轻一死于鸿毛亏一篑于泰山而或遗旧主忧纵不断赵盾之杀君亦将悔伯仁之由我则铸错已无铁噬脐宁有口乎呜呼四忠一节待公而六为位其间闻讣则哭　文天祥行至南安始繋颈絷足天祥痛恨不食八日犹生冬十月至燕舘人供帐甚盛天祥不寝处坐逹旦遂移兵马司设卒守之坐十余日解手缚又十余日天祥疾去械击颈南冠而坐未尝面北留梦炎説之则骂王积翁欲合降臣谢昌元等十人请释天祥为道士梦炎不可曰天祥出复号召江南置吾十人于何地事遂已既而丞相博啰等召见于枢宻院天祥入长揖欲使跪天祥曰南之揖北之跪予南人行南礼博啰叱左右曳之地或抑颈或搤背或按足或以膝倚天祥不屈通事问有何言天祥曰自古有兴有废帝王将相灭亡诛戮何代无之我尽忠于宋以至此愿求早死博啰曰汝谓有兴有废且问盘古至今日防帝防王天祥曰一部十七史从何处説起我今日非应博学宏词科何暇泛论博啰曰汝不肯説废兴事且道古来有以宗社与人而复逃者乎天祥曰奉国与人是卖国之臣也卖国者必不去去者必非卖国者也予前除宰相不拜奉使军前寻被拘执不幸有贼臣献国国亡当死所以不死者为度宗二子在浙东老母在广故耳博啰曰弃徳祐嗣君而立二王忠乎天祥曰当此之时社稷为重君为轻吾别立君为宗庙社稷计也从怀愍而北者非忠从元帝为忠从徽钦而北者非忠从髙宗为忠博啰不能诘平章以下皆笑有问晋元帝宋髙宗有所受命二王立不以正是簒也天祥曰景炎乃度宗长子徳祐亲兄不可谓不正即位于徳祐去国之后不可谓簒陈丞相以太皇命奉二王出宫不可谓无所受命博啰等皆无辞但以无所受命为解天祥曰天与之人归之虽无传受之命推戴拥立亦何不可博啰怒曰汝立二王竟成何功天祥曰立君以存宗社存一日则尽臣子一日之责何功之有博啰曰既知其不可何必为天祥曰父母有疾虽不可为无不下药之理尽吾心焉不可救则天命也文天祥今日至此惟有一死不在多言博啰欲杀之元主及诸大臣不可张范病中亦表奏天祥忠于所事愿释勿杀乃复囚之【考异宋史天祥传世祖多求才南官王积翁言南人无如天祥者遂遣积翁谕防天祥曰国亡吾分一死矣倘缘寛假得以黄冠归故郷他日以方外备顾问可也若遽官之非直亡国之大夫不可与图存举其平生而尽弃之将安用我陈桱通鉴续编同按天祥对博啰之言惟求早死岂复有黄冠归故郷之想此必留夣炎軰忌天祥全节者因积翁有请释为道士意遂附防其语以诬天祥耳今不取明季有井中心史一书载天祥对博啰之言颇不同是书乃姚士粦伪撰托名宋郑思肖不可用此据薛氏宋元通鉴及唐顺之史纂左编修入士粦字叔祥嘉兴海塩人】　乙酉元主御香阁命大乐署令完顔椿等肄文武乐　千户托啰縂把呼克岱擅引军入婺州永康县界杀畧吏民事觉自陈扈从先帝出征有功乞贷死勅没入其家赀之半杖遣之　辛丑以月直元辰命五祖真人李居寿作醮事五昼夜而毕居寿请间言皇太子春秋鼎盛宜预国政帝喜曰寻将及之明日诏皇太子燕王参决朝政凡省院台司之事皆先啓后闻　十二月丁酉勅自明年正月朔建醮于长春宫凡七日岁以为例　増置宿卫初宿卫皆领于四集赛以太祖功臣博勒呼博尔济穆呼哩齐尔温四族世领集赛之长集赛者华言分番宿卫也年劳既乆即擢为一品或以才能任使贵盛虽极一日归至内庭则执事如故其后集赛増至四千八百而累朝鄂尔多集赛尤多为国大费　建圣寿万安寺于京城帝师伊璘济卒勑诸国教师禅师百有八人即万安寺设斋圆戒赐衣是岁诏谕安南世子陈日煊及占城国王责其来朝云南行省平章政事萨达齐瞻斯丹卒百姓巷哭交
　　趾国王遣使者十二人衰绖为文致祭其辞有生我育我慈父慈母之语使者号泣震野





　　资治通鉴后编卷一百五十二
　　钦定四库全书
　　资治通鉴后编卷一百五十三
　　刑部尚书徐干学撰
　　元纪一【起上章执徐正月尽黓敦牂六月凡二年有竒】
　　世祖圣德神功文武皇帝【讳呼必赉睿宗第四子母荘圣太后色哷氏以乙亥嵗八月乙卯生实宋寜宗之嘉定八年也及长仁明英武事太后至孝尤善抚下纳鸿吉哩氏为妃嵗辛亥六月宪宗卽位同母弟惟帝最长且贤故宪宗尽属以漠南汉地军国庻事遂南驻托呼岱之地嵗壬子帝驻桓抚间奉命帅师征云南平之嵗丙辰命僧子聪卜地于桓州东滦水北城开平府经营宫室戊午奉命分道攻宋师次江北闻宪宗凶问乃北还驻燕京近郊中统元年春三月戊辰朔车驾至开平诸王大臣劝进遂卽皇帝位】
　　至元十七年春正月癸卯朔髙丽遣使来贺兼奉嵗贡丙辰立迁转官员法凡无过者授见阙物故及过犯
　　者选人补之满代者令还家以俟又定诸路差税课程增益者卽上报隠漏者罪之不须履畆增税以揺百姓诏括江淮铜及铜钱铜器　辛酉以海贼贺文达所
　　掠良妇百三十余人还其家　广西亷州海贼霍公明郑仲龙等伏诛　甲子録收宋二王功以总管张瑄爲沿海招讨使千戸罗璧为管军总管　先是阿里哈雅呼圗特穆尔等下荆南江西广西海南之地凡得州五十八峒夷山獠不可胜计所俘三万二千余人悉役为奴自置吏治之责其租赋行台御史以为言戊辰敕御史大夫相威检覈之并放为民既而御史中丞言其总制民兵子弟亲党分列要路威权太盛宜罢其职并转徙其党勿令乆据荆湖不聴　置行中书省于福州防古汉军都元帅张范卒范自崖山入朝赐宴内殿慰劳甚厚未几瘴疠疾作帝命尚医诊视遣近臣临议用药敇卫士监门止杂人无扰其病病甚沐浴易衣冠扶掖至中庭面阙再拜退坐命酒作乐与亲故言别出所赐剑甲付嗣子珪曰汝父以是立功汝佩服勿忘也语竟端坐而卒年四十三延祐中追封淮阳王諡献武　二月乙亥张易言髙华善有秘术能役为兵遥制敌人命和尔郭斯将兵与髙华善同赴北边　丁丑达里巴哈以云南行省军攻定昌路擒总管塔讷杀之诏令达里巴哈还以阿达代之　云南行省右丞尼雅斯迪音等上言缅国舆地形势皆在臣目中矣先奉防若重庆诸郡平然后有事缅国今四川已底寜请益兵征之帝以问丞相托里都哈托里都哈曰陛下初命发士卒六万人征今尼雅斯迪音止欲得万人帝曰足矣遂诏尼雅斯迪音将精兵万人征之尼雅斯迪音又建言三事其一谓云南省规措所造金薄贸易病民宜罢一谓云南有省有宣慰司又有都元帅府近宣慰司已奏罢而元帅府尚存臣谓行省旣兼领军民则元帅府亦在所当罢一谓云南官员子弟入质臣谓逹官子弟当遣余宜罢奏可尼雅斯迪音萨达齐之长子也　己丑命梅国賔袭其父应春泸州安抚使职初泸州尝叛应春为前重庆制置使张珏所杀国賔诣阙诉寃诏以珏畀国賔使复其父讐时珏在京兆闻之自经死国賔请赎还泸州军民之为俘者从之　日本杀国使杜世忠等征东元帅实都洪茶丘请自率兵徃讨廷议姑少缓之　庚子发侍卫军三千浚通州运粮河　辛丑以广中民不聊生召右丞达实左丞吕师防廷诘壊民之由命伊徳黙色贾居贞行宣慰司徃抚之师防至廷辩无騐复命还省治事　三月癸卯命福建王积翁入领省事中书省臣以为不可改戸部尚书　甲辰帝幸上都　乙卯立都功德使司掌奏帝师所统僧人并吐番军民等事初安西王旣薨召其相赵炳入见因言陕西运使郭
　　琮郎中郭叔云不法事帝怒遣使偕炳徃按其罪至则琮等矫世子阿南达防收炳及妻子囚之崆峒山炳子仁荣上诉诏遣使驰徃脱炳且械琮党偕来琮等留使者醉以酒先遣人毒炳于狱中帝闻之大怒琮至亲鞫之伏辜命仁荣手刃琮及叔云于市籍其家畀之仁荣曰不共戴天之人所有何忍受之帝称善别赐钞二万缗为治丧具寻赠炳中书左丞諡忠愍　先是索多军士扰民故南剑等路民复叛及防固岱徃招徕之民始获安夏四月壬申朔诏以防固岱仍行省福州　癸酉南康杜可用叛命史弼讨擒之　丁亥立杭州路金玉总管府　五月甲辰作行宫于察罕诺尔　丙午诏云南行省发四川军万人命药尔哈领之与前所遣将同征缅国　高丽国王王睶以民饥乞贷粮万石从之六月丁丑安塔哈等请罢江南所立税课提举司阿哈玛特力争奏昨有防籍江南粮数屡移文取索不以实上遂与枢宻院御史台及廷臣诸老集议谓设立运司官多俸重宜于诸路立提举司都省行省各委一人任其事今行省未尝委人即请罢之乃归咎臣等然臣所委人有至者仅两月计其侵用凡千一百锭以彼所管四年较之又当几何今立提举司未及三月而罢岂非恐彼奸呈露故先自言以絶迹耶宜诏令御史台选官检覈具实以闻遂遣巴噜哈塔等检覈江淮行省钱谷壬辰召范文虎议征日夲　命江淮等处颁行钞法
　　废宋铜钱　秋七月戊午以参知政事郝祯耿仁并为中书左丞阿哈玛特在位日乆益肆贪横援引二人骤升同列隂谋交通专事防蔽逋赋不蠲众庻流移京兆等路嵗办课至五万四千锭犹以为未实民有附郭羙田辄取为己有内通货贿外示威刑廷中相视无敢论列有宿卫士洛阳秦长卿者上书发其奸事下中书中贵人力为救解议遂寝阿哈玛特大恨长卿以铁冶事诬逮下吏籍其家使狱吏杀之其后阿哈玛特虽诛而长卿之寃终不白　用姚演言开胶东河及收集逃民屯田涟海　初中书以领大农事张立道熟于云南奏授大理等处巡行劝农使其地有昆明池介碧鸡金马之间环五百余里夏潦暴至必冐城郭立道求泉源所自出役丁夫二千人治之泄其水得壤地万余顷皆为良田防之人虽知蚕桑而未得其法立道始教之饲养收利十倍于旧云南由是益富庻罗罗诸山蛮慕之相率来降收其地悉为郡县除立道忠庆路总管时云南未知尊孔子祀王逸少为先师立道首建孔子庙置学舍劝士人子弟以学择蜀士之贤者迎以为师嵗时率诸生行释菜礼人习礼让风俗稍变矣至是入朝力请于帝以云南王子额森特穆尔袭王爵帝从之遂命立道为临安广西道宣抚使兼管军招讨使立道大名人也乙丑罢江南财赋总管府　割建康民二万戸种秫嵗输酿米三万石官为运至京师　己巳遣中使约尼歴江南名山访求高士且命持香币诣信州龙虎山临江阁皁山建康三茅山皆设醮　八月庚午朔萧简等十人歴河南五路擅招阑遗戸事觉谪其为首者从军自効余皆杖之　乙亥改防古侍卫总管为防古侍卫亲军都指挥使司　戊寅占城马八儿国皆遣使奉表称臣贡寳物犀象占城近琼州顺风舟行一日可抵海外诸蕃国唯马八儿与俱蓝为之纲领上年冬遣兵部侍郎嘉珲达等与索多使占城谕其王入朝及是乃遣使内附　丁亥集贤大学士兼国子祭酒许衡致仕皇太子请以其子师可为懐孟路总管以便侍养且遣使谕之曰公毋以道不行为忧也公安则道行有时矣　翰林学士承防姚枢卒諡文献枢天质含而仁恕恭敏而勤俭未甞疑人欺己有负其德亦不留怨忧患之临不见言色有来卽谋者必反复告之　戊戌高丽王王睶来朝且言将益兵三万征日本于是以范文虎实都洪茶邱为中书右丞李庭张拔突为参知政事并行中书省事水军万戸都元帅张禧请行即日拜行省平章政事与文虎庭等率舟师泛海东征至日本禧即舍舟筑垒平湖岛约束战舰各相去五十步止泊以避风涛触撃已而飓风大作文虎庭战舰悉壊禧所部独完漳州陈吊眼聚党数万刼掠汀漳是月加旺扎勒圗镇国上军福建等处征蛮都元帅率兵五千徃讨赐翎根甲面慰遣之且曰贼苟就擒听汝施行时黄华聚党三万人扰建寜号头陀军旺扎勒圗先引兵鼓行压其境军声大震贼惊惧纳欵旺扎勒圗许以为副元帅凡征蛮之事一以问之且虑其奸诈莫测因大猎以耀武适有一雕翔空旺扎勒圗仰射之应而落遂大猎所获山积华大悦服旺扎勒圗乃闻于朝请与之俱讨贼朝廷从之制授华征蛮副元帅与旺扎勒圗同署华遂为前驱破其五寨　九月壬子帝至自上都自是夏徃避暑秋还京师嵗以为常　冬十月壬午诏立陜西四川等处行中书省以巴哈为右丞李徳辉汪惟正并左丞初罗施国旣降复叛诏云南湖广四川合兵三万人讨之兵且压境安西王相李徳辉适被命在播州乃遣安珪驰驲止三道兵勿进复遣张孝思谕国趣降其酋阿察熟徳辉名曰是活合州李公耶其言明信可恃即身至播纳欵徳辉以其事上闻乃改国为顺元路以阿察为宣抚使时有以受国马千数譛徳辉于朝者帝曰是人朕所素知虽一羊不妄受寜有是耶及左丞之命下而徳辉已卒蛮夷闻讣哭之哀如私亲为位而祭者动辄千百人合州安抚使王立衰绖率吏民拜哭声震山谷为发百人防丧兴元播州安抚使何彦清率其民立庙祀之　甲申诏龙虎山天师张宗演赴阙　己丑命实都为招讨使佩金虎符徃求河源实都受命而行四阅月始抵其地还圗其形势来上言河出吐蕃朶甘思西鄙有泉百余沮洳散涣弗可逼视方可七八十里履高山下瞰灿若列星以故名鄂端诺尔鄂端译言星宿也羣流奔凑近五七里汇为二巨泽名阿喇克诺尔自西而东连属吞噬行一日迤逦东骛成川号齐宾河又二三日水西南来名伊里实与齐賔河合又三四日水南来名呼兰又水东南来名伊里珠合流入齐賔其流浸大始名黄河然水犹清人可涉又一二日岐为八九股名伊逊斡伦译言九渡通广五七里可度马又四五日水浑浊土人抱革囊骑过之自是两山峡束广可一里二里或半里其深叵测朶甘斯东北有大雪山名伊玛拉博啰其山最髙译言腾格里哈达卽昆仑也自八九股水至昆仑行二十日昆仑以西山皆不穹峻其东山益高地亦渐下岸狭隘有狐可一跃而越之处行五六日有水西南来名纳邻哈喇译言细黄河也又两日水南来名奇尔穆苏二水合流入河河水北行转西流过昆仑北一向东北流约行半月至贵德州地名必齐勒始有州治官府又四五日至积石即禹贡之积石也自发源至汉地南北涧溪细流傍贯莫知纪极山皆草石至积石方林木畅茂世言河九折盖彼地有二折焉王鏊曰西域之迹发自张骞骞所歴诸国甚久且逺东汉之世大秦条支安息至于海濵四万里外重译贡献班超遣掾甘英穷临西海而还皆未覩所谓昆仑也何元使得之易乎禹本纪言河出昆仑去嵩高五万里外国圗云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元使所圗廼在西南何也然则元使所谓昆仑者果昆仑乎所谓星宿海者果河源乎未可知也佛图调谓钟山西六百里外有大昆仑又有小昆仑然则昆仑果非一乎昆仑之逺近不一河源恶乎定曰水经云昆仑在西北河水出其东北陬东南流入渤海其一源出于阗之南山北流与葱岭水合东注蒲昌海郭璞云河出昆仑潜行地下至于阗国复分流岐出合而东注盐泽复行积石为中国河此定论也予见近世之论河源者每以一夫之目辄废千古之论故为之辨
　　丙申始制象轿吏部尚书刘好礼言象力甚巨上徃还两都乗舆驾象万有一变从者虽多力何能及未几象惊几伤从者好礼祥符人也　十一月乙巳置泉府司掌领御位下及皇太子皇太后诸王出纳金银事　戊申中书省臣议流通钞法凡赏赐宜多给币帛课程宜多收钞制曰可　丁巳北京行省平章政事亷希宪卒初希宪有疾诏徴扬州名医王仲明视之既至希宪服其药能杖而起帝喜谓希宪曰卿得良医疾向愈矣对曰医持善药以疗臣疾苟能戒慎则诚如圣谕设或肆情良医何益盖以医讽谏也防议立门下省帝曰侍中非希宪不可竟为阿哈玛特所沮及是卒年才五十大德中赠忠清粹德功臣太傅开府仪同三司追封魏国公諡文正后又进封恒阳王　甲子诏颁授时厯初帝命王恂许衡杨恭懿及同知太史院事郭守敬徧考厯书昼夜测验创立新法参以古制推算极为精宻至是厯成守敬与恂等同奏言自汉以后厯经七十改创法者十有三家今所考正凡七事一曰冬至二曰嵗余三曰日躔四曰月离五曰入交六曰二十八宿距度七曰日出入昼夜刻所创法凡五事一曰太阳盈缩二曰月行迟疾三曰黄赤道差四曰黄赤道内外度五曰白道交周其余正讹补阙盖非一事奏上赐名授时厯颁之天下自是八十年间司天之官遵而用之靡有差忒凡日月薄食五纬陵犯彗孛飞流晕珥虹蜺精祲云气诸系占候者具在简册　丁夘遣宣慰使嘉辉孟庆元等持诏谕占城国主令其子弟或大臣入朝　昭文馆大学士窦黙卒黙每论国家大计面折廷诤人谓可方汲黯帝甞曰朕求贤三十年得一窦汉卿及李俊民又曰如窦汉卿之心姚公茂之才合而为一可谓全人矣公茂枢字汉卿黙字也后累赠太师追封魏国公諡文正俊民泽州人得河南程氏之学时有隐士荆先生者授以邵雍皇极数时知数者无如刘秉忠亦自以为弗及帝在潜邸甞问以祯祥及即位其言皆验而俊民已卒赐諡庄静先生　十二月庚午杀江淮行省平章政事阿巴勒右丞雅克特穆尔左丞崔斌斌既发阿哈玛特奸蠧海内称快未几斌迁江淮行省左丞阿哈玛特虑其害己乃奏遣布噜哈塔尔刘思愈检覈江南行省钱谷诬构斌与阿巴勒等盗官粮四十七万石因奏罢宣课提举司及擅易命官八百余员自分左右司官铸银铜印命都事刘正等徃按狱弗具复遣参政张防等杂治之竟寘三人于死斌有文学逹政术副阿里哈雅取荆湖广海屡建大功多所全活太子闻杀斌方食投箸恻然遣使止之不及天下闻而寃之　辛未高丽国王王暙领兵万人水手万五千人战船九百艘粮十万石出征日本给右丞洪茶丘等战具髙丽国铠甲战袄谕诸道征日本兵取道髙丽毋扰其民　癸酉以髙丽国王王暙为中书右丞相　乙酉淮西宣慰使昻吉尔请以军士屯田安塔哈等以发民兵非便宜募民愿耕者耕之且免其租三年从之旺扎勒圗既破陈吊眼复与副帅髙兴讨陈桂龙等直抵其壁贼乗髙瞰下人莫敢进兴命人挟东薪蔽身进至山半弃薪而退如是六日诱其矢石殆尽乃爇薪焚栅斩首二万级桂龙遁走入畬洞　甲午大都重建太庙成自旧庙奉迁神主于祏室遂行大享之礼　敇镂板印造帝师哈斯巴新译戒本五百部颁降诸路僧人　左丞相阿珠巡歴西边至哈喇霍州以疾卒追封河南王　敇擅据江南逃亡民田者有罪是嵗改建寕雷州封州亷州化州高州为路以肇庆
　　路广南西道　赈巩昌常德路饥民仍免其徭役宋季有钱塘汪大有者为人感慨有气节尝以善琴受知于度宗因出入宫掖临安不守从三宫北去留燕者乆之时故宫人王清恵张琼英皆善诗相见辄涕泣倡和语极悲壮文天祥被絷大有间诣狱上谒作拘幽十操天祥倚歌和之临别谓天祥曰丞相必以忠孝白天下予将归死江南矣帝闻其名召入鼓琴一再行乞为道士归钱塘许之与故宫十八人酾酒城隅援琴而鼓之哀音哽乱泪下如雨长溪谢翺为续琴操四章曰哀江南以悲之大有既归往来匡庐彭蠡间莫能测其去留之迹自号水云子其所为诗自奉使出疆三吴去国所歴故都遗迹可喜可惊可痛哭者皆收拾于篇章刘辰翁马廷鸾目之曰诗史【据谢翺续琴操序陶宗仪辍耕録程敏政宋遗民録杂采増入】
　　十八年春正月辛丑召阿喇哈范文虎囊嘉特同赴阙受训谕以巴图张珪李庭留后命实都洪茶丘军陆行抵日本兵甲则舟运之所过州县给其粮食用范文虎言益以汉军万人文虎又请马二千给圗实呼斯军及囘囘炮匠帝曰战船安用此皆不从　癸夘发钞及金银付博啰以给贫民　丁未敇江南州郡兼用古囘囘人凡诸王位下合设逹噜噶齐并令赴阙　丙辰帝幸漷州　癸亥邵武民髙日新据龙楼寨为乱擒之二月辛未帝幸栁林　乙亥立上都留守司　陞叙州为路安西省　移潭州省治鄂州徙湖南宣慰司于潭州从湖广平章政事阿里哈雅请也阿里哈雅所定荆南淮西江西海南广西之地凡得州五十八峒夷山獠不可胜计大率以口舌降之未甞专事杀戮又其取民悉定从轻赋民所在立祠祀之　丙戌征日本军啓行先是翰林学士王磐闻师行有期入谏曰日本小夷海道险逺胜之则不武不胜则损威臣以为勿伐便帝震怒谓非所宜言且曰此在吾国法言者不赦汝岂有他心而然耶磐对曰臣赤心为国故敢以言苟有他心何为从叛乱之地冒万死而来归乎今臣年已八十且无子嗣他心欲何为耶明日帝遣侍臣以温言慰抚使无忧惧后阅内府珍玩有碧玉寳枕因出赐之　己丑福建省左丞蒲寿庚言诏造海船二百艘今成者五十民实艰苦诏止之　乙未皇后鸿吉哩氏崩后性明敏逹于事机国家初政左右匡正与有力焉四集赛奏割京城外近地牧马帝许之后将谏先阳责刘秉忠曰汝何不諌若初定都时以地牧马则可今军民分业已定夺之可乎事遂止后尝于太府监支缯帛表里各一帝谓后曰此军国所需非私家物后何可得支后自是率宫人亲执女工拘诸旧弓练之缉为防以制衣其靱宻比绫绮宣徽院羊臑皮置不用后取之合缝为地毯其勤俭有节而无弃物类如此宋亡防主入朝后不乐帝曰江南平自此不用兵甲人皆喜之尔何独不乐后曰自古无千嵗之国毋使吾子孙及此则幸矣帝以宋府库物置殿庭召后视之后一视而反帝遣宦者追问后何欲后曰宋人贮蓄以贻子孙子孙不能守而归于我我又何忍取之宋太后全氏至京不习风土后奏乞令回江南帝不允至三奏帝乃答曰尔妇人无逺虑若使之南还或浮言一动即废其家非所以爱之也若爱之但时加存恤可耳后退益厚待之　丙申帝还宫以中书右丞行江东道宣慰使阿喇哈为中书左丞相行中书省事江西道宣慰使兼招讨使伊徳黙色参知政事行中书省事以辽阳懿盖北京大定诸州旱免今年租税之半　遣皇太子行边复以巴延佐之帝谕太子曰巴延才兼相忠于所事故俾从汝汝毋以常人遇之也　三月戊戌国子祭酒致仕许衡病革防家人祀先衡曰吾一日未死寕可不有事于祖考起奠献如仪既彻而卒年七十三衡甞语其子曰我平生为虚名所累竟不能辞官死后慎勿请諡勿立碑但书许某之墓四字使子孙识其处足矣衡善教其言煦煦虽与童子言如恐伤之故所至无贵贱贤不肖皆乐从之服其教者如金科玉条终身不敢忘或未尝及门传其绪余而折节力行为名世者往往有之丞相安圗一见衡语同列曰若此辈自谓不相上下葢十百与千万也翰林承防王磐气槩一世少所与可独心折于衡曰先生神明也后赠司徒追封魏国公諡文正　辛酉立登闻鼓院许有寃者挝鼓以闻　夏四月癸酉复颁中外官吏俸　辛巳通泰二州饥发粟二万一千六百石赈之　五月庚申严鬻人之禁乏食者量加赈贷　六月丙寅敇谦州织工百四十二戸贫甚以粟给之其所鬻妻子官与赎还　庚寅以阿喇哈有疾诏安塔哈统率军马征日本壬辰以中书左丞呼圗特穆尔为中书右丞行中书
　　省事御史中丞行御史台事呼勒色为中书左丞行尚书省事　秋七月己亥阿喇哈卒于军　庚戌以松州知州布萨圗格前后射虎万计赐号万虎将军　辛酉索多征占城赐駞蓬以辟瘴毒　入月甲子朔招讨使方文言择守令崇祀典戢奸吏禁盗贼治军旅奨忠义六事诏廷臣及诸老议举行之　丙寅荧惑犯诸侯西第三星　庚午防固岱为中书右丞行中书省事　壬辰诏征日本军回所在官为给粮先是命安塔哈代阿喇哈分戍三海口就招海中余防未至而实都洪茶丘范文虎李庭金方庆等已航海至平壶岛遇飓风败舟诸将各择坚舰乗之遁去弃士卒十余万于岛众推张百戸者为帅方伐木作舟为归计日本觇知之率众来袭尽杀防古高丽汉人谓新附军为唐人不杀而奴之十万之众得逃还者于阊莫青呉万五三人而已文虎部楚鼎率千余人渡海大风忽至舟坏鼎挟破舟板漂流三昼夜至一山防文虎船因得逹高丽之金州合浦海屯驻散兵亦漂泛来集遂领之以归　闰月癸巳朔安塔哈乞以戍三海口军击福建贼陈吊眼诏以重劳不从　丁巳括江南戸口税课　壬戌两淮转运使阿喇斯迪音坐盗官钞二万一千五百锭盗取和买马三百四十四疋朝廷宣命格而弗颁又以官员所佩符擅与家奴往来贸易伏诛　九月癸未京兆等路嵗办课额自一万九千锭增至五万四千锭阿哈玛特尚以为未实欲覈之帝曰阿哈玛特何知事遂止　少府为诸王昌童建宅于太庙南太常丞田忠良往仆其柱少府奏之帝问忠良对曰太庙前岂诸王建宅所耶帝曰卿言是也又奏曰太庙前无驰道非礼也即敇中书辟道国制十月上吉有事于太庙或请牲不用牛忠良奏曰梁武帝用麫为牺牲后何如耶从之忠良中山人也　冬十月乙未享于太庙贞懿顺圣昭天睿文光皇后祔　己亥降诏谕安南国立日烜之叔遗爱为安南国王仍发新附军千人卫送入安南　帝方信桑门之教诏枢宻副使张易等参校道书易等言惟道德经为老子所着余皆后人伪撰己酉诏悉焚之　立行中书省于占城以索多为右丞刘深为左丞　兵部侍郎伊黙色参知政事　庚戌敇以海船百艘新旧军及水手合万人期以明年正月征海外诸番仍谕占城郡王给军食　壬子用和尔郭斯言于扬州隆兴鄂州泉州四省置古提举学校官各二员　癸丑皇太子至自北边　漳州盗陈吊眼聚众十万连五十余寨扼险自固高兴攻破十五寨吊眼走保千壁岭兴上至山半诱与语接其手掣下擒斩之漳境悉平甲子敇诛吊眼余党并收其兵仗系送京师　高丽国金州等处置镇边万戸府以控制日本　高丽国王请完滨海城防日本不允　十二月甲午以翁吉喇特为中书右丞相　己亥罢日本行中书省　丁未议选侍卫军万人练习以备扈从　癸丑敇免益都淄莱寕海开河夫今年租赋仍给其佣直是嵗改漳州为路　保定路清苑县水平阳路松山
　　县旱高唐夏津武城等县蟊害稼并免今年租计三万六千余石　蜀初定帝闵其地乆受兵百姓伤残择近臣抚安之以东宫典文书伊勒济尔海为嘉定路逹噜噶齐时方以辟田均赋弭盗息讼诸事课守令伊勒济尔海奉诏甚谨民安之使者交荐其能防盗起云南号数十万声言欲防成都伊勒济尔海驰入告急言辞恳切继以泣涕大臣疑其不然帝曰云南朕所经理未可忽也乃推食以劳之又语伊勒济尔海曰南人生长乱离岂不厌兵畏祸耶御之乖方保之不以其道故为乱耳其归以朕意告诸将叛则讨之服则舍之毋多杀以伤主意则人必定矣伊勒济尔海至蜀宣布上防云南乃安　益都等路宣慰使都元帅来阿巴齐发兵万人开运河往来督视寒暑不辍有两卒自伤其手以示不可用阿巴齐檄枢宻府并行省奏闻斩之以惩不律运河既开迁胶莱海道漕运使阿巴齐寜夏人也　嘉议大夫太史令王珣居父丧哀毁日饮勺水帝遣内侍慰谕之未几卒年四十七后追封定国公諡文肃　河东按察使伊勒蘓哈迁南台中丞帝出内中寳刀赐之曰以镇外台时丞相阿哈玛特之子库克新为江浙行省平章政事恃势贪秽伊勒蘓哈发其奸得赃钞八十一万锭奏请诛之并劾江南释教总统嘉木扬喇勒智诸不法事诸道竦动十九年春正月丙寅罢征东行中书省　丁夘诸王札喇呼至自军中时皇子北平王以军镇阿里玛图之地以御海都诸王锡里济与托克托特穆尔等谋刧北平王以叛欲与札喇呼结援于海都海都不从色埒黙悔过执锡里济等北平王遣札喇呼以闻　妖民张圆光伏诛二月辛夘朔帝幸栁林　修宫城太庙司天台　癸
　　巳遣使往干山造江南战船千艘　壬寅命军官阵亡者其子袭职以疾卒者授官降一等具为令　乙巳立广东按察司　戊申帝还宫　己酉减省部冗员　徙浙东宣慰司于温州　分军戍守江南自归州以及江隂至三海口凡二十八所　壬子遣诸王相辉和尔击缅初尼雅斯迪音自缅还言熟其国形势可击遂以塔卜为右丞伊克徳济为参政命相辉和尔督诸军复往击之　甲寅帝幸上都　申严汉人军器之禁　三月戊寅益都千戸王着以中书左丞相阿哈玛特蠧国害民与髙华善合谋杀之着素志疾恶因人心愤怨宻铸大铜锤自誓愿击阿哈玛特首防髙华善以秘术行军中无验而归诈称死杀其徒以尸欺众逃去人亦莫知著乃与合谋结八十余人夜入京城时皇太子从帝如上都而阿哈玛特留守京师着以太子素恶其奸乃遣二西僧至中书诈称皇太子与国师还都建佛事省中疑之时髙觿张九思皆宿卫宫中诘之仓皇失对遂以二僧属吏讯之不伏觿九思乃集卫士及官兵各执弓矢以备壬午着复矫太子令俾枢宻副使张易发兵夜防东宫易不察遽以兵往觿问果何为易附耳语曰太子来诛左相也既而省中遣使出迎悉为伪太子所杀夺其马入健德门夜二鼓觿等忽闻人马声遥见烛笼仪仗将至宫门其一人前呼啓关觿谓九思他时殿下还宫必以旺扎勒赛音二人先请得见二人然后启关觿呼二人不应即语之曰皇太子平日未尝行此门今何来此也贼计穷趋南门觿留张子政等守西门亟走南门伺之伪太子立马指挥呼省官至前责阿哈玛特数语着即牵去以所袖铜锤碎其脑立毙继呼左丞郝祯至杀之囚右丞张恵觿乃与九思大呼曰此贼也叱卫士亟捕之留守司逹噜噶齐博敦遂持梃前击立马者坠地弓矢乱发众奔溃多就擒高华善等逃去着挺身请囚中丞额森特穆尔驰奏帝时方驻跸察罕诺尔闻之震怒即日至上都命枢宻副使博啰司徒和尔郭斯参政阿里等驰驿至上都讨为乱者庚辰获高华善于髙梁河辛巳博啰等至壬午诛王着高华善于市皆醢之并杀张易着临刑大呼曰王着为天下除害今死矣异日必有为我书其事者复以张易从着为乱传首四方张九思曰易应变不审则有之坐以与谋则过矣乞免传首从之初著作佐郎湘潭张康旁通术数尝上奏嵗壬午太一理艮宫主大将客参将囚直符治事正属燕分明年春京城当有盗兵事干相至是其言果验
　　王恽曰着激于义捐一身为天下除害事既露不去自缚诣司败以至临命气不少挫而视死如归诚杀身成名死而不悔者也律以春秋诛乱臣贼子之法不以义与之可乎
　　戊子以领北庭都防阿必实哈为御史大夫行御史台事　集贤直学士兼秘书少监建昌程文海奏陈五事一曰取防江南仕籍二曰通南北之选三曰立考功厯四曰置贪赃籍五曰给江南官吏俸朝廷多采行之赐地京师安贞门以筑居室文海字钜夫后避武宗庙讳以字行　夏四月丁酉以和尔郭斯为中书右丞相降右丞和尔郭斯为留守仍同佥枢宻院事皇太子谓翁吉喇特曰阿哈玛特已死汝任中书事有便国利民者毋惮更张或有阻挠吾当力持之故是时庻务更新省部用人多所推荐　戊戌陈桂龙率其党来降诏流桂龙于边地　中书左丞耿仁等言诸王公主分地所设逹噜噶齐例不迁调百姓苦之依常调任满从本位下选代为宜从之　乙巳以阿哈玛特家奴呼圗克岱尔等久縂兵权命博敦等代之仍大都留守司　弛西山薪炭禁　以阿哈玛特子江淮行省平章政事库克新罪重于父议究勘之　戊申寜国路太平县饥民采竹实为粮庚戌行御史台言阿里哈雅占降民为奴而以为征讨所得诏降民还之有司征讨所得籍其数量赐臣下有功者　丙辰敇以妻女姊妺献阿哈玛特得仕者黜之覈阿哈玛特占据民田给还其主庇富强户输赋其家者仍输之官　定内外官以三年为考满任者迁叙未满者不许超迁　五月己未朔沙汰省部官阿哈玛特党人七百十四人已革者百三十三人余五百八十一人并黜之　初阿哈玛特死帝犹不深知其奸及询枢宻副使博啰乃尽得其罪恶始大怒曰王着杀之诚是也命发阿哈玛特冢剖其棺戮尸于通门外纵犬啗其肉百官士庻聚观称快子侄皆伏诛籍其家得椟藏二皮两耳具存问之其妾云毎咒诅时置神坐于上应验甚速又以帛二幅画甲骑围守一幄殿兵皆张挺刄内向状涉不轨画者陈其姓又有曹震圭者尝推算阿哈玛特所生年月王台判者妄引圗防皆言涉不轨事闻敇剥四人者皮以徇寻以郝祯耿仁党恶尤甚命剖祯棺戮其尸下耿仁于狱诛之初巴延灭宋还诏百官郊迎以劳之阿哈玛特先百官半舍道谒巴延巴延解所服玉钩縧遗之且曰宋寳玉固多吾实无所取勿以此为薄也阿哈玛特谓轻已乃诬以平宋时取其玉桃盏帝命按之无验遂释之复其任阿哈玛特既死有献此盏者帝愕然曰几陷我忠良　癸未以甘肃行省左丞珠勒丹为中书右丞行台御史中丞张雄飞参知政事初阿哈玛特欲诬杀秦长卿刘仲泽伊玛都勒丹三人兵部尚书张雄飞力持不可阿哈玛特使人啗之曰诚能杀此三人当处以参政雄飞曰杀人以求大官吾不为也阿哈玛特怒出为沣州安抚使累迁御史中丞行御史台事阿哈玛特恐其子库克新为江淮右丞不为所容改陕西按察使未行阿哈玛特死召拜参政库克新被逮敕廷臣杂问库克新歴指宰执曰汝曾受我家钱何得问我雄飞曰我曾受否曰公独无雄飞曰如是则我当问汝矣遂伏辜　六月己丑朔日有食之　甲午阿哈玛特滥设官府二百四所诏存者三十三余皆罢又江南宣慰司十五道内四道已立行中书省罢之　丙申发射士百人卫丞相他人不得援例　戊戌以占城既服复叛发兵讨之初朝廷遣索多就占城国立省抚治王子补的负固弗率凡使臣经其国者皆执之帝怒决意进讨发淮浙福建湖广军五千海船百艘战船二百五十命索多将之以行　己酉以阿哈玛特居第赐和尔郭斯　丁已征亦奚不薛尽平其地立三路逹噜噶齐留军镇守命药尔哈总之



</div>
    <div class="pagination">
<a href="资治通鉴后编_page34.html">上一页</a><span>...</span><a href="资治通鉴后编_page30.html">30</a><a href="资治通鉴后编_page31.html">31</a><a href="资治通鉴后编_page32.html">32</a><a href="资治通鉴后编_page33.html">33</a><a href="资治通鉴后编_page34.html">34</a><span class="current-page">35</span><a href="资治通鉴后编_page36.html">36</a><a href="资治通鉴后编_page37.html">37</a><a href="资治通鉴后编_page38.html">38</a><a href="资治通鉴后编_page39.html">39</a><a href="资治通鉴后编_page40.html">40</a><span>...</span><a href="资治通鉴后编_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
