<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 19 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 19 页/共 334 页</h1>
    <div class="content">何谓土崩？秦之本世是也。陈涉无千乘之尊、尺土之地，身非王公、大人、名族之后，乡曲之誉，非有孔、曾、墨子之贤，陶朱、猗顿之富也；〔范蠡居于陶，自号陶朱公，治产至巨万。猗顿，鲁人，用盬盐起，与王者埒富。〕然起穷巷，奋棘矜，〔棘，与戟同。师古曰：矜者，戟之把也。矜，读曰?，其巾翻。〕偏袒大呼，〔呼，火故翻。〕天下从风。此其故何也？由民困而主不恤，下怨而上不知，俗已乱而政不修。此三者，陈涉之所以为资也，此之谓土崩。故曰天下之患在乎土崩。
何谓瓦解？吴、楚、齐、赵之兵是也。七国谋为大逆，号皆称万乘之君，带甲数十万，威足以严其境内，财足以劝其士民；然不能西攘尺寸之地〔师古曰：攘，谓侵取汉也。〕而身为禽于中原者，此其故何也？非权轻于匹夫而兵弱于陈涉也。当是之时，先帝之德未衰而安土乐俗之民众，〔乐，音洛。〕故诸侯无竟外之助，〔师古曰：竟，读曰境。〕此之谓瓦解。故曰天下之患不在瓦解。
此二体者，安危之明要，贤主之所宜留意而深察也。
间者，关东五谷数不登，年岁未复，民多穷困，重之以边境之事；〔数，所角翻。师古曰：复，扶目翻。重，直用翻。〕推数循理而观之，民宜有不安其处者矣。不安，故易动；易动者，土崩之势也。〔易，以豉翻。〕故贤主独观万化之原，明于安危之机，修之庙堂之上而销未形之患也，其要期使天下无土崩之势而已矣。”
书奏，天子召见三人，谓曰：“公等皆安在，何相见之晚也！”皆拜为郎中。〔考异曰：汉书主父偃传，云“元光元年，三人上书”按严安书云“徇南夷，朝夜郎，降羌、僰，略薉州”，此等事皆在元光元年后，盖误以“朔”字为“光”字耳。〕主父偃尤亲幸，一岁中凡四迁，为中大夫；大臣畏其口，赂遗累千金。或谓偃曰：“太横矣！”〔遗，于季翻。横，户孟翻。〕偃曰：“吾生不五鼎食，死即五鼎烹耳！”〔张晏曰：五鼎，牛、羊、豕、鱼、麋也。诸侯五，卿大夫三。孔颖达曰：少牢陈五鼎：羊一，豕二，肤三，鱼四，腊五。师古曰：五鼎烹，谓被镬烹之诛。为主父偃被诛张本。〕
元朔二年（甲寅，公元前一二七年）
①冬，赐淮南王几杖，毋朝。〔朝，直遥翻。考异曰：汉书武纪曰：“赐淮南、菑川王几杖，毋朝。”颜师古曰：“淮南王安，菑川王志，皆武帝诸父列也，故赐几杖。”按诸侯表，菑川王志在位三十五年，以元光五年薨，齐悼惠王世家、高五王传皆同。此云菑川王志，误也。〕
②主父偃说上曰：“古者诸侯不过百里，强弱之形易制。今诸侯或连城数十，地方千里，缓则骄奢，易为淫乱，急则阻其强而合从以逆京师；〔说，式芮翻。易，以豉翻。从，子容翻。〕以法割削之，则逆节萌起；〔师古曰：萌，谓事之始生，如草木之萌芽也。〕前日鼌错是也。〔事见十六卷景帝前三年。鼌，直遥翻。错，千故翻。〕今诸侯子弟或十数，而适嗣代立，〔适，读曰嫡。〕余虽骨肉，无尺地之封，则仁孝之道不宣。愿陛下令诸侯得推恩分子弟，以地侯之，彼人人喜得所愿；上以德施，实分其国，不削而稍弱矣。”上从之。春，正月，诏曰：“诸侯王或欲推私恩分子弟邑者，令各条上，〔上，时掌翻。〕朕且临定其号名。”于是藩国始分，而子弟毕侯矣。
③匈奴入上谷、渔阳，杀略吏民千余人。遣卫青、李息出云中以西至陇西，击胡之楼烦、白羊王于河南，得胡首虏数千，牛羊百余万，走白羊、楼烦王，遂取河南地。诏封青为长平侯；〔班志，长平侯国属汝南郡。〕青校尉苏建、张次公皆有功，封建为平陵侯，次公为岸头侯。〔据功臣表：平陵侯食邑于南阳郡武当县界。晋灼曰：河东皮氏县有岸头亭。校，户教翻。〕
主父偃言：“河南地肥饶，外阻河，蒙恬城之以逐匈奴，内省转输戍漕，广中国，灭胡之本也。”上下公卿议；皆言不便。〔下，遐嫁翻。〕上竟用偃计，立朔方郡，使苏建兴十余万人筑朔方城，〔括地志：夏州方朔方县北什贲故城，按是苏建筑；什贲之号，盖出蕃语也。宋白曰：汉朔方郡治三封县，今长泽县有三封故城。什贲故城，今为德静县治。〕复缮故秦时蒙恬所为塞，因河为固。转漕甚远，自山东咸被其劳，〔被，皮义翻。〕费数十百巨万，府库并虚；汉亦弃上谷之斗辟县造阳地以予胡。〔孟康曰：县斗僻，曲近胡。师古曰：斗，绝也，县之斗曲入匈奴界者，其中造阳地也。杜佑曰：造阳，在今妫川郡之北。辟，读曰僻。予，读曰与。〕
④三月，乙亥晦，日有食之。
⑤夏，募民徙朔方十万口。
⑥主父偃说上曰：“茂陵初立，〔初立于建元二年。〕天下豪杰，并兼之家，乱众之民，皆可徒茂陵；内实京师，外销奸猾，此所谓不诛而害除。”上从之，徙郡国豪杰及訾三百万以上于茂陵。〔訾，与赀同。〕
轵人郭解，〔班志，轵县属河内郡，音止。〕关东大侠也，亦在徙中。卫将军为言：“郭解家贫，不中徙。”〔为，于伪翻，言其贫不当在见徙之数。中，竹仲翻。〕上曰：“解，布衣，权至使将军为言，〔师古曰：将军为之言，是为其所使也。〕此其家不贫。”卒徙解家。〔卒，子恤翻。〕解平生睚眦杀人甚众，〔师古曰：睚，音厓，举眼也；眦，即眦字，谓目匡也；言举眼相忤者，即杀之也。一说：睚，五懈翻；眦，士懈翻。睚眦，瞋目貌。二说并通。〕上闻之，下吏捕治解，〔下，遐嫁翻。〕所杀皆在赦前。轵有儒生侍使者坐，客誉郭解，〔誉，音余。〕生曰：“解专以奸犯公法，何谓贤！”解客闻，杀此生，断其舌。〔断，丁管翻。〕吏以此责解，解实不知杀者，杀者亦〔【章：乙十一行本“亦”下有“竟”字；孔本同。】〕绝莫知为谁。吏奏解无罪，公孙弘议曰：“解，布衣，为任侠行权，以睚眦杀人；解虽弗知，此罪甚于解杀之，当大逆无道。”〔当，谓处断其罪，盖以大逆无道之罪坐郭解也。〕遂族部解。〔考异曰：荀纪以郭解事着于建元二年。按武纪，“建元二年初置茂陵邑”，“三年赐徙茂陵者钱”；当是时，卫青、公孙弘皆未贵。又，“元朔二年徙郡国豪杰于茂陵”；此乃徙解之时也。〕
班固曰：古者天建国，诸侯立家，自卿大夫以至于庶人，各有等差，是以民服事其上而下无觊觎。〔师古曰：觊，幸也；觎，欲也；幸得其所欲也。觊，音冀。觎，音俞，又音喻。〕周室既微，礼乐、征伐自诸侯出；桓、文之后，大夫世权，陪臣执命。〔师古曰：陪，重也。大夫世权，晋六卿、鲁三桓、齐田氏是也。陪臣执命，阳虎之类是也。诸侯之臣，于天子为陪臣；大夫之家臣，于诸侯为陪臣。〕陵夷至于战国，合从连衡，〔从，子容翻。衡，读曰横。〕繇是列国公子，魏有信陵，赵有平原，齐有孟尝，楚有春申，皆藉王公之势，竞为游侠，鸡鸣狗盗，〔事见三卷赧王十七年。〕无不宾礼。而赵相虞卿，弃国捐君，以周穷交魏齐之厄；〔事见五卷周赧王五十六年。〕信陵无忌，窃符矫命，戮将专师，以赴平原之急；〔事见五卷赧王五十七年。将，即亮翻。〕皆以取重诸侯，显名天下，搤腕而游谈者，以四豪为称首。〔师古曰：搤，捉持也，音戹。腕，乌贯翻。四豪，即魏信陵以下也。〕于是背公死党之议成，守职奉上之义废矣。〔背，蒲妹翻。〕及至汉兴，禁网疏阔，未知匡改也。是故代相陈豨从车千乘，而吴濞、淮南皆招宾客以千数；〔从，才用翻。濞，普懿翻。〕外戚大臣魏其、武安之属竞逐于京师，布衣游侠剧孟、郭解之徒驰骛于阎闾。权行州域，力折公侯，众庶荣其名迹，觊而慕之。虽其陷于刑辟，〔辟，毗亦翻。〕自与杀身成名，若季路、仇牧，死而不悔。〔季路死于卫侯辄之难，仇牧死于宋闵公之难，事并见左传。〕故曾子曰：“上失其道，民散久矣。”〔见论语。〕非明主在上，示之以好恶，〔好，呼到翻。恶，乌路翻。〕齐之以礼法，民曷由知禁而反正乎！古之正法：五伯，三王之罪人也；而六国，五伯之罪人也；〔伯，读曰霸。〕夫四豪者，又六国之罪人也。况于郭解之伦，以匹夫之细，窃杀生之权，其罪已不容于诛矣。观温良泛爱，振穷周急，谦退不伐，亦皆有绝异之姿。惜乎，不入于道德，苟放纵于末流，杀身亡宗，非不幸也。
荀悦论曰：世有三游，德之贼也：一曰游侠，二曰游说，三曰游行。〔说，式芮翻。行，下孟翻。〕立气势，作威福，结私交以立强于世者，谓之游侠；饰辩辞，设诈谋，驰逐于天下以要时势者，谓之游说；〔要，一遥翻。〕色取仁以合时好，〔好，呼到翻。〕连党类，立虚誉以为权利者，谓之游行。此三者，乱之所由生也；伤道害德，败法惑世，〔败，补迈翻。〕先王之所慎也。国有四民，各修其业；不由四民之业者，谓之奸民。〔四民，士、农、工、商也。〕奸民不生，王道乃成。
凡此三游之作，生于季世，周、秦之末尤甚焉。上不明，下不正，制度不立，纲纪弛废；以毁誉为荣辱，不核其真；〔誉，音余；下同。〕以爱憎为利害，不论其实；以喜怒为赏罚，不察其理。上下相冒，万事乖错，是以言论者计薄厚而吐辞，选举者度亲疏而举笔，〔度，徒洛翻。〕善恶谬于众声，功罪乱于王法。然则利不可以义求，害不可以道避也。是以君子犯礼，小人犯法，奔走驰骋，越职僭度，饰华废实，竞趣时利。〔趣，七喻翻。〕简父兄之尊而崇宾客之礼，薄骨肉之恩而笃朋友之爱，忘修身之道而求众人之誉，割衣食之业以供飨宴之好，〔好，呼到翻。〕苞苴盈于门庭，聘问交于道路，〔裹曰苞，藉曰苴。诗笺：以果实相遗者苞苴之。又曰：苞苴，裹鱼肉，或以苇，或以茅。左传注云：聘，执玉帛以相存问。〕书记繁于公文，私务众于官事，于是流俗成而正道坏矣。
是以圣王在上，经国序民，正其制度；善恶要于功罪而不淫于毁誉，〔要，一遥翻。〕听其言而责其事，举其名而指其实。故实不应其声者谓之虚，情不覆其貌者谓之伪，〔覆，敷又翻。〕毁誉失其真者谓之诬，言事失其类者谓之罔。虚伪之行不得设，〔行，下孟翻。〕诬罔之辞不得行，有罪恶者无侥幸，无罪过者不忧惧，请谒无所行，〔请，求也。谒，告也。〕货赂无所用，息华文，去浮辞，〔去，羌吕翻。〕禁伪辩，绝淫智，放百家之纷乱，壹圣人之至道，养之以仁惠，文之以礼乐，则风俗定而大化成矣。
⑦燕王定国与父康王姬奸；夺弟妻为姬。杀肥如令郢人〔肥如，燕之属县。燕国除，入汉，属辽西郡。应劭曰：肥子奔燕，燕封于此。〕郢人兄弟上书告之，主父偃从中发其事。公卿请诛定国，上许之。定国自杀，国除。〔文帝初，王泽始封于燕，传子康王嘉；文帝九年，嘉薨，定国嗣；盖立四十二年矣。〕
齐厉王次昌亦与其姊纪翁主通。〔齐孝王将闾，文帝十六年受封，传子懿王寿，寿传次昌。〕主父偃欲纳其女于齐王，齐纪太后不许。偃因言于上曰：“齐临菑十万户，市租千金，人众殷富，巨于长安，非天子亲弟、爱子，不得王此。〔王，于况翻。〕今齐王于亲属益疏，〔疏，与疎同。〕又闻与其姊乱，请治之！”于是帝拜偃为齐相，且正其事。偃至齐，急治王后宫宦者，辞及王；王惧，饮药自杀。偃少时游齐及燕、赵，〔少，诗照翻。〕及贵，连败燕、赵。〔败，补迈翻。〕赵王彭祖惧，〔彭祖，景帝子；前二年封广川，五年徙赵。〕上书告主父偃受诸侯金，以故诸侯子弟多以得封者。及齐王自杀，上闻，大怒，以为偃劫其王令自杀，乃征下吏。〔【章：乙十一行本“吏”下有“治”字；孔本同；张校同。】下，遐嫁翻。〕偃服受诸侯金，实不劫王令自杀。上欲勿诛，公孙弘曰：“齐王自杀，无后，国除为郡入汉，主父偃本首恶。陛下不诛偃，无以谢天下。”乃遂族主父偃。
⑧张欧免，上欲以蓼侯孔臧为御史大夫。〔班志，蓼县属衡山国，春秋之蓼国也；音子。康曰音六，未知其何据。蓼侯孔聚，高祖功臣；臧，其子也。臧自言世修经学，盖谓孔子后也；安国为从弟。安国，孔子十三世孙。〕臧辞曰：“臣世以经学为业，乞为太常，典臣家业，与从弟侍中安国〔百官表：侍中，加官，得出入禁中。应劭曰：入侍天子，故曰侍中。续汉书曰：侍中，比二千石，无员。汉官仪曰：侍中，左蝉、右貂，本秦丞相史，往来殿内，故谓之侍中，分掌乘舆服物，下至亵器虎子之属。武帝时，孔安国为侍中，以其儒者，特听掌御座唾壶，朝廷荣之。从，才用翻。〕纲纪古训，使永垂来嗣。”上乃以臧为太常，其礼赐如三公。
元朔三年（乙卯，公元前一二六年）
①冬，匈奴军臣单于死，其弟左谷蠡王伊稚斜自立为单于，〔匈奴左、右谷蠡王，在左、右贤王之下。谷蠡，音鹿黎。索隐曰：稚，持利翻。斜，士嗟翻，邹诞生音直牙翻。盖“稚斜”胡人语，近得其实。〕攻破军臣单于太子于单，于单亡降汉。〔于单，音丹。降，户江翻。〕
②以公孙弘为御史大夫。是时，方通西南夷，东置苍海，北筑朔方之郡。公孙弘数谏，以为罢敝中国以奉无用之地，愿罢之。〔数，所角翻。为罢，读曰疲。〕天子使朱买臣等难以置朔方之便，发十策，弘不得一。〔师古曰：言其利害十条，弘无以应之。难，乃旦翻。〕弘乃谢曰：“山东鄙人，不知其便若是，愿罢西南夷、苍海而专奉朔方。”上乃许之、春，罢苍海郡。
弘为布被，食不重肉。〔言不重肉味也。重，音直龙翻。〕汲黯曰：“弘位在三公，奉禄甚多；〔奉，扶用翻。〕然为布被，此诈也。”上问弘，弘谢曰：“有之。夫九卿与臣善者无过黯，然今日廷诘弘，诚中弘之病。〔中，竹仲翻。〕夫以三公为布被，与小吏无差，诚饰诈，欲以钓名，〔师古曰：钓，取也；言若钓鱼之谓也。〕如汲黯言。且无汲黯忠，陛下安得闻此言！”天子以为谦让，愈益尊之。
③三月，赦天下。
④夏，四月，丙子，封匈奴太子于单为涉安侯，数月而卒。
⑤初，匈奴降者言：“月氏故居敦煌、祁连间，为强国，〔降，户江翻。氏，音支。敦煌、张掖，匈奴破月氏，使昆邪王居之；汉开置郡。祁连，山名，即天山也，匈奴呼天为祁连；在张掖西北。敦，徒门翻。〕匈奴冒顿攻破之。老上单于杀月氏王，以其头为饮器。余众遁逃远去，怨匈奴，无与共击之。”上募能通使月氏者。〔使，疏吏翻。〕汉中张骞以郎应募，出陇西，径匈奴中；单于得之，留骞十余岁。骞得间亡，乡月氏〔间，古苋翻。乡，读曰向。〕西走，数十日，至大宛。〔西域传：大宛国治贵山城，去长安万二千五百七十里；西南至大月氏所居六百九十里。宛，于元翻。〕大宛闻汉之饶财，欲通不得，见骞，喜，为发导译抵康居，〔导者，引路之人；译者，传言之人也。康居国治乐越匿地，到卑阗城，去长安万二千三百里。为，于伪翻。〕传致大月氏。〔传，张恋翻。〕大月氏太子为王，既击大夏，分其地而居之，〔大夏国在大宛西南，都妫水南。月氏居妫水北。〕地肥饶，少寇，〔少，诗沼翻。〕殊无报胡之心。骞留岁余，竟不能得月氏要领，〔李奇曰：要领，要契也。师古曰：要，衣要也；领，衣领也。凡持衣者执要与领；言骞不能得月氏意趣，无以持归于汉，故以要领为喻。要，一遥翻。〕乃还；并南山，〔史记曰：南山即连终南山，从京南东至华山，东北连延至海，即中条山也。从京南而西，连接至葱岭万余里，故云并南山也。西域传云：其南山东出金城，与汉南山属。还，从宣翻，又如字；下同。并，步浪翻。〕欲从羌中归，复为匈奴所得，〔复，扶又翻。〕留岁余。会伊稚斜逐于单，匈奴国内乱，骞乃与堂邑氏奴甘父逃归。〔服虔曰：堂邑，姓也。汉人；其奴名甘父。父，音甫。〕上拜骞为太中大夫，甘父为奉使君。骞初行时百余人，去十三岁，唯二人得还。〔考异曰：史记西南夷传曰：“元狩元年，张骞使大夏来，言通身毒国之利。”按年表，骞以元朔六年二月甲辰封博望侯，必非元狩元年始归也。或者元狩元年，天子始令骞通身毒国。疑不能明，故因是岁伊稚斜立终言之。〕
⑥匈奴数万骑入塞，杀代郡太守恭，〔代郡，唐蔚州、武州界。〕及略千余人。
⑦六月，庚午，皇太后崩。〔武帝母王太后也。〕
⑧秋，罢西夷，独置南夷、夜郎两县、一都尉，稍令犍为自葆就，〔师古曰：葆，与保同；令自保守，且成其郡县。〕专力城朔方。
⑨匈如又入雁门，杀略千余人。
⑩是岁，中大夫张汤为廷尉。汤为人多诈，舞智以御人。时上方乡文学，〔乡，读曰向。〕汤阳浮慕，事董仲舒、公孙弘等；以千乘儿宽为奏谳掾，〔儿，本郳姓，以国为氏，其后去“邑”。以为廷尉掾，专主奏谳也。儿，五奚翻。谳，鱼蹇翻。掾，俞绢翻。〕以古法义决疑狱。所治：即上意所欲罪，与监、史深祸者；〔班表，廷尉有左、右监，秩千石。汉官曰：廷尉狱史二十七人。深祸，谓持文深刻，欲致人于祸者。〕即上意所欲释，与监、史轻平者；上由是悦之。汤于故人子弟调护之尤厚；〔师古曰：调，和适之令得其所；护，谓保佑之也。〕其造请诸公，〔师古曰：造，诣至也。请，谒问也。造，七到翻。〕不避寒暑。是以汤虽文深、意忌、不专平，〔文深，谓持文深；意忌，谓其意忌前也；不专平，谓不专于持平也。〕然得此声誉。汲黯数质责汤于上前〔质，对也，对面责之也。或曰：质，正也，以正义责之。数，所角翻。〕曰：“公为正卿，〔汉官，九卿之外，又有列于九卿者，故谓九卿为正卿。〕上不能褒先帝之功业，下不能抑天下之邪心，安国富民，使囹圄空虚，何空取高皇帝约束纷更之为！〔师古曰：言何为乃纷乱而改更也。更，工衡翻。〕而公以此无种矣。”〔言当诛及子孙。种，章勇翻。〕黯时与汤论议，汤辩常在文深小苛；黯伉厉守高，〔伉，口浪翻，健也，高也。厉，严也。〕不能屈，忿发，骂曰：“天下谓刀笔吏不可以为公卿，果然！必汤也，令天下重足而立，〔累足而立，惧之甚也。重，直龙翻。〕侧目而视矣！”
元朔四年（丙辰，公元前一二五年）
①冬，上行幸甘泉。
②夏，匈奴入代郡、定襄、上郡，〔上郡，唐延、绥、银之地，高祖置定襄郡。括地志：定襄故城，在朔州善阳县北三百八十里。〕各三万骑，杀略数千人。
●卷第十九
【汉纪十一】起强圉大荒落，尽玄黓阉茂，凡六年。
世宗孝武皇帝中之上
元朔五年（丁巳，公元前一二四年）
①冬，十一月，乙丑，薛泽免。以公孙弘为丞相，封平津侯。〔勃海郡高成县有平津乡。宋白曰：沧州盐山县，勃海高成县也，有平津乡。考异曰：史记将相名臣表、汉书公卿百官表，弘为相皆在今年。建元以来侯者表、恩泽侯表皆云“元朔三年封侯”。按三年弘始为御史大夫。盖误书“五”为“三”，因置于三年耳。〕丞相封侯自弘始。〔汉初常以列侯为丞相，弘则既相而后封侯，故丞相封侯自弘始。〕
时上方兴功业，弘于是开东合以延贤人，〔师古曰：合，小门也；东向开之，避当庭门而引客，别于掾史官属也。〕与参谋议。每朝觐奏事，因言国家便宜，上亦使左右文学之臣与之论难。〔难，乃旦翻。〕弘尝奏言：“十贼彍弩，〔张晏曰：彍，音郭。师古曰：引满曰彍。〕百吏不敢前。请禁民毋得挟弓弩，便。”上下其议。〔下，遐嫁翻。〕侍中吾丘寿王对曰：“臣闻古者作五兵，〔师古曰：五兵，谓矛、戟、弓、剑、戈。吾，读曰虞。〕非以相害，以禁暴讨邪也。秦兼天下，销甲兵，折锋刃；其后民以耰鉏、棰梃相挞击，〔师古曰：耰，摩田之器也。棰，马挝也。梃，大杖也。折，而设翻。耰，音忧。梃，大鼎翻。挞，音闼。〕犯法滋众，盗贼不胜，〔师古曰：滋，益也。不胜，言不可胜也。〕卒以乱亡。〔卒，子恤翻。〕故圣王务教化而省禁防，知其不足恃也。礼曰：『男子生，桑弧、蓬矢以举之，』明示有事也。〔记内则：国君世子生三日，射人以桑弧、蓬矢六射天地四方。注云：天地四方，男子之所有事也。〕大射之礼，自天子降及庶人，三代之道也。〔古者天子射豹侯，诸侯射熊侯，卿大夫射麋侯，士射鹿侯、豕侯。周官又以乡射之礼询众庶。〕愚闻圣王合射以明教矣，未闻弓矢之为禁也。且所为禁者，为盗贼之以攻夺也；〔为盗之为，于伪翻。〕攻夺之罪死；然而不止者，大奸之于重诛，固不避也。臣恐邪人挟之而吏不能止，良民以自备而抵法禁，〔师古曰：抵，触也。〕是擅贼威而夺民救也。窃以为大不便。”书奏，上以难弘，弘诎服焉。〔难，乃旦翻。诎，与屈同。〕
弘性意忌，外宽内深；诸尝与弘有隙，无近远，虽阳与善，后竟报其过。董仲舒为人廉直，以弘为从谀，弘嫉之。胶西王端骄恣，数犯法，〔端，景帝子，前三年受封。数，所角翻；下同。〕所杀伤二千石甚众。弘乃荐仲舒为胶西相；仲舒以病免。汲黯常毁儒，面触弘，弘欲诛之以事，〔以事致其罪而诛之。〕乃言上曰：“右内史界部中多贵臣、宗室，难治，非素重臣不能任，请徙黯为右内史。”〔右内史后为右扶风。治，直之翻。任，音壬。〕上从之。
②春，大旱。
③匈奴右贤王数侵扰朔方。天子令车骑将军青将三万骑出高阙，卫尉苏建为游击将军，左内史李沮为强弩将军，〔沮，音俎。〕太仆公孙贺为骑将军，代相李蔡为轻车将军，皆领属车骑将军，俱出朔方；大行李息、岸头侯张次公为将军，俱出右北平；凡十余万人，击匈奴。贤王以为汉兵远，不能至，饮酒，醉。卫青等兵出塞六七百里，夜至，围右贤王。右贤王惊，夜逃，独与壮骑数百驰，溃围北去。得右贤裨王十余人，〔师古曰：裨王，小王也，犹言裨将也。裨，频移翻。〕众男女万五千余人，畜数十百万，〔师古曰：数十万以至百万。畜，许救翻。〕于是引兵而还。
至塞，天子使使者持大将军印，即军中拜卫青为大将军，诸将皆属焉。夏，四月，乙未，复益封青八千七百户，〔复，扶又翻。〕封青三子伉、不疑、登皆为列侯。〔师古曰：伉，音杭，又工郎翻。伉为宜春侯，不疑为阴安侯，登为发干侯。〕青固谢曰：〔师古曰：固，谓再三也。〕“臣幸得待罪行间，〔行，户刚翻。〕赖陛下神灵，军大捷，皆诸校尉力战之功也。陛下幸已益封臣青；臣青子在襁褓中，未有勤劳，上列地封为三侯，〔“列”，汉书作“裂”。〕非臣待罪行间所以劝士力战之意也。”天子曰：“我非忘诸校尉功也。”乃封护军都尉公孙敖为合骑侯，〔晋灼曰：合骑侯，犹冠军、从票之名也。余据功臣表，合骑侯食邑于渤海高成。〕都尉韩说为龙頟侯，〔班志，龙頟，侯国，属平原郡。頟，音洛。〕公孙贺为南窌侯，〔窌，匹孝翻，又普孝翻。〕李蔡为乐安侯，〔“乐安”，功臣表作“安乐”，食邑于琅邪之昌县。〕校尉李朔为涉轵侯，〔“涉轵”，班史卫青传作“陟轵”，功臣表作“轵”，食邑于齐郡之西安。〕赵不虞为随成侯，〔随成侯，功臣表，食邑于千乘县。〕公孙戎奴为从平侯，〔从平侯，食邑于东郡乐昌。〕李沮、李息及校尉豆如意〔班史“豆”作“窦”。〕皆赐爵关内侯。
于是青尊宠，于群臣无二，公卿以下皆卑奉之，独汲黯与亢礼，〔亢，音抗。〕人或说黯曰：“自天子欲群臣下大将军，〔说，式芮翻。师古曰：下，户嫁翻。〕大将军尊重，君不可以不拜。”黯曰：“夫以大将军有揖客，反不重邪！”〔师古曰：言能降贵以礼士，最为重也。〕大将军闻，愈贤黯，数请问国家朝廷所疑，〔数，所角翻。〕遇黯加于平日。大将军青虽贵，有时侍中，上踞厕而视之；〔如淳曰：厕，溷也。孟康曰：厕，床边侧也。师古曰：如说是也。仲冯曰：厕，当从孟说。古者见大臣则御坐为起；然则踞厕者轻之也。〕丞相弘燕见，上或时不冠；至如汲黯见，〔见，贤遍翻。〕上不冠不见也。上尝坐武帐中，〔应劭曰：武帐，织成帐为武士象也。孟康曰：今御武帐置兵，阑五兵于帐中也。师古曰：孟说是。韦昭曰：以武名之，示威。〕黯前奏事，上不冠，望见黯，避帐中，使人可其奏。其见敬礼如此。
④夏，六月，诏曰：“盖闻导民以礼，风之以乐。〔师古曰：风，教也。诗序曰：上以风化下。〕今礼坏、乐崩，朕甚闵焉。其令礼官劝学兴礼以为天下先！”于是丞相弘等奏：“请为博士官置弟子五十人，复其身；〔为，于伪翻。复，方目翻。〕第其高下，以补郎中文学掌故；〔儿宽以射策为掌故，功次补廷尉文学卒史。苏林曰：卒史秩六百石。臣瓒曰：汉注，卒史秩百石。师古曰：瓒说是。余谓掌故，掌故府之典籍者也。以儿宽自掌故补卒史推之，则掌故之品秩从可知也。〕即有秀才异等，辄以名闻；〔秀才异等，谓有俊秀之才异于常等者。〕其不事学若下材，辄罢之。又，吏通一艺以上者，请皆选择以补右职。”〔吏，谓百石已上及比百石以下也。右职，谓中二千石、二千石之卒史也。〕上从之。自此公卿、大夫、士、吏彬彬多文学之士矣。
⑤秋，匈奴万骑入代，杀都尉朱英，略千余人。
⑥初，淮南王安，好读书属文，喜立名誉，〔好，呼到翻。属，之欲翻。喜，许记翻。〕招致宾客方术之士数千人。其群臣、宾客，多江、淮间轻薄士，常以厉王迁死感激安。〔迁死见十四卷文帝前六年。〕建元六年，彗星见，〔彗，祥岁翻，又徐醉翻，又旋芮翻。见，贤遍翻。〕或说王曰：“先吴军时，彗星出，长数尺，然尚流血千里。〔说，式芮翻。先，悉荐翻。长，直亮翻。谓吴王濞起兵时也。〕今彗星竟天，天下兵当大起。”王心以为然，乃益治攻战具，积金钱。〔治，直之翻；下同。〕
郎中雷被获罪于太子迁，〔雷被善用剑，与太子戏，误中太子，故得罪。师古曰：被，皮义翻。姓谱：雷，古方雷氏后。〕时有诏，欲从军者辄诣长安，被即愿奋击匈奴。太子恶被于王，〔恶，毁恶也，如字。〕斥免之，欲以禁后。〔师古曰：令后人更不敢效之也。〕是岁，被亡之长安，上书自明。事下廷尉治，〔下，遐嫁翻。〕踪迹连王，公卿请逮捕治王。太子迁谋令人衣卫士衣，持戟居王旁，汉使有非是者，即刺杀之，〔人衣，于既翻。刺，七亦翻。〕因发兵反。天子使中尉宏即讯王，〔师古曰：即，就也，就问也。〕王视中尉颜色和，遂不发。公卿奏：“安壅阏奋击匈奴者，格明诏，当弃市。”〔阏，音遏。师古曰：格，音阁，谓阁止不行之。〕诏削二县。既而安自伤曰：“吾行仁义，反见削地。”耻之，于是为反谋益甚。
安与衡山王赐相责望，礼节间不相能。〔赐，即安之弟也，孝文十六年与安同受封。师古曰：兄弟相责，故有嫌。〕衡山王闻淮南王有反谋，恐为所并，亦结宾客为反具，以为淮南已西，欲发兵定江、淮之间而有之。衡山王后徐来谮太子爽于王，欲废之而立其弟孝。王囚太子而佩孝以王印，令招致宾客。宾客来者微知淮南、衡山有逆计，日夜从容劝之。〔从，千容翻。〕王乃使孝客江都人枚赫、陈喜作輣车、锻矢，〔輣，薄庚翻，兵车也，楼车也。锻，都元翻，冶铁也。〕刻天子玺、将相军吏印。秋，衡山王当入朝，过淮南；淮南王乃昆弟语，〔师古曰：为相亲爱之言。〕除前隙，约束反具。〔师古曰：共契约为反具。〕衡山王即上书谢病，上赐书不朝。
元朔六年（戊午，公元前一二三年）
①春，二月，大将军青出定襄，击匈奴；〔杜佑曰：汉定襄郡在今马邑北三百余里，后魏置云中郡。〕以合骑侯公孙敖为中将军，太仆公孙贺为左将军，翕侯赵信为前将军，〔功臣表，翕，侯国，在魏郡内黄界。〕卫尉苏建为右将军，郎中令李广为后将军，左内史李沮为强弩将军，〔师古曰：沮，音俎。〕咸属大将军；斩首数千级而还，〔贤曰：秦法，斩首一，赐爵一级，故因谓斩首为级。〕休士马于定襄、云中、雁门。
②赦天下。
③夏，四月，卫青复将六将军出定襄，击匈奴，〔复，扶又翻。〕斩首虏万余人。右将军建、前将军信并军三千余骑独逢单于兵，与战一日余，汉兵且尽。信故胡小王，降汉，汉封为翕侯，〔信，元光四年十月壬午受封。〕及败，匈奴诱之，遂将其余骑可八百降匈奴。〔诱，音酉。将，即亮翻。降，户江翻。〕建尽亡其军，脱身亡，自归大将军。
议郎周霸曰：〔班表：议郎属郎中令，秩比六百石。〕“自大将军出，未尝斩裨将。今建弃军，可斩，以明将军之威。”军正闳、长史安曰：“不然。〔凡军行置军正，掌举军法以正军中。军法曰：正无属将军，将军有罪以闻。刘昭志：大将军长史秩千石。如淳曰：律：都军官长史一人。〕兵法：『小敌之坚，大敌之禽也。』〔孙子之言，言大小不敌，小虽坚于战，终必为大所禽。〕今建以数千当单于数万，力战一日余，士尽，不敢有二心，自归，而斩之，是示后无反意也，不当斩。”大将军曰：“青幸得以肺腑待罪行间，不患无威，而霸说我以明威，甚失臣意。〔言失为臣之意也。行，户刚翻。说，式芮翻。〕且使臣职虽当斩将，〔将，即亮翻。〕以臣之尊宠而不敢〔【章：十四行本“敢”下有“自”字；乙十一行本同。】〕擅诛于境外，而具归天子，天子自裁之，于以见为人臣不敢专权，不亦可乎？”军吏皆曰：“善！”遂囚建诣行在所。〔蔡邕独断曰：天子以四海为家，故谓所居为行在所。〕
初，平阳县吏霍仲孺给事平阳侯家，与青姊卫少儿私通，生霍去病。〔霍姓，以国为氏。〕去病年十八，为侍中，善骑射，再从大将军击匈奴，为票姚校尉，〔服虔曰：票姚，音飘摇。师古曰：票，匹妙翻。姚，羊召翻。票姚，劲疾之貌。荀悦汉纪作“票鹞”字。去病后为票骑将军，尚取票姚之字耳。今读者音飘摇，则不当其义也。〕与轻骑勇八百，直弃大军数百里赴利，斩捕首虏过当。〔师古曰：计其所将人数，则捕斩首为多，过于所当。一曰：汉军失亡者少，而杀获匈奴数多，故曰过当也。〕于是天子曰；“票姚校尉去病，斩首虏二千余级，得相国、当户，斩单于大父行藉若侯产，生捕季父罗姑，〔匈奴左、右大当户，在左、右大都尉之下，左、右骨都侯之上。大父行，单于祖行也。张晏曰：藉若，胡侯也，产，其名也。师古曰：此人，单于祖父之行也。季父，亦单于季父也，罗姑，其名。行，户浪翻。〕比再冠军，〔师古曰：比，频也。比，毗至翻。冠，古玩翻。〕封去病为冠军侯。〔帝以去病功冠诸军，以南阳穰县卢阳乡、宛县临駣聚为冠军侯国。駣，音，桃。〕上谷太守郝贤四从大将军，捕斩首虏二千余级，封贤为众利侯。”〔姓谱：殷帝乙有子期，封太原郝乡，后因氏焉。功臣表，众利侯食邑于琅邪郡姑幕县。〕
单于既得翕侯，以为自次王，〔师古曰：自次者，尊重次于单于。〕用其姊妻之，〔妻，七细翻。〕与谋汉。信教单于益北绝幕，〔师古曰：直度曰绝，幕，与漠同。阴山以北皆大汉，不生草木。〕以诱罢汉兵，徼极而取之，〔师古曰：罢，读曰疲。徼，要也。诱令疲，徼其困极，然后取之。徼，一遥翻。〕无近塞。单于从其计。〔近，其靳翻。〕
是时，汉比岁发十余万众击胡，〔比，毗至翻。〕斩捕首虏之士受赐黄金二十余万斤，而汉军士马死者十余万，兵甲转漕之费不与焉。〔与，读，曰预。〕于是大司农经用竭，不足以奉战士。六月，诏令民得买爵及赎禁锢，免臧罪。置赏官，名曰武功爵，级十七万，凡直三十余万金。诸买武功爵至千夫者，得先除为吏。〔禁锢，重系也。臣瓒曰：茂陵中书有武功爵：一级曰造士，二级曰闲舆卫，三级曰良士，四级曰元戎士，五级曰官首，六级曰秉铎，七级曰千夫，八级曰乐卿，九级曰执戎，十级曰政戾庶长，十一级曰军卫：此武帝所制，以宠军功。师古曰：下云“级十七万，凡直三十余万金”;今瓒引茂陵中书，说之不尽也。贡父曰：直三十余万金，其价之差殊不可详也。或说：“七”当作“一”，与茂陵书合矣。余谓卖爵当级，级稍增其价，岂可例云级十七万！若每级十七万，比至三十余万金，当一万七千余级，又非也。然则误衍此“万”字。盖武功爵，其级十七，参考颜、刘注，皆因求其说而不得，遂疑茂陵书所谓十一级为不足，又疑史之正文“万”字为衍，皆未为允也。盖级十七万者，卖爵一级为钱十七万，至二级则三十四万矣，自此以上，乌得不每级而增乎！王莽时黄金一斤直钱万，以此推之，则三十万金为钱三十余万万矣，此当时鬻武功爵所直之数也。夫民入钱买爵，随其钱之多少为爵级之高下，爵之高下有定直，而民钱之多少无定数，若比而同之，其失弥远矣。史记作”直八十万金”，索隐曰：一金万钱，初一级十七万，自此以上每级加二万，至十七级合成三十四万也。〕吏道杂而多端，官职耗废矣。〔师古曰：耗，乱也，莫报翻。〕
元狩元年（己未，公元前一二二年）
①冬，十月，上行幸雍，祠五畤，〔雍，于用翻。畤，音止。〕获兽，一角而足有五蹄。有司言：“陛下肃祗郊祀，上帝报享，锡一角兽，盖麟云。”〔麟，麋身，牛尾，马足，五色，圜蹄，一角，角端有肉，音中钟吕，行中规矩，游必择地，详而后处，不履生虫，不践生草，不群居，不侣行，不入陷穽，不罹罗网，王者至仁则出。今并州界有麟，大小如鹿，非瑞应麟也。京房易传曰：麟，麕身，牛尾，马蹄，有五采，腹下黄，高丈二。尔雅：麟，麕身，牛尾，一角。盖麟似麕，圆顶一角。曰“盖”云者，意其为麟而未知其果为麟也。〕于是以庆〔【章：十四行本“庆”作“荐”；乙十一行本同。】〕五畤，畤加一牛，以燎。〔畤，音止。〕久之，有司又言：“元宜以天瑞命，不宜以一二数，一元曰建，二元以长星曰光，今元以郊得一角兽曰狩云”。于是济北王〔济北王勃，淮南厉王子，孝文十六年，封衡山王，孝景四年，徙封济北；今王，勃子成王胡也。济北王，都卢，后天汉四年，国除，入汉为泰山郡。济，子礼翻。〕以为天子且封禅，上书献泰山及其旁邑；天子以他县偿之。
②淮南王安与宾客左吴等日夜为反谋，〔姓谱：齐之公族有左、右公子，后因氏焉。余按卫亦有左、右公子，姓谱之说非是。鲁有左丘明。〕按舆地图，〔苏林曰：舆，犹尽载之意。索隐曰：志林云：舆地图，汉家所画，非出远也。〕部署兵所从入。诸使者道长安来，为妄言，言“上无男，汉不治”，即喜；即言“汉廷治，有男”，王怒，以为妄言，非也。〔治，直吏翻。〕
王召中郎伍被〔被，皮义翻。姓谱，伍姓，出于楚伍举。〕与谋反事，被曰：“王安得此亡国之言乎？臣见宫中生荆棘，露沾衣也！”王怒，系伍被父母，囚之。三月，复召问之，〔复，扶又翻。〕被曰：“昔秦为无道，穷奢极虐，百姓思乱者十家而六七。高皇帝起于行陈之中，〔行，户刚翻。陈，读曰阵。〕立为天子，此所谓蹈瑕候间，〔间，古苋翻。〕因秦之亡而动者也。今大王见高皇帝得天下之易也，〔易，以豉翻。〕独不观近世之吴、楚乎！〔事见十五卷景帝三年。〕夫吴王王四郡，〔四郡：东阳郡、鄣郡、吴郡、豫章郡。王王，下于况翻。〕国富民众，计定谋成，举兵而西；然破于大梁，〔谓为梁孝王所破也。〕奔走而东，身死祀绝者何？诚逆天道而不知时也。方今大王之兵，众不能十分吴、楚之一，天下安宁，万倍吴、楚之时，大王不从臣之计，今见大王弃千乘之君，赐绝命之书，为群臣先死于东宫也。”〔如淳曰：东宫，淮南所居也。〕王涕泣而起。
王有孽子不害，最长，〔庶生曰孽。长，知两翻。〕王弗爱，王后、太子皆不以为子、兄数。〔言后不以为子，太子不以为兄。数，秩数也。〕不害有子建，材高有气，常怨望太子，阴使人告太子谋杀汉中尉事，〔事见上，元朔五年。〕下廷尉治。〔下，遐嫁翻。〕
王患之，欲发，复问伍被曰：〔复，扶又翻。〕“公以为吴兴兵，是邪，非邪？”被曰：“非也。臣闻吴王悔之甚，愿王无为吴王之所悔。”王曰：“吴何知反！汉将一日过成皋者四十余人；今我绝成皋之口，据三川之险，〔汉河南，秦三川郡也，其地当伊、洛、河三川之会。〕招山东之兵，举事如此，左吴、赵贤、朱骄如皆以为什事九成，公独以为有祸无福，何也？必如公言，不可徼幸邪？”〔师古曰：徼，要也。幸，非妄之福也。徼，工尧反。〕被曰：必不得已，被有愚计。当今诸侯无异心，百姓无怨气，可伪为丞相、御史请书，〔言伪为丞相、御史奏请于天子之书。〕徙郡国豪杰高赀于朔方，益发甲卒，急其会日；又伪为诏狱书，〔汉时左右都司空、上林、中都官皆有诏狱，盖奉诏以鞠囚，因以为名。〕逮诸侯太子、幸臣；〔逮，追对狱也。〕如此，则民怨，诸侯惧，即使辩士随而说之，〔说，式芮翻；下同。〕傥可徼幸什得一乎！”王曰：“此可也。虽然，吾以为不至若此。”〔言不须为此也。〕
于是王乃作皇帝玺，丞相、御史大夫、将军、军吏、中二千石及旁近郡太守、都尉印，汉使节。〔使，疏吏翻。〕却使人伪得罪而西，〔言使人诈为得罪而逃去，西如京师。〕事大将军，一日发兵，〔一日，犹言一旦。〕即刺杀大将军。〔刺，七亦翻。〕且曰：“汉廷大臣，独汲黯好直谏，〔好，呼到翻。〕守节死义，难惑以非，至如说丞相弘等，如发蒙振落耳！”〔发蒙，谓物所蒙覆，发而去之；振落，谓木叶将落，振而坠之；皆言其易。说，式芮翻。〕
王欲发国中兵，恐其相、二千石不听，王乃与伍被谋，先杀相、二千石。又欲令人衣求盗衣，〔求盗，卒也，掌逐捕盗贼。汉书本纪，高帝时为亭长，令求盗之薛，治竹皮冠。人衣，于既翻。〕持羽檄从东方来，呼曰：“南越兵入界！”〔呼，火故翻。〕欲因以发兵。
会廷尉逮捕淮南太子，淮南王闻之，与太子谋，召相、二千石，欲杀而发兵。召相，相至，内史、中尉皆不至。王念，独杀相，无益也，即罢相。〔罢，遣出去也。相，息亮翻。〕王犹豫，计未决。太子即自刭，不殊。〔晋灼曰：不殊，不死也。师古曰：言虽自刭而身首不能绝也。刭，古顶翻；下同。〕
伍被自诣吏，告与淮南王谋反踪迹如此。吏因捕太子、王、后，围王宫，尽求捕王所与谋反宾客在国中者，索得反具，以〔【章：十四行本“以”下有“闻”字；乙十一行本同；孔本同；退斋校同。】〕上。下公卿治其党与，〔索，山客翻，求也，搜也。以上，时掌翻。下公，户嫁翻。“以上”句断。〕使宗正以符节治王。未至；〔【章：十四行本“至”下有“十一月”三字；乙十一行本同；张校作“十二月”，云“无注本作十一月”。】〕淮南王安自刭。杀王后荼、太子迁，诸所与谋反者皆族。
天子以伍被雅辞多引汉之美，欲勿诛。〔雅，素也。雅辞，素来言语也。〕廷尉汤曰：“被首为王画反计，〔为，于伪翻。〕罪不可赦。”乃诛被。侍中庄助素与淮南王相结交，私论议，王厚赂遗助；〔遗，于季翻。〕上薄其罪，欲勿诛。张汤争，以为：“助出入禁门，腹心之臣，而外与诸侯交私如此；不诛，后不可治。”助竟弃市。
衡山王上书，请废太子爽，立其弟孝为太子。爽闻，即遣所善白嬴之长安上书，言“孝作輣车、锻矢，与王御者奸”，欲以败孝。〔败，蒲迈翻。〕会有司捕所与淮南王谋反者，得陈喜于衡山王子孝家，吏劾孝首匿喜。〔师古曰：为头首而藏匿之。〕孝闻“律：先自告，除其罪”，即先自告所与谋反者枚赫、陈喜等。公卿请逮捕衡山王治之，王自刭死。王后徐来、太子爽及孝皆弃市，所与谋反者皆族。
凡淮南、衡山二狱，所连引列侯、二千石、豪杰等，死者数万人。
③夏，四月，赦天下。
④丁卯，立皇子据为太子，年七岁。
⑤五月，乙巳晦，日有食之。
⑥匈奴万人入上谷，杀数百人。
⑦初，张骞自月氏还，〔事见上卷元朔四年。氏，音支。〕具为天子言西域诸国风俗：〔为，于伪翻。〕“大宛在汉正西，可万里。其俗土着，耕田；〔土着，谓有城郭常居，不随水草移徙也。宛，于元翻。着，直略翻。〕多善马，马汗血；〔孟康曰：大宛国有高山，其上有马，不可得，因取五色母马置其下，与集，生驹皆汗血，因号天马子云。一说，汗血者，汗从肩膊出如血，号能一日千里。〕有城郭、室屋，如中国。其东北则乌孙，东则于窴。〔于窴国在南山下，居西城。窴，徒贤翻，又徒见翻。〕于窴之西，则水皆西流注西海，〔水经注：昆仑山西有大水名新头河，度葱岭入北天竺境，又西南流，屈而东南流，迳中天竺国，又西迳安息，南注于雷翥海。雷翥海，即西海也，在安息之西，犁靬之东，东南连交州海。〕其东，水东流注盐泽。〔水经注：河人一源出于窴国南山，北流与葱岭河合，东注蒲昌海。西域传：盐泽，一名蒲昌海，去玉门、阳关三百余里，广袤三百里，其水停居，冬夏不增减，皆以为潜行地下，南出于积石，为中国河云。玉门、阳关皆在敦煌西界。括地志：蒲昌海，一名泑泽，亦名盐泽，亦名辅日海，亦名穿兰，亦名临海，在沙州西南。玉门关，在沙州寿昌县西六里。〕盐泽潜行地下，其南则河源出焉。〔索隐曰：按汉书西南夷传云：河有两源，其一出葱岭，一出于窴。山海经云：河出昆仑东北隅。郭璞云：河出昆仑，潜行地下，至葱岭山于窴国，复分流歧出，合而东注泑泽，巳而复行积石为中国河。泑泽即盐泽也。西域传云：于窴在南山下，与郭璞注山海经不同。广志云：蒲昌海在蒲类海东。唐长庆中，刘元鼎为盟会使，言河之上流，由洪济西南行二千里，水益狭，冬春可涉，夏秋乃胜舟，其南三百里，三山，中高四下，曰历山，直大羊同国，古所谓昆仑者也，虏曰闷摩黎山，东距长安五千里。河源其间，流澄缓下，稍合众流，色赤，行益远，他水并注则浊。河源东北直莫贺延碛尾，隐测其地，盖剑南之西。〕盐泽去长安可五千里。匈奴右方居盐泽以东，至陇西长城，〔即秦所筑长城也。秦筑长城起临洮。临洮县，汉属陇西郡。〕南接羌，鬲汉道焉。〔鬲，与隔同。〕乌孙。康居、奄蔡、大月氏，皆行国，随畜牧，〔奄蔡国在康居西北，临大泽无涯，盖北海云。随畜牧逐水草而居，无城郭常处，故曰行国。〕与匈奴同俗。大夏在大宛西南，与大宛同俗。臣在大夏时，见邛竹杖、蜀布，〔臣瓒曰：邛，山名，生竹，高节，可作杖。服虔曰：蜀布，细布也。史记正义曰：邛都邛山出此竹，因名邛竹，节高实中，或奇生，可为杖、布，土芦布。邛，渠容翻。〕问曰：『安得此？』大夏国人曰：『吾贾人往市之身毒。』〔孟康曰：身毒，即天竺也，所谓浮屠胡也。邓展曰：毒，音笃。李奇曰：一名天笃。师古曰：亦曰捐毒。贾，音古。索隐曰：身，音干。〕身毒在大夏东南可数千里，其俗土着，与大夏同。以骞度之，〔着，直略翻。度，徒洛翻。〕大夏去汉万二千里，居汉西南；今身毒国又居大夏东南数千里，有蜀物，此其去蜀不远矣。今使大夏，从羌中，险，羌人恶之；〔使，疏吏翻。恶，乌路翻。〕少北，则为匈奴所得；〔少，诗沼翻。〕从蜀，宜径，又无寇。”〔师古曰：宜，当也。迳，直也。从蜀向大夏，其道当直。〕
天子既闻大宛及大夏、安息之属，〔安息治番兜城，临妫水，去长安万一千六百里，其俗亦土着。〕皆大国，多奇物，土着，颇与中国同业，而兵弱，贵汉财物。其北有大月氏、康居之属，兵强，可以赂遗设利朝也。〔师古曰：设，施也。施之以利，诱令入朝。遗，于季翻。朝，直遥翻。〕诚得而以义属之，〔师古曰：谓不以兵革。〕则广地万里，重九译，〔译，传言之人，周官象胥之职也。远方之人，言语不同，更历九译，乃能通于中国。重，直龙翻。〕致殊俗，威德偏于四海，欣然以骞言为然。乃令骞因蜀、犍为发间使王然于等四道并出，〔师古曰：间使者，求间隙而行。间，古苋翻。使，疏吏翻。〕出駹，出冉，出徙，出邛、僰，指求身毒国，〔徙，斯榆也。以手点物为指。使之出求路，指身毒而行。徙，读与斯同。僰，蒲墨翻。〕各行一二千里，其北方闭氐、莋，南方闭巂、昆明。〔服虔曰：汉使见闭于夷也。师古曰：巂，即今巂州也；昆明又在其西南，即今南宁州，诸爨所居是其地。莋，音昨，又音作。巂，先蕊翻。〕昆明之属无君长，善寇盗，辄杀略汉使，终莫得通。于是汉以求身毒道，始通滇国。〔滇国地有滇池，因以名国。楚使庄蹻以兵定夜郎诸国，至滇池，因留王其地。华阳国志：滇池周回三百里，所出深广，下流浅狭如倒流，故谓之滇池。汉为益州郡，后改为永昌郡；魏、晋之间为晋宁郡；唐为昆州。括地志：滇池泽，在昆州晋宁县西南三十里。长，知两翻。滇，音颠。〕滇王当羌谓汉使者曰：“汉孰与我大？”及夜郎侯亦然。以道不通，故各自以为一州主，不知汉广大。使者还，因盛言滇大国，足事亲附；天子注意焉，乃复事西南夷。〔元朔三年罢西南夷，至是复通。师古曰：事，谓经略通之，专以为事也。复，扶又翻。〕
元狩二年（庚申，公元前一二一年）
①冬，十月，上幸雍，祠五畤。〔雍，于用翻。畤，音止。〕
②三月，戊寅，平津献侯公孙弘薨。壬辰，以御史大夫乐安侯李蔡为丞相，廷尉张汤为御史大夫。〔考异曰：汉书百官公卿表：“元狩三年三月壬辰，廷尉张汤为御史大夫，六年，有罪自杀。”史记将相名臣表：“元狩二年，御史大夫汤。”按李蔡既迁，汤即应补其缺，岂可留之期年，复与李蔡为丞相月日正同乎！又按长历，三年三月无壬辰；又以得罪之年推之，在今年明矣。今从史记表。〕
③霍去病为票骑将军，〔票骑将军始此。票，频妙翻。〕将万骑出陇西，击匈奴，历五王国，转战六日，过焉支山千余里，〔括地志：焉支山，一名删丹山，在甘州删丹县东南五十里。焉，音烟。〕杀折兰王，斩卢侯王，〔张晏曰：折兰、卢侯，胡国名也。杀者，杀之而已；斩者，获其首也。师古曰：折兰，匈奴中姓也。今鲜卑中有是兰姓者，即其种也。折，上列翻。〕执浑邪王子〔师古曰：浑，下昆翻。〕及相国、都尉，获首虏八千九百余级，收休屠王祭天金人。〔孟康曰：匈奴祭天处，本在云阳甘泉山下，秦击夺其地，后徙之休屠王右地，故休屠王有祭天金人像也。如淳曰：祭天以金人为主也。张晏曰：佛徒祠金人也。师古曰：作金人以为天神之像而祭之，今之佛像，是其遗法。屠，音储。〕诏益封去病二千户。
夏，去病复与合骑侯公孙敖将数万骑俱出北地，异道。〔复，扶又翻。〕卫尉张骞、郎中令李广俱出右北平，异道。广将四千骑先行，可数百里，骞将万骑在后。匈奴左贤王将四万骑围广，广军士皆恐；广乃使其子敢独与数十骑驰贯胡骑，〔贯，穿也。〕出其左右而还，告广曰：“胡虏易与耳！”〔易，以豉翻。〕军士乃安。广为圜陈，外向，〔陈，读曰阵。〕胡急击之，矢下如雨，汉兵死者过半，汉矢且尽。广乃令士持满毋发，〔师古曰；注矢于弓弩而引满之，不发矢也。〕而广身自以大黄射其裨将，杀数人，〔徐广曰：南都赋：黄间机张，善弩之名。裴骃曰：按郑德曰：黄肩弩，渊中黄朱之。孟康曰：太公六韬云：陷坚、败强敌，用大黄连弩。韦昭曰：角弩色黄而体大也。射，而亦翻。〕胡虏益解。会日暮，吏士皆无人色，〔师古曰：言惧甚。〕而广意气自如，〔师古曰：自如，犹云如旧。〕益治军，〔师古曰：巡部曲，整行陈也。治，直之翻。〕军中皆服其勇。明日，复力战，〔复，扶又翻。〕死者过半，所杀亦过当。会博望侯军亦至，〔张骞从大将军击匈奴，知水草处，军得以不乏，封博望侯。师古曰：取其能广博瞻望。班志，博望，侯国，属南阳郡。括地志：博望故城，在邓州向城县东南四十五里。〕匈奴军乃解去。汉军罢，〔罢，读曰疲。〕弗能追，罢归。汉法：博望侯留迟后期，当死，赎为庶人。广军功自如，无赏。〔自如，言功过正相当也。广军失亡多，而杀虏亦过当，故曰自如。〕而票骑将军去病深入二千余里，与合骑侯失，不相得。票骑将军逾居延，〔居延泽，古文以为流沙，帝开置居延县，属张掖郡，使路博德筑遮虏障于其北。〕过小月氏，〔匈奴破大月氏，月氏西击大夏而臣之，其余小众不能去者保南山羌，号小月氏。〕至祁连山，得单桓、酋涂王，〔张晏曰：单桓、酋涂，皆胡王也。师古曰：酋，才犹翻。涂，音涂。〕及相国、都尉以众降者二千五百人，〔降，户江翻。〕斩首虏三万二百级，获裨小王七十余人。天子益封去病五千户，封其裨将有功者鹰击司马赵破奴为从票侯，〔以从票骑有功，因以为号。功臣侯表不书食邑之地。〕校尉高不识为宜冠侯，〔功臣表，宜冠侯食邑于琅邪之昌县。〕校尉仆多为辉渠侯。〔仆多本匈奴种，来降汉。功臣表“仆多”作“仆朋”。辉渠侯食邑于南阳之鲁阳县。〕合骑侯敖坐行留不与票骑会，当斩，赎为庶人。
是时，诸宿将所将士、马、兵皆不如票骑，票骑所将常选；〔师古曰：选取骁锐。索隐曰：选，宣变翻。〕然亦敢深入，常与壮骑先其大军；〔先，悉荐翻。〕军亦有天幸，未尝困绝也。而诸宿将常留落不偶，〔师古曰：留，谓迟留；落，谓坠落；故不谐耦而无功也。〕由此票骑日以亲贵，比大将军矣。
④江都王建〔建，易王非之子，景帝之孙。〕与其父易王所幸淖姬等及女弟征臣奸。〔淖，郑氏音卓，师古音奴教翻。淖，姓也；战国时楚有淖齿。〕建游雷陂，〔雷陂，即广陵之雷塘，在今扬州堡城之北，平冈之上。〕天大风，建使郎二人乘小船入陂中，船覆，两郎溺，攀船，乍见乍没；〔见，贤偏翻。〕建临观大笑，令勿救，皆死。凡杀不辜三十五人，专为淫虐。自知罪多，恐诛，与其后成光共使越婢下神，祝诅上。〔祝，织救翻。诅，庄助翻。〕又闻淮南、衡山阴谋，建亦作兵器，刻皇帝玺，为反具。事发觉，有司请捕诛；建自杀，后成光等皆弃市，国除。
⑤胶东康王寄薨。〔寄，景帝子，中二年受封。〕
⑥秋，匈奴浑邪王降。是时，单于怒浑邪王、休屠王居西方为汉所杀虏数万人，欲召诛之。浑邪王与休屠王恐，谋降汉，先遣使向边境要遮汉人，〔要，一遥翻。〕令报天子。是时，大行李息将城河上，得浑邪王使，〔使，疏吏翻。〕驰〔【章：十四行本“驰”上有“即”字；乙十一行本同；张校同，云无注本亦无“即”字。】传以闻。〔传，株恋翻；下同。〕天子闻之，恐其以诈降而袭边，乃令票骑将军将兵往迎之。休屠王后悔，浑邪王杀之，并其众。票骑既渡河，与浑邪王众相望。浑邪王裨将见汉军，而多不欲降者，〔师古曰：死被掩覆也。〕颇遁去。票骑乃驰入，得与浑邪王相见，斩其欲亡者八千人，遂独遣浑邪王乘传诣至〔【章：十四行本“传”下有“先”字，无“至”字；乙十一行本同；孔本同；张校同。】〕行在所，〔传，张恋翻。〕尽将其众渡河。降者四万余人，号称十万。既至长安，天子所以赏赐者数十巨万；封浑邪王万户，为漯阴侯，〔班志，漯阴县属平原郡。漯，他合翻。〕封其裨王呼毒尼等四人皆为列侯；〔呼毒尼为下摩侯，雁疪为辉渠侯，禽黎为河綦侯，文当户调虽为常乐侯。文颖曰：雁，音鹰。疪，音庇荫之庇。师古曰：疪，匹履翻。〕益封票骑千七百户。
浑邪之降也，汉发车二万乘以迎之，〔考异曰：汉书食货志云“三万两”。今从史记平准书、汲黯传。〕县官无钱，从民贳马，〔贳，始制翻，贷也。师古曰：赊买也。〕民或匿马，马不具。上怒，欲斩长安令，右内史汲黯曰：“长安令无罪，独斩臣黯，民乃肯出马。且匈奴畔其主而降汉，汉徐以县次传之，何至令天下骚动，罢敝中国〔罢，读曰疲。〕而以事夷狄之人乎！”上默然。及浑邪至，贾人与市者坐当死五百余人，黯请间见高门，〔晋灼曰：三辅黄图，未央宫中有高门殿。贾，音古。见，贤遍翻。〕曰：“夫匈奴攻当路塞，〔言塞障当匈奴所入之路也。〕绝和亲，中国兴兵诛之，死伤者不可胜计，〔胜，音升。〕而费以巨万百数。〔师古曰：即数百巨万也。〕臣愚以为陛下得胡人，皆以为奴婢，以赐从军死事者家，所卤获，因予之，〔卤，与虏同。予，读曰与。〕以谢天下之苦，塞百姓之心。〔师古曰：塞，满也。塞，悉则翻。〕今纵不能，浑邪率数万之众来降，虚府库赏赐，发良民侍养，譬若奉骄子，愚民安知市买长安中物，而文吏绳以为阑出财物于边关乎！〔应劭曰：阑，妄也。律：胡市，吏民不得持兵器及钱出关；虽于京师市买，其法一也。臣瓒曰：无符传出入为阑也。〕陛下纵不能得匈奴之资以谢天下，又以微文杀无知者五百余人，是所谓『庇其叶而伤枝』者也。臣窃为陛下不取也。”〔为，于伪翻。〕上默然不许，曰：“吾久不闻汲黯之言，今又复妄发矣！”
居顷之，乃分徙降者边五郡故塞外，而皆在河南，因其故俗为五属国。〔五郡，谓陇西、北地、上郡、朔方、云中也。故塞，秦之先与匈奴所关之塞。自秦使蒙恬夺匈奴地而边关益斥，秦、项之乱，冒顿南侵，与中国关于故塞。及卫青收河南，而边关复蒙恬之旧。所谓故塞外，其地在北河之南也。师古曰：凡言属国，存其国号而属汉朝，故曰属国。史记正义曰：以来降之民徙置五郡，各依本国之俗而属于汉，故曰属国。〕而金城河西，〔河水出金城河关县西南塞外积石山，东流迳金城郡界。自允吾以西，通谓之金城门。渡河而西，则武威等四郡之地。然金城郡昭帝于元始六年方置，史追书也。〕西并南山至盐泽，空无匈奴，〔并，步浪翻。〕匈奴时有候者到而希矣。
休屠王太子日磾与母阏氏、弟伦俱没入官，输黄门养马。久之，〔磾，丁奚翻。班表，黄门属少府。师古曰：黄门之署，职任亲近，以供天子，百物在焉。阏氏，音烟支。〕帝游宴，见马，〔师古曰：方于游宴之时而召阅诸马。〕后宫满侧，日磾等数十人牵马过殿下，莫不窃视，〔师古曰：视宫人。〕至日磾独不敢。日磾长八尺二寸，〔长，直亮翻。〕容貌甚严，马又肥好，上异而问之，具以本状对；上奇焉，即日赐汤沐、衣冠，拜为马监，〔黄门有马监、狗监。〕迁侍中、驸马都尉、光禄大夫。〔侍中，得出入禁中。驸马都尉，帝所置，秩比二千石。师古曰：驸，副马也；非正驾车，皆为副马。一曰：驸，近也，疾也。光禄大夫，本中大夫，帝改其名。〕日磾既亲近，〔近，其靳翻。〕未尝有过失，上甚信爱之；赏赐累千金，出则骖乘，〔乘，绳正翻。〕入侍左右。贵戚多窃怨曰：“陛下妄得一胡儿，反贵重之。”上闻，愈厚焉。以休屠作金人为祭天主，故赐日磾姓金氏。〔为金氏贵显张本。〕
元狩三年（辛酉，公元前一二零年）
①春，有星孛于东方。〔孛，蒲内翻。〕
②夏，五月，赦天下。
③淮南王之谋反也，胶东康王寄微闻其事，私作战守备。及吏治淮南事，辞出之。〔师古曰：狱辞所连，发出其事。〕寄母王夫人，即皇太后之女弟也，于上最亲，意自伤，发病而死，不敢置后。上闻而怜之，立其长子贤为胶东王；〔康王寄去年薨，今年方置后。〕又封其所爱少子庆为六安王，王故衡山王地。〔衡山国都六，故改为六安。〕
④秋，匈奴入右北平、定襄，各数万骑，杀略千余人。
⑤山东大水，民多饥乏。天子遣使者虚郡国仓廥以振贫民，〔廥，工外翻，刍之藏也；一曰：库厩名。〕犹不足，又募豪富吏民能假贷贫民者以名闻；尚不能相救，乃徙贫民于关以西及充朔方以南新秦中〔应劭日：秦遣蒙恬却匈奴，得其河南造阳之地千里，地甚好，于是为筑城郭，徙民充之，名曰新秦。四方错杂，奢俭不同。今俗名新富贵者为“新秦”，由是名也。〕七十余万口，衣食皆仰给县官，数岁假予产业。使者分部护之，〔仰，牛向翻。予，读曰与。分，扶问翻。〕冠盖相望。其费以亿计，不可胜数。〔胜，音升。〕
⑥汉既得浑邪王地，陇西、北地、上郡益少胡寇，诏减三郡戍卒之半，以宽天下之繇。〔繇，读曰傜。〕
⑦上将讨昆明，〔以其闭汉使故也。〕以昆明有滇池方三百里，乃作昆明池以习水战〔昆明池在长安西南，周回四十里。三辅旧事，昆明池盖地三百二十顷。〕是时法既益严，吏多废免。兵革数动，〔数，所角翻。〕民多买复〔师古曰：入财于官以取优复。复，方目翻。〕及五大夫，〔五大夫，旧爵二十等之第九级也。汉法，至此始免傜役。〕征发之士益鲜。〔鲜，少也，先浅翻。〕于是除千夫、五大夫为吏，不欲者出马。〔师古曰：千夫、五大夫不欲为吏者，使之出马也。千夫，武功爵第七级。〕以故吏弄法，皆谪令伐棘上林，穿昆明池。
⑧是岁，得神马于渥洼水中。〔李斐曰：南阳新野有暴利长，当武帝时遭刑，屯田敦煌界，数于此水旁见群野马，中有奇马与凡马异，来饮此水。利长先作土人持勒绊于水傍，后马玩习。久之，代土人持勒绊，收得其马，献之，欲神异此马，云从水中出。渥，音握。洼，于佳翻。〕上方立乐府，〔乐府有安世房中歌十七章，郊祀歌十九章，使童男女七十人歌之。师古曰：始置之也。乐府之名盖起于此，哀帝时罢之。〕使司马相如等造为诗赋；以宦者李延年为协律都尉，〔协律都尉，先无此官，武帝始置于此。〕佩二千石印；弦次初诗以合八音之调。诗多尔雅之文，〔初诗，新造之诗也。八音，金、石、丝、竹、匏、土、革、木也。调，徒钓翻。尔雅三卷二十篇，文帝时列于学官。张晏曰：尔，近也。雅，正也。〕通一经之士不能独知其辞，必集会五经家相与共讲习读之，乃能通知其意。〔汉时，五经之学各专门名家，故通一经者不能尽通歌诗之辞意，必集五经家相与讲读乃得通也。〕及得神马，次以为歌。汲黯曰：“凡王者作乐，上以承祖宗，下以化兆民。今陛下得马，诗以为歌，协于宗庙，先帝百姓岂能知其音邪？”〔诗大序曰：声成文谓之音。注云：声，谓宫、商、角、征、羽也。成文，谓五声上下相应。郑康成曰：五声杂比曰音，单出曰声。〕上默然不说。〔说，读曰悦。考异曰：史记乐书：“武帝作十九章歌，常以正月上辛祠太乙甘泉，使僮男、僮女七十人俱歌。又尝得神马渥洼水中，复次以为太一之歌。后伐大宛得千里马，次以为歌。中尉汲黯进曰：『陛下得马诗以为歌云云。』丞相公孙弘曰：『黯诽谤圣制，当族。』汉书礼乐志：“武帝定郊祀之礼，祠太一于甘泉，祭后土于汾阴，乃立乐府，作十九章之歌，以正月上辛用事甘泉圜丘。”按天马歌，本志云“元狩三年，马生渥洼水中作”，武纪云：“元鼎四年秋，马生渥洼水中。五年十一月，立泰畤于甘泉。太初四年，贰师获汗血马，作西极天马之歌。”公孙弘以元狩二年薨。没黯以元狩三年免右内史，五年为淮阳太守，元鼎五年卒。又黯未尝为中尉。或者马生渥洼水作歌在元狩三年，汲黯为右内史而讥之，言当族者非公孙弘也。虽未立泰畤，或以歌之于郊庙，其十九章之歌当时未能尽备也。〕
</div>
    <div class="pagination">
<a href="资治通鉴注_page18.html">上一页</a><span>...</span><a href="资治通鉴注_page14.html">14</a><a href="资治通鉴注_page15.html">15</a><a href="资治通鉴注_page16.html">16</a><a href="资治通鉴注_page17.html">17</a><a href="资治通鉴注_page18.html">18</a><span class="current-page">19</span><a href="资治通鉴注_page20.html">20</a><a href="资治通鉴注_page21.html">21</a><a href="资治通鉴注_page22.html">22</a><a href="资治通鉴注_page23.html">23</a><a href="资治通鉴注_page24.html">24</a><span>...</span><a href="资治通鉴注_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
