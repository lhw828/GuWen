<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 168 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 168 页/共 607 页</h1>
    <div class="content">　　编敕既成，合农田敕为一书，视祥符敕损百有余条。其丽于法者，大辟之属十有七，流之属三十有四，徒之属百有六，杖之属二百五十有八，笞之属七十有六，又配隶之属六十有三，大辟而下奏听旨七十有一，凡此皆在律令外者也。于是，诏下诸路阅视，听言其未便者。寻又诏尽一年无改易【一九】，然后镂版颁行。
　　辛巳，诏翰林学士、知杂御史而上，举常参官历同判一任无赃滥而才任繁剧者各一人，己之所亲及执政近属毋得举。
　　又诏审官院，自今定差知州军，令中书审视，若懦庸老疾不任事者，罢之。
　　壬午，徙知青州李迪知河南府。迪朝京师，太后语迪曰：「卿昔者不欲吾预国事，殆过矣。今日吾保养天子至此，卿以为何如？」迪对曰：「臣受先帝厚恩，今日见天子圣明，诚不知太后圣德乃至此。」太后亦喜。
　　癸未，诏三司令商人在京师入中马草一千万束。
　　冬十月丁亥，故太子左谕德崔遵度妻舒城县君何氏特封乐安郡君。遵度尝事上东宫，其子左班殿直仲思愿以所迁官回授母一郡封，上既许之，仍诏迁仲思官。
　　辛卯，诏：「京东、河北水灾州军，己减秋税，听即本处输见钱，仍停科率一年。诉不及限者，亦体量减放。」
　　甲午，诏：「在京诸军班诸所支月粮，令提点仓场官、三粮料院依排定诸仓年月界分，以军资高下给之。违者许人告，公人迁一资，百姓给赏钱三十千。」先是，上封者言诸粮料院所勘旁，多远近不均，有军营在西而给东仓，或在东而给西仓，固欲以邀求军人。事下三司，三司言：「凡支军粮，皆自粮料院先进样，然后三司定仓牔界分，而以年月次之。今城东十二仓贮江、淮所漕米最多，城南惟有米一仓，城西三仓兼贮茶，城北四仓贮畿内赋税及马料，所贮既不同，难据军营远近就支。自今诸粮料院如敢用此有所邀求，请重致于法。」故降是诏。按沈括笔谈云：太祖朝常戒禁兵，衣之长不得过膝，买鱼肉及酒入营门者皆有罪。又置更戍之法，欲其习山川劳苦，远妻孥怀土之恋。兼外戍之日多，人人少子，而衣食易足。又京师卫兵请粮者，营在城东者即令赴西仓，在城西者即令赴东仓，仍不许佣僦车脚，皆须自负，尝亲登右掖门观之，盖使之习力，制其骄惰，故士卒衣食无外慕、安辛苦而易使。今上封事者指陈粮料院勘旁之弊，不知乃太祖法也，更当详考表而出之。
　　壬寅，御崇政殿阅虎翼武骑卒习战，迁补有差。
　　丙午，京师地震。
　　诏：「知州军、文武升朝官岁举见任判官、主簿、尉，有罪非赃私、有出身三考、无出身四考堪县令者各一人，转运使副不限以数。举者及二人，移注近县令。任满无赃罪，公私罪情轻，用刑无枉滥，捉贼无追扰，本部上治状，升幕职。再知县又无过谴【二○】，或有罪而公私情轻、职业愈修者，替还，引对，特迁京官。仍逐任与免选、纳粟及流外入令，皆增考举数。」先是，流内铨引选人朝辞，有老耄者授县令，上谓宰臣曰：「县令之职，有民有社，一邑刑政重轻，皆得自专，若非其人，为害不细，虽远方僻郡，尤当择人宣朝廷德意。此辈皆昏耄，使之临民，必有贪墨疲懦之弊。」会有上言乞奏举以充县令，乃降是诏。上云云，据张唐英政要，当考。
　　丁未，诏淮南、江、浙、荆湖制置发运使奏计京师，毋以土物馈要近官。先是，锺离瑾因奏计多载奇花怪石纳禁中，且赂权贵。殿中侍御史鞠咏、右司谏刘随皆劾瑾，咏请付御史台治，帝面谕瑾亟还所部，于是又条约之。
　　枢密院言御马直于荣鬻自制紫衫，而开封府以军号法物定罪，请下法官议。而审刑院言紫衫荣所自制，非官给，难以从军号法物定罪。乃诏自今诸军班典买官所给军号法物者，以违制论，自余以不应为从重科之。
　　壬子，复给事中、知永兴军李谘为枢密直学士。永兴衣冠子弟，多恃荫无赖者，谘悉杖之，境内肃然。
　　内殿崇班、带御器械夏元正为合门宣事舍人。元正初以武技自陈，召见，诏骑射，擢为带御器械，既而以其父守赟方典禁兵，故改命之。
　　下溪州蛮彭仕端、仕羲等来贡方物。
　　癸丑，河北知州军多武臣，其幕职官又或经学出身，而书断案牍，颇不通。诏自今令吏部流内铨选尝为人荐举者注拟之【二一】。
　　流内铨言：「应初任官未得求试书判拔萃，须历四考以上，方得投状。其见任沿边川、广、福建及见系铨司起请移官人，并须回日投状，仍先以所纳到判词，编排作三等具奏。乞下两制别差官考定。」诏：「历官三考以上，乃听投状。看详判词，分三等，只委判铨官。余从之。」
　　十一月乙卯朔，黔州蛮、舒延蛮来贡方物。
　　庚申，诏：「京朝官自今依景德四年七月敕，到阙以前转官及三年者听磨勘，未及者须四年。其任广南、四川及三年，许上课于审官院。」
　　癸亥，冬至，上率百官上皇太后寿于会庆殿，乃御天安殿受朝。秘阁校理范仲淹奏疏言：「天子有事亲之道，无为臣之礼；有南面之位，无北面之仪。若奉亲于内，行家人礼可也；今顾与百官同列，亏君体，损主威，不可为后世法。」疏入，不报。晏殊初荐仲淹为馆职，闻之大惧，召仲淹，诘以狂率邀名且将累荐者。仲淹正色抗言曰：「仲淹缪辱公举，每惧不称，为知己羞。不意今日反以忠直获罪门下。」殊不能答。仲淹退，又作书遗殊，申理前奏，不少屈，殊卒媿谢焉。又奏疏请皇太后还政，亦不报，遂乞补外。寻出为河中府通判。欧阳修作仲淹神道碑，云太后将以至日大会前殿，上率百官为寿，仲淹言之，其事遂已。按仲淹疏入不报，上寿会庆殿，未尝已也，岂修谓止在便殿不在前殿，为听仲淹之言乎？然供张便殿，实自王曾执奏，非由仲淹矣，修盖误，今不取。富弼作仲淹墓碑，亦云疏奏，遂罢上寿仪。然后颇不怿，寻出为河中府通判。弼亦误。今但取其出倅河中府，附见于此。僧文莹以为仲淹时任右司谏，太后先遣中使谕令勿言，此妄也，今不取。
　　庚午，诏天下孤独疾病之民，所在为致医药存视之。
　　诏：「逃田十年见荒闲者，听百日复业，与免赋役。后五年，与减旧税十之八。限满不至，他人请佃者，亦如之。」
　　上封者言，今岁开封府举进士者至千九百余人，多妄冒户籍，请条约之。癸酉，诏：「举人有开封府户籍七年以上不居他处者，听取解。虽无户籍，亦不曾占名他州者，先经所属投牒察访行实，召京朝官二人保之，违犯则保官以违制论。其外州寄应者，悉令还本贯，与理旧举场第。若行赂而妄冒乡贯三代者，以违制失论，不以荫赎。」
　　丙子，诏广南、福建官丁忧未有替人而见任事者，续其俸。
　　绣州蛮向光绪遣使来贡方物。
　　庚辰，赐莫州、顺安军修城卒缗钱。
　　癸未，诏陕西弓箭手已刺而逃者，听本家权以少壮子弟代役，满三月不首，即使其子弟为之。
　　是月，诏自今每遇南郊大礼，录周世宗从孙一人班行。此据本志，当考。
　　十二月丁亥，赐永静军修城卒缗钱。
　　庚寅，以知制诰李仲容判礼部。故事，茂才异等、高蹈邱园、沈沦草泽三科所上策论，先委礼部考核以闻【二二】，乃得召试。时直史馆康孝基判礼部，定富弼等十人词理皆优，上意其品藻未精，故改命仲容，而以孝基为同判，仍取弼等策论覆校之。弼，河南人也。
　　丁酉，诏河北盗决屯田堰岸者，从盗决堤防律，再犯者送河南州军编管。
　　庚子，诏中书，自今朝官以上告词，别录本上禁中。
　　乙巳，赐深州、邢州修城卒缗钱。
　　己酉，契丹遣奉国军节度使耶律高、崇禄少卿韩知白来贺皇太后正旦。
　　庚戌，遣中兴军节度使耶律倚、宾州防御使韩昭一来贺正旦。
　　辛亥，以左司谏、龙图阁待制孔道辅知郓州，坐纠察刑狱事不当也。曹利用未败时，道辅尝言：「利用及上御药罗崇勋窃弄威权，宜早斥去，以清朝廷。」立对移刻，太后可其言，乃退。利用既被谴死，而崇勋固在云。本传云道辅除左正言，受命日，论奏枢密使曹利用、上御药罗崇勋窃弄威柄，宜早斥去，以清朝廷。立对移刻【二三】，太后可其言，乃退。按道辅为左正言，乃天圣元年八月，此时利用及崇勋骄恣之状犹未着，道辅必不以受命日首论此二人。及五年十二月，迁左司谏，或可论矣。然距利用贬黜尚一年余，遽云太后可其言，亦妄矣。且利用不应与崇勋同论，或道辅果曾同论二人，亦必不在始受命日。传盖误也。今略加删润，附道辅知郓州后。道辅出守，未必不由论崇勋故耳，当考。
　　先是，有越黄河者十数人系郓州狱，吏白罪当徒，道辅皆释之，因曰：「异时河决南燕，至于郓，故有禁。今河水复故道，为干河，何禁也。」此据附传，正传削去。
　　河朔罹水患，朝廷以民疲不任繇率，故王楚埽尚未塞，都大巡护澶、滑河堤高继密，请自澶州嵬固埽下接大堤东北，即高阜筑遥堤，为备御计。侍御史高弁，又请于澶州之西，分导二河以杀水势。壬子，命龙图阁待制韩亿、左藏库使阎文应等，往河北同转运使相视之。
　　诏：「自今中书转补录事以上职名，更不依名次，并择廉谨有行止、明晓公事者充填。仍召近上职名二人委保，如犯正枉法赃罪，并当连坐。
　　先是，开封府界提点诸县公事张应物言：「诸县酒务，多为豪民买扑，坐取厚利。自今请差官监榷，仍委三司保举。」从之，时天禧四年也。干兴中罢举官，天圣四年应物复以为请，乃诏依前举官。是岁，上封者又言：「诸县课额多亏，盖监临之官皆是保举，多相庇匿不言。自今请止委审官、三班院差人监当。」自是遂罢府界举官之制。
　　天下上户部主户六百万九千八百九十六，口二千三万一千九百二十六；客户四百五十五万二千七百九十三，口六百二万二千三百一十二。
　　注　　释
　　【一】竞为浮夸靡曼之文「曼」原作「蔓」，据宋本、宋撮要本及宋史全文卷七上、治迹统类卷二八祖宗科举取人改。
　　【二】命官删定编敕议者以唐令有与本朝事异者亦命官修定「删定编敕，议者以唐令有与本朝事异者，亦命官」十九字原脱，据宋本、宋撮要本及长编纪事本末卷三二删定编敕补。按本编并见宋会要刑法一之四。
　　【三】六经郊祀未录用子孙及见无食禄者「者」字原脱，据宋本、宋撮要本补。
　　【四】西川原作「四川」，据宋本、宋撮要本、阁本及宋会要职官四七之七改。
　　【五】但路居冲要处充知州「充」字原脱，据宋本、宋撮要本及宋会要职官四七之八补。
　　【六】祥符七年诏书在三月七日戊寅按本书卷八二，诏书系于大中祥符七年二月戊寅日下。原注疑有误。
　　【七】位诸州同判上「同判」原作「司判」，据宋本、宋撮要本、阁本改。
　　【八】有容之必行之「有容之，必」四字原阙，据长编纪事本末卷三二玉清昭应宫灾补。
　　【九】赏丝失中之所召也「所」字原脱，据宋本、宋撮要本及上引长编纪事本末补。
　　【一○】皆供张别殿「皆」，宋史卷三一○王曾传及续通鉴卷三七均作「止」。
　　【一一】乃罢相出守「相」字原脱，据宋本、宋撮要本及编年纲目卷九、编年录卷四补。
　　【一二】庳下者徙高阜处「徙」原作「陟」，据阁本改。
　　【一三】知光州左领军卫大将军石普责授左监门卫率府副率「府副率」三字原阙，据宋会要职官六四之三○、宋史卷三二四本传补。
　　【一四】知宫李知损仍编管陈州「仍」原作「乃」，据宋本、宋撮要本及长编纪事本末卷三二玉清昭应宫灾改。
　　【一五】董仲舒以为高庙不当居辽东「为」字原脱，据同上书及宋史全文卷七上补。
　　【一六】右司谏范讽「右司谏」原作「左司谏」，据同上书及编年纲目卷九、宋史卷三○四本传改。
　　【一七】如昭宣使以上「昭宣使」原作「昭皇使」，据宋本、宋撮要本、阁本及宋会要仪制三之一四改。
　　【一八】别作一行「作」原作「在」，据宋本、宋撮要本及上引宋会要改。
　　【一九】寻又诏尽一年无改易「尽」原作「书」，据长编纪事本末卷三二删定编敕改。
　　【二○】再知县又无过谴「又」原作「有」，据各本改。
　　【二一】诏自今令吏部流内铨选尝为人荐举者注拟之「诏」字原脱，据文补。按宋会要职官四八之八作：「诏吏部铨选注。」
　　【二二】先委礼部考核以闻「礼部」原作「吏部」，据宋本、宋撮要本及宋会要选举一○之一八、治迹统类卷二七祖宗制科取人改。
　　【二三】立对移刻「刻」原作「时」，据宋本、宋撮要本、阁本改。
续资治通鉴长编
卷一百九
卷一百九
　　起讫时间 起仁宗天圣八年正月尽是年十二月
　　卷　　名 续资治通鉴长编卷一百九
　　帝　　号 宋仁宗
　　年　　号 天圣八年（庚午，1030）
　　全　　文
　　春正月己未，契丹遣左监门卫上将军耶律忠、礼部郎中知制诰陈邈来贺长宁节。
　　癸亥，诏河北转运使视澶州埽岸，如梢芟有备，即议修塞，或民力犹困，则须冬月乃议之。
　　丙寅，命资政殿学士晏殊权知礼部贡举。
　　赐定州修城役卒缗钱。
　　壬申，诏尝举人为京官而止改幕职及循资后或犯罪，举主并减同罪一等。
　　太常少卿、知广州狄棐加直昭文馆。棐代还，不以南海物自随，人称其廉。
　　甲戌，真定府定州路都部署，彰武节度使、赠侍中、谥武穆曹玮卒。玮用士得死力，平居意气舒暇，及行师，多奇计，出入神速。一日，张乐饮僚吏，中坐失玮所之，明旦，徐出视事，数馘庭下。尝称疾，加砭艾，卧阁，会贼大至，玮奋起裹创，被甲跨马，贼见骇奔。将兵几四十年，未尝少失利，自三都之捷，威震西域。唃畼啰每闻玮名，即望玮所在【一】，东向合手加颡。契丹使过天雄，部勒其下曰：「曹公在此，毋纵骑驰驱也。」真宗重兵事，凡边奏必手诏诘难至十数反，而玮守初议，卒无以夺。后虽他将有论边事者，往往密付玮处之。
　　渭州有告戍卒叛入夏国者，玮方对客弈澙，遽曰：「吾使之行也。」夏人闻之，即斩叛者，投其首境上。羌杀边民，入羊马赎其死，玮下令曰【二】：「羌自相犯，从其俗。犯边民者，论如律。」自是无敢犯。
　　环庆属羌田多为边人所市【三】，致单弱不能自存，因没虏中。玮尽令还其故田，后有犯者，迁其家内地。所募弓箭手，使驰射较强弱，胜者予田二顷，再更秋获，课市一马，马必胜甲，然后官籍之，则加田五十亩。至三百人以上，团为一指挥。要害处为筑堡，使自堑其地为方田环之。立马社，一马死，觽为出钱市马【四】。羌虏降者既多，因署其首领为军主，或指挥使，或副指挥使，使统其族帐，止于本军□进，以其习知虏情与地利，不可徙他军也。开边壕，率令深广丈五尺，山险不可堑者，因其峭绝治之，使足以限虏，后皆以为法。
　　山东知名士贾同尝造玮，客外舍。玮欲按边，即同舍邀与俱，同问：「从兵安在？」曰：「已具。」既出就骑，见甲士三千列立，人音不彻舍。同归语人曰：「玮殆名将也。」玮为将不如其父宽，然自成一家。
　　贾同，临淄人，初名罔【五】，字公缙，着山东野录七篇，年四十余，同进士出身。时大中祥符四年也。真宗命改今名。王钦若方贵盛，闻同名，欲致之，固谢不往。居八九年，始调历城主簿。张知白荐为大理评事，通判□州、绵州。天圣初，上书言：「自祥符已来，谏诤路塞，丁谓乘间造符瑞以欺先帝。今谓奸既白，宜明告天下，正符瑞之谬，罢宫观崇奉，归不急之卫兵，收无名之实费，使先帝免后世之议【六】，国家无因循之失。」又言：「寇准忠规亮节，疾恶摈邪，自其贬黜，天下之人弗见其罪，宜还之内地，以明忠邪善恶之分。」时太后临朝，而同言如此，人以为难，再迁殿中丞，知棣州，卒。措置藩校，已见祥符七年四月甲戌，此当削去，或两存之亦可。
　　内殿崇班张继恩遭父丧，请给假，下太常礼院，言：「斩齐三年并解官。后唐应顺元年敕内诸司使副带东西班正官及供奉官、殿直、承旨，卒哭举追。今武臣例不解官，又无给假日限。」乙亥，诏武臣父母丧，卒哭，听朝参。
　　丙子，前良山县令陈曜请于郓、滑州界疏黄河入糜邱河、赤河，以分水势，诏京东、河北转运使与韩亿等同规度之。
　　戊寅，遣礼宾副使江德源往澶州视古遥堤。
　　庚辰，诏河北水灾州军募人入粟，以赈贫民。
　　辛巳，作会圣宫【七】于永安县訾王山，仍更山名曰凤台。
　　殿中侍御史张存言：「比部员外郎知开封县刘汀、知祥符县李宗简各缘门地，遂煺郎曹，曾乏誉于中才，猥庇身于大邑。欲乞自今开封两赤知县，依旧差馆殿兼职及立朝知名者充。自余常流，不在除授。」诏刘汀、李宗简候成资替。刘汀、李宗简，未见。
　　集贤校理彭乘以亲在蜀，恳求便官。诏乘知普州。蜀人得乡郡，自乘始。普鲜知学者，乘为兴学，召其子弟为生员，教育之，俗遂变。此因乘迁校理，附见。知普州事，不必在此月也。
　　诏诸道守任臣僚，无得非时聚会饮燕，以妨公务，及假借民户什器，转运司谨察；其转运使副巡历所至，除遇公筵，方得赴坐。会要八年正月诏。
　　二月戊子，诏五代时官三品以上告身存者，子孙听用荫，仍须得保官三人。
　　复置韶州乐昌县银铅场。
　　庚寅，置彭州九陇县采金场。明道元年正月己丑，高觌责官，可参考。
　　丙申，上封者言，自今选补僧官，须经四十腊、二十夏以上，仍设六科考试。诏开封府下左右街，具奏以闻。而卒无应格者，乃命次补如旧。
　　乙巳，诏：「文武官当磨勘而隐落公罪者，以违制失论，赃私罪以违制论。公罪徒以上情重者，仍听奏裁。」先是，右班殿直张从恩当磨勘而隐落公罪，杖，坐徒二年，追两官勒停。上以所坐太重，特免追官，而更着此条。
　　三月庚申，诏选人因避亲成资放罢者，许令参选。
　　甲子，御崇政殿试礼部奏名进士。丙寅，试诸科【八】。丁卯，赐进士王拱寿等二百人及第，四十九人同出身。己巳，赐诸科及第、同出身者又五百七十三人。拱寿，咸平人也，诏更其名曰拱辰。
</div>
    <div class="pagination">
<a href="续资治通鉴长编_page167.html">上一页</a><span>...</span><a href="续资治通鉴长编_page163.html">163</a><a href="续资治通鉴长编_page164.html">164</a><a href="续资治通鉴长编_page165.html">165</a><a href="续资治通鉴长编_page166.html">166</a><a href="续资治通鉴长编_page167.html">167</a><span class="current-page">168</span><a href="续资治通鉴长编_page169.html">169</a><a href="续资治通鉴长编_page170.html">170</a><a href="续资治通鉴长编_page171.html">171</a><a href="续资治通鉴长编_page172.html">172</a><a href="续资治通鉴长编_page173.html">173</a><span>...</span><a href="续资治通鉴长编_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
