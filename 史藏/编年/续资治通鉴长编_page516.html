<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 516 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 516 页/共 607 页</h1>
    <div class="content">　　龙图阁直学士、知瀛州滕元发与龙图阁待制、知成德军蔡京对易。以元发父名与府号同，自陈故也。
　　诏选内侍四人提举卖炭草场。
　　甲午，赐京师厢军诸司人及剩员薪炭钱，其癃老冻馁者，遣官即营中计口给之。畿县贫乏不能自存，及老幼疾病、乞丐之人，应给米豆，勿拘以令。
　　诏刘谊妄上章疏，与宫观。（政目十六日事，当考详增入。三年二月末云云，可入此。）
　　丙申，诏：「将官罢任，枢密院审量，虽年及六十，堪为将者仍旧。」
　　臣僚上言：「伏见熙宁、元丰之闲，并废州县甚多，其大要欲以省官吏、□力役也。近岁议者颇谓并废州县虽可以省官吏、□力役，而不能无害者：封疆既阙，则输税租者或咨怨于道途；官吏既去，则为盗贼者或公行于市邑；以至讼诉追呼，皆非其便，此朝廷不得不虑也。故元佑元年二月九日敕：『废并州县，令诸路转运、提刑、提举司同共相度合与不合并废，具利害闻奏。』缘此诸路已废之州县，并多兴复。今年十一月内，兴复者四处：河南府之洛阳县颍阳县、横州之永定县、涟水军是也。臣愚窃谓兴复州县，若别无大利害，则惟坊郭近上人户便之【五】，乡村上户乃受其弊也。何以知其然也？州县既复，则井邑盛而商贾通，利皆归于坊郭，此坊郭上户所以为便也；复一小邑【六】，添役人数百，役皆出于乡村，此乡村上户所以受其弊也。自元佑元年二月九日降敕相度，几二年矣，其利害明白而不可以不复者，令下之初，皆已复矣；其可以复可以不复者，仍迁延至今。彼坊郭上户倡率同利之人，诱乡村之下户，共为陈请，转运司不从则诉于提刑司，提刑司不从则诉于转运司，前官不听则诉于后官，必至于复而后已。故迁延至于今日而复者，皆非利害明白，不可以不复者也。况自朝廷行差役法，中外莫不以为宜，而论者独以地薄民贫之邑，乡村应役之户不多者难得番休为患也。此虽州县所在利害不同，要之役人不可以更有增添，乃天下之所同也。今诸路方且攀缘前岁一时指挥，而复县不已，增乡村之力役，以利坊郭，臣窃以为非便也。臣欲望圣慈特降指挥，其元佑元年二月九日敕更不施行。」从之。（旧录云：「诏罢复已废州县敕。熙宁闲，裁并州郡县以省官吏、□力役，至元佑初，任事之臣务以变前为是，多所兴废，一邑增民役数百，困农人以利市贸，议者率以为非，遂蠲此令。」新录辨曰：「罢复已废州县敕已载其实矣，史官之言合删去。」）
　　丁酉，朝奉郎韩治为秘阁校理。
　　己亥，枢密院言天村诸峒蛮侵掠边户，已进兵讨荡。诏胡田听李茂直约束，无辄滋事。（胡田知渠阳军，苏辙诰词，系七月二十四日。李茂直，湖北路转运使。）
　　庚子，诏：「郡县役多，民户不及三番处，以单丁女户等助役钱募州役；尚不及两番，则申户部。」（旧录云：「自复差役法，狭乡下邑有不能番休者，遂降是诏。」新录辨曰：「差役法有不便，诏已革之，无可疑者。史官之言合删去。」）
　　枢密院言：「环庆路差副总管曲珍总领将兵出界，讨荡牵制泾原路作过贼马，计都二万一百人【七】，折外获一千二百一十六级，所获得五厘以上。」诏：「副总管曲珍支四十两银合一具，本路都监支二十两银合一具，将官各支十五两银合一具【八】，部队将、使臣各支八两银合一具，无所获各支五两银合一具，茶药依例随合大小支，仍委本路帅臣就赐。」（二十二日圣旨，范纯粹论列在明年正月七日，今并入此。）
　　经略使范纯粹言：「窃思昔年虽有邻路牵制应援之法，多是兵将官不务公心，不以邻路被寇为己职，或量以小小军马，或故为迂远，徐徐观听，备数塞命而已，故徒劳人兵，了不及事。所以中闲朝廷议论悉罢邻路牵制策应之法，遂致永乐之祸。臣自领漕关中至忝今任，累累论列，二年之闲，方蒙朝廷定议，再立牵援之制。昨来九月初五日晚，得泾原路报贼公牒，臣于是时遣委曲珍已下点兵束装，共在三数时刻之内，翌日长驱出境外三百余里，蹈横山险绝之地，大破贼巢。臣谓泾原贼觽到汉界三数日，诸城堡寨被围未几，彼所以解去者，珍之功也。及其还师百有余日，珍等以下杳未闻朝廷略有恤劳。访闻得近下使臣以至列校私相与语曰：『泾原虽被寇，而兵将集于城中未始出也，尚蒙朝廷遣使问劳，厚有恩赐。我曹解邻道之阨，血战于数百里之外，朝廷必不忘我，姑俟命。』臣虽闻此言而无以应之。今准前项朝旨，止令臣就赐茶药。臣窃谓将佐、士卒之所以有望恩赐者，非三五星白金之谓也。愿朝廷知其劳绩，蒙朝廷一语奖劳，则军中荣耀甚于华笃之赠，人情不远，可以度见。今若但就州帑人给白金数两，则泾原邻例，事体相形，似未副将士之所以私语窃望者，臣恐上则不足以宣朝廷所以劳还之意，下则不足以激将士赴功之心。边境未宁，事系劝沮，所有今来就赐指挥，臣并未敢辄以语人，见封印收掌。欲望圣慈深赐详察，只遣近下使臣依泾原路例，就庆州劳问出界将官曲珍以下大小使臣，乃押赐合得银合茶药，示朝廷劝赏不忘功之意。在朝廷无所增费，而于本路士气有以激劝，稍厌人情，不为小补。」贴黄：「自曲珍以下回军，未闻朝廷别有赏劳。臣愚夙夜以思，欲有所请，则臣系帅领，在己有嫌，欲默不言，则将佐有望。今准前项朝旨，已指定专赐出界将官以下，然后臣可无嫌矣，方敢仰渎圣聪。至于将来曲珍以下赏功恩典，伏望圣慈体念边事未休，牵制应援之法复行之初，珍等乃能竭尽忠力，涉险履危，为朝廷解邻路之阨，似非被寇自为御捍之比。特乞出自宸衷，与珍等例外优赐推恩，所贵今后诸路兵将不以邻路为彼我，共知公心为朝廷了事。」（纯粹此奏从违，当考。三年二月十六日，曲珍乃迁遥防。）
　　朝奉大夫、直秘阁黄廉为左司郎中。廉尝语其子弟：「昨按察川、陛堡政，随事制宜。便于公者，不苟去以为名；害于民者，不苟存以为利。论者未以为然。是岁，遂代前官领茶马事，前日所以绳治人者，皆身当之。在职岁余，法无疐阂不可行者【九】，士大夫乃颇见信。故知无成心以制事，利害则姑听之，在人在己，无闲然矣。」初，陆师闵时，岁计茶息以一百二十万缗，掊克敛怨，无所不至，岁乃得二百万缗。及廉将使事，尽除公私之病，比数年，亦得百二十万缗也。
　　工部郎中盛陶为右司郎中。朝奉郎宋匪躬为正字。匪躬，敏求子，文彦博荐之也。（彦博荐，从政目。）朝奉郎仇伯玉权同管勾陕西等路茶马事兼提举买马。
　　壬寅，左司谏韩川、右正言丁骘进对，太皇太后曰：「大雪，民闲不易，已令散钱，还均济否？」川等对曰：「圣恩周悉，细民幸甚！」
　　诏陕西、河东路经略司戒谕诸将，常为出战备，伺候近塞二百里内有屯聚，则出其不意，为倏往倏归之计。（此盖用安焘计，九月十六日。）
　　诏颁元佑详定编敕令式。先是，苏颂等奉诏详定，既成书，表上之曰：
　　臣等今以元丰敕令格式并元佑二年十二月终以前海行续降条贯，共六千八百七十六道，取嘉佑、熙宁编敕、附令敕等，讲求本末，详究源流，合二纪之所行，约三书之大要，弥年捃摭，极虑研穷，稍就编誊，麤成纲领。随门标目，用旧制也，以义名篇，仿唐律也。其闲一事之禁，或有数条，一条之中，或该数事，悉皆类聚，各附本门。义欲着明，理宜增损，文有重复者削除之，意有阙略者润色之，使简而易从，则久而无弊。
　　又按熙宁以前编敕，各分门目，以类相从，约束赏刑，本条具载，以是官司便于检阅。元丰敕则各随其罪，厘入诸篇，以约束为令，刑名为敕，酬赏为格，更不分门，故检用之际，多致漏落。今则并依熙宁以前体例删修，更不别立赏格。又以古之议刑，必询于觽，汉以春秋断疑狱，发自仲舒；唐以居作代肉刑，成于弘献【一○】；复有因人奏请，随事立条，谳报实繁，去取尤谨。曩时修熙宁敕【一一】，止据嘉佑旧文，元丰敕亦只用熙宁前例增损删定，更不修考日前创法改作之意。今则断自嘉佑，至今凡二十余年，海行宣敕及四方士庶陈述利害，参酌可否，互有从违。 
　　又以人情多辟，法意未周，须藉增裨，乃为详密。考东都之议，应邵有「臣所创造」之言；按庆历之书，髃官有参详新立之例。今来敕令式内，事有未备，与删定官等共同讨论具为条目者，即依庆历故事，注曰「臣等参详新立」。
　　又以法令所载，事非一端，郡、县、省、台，纪纲繁委，前纪所述，皆有别书。魏律则尚书、州、郡，着令自殊；唐格则留司散颁，立名亦异。皆所以便于典掌，不使混淆。其元丰敕以熙宁敕令中合尚书六曹在京通用，并一路、一州、一县事并厘归逐处，若尽收还，虑致丛脞。今合以该五路以上者，依旧敕修入敕令，其余有事节相须，条制相类，可以随事生文，不须别立条法者，虽止该一路、一司，并附本条编载。
　　又有专为一事特立新书，若景德农田、庆历贡举，皆别为条敕，付在逐司。今元佑差役敕先已成书，并近岁专为贡举、出使立条者，既不常行，遇事即用，并已厘出，不使相参。其有一时约束，三省奉行，废置、改更、蠲除、省约，既关治体，须俟佥同，大则奏禀于清衷，次则咨议于执政，既有定论，咸用着篇。又按刑统录出「律内余条准此」附名例后，旁举诸条，各以类见，今亦以敕令中如此例者六十四件，别为一篇。
　　凡删修成敕二千四百四十条，共一十二卷，内有名件多者，分为上下，计一十七卷，目录三卷；令一千二十条，共二十五卷；式一百二十七条，共六卷；令式目录二卷，由明一卷，余条准此例一卷，元丰七年以后赦书德音一卷。一总五十六卷，合为一部。于是雕印行下。（元佑敕令，崇宁元年七月十日诏并行毁弃，今诸州法司亦往往无之，恐因循失坠，乃掇取苏颂表词具载于此。新、旧录并称壬寅日颁行，今从之。明年二月十八日，苏颂等推恩。）
　　监察御史杨康国言：「臣昨于朝堂见百官聚首，共议学士院撰到召试廖正一馆职策题，问王莽、曹操所以攘夺天下难易，莫不惊骇相视。其时臣未有言责，无缘上达，徒自震恐寒心而不忍闻也。此必无人为陛下言其不可之状，致朝廷尚稽窜责。臣今幸遇圣恩，擢置言路，岂敢畏避缄默，偷安窃禄，有孤陛下任使之意哉？且石勒一僭伪之主，犹曰：『终不学曹孟德、司马仲达狐媚以取天下。』臣为人臣，不忍尽道石勒之语。」撰策题者，苏轼也。（康国云云，据编类章疏【一二】乃二年十二月二十四日所奏也。二十八日，赵挺之云云；三年正月十九日，王觌云云。）
　　甲辰，辽主遣瑞圣军节度使耶律仲宣【一三】，泰州观察使耶律净，正议大夫、守崇禄卿郭牧，中散大夫、守太常少卿、充史馆修撰姚企程，来贺正旦。
　　乙巳，诏湖北转运使李茂直：「溪峒非元谋为首及徒伴胁从，听其出入，各令以谋捕送为首之人赴官请赏。」
　　丙午，诏诸官司无得受文彦博乞致仕章奏。（御集二十八日、九月十三日诏。）
　　监察御史赵挺之奏：（据编类章疏增入，二年十二月二十八日。）「苏轼专务引纳轻薄虚诞，有如市井俳优之人以在门下，取其浮薄之甚者，力加论荐。前日十科，乃荐王巩；其举自代，乃荐黄庭坚。二人轻薄无行，少有其比。王巩虽已斥逐补外，庭坚罪恶尤大，尚列史局。按轼学术本出战国策苏秦、张仪纵横揣摩之说，近日学士院策试廖正一馆职，乃以王莽、袁绍、董卓、曹操篡汉之术为问。王莽于元后临朝时，阴移汉祚；曹操欺孤寡，谋取天下；二袁、董卓凶焰爇天。自生民以来，奸臣毒虐未有过于此数人者，忠臣烈士之所切齿而不忍言，学士大夫之所讳忌而未尝道。今二圣在上，轼代王言，专引莽、卓、袁、曹之事，及求所以篡国迟速之术，此何义也！公然欺罔二圣之聪明，而无所畏惮，考其设心，罪不可赦。轼设心不忠不正，辜负圣恩，使轼得志，将无所不为矣。」
　　诏：「诸六曹行遣文书，若已有照验，事理明白，而枉作行遣，拖延月日，经十日已上者，手分杖八十，职级上簿，三经上簿，杖六十。郎官上簿事重者，手分降资或降名，并申取尚书省指挥。仍令左右司及六察检点，其官司遇有上件非理会问，不得回报，具事由直申尚书省。」
　　丁未，环庆路经略使范纯粹奏：「奉十二月五日诏：『西贼攻犯镇戎军，全师而归，深虑别蓄奸谋，宜厚募死士深入探听，或可用闲。契勘环庆讨荡曲六律掌掳到生口，日近渐有首领出汉，令范纯粹先选委自来得心腹蕃官作管事名目，令与投来首领稍稍款熟，饵以所嗜，体量其人可以使入西界探事，即密切入状保明一两人，勿令相知，授与密号，教令用闲，及令节次探报彼中动静，旋具奏闻。』臣窃以谓用闲之策，虽兵家之善计，须时然后行，则可济大事，苟势有未宜，则不徒无益。盖梁氏一族用事国中既已久矣，凡势力之相忌者，颇已遇害，故一国之觽及其酋豪，心虽怨忿，而敛手听命，未闻有敢辄动者。彼梁氏者，亦虽有窃据之渐，然犹须挟立威明氏之子以临其觽者，盖知国人不附，而诸酋尚可畏也。彼心有所图，而事有未谐，旁有所畏，而觽不为用。惟其如此，故虽闲有猖狂，而未能专心致意，以抗中国，在于今日，实中国之利也。今朝廷委臣以术用闲，欲如往日野利之类，臣窃谓野利得觽善战，实元昊之腹心，闲而去之，诚为我利。今夏国酋豪，惟梁氏一门而已，凡其中外亲党，靡不持权用事，方睰心同恶，共有深谋，一切闲言固未可入。其余首领，虽幸存者，彼皆置之散地，于国事、兵权无得干预，其麤有权位，许其管勾人马者，不过如威明特克济、沙克星多、贝中彻辰之类三数人而已，是皆梁氏之忌且畏者，方日夜求端，欲得除去，恨无自以发之者。若闲言一出，实梁氏之奇货，彼三数人者不戮则亡，是特为梁氏除仇敌也。仇敌尽除，则梁氏者然后得肆意于边患矣。若谓欲离闲威明之余党，使之怨毒梁氏而内有所图，则余党之怨梁氏固已甚矣，但力有不胜，故敛手于其下而无所为也。臣愚虑如此，未审朝廷之议以为如何。除用闲一节臣未敢轻试外，其选募出汉之人深入探听等事，臣见精审施行。」（实录乃以此十二月五日诏系之明年正月二十五日，恐误也。今从范纯粹奏议。）
　　是冬，始闭汴口。（此据绍圣元年十二月二十七日蔡京云云，并三年正月李仲云云增入。元佑四年冬末，梁焘奏议当考。）
　　是岁，宗室子赐名、授官者八人，断大辟五千五百七十三人。
　　注　　释
　　【一】四赋经财实「经」原作「轻」，「实」原作「费」，据新唐书卷一五七陆贽传改。
　　【二】六德保罢瘵「德」原作「听」，据同上书改。
　　【三】四月二十四日方有指挥「四月」原作「六月」，据本书卷三七六元佑元年四月辛亥条、卷三八○元佑元年六月壬寅条改。
　　【四】遣官疏决在京及府界系囚「决」原作「次」，据阁本改。
　　【五】则惟坊郭近上人户便之「上」原作「人」，据阁本改。
　　【六】复一小邑「一」原作「以」，据阁本改。
　　【七】计都二万一百人「二万」原作「一万」，据阁本及下句文义改。
　　【八】将官各支十五两银合一具「各」原作「共」，据阁本改。
　　【九】法无疐阂不可行者「阂」原作「阗」，据阁本改。
　　【一○】成于弘献「弘」原作「宏」。案：据新唐书卷四六、旧唐书卷五○刑法志，「宏献」即裴弘献，清人避清高宗弘历讳改，今改回。
　　【一一】曩时修熙宁敕「敕」原作「止」，据阁本改。
　　【一二】编类章疏「类」字原脱，据阁本补。
　　【一三】辽主遣瑞圣军节度使耶律仲宣「瑞」原作「端」，据阁本改。
续资治通鉴长编
卷四百八
卷四百八
　　起讫时间 起哲宗元佑三年正月尽是年二月
　　卷　　名 续资治通鉴长编卷四百八
　　帝　　号 宋哲宗
　　年　　号 元佑三年（戊辰，1088）
　　全　　文
　　春正月庚戌，校书郎王伯虎权知饶州，正字邓忠臣权通判瀛州。谏官韩川言二人不堪馆职之选故也。（此据刘安世弹欧阳斐第七章。）
　　复广惠仓。先是，著作郎兼侍讲范祖禹言：「祖宗以来，每遇大雪，则放公私房钱，以至粜米、买炭、散钱，死者则赐瘗埋。近日朝廷无不举行，又发内帑之钱，德泽之厚，无以加矣。臣窃思朝廷自嘉佑以前，诸路有广惠仓，以救恤孤贫，京师有东、西福田院，以收养老幼废疾，至嘉佑八年，又增置城南、北福田，共为四院，此乃古之遗法也。然每院止以三百人为额，臣以为京师之众，孤穷者不止千二百人，朝廷每遇大冬盛寒，则临时降旨救恤，虽仁恩溥博，然民已冻馁死损者众矣。救饥于未饥之时，先为之法，则人不至于饥死；救寒于未寒之时，预为之备，则人不至于冻死。臣以谓宜于四福田院增盖官屋，以处贫民，不限人数，并以旧法收养，委左右厢提举使臣多设方略救济，不必专散见钱。其使臣存活到人数，书为课绩，量与酬銟，死损多者，亦立殿罚。如四厢使臣提举难遍，即委吏部临时更选差使臣四员，相兼提举，亦依四厢使臣法。其天下广惠仓，乞更举行，令官吏用心赈恤，须要实惠及贫民。陛下近日所行，万万于此，而臣之所陈，事乃至微，然古之圣人莫不以此为先务，其法不可不备也。」上纳用焉。
　　甲寅，通议大夫致仕刘几【一】卒。
　　乙卯，河东副总管李浩、管勾麟府路马军司訾虎以兵牵制泾原路蕃寇，多所斩获。诏浩、虎已下赐银合、茶药有差。（新本无此。）
　　丙辰，诏以春寒，展给卖薪炭限十有五日【二】。时自去冬大雪寒，至于是月。
　　沅州言，都巡检邱仲文等与狤狑蛮遇于洽州，斩获蛮贼四十有八级。诏湖北转运使李茂直往核蛮数，问战状功首，仍为之备，其应推赏者，速具以闻。
　　丁巳，诏改封桩钱物库为元佑库，隶尚书省左右司。（三月十八日、五月十八日。）
　　己未，朝献景灵宫。（去年十月七日，裁定恭谢仪；十月十二日，连诣宫。今年正月十一日，又四月十八日，又七月二十三日，又十月十五日，四诣宫。范祖禹一岁乃篃之言，可考。）
　　庚申，诏发京西南路阙额禁军粮谷五十余万斛，减市价出粜，至麦熟日止。以雪寒物价翔涌也。
　　诏幕职州县官虽未经考，听举贤良方正能直言极谏科。
　　权知开封府钱勰、权发遣开封府推官毕仲游以决有病人死，等第罚金。
　　权发遣京东西路转运判官张景先增差河北路转运判官。景先议开孙村口减水河，与执政意合，故有是命。（实录但书增差，今考按增入。景先自知北外丞除京东运判，在二年十二月。四年五月八日，曾肇云云可考。）
　　知济州孙升权发遣京东西路提点刑狱。
　　辛酉，诏湖北转运使李茂直【三】：「渠阳蛮已归顺人，若系为首及正贼，即拘留或发赴渠阳监守，余速抚谕遣归旧住，仍招纳未向汉之人。若其闲首领终无归首之意，即依累降指挥。」
　　广南西路东门峒黎贼伤害兵官。诏经略司：「俟朱崖军使崔诏到，面谕依近降指挥，革去旧弊，开示恩信【四】，令生黎洒然知有伸诉。如首领改过自新，即优加存恤，若奸狡反复，度终不可制，则厚赏密募熟黎杀取首级，或以计诱，豫报军官等掩捕，勿令辄入黎峒。具施行方略以闻。」
　　壬戌，以阴雪【五】，罢上元节游幸【六】。
　　乙丑，命翰林学士苏轼权知礼部贡举，吏部侍郎孙觉、中书舍人孔文仲同知贡举。天下进士凡四千七百三十二人，并即太学试焉。（元佑三年正月乙丑【七】，锁太学试礼部进士四千七百三十二人。三月戊申，奏名进士五百人，宗室二人。子赡、莘老、经父知举，熙叔、元舆、彦衡、鲁直、子明参详，君贶、希古、履中、器之、成季、明略、无咎、尧文、正臣、元忠、遐叔、子发、君成、天启、志完点检试卷，此黄庭坚为孙敏行书石刻，今在敏行家。凡命官知贡举合书，旧录独阙此，今依庭坚石刻修入。元年十月二十二日修贡院，当考。）
　　诏京西路厢军以三万三千五百人为额，从兵部所定也。
　　丙寅，诏陕西、河东经略司审察归顺蕃众，有单独及反侧可疑之人，即分徙近郡。又诏陕西、河东出界总兵官奏功，必具还塞人数及亡失所因；不出界即贼退，见管人数准此。
　　枢密院言：「夏贼逆命，不修职贡，继而举国大犯泾原，狼狈空回，诸路牵制，斩获亦多。度其奸心，必图再举，尚不闻诸路探报到举措次第。观其谋，但外则示弱，为款我之计，内则阴集，潜俟和暖，直来奔冲。窃虑失于探候，有弛堤备。」诏陕西、河东逐路经略司严戒边将及城寨官，募人探伺，先知所向，常若寇至，过为之备。
　　朝议大夫赵偁为户部郎中。（偁行状罢根磨司，当检附。）
　　丁卯，西南石蕃进奉人特令门见。
　　增梓州路克宁厢军八百人，从转运司请也。
　　侍御史王觌奏：（编类章疏系三年正月十九日。）「苏轼去冬学士院试馆职策题，自谓借汉以喻今也。其借而喻今者，乃是王莽、曹操等篡国之难易，缙绅见之，莫不惊骇。轼习为轻浮，贪好权利，不通先王性命道德之意，专慕战国纵横捭阖之术。是故见于行事者，多非理义之中，发为文章者，多出法度之外。此前日策题所以亏损国体而震骇髃听者，非偶然过失也，轼之意自以为当如此尔。臣见轼匤中颇僻，学术不正，长于辞华而暗于义理。若使久在朝廷，则必立异妄作，以为进取之资；巧谋害物，以快喜怒之气。朝廷或未欲深罪轼，即宜且与一郡，稍为轻浮躁竞之戒。」（去年十二月二十四日杨康国、二十八日赵挺之云云。）
　　己巳，太中大夫陈绎卒。
　　庚午，诏应三省差除阙，如从中批付中书省，并三省同行。
　　诏：「文彦博陈乞致仕，已降指挥不令诸处收接文字。自今别有奏报，却仰依旧收接投进。」（御集正月二十二日。）
　　知熙州刘舜卿言：「阿里骨蕃字奏状般次到关，乞令鬼章入蕃。欲止令鬼章于熙州与亲属相见。」诏舜卿：阿里骨纳款听旨。又言阿里骨差李沙勒玛进奉，诏发遣赴阙。（范纯仁云云，或附此。）
　　壬申，诏：「阿里骨已差人奉表诣阙谢罪，令边将无出兵，仍罢招纳。」
　　观文殿学士、正议大夫孙固提举中太一宫兼侍读，寻又兼集禧观。（兼集禧在二十六日。）
　　诏守司空、开府仪同三司、镇江军节度使致仕韩绛子朝散大夫、卫尉少卿宗师为直秘阁、提举太平宫。以绛致仕，宗师请便养故也。寻有诏：绛辞日，令宗师扶掖入殿。（实录于此月二十五日癸酉书枢密院言：「西贼攻犯镇戎，全师而归，虑蓄奸谋，宜厚募士深入探索，或可用闲。其环庆路讨荡曲六律掌掳获之人，渐有首领归汉。」诏范纯粹先选委蕃官管勾，与投来首领亲款，饵以所嗜，体度其人可使深入探索敌情，即密保明一两人，勿令相知，授与密号，教令用闲，及体访敌中动静以闻。按此诏乃去年十二月五日，有范纯粹奏议可考，已从奏议附十二月二十九日，削此不书。）
　　甲戌，疏决在京及府界系囚，杂犯死罪以下递降一等，至杖释之，以久阴不解也。
　　丙子，御史中丞胡宗愈、侍御史王觌进对，宣谕曰：「久阴不解，雪寒甚，民不易。」宗愈等对曰：「陛下赐钱、粜米、分卖刍炭，都民甚幸，惟河北、京东灾伤，犹须多方赈济。」上曰：「已一一有指挥。」宗愈、觌曰：「闻二圣焦劳，上元禁中不曾用乐，上元不御楼，亦未尝燕会。」
　　太原府路钤辖、皇城使、荣州刺史张世矩以漏失夏寇，落荣州刺史，免勒停任职。（按此本云知镇戎军，今改作太原府路钤辖。去年八月十三日，张之谏以知镇戎军兼泾原钤辖，其年九月十日，贼寇镇戎。据张舜民志刘昌祚墓，知军实张之谏。十一月二十四日，之谏迁合使；三年闰十二月十六日，展磨勘。不审张世矩以何月日知镇戎，又不审之谏是何月日死，世矩恐代之谏者，皆当考详，恐镇戎字误。闰十二月十二日甲寅，世矩以皇城、荣刺、太原路钤录其子官，此知非镇戎也。曾肇制集有皇城使、万州团练使张之谏【八】知镇戎军，刘攽制集有权泾原钤辖、皇城使、万州团练使张之谏为转两资西上合门使、太原府代州都钤辖，以闰十二月甲寅录世矩子天锡。考证则此不应云「知镇戎军」，今改太原府路钤辖。）
　　二月己卯，右司谏丰稷、右正言丁骘进对，宣谕曰：「久阴不解，天气未和，宫中宴会俱罢。」稷等奏：「二圣爱民如此，天下幸甚。」
　　诏袒免外两世亲，已计口给钱米，其闲外任孤遗别无依倚者，与官舍居止，或给赁钱，令礼部立法以闻。因御史中丞胡宗愈请也。（王岩叟云云。）
　　监察御史赵挺之言：「贡举用三经新义取人近二十年。今闻外议，以为苏轼主文，意在矫革，若见引用新义，决欲黜落。请礼部贡院将举人引用新经与注疏文理通行考校。」诏送贡院照会。（苏轼知举合书，新、旧录俱脱之。按轼初无此意，挺之因浮议以献言，用情诬实。按：言者用情诬实何但此，存之乃所以见是非也。）
　　枢密院言：「羌贼多谋，贵在先虑，不失备御。自去冬雪寒，今已仲春，尚多阴晦，窃虑夏人阴蓄奸谋，以前日泾原攻围无利，诸路牵制讨杀，穷寇轻忿，狂图深入，以觊侥幸。」诏陕西、河东逐路帅臣悉心讲画，多方以待之。
　　庚辰，以久雨，免期参五日。
　　枢密院言：「封桩阙额禁军请受，诸路皆隶提刑司，惟开封府界令提举出卖解盐官管勾。今府界已置提刑司，乞检会施行。」诏令提刑司管勾。
　　又诏京西路酒务所添酒税剩钱并归转运司。（新削。）
　　辛巳，诏市易欠户有季限催纳，可特与权住一季。
　　癸未，知枢密院事安焘言：「自去冬大雪异常，久阴未解，细民失职，上贻忧念，皆由辅政无状所致。愿就贬黜，以塞天戒。」太皇太后宣谕曰：「此乃德薄所召，非卿等过也。朝廷近日赈恤百姓，无所不至，宜广及天下，庶召和气。」（新录云：「宜益讲求所以赈恤元元者，以召和气。」）
　　诏：「自今朝议、中散、正议、光禄、银青光禄、金紫光禄大夫，并置左右。进士出身及带职，转至左朝议、中散，为二资；余人转至朝议、中散，分『左』、『右』字，为四资。以上各理七年磨勘。其正议至金紫，并分『左』、『右』字，为八资。应令官已及此者悉加之。」（旧录云：「非先帝官制也。」新录削去。四年十一月四日庚午，承务郎已上至朝请大夫，进士加「左」字，余人加「右」字。绍圣二年四月三日戊辰，除光禄、银青光禄、正议、朝议、中散大夫存「左」、「右」字，余悉罢。大观二年六月二十七日丙午，又改此制。近时有陈渊者，作杨时龟山语录，其一节云：「因论寒士乍得官，非不晓事，便是妄作。大抵科举取人不得，闲有得者，自是豪杰之士因科举以进耳。问：『李德裕尝言：公卿大夫家子弟可用，进士未必可用。此论不偏否？』曰：『德裕为此论，至今人以为偏，当时人以德裕用资荫进身，不由科举，故为此论。此最无谓。以德裕之才，应唐之科目极容易，自是不为耳。且资荫得官与进士得官，孰为优劣？以进士为胜，以资荫为慊者，此自后世流俗之论，至使人耻受其祖父之泽，而甘心工无益之习，以与孤寒之士角胜于场屋，侥幸一第以为荣，是何见识？夫应举亦自寒士无禄，不得已藉此进身耳。如得已，何用应举？范尧夫最有见识，然亦以资荫与进士分优劣，建言于有无出身人衔位上带「左」、「右」字，不可谓无所蔽也。其言曰：「欲使公卿家子弟读书耳。」此意甚善，但以应举得官者为读书，而加銟劝焉，则彼读书者，应举得官而止耳，岂真学道之人？至如韩持国自是经国之才，用为执政亦了得，不可以无出身，便废其执政之才。』曰：『尧夫所别异者，莫非此等人否？』曰：『执政不是合下便做，亦自下官以次迁之。如后来□坦求等，在绍圣中被驳了博士，以无出身故也。彼自布衣中，朝廷以其有学行，赐之爵命，为其宜为博士；乃复以无出身夺之，此何理也？资荫、进士中俱有人，惟其人用之。加一「右」字，亦自沮人为善。』」按：阶官分带「左」、「右」字，实录并不载是何人建议，杨时乃系之范纯仁，未审何据。又按：三年二月四日辛巳，令朝议大夫以上加「左」、「右」字，时范纯仁实同知枢密院，不预三省事。是年四月五日，始拜右相。四年十一月四日庚午，又令承务郎以上分带「左」、「右」字，而纯仁于六月四日已罢右相矣。附注此，岂纯仁尝有是请，既罢相，乃行其言乎？恐龟山语录未可信也。丁骘议合附注此。蒋之奇铭丁骘墓云：「官制行，以阶寓禄，朝散大夫视前行郎中，朝议大夫视少卿，中散大夫视光禄卿。旧制，进士出身常调，自职方郎中一迁为太常少卿，再迁为光禄卿；今自朝散大夫再迁为中散大夫，可也。无出身人自驾部郎中四迁方至正卿，而今一概再迁为中散，是紊旧制，迟速混淆无别。其后朝廷于朝议、中散加『左』、『右』字，无出身者皆自「右」为「左」，以别异之；又分朝议至金紫光禄为左、右，皆细转，以应旧制。承务郎以上，亦以有无出身分左、右。自是清浊稍判，其议多自骘发之。」）
　　诏：「开封府界自冬及春，久值阴雪，令提刑司体量愿借贷粮种之人，并量度户等给贷讫，具数以闻。」
　　又诏以常平钱谷给在京乞丐人，至季春止。（政目云：「诏府界三日一散贫院钱米，人一升、十文，七岁已下减半，候三月五日住，以雪寒故也。」）
　　诏颁金银杂彩付鄜延、环庆、泾原、熙河兰会路帅臣，募能钩索敌情者。
</div>
    <div class="pagination">
<a href="续资治通鉴长编_page515.html">上一页</a><span>...</span><a href="续资治通鉴长编_page511.html">511</a><a href="续资治通鉴长编_page512.html">512</a><a href="续资治通鉴长编_page513.html">513</a><a href="续资治通鉴长编_page514.html">514</a><a href="续资治通鉴长编_page515.html">515</a><span class="current-page">516</span><a href="续资治通鉴长编_page517.html">517</a><a href="续资治通鉴长编_page518.html">518</a><a href="续资治通鉴长编_page519.html">519</a><a href="续资治通鉴长编_page520.html">520</a><a href="续资治通鉴长编_page521.html">521</a><span>...</span><a href="续资治通鉴长编_page517.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
