<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 280 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 280 页/共 334 页</h1>
    <div class="content">初，辛云京之孙谠，〔辛云京见二百二十二卷肃宗宝应二年。谠，多曩翻。〕寓居广陵，喜任侠，〔喜，许记翻。如淳曰：相与信为任，同是非为侠，所谓权行州里，力折公侯者也。或曰：侠之为言挟也，以权力侠辅人也。〕年五十不仕；与杜慆有旧，闻庞勋作乱，诣泗州，劝慆挈家避之，慆曰：「安平享其禄位，危难弃其城池，〔难，乃旦翻。〕吾不为也！且人各有家，谁不爱之﹖我独求生，何以安众！誓与将士共死此城耳！」谠曰：「公能如是，仆与公同死！」乃还广陵，与其家诀，壬辰，复如泗州。〔复，扶又翻。〕时民避乱，扶老携幼，塞涂而来，〔塞，悉则翻。〕见谠，皆止之曰：「人皆南走，子独北行，取死何为！」谠不应。至泗州，贼已至城下，谠急棹小舟得入，慆即署团练判官。城中危惧，都押牙李雅有勇略，为慆设守备，帅众鼓噪，四出击贼，贼退屯徐城，众心稍安。
庞勋募人为兵，人利于剽掠，争赴之，〔帅，读曰率。剽，匹妙翻。〕至父遣其子，妻勉其夫，皆断鉏首而锐之，〔据陆德明春秋左氏传释文：断，音丁管翻，读如短。齐景公使王黑以灵姑鞐率，请断三尺而用之。楚令尹围王旌以田，芈尹无宇断之，是也。〕执以应募。〕
邻道闻勋据徐州，各遣兵据要害，而官军尚少．贼众日滋，官军数不利。〔少，诗沼翻。数，所角翻。〕贼遂破鱼台近十县。〔近，其靳翻。〕宋州东有磨山，民逃匿其上，勋遣其将张玄稔围之。会旱，山泉竭，数万口皆渴死。
或说勋曰：〔说，式芮翻；下同。〕「留后止欲求节钺，当恭顺尽礼以事天子，外戢士卒，内抚百姓，庶几可得。」勋虽不能用，然国忌犹行香，〔唐自中世以后，每国忌日，令天下州府悉于寺观设斋焚香。开成初，礼部侍郎崔蠡以其事无经，据奏罢之，寻而复旧。毕仲荀幕府燕闲录曰：「国忌行香，起于后魏。唐会要曰：天保七年，敕华、同等州僧、尼、道士，国忌日个就龙兴寺行道散斋。至贞元五年，处州奏，「当州不在行香之数，乞同衢、婺等州行香。」有旨「依」。注又见前。〕飨士卒必先西向拜谢。〔凡方镇大飨将士，必朝服，帅将佐西向望阙谢恩，言皆出于君赐也。〕癸卯，勋闻敕使入境，以为必赐旌节，众皆贺。明日，敕使至，但责崔彦曾及监军张道谨，贬其官。勋大失望，遂囚敕使，不听归。
诏以又金吾大将军康承训为义成节度使、徐州行营都招讨使，神武大将军王晏权为徐州北面行营招讨使，羽林将军载可师为徐州南面行营招讨使，〔考异曰：旧纪：「十年正月，以神武大将军王晏权为武宁节度使。晏权，智兴之从子有。以右神策大将军康承训充徐泗行营都招讨使，凡十八将，分董诸道之兵七万三千一十五人。正月一日，进军攻徐州。」又曰：「承训大军攻宿州贼将伾出战，屡败，乃受承训义成节度使。」实录：「九年十二月，以右金吾大将军康承训为义成军节度使、充徐泗行营兵马都招讨使。承训不赴镇，以节度使副使陈鲂句当留后，以王晏权为徐、泗、濠、宿等州观察使、充徐州北面行营招讨等使，羽林将军戴可师为徐州南面行营招讨等使。」彭门纪乱、新纪，承训等除招讨使皆在十一月。唐年补录：「十一月庚申，以太原节度使康承训为都统，讨徐州。」按庚申乃十二月一日，承训旧官亦非太原节度使。补录误也。今从彭门纪乱、新纪。〕大发诸道兵以隶三帅。〔帅，所类翻。〕承训奏乞沙陀三部落使朱邪赤心〔沙陀、萨葛、安庆分为三部。〕及吐谷浑、达靼、契苾酋长各帅其众以自随；〔靼，当葛翻。帅，读曰率。〕诏许之。
庞勋以李圆攻泗州九不克，遣其将吴迥代之。丙午，复进攻泗州，昼夜不息。时敕使郭厚本〔考异曰：旧纪、实录作「郗厚本」，今从彭门纪乱及旧传。〕将淮南兵千五百人救泗州，至洪泽，〔九域志：楚州淮阴县有洪泽镇。〕畏贼强，不敢进。辛谠请往求救，杜慆许之。丁未夜，乘小舟潜渡淮，至洪泽，说厚本，厚本不听，比明，复还。己酉，贼攻城益急，欲焚水门，城中几不能御；〔说，式彼翻。比，必利翻。几，居依翻。〕谠请复往求救。慆曰：「前往徒还，今往何益﹖」谠曰：「此行得兵则生不返，不得则死之。」慆与之泣别。谠复乘小舟负户突围出，见厚本，为陈利害，〔为，于翻；下皆为同。〕厚本将从之，淮南都将袁公弁曰：「贼势如此，自保恐不足，何暇救人！」谠拔剑瞋目谓公弁曰：〔瞋，昌真翻。〕「贼百道攻城，陷在朝夕；公受诏救援而逗留不进，岂惟上负国恩！若泗州不守，则淮南遂为寇场，公讵能独存邪！我当杀公而后止〔【章：十二行本「止」作「死」；乙十一行本同；退斋校同，云无注本作「止」。】〕耳！」起，欲击之，厚本起，抱止之，公弁仅免。谠乃回勿望泗州，恸哭中日，士卒皆为之流涕。〔为，于伪翻。〕厚本乃许分五百人与之，仍问将士，将士皆同愿行。谠举身〔【章：十二行本「身」下有「自掷」二字；乙十一行本同；孔本同；张校同。】〕叩头以谢将士，遂帅之抵淮南岸，〔帅，读曰率。〕望贼方攻城，有军吏言曰：「贼势已似入城，还去则便。」〔惮贼不敢〔进兵，言还军而去，则于事为便也。〕谠逐之，揽得其髻，〔揽，撮持也。〕举剑击之，士卒共救之，曰：「千五百人判官，不可杀也。」谠曰：「临东妄言惑众，〔陈，读曰阵。〕必不可舍！」众请不能得，那共夺之。谠素多力，众不能夺。谠曰：「将士但登舟，我则舍此人。」众竞登舟，乃舍之。士卒有回顾者，则斫之。驱至淮北，勒兵击贼。慆于城上布兵与之相应，贼遂败走，鼓噪逐之，至晡而还。〔还，从宜翻，又如字。〕
庞勋遣其将刘〔【张：「刘」作「许」。】〕佶将精兵数千助吴迥攻泗州，刘行及自濠州遣其将王弘立引兵会之。戊午，镇海节度使杜审权〔镇海军治润州。〕遣都头翟行约将四千人救泗州，〔翟，直格翻。〕己未，行约引兵至泗州，贼逆击淮南，围之，城中兵少，不能救，行约及士卒尽死。先是，令狐绹遣李湘将兵数千救泗州，〔先，悉荐翻。〕与郭厚本、袁公弁何兵屯都粱城，〔都梁城，在泗州盱眙县北都梁山。项安世曰：都梁县有小山，山上水极清浅，其山中悉产兰草，绿叶紫茎，俗谓兰为都梁，因以名县。〕与泗州隔淮相望。贼纪破翟行约，乘胜围之。十二月，甲子，李湘等引兵出战，大败，贼遂陷都梁城，执湘及郭厚本送徐州；〔考异曰：旧纪：「十月，贼攻泗洲势急，令狐绹虑失泗口，乃令大将李湘赴援，举军皆没。湘与都监郭厚本俱为贼所执，送徐州。」令狐绹传曰：「贼闻湘来援，遣人致书于绹，辞情逊顺，言『朝廷累有诏赦宥，但抗拒者三两人耳，旦夕图去之，即束身请命，愿相公保任之。』绹即奏闻，请赐勋节钺，仍诫李湘但戌淮口，贼已招降，不得立异。繇是湘军解甲安寝，去警彻备，日与贼军相对，欢笑交言。一日，贼军乘间步骑径入湘垒，淮卒五千人皆被生絷，送徐州，为贼烝而食之。湘与监军郭厚本为庞勋断手足，以徇于康承训军。时浙西杜审权发军千人，与李湘约会兵，大将翟行约勇敢知名，浙军未至而湘军败。贼乃分兵，立淮南旗帜，为交鬬之状，行约军望见，急趣之，千人并为贼所缚，送徐州。绹纪丧师，朝廷以马举代绹为淮节度使。」辛谠传曰：「湘率五千来援，贼诈降，败于淮口，湘与郭厚本皆为贼所执。」彭门纪乱曰：「勋以泗州坚守，遣刘佶共谋攻取。时淮南、宣、润三道发兵戌都梁山旧城，与泗州隔淮而已，贼众乃夜潜师渡淮，及明而逼城，濠州贼帅刘行及亦遣王弘立侵掠淮南，于是合众急攻，官军遂弃城出战。十一月三十日，贼乃大败官军，杀害二千人，生降七八百人，并虏其将李湘等，咸送于徐州，贼遂据有淮口，断绝驿路。」又曰：「贼既破戴可师，令狐绹惧，乃遣使诱谕，约为奏请节旄。」续皇王宝运录曰：「十一月二十九日，浙西节度使杜审权差都头翟行约将兵二千来救。三十日，行约领兵方欲入泗州，又被贼奔来，行约占山，寻被围合，城中兵士无可出救。贼又开围，行约不知是计，便走欲去，而筑着山下伏兵，须臾被杀，匹马不余，贼遂围淮口镇。有淮南都押衙李湘、镇将袁公弁领马步三千人被围，从十一月三十日至十二月五日，李湘束甲出军，被袭逐杀尽，却入镇者，使竖降旗，镇内兵士老小一万余人，被劫驱送濠州。郭厚本此时遇害。」今从续保运录。〕据淮口，〔泗水入进之口。〕漕驿路绝。〔谓东南漕驿入上都之路绝也。〕
康承训军于新兴，〔九域志：宋州宁陵县有新兴镇。〕贼将姚周屯柳子，〔九域志：宿州临汉县有柳子镇，在今宿州北九十里。范成大北使录曰：自临涣县北行四十五里，至柳子镇。张舜民郴行录曰：柳子镇在水城县南。九域志：永城属毫州，在州东北一百一十五里。〕出兵拒之。时诸道兵集者纔万人，承训以众寡不敌，退屯宋州。庞勋以为官军不足畏，乃分遣其将丁从实等各将数千人南寇舒、庐，北侵沂、海，破沭阳、下蔡、乌江、汉东城县之乌江亭也，隋置乌江县，唐属和州。九域志：在州东北三十五里。巢，汉居巢县，隋为襄安县，五德七年，改襄安为巢县，属庐州。沭，食聿翻。〕攻陷徐州，杀刺史高锡望。又寇和州，〔滁州南至和州百五十里。〕刺史崔雍遣人以牛酒犒之，引贼登楼共饮，命军士皆释甲，指所爱二人为子弟，乞全之，其余惟贼所处。〔处，昌吕翻。〕贼遂大掠城中，杀士卒八百余人。〔考异曰：彭门纪乱：「光、蔡山中草贼数百，攻破滁州，杀刺史高锡望，归附庞勋。」旧纪：「十一月，吴迥既执李湘，乃令小将张行简、吴约攻滁州，执刺史高锡望，手刃之，屠其城而去。行简又进攻和州，刺史崔雍登城楼，谓吴约云云，遂剽城中居民，杀判官张涿，以涿浚城濠故也。勋又令刘贽攻濠州，陷之，囚刺史卢望回于回车馆，望回郁愤而死。」实录：「闰月，贼陷和州、濠州。」明年二月又云：「勋遣张行简攻滁州，入城，害刺史高锡望。」新纪：「十二月，贼陷滁、和。」今陷濠州从彭门纪乱，陷滁、和置执李湘下。〕
泗州援兵纪绝，粮且尽，人食薄粥。闰月，己亥，辛谠言于杜慆，请出求救于淮、浙，夜，帅敢死士十人，执长柯斧，〔柯，斧柄也。帅，读曰率。〕乘小舟，潜往斫贼水寨而出。明旦，贼乃觉之，以五舟遮其前，以五千人夹岸追之。贼舟重行迟，谠舟轻行疾，力鬬三十余里，乃得免。癸卯，至扬州，见令狐绹；甲辰，至润州，见杜审权。〔扬州南至润州五十余里。〕时泗州久无声问，或传已陷，谠纪至，审权乃遣押牙赵翼将甲士二千人，与淮南共输米五千斛、盐五百斛以救泗州。
戴可师将兵三万渡淮，转战而前，贼尽弃淮南之守。可师欲先夺淮口，后救泗州，壬申，围都梁城；城中贼少，〔少，诗沼翻。〕拜于城上曰：「方与都头议出降。」可师为之退五里。〔为，于伪翻。〕贼夜遁，明旦，惟空城。可师恃胜不设备，是日大雾，贼〔【章：十二行本「贼」上有「濠州」二字；退斋校同。】〕将王弘立引兵数万疾径奄至，〔疾径，犹言快捷方式也。不由正路，直径而行，取其便疾。〕纵击官军，官军不及成列，遂大败，将士触兵及溺淮死，得免者纔数百人，亡器械、资粮、车马以万计，贼传可师及监军、将校首于彭城。〔考异曰：续宝运录曰：「正月十八日，戴可师陷失，贼遂凶狂。」彭门纪乱曰：「可师引兵三万欲先夺淮口，遂救泗州。十二月十三日，迟明，围贼于都梁山下，贼已就降，而可师自恃兵强，不为备，贼将王弘立者，将兵数万人，快捷方式赴救，奔突而前，官军溃乱，遂为所败，可师并监使、将将校已下咸没于阵。于是庞勋自谓前无强敌矣。」旧纪：「十二月，可师与贼转战，贼党屡败，尽弃淮南之守。十年正月，以可师充曹州行营招讨使。时贼将刘行及、吴迥攻围泗州，可师乘胜救之，屯于石梁驿。贼退去，可师追击，生擒行及。贼保都梁城，登城拜曰：『见与都头谋归降。』可师既知其窘，乃退军五里。其城西面有水，三面大军，贼乃夜中涉水而遁。明早，开城门，惟病妪数人而已。王师入垒未整，翌日，诘旦，重雾，贼军大至，可师方大醉，单马奔出，为虹县人郭真所杀，一军尽没。贼将吴迥进军复围泗州。」又曰：「庞勋奏：『当道先发戍岭南兵士三千人春冬衣，今欲差人送赴邕管。』鄂岳观察使刘允章上书言：『庞勋聚徒十万，今若遣人达岭表，如戍卒与勋何势，则祸难非细。』寻诏庞勋止绝，兼令江、淮诸道纪纲捕之。」实录，可师败系于闰月下，而亦云十二月十三日。新纪，十二月壬申，亦用纪乱之日也。按纪乱上有腊月，又云，十二月十三日，其下无闰月，疑谓闰月十三日也。然据续宝运录，闰月十一日，辛谠离泗州，十四日，至扬州乞兵粮。若于时可师在都梁，则谠必不舍可师而诣扬、润也。若谠出在可师败后，则令狐绹方自救不暇，何暇救泗州！若可师败在正月，则新纪十二月巳除马举南面招讨使。要之，必在辛谠适扬、润之后，故置于此。〕
庞勋自谓无敌于天下，作露布，散示诸寨及乡村，于是淮南士民震恐，往往避地江左。令狐绹畏其侵轶，〔轶，徒结翻。〕遣使诣勋说谕，〔说，式芮翻。〕许为奏请节钺，〔为，于伪翻。〕勋乃息兵俟命。由是淮南稍得收散卒，修手备。
时汴路既绝，江、淮往来皆出寿州，〔自寿州泝淮即入颍、汴路。〕贼既破戴可师，乘胜围寿州，掠诸道贡献及商人货，其路复绝。〔复，扶又翻；下同。〕勋益自骄，日事游宴，周重谏曰：「自古骄满奢逸，得而复失，成而复败，多矣，况未得未成而为之者乎！」
诸道兵大集于宋州，徐州始惧，应募者益少，而诸寨求益兵者相继。勋乃使其党散入乡村，驱人为兵。又见兵已及数万人，〔见，贤遍翻。〕资粮匮竭，乃敛富室及商旅财，什取其七八，坐匿财夷宗者数百家。又与勋同举兵于桂州者尤骄暴，夺人资财，掠人妇女，勋不能制，由是境内之民皆厌苦之，不聊生矣！
王宴权兵数退饂，〔数，所角翻。〕朝廷命泰宁节度使曹翔代晏权为徐州北面招讨使。〔兖海，号泰宁军。考异正文曰：曹翔、马举为徐州南、北招讨使。注曰：彭门纪乱作「马士举」，今从新纪。纪乱曰：「王晏权数为贼所攻，虽不败伤，亦时退缩。朝廷复除陇州牧曹翔岭兖海节度使，充北面都统招讨等使。又魏博原帅何公遣行军薛尤将兵三万人掎角破贼，曹翔军于滕、萧，其众都六七万人。」又言贼寇海州、寿州，皆败。又言辛谠救泗州，虽系正月之下，盖追叙以前之事。实录：「二月，以马举为淮南节度使，充南面招讨使。初，康承训率诸将正月一日进攻徐州，不克，贼围寿州。王晏权数为贼所攻，退缩不敢出战，乃以曹翔为兖海等州节度使，充北面招讨使。魏博遣薛尤将兵三千，掎角讨贼，贼众攻海州，戍兵击之，大败。康承训率众屯于柳子之西。」皆承此而误也。新纪，翔、举除南、北招讨，在十二月而无闰。今因翔与魏博同讨徐州而见之，置于岁末。据考异，及明年马举解泗州围事，则通鉴正文，「曹翔为徐州北面招讨使」之下，当有以「马举为淮南节度使、充南面招讨使」十四字。传写逸之也。〕前天雄节度使何全皞〔按何全皞为魏博节度使。魏博本号天雄军，未尝徙它镇，疑史衍「前」字。或曰：是时秦州号天雄军，罢魏博军号，故加「前」字。〕遣其将薛尤将兵万三千人讨庞勋，〔考异曰：彭门纪乱曰：「尤将三万人，并曹翔军，都六七万人。」实录：「魏博奏请出兵三千人助讨徐、泗。」旧纪：「魏博何弘敬奏：当道点检兵马一万三千赴行营。」姓名虽误，今取其人数。〕翔军于滕、沛，尤军于丰、萧。〔四县皆属徐州。滕，春秋滕子之国，隋置滕县。宋白曰：以县西南四十里有滕城也。丰，汉古县。九域志：滕在州北一百九十五里。沛在西北一百四十里。丰在西北一百四时里。萧在西五十里。萧县亦以古萧国为名。〕
9是岁，江、淮旱，蝗。
十年（己丑，八六九）
1春，正月，康承训将诸道军七万余人屯柳子之西，自新兴至鹿塘三十里，壁垒相属。〔属，之欲翻。〕徐兵分戍四境，城中不及数千人，庞勋始惧。民多穴地匿其中，勋遣人搜掘为兵，日不过三二十人。
勋将孟敬文守风县，狡悍而多兵，谋贰于勋，自为符谶。勋闻之，会魏博攻丰，勋遣腹心将将三千助敬文守丰；敬文与之约共击魏博军，且誉其勇，〔「三千」之下，当有「人」字。将将，并即亮翻。誉，音余。〕使为前锋。新军既与魏博战，〔新军，谓庞勋新附之军。〕敬文引兵退走，新军尽没。勋乃遣使绐之曰：〔绐，徒亥翻。〕「王弘立已克淮南，留后欲自往镇之；悉召诸将，欲选一人可守徐州者。」敬文喜，即驰诣彭城。未至城数里，勋伏兵擒之，辛酉，杀之。
2丁卯，同昌公主适右拾遗韦保衡，以保衡为起居郎、驸马都尉。〔同昌，隋郡名，唐为迭州常芬县。〕公主，郭淑妃之女，上特爱之，倾宫中珍玩以为资送，赐第于广化里窗户皆饰以杂宝，井栏、药臼、槽匮亦以金银为之编金缕以为箕筐，赐钱五百万缗，他物称是。〔称，尺证翻。〕
3徐贼寇海州。〔徐贼者，庞勋所遣兵也。九域志：徐州东至海州四百八十里。〕时诸道兵戍海州者已数千人，断贼所过桥柱而弗殊，〔殊，绝也。断桥柱而不使绝，待贼过践踏而自陷。断，因短；下锁断、斧断同。〕仍伏兵要害以待之。贼过，桥崩，苍黄散乱，伏兵发，尽殪之。〔殪，壹计翻。〕其攻寿州者复为南道军所破，斩获数千人。〔南道军，淮、浙之兵也。复，扶又翻。〕
辛谠以浙西之军至楚州，敕使张存诚以舟助之。徐贼水陆布兵，锁断淮流，浙西军惮其强，不敢进，谠曰：「我请为前锋，胜则继之，败则汝走。」犹不可；谠乃募选军中敢死士数十人，牒补职名，先以米舟三艘、盐舟一艘乘风逆流直进，贼夹攻之，矢着舟板如急雨，〔夹攻者，两岸贼兵也。艘，苏遭翻。着，直略翻。〕及锁，谠帅众死战，斧断其锁，乃得过。城上人喧呼动地，〔帅，读曰率。呼，火故翻。〕杜慆及将佐皆泣迎之。乙酉，城上望见舟师张帆自东来，识其旗浙西军也；去城十余里，贼列火船拒之，帆止不进。慆令谠帅死士出迎之，乘战舰冲贼陈而过，〔陈，读曰阵。〕见张存诚帅米九艘，曰：「将士在道前却，存诚屡欲自杀，〔惮，敌而不敢进，故为之一前一却。〕仅得至此，今又不进。」谠扬言：「贼不多，甚易与耳。」〔所以作众气而使之进。易，以鼓翻。〕帅众扬旗鼓噪而前，〔帅，读曰率；下同。〕贼见其势猛锐，避之，遂得入城。
4二月，端州司马杨收长流驩州，寻赐死，其僚属党友坐长流岭表者十余人。
初，尚书右丞裴坦子娶收女，资送甚盛，器用饰以犀玉；坦见之，怒曰：「破我家矣！」立命坏之。〔坏，音怪。〕已而收以竟以贿败。
5康承训使朱邪赤心将沙陀三千骑为前锋，陷陈却敌，〔陈，读曰阵。〕十镇之兵伏其骁勇。〔十镇，谓义成、魏博、鄜延、义武、凤翔、横海、泰宁、宣武、忠武、天平也。〕承训尝引麾下千人渡涣水，〔宿州临涣县，以临涣水得名。南北对境图：涣水出毫州，南流入淮，正直五河口。〕贼伏兵围之，赤心帅五百骑奋気冲围，拔出承训，贼势披靡，〔気，步瓜翻。披，普彼翻。〕因合击，败之。〔败，补迈翻。〕承训数与贼战，〔数，所角翻。〕贼军屡败。
王弘立自矜淮口之捷，〔谓破戴可师也。〕请独将所部三万人破承训，庞勋许之。己亥，弘立引兵渡濉水，夜，袭鹿塘寨，黎明，围之。弘立与诸将临望，自谓功在漏刻。沙陀左右突围，出入如飞，贼纷扰移避，沙陀纵骑蹂之，〔蹂，人九翻。〕寨中诸军争出奋击，贼大败。官军蹙之于濉水，溺死者不可胜纪，〔胜，因升。〕自鹿塘至襄城，〔此襄城非汝州之襄城，盖徐、宿间别自有襄城也。〕伏尸五十里，斩首二万余级。弘立单骑走免，所驱掠平民皆散走山谷，不复还营，〔复，扶又翻。〕委弃资粮、器械山积。时有敕，诸军破贼，得农民，皆释之，自是贼每与官军遇，其驱掠之民先自溃。庞勋、许佶以弘立骄惰致败，欲斩之，周重为之说勋曰：〔为，于伪翻；下为敌同。说，式芮翻。〕「弘立再胜未赏，〔再胜，谓取濠州，破戴可师。〕一败而诛之，弃功录过，为敌报雠，诸将咸惧矣；不若赦之，责其后效。」勋乃释之。弘立收散卒纔数百人，请取泗州以补过，勋益其兵而遣之。
6三月，辛未，以起居郎韦保衡为左谏议大夫，充翰林学士。
7徙郢王侃为威王。〔侃，皇子也。〕
8康承训既破王弘立，进逼柳子，与姚周一月之间数十战。丁亥，周引兵渡水，〔谓渡涣水也。〕官军急击之，周退走，官军逐之，遂围柳子。会大风，四面纵火，贼弃寨走，沙陀以精骑邀之，屠杀殆尽，自柳子至芳城，〔芳城，新书作「芳亭」。〕死者相枕，〔枕，职任翻。〕斩其将刘丰。周将麾下数十人奔宿州，宿州守将梁丕素与之有隙，开城听入，执而展之。
庞勋闻之大惧，与许佶议自将出战。〔将，即亮翻。〕周重泣言于勋曰：「柳子地要兵精，姚周勇敢有谋，今一旦覆没，危如累卵，不若遂建大号，悉兵四出，决力死战。」又劝杀崔彦曾以绝人望。术士曹君长亦言：「徐州山川不容两帅，〔帅，所类翻。〕今观察使尚在，故留后未兴。」贼党皆以为然。夏，四月，壬辰，勋杀彦曾及监军张道谨、宣慰使仇大夫，僚佐焦璐、温庭皓，并其亲属、宾客、仆妾皆死；断淮南监军郭厚本、都押衙李湘手足，〔断，丁管翻。〕以示康承训军。勋乃集众扬言曰：「勋始望国恩，〔大言以播告曰扬言。望国恩，谓望旌节也。〕庶全臣节；今日之事，前志已乖。自此，勋与诸君真反者也，当扫境内之兵，戮力同心，转败为功耳。」众皆称善。于是命城中男子悉集球场，仍分遣诸将比屋大索，〔比，毗必翻。〕敢匿一男子者族其家。选丁壮，得三万人，更造旗帜，〔更，工衡翻。帜，昌至翻。〕给以精兵。许佶等共推勋为天册将军、大会明王。勋辞王爵。
先是，辛谠复自泗州引骁勇四百人迎粮于扬、润，〔先，悉荐翻。复，扶又翻。〕贼夹?之?之，转战百里，乃得出。至广陵，止于公馆，不敢归家，舟载盐米二万石，钱万三千缗，乙未，还至斗山。〔斗山，在今盱眙县，亦曰徒山，临淮流；斗山之东，则古盱眙。〕贼将王弘芝帅众万余，拒之于盱眙，密布战舰百五十艘以塞淮流，〔帅，读曰率。塞，悉则翻。〕又纵火船逆之。谠命以长叉托过，自卯战及未，众寡不敌，官军不利。贼缚木于战舰，〔舰，户黯翻。〕旁出四五尺为战棚，〔棚，蒲庚翻。〕谠命勇士乘小舟入其下，矢刃不所不能及，以枪揭火牛焚之，〔揭，其谒翻。火牛，缚草为之，爇以烧敌。今沿边州郡防城库积草，谓之火牛草。〕战舰既然，〔然，谓火燃也。〕贼皆溃走，官军乃得过入城。〔考异曰：续宝运录曰：「二月七日，辛谠拣点骁勇，领空船十二只般粮，二十日，却到楚州，四月六日，离楚，八日，至斗山下，是日二更后，入泗州。」按正月二十七日，谠迎米船九只入泗州，二月六日，未应食尽复出。又二十日却到楚州，不应住四十五日后离彼。又上有二月十日授谠御史，不应下云二月七日谠出般粮。疑是「三月」字也〕
庞勋以父举直为大司马，与许佶等留守徐州。或曰：「将军方耀兵威，不可以父子之亲，失上下之节。」乃令举直趋拜于庭，勋据桉而受之。时魏博屡围丰县，庞勋欲先击之，丙申，引兵发徐州。
9戊戌，以前淮南节度使、同平章事令狐绹为太保、分司。〔以绹在淮南丧师，命马举代之。〕
10庞勋夜至丰县，潜入城，魏博军皆不之知。魏博分为五寨，其近城者屯数千人，〔近，其靳翻。〕勋纵兵围之，诸寨救之，勋伏兵要路，杀官军二千人，余皆返走。贼攻寨不克，至夜，解围去。官军畏其众，且闻勋自来，诸寨皆宵溃。曹翔方围滕县，闻魏博败，引兵退保兖州。〔曹翔，泰宁帅，本治兖州，故退保之。〕贼悉毁其城栅，运其资粮，传檄徐州，盛自夸大，谓官军为国贼云。
马举将精兵三万救泗州，乙巳，分军三道度淮，至中流，大噪，声闻数里。〔闻，音问。〕贼大惊，不测众寡，敛兵屯城西寨。举就围之，纵火焚栅，贼众大败，斩首数千级；王弘立死，吴迥退保徐城，泗州之围始解。泗州被围凡七月，〔泗辈州自去年九月末受围。〕守城者不得寐，面目皆生疮。
庞勋留丰县数日，欲引兵西击康承训，或曰：「天时向暑，蚕麦方急，不若且休兵聚食，然后图之。」或曰：「将军出师数日，摧七万之众，〔谓破魏博之兵也。〕西军震恐，〔西军，谓康承训之军也，时屯柳子，其地在丰县之西。〕乘此声势，彼破走必矣，时不可失。」庞举直以书劝勋乘胜进军，勋意遂决。丁未，发丰县，庚戌，至萧，约襄城、留武、小睢诸寨兵合五六万人，以二十九日迟明攻柳子。〔迟，直利翻，待也。〕淮南败卒在贼中者，〔李湘、袁公牟之兵也。〕逃诣康承训，告以其期，承训得先为之备，秣马整众，设伏以待之。丙辰，襄城等兵先至柳子，遇伏，败走。庞勋既自失期，遽引兵自三十里外赴之，比至，〔比，必利翻。〕诸寨已败，勋所将皆市井白徒，官军势盛，皆不战而溃。承训命诸将急追之，以骑兵邀其前，步卒蹙其后，贼狼狈不知所之，自相蹈藉，僵尸数十里，〔藉，慈夜翻。僵，居良翻。〕死者数万人。勋解甲服布襦而遁，〔襦，汝朱翻，短衣也。〕收散卒，纔及三千人，归彭城，〔考异曰：实录，勋败于柳子在五月。盖约奏到书之，其它皆如此，虽有日月，不可用。今从彭门纪乱。〕使其将张实分诸寨兵屯第城驿。〔第城驿在宿州西。〕
勋初起下邳，土豪郑镒〔镒，音逸。〕聚众三千，自备资粮器械以应之，勋以为将，谓之义军。五月，沂州遣军围下邳，〔下邳县，属徐州。九域志：在州东一百八十里。〕勋命镒救之，镒帅所部来降。〔帅，读曰率。〕
11六月，陕民作乱，逐观察使崔荛。〔陕，失冉翻。荛，如招翻。〕荛以器韵自矜，不亲政事，民诉旱，荛指庭树曰：「此尚有叶，何旱之有！」杖之。民怒，故逐之。荛逃于民舍，渴求饮，民以溺饮之。〔溺，奴吊翻。饮之，于鸩翻。〕坐贬昭州司马。
12以中书侍郎、同平章事徐商同平章事，充荆南节度使。癸卯，以翰林学士承旨、户部侍郎刘瞻同平章事。〔考异曰：玉泉子闻见录曰：「徐公商判鹾，以瞻为从事。商拜相，命官曾不及瞻。瞻出于羁旅，以杨玄翼枢密权重，可倚以图事，而密啖阍者谒焉。瞻有仪表，加之词辩俊利，玄翼一见悦之。每玄翼归第，瞻辄候之，由是日加亲熟，遂许以内廷之拜。既有日矣，瞻即复谒徐公曰：『相公过听，以某辱在门馆，幸遇相公登庸，四海之人孰不受相公之惠！某故相公从事，穷饥日加，且环岁矣；相公曾不以下位处之，某虽不佞，亦相公之恩不终也。今已别有许矣，请从此辞。』即下拜焉。商初闻瞻言，徒唯唯而已。迨闻别有计，不觉愕然，方欲逊谢，瞻已疾趋出矣。明日，内牓子出，以瞻为翰林学士。」旧瞻传：「刘瑑作相，以宗人遇之，荐为翰林学士。」按瞻素有清节，必不至如玉泉子所云，恐出于爱憎之说。闻见录又云：「玄翼为凤翔监军，瞻即出为太原亚尹，郑从谠为节度使，殊不礼焉。洎复入翰林而作相也，常谓人曰：『吾在北门，为郑尚书冷将息，不复病热矣。』从谠南海之命，瞻所致也。」按旧传，瞻自户部侍郎承旨出为太原尹、河东节度使，瞻为学士，若非以罪谪，恐不为少尹。又旧纪，咸通十二年十二月，郑从谠自宣武节度使为广州，在瞻驩州后，故知玉泉子所记皆虚。今不取。〕瞻，桂州人也。
13马举自泗州引兵攻濠州，拔招义、钟离、定远。〔招义，汉睢陵县地，宋置济阴郡，隋废郡为化明县，武德七年，改为招义。钟离，汉古县；定远，汉曲阳县地，梁改为定远；唐皆属濠州。九域志：招义在州东一百二十四里。定远在州南八十里。〕刘行及设寨于城外以拒守，举先遣轻骑挑战，〔挑，徒了翻。〕贼见其众少，争出寨西击之，举引大军数万自他道击其东南，遂焚其寨。贼入固守，举堑其三面而围之，北面临淮，贼犹得与徐州通。庞勋遣吴迥助行及守濠州，屯兵北津以相应，〔北津，淮水之北岸也。凡临水济渡之处谓之津。〕举遣别将渡淮击之，斩获数千，平其寨。
14曹翔之退屯兖州也，留沧州卒四千人戍鲁桥，〔沧州卒，横海之兵也。九域志：济州任城县有鲁桥镇。〕卒擅还，翔曰：「以庞勋作乱，故讨之。今沧卒不从约束，是自乱也！」勒兵迎之，围于兖州城外，择违命者二千人，悉诛之。朝廷闻魏博军败，以将军宋威为徐州西北面招讨使，将兵三万屯于丰、萧之间，翔复引兵会之。〔复，扶又翻。〕
秋，七月，康承训克临涣，杀获万人，遂拔襄城、留武、小睢等寨。曹翔拔滕县，进击丰、沛。贼诸寨戍兵多相帅逃匿，保据山林，〔帅，读曰率。〕贼抄掠者过之，〔抄，楚交翻。〕辄为所杀，而五八村尤甚。有陈全裕者为之帅，〔帅，所类翻。〕凡判勋者皆归之，众至数千人，战守之具皆备，环地数千〔【章：十二行本「千」作「十」；乙十一行本同；退斋校同；张校同，云无注本作「千」。】〕里，〔环，音宦。〕贼莫敢近。〔近，其靳翻。〕康承训遣人招之，遂举众来降，贼党益离。蕲县土豪李衮杀贼守将，举城降于承训。〔蕲，汉古县，唐属宿州。九域志：在州南三十六里。〕沛县手将李直诣彭城计事，裨将朱玫举城降于曹翔。〔玫，莫柸翻。〕直自彭城还，玫逆击，走之，翔发兵戍沛。玫，邠州人也。勋遣其将孙章、许佶各将数千人攻陈全裕、朱玫，皆不克而还。〔还，从宣翻。〕康承训乘胜长驱，拔第城，进抵宿州之西，筑城而手之。庞勋忧懑不知所为，但祷神饭僧而已。〔懑，莫困翻，心烦也。饭，扶晚翻。〕
15初，庞勋怒梁丕专杀姚周，黜之，使徐州旧将张玄稔代之治州事，〔治，直之翻。〕以其党张儒、张实等将城中兵数万拒官军。儒等列寨数重于城外，环水自固；〔重，直龙翻。环，音宦。〕康承训围之。张实夜遣人潜出，以书白勋曰：「今国兵尽在城下，〔国兵，谓官军也。〕西方必虚，将军宜引兵出其不意，掠宋、毫之郊，彼必解围而西，将军设伏要害，迎击其前，实等出城中兵蹙其后，破之必矣！」时曹翔使朱玫击丰，破之，乘胜攻徐城、下邳，皆拔之，斩获万计。勋方忧惧欲走，得实书，即从其策，使庞举直、许佶守徐州，引兵而西。
八月，壬子，康承训焚外寨，张儒等入保罗城，〔外寨，宿州城外之寨。罗城，宿州罗城也。〕官军攻之，死者数千人不能克，〔考异曰：旧纪、实录皆云，八月，康承训攻柳子寨，垂克，而贼将王弘立救至，王师大败，承训退保宋州。庞勋乘胜自帅徐州劲卒并攻泗州，留其都将许佶守徐州。诏马举援泗州。按弘立救柳子，为承训所败。兼于时弘立死于泗州，勋亦未尝亲攻泗州。旧纪、实录误也、〕承训患之，遣辩士于城下招谕之。张玄稔尝戍边有功，虽胁从于贼，心尝忧愤，〔心「尝」，当作「常」。〕时将所部兵子城，夜，召所亲数十人谋归国，因稍令布谕，协同者众，乃遣腹心张皋夜出，以状白承训，约期杀贼将，举城降，至日，请立青旌为应，使众心无疑。〔木行色青，木主生，使立青旌以示不杀。〕承训大喜，从之。九月，丁巳，张儒等饮酒于柳溪亭，玄稔使部将董厚〔【严，「厚」改「原」。】〕等勒兵于亭西，玄稔先跃马而前，大呼曰：「庞勋已枭首于仆射寨中，〔呼，火故翻。仆射，谓承训也。〕此辈何得尚存！」士卒竞进，遂斩张儒等数十人。城中大扰，玄稔谕以归国之计及暮而定。戊午，开门出降。玄稔见承训，肉袒膝行，涕泣谢罪。承训慰劳，〔劳，力道翻；下赏劳同。〕即宣敕，拜御史中丞，赐遗甚厚。〔遗，唯季翻。〕
玄稔复进言：〔复，扶又翻。〕「今举城归国，四远未知，请诈为城陷，引众趋苻离及徐州，〔趋，七喻翻；下同。〕贼党不疑，可尽擒也！」承训许之。宿州旧兵三万，承训益以数百骑，皆赏劳而遣之。玄稔复入城，暮发平安火如常日。己未向晨，玄稔积薪数千束，纵火焚之，如城陷军溃之状，直趋苻离，苻离纳之，既入，斩其守将，号令城中，皆听命，收其兵，富复得万人，〔复，扶又翻。〕北趋徐州。庞举直、许佶闻之，婴城拒守。
辛酉，玄稔至彭城，引兵围之，按兵未攻，先谕城上人曰：「朝廷唯诛逆党，不伤良人；汝曹柰何为贼城守﹖〔为，于伪翻。〕若尚狐疑，须臾之间，同为鱼肉矣！」于是守城者稍稍弃甲投兵而下。崔彦曾故吏路审中开门纳官军，庞举直、许佶帅其党保子城，〔帅，读曰率。〕日昃，贼党自北门出，玄稔遣兵追之，斩举直、佶首，余党多赴水死，悉捕戍桂州者亲族，斩之，死者数千人，徐州遂平。
庞勋将兵二万自石山西出，所过焚掠无遗。耕申，承训始知，引步骑八万西击之，使朱邪赤心将数千骑为前锋。〔考异曰：彭门纪乱云「沙陀都头朱邪赤衷」，按献祖纪年录当作「赤心」，纪乱误也。〕勋袭宋州，陷其南城，刺史郑处冲其北城，〔处，昌吕翻。〕贼知有备，舍去，渡汴，南掠毫州，〔九域志：宋州南至毫州一百二十里。〕沙陀追及之。勋引兵循涣水而东，将归彭城，为杀陀所逼，不暇饮食，至蕲，〔蕲，秦、汉古县，宋置谯郡，齐为北谯郡；时为县，属宿州。九域志：在州南三十六里。〕将济水，李衮发桥，勒兵拒之。贼惶惑不知所之，至县西，官军大集，纵击，杀贼近万人，〔近，其靳翻。〕余皆溺死，降者纔及千人，勋亦死而人莫之识，数日，乃获其尸。〔考异曰：彭门纪乱曰：「初，庞勋之求节也，必希岁内得之，于是闾里小儿竞歌之曰：『得节不得节，不过十二月。』即庞勋九年十月十七日作乱，十年九月十九日就戮，通其闰月计之，正一岁而灭。」按六日，承训知勋掠毫、宋，即追之，至蕲县，得之。恐未至十九日，疑是九日也。新纪，九月癸酉，庞勋伏诛用彭门纪乱也。〕贼宿迁等诸寨皆杀其守将而降。〔宿迁，晋宿豫县也，唐避代宗讳，改曰宿迁，属徐州，在下邳东南一百八十里。〕宋威亦取萧县，吴迥独守濠州不下。
冬，十月，以张玄稔为右骁卫大将军、御史大夫。
马举攻濠州，自夏及冬不克，城中粮尽，杀人而食之，官军深堑重围以守之。〔重，直龙翻。〕辛丑夜，吴迥突围走，举勒兵追之，杀获殆尽，迥死于招义。
以康承训为河东节度使、同平章事，以杜慆为义成节度使。上嘉朱邪赤心之功，置大同军于云州，以赤心为节度使，〔会昌中，巳置大同军团练使于云州，寻为防御，今升为节镇。〕召见，留为左金吾上将军，赐姓名李国昌，〔其后李国昌父子卒以云州起兵，盖寻遣之还镇也。薛史曰：赤心赐姓名，系郑王房。见，贤遍翻。〕赏赉甚厚。以辛谠为毫州刺史。谠在泗州，犯围出迎兵粮，往返凡十二，及除毫州，上表言：「出之功，非杜慆不能成也！」赐和州刺史崔雍自尽，〔以其开门延贼也。考异曰：旧纪：「八月，和州防虞行官石侔等讼雍罪，某月，赐自尽。」实录讼在八月，赐自尽在十月。今从之。〕家属流康州，兄弟五人皆远贬。
16上荒宴，不亲庶政，委任路岩；岩奢靡，颇通赂遗，〔遗，唯季翻。〕左右用事。至德令陈蟠叟因上书召对，〔肃宗至德元载，分鄱阳秋浦置至德县，属饶州。〕言：「请破边咸一家，可赡军二年。」上问：「咸为谁﹖」对曰：「路岩亲吏。」上怒，流蟠叟于爱州，自是无敢言者。
17初，南诏遣使者杨酋庆来谢释董成之囚，〔释董成上卷七年。〕定边节度使李师望欲激怒南诏以求功，遂杀酋庆。西川大将恨师望分裂巡属，〔谓分西川巡属邛、巂等州别立定边军也，事见上九年六月。〕阴遣人致意南诏，使入寇。师望贪残，聚私货以百万计，戍卒怨怒，欲生食之，师望以计免。朝廷征还，以太府少卿窦滂代之。滂贪残又甚于师望，故蛮寇未至，而定边固已困矣。
是月，南诏骠信酋龙倾国入寇，自变量万众击董舂乌部，破之。〔董舂乌部，西川附塞蛮也。〕十一月，蛮进寇巂州，定边都头安在荣守清溪关，蛮攻之，再荣退屯大渡河北，与之隔水相射〔射，而亦翻。〕九日八夜。蛮密分军开〔【章：十二行本「开」上有「伐木」二字；乙十一行本同；张校同；退斋校同。】〕道，逾雪坡，奄至沐源川，〔雪坡，雪岭之坡也。沐源川在嘉州罗目县界，麟德二年，开生獠，置罗目县及沐州；后废沐州，以罗目属嘉州；宋朝又废罗目为镇，属峨眉县。又今嘉州犍为县有沐川镇。〕滂遣兖海将黄卓帅五百人拒之，举军覆没。〔帅，读曰率。〕十二月，丁酉，蛮衣兖海之衣，诈为败卒，至江岸呼船，〔蛮衣，于既翻。此江，青衣江也。〕已济，众乃觉之，遂陷犍为，纵兵焚掠陵、荣二州之境。〔犍为，汉郡名，后周置武阳县，隋开皇初，改名犍为，因山为名也，唐属嘉州。九域志：在州东南一百二十里。犍，居言翻。〕后数日，蛮军大集于陵云寺，与嘉州对岸，〔嘉州，汉犍为郡南安县地。梁武帝开通外徼，立青州，取青衣以为名。西魏改青州为眉州，取峨眉山以为名。后周复曰青州，又改曰嘉州，取汉嘉郡以为名。隋又改曰眉州，唐复曰嘉州，别置眉州于汉武阳县地。陵云寺在嘉州南山，开元中，僧海通于渎江、沫水、蒙水三江之会，悍流怒浪之滨，凿山为弥勒大像，高踰三百六十尺，建七层阁以覆之。〕刺史杨忞〔忞，莫巾翻。〕与定边监军张允琼勒兵拒之。蛮潜遣奇兵自东津济，夹击官军，杀忠武都将颜庆师，余众皆溃，忞、允琼脱身走。壬子，陷嘉州。庆师，庆复之弟也。
窦滂自将兵拒蛮于大渡河，骠信诈遣清平官数人诣滂结和，滂与语未毕，蛮乘船桒争渡，忠武、徐宿两军结陈抗之。〔徐宿，旧武宁军，以其军数乱逆，罢节镇。陈，读曰阵。〕滂惧自经于帐中。徐州将苗全绪解之，曰：「都统何至于是！」全绪与安再荣及忠武将勒兵出战，滂遂单骑宵遁。三将谋曰：「今众寡不敌，明旦复战，吾属尽矣；〔复，扶又翻。〕不若乘夜攻之，使之惊乱，然后解去。」于是夜入蛮军，弓弩乱发，蛮大惊，三将乃全军引去。蛮进陷黎、雅，民窜匿山谷，败军所在焚掠。滂奔导江。〔导江，本刘蜀所置都安县，后周改为汶山，唐改曰导江，属彭州。九域志：在州西九十里。〕邛州军资储偫皆散于乱兵之手，〔偫，丈里翻。〕蛮至，城已空，通行无碍矣。〔考异曰：张云咸通解围录曰：「十年，十月，南蛮众击董舂乌部落，倾其巢窟，舂乌以其众保北栅。俄而蛮掩至沐源川，遂逼嘉州，南自清溪关寇黎、雅。」糀锦里耆旧传曰：「十一年，庚寅，节度使卢仆射耽。冬，云南蛮数万寇边，突破清溪关，犯大渡河，遂进陷沈黎，突邛暇崃，直雅、邛。」按解围录、新、旧纪皆在十年冬，蛮入寇；而糀独以为十一年冬，误也。新传曰：「十年，乃入寇，以兵缀清溪关，密引众伐木开道，径雪坡，盛夏，卒冻死者二千人，出沐源，窥嘉州。」按蛮以十一月至沐源川，非盛夏，新传误也。实录又曰：「骠信以十月三日离善阐，每人止将米炒一斗随身。乃诏高骈乘其国内无兵备，进攻善阐，以解冲突。」按骈时为郓州节度使，不在安南，恐实录误也。〕
诏左神武将军颜庆复将兵赴援。
唐纪六十八〔起上章摄提格（庚寅），尽柔兆涒滩（丙申），凡七年。〕
懿宗昭圣恭惠孝皇帝下
咸通十一年〔（庚寅、八七〇）〕
1春，正月，甲寅朔，群臣上尊号曰睿文英武明德至仁大圣广孝皇帝；赦天下。
2西川之民闻蛮寇将至，争走入成都。时成都但有子城，亦无壕，人所占地〔占，之赡翻。〕各不过一席许，雨则戴箕盎以自庇；又乏水，取摩诃池泥汁，澄而饮之。〔成都记：摩诃池在张仪子城内。隋蜀王秀取土筑广子城，因为池。有胡僧见之曰：「摩诃宫毗罗。」盖胡僧谓「摩诃」为大，「宫毗罗」为龙，谓此池广大有龙耳。因名名摩诃池。或曰萧摩诃所开，非也。池今在成都县东南十二里。〕
将士不习武备，节度使卢耽召彭州刺史吴行鲁使摄参谋，与前泸州刺史杨庆复〔考异曰：新传云「泸州刺史杨庆」。锦里耆旧传云「嘉州」，误也。今从解围录。〕共修守备，选将校，分职事，〔将，即亮翻；下同。校，户教翻。〕立战棚，具炮檑，〔棚，蒲庚翻。炮，普教翻。檑，卢对翻，檑木也；自城上下之以压敌。〕造器备，严警逻。先是，西川将士多虚职名，亦无禀给。〔先，悉荐翻。〕至是，揭牓募骁勇之士，〔逻，郎佐翻。揭，丘杰翻。〕补以实职，厚给粮赐，应募者云集。庆复乃谕之曰：「汝曹皆军中子弟，年少材勇，〔少，诗照翻。〕平居无料自进，今蛮寇凭陵，乃汝曹取富贵之秋也，可不勉乎！」皆欢呼踊跃。于是列兵械于庭，使之各试所能，两两角胜，察其勇法而进退之，得选兵三千人，号曰「突将」。行鲁，彭州人也。
戊午，蛮至眉州，耽遣同节度副使王偃等赍书见其用事之臣杜元忠，与之约和。蛮报曰：「我辈行止，口系雅怀。」
3路岩、韦保衡上言：「康承训讨庞勋时，逗桡不进，〔上，时掌翻。逗，音豆。桡，奴教翻。〕又不能尽其余党，又贪虏获，不时上功。」〔上，时掌翻。〕辛酉，贬蜀王傅、分司；蜀王佶，皇子也。考异曰：新传曰：「宰相路岩、韦保衡劾承训讨贼逗桡，贪虏获，不时上功，贬蜀王傅、分司东都。」按此时保衡未为相，盖以尚主之故，上用其言，故得挤承训也。〕寻再贬恩州司马。
4南诏进军新津，〔新津，汉武阳县，后周改为新津，唐属蜀州。九域志。在州东南七十里。〕定边之北境也。卢耽遣同节度副使谭奉祀致书于杜元忠，问其所以来之意；蛮留之不还。院遣使告急于朝，〔朝，直遥翻。〕且请遣使与和，以纾一时之患。朝廷命知四方馆事、太仆卿支详为宣谕通和使。〔晏公类要曰：旧仪，于通事舍人中，以宿长一人总知馆事，谓之馆主，凡四方贡纳及章表皆受而进之。唐自中世以后，始以他官判四方馆事。〕蛮以耽待之恭，亦为之盘桓，〔为，于伪翻。〕而成都守备由是粗完。〔粗，坐五翻。〕
甲子，蛮长驱而北，陷双流。〔双流，汉广都县地，隋置双流县，唐属成都府。九域志：在府南四十里。〕庚午，耽遣节度副使柳盘往见之，杜元忠授盘书一通，曰：「此通和之后，骠信与察府相见之仪也。」其仪以王者自处，〔处，昌吕翻。〕语极骄慢。又遣人负彩幕至城南，云欲张陈蜀王厅以居骠信。〔隋蜀王秀镇蜀，起听事，极为宏壮。厅，他经翻。〕
癸酉，废定边军，复以七州归西川。〔七州，邛、眉、蜀、雅、嘉、黎、嶲也。〕
是日，蛮军抵成都城下。前一日，卢耽遣先锋游弈使王昼至汉州诇援军，且趣之。〔诇，翾正翻，又火迥翻。趣，读曰促。〕时兴元六千人、凤翔四千人已至汉州，会窦滂以忠武、义成、徐宿四千人自导江奔汉州、就援军以自存。丁丑，王昼以兴元、资、简兵三驯余人军于毗桥，〔毗桥，在汉州南界。〕遇蛮前锋，与战不利，退保汉州。时成都日望援军之至，而窦滂自以失地。〔谓失定边军也。〕欲西川相继陷没以分其责，每援军自北至，辄说之曰：「蛮众多于官军数十倍，官军远来疲弊，未易遽前。」〔说，式芮翻。易，以豉翻。〕诸将信之，皆狐疑不进。成都十将李自孝阴与蛮通，欲焚城东仓为内应，城中执而杀之。后数日，蛮果攻城，久之，城中无应而止。
二月，癸未朔，蛮合梯冲四面攻成都，城上以钩缳挽之使近，〔梯，云梯；冲，冲车也。缳，于善翻，屈转其索如环钩，施于其端。〕投火沃油焚之，攻者皆死。卢耽以杨庆复、摄左都押牙李骧各帅突将出战，〔帅，读曰率。〕杀伤蛮二千余人，会暮，焚其攻具三千余物而还。蜀人素怯，其突将新为庆复所奖拔，且利于厚赏，勇气自倍，其不得出者，皆愤郁求奋。后数日，贼取民篱，重沓湿而屈之，以为蓬，〔重，直龙翻。「蓬」，当作「篷」。编竹以覆舟曰篷。言湿篱而屈之，状如方之眠篷也。〕置人其下，举以抵城而斸之，〔斸，陟玉翻，斫也，掘也。〕矢石不能入，火不能然，〔然，与燃同，烧也。〕庆复镕铁汁以灌之，攻者又死。
乙酉，支详遣使与蛮约和。丁亥，蛮敛兵请和。戊子，遗使迎支详。时颜庆复以援军将至，详谓蛮使曰：「受诏诣定边约和，今云南乃围成都，则与向日诏旨异矣。且朝廷所以和者，冀其不犯成都也。今矢石昼夜相交，何谓和乎！」蛮见和使不至，〔使，并疏吏翻。〕庚寅，复进攻城。〔复扶又翻。〕辛卯，城中出兵击之，乃退。
初，韦皋招南诏以破吐蕃，既而蛮诉以无甲弩，皋使匠教之，数岁，蛮中甲弩皆精利。又，东蛮苴那时、勿邓、梦冲三部助皋破吐蕃有功，〔事见二百三十三卷德宗兴元五年。〕其后边吏遇之无状，东蛮怨唐深，自附于南诏，每从南诏入寇，为之尽力，〔为，于伪翻。〕得唐人，皆虐杀之。
朝廷贬窦滂为康州司户，以颜庆复为东川节度使，凡援蜀诸军，皆受庆复节制。癸巳，庆复至新都，〔九域志：新都县在成都府北四十五里。〕蛮分兵往拒之。甲午，与庆复遇，庆复大破蛮军，杀二千余人，蜀民数千人争操芟刀、白棓以助官军，〔操，七刀翻。芟刀，农家所以芟草。棓，蒲项翻。〕呼声震野。〔呼，火故翻。〕乙未，蛮步骑数万复至，〔复，扶又翻。〕会右武卫上将军宋威以忠武〔【章：十二行本「武」下有「军」字；乙十一行本同；孔本同。】〕二千人至，即与诸军会战，蛮军大败，死者五千余人，退保星宿山。〔宿，音秀。〕威进军沱江驿，〔沱江驿，在成都府新繁县。禹贡，岷山导江，别为沱。沱，徒河翻。〕距成都三十里。蛮遣其臣杨定保诣支详请和，详曰：「宜先解围退军。」定保还，蛮围城如故。城中不知援军之至，但见其数来请和，〔数，所角翻。〕知援军必胜矣。戊戌，蛮复请和，使者十返，城中亦依违答之。蛮以援军在近，攻城尤急，骠信以下亲立矢石之间。庚子，官军至城下与蛮战，夺其升迁桥，〔升迁桥，即升僊秦时李冰所起，旧名七星桥。〕是夕，蛮自烧攻具遁去，比明，官军乃觉之。〔比，必利翻，及也。〕
初，朝廷使颜庆复救成都，命宋威屯绵、汉为后继。〔绵、汉，二州名。〕威乘胜先至城下，破蛮军功居多，庆复疾之。威饭士欲追蛮军，〔饭，扶晚翻。〕城中战士亦欲与北军合势俱进，庆复牒威，夺其军，勒归汉州。蛮至双流，阻新穿水，〔九域志：蜀州新津县有新穿镇。〕造桥未成，狼狈失度，〔失度者，失其常度也。〕三日，桥成，乃得过，断桥而去。〔断，丁管翻。〕甲兵服物遗弃于路，蜀人甚恨之。黎州刺史严师本收散卒数千保邛州，蛮围之，二日，不克，亦舍去。
颜庆复始教蜀人筑壅门城，〔城门之外，别筑垣墙以遮城门谓之壅门，今人谓之八卦墙者是也。〕穿堑引水满之，植鹿角，分营铺，〔斩木为鹿角，植之城外，以限冲突，今人谓之排杈者是。分立寨屋，谓之营，以居士卒。城上分立小屋，使守卒居之以候望，谓之铺。铺，普故翻。〕蛮知有备，自是不复犯成都矣。〔复，扶又翻。〕
先是，西川牙将有职无官，〔先，悉荐翻。〕及拒却南诏，四人以功授监察御史，〔此所谓官也。〕堂帖，人输堂例钱三百缗；贫者苦之。〔有功授官而微其输钱；史言唐之纪纲大坏。〕
5三月，左仆射、同平章事曹确同平章事，充镇海节度使。
6夏，四月，丙午，以翰林学士承旨、兵部侍郎韦保衡同平章事。
7徐贼余党犹相聚闾里为群盗，散居兖、郓、青、齐之间，诏徐州观察使夏侯瞳招谕之。〔瞳，徒红翻。〕
8五月，丁丑，以邛州刺史吴行鲁为西川留后。
9光州民逐刺史李弱翁，弱翁奔新息。〔新息，汉古县，唐属蔡州。九域志：在州东南一百五十五里，去光州九十里。〕左补阙杨堪等上言：「刺史不道，百姓负冤，当诉于朝廷，置诸典刑，岂得群党相聚，擅自斥逐，乱上下之分！此风殆不可长，〔分，扶问翻。长，知两翻。〕宜加严诛以惩来者。」
10上令百官议处置徐州之宜。〔处，昌吕翻。〕六月，丙午，太子少傅李胶等状，以为：「徐州虽屡构祸乱，〔谓银刀及桂州戍卒也。〕未必比屋顽凶；〔比，毗必翻。〕盖由统御失人，是至奸回乘衅。今使名虽降，〔谓降节度为观察。使，疏吏翻。〕兵额尚存，以为支郡则粮饷不给，分隶别藩则人心未服；或旧恶相济，更成披猖。惟泗州向因攻守，结衅已深，〔事见上卷九年、十年。〕宜有更张，庶为两便。」〔更，工衡翻。〕诏从之，徐州依旧为观察使，统徐、濠、宿三州，泗州为团练使，割隶淮南。
11加幽州节度使张允伸兼侍中。
12秋，八月，乙未，同昌公主薨。上痛悼不已，杀翰林医官韩宗劭等二十余人，悉收捕其亲族三百余人系京兆狱。中书侍郎、同、平章事刘赡名谏官使言之，谏官莫敢言者，乃自上言，〔上，时掌翻。〕以为：「修短之期，人之定分。昨公主有疾，深轸圣慈。宗劭等诊疗之时，〔诊，止忍翻，候脉也。疗，力照翻，治疾也。〕惟求疾愈，备施方术，非不尽心，而祸福难移，竟成差跌，〔跌，徒结翻。〕原其情状，亦可哀矜。而械系老幼三百余人，物议沸腾，道路蹉叹。奈何以达理知命之君，涉肆暴不明之谤！盖由安不虑危，忿不思难之故也。伏愿少回圣虑，宽释系者。」上览疏，不悦。赡又与京兆尹温璋力谏于上前；上大怒，叱出之。
13魏博节度使何全皞年少，骄暴好杀，〔少，诗照翻。好，呼到翻。〕又减将士衣粮。将士作乱，全皞单骑走，追杀之，〔何进滔得魏博，传三世，四十二年而灭。〕推大将韩君雄为留后。成德节度使王景崇为之请旌节；〔为之，于伪翻。〕九月，庚戌，以君雄为魏博留后。
14丙辰，以刘瞻同平章事，充荆南节度使，贬温璋振州司马。璋叹曰：「生不逢时，死何足惜！」是夕，仰药卒。〔仰，牛向翻。〕敕〔【章：十二行本「敕」上有「庚申」二字；乙十一行本同；孔本同；退斋校同。】〕曰：「苟无蠹害，何至于斯！恶实贯盈，死有余责。宜令三日内且于城外权瘗，〔瘗，于计翻。〕俟轻恩宥，方许归葬，使中外快心，奸邪知惧。」己巳，贬右谏议大夫高湘、比部郎中知制诰杨知至、礼部郎中魏筜等于岭南，〔比，音毗。筜，都郎翻。〕皆坐与刘瞻亲善，为韦保衡所逐也。知至，汝士之子；〔汝士，虞卿从兄也，见二百四十一卷穆宗长庆元年。〕筜，扶之子也。〔魏扶见二百四十八卷宣宗大中三年。〕保衡又与路岩共奏刘赡，云与医官通谋，误投毒药；〔谮言误投毒药，以至同昌公主于死。然既言误矣，又安可以为通谋邪！〕丙子，贬瞻康州刺史。〔康州去京师五千七百五十里。〕翰林学士承旨郑畋草瞻罢相制辞曰：「安数亩之居，仍非己有；却四方之赂，惟畏人知。」岩谓畋曰：「侍郎乃表荐刘相也！」坐贬梧州刺史。〔梧州，汉苍梧邪所治广信县地，唐置梧州，去京师五千五百里。〕御史中孙鮖坐为瞻所引用，亦贬汀州刺史。〔鮖，户盲翻，又音皇。〕路岩素与刘瞻论议多不謟，瞻既贬康州，岩犹不快，阅十道图，以驩州去长安万里，再贬驩州司户，〔驩州，陆路至长安一万二千四百五十二里，水路一万七千里。考异曰：实录、新传皆云「岩志欲杀之，赖幽州节度使张公素表论瞻冤，乃止。」按是时张允伸镇幽州，云公素，恐误也。〕
15冬，十月，癸卯，以西川留后吴行鲁为节度使。
16十一月，辛亥，以兵部尚书、盐铁转运使王铎为礼部尚书、同平章事。铎，起之兄子也。〔王起见二百四十一卷长庆元年。铎，起兄炎之子。〕
17丁卯，复以徐州为感化军节度。〔徐州本武宁军，中有银刀之乱，罢节镇为观察，今复为感化军。〕
18十二月，加成德节度使王景崇同平章事。以左金吾上将军李国昌为振武节度使。
十二年〔（辛卯、八七一）〕
1春，正月，辛酉，葬文懿公主。〔同昌公主谥文懿。〕韦氏之人争取庭祭之灰，汰其金银。〔敕祭之于韦氏之庭，故曰庭祭。汰，淘也。〕凡服玩，每物皆百二十舆，以锦绣、珠玉为仪卫、明器，辉焕三十余里；〔记檀弓：孔子谓为明器者，知丧道矣，备物而不可用也。其曰明器，神明之也，何取于辉焕乎！〕赐酒百斛，饼餤四十橐驼，以饲体夫。〔餤，于廉翻，又徒甘翻。饲，祥吏翻。体，蒲本翻。体夫，轝柩之夫也。〕上与郭淑妃思公主不已，乐工李可及作叹百年曲，其声凄惋，〔叹百年曲，历叙人自少而壮，自壮而老，少时娟好，壮时追欢极乐，老时衰飒之状；其声凄切，感动人心。惋，乌贯翻。〕舞者数百人，。发内库杂宝为其首饰，以絁八百匹为地衣，舞罢，珠玑覆地。〔絁，式支翻。覆，敷救翻。〕
2以魏博留后韩君雄为节度使。
3门下侍郎、同平章事路岩与韦保衡素相表里，势倾天下。既而争权，浸有隙，保衡遂短岩于上。夏，四月，癸卯，以岩同平章事，充西川节度使。岩出城，路人以瓦砾掷之。〔砾，郎狄翻。〕权京兆尹薛能，岩所濯也，岩谓能曰：「临行，烦以瓦砾相饯！」能徐举笏对曰：「向来宰相出，府司无例发人防卫。」〔府司，谓京兆府所司。〕岩甚惭。能，汾州人也。〔能，音囊来切。〕
4五月，上幸安国寺，赐僧重谦、僧澈沈檀讲座二，各高二丈。〔以沈香、檀香为讲座也。沈，持林翻。高，古号翻。〕设万人斋。
5秋，七月，以兵部尚书卢耽同平章事，充山南东道节度使。
6冬，十月，以兵部侍郎、盐铁转运使刘邺为礼部尚书、同平章事。
十三年〔（壬辰、八七二）〕
1春，正月，幽州节度使张允伸得风疾，请委军政就医；许之，以其子简会知留后。疾甚，遣使上表纳旌节；丙申，薨。允伸镇幽州二十三年，〔宣宗大中四年，张允伸代周綝镇幽州。〕勤俭恭谨，边鄙无警，上下安之。
2二月，丁巳，以兵部侍郎、同平章事于琮为山南东道节度使，以刑部侍郎、判户部奉天赵隐为户部侍郎、同平章事。
3平州刺史张公素，素有威望，为幽人所服。张允伸薨，公素帅州兵来奔部丧。〔帅，读曰率。〕张简会惧，三月，奔京师，以为诸卫将军。〔泛言诸卫将军，不言何卫，史略之也。〕
4夏，四月，立皇子保为吉王，杰为寿王，倚为睦王。
5以张公素为平卢留后。〔「平卢」，当作「卢龙」。〕
</div>
    <div class="pagination">
<a href="资治通鉴注_page279.html">上一页</a><span>...</span><a href="资治通鉴注_page275.html">275</a><a href="资治通鉴注_page276.html">276</a><a href="资治通鉴注_page277.html">277</a><a href="资治通鉴注_page278.html">278</a><a href="资治通鉴注_page279.html">279</a><span class="current-page">280</span><a href="资治通鉴注_page281.html">281</a><a href="资治通鉴注_page282.html">282</a><a href="资治通鉴注_page283.html">283</a><a href="资治通鉴注_page284.html">284</a><a href="资治通鉴注_page285.html">285</a><span>...</span><a href="资治通鉴注_page281.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
