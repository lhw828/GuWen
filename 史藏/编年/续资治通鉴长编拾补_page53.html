<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 53 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 53 页/共 59 页
  </h1>
  <div class="content">
   初，渊圣在宣和殿未受命，邦彦曰：“皇太子素熟耿南仲。”即以诏召南仲，至是南仲已至，敏率南仲排垂拱殿后闼，欲至福宁，内侍止之，与争良久。见梁师成过廷中，敏呼师成，师成敛衽曰：“容奏知。”少选曰许入，遂与南仲至福宁。南仲以诏宣御医，敏以诏召宰执，又以诏退群臣，辞以晚别日御殿。宰执遂见上皇于宣和，还见太子于福宁。皇太子既即位，上皇命宇文粹中召管军、臣僚及皇城司官止宿于内东门。一更后，宰执请上皇降御笔，以郓王楷管皇城司，岁久听免职事，并乞以王宗濋同管殿前司公事，上皇依奏；二更后，中书省降指挥，仍先出劄子付皇城司。（《纪事本末》卷百四十六。案：以上云云，自翌日至此，并二十三日庚申事。《靖康要录》曰：二十二日晚，阁分大内娘子用小轿十馀乘，入东宫府议事。二十三日申时后入内，内侍官黄仅传圣旨押皇太子入殿内，续有快行亲从官十馀人催上马，入殿，至夜不出。至五更，太上皇帝径出殿，住龙德宫，宁德皇后出住撷景园，改充宁德宫。是日，皇太子登宝位。先是，太上皇帝御玉华阁，先诏宰执及给事中吴敏等，日晡，内禅之议已决，擢吴敏为门下侍郎，草传位诏，召百官班垂拱殿下，宣示诏旨。是夕，命皇太子入居禁中，覆以御袍。皇太子俯伏涕泣，力辞。因得疾，召东宫官耿南仲视医药，至夜半少苏。翌日，又固辞不从。及即大位，御垂拱殿，见宰执百官。蔡绦《北征纪实》曰：二十三日早，大臣于宣和殿中以檄书进呈，上果涕无语，但曰：“休休，卿等晚间来商量。”是晚，大臣既再对于玉华阁，而宇文虚中与吴敏适亦请对。上谓大臣曰：“卿等伺候，引虚中及敏对罢，却来相见。”虚中对，次敏对。遂及禅议，上因留敏于外，少俟，复召大臣，忽气塞不省，坠御床下。近臣急呼左右扶举，仅得就保和殿之东阁。群臣共议，一再进汤药，俄少苏，因举臂索纸笔，上以左手写曰：“吾已无半边也，如何了得大事。”大臣无语。又书诸公如何，又不语。即左右顾，无应者，遂自书曰：“皇太子某其可即皇帝位，予以教主道君退处龙德宫。”又谓吴敏：“朕自拔，今日不负朕，可呼作诏。”禅位诏，敏辞也。时敏草诏入进，上手指其后曰：“自此可称‘予’。”遂诏东宫来视疾，至，则大臣当榻前谕旨，以御袍衣之，东宫固顿首辞，且谓：“受之不孝矣。”举体自扑，终不敢当，因亦得疾，太上又命召中宫，至，同加敦谕曰：“官家老矣，吾夫妇欲以身讬汝也。”犹力辞，上坚命立之，是为孝慈渊圣皇帝。初，敏以知建牧，自以为未快，必一切付之而后可。时太上意切于辟狄，故敏适以是晚对，因得进言，促成大计，谓必付讬之重，然后可去。故太上尤深善之，遂得内禅。） 

　　４、庚申，上禅位于皇太子。手诏曰：“朕以不德，获奉宗庙，赖天地之灵，方内乂安二十有六年矣。恭惟累圣付讬之重，夙夜祗惧，靡遑康宁，乃忧勤感疾，虑壅万几，断自朕心，讬以大计。皇太子聪明之质，日就月将，孝友温文，闻于天下。主鬯十载，练达圣经，宜从春宫，付以社稷。天人之望，非朕敢私，皇太子桓可即皇帝位。凡军国庶务，一听裁决，予当以道君号退居旧宫，予体道为心，释此重负，大器有讬，实所欣然。尚赖文武忠良，同德协心，同底予治。”诏文给事中、直学士院吴敏所草也。即以敏为门下侍郎。初，有诏集从官赴都堂问计，敏即指邠门请对。礼部侍郎李弥大不及候对班，方晨，遂留立庭中请对，因言车驾当守宗庙，不当出幸。敏既候对，班退，少宰李邦彦为奏，敏宜召见。（《纪事本末》卷百四十四，又卷百四十六。案：《续宋编年资治通鉴》：庚申，上内禅，以道君号退居龙德宫，皇太子即皇帝位。与此同日。薛应旂《通鉴》曰：庚申，以吴敏为门下侍郎。帝东幸之意并决。太常少卿李纲谓敏曰：“建牧之议，岂非欲委太子以留守之任乎？今敌势猖獗，非传以位号不足以招徕天下豪杰。”敏曰：“监国可乎？”纲曰：“肃宗灵武之事，不建号不足以复邦，而建号之议不出于明皇，后世惜之。上聪明仁恕，公曷不为上言之。”翌日，敏入对，具以纲言白帝，帝即召纲入议。纲刺臂上疏曰：“太子监国，礼之常也。今大敌入攻，安危存亡在呼吸间，犹守常礼可乎？名分不正而当大权，何以号召天下？若假皇太子以位号，使为陛下守宗社，收将士心，以死捍敌，天下可保！”帝意遂决。是夕，帝即玉虚殿常奉真驭之所，具词密祷。辛酉，宰臣奏事，帝留李邦彦，语敏、纲所言，书“传位东宫”四字以付蔡攸。因下诏禅位于太子桓，自称曰道君皇帝。以上云云，其所称日与事，与《纪事》及各本皆异，不知何据。） 

　　５、辛酉，钦宗始御崇政殿，太宰兼门下侍郎白时中率文武百官入贺。日有五色晕，挟赤黄珥，又有重日相汤摩，久之乃隐。上初在福宁殿未知人。时童贯有易置语，李邦彦等皆闻之，贯语既不效。是日，内侍传言御崇政殿，宰执廷中闻卫士迎驾起居声，始相庆。上皇将出居龙德宫，宰相率百官起居廷中，宰执仍入对壶春堂。（案：李廉《汴京遗迹志》曰：景龙江北有龙德宫。初，元符三年，以懿亲宅潜邸为之。及作景龙江，江夹岸皆奇花珍木，殿宇比比对峙，中途曰壶春堂，绝岸至龙德宫，其地岁时次第展拓，后尽都城一隅焉，名曰撷芳园，山水美秀，林木鬯茂，犹艮岳延福宫也。） 既见，皆恸哭，上皇亦出涕。因谕群臣曰：“内侍皆来言此举错，浮议可畏。”顾邦彦曰：“且力主张。”吴敏曰：“言错者谁！愿斩一人以励其馀。”上皇曰：“众杂至，不可记也。”又曰：“皇帝之上，岂容更有他称，乃有并称嗣君者！”仍密谕邦彦曰：“师成也。”上皇又诏邦彦曰：“人情颇摇，称嗣君者可见。”翌日，宰执再至龙德宫，有执政附耳奏事上皇者。上皇正色顾宰执曰：“某人密奏事，予此中不许留身，大臣岂可如此！”道君皇帝出居龙德宫，皇后居撷景西园。少宰李邦彦为龙德宫使，太保领枢密院事蔡攸、门下侍郎吴敏副之。（《纪事本末》卷百四十六，又卷百四十七。案：《宋史·本纪》：辛酉，即皇帝位，御垂拱殿见群臣。与此亦合。附耳奏事之执政，不知何人，各本不见此。《宋史》宦者《梁师成传》云：郓王楷宠盛，有动摇东宫意，师成能力保护。钦宗立，嬖臣多从上皇东下，师成以旧恩留京师。于是太学生陈东、布衣张炳力疏其罪。炳指之为李辅国，且言此时宦者表里相应，变恐不测。东复论其有异志，攘定策功，当即正典刑。） 

　　金人犯庆源府。（《纪事本末》卷百四十四。案：《续宋编年资治通鉴》：斡离不犯庆源府，其太史占帝星复明，大惊欲回，郭药师曰：“南朝未必有备，不如姑行。”道出阳武县，知县蒋兴祖兵力不敌，死之。攻陷信德府，执守臣杨信功。《三朝北盟会编》曰：二十五日壬戌，金人陷庆源府。二十七日甲子，斡离不至信德府，见城壁不坚，守臣杨信功但杜门不出师，金人遂鸣鼓而攻，令吕颐浩等亲自立观，不移时而城遂陷，执杨信功等出，斡离不登城抚谕居民。城破之初，先令金人并契丹行劫，其金人所管地分，杀戮甚众，汉儿、契丹等地分，但微取财物而已。郭药师至信德府城外，不戮一人，或问何往？则云：“我辈入京，素无歹心。”复来归朝，人以为然。或依旧与博易者，不知其绐我也。二十九日丙寅，斡离不发信德府，军中太史占帝星复明，非前日之比。顷之，寨中言南使至，言赵皇内禅，居龙德宫，太子即位，军中大惊，犹豫未敢行，恐南朝有备，意欲还师。郭药师曰：“南朝未必有备。”言汴京富庶及宫禁中事，非燕山之比。今太子郎君兵行神速，可乘此破竹之势，急趋大河，将士必破胆，可不战而还；苟闻有备，耀兵河北，虎视南朝，以示国威，归亦未晚。斡离不从之，决意长驱。沈琯《南归录》曰：二十三日，斡离不至庆源府，忽见南方尘起甚高，金人皇恐，遽退三四里止。国王遣人招琯来曰：“尔先去讲和。”因论讲和事，国王略能汉语，有时作番语，左右有三四人，是汉儿进士及第者。时东京留守姓高，是渤海人，在侧，言与燕人异？，问琯云：“郭药师言河北全无兵，城壁皆不可守，可以直趋汴京，是否？”琯言：“真定、中山、河间、大名四帅府，各有将兵不少。”又云：“前日过中山、真定，准备兵守煞好，因何不出战？”琯云：“事出仓卒，不可轻动。”又云：“南朝有兵八百万，今在何处，何不出迎敌？”琯云：“散在诸路，要用，旋勾唤。汴京左右约有四五十万，黄河两岸须有大兵守之，必不可过。”又云：“南朝拆桥与不拆桥？若拆桥，是不要河北也。我今日须要河北，以河为界。”琯云：“燕山本中国地，陷契丹二百年，近归中国，以南朝法制之，人心尚不服。今若以金国法度治河北，人必不安。”又云：“只付与南朝人，岁纳进奉。”琯云：“与其与他人孰若依旧，以白沟为界，增添岁币，其利无穷。”国王与留守相笑曰：“此人狙。”后问燕人云：“狙者，不好之辞也。”国王云：“我兵势如此，南朝岂能敌？赵皇莫走否？”琯具言太祖、太宗取天下以兵革，真宗、仁宗德泽在人已深，赵氏社稷，未必衰乱之时；若果为之，必有英雄起。国王曰：“你中国自相杀，干我甚事！”琯曰：“昔唐玄宗幸蜀，太子即位于灵武，是为肃宗。”众皆曰：“闻储君甚贤。”琯曰：“皇太子恭俭仁慈，内外皆闻之，但不好奢华，不喜嬉游，皇帝之所不喜者。”留守曰：“此亦闻之。”是日，金人闻内禅，皆惊，斡离不谓太史曰：“尔前日言南朝帝星复明，今果验矣。”因以金帛赏其术。《宋史·地理志》：庆源府，本赵州；信德府，本邢州，并属河北路。宣和元年，始同升为府。） 

　　６、壬戌，大赦天下，常赦所不原者咸赦除之。百官进官一等，赏诸军有差。翰林学士王孝迪实草赦文，而不著上自东宫传位之意，四方多以为疑，士论非之。（《纪事本末》卷百四十六。案：《续宋编年资治通鉴》云云同。李攸《宋朝事实》赦诏，原注云：考《宋史》，钦宗、高宗即位，大赦，常赦所不原者咸赦除之。惟蔡京、童贯、王黼、朱勔、李彦、孟昌龄、梁师成、谭稹及其子孙见流窜者，更不收叙。并载《清波杂志》。其大赦诏文，《靖康要录》及《宋朝事实》所载皆不全，惟《三朝北盟会编》具详之，但系之庚申，与此隔日，为小差耳。诏文曰：我国家创业守成，绍二百年之祚运；宅中图大，奠三万里之幅员。肆及&lt;耳少&gt;躬，嗣膺神器，永念缵承之重，惧剧春冰；载惟临御之艰，忧深朽索。矧今边陲未靖，师旅方兴，肆推旷荡之恩，用慰遐迩之望，可大赦天下。应赦书到日，昧爽以前，罪人除谋反、谋大逆、谋叛、恶逆不赦，其馀罪无轻重，已发觉未发觉，已结证未结证，常赦所不原者咸赦除之。一应文官承务郎、武臣承信郎以上，并内臣及致仕官，并与转官合磨勘者，仍不隔磨勘；诸军将校合加恩者，并加恩；内外马步军将士等并特与优赏；承务郎以上，服绿服绯及十五年者，并与改转服色；文武升朝官禁军都虞候、诸班指挥使、御前忠佐、马步军都军头副都军头、藩方马步军都指挥使，父母妻并与封叙，已有官封者，更与封叙，亡殁者与封赠，已封赠者更与封赠。一应贬降责授官，并与牵叙在外，未量移者与量移，已量移者与叙用，已叙用者更与叙用。一应流配人，原係命官，已经恩赦放还者量与叙用。一应各追官停发人等，并终身不齿及放还田里，并罣误连累，自来未敢求仕人，并许于刑部投状，具元犯闻奏，当议特与甄叙。一应散官编管人等，并仰所属具元犯闻奏，当议等第施行。一应除名追官停发人等，曾经编管羁管已放逐便者，并许于刑部投状，特与叙用。一应停降诸色人等，未曾叙用者，依例施行。一应诸路人户所欠今年夏秋税租及送纳钱物，并自来倚阁税物，并与除放；其乡村逃移人户，并仰招诱归业。一应今日以前天下诸色欠负，并令逐处依今年冬祀赦书例，疾速保明闻奏；今来边事之际，诸路州县一应有合行宽恤事，仰逐路帅臣、监司、守臣疾速一面施行讫奏。一应逃亡军人并与限一百日，许於所在首身并与放罪，限满不首，复罪如初。一应诸处有聚集盗贼，所在州县备坐；今来赦宥，招诱归业；如愿为军者，许诸军内安排，给与衣粮。一应孝子顺孙，义夫节妇，所宜旌表以厚人伦；五嶽四渎，名山大川，历代圣帝明王，忠臣烈士载在祀典者，委所在精洁致祭；近祠庙处并禁樵采，如祠庙破损处，令逐州以係省钱粮修葺，仍仰监司常切点检，毋致隳坏。一应赦书该说不尽事件，委逐处子细看详，分析闻奏。於戏！清跸而朝万宇，敢忘丕冒之仁；继明以照四方，宜布维新之政。更赖忠良协赞，文武交修，永孚于休，同底予治，咨尔有众，体予至怀。） 

　　７、立妃朱氏为皇后。（《纪事本末》卷百四十六。案：《续宋编年资治通鉴》云云同。《宋史·后妃列传》：钦宗朱皇后，开封祥符人。父伯材，武康节度使。钦宗在东宫，徽宗临轩备礼，册为皇太子妃。钦宗即位，立为皇后。追封伯材为恩平郡王。后既北迁，不知崩闻。庆元三年上尊号，谥仁怀，祔太庙钦宗室，推恩后家十五人。五年，奉安神御于景灵宫。兄二人：孝孙，靖康中以节钺换授右金吾卫上将军，卒赠开府仪同三司；孝章，一曰孝庄，官至永庆军承宣使，卒赠昭化军节度使。《靖康要录》曰：政和六年六月乙亥，诏纳故少傅、恩平郡王朱伯材女孺人朱氏为妃，令所司备礼册命。是月癸未，亲迎。癸丑，诏自今车驾行幸，皇太子免起居从驾。七年十月，生子，为嫡皇孙，封秩比皇子。宣和七年十二月庚申日，制以皇太子妃朱氏可立为皇后。） 

　　８、癸亥，诏遣何灌将兵二万，同梁方平守濬州河桥，以探报虏兵渐逼故也。（《纪事本末》卷百四十四。案：《三朝北盟会编》：二十六日癸亥，诏威武军节度使梁方平将骑七千令守濬州。又诏步军都指挥使何灌以兵三万守黄河。《靖康要录》曰：癸亥，诏梁方平将兵七千守濬州，何灌将兵二万守河津。《宋史·何灌传》曰：金兵南下，悉出禁旅付梁方平守黎阳。灌谓宰相白时中曰：“金人倾国远至，其锋不可当。今方平扫精锐以北，万有一不支梧，何以善吾后？盍留以卫根本。”不从。明日，又命灌行，辞以兵不堪战。强之，拜武泰军节度使、河东河北制置副使。未及行而帝内禅，灌领兵入卫。郓王楷至门欲入，灌曰：“大事已定，王何所受命而来？”导者惧而退。灌竟行，援兵二万不能足，听募民兵充数。又《靖康前录》曰：梁方平到濬，日与其徒纵饮，探报不明，奭敌无备。洎及贼至，乃始奔骇，至桥南，纵火而遁。桥虽已断，飘于北岸者犹二十八虹，贼少加葺，遂济河。何灌见方平走，亦望风而遁。《宋史·地理志》：濬州，本通利军，属河北路。端拱元年，以滑州黎阳县为军。天圣元年，改通利为安利。四年，以卫州卫县隶军。熙宁三年废为县，隶卫州。元祐元年复为军。政和五年升为州。） 

　　９、甲子，金人围太原府。（《纪事本末》卷百四十四。案：《三朝北盟会编》系十八日乙卯，粘罕兵至太原，屯北陈村。既败朔州守将孙翊于太原城下，又败府州守臣折可求于交城。张汇《金虏节要曰：粘罕至太原，反据燕门，孙翊自朔不得入，遂由宁化、岢宪州出天门关以援太原，营于城下；粘罕忌之。翊之离朔，旬馀之间，朔以守降于贼，而翊麾下多朔人，至是粘罕驱朔之父老以示翊军，于是翊军变。翊方战，为叛徒害之归贼。折可求统麟府之师二万众，自府州涉大河，由岢宪州将出天门关以援太原，为贼据关，不克进，复越山取松子岭道出焉。至交城，遇粘罕之众。大战移时，可求远来新至，劳逸有间，故至败绩。尝谓贼初犯太原，翊与可求随而援之，可谓勤矣。然而虽有援太原之心，而无援太原之术，何裁？当粘罕自云中竭詀类寇太原之初，翊在朔州，由马邑怀仁东去云中无数舍之远；可求在府州，由武朔东去云中，路近于交城，且仍皆坦途，别无关阻。若翊与可求会麟府武朔之师，并力以捣云中，时粘罕之徒，骨肉财宝，尽在云中，其所留防守之人，皆老弱而已。如闻攻其必救之地，必仓皇释太原以救云中。于是时，太原张孝纯、王禀之军，自可从而袭之，使乌合利聚之徒，致后顾前忧之地，自生变乱，必然之理，非惟太原得解，贼巢亦平。又且新边之兵，可张我势，而安群心，此归敝于人，转客为主，故孙膑走大梁以救韩皆此道也。何翊与可求见不出此，止务先到太原为功，殊不知近捣云中，远救太原之要也。而复迁回山险，人疲马乏，反为彼贼以离间之，以逸待之，宜乎身死军覆，无以成功。所以详论此者，盖太原之围，乃中国祸乱之原也。苟使当时粘罕失意，则东路斡离不气亦丧矣；如斡离不气丧于东京，亦未敢复寇河南，朝廷自可从容为计。止因太原被围，朝廷区区几年救之，何暇治其他哉！太原之陷也，逾月之间，贼已南来，国家之气，已困于河东矣，将士之气，已沮于河东矣。故京城由是失援，臣由是惜翊与可求救太原》之无术也。封氏《编年》曰：知府州折可求并军马使韩权、知晋宁罗称，延安府路援兵刘光世，与金人粘罕大战于太原之交城，自早至日中，胜负相当，而我师等各据分地隅，至日中，金兵忽自可求寨后开生山而出，劫其家计寨，刘光世望风而奔，可求乃溃，罗称与韩权皆死于阵。自是河外兵将已十丧其七八分矣。） 武汉英从斡离不入寇，备见斡离不得中国人，初不杀，曰：“此皆我人也。”行将至真定，汉英说之曰：“某犹不知大国用兵之意，况中国之人乎！是宜其不降。今睹所擒获皆不杀人，安得户晓？若如某等者使得谕人，则河北坚城可不战而下也。”斡离不大喜，迺多出文榜，命汉英出寨，俾招谕诸部。汉英用是得出，迺径走阙下，具以虏情告朝廷曰：“金人之谋深矣，谓中国独西兵可用尔。今以粘罕一军下太原，取洛阳，要绝西兵援路，且防天子幸蜀；斡离不一军下燕山、真定，直掩东都；二军仍会於东都而后不逊也。”汉英适至，是时方内禅，大臣愦眊，益犹豫，战避之议皆未决。又都城新法城面，守具乃用旧法楼橹，新法城面小，而旧法楼橹大，大既不可施，若截而半之，则小又不可用。虽有木植，计土木匠五千人，一月方得完。时斡离不已报将至真定矣，城中既无将，又无兵，惟有健勇二万，复发从梁方平拒三山、大河迤逦前去，往往上马辄以两手捉鞍，不能施效，大凡仓卒如此，不暇悉数。（《纪事本末》卷百四十四。原注此据蔡绦《纪实》，附见十二月末，要见虏至真定的是何日，李纲所纪良弼云云，在明年正月四日。案：《北征纪实》曰：汉英乃玉田县巡检，就时差充副使，至清州，遇斡离不军，文臣贺允中被锁。汉英，武将，颇黠，斡离不爱之，因得髡而左衽，常在左右，谓此南朝第一降人也。又曰：内禅后，太上亦尝语上及大臣曰：“他人不知，我知此虏不可当也。予既往东南，教他皇帝去陕右下兵图收复。”及金人犯阙，其谋于太上皇者，本生不逊之志，又料必西走蜀，且不意内禅，故斡离不行过真定，闻知，上下皆失色，而我不走反，又固守太原，适坚壁。粘罕一军固不得下，此皆虏所罔测者。斡离不独孤军乘虚而拦入，宜乎其听我而去？及其后，金人卒如初谋，两军合趋东都，而我但蹈前辙，莫有任国家安危重责者，故不克守，是以祸难大也。《东京梦华录》曰：新城每百步设马面、战棚，密置汝头，旦暮收整，望之耸然。城里牙道，各植榆柳成阴。每二百步置一防城库，储守奭之器，有广固兵士二十，指挥每日修造泥饰，专设有京城所提总其事。岳珂《桯史》曰：开宝戊辰，艺祖初修汴京，大其城址，曲而宛，如蚓诎焉。耆老相传，谓赵中令鸠工奏图，初取方直，四面皆有门，坊市经纬其间，井井绳列。上览之而怒，取笔涂之，命以幅纸作大圈，纡曲纵斜，旁注云：“依此修筑。”故城即当时遗迹也。时人咸罔测，多病其不宜於观美。熙宁乙卯，神宗在位，遂欲改作，览苑中牧豚及内作坊事，卒不敢更，第增陴而已。及政和间，蔡京擅国，亟奏广其规，以便宫室苑囿之奉，命宦侍董役。凡周旋数十里，一撤而方之如矩，墉堞楼橹，甚藻饰，而荡然无曩时之坚朴矣。一时迄功第赏，侈其事，至以表记，两命词科之题，概可想见其张皇也。靖康戎马南牧，粘罕、斡离不扬鞭城下，有喜得色曰：“是易攻下也。”令植炮四隅，随方而击之。城既引直，一炮所望，一壁皆不可立，竟以此而至失守。艺祖沈几远睹，至此始验。《东京记》曰：旧城四面为敌楼，作瓮城及浚治濠堑等，亦皆熙宁中。原注所云李纲所记良弼云云，在明年正月四日，说载《传信录》。《三朝北盟会编》附见正月五日李纲为亲征行营使下，云：是时闻宰执奏对，欲奉銮舆出狩襄、邓间，余窃思以为不可。因奏曰：“闻诸道路，宰执欲奉陛下出狩以避狄，果有之，宗社危矣。且太上以宗社之故，传位陛下，今荙之而去，可乎？”上默然。太宰白时中曰：“都城岂可以守？”余曰：“天下城池复有如都城者乎？且宗庙社稷、百官万民所在，荙此欲将何之？若能率励将士，慰安民心，与之固守，岂有不可守之理？”语未既，有内侍领京城所陈良弼自内殿出奏曰：“京城楼橹创修，百未一二，又城内樊家冈一带，濠河窄狭，决难保守，愿陛下详议之。”上顾余曰：“卿可同蔡懋、良弼往观，朕於此俟卿。”余既被旨，同蔡懋、良弼亟诣新城东壁，篇观城濠，回奏延和殿，车驾犹未兴也。上顾问：“如何？”懋对以为不可。余曰：“城壁且高，楼橹诚未备也。然不必楼橹亦可守，濠河惟樊家冈一带，以禁地不许开凿，诚为浅狭，然以精兵强弩占据，可以无虞。”上顾宰执曰：“策将安出？”宰执皆默然。余进曰：“今日之计，莫若整饬军马，扬声出战，固结民心，相与坚守，以待勤王之师。”上曰：“谁可将者？”余曰：“朝廷平日以高爵厚禄蓄养大臣，盖将用之有事之日。今白时中、李邦彦等虽书生未必知兵，然藉其位号，抚驭将士以抗敌锋，乃其职也。”时中怒，厉声曰：“李纲莫能将兵出战否？”余曰：“陛下不以臣为庸懦，若使治兵，愿以死效；第人微官卑，不足以镇士卒。”上顾宰执曰：“执政有何阙？”赵野对曰：“尚书右丞阙。”宇文粹中随道君东幸故也。上曰：“李纲除尚书右丞。”面赐袍带并笏。余致谢，且叙以方时艰难，不敢辞之意。车驾兴，进膳，赐宰执食於崇政殿门外庑，再召对於福宁殿，去留之计未决故也。宰执犹以去计劝上，有旨命余留守，以李纲副之。余为上力陈所以不可去者，且言：“唐明皇闻潼关失守，即时幸蜀，宗庙朝廷，碎於贼手，累年然后仅能复之，范祖禹以为其失在於不能坚守以待勤王之师。今陛下初即位，中外欣戴，四方之兵，不日云集，虏骑不能久留。荙此而去，如龙脱於渊，车驾朝发而都城夕乱，虽臣等留守，将何补於事！宗庙社稷，且将为邱墟，愿陛下审思之。”上意颇回，而内侍王孝杰从旁奏曰：“中宫、国公已行，陛下岂可留此！”上变色，降御榻泣曰：“卿等无留朕，朕将亲往陕西，起兵以复都城，决不可留此！”余泣拜俯伏上前，以死邀之。会燕、越二王至，亦以固守为然，上意稍定，即取纸，御笔书“可回”二字，用宝，俾中使追还中宫、国公。顾余曰：“卿留，朕治兵奭戎，专以委卿，不管少有疏虞。”余惶恐再拜受命，与李棁同出治事。是夕宿於尚书省，而宰执宿於东门司。中宫、国公之行已远，是夕未还。中夜，上遣中使令宰执供军令状，诘旦决行。翌日，余自尚书省趋朝，道路纷纷，复传有南狩之事，太庙神主已出寓太常寺矣。至祥曦殿侧，禁卫皆已擐甲，乘舆徒御皆已陈列，六宫襆被，皆将升车。余皇遽无策，因拉殿帅王宗濋等入见，极言虏必疾追，上乃感悟。） 

　　１０、太学生陈东等伏阙上书，乞诛蔡京、王黼、童贯、梁师成、李彦、朱勔六贼曰：“臣等闻自古帝王之盛莫盛於尧、舜，而尧、舜之盛莫大於赏善伐恶。尧之时有八元、八恺而未暇用，有四凶而未暇去，非不知其可用可去也。意谓我将倦於勤，必以天下授舜，特留以遗之，使大明诛赏，以示天下尔。故《传》曰：‘舜有大功二十而为天子。’天下颂之，至今不息。臣窃谓在道君皇帝时，非无贤才，如八元、八恺而未用者；亦非无奸臣贼子，如四凶而未去者。道君皇帝亦非不知之，特留以遗陛下。窃为陛下计，莫若先诛所谓奸臣贼子，如四凶者，则天下皆晓然知陛下好恶所在，而贤才如八元、八恺者，可举而用矣。陛下欲知奸臣贼子，如四凶者乎，曰蔡京，曰王黼，曰童贯，曰梁师成，曰李彦，曰朱勔是也。臣等谨案：蔡京罪恶最大，崇宁初，道君皇帝方恭默听断，起京散地，寘之宰司。京天资凶悖，专权跋扈，首为乱阶，陷害忠良，进用险佞，引置子孙，尽居要途；变乱祖宗法度，快其私心；窃弄朝廷爵赏，固其党与；蠹竭国用，残暴生民，交结宦官，姑息堂吏，盘根错节，牢不可解，京乃偃蹇迫肆，无复忌惮也。包藏祸心，实有异志，有识之志，比之王莽。所幸宗庙之灵，社稷之福，道君皇帝聪明睿智，洞照其衷，奸计数露，弗得窃发。使京若辅少主，其篡夺复何疑哉？此非特臣等知之，天下共知之。臣等闻陈瓘、任伯雨、何昌言、江公望皆曾论京奸状，故数人者一斥不复再用，至有饮恨而死者，天下冤之。缘京用事，奸人并进；王黼相继为相，位至公、傅，聘柔曼之容，肆俳优之行。欺君罔上，蠹国害民，无所不至。假应奉之名，置局私家，四方珍贡，尽入黼室，自奉之馀，始以进御。卖官鬻爵，贪饕无厌，奸脏狼籍，搢绅不齿。观其所为，大抵效京。朔方之衅，黼实启之，贯实佐之。贯因京助，遂握兵权，至为太师，封王左右。指使官至承宣，阍卒庖人，防团是任，自古宦官之盛未有其比。然贯实庸懦，初无智谋，每一出师必数十万，随军金帛动亿万计。比其还归，兵失大半，金帛所馀，尽归私帑。臣等闻诸边人，贯之用兵，纪律不明，赏罚不公，身冒矢石未必获赏，而亲随先及。夫以师之耳目在大将旂鼓，进退从之，胜负係焉。贯自去敌常数百里，是致将不先敌，士不用命，屡见败衄，挫辱国威。士卒陷亡，不以实奏，所获首级，增数上闻。祖宗军政，坏乱扫地，而又贪功冒赏，不察事机，朔方之兵遂以致轻举，败我国盟，失我邻好。今日之事，咎将谁执？贯之所恃有梁师成，实联婚姻，以相救援。师成之恶，抑又可言，外示恭谨，中存险诈，假忠行佞，藉贤挤奸，盗我儒名，高自标榜，妄立名号。众称“隐相”，欲揽国家大柄，尽归诸己，欲使天下士夫尽出其门。正人端士，往往望风疾避，亦有不幸遭其玷汙者；一时苟贱、无况之人，争往从之，旋致显位。王黼之进，实赖师成，师成与黼，如贯与京，内外相应，捷若影响。黼为相臣，专秉国政，奉行师成之意而已，不闻天子之命也。朝廷执政、侍从、天下监司、郡守，往往师成门生；蔡京父子，奉之不暇。至如去岁，道君皇帝一日相二人，师成自谓皆出己意，闻者骇恨不已。夫论相者，天子之职也。宦官招权以为己力，寝淫不已，事必有大于此者，可胜寒心！顷岁李彦以根括民田，按行河北、京东、京西，威赫三路，所至出郡，倨坐黄堂，使监司、郡守列侍其傍，而列侍之辈，咸藉彦以进，不敢辄违。臣等闻常有诣道君皇帝论列此事者，师成时适在侧，抗声言曰：“王人古在诸侯之上。”使其人不得尽言。彦之凶焰，由此益炽。夺民常产，重敛租课，官吏稍有违忤，即诫监司，捃摭佗故，无辜送狱。士大夫往往愤恚而死，三路百姓破家流荡，愁怨溢路。去年京东、河北正以租钱及燕山免夫之征，剥克太甚，盗贼四起；正如两浙曩时青溪之寇，实由朱勔父子渔夺东南之民，怨结数路，方腊一呼，四境响应，屠割州县数十，杀戮吏民动亿万计，天下骚然，弥岁不已，皆勔父子所致，生灵何辜？按勔父子，皆曾犯徒杖脊，始因暗事；蔡京夤缘交结阉寺，遂致超显，招权怙势，气焰可炙，出入禁闼无时而卫士莫敢呵止，侵移内帑无数而有司不得会计。其所请钱号，为收买花石进奉之物，其实尽以入己，自初至今，不知其几千万数。父子每以傒当公事为名，多破官舟，往来淮、浙兴贩，百端扰动数路。蔑视官吏，仅同奴仆，所贡物色，尽取於民；撤民屋庐，削民冢茔，幽冥受祸，所在皆然。甚者深山大泽，穷岸断谷，江湖危险，人迹所不可到之地。苟有一花一石，必作威福，逼胁州县，期於必取。閒有不可力致而官吏申白者，辄大怒詈，以不奉上之名，归之官吏，畏此名，不免驱动百姓，极力攻取，得而后已，往往颠踣陷溺，以陨其身。东南之民，怨入骨髓，欲食其肉，而勔父子，方且炎炎，未艾天下。扼腕此六贼者，前后相继，误我国家，离我民心，天下困敝，盗贼滋起，夷狄交侵，危我社稷，致道君皇帝下哀痛罪己之诏，播告四方。而京等罪状未白，典刑未正，天下无不归怨上皇。若不诛京等，将何以慰道君皇帝之心，雪道君皇帝之谤，以解天下之疑耶？况今日之事，蔡京坏乱於前，梁师成阴败於内。李彦结怨於西北，朱勔结怨於东南，王黼、童贯又从而结怨於二虏，败祖宗之盟，失中国之信，创开边隙，使天下势危如丝朆，此六贼者，异名同罪。伏愿陛下擒此六贼，肆诸市朝，传首四方，以谢天下。庶道君皇帝之志果成於陛下，岂不伟哉！此六贼党与之盛，遍满中外，又闻有养死士数百人，自为之备者。陛下万一稍从宽贷，止於窜逐，祸胎尚存，肘腋之变，恐生不测，方之戎狄殆有甚焉。唐文宗尝言：‘去河北贼易，去朝中朋党难。’陛下诚不可不留神也。蔡京、王黼、童贯盖尝阴怀异意，摇撼国本，顷年杨戩，亦有是心。所赖陛下父慈子孝，兄友弟恭，此数贼者计，弗得行天下，臣子切齿刻骨，有年於兹。臣又闻道路之言曰：‘蔡京有建立储贰之功。’此语犹为誖逆。道君皇帝初立陛下为太子，天下共知，断自宸衷，立嫡立长，古今大义，何与京事？而乃欲贪天之功以为己力邪！此大不然者。朱勔以奇技淫巧进，而官至建节，郑居中力争不可，至郁愤而死。盖当时用勔建议北伐，遂有此际。今朔方如此，勔当如何？乃者稍闻警急，朝廷不暇，安枕之际，勔父子遽先众人，欲尽室东下计，其情实尤不可赦。李彦据有西城所钱物，去岁京东盗起，米斗千钱，兵民阙食，中外忧之。彦乃发钱数千万往淮、浙买米，运至京东，以规厚利。前曰道君皇帝诏罢西城所，令以其钱付之有司。闻彦尚欲强占，不肯交割，所存无几，宦官抗国，悖慢如此，尚复何容！今戎狄皆叛，正由此六贼所致，陛下其忍惜此以危天下乎？使唐明皇早诛杨国忠，则禄山未必有以藉口。幸陛下无小不忍於此也。陛下忍而不诛，即恐天下共起而诛之矣。夫舜之去四凶，亦见於禅位之初，未闻其犹豫也，可不鉴哉？”（《纪事本末》卷百三十一，又卷百四十八。原注《钦宗实录》具载陈东书。“可不鉴哉”下，仍云：其后悉施行之。案：《续宋编年资治通鉴》云云同。《宋史·忠义传》：陈东字少阳，镇江丹阳人。早有隽声，俶傥负气，不戚戚於贫贱。蔡京、王黼方用事，人莫敢指言，独东无所隐讳。所至宴集，坐客惧为己累，稍引去。以贡入太学。钦宗即位，率其徒伏阙上书，请诛六贼，言极愤切。明年春，贯等挟徽宗东行，东独上书请追贯还正典刑，别选忠信之人往侍左右。金人迫京师，又请诛六贼。时师成尚留禁中，东发其前后奸谋，乃谪死。同时有布衣欧阳澈亦上书言事，后高宗即位南京，伏阙上封事，极诋用事大臣，遂与陈东同时见杀。） 

　　１１、乙丑，召太常少卿李纲对于延和殿，（案：《宋史·地理志》：延和便坐殿，在崇政殿后景福殿西北向。大中祥符七年建，赐名承明殿。明道元年，改端明。二年，改今名。《汴京遗迹志》、《宋东京考》并同。） 翌日，除兵部侍郎。纲初得觐上，上迎谓曰：“卿顷论水灾章疏，朕在东宫见之，至今犹能诵忆。”（案：李纲论都城积《水为灾疏》凡二上，具载《汴京遗迹志》。其前疏宣和元年六月上，第二疏八月上，已附宣和元年，《续宋编年》五月大水注可考。） 纲叙谢讫，因奏曰：“陛下养德东宫，十有馀年，恭俭日闻，海宇属望。道君皇帝观天意，顺人心，为宗社计，传位陛下，交手畀付，皎然明白，下视有唐，为不足道也。愿致天下之养，极所以崇奉者，以昭孝德。今金寇先声，虽若可畏，然闻有内禅之意，事势必消缩请和，厚有所邀求于朝廷。臣窃料之，大有五欲：称尊号，一也；欲得归朝人，二也；欲增岁币，三也；欲求犒师之物，四也；欲割疆土，五也。欲称尊号，如契丹故事，当法以大事小之意，不足惜；欲得归朝人，当尽以与之，以示大信；欲增岁币，当告以旧约，以燕山、云中归中国，故岁币增于大辽者两倍，今既背约自取之，则岁币当减，国家敦示和好，不校货财，姑如元数可也；求犒师之物，当量力以与之；至於疆土，则祖宗之地，子孙当以死守，不得以尺寸与人。愿陛下留神於此数者，执之坚定，无为浮议所摇，可无后艰。”并陈所以奭敌固守之策。上皆嘉纳之，遂有此命。（《纪事本末》卷百四十七。原注此据李纲《传言录》修入，用吴敏《荐得对》，据敏手录。案：《续宋编年资治通鉴》：门下侍郎吴敏荐李纲，纲入对，奏奭敌固守之策，且请急召诸路军马以壮京师，徐议出征。又言：“国家敦示和好，岁币犒师之物，可量以与之。至于疆土，则祖宗之地，子孙当以死守，不可以尺寸与人，愿陛下留意，无为浮议所摇。”上嘉纳，除兵部侍郎。《宋史·李纲传》：钦宗即位，纲上封事，谓：“方今中国势弱，君子道消，法度纲纪，荡然无统。陛下履位之初，当上应天心，下顺人欲。攘除外患，使中国之势尊；诛锄内奸，使君子之道长，以副道君皇帝付讬之意。”因召对延和殿。据纲《传信录》云：先是，二十三日，上内禅，有旨召对延和殿。薛应旂《通鉴》，除纲兵部侍郎在二十四日辛酉，与此作乙丑亦异。） 

　　１２、丙寅，上道君皇帝尊号曰教主道君太上皇帝，皇后曰道君太上皇帝皇后。诏曰：“朕闻父有天下传归於子，子有天下尊归於父。兹古今之通谊，实帝王之大文，兴自&lt;耳少&gt;躬，嗣称阔典。道君皇帝刚健笃实，齐圣广渊，殚二纪之忧勤，倦万几之听断，乃以神器，属予冲人。顾蹈天以牢辞，终吁天而莫获。虽极天下之称颂，难名揖逊之风；虽尽海宇之贡珍，莫报生成之德用。仰遵於圣训，仍参考於前猷，祗奉徽称，式光大养。道君皇帝宜恭上尊号曰教主道君太上皇帝。应自今龙德宫供奉，所需以至金帛缗钱之属，务极隆厚；事干礼仪者，令礼部、太常寺讨论，以称朕图报天恩之意。”又诏：“朕应道君皇帝付讬之重，馈玉食於殊庭，怀母仪顾复之恩，饰椒途於别苑，方均孝养，仰奉慈颜，宜加俪於徽名，用式遵於圣训。仍饬庶府，祗事中闱，凡下教之所时需，敢一物之不备，以称朕躬问安之志，以隆天下孝爱之风。道君皇帝皇后已奉道君太上皇帝圣旨，居于撷景西园；其恭上尊号曰道君太上皇帝皇后。一切供奉用度、礼仪之属，务极隆厚，有司议定，讨论以闻。”

　　诏改来年元曰靖康。（《纪事本末》卷百四十六。案：《三朝北盟会编》，改元诏附靖康元年正月丁卯朔，具载诏文。又备见於《靖康要录》曰：二十九日，御札：“朕光膺眷祐，寅奉燕贻，载惟菲薄之资，获抚盈成之运。宵衣罔怠，旰食靡遑。发政施仁，怀日靖四方之志；经文纬武，图永康兆民之功。式纪初元，是新美号，庶格神灵之助，遂臻华夏之和。茂谨王春，岂特遵鲁史逾年之议？遹宁国步，盖将绍周人过历之期。自宣和八年正月一日，可改为靖康元年，布告多方，咸体朕意。”《秀水闲居录》曰：宣和末，虏寇已犯郊畿，渊圣既内禅。时予为都司，诣堂白事，宰相白时中谓予曰：“方议改元，可撰数名。”予曰：“凡年号须有主意，今以何意为主？”白曰：“当以和戎为主。”予曰：“汉与匈奴和亲，改元景宁是也，然和戎止是一事。昔唐德宗遭变，议改元，李泌以为唐家最盛如贞观、开元，宜各取一字以为法。本朝最盛在仁宗朝，宜于庆历、嘉祐各取一字，以庆祐名年，则和戎在其中矣。”中书侍郎张邦昌曰：“此论固佳，但‘庆’字颇类宫观名额。”予曰：“自古以‘庆’字名年者甚多。”中书舍人席益在座曰：“‘祐’字亦类元祐。”予因作色曰：“今外敌凭陵，国势危弱如此，当丕变政事，纯法祖宗，奈何尚拘元祐之禁？”右丞宇文粹中曰：“公但见示文字。”遂退。后数日，乃改靖康。先是，上皇即位，改元建中靖国，谏官任伯雨疏谏以为内难曰靖，不当纪元，议宰相不学，此事近诸公岂不知耶？然渊圣即位，至都城失守，十二月立康王，乃今上受命之符，自康邸继统故也。《铁围山丛谈》曰：宣和乙巳冬十二月，报北方寒盟。二十有三日，上皇有旨内禅，时去岁不数日。故事，天子即位逾月即改元，于是中书拟进，取“日靖四方，永康兆民”。请号年曰“靖康”焉。靖康之初，今上在康邸，因出使讲解而威德暴天下，故识者多疑靖康于字为“十二月立康”也，是后一年而中兴。） 

　　（海昌倪锺祥辑注） 

　
卷五十二

　

　　钦宗

　　△靖康元年（丙午，一一二六） 

　　１、正月丁卯朔，（案：钱大昕《四史朔闰考》：靖康元年正月丁卯乃朔日也，原本脱写“朔”字，今据增。） 金人犯濬州，（案：徐梦莘《三朝北盟会编》，斡离不陷濬州系於正月二日戊辰。王偁《东都事略》、《宋史·本纪》、薛应旂《续鉴》、毕沅《续鉴》，亦均在戊辰。李&lt;上直下土&gt;《十朝纲要》：梁方平、何灌师溃退保、滑州在戊辰；灌奔还，金人乘舟济河在己巳。） 内侍梁方平领兵在黄河北岸，贼骑奄至，仓卒奔溃。时南岸守桥者望见虏中旗帜，烧断桥缆，陷没凡数千人，虏因得不济。方平即遁，（案：《靖康前录》云：梁方平到濬，日与其徒纵饮，探报不明，奭敌无备，洎贼至，乃始奔骇，至桥南纵火而遁。桥虽已断，飘於北岸，犹二十八虹，贼少加葺，遂济河。《北盟会编》谓贼至而河冰合，遂济，未知孰是。李&lt;上直下土&gt;《十朝纲要》：是年二月辛酉，梁方平伏诛。《靖康要录》：二月二十三日，臣僚上言：“金人侵犯河北，梁方平、何灌各统精兵，控扌戹河津，方平败衄，弃河不守；灌望风而遁，遂致敌国冯陵畿甸，当行军法，其罪惟均。今灌以重伤死於牖下，而方平未正典刑，无所畏惮，国威不振，士论惜之。陛下方欲法艺祖，以武功定祸乱，统御将帅，使有罪者必诛。”当日方平始奉圣旨，依军法戮於都市。《靖康前录》：二十六日，收梁方平械送开封府，治不守河之罪，斩於茅桥下。） 何灌军亦望风溃散，我师在河南者无一人。（案：《三朝北盟会编》：何灌度不能支，亦收馀卒退守氾水关，贼蹑其后。比至氾水，灌兵又惊溃，乃引其馀兵还至京师。是年四月二十九日，臣僚上言：“何灌败事，其子孙应行削夺羁管，庶使将帅知逃遁者祸及子孙，有以累其心。”奉圣旨：“何灌子孙并勒停送唐州羁管。”何灌战死，於本月乙亥日可考。） 

　　初，虏至邯郸，（案：原本脱“邯”字，据陈均《九朝编年备要》及宇文懋昭《大金国志》补。） 遣郭药师为前驱，付以千骑，药师求益，复以千骑与之。药师疾驰三百里，质明，遂至濬，具言州县无备。邀取金缯、暴宫禁间事者，皆药师为之也。议亲征。（《纪事本末》卷百四十五。案：药师引金人渡河，《靖康前录》载此较详。《前录》云：沈琯见郭药师，药师留食，药师自言：“今日药师以二十骑先据桥南。”军走过，而为药师所邀。遂不藉人，兵焚桥而去，拥入流者数千人，常胜军止伤三人。盖药师深知宋人虚实，故轻捷敢先也。陈桱《通鉴续编》、薛应旂《续通鉴》并称方平帅禁旅屯黎阳河北岸，金将迪吉补奄至。不载药师，恐失实。药师《金史》有传，而朱胜非《秀水闲居录》及《中兴姓氏录》二书言其始末，较本书为详，今附录於此。《秀水闲居录》曰：宣和间经营燕地，虏将郭药师首来归附，既得燕山，授以节钺，专付兵柄，继检校师傅官，赐第都城，宠数无虚日。药师喜饮酒，尚酝绝品曰小糟真珠红者，日赐一樽，置驿送。尝至京师，召赴禁中，凡寝殿奥密珍奇之物，悉令纵观。眷待优异如此。金人南侵，药师率大将张令徽、刘舜仁俱叛，与之合从犯阙。既议和解，虏酋须索犒军金币数千万，虽极竭不能充足。虏使云：“药师尝至宣和殿，见库中金一块数千两者，何谓不足？”《中兴姓氏》录《叛逆传》云：药师以燕山府叛降大金，尽以宫禁奢侈、中国无备之事告之大金，导之京师。将二千骑至濬州，先据桥南，以邀王师，拥入河者数千，直至城下，大金用之。大金退，每用药师陷河北诸州。斡离不回至燕山，知常胜军反覆，下令尽发归本贯，至松亭关，遣女真数千骑，尽掊杀之，以药师为燕京留守，又迁平州。后粘罕以余睹叛，疑药师预谋，追至元帅府，狱鞫之，既而获免。药师家富於财，牛马不知其数，婢奴千人。粘罕谓财能动人，尽夺之，囚归女真之域。子安国，亮时预南侵之谋，亮犯淮上，统兵为先锋，亮被弑，安国为乱兵所杀。） 

　　２、己巳，诏曰：“朕以金国渝盟，药师叛命，侵轶边鄙，劫掠吏民；虽在缵承之初，敢忘付讬之重？事非获已，师实有名，（案：《续宋编年资治通鉴》作“兵出有名”。据《三朝北盟会编》载此诏文并作“师实有名”。） 已戒六师，躬行天讨。（案：《靖康要录》、《北盟会编》此下有“将士锐於敌忾，梦卜兆於袭祥，庶宁邦国之虞，克绍祖宗之烈”四句。） 应亲征合行事件，令有司并依真宗皇帝幸澶渊故事，（案：《靖康要录》、《北盟会编》此下有“疾速检举施行”六字，） 命吴敏为亲征行营副使许便宜从事。尚书兵部侍郎李纲，显谟阁直学士、新知开封府聂山为参谋官，团结兵马於殿前司。”（《纪事本末》卷百四十七。案：《续宋编年资治通鉴》：己巳，李纲为亲征行营使，吴敏副之。误也。纲於初五日辛未始有亲征行营使之命，此止与聂山同为参谋官耳。王宗沐《续通鉴》庚午日，李纲议守尚称为行营参谋官，与此合。李《十朝纲要》、陈均《九朝编年备要》及《靖康要录》，并於辛未日始书李纲为亲征行营使，皆不误。徐梦莘《北盟会编》，除吴敏等指挥在是月四日庚午，而李纲为亲征行营使亦在五日辛未。王偁《东都事略》，吴敏知枢密院事在乙巳，纲为行营使在庚午，略有参错，然究非同日事也。亲征之议发於李纲，说详封有功《编年》，今附录於此。封氏《编年》曰：朝廷闻金人据濬州，何灌、梁方平俱归，勤王之师未有至者。大臣建议不一，或曰：“河北人心已动，脱或渡河，计期必战，锋不可当，我师若出，望敌必溃，此兵家所忌。望陛下南渡大江，或西奔关中，集天下兵，选将出师，分兵四系，俾匹马不可归也。”或曰：“京城乃天下之本，本既摇动，何以支梧天下乎？今京城雄师尚数十万，可以坚壁戒严，收民清野，使敌人攻不得前，退无所掠，师老气沮，俟勤王之师，内外犄角，使犬羊之群，罗拜请命。”李纲曰：“二者之论，皆非所长。昔者契丹拥百万之师，直抵澶渊，当时若从避幸之请，坚壁之言，岂得天下太平？百有馀年，赖祖宗威灵，社稷之福，惟寇莱公坚欲御驾亲征，銮舆既渡，遂殄挞揽，戎人丧气，遣使请和，河北遂复今日之事，与之同，岂可缓也？”虽然纷拏，终归李纲之议。） 

　　３、是日，闻斡离不兵拒河，濬州不守。夜漏二鼓，道君皇帝车驾东出通津门，道君皇后及皇子帝妃等相续以行。命平凉军节度使、中太一宫使范讷统胜捷军扈从，百官多潜遁。（《纪事本末》卷百四十五。案：道君东幸事，载李纲《靖康传信录》最详。《靖康要录》：是月十五日，太上道君皇帝渡扬子江至镇江府。李《十朝纲要》：是年二月乙未，道君皇帝发镇江府；辛酉，次扬州。均与之合。《传信录》云：初，道君以正月三日夜，乘船通津门，独蔡攸及内侍数人扈从，以舟行为缓，则乘肩舆，又以为缓，则於岸侧得般运砖瓦船乘载，饥甚，於舟人处得饼一枚分食之。是夜行数百里，抵南都，馆於州宅，得衣被之属，市驴骡乘之。至符离，始登舟，及泗上少憩，宇文粹中及童贯、高俅之徒始至。童贯以胜捷兵三千扈从，渡淮如维扬。高俅以禁卫三千留泗上，控扼淮津。既抵维扬，父老邀车驾不可渡江，而道君决意南幸，遂如镇江。道君太上皇后居扬州，王子、帝姬皆流寓沿路州县，闻贼退，多先归者。《宋史·本纪》及陈桱、薛应旂《续鉴》并云：蔡攸为行宫使，宇文粹中副之。陈均《编年备要》云：时蔡京父子欲避难南奔，以官司舟船皆隶发运使，乃以宋&lt;日奂&gt;为江淮荆浙等路发运使。&lt;日奂&gt;，攸之妻党也。於是蔡氏、宋氏皆倾家南下。） 

　　４、宁远军节度使朱勔放归田里；责太傅、楚国公致仕王黼为崇信军节度使，永州安置；赐翊卫大夫、安德军承宣使李彦死。黼、彦仍籍没家赀。（《纪事本末》卷百四十八。案：此云黼、彦仍籍没家赀，而二十五日辛卯又云诏籍其赀，疑有一误。《三朝北盟会编》：二十四日庚寅，王黼削夺在身官爵，长流衡州，附载《靖康遗录》云：是日，籍王黼第，得金宝以亿万计。则王黼籍赀当在二十四日。王宗沐、薛应旂《续通鉴》云：黼闻金兵至，不俟命载其孥以东，故有是责。） 

　　５、金人作筏渡河逼京城。（《纪事本末》卷百四十五。案：原本作己丑，在癸酉前。然是月丁卯朔，不宜癸酉前有己丑日。《金史·本纪》在己巳日，《宋史·本纪》及毕沅《续通鉴》在壬申日，今从《金史》附於此。沈琯《南归录》曰：沈琯见国王，国王曰：“南岸已无一人，你来日须去到汴京。”金人寻得小船子十馀嘡，可载五七人，浮水过者，所损甚多，步兵尚未至，於上下流得大船，遂渡骁骑，至六日方渡毕，其步兵始至，而老弱者留滹州。壬申为是月初六日，己巳为是月初三日。据沈琯谓六日方渡毕，盖己巳始渡而壬申渡毕耳。） 

　　６、庚午，以尚书兵部侍郎李纲为尚书右丞、东京留守，同知枢密院李纲副之，（案：“李纲”，原本误“李税”，据宋本《东都事略》及《宋史·本纪》改。） 聂山为随军转运使。

　　时从官以边事求见者，皆非时赐对。纲侍班延和殿下，适宰执奏事，议欲奉銮舆出狩襄、邓。纲语知东上邠门事朱孝庄曰：“有急切公事，欲与宰执廷辨。”孝庄曰：“旧例，未有宰执未退而从官求对者。”纲曰：“此何时，而用例邪！”孝庄即具奏。诏引纲立於执政之末，因启奏曰：“闻诸道路，宰执欲奉陛下出狩避狄，果有之，宗社危矣。且道君皇帝以宗社之故，传位陛下，今舍之而去，可乎？”上默然。白时中曰：“都城岂可以守？”纲曰：“天下城池，岂复有如都城者？且宗庙、社稷、百官、万民所在，舍此欲何之？若能率励将士，慰安民心，岂有不可守之理！”时内侍领京城所陈良弼自内殿出奏曰：“京城楼橹创修，百未及一二，城东樊家冈一带，濠河浅狭，决难保守，愿详议之。”上顾纲曰：“卿可同蔡懋、良弼往观，朕於此俟卿。”纲诣东壁观城濠，回奏延和殿，车驾犹未兴也。上顾问：“如何？”纲曰：“城坚且高。楼橹诚未备，然所以守不在此。濠河惟樊家冈一带，以禁地不许开之，诚为浅狭，然可以精兵强弩据也。”上顾大臣曰：“策将安出？”皆默然。纲进曰：“今日之计，莫如整厉士马，声言出战，固结民心，相与坚守，以待勤王之师。”上曰：“谁可将者？”纲曰：“朝廷平日以高爵厚禄畜养大臣，盖将用之於有事之日。今白时中、李邦彦等，皆书生未必知兵，然藉其位貌，（案：“位貌”，《靖康要录》作“位号”。） 抚驭将士以抗敌锋，乃其职也。”时中厉声曰：“李纲莫能出战否？”纲曰：“陛下不以臣为懦，傥使治兵，愿以死报；第人微官卑，恐不足以镇服士卒。”上问执政有何阙，赵野以尚书右丞对，时宇文粹中扈从东幸故也。上即命除纲右丞。纲曰：“臣今正谢，犹服绿，非所以示中外。”即时赐袍带并笏，纲服之以谢，且言：“方时艰难，臣不敢辞。”上入，进膳，赐宰执食於崇政殿门外庑，再召对於福宁殿，去留之计犹未决也。召命纲与纲留守。纲言：“唐明皇闻潼关失守，即时幸蜀，宗庙朝廷，碎於贼手，累年仅能复之，范祖禹以为其失在於不能坚守以待勤王之师。今陛下初即大位，中外欣戴，四方之兵，不日云集，虏骑必不能久留。舍此而去，如龙脱於渊，车驾朝发而都城夕乱，虽臣等留守，何补於事！宗庙朝廷，且将邱墟，愿陛下审思之。”上意颇回，而内侍王孝竭从旁奏曰：“中宫、国公已行，陛下岂可留此！”上色变，降榻曰：“卿等毋执，朕将亲往陕西，起兵以复都城，决不可留此！”纲泣拜俯伏，以死请。会燕、越二王至，亦以固守为然，上意稍定，即取纸，书“可回”二字，用宝，俾中使追还中宫、国公。顾谓纲曰：“卿留，朕治兵奭寇，专以委卿。”纲曰：“受命。”与纲同出，宿於尚书省，宰执於内东门司。中宫、国公之行已远，是夕未还。中夜，上遣中使谕宰执，欲诘旦决行。质明，纲入朝，（案：《靖康传信录》：自尚书省趋朝，道路纷纷复传有南狩之事，太庙神主已出寓太常寺矣。） 至祥曦殿，见禁卫擐甲，乘舆服御，皆已陈列，六宫幞被皆将升车。纲厉声谓禁卫曰：“尔等愿以死守宗社乎，愿扈从以巡幸乎？”禁卫呼曰：“愿以死守，不居此，将安之？”纲出，与殿帅王宗濋等入见曰：“陛下已许臣留，今复戒行，何也？且六军之情已变，彼父母妻子皆在都城中，岂可舍去！万一有中道散归，陛下孰与为卫？且虏已逼，彼知乘舆之去未远，以健马疾追，何以奭之？”上感悟，始命辍行。纲谓同列曰：“上意已定，敢有异议者斩！”因出传旨，禁卫皆拜伏呼万岁，其声震地。（《纪事本末》卷百四十七。案：《续宋编年通鉴》原注引吕中曰：当虏人之入寇也，人以为车驾不当守京城，使其从行幸之计，可以无蒙尘之祸乎？曰：靖康之祸在於无备而不在於守与避也。为靖康计者，固当避狄，而亦非仓猝之可避也。使其早从幸关中之谋，乘虏未至，则车驾行幸犹可以达，否则早从上皇治兵西京之训，集天下勤王之师，京城或可以守。虏既迫京师而谋避狄，乘舆一去，禁卫闻虏至而四溃矣。此李纲所以不主其所议也。《续编年通鉴》文多与《纪事本末》同，惟《续鉴》载白时中请上南幸，或云欲上西幸洛阳。吴敏曰：“京城百万生灵，奈何弃之？”《纪事本末》无此数语。是时请南幸者，张邦昌与白时中》也，《靖康前录》载之；请西幸者蔡绦也，其弟蔡绦《北征纪实》述之。今附录於此，知《续鉴》亦有所本。《靖康前录曰：时白时中、张邦昌皆欲邀翠华以幸襄阳，上问：“宗社何如？”时中辄对曰：“招募英雄以图克复，自艺祖都汴垂二百年，金汤之固，器甲之利，在所不言；禁旅云屯，自昔号为骁勇。比年以来，外则童贯失陷，内则高俅不招刺，军政不修，然比之勤王之师，强弱自不相侔。”《北征纪实》曰：季兄翛欲上言：“昔澶渊之役，虏人料天子必幸蜀，因伏兵於殽渑道上，适为我兵搜出，此虏人已陈之刍狗也。然彼方谓我独西兵可用，诚是也。都邑不可守，藉守亦必破，况天子不乘危，且上兵伐谋。今太上既将南幸，为新天子计，不若行狩陕西，反据形势以临之，鸠集藩翰大臣，数道并进，乘我锐气，下兵以图收复，此万全矣。金人若犯都邑，既掩空城，谋折气沮无可得做，而我在陕西鸠兵稍成就，计已四五月，则天时地利，彼俱不得，必引而去，重载而归，可一举破也。都城为患，不过一火而已，此疥癣尔。虽恐殽渑道险，勤王之兵，则可从南阳走武关，入长安，亦汉、唐大路，不过回远。比殽渑差数日间，会兵而后鼓行，此所谓从天而下也。”二十七日，不得对，至元日，季兄始得对於延和殿。当季兄待对殿阁时，三人同班：一给事王云，一中书舍人张忞也。云方讼言，大臣皆失措，李士美已失魂矣。某问：“著都不能答，至今谋不定，奈何！今尚书来，何所建白耶？”季兄即以前说及之。云曰：“云所以求对者，正为此。告尚书，大家著力。”季兄见上，上大然之，曰：“卿可帅长安，为朕先去，鸠兵敛赋，俟朕之来也。”俄云亦上，后不得云所奏之详。然后来与翛在颖桥镇得一见云，因及城守之事，云曰：“国家不过开元、天宝事尔，今却城守，致大祸者某人。”三人皆罢对，而上以季兄劄子手付大臣，曰：“翛可日下换资政殿大学士，除知永兴军先去，俟朕至。”是日晚，又议遣差排顿递官大臣，因共荐舍人席益，召至福宁殿，天子面谕所以，仍曰：“卿可先去，大郡则喻以车驾亲出，可备五万人刍粮赏赐，小县则言大臣领兵抚师，尔皆预为之备。卿可置司於邓州，闻朕出，即复来迎。”又使益自辟官从南阳通金啇路，而益以待制安抚两路便宜行事，益又奏无兼侍，乞携母氏先行，天子亦可之。谋已定矣。） 

　　７、辛未，御宣德门，百官将士班楼前起居。上降辇劳问将士，命李纲、吴敏叙金人犯顺，欲危宗社，决策固守，各令勉励之意，俾邠门官宣谕六军，将士每句声诺皆感泣流涕，於是固守之议始决。赐诸军班直缗钱有差。命纲为亲征行营使，侍卫亲军马军都指挥使曹曚副之，（案：“曹曚”原本误作“曹朦”，据《宋史·本纪》及薛应旂、毕沅《续通鉴》改。） 置司於大晟府，辟置官属，赐银钱各百万，（案：《靖康要录》：辟参谋官、书写机宜、勾当公事、管勾文字准备差使，统制、统领准备差使百馀人；选差三省、吏部、户房人吏数十人，赐银绢钱一万贯匹两。） 朝请、武功大夫以下及将校官诰宣帖三千道，许便宜从事。（《纪事本末》卷百四十七。） 

　　８、壬申，诏每路差近上内侍一员，督帅臣将勤王兵入援。（《纪事本末》卷百四十七。） 

　　９、太学生陈东上书曰：“窃知上皇已幸亳社，蔡京、朱勔父子及童贯等统兵二万从行。臣深虑此数贼遂引上皇迤逦南渡，万一变生，实可寒心。盖东南之地，沃壤数千里，郡县千百，中都百色，悉取给焉。其风声气俗，素尚侈靡，人所动心。其监司郡守、州县之官，率皆数贼门生，一时奸雄豪彊及市井恶小，无不附之。近除发运使宋&lt;日奂&gt;，是京子攸之妻党；贯昨讨方寇，市恩亦众，兼闻私养死士，自为之备。臣尝上书言六贼罪恶，（案：陈东等上书言六贼恶在宣和七年十二月甲子日。） 贼心自知，不免反怨朝廷，夤缘上皇遂请此行。臣窃恐数贼南渡之后，必假上皇之威，乘势窃发，振臂一呼，群恶响应，离间陛下父子，事必有至难言者，则东南之地恐非朝廷有，其为患岂夷狄比哉！望悉追数贼，悉正典刑。别差忠信可委之人，扈从上皇如亳，庶全陛下父子之恩以安宗庙。”上然之。（《纪事本末》卷百四十八。） 

　　１０、癸酉，斡离不军至京城西北，（案：斡离不即《金史》之宗望也。《金史·宗望本传》云：本名斡鲁补，又作斡离不，太祖第二子也。《大金国志·斡离不传》：一名宗杰，乃武元第四子，江南误呼作“二太子”。其说与《金史》不同。《中兴奭侮录》作“阿里勃”。） 屯牟驼冈。天驷监即孳生马监之所，（案：《靖康传信录》：牟駞冈者，城外西北隅地也。冈势隐辚如沙碛，然三面据水，前枕雾泽陂，即孳生马监之所。“雾泽陂”，《靖康要录》作“震泽陂”。） 刍豆山积，异时郭药师来朝，得旨打球於其间，金人兵至，径趋其所，药师导之也。自虏骑临河，梁方平烧桥而遁，虏不得遽渡，小舟能容数人者以济，凡五日，骑兵方绝，步兵犹未集也；旋济全行，无复队伍。既济据牟驼岭，获马二万匹，笑谓沈琯曰：“南朝可谓无人，若以一二千人守河，我辈岂得渡哉！”（《纪事本末》卷百四十五。） 

　　是夕，金人攻宣泽门，（案：“宣泽门”，《靖康传信录》、《靖康要录》并作“西水门”。） 以火船数十顺流而下。李纲临城，募敢死士二千人，列布拐子城下，火船至，摘以长钩，投石碎之；又於中流排置檥木，及运蔡京家山石叠门道间，就水中斩获百馀人，迨旦始定。

　　自上御楼之后，方治都城四壁守具，以百步法分兵备奭，每壁用正兵万二千馀人，而保甲、居民、厢军之属不与焉。修楼橹，挂毡幕，安奸座，设弩床，运砖石，施燎炬，垂櫑木，备火油，凡防守之具毕。四壁各备以从官，宗室、武臣为提举官，诸门皆以中贵大小使臣分地而守。又团结马步军四万人为前后左右军，中军军八千人，有统制、统领、将领、队将等，日肄习之。以前军居通津门外，（案：“通津门，”《靖康传信录》、《靖康要录》并作“东水门”。） 护延丰仓，仓有豆粟四十馀万石，其后勤王之师集城外者，赖之以济。后军居朝阳门外，（案：“朝阳门”，《靖康传信录》作“宋门”。） 占樊家冈，使虏骑不敢近。而左、右、中军居城中以备缓急。自五日至八日，治战守之具粗毕，而虏抵城下矣。（《纪事本末》卷百四十七。） 

　　以尚书驾部员外郎郑望之假工部侍郎充军前计议使，亲卫大夫、康州防奭使高世则副之，望之即行。少顷，虏亦遣吴孝民至，举鞭与望之遥相揖，约孝民至城西相见。是夜，望之与世则缒城下，入何灌帐中。虏使二人亦至，孝民因言欲割大河为界，副以犒军金帛。望之与辨论久之，孝民不答，遂与望之来，开远门入，至都亭驿》，已过四鼓。（《纪事本末》卷百四十五。案：郑望之撰有《靖康城下奉使录》，自述其事较详，今附於此。《奉使录》曰：靖康元年正月七日，望之任尚书驾部员外郎，往太仆司选马，兵部尚书路允迪来传语，约同到都堂问子细。既到都堂，见官吏纷扰，望之径入太宰李邦彦邠子。宰执具在，亦有从官三五员，少宰张邦昌正行步前，执望之手曰：“郑郎中在此，可往。”时有一内官在侧，邦昌即令任珪奏云：“已差驾部员外郎郑望之去。”望之白云：“不知何事？”邦昌云：“适得何灌奏，言金人已到城北，朝廷且遣使人出来劳军，却恐有商量。”望之又云：“乞见上，得使旨乃行。”邦昌云：“有甚旨？贤且往军前，看他家如何？”俄有内官一人同珪来；传宣令押奉使出门，借尚书工部侍郎充奉使大金军前计议使，副使差高世则，是时怆惶，更不暇往国信所关鞍马袍带。邦昌顾小吏，取公服，允迪假金带鞍辔狨坐上马，到安远门登城，见何灌人马在城脚下摆布，遣语音高大者过濠，望金人军前声言：“朝廷遣工部郑侍郎往军前奉使，可遣人来打话。”见一紫袍人称太师，一白袍人称防奭。紫袍人係燕人吴孝民，白袍人係金人。吴孝民云：“皇子郎君到赵州路上，截得今上皇帝即位赦书，以手加额，既是上皇禅位，无可得争，却与他讲和休。如今来南，只似买卖也。”望之问买卖之说如何？孝民云：“要割大河为界，更要犒军金帛。”望之云：“如此，则非是买卖。譬如有人买绢一匹，索价三贯文，买者酬二贯五六百文，又添一二百，遂交易，如此谓之买卖；今既要金帛，又要割地，而彼无一物与我，岂可谓之买卖？止是强取。”孝民更不说话，便要入城，至都亭驿。时约四更，多时才到驿，上赐到御笔：“适知郑望之已回，不知有何话语，一一奏来。”） 

　　１１、甲戌，郑望之、高世则入奏使事，退，引见金使吴孝民，跪奏曰：“上皇朝与大金结约海上，复违盟誓，皆已往事。今日少帝陛下与大金别立誓书，结万世欢好可也。向者李邺来议割献三镇事，皇子今遣使人代朝见之礼，愿遣亲王、宰相到军前报礼。大金喜礼意之重，前日割地之议往往可罢。”少帝之称自此始，上顾宰执，未有对者。李纲请行，上不许曰：“卿方治兵，不可。”命同知枢密院卿李纲奉使，（案：《续宋编年资治通鉴》作“李邺”。） 郑望之、高世则副之。（《纪事本末》卷百四十五。案：《三朝北盟会编》，宣和七年十二月中旬，闻贼近遣李邺借给事中奉使讲和，至靖康元年正月七日癸酉回京师，再遣邺与李纲等行，当即此事。是邺、纲二人同行，《长编》与《续鉴》各举其一也。然郑望之《奉使录》：萧三宝奴等谓：“皇子郎君讶南朝不遣使人来求和。”望之答云：“朝廷已遣给事中李邺去，不知甚处逢大金人马，更不曾得消息。”又似此时李邺不与望之同往，而同往者惟李纲耳。然则李邺使金直至初十日乙亥始与望之等同归，而《三朝北盟会编》称邺於初七日回京师，至是再遣，亦不免误。） 宰执退，纲独留，问所以不遣之旨。上曰：“卿性刚，不可以往。”纲对曰：“虏气方锐，吾大兵未集，固不可以不和。然所以和者得策，则中国之势遂安；不然，祸患未已。宗社安危，在此一举。臣惧李纲柔懦而误国事。”因言：“虏性贪婪无厌，又有燕人狡狯以为之谋，必且张大声势，过有邀求，以窥中国。如朝廷不为之动，措置合宜，彼当戢敛而退。如朝廷震惧，一切与之，彼知中国无人，益肆觊觎，忧未已也。先定然后能应安危之机，愿陛下审之。”（《纪事本末》卷百四十七。案：李纲请行一节，此击於甲戌日，与《靖康传信录》不合。《传信录》云：贼知守城有备，不可以攻，乃退师，因遣使随李邺请和。抵城下，已昏黑矣，坚欲入城。余传令敢辄开门者斩。竟俟明乃入城。初十日也，上御崇政殿，宰执起居讫，升殿奏事，引使人对。出斡离不书进呈，道所以举师犯中国之意，闻上内禅，愿复讲和，乞遣大臣赴军前议所以和者。上顾宰执，未有对者。余因请行。《传信录》虏使入城在初十日，而甲戌则是初八日，其不合一也；《传信录》虏使俟明乃入城，而此则癸酉夜，自开远门入，至都亭驿，已过四鼓，其不合二也；李邺於七日癸酉回京师，乃是一人独回，并无虏使相随，则《传信录》谓遣使随李邺请和，当指乙亥日，与三宝奴等同归无疑，安得李纲请行反在李邺未归以前，其不合三也。乙亥为是月初九日，疑虏使昏黑抵城下当在乙亥之夜，明日丙子入城，正与初十日合；则李纲请行当在三宝、王汭诸人来献玉带名马时，而不在吴孝民入城时也。郑望之《奉使录称》孝民跪奏皇子郎君要一大臣过去，上即云李纲、郑望之过去，与此云上顾宰执，亦不合。） 既退，纲与望之再对，上云：“若及割地，则多与岁币增三五百万不妨。”望之次论及犒军金银，可许银三五百万两。又命纲押金一万两及酒果赐斡离不。（案：《靖康要录》云：出城时日已昏黑，有金人骑兵三两人，不知是使人，射箭相及，从者一人死之，馀四人亦伤。夜至孳生监。郑望之《奉使录》云：孝民屡前逼出城，缘伺候赐金酒果，所以迟留。上马时，日落多时，出万胜门约一二里间，日已昏，比至孳生监一更多时，见斡离不。但讶国家违盟，如受归朝官及赐平州张觉杀金人之诏，如此三五事，都不及和议。乃云：“夜晚，俟来日相见。”） 

　　使人至，斡离不南向坐见之，（案：《靖康传信录》云：纲、望之等北面再拜，膝行而前。） 遣燕人王汭等传道语言，谓都城破在顷刻，所以敛兵不攻者，为赵氏宗社恩莫大也。议和所须犒师金银绢采各以千万计，马驴骡之属各以万计。尊其国主为伯父，凡燕、云之人在汉者悉归之。割太原、中山、河间三镇之地，又以亲王、宰相为质。（案：郑望之《奉使录》此段云云，明日再见使及之。） 纲等不敢有言，但曰：“有皇帝赐金万两及酒果。”斡离不令吴孝民受之。夜，宿孳生监，金人遣萧三宝奴、耶律忠、张愿恭三人来，（案：《奉使录》：三宝奴等云：“皇子郎君至中路便意回，只讶南朝不遣使人来求和。”望之云：“朝廷已遣给事中李邺去，不知甚处逢大金人马，更不得消息。”三宝奴云：“李给事知是上皇遣来，皇子郎君道不知他今上意旨如何？”望之云：“主上即位十馀日，上皇已南幸，朝廷仓卒未及遣使而人马已及城下。”） 首言以我纳张瑴，故举兵，（案：“张瑴”，《金史》作“张觉”，入《叛臣传》。《北盟会编》及《奉使录》亦作“张觉”，《大金国志》作“张瑴”。） 既闻上皇禅位，少帝登极，即拟还师，第讶南朝不来求和。望之云：“女真本一小国，初以士马彊盛灭契丹，终能以礼义与中国通好，岂不为美？若一向恃强，务欲并吞，非至理。”三宝奴云：“但南朝多失信，须要一亲王为质，古亦有之。”望之云：“如燕太子丹质於秦是也，然不知周、郑交质，其后卒至交恶，果为大计，质亦何恤？若以亲王往，万一有感风露致不测，以人情言之，在贵朝亦不得不悔，此事终恐无益。”三宝奴笑云：“北朝以兵之所加为疆境，今已至汴，而皇太子郎君但欲画河为界。”已而望之云：“朝廷自来与金国讲好，以燕山为藩篱，内郡及都城不为战守备，岂事力诚单弱！若皇子必欲以河为界，此乃恃强有所邀耳。且南朝得北朝地不能守，前日燕山是也。北朝得南朝地恐亦然，盖人情向背不同，不若增益岁币为无穷利尔。”因许银三百万两，三宝奴不悦而退。是日，虏移壁开远门。《纪事本末》卷百四十五。案：郑望之《奉使录》：三宝奴云：“南朝得北朝地固不能守，北朝得南地岂守不得？古人有守得者。”望之云：“耶律德光到汴京，不及一月，如何谓之守得？”三宝奴云：“有守得底。”望之云：“北边种落得中原地，无如拓跋魏。然自拓跋南侵，改为元魏，已百有馀年，当时所立君长，犹中国之人也，用中国之礼乐，中国之法度，中国衣服，故中国之人亦安之。今大金岂可以拓跋为比？”又微笑云：“旧日三关也属北朝来。”望之云：“国家财赋，各有转运使总领，河北籴便司，盖河北缘边州郡，多是溏泺地无出，故朝廷支降钱本籴便司，和籴斛斗以给诸边太师。若论三关地政，是溏泺所在，不若问朝廷多增岁币，又无水旱之虞，岂不永远？太师更熟虑，即是长远。”三宝奴云：“枢密侍郎瞒心，各自尽忠尽节，为国家说得甚事？但许多人马远来，不成则凭空去也。大金人马不似南朝健儿逐月有请受。”望之云：“若是讲和，却存旧好，所有金军，朝廷须是犒劳，不知有多少军？”三宝奴云：“河东国相二十万，皇子郎君一头项三十万。如今讲和，便遣人止河东军去，此事朝廷不要迟疑，早早便宜。这里许多军，住久是坏了你家人民田种。”望之云：“昨日面得处分，若说及犒军，可许银三五百万两，此数亦不易出也。”三宝奴云：“金人去家有六七千里，动经一二年，须是逐人得两铤银一铤金方得。”望之云：“太师开得许大口，又似以河为界，好难商量。”

　　１２、乙亥，李纲方入对，外报虏攻通天、景阳门一带甚急，（案：“通天、景阳门”，《靖康传信录》、《靖康要录》并作“新城酸枣门”。） 上命纲督将士捍奭，纲乞禁卫班直善射者千人以从。（案：《靖康传信录》、《靖康要录》并云：上遣御药虏端同行，传旨如所乞。《传信录》云：自禁中至新城酸枣门几二十里，行夹道委巷中，惟恐贼之已登城也。） 虏方渡濠，以云梯攻城，班直乘城射之，皆应弦而倒，将士无不贾勇，近者以手炮、櫑木击之，远者以神臂弓射之，又远者以床子弩坐奸及之。而金虏有乘筏渡濠而溺者，有登梯而坠者，有中矢石而踣者甚众。又募壮士数百人缒城而下，烧云梯数十座，斩获酋首数十级。（案：《靖康传信录》、《靖康要录》并作“斩获酋首十馀级，皆耳有金环。”） 虏又攻陈桥、封邱、卫州等门，矢集城上如蝟毛，纲登城督战，上遣中使劳问，手劄褒谕，给内库酒、银碗、采绢等以颁将士，人皆欢呼。自卯至未、申间，杀贼凡数千，乃退。武泰军节度使何灌死之。（《纪事本末》卷百四十七。） 

　　１３、虏遣游骑四出，抄掠畿县，惟东明、太康、雍邱、鄢陵、扶沟仅存。虏况小邑不破，再益骑三千，急攻东明，京东将董有邻率众拒之，斩首十馀级。最后得金环者，三太子也。

　　１４、郑望之等在虏营，斡离不约见之，引李邺、沈琯於其坐后，需金五百万两，银五千万两，牛马万匹，表缎百万匹，割太原、中山、河间三路地，并欲宰相、亲王为质。（案：《奉使录》：是日，早有韩宣徽过位相揖云：“皇子郎君遣人去打城也。”望之云：“既是讲和，何言打城？”韩笑云：“且要耀兵。”斡离不笑云：“打城人适以已句回矣。”又云：“讲和事，此自讲人去朝廷理会。”於是三宝奴、耶律忠、王汭受斡离不书一封。又一幅不封，与望之同入城。不封一幅，乃是所须金银表缎数目，金五百万两，银五千万两，牛马万匹，表缎一百万疋，一更后到殿门，又见所进书，方知要割三镇。及亲王一员，候回日送到河，要宰臣一员同往，交割地界。） 望之辞以亲王至幼，沈琯谓望之乞遣郡王，望之再三言之，斡离不曰：“遣亲王、郡王各一人至河即还，宰相候交物了及拨地毕日可还也。”斡离不出玉带、玉篦刀、名马各一，遣三宝奴、耶律忠、王汭等来献，催使人回，夜到驿。望之入对福宁殿，具奏所言，上令与大臣言之。（案：《续宋编年资治通鉴》云：邺归，奏闻邦彦议，以金人所需金二百万两，银五百万两，牛马五百头，羊一千口，表缎如银数，量与金八十万两，银二百万两，缎子如银之数，牛羊并从所请。上从之，是夜定议。盖出於邦彦也。《北盟会编》初十日丙子引见三宝奴上殿，呈书为明日事。） 

　　燕山都监武汉英、知信德府杨信功及李邺、沈琯等并归自虏营中。（《纪事本末》卷百四十五。案：《三朝北盟会编》：宣和七年十一月二十八日乙未，斡离不陷蓟州，副使武汉英髡而降之。十二月十日丁未，陷燕山府，沈琯被执。二十七日甲子，陷信德府，知府杨信功被执。惟李邺乃奉使议和归而又往，至是又归也。武汉英归自虏营，蔡绦《北征纪实》以为不在此时，今附录於此，以存异说。《北征纪实》曰：本朝与辽人文移，皆在两界对境，谓之“关报”。金人灭辽，河东代州如故事，而燕山即我玉田县，筑一州曰清州，以对平州，相与通使人之正路也。故其犯中国，先以关牒来代州茹越寨，及启封，乃檄书是也。燕山路清州则有我文臣贺允中，副使武汉英。汉英乃玉田县巡检，就时差充副使，适至清州，而斡离不遣人约曰：“邀使人观打球。”二人者知其犯盟，欲以其未过界，无故事相会拒之；恐托是以生衅，故勉而从之。及至界，则以是日举兵矣。贺允中被锁；武汉英者，武将，颇黠，斡离不爱之，因髡而左衽，常在左右，谓此南朝第一降人也。汉英降，备见药师犯中国，得人初不杀，曰：“此皆我人也。”行将至真定，汉英说之曰：“某犹不知大国用兵意，况中国之人乎？是宜其不降！今睹所擒获者皆不杀，然人安得户晓？谓如某者使谕之，则河北坚城可不战而下也。”斡离不大喜，乃多出榜文，命武汉英出寨，俾诱谕诸郡。汉英用是得出，乃径走阙下，具以虏情告朝廷曰：“金人之谋深矣，谓中国独西兵可用，今以粘罕一军下太原取洛阳，要绝西兵援路，且防天子幸蜀；斡离不军下燕山取真定，直掩东都，仍会於东都而后不逊也。”） 

　　１５、丙子，诏以金人入寇，自十一日避正殿，减常膳。（案：《靖康要录》：元年正月十日敕门下：“朕以寡昧，履承至尊，任大而守重。硕德弗类，不能仰当天意，属邻入寇，削地寻盟，遽传多垒於四郊，岂特蹙国之百里！征求财贿，虔刘边邮。朕甚恧焉，延问公卿，侧席而坐，夙夜祗畏，不遑康宁。思弭艰虞，宜从贬损。自今月十一日避正殿，减常膳，冀上天助顺，万国效忠，交扶不拔之基，永底丕平之治。故兹诏示，想宜知悉。”） 又诏：“大金所需犒军物数浩瀚，朝廷竭力应副，如供祀宗庙器皿，亦不敢吝；至於亲王内外百官之家，已行告谕，尽数供助，尚恐未能敷数，忠义之民，理宜体国，将私家所有愿助国用者，限日下於户部尚书聂山等处送纳。”

　　又诏：“蕃衍宅诸王金银绢帛，道官、乐官、伎术等官及五司官，察视曾经赐带各家有现在金银，只今纳元丰库；若敢隐庇转藏，并行军法。诸宫、观、寺、庙、奉先、普安诸坟，六尚局诸司并开封府公用金银，拘收纳左藏库。”

　　中书省言：“中山、太原、河间府并属县及以北州军，已於誓书议定交割，如有不肯听从去处，即将所赐州府令归金国。”诏令降诏。

　　时肃王及康王居京师，上退朝，康王入，毅然请行，曰：“虏必欲亲王，自为宗社大计，岂应辞避！”即以为军前计议使，令张邦昌、高世则副之。上命引王诣殿阁，见宰执。李纲云：“大金恐南朝失信，故欲亲王送到河，亦无他。”王正色云：“国家有急，死亦何避！”闻者悚然。（《纪事本末》卷百四十五。案：京城搜括金银，《靖康要录》自正月十日以后屡有诏旨，今并附载於此。《靖康要录》：正月十日取旨，大金国重兵攻打京城，欲尽行杀戮，般取财物。朝廷以生灵为念，遣使议和，只要金银犒设，人马方肯退回。朝廷将应於官司库务见在并文武臣僚之家金银应付外，尚未敷数。今来事不获已，理须权宜措置，庶免吾民肝脑涂地。可应在京士庶之家，将现在金银权行借用，限日下於左藏库送纳，如有隐漏藏匿，并籍没家财，仍许入告，以所藏之物，给半充赏；如纳数多，当议量度於文武官内安排，举理选限，不碍正法，理为官户，注授优便差遣。十二日圣旨：令张道济於内事之家，共取银五百万两，金一百万两，仍差何卤、周文懿，开封府拘收童贯、蔡京诸人，仰差唐重、谢克家、李擢、师骥，於蔡京、童贯、何执中、郑伸、高俅、王宪、彭端、刘宗元等家并其馀戚里，所有金银并行直取，日下於元丰库送纳。若敢徇情隐庇，或转为藏隐，许诸色人告，给半充赏；隐藏之人，并行军法。又御笔：“将赵元奴、李师师、王仲端及曾祗应於娼优之家，并袁陶、武震、史彦、蒋翊、郭老娘逐人家财籍没，并内侍省官、道官、药官曾经特赐金银许系金带人，及杨球、张补、姜尧臣、李宗宝、张师宝、李宗振、宋晖、董庠金银，并仰聂山、何卤、周懿文、李光只令直取。”十五日圣旨：“应有官无官诸色人，曾经赐金带，并自陈纳官。”十七日，殿中侍御史李擢奏，乞依近降指挥，士庶纳金银数多者，先授以官，非特示民以信，亦可激切来者，奉圣旨依奏。由是百姓王宜、王革以下推恩有差。二十日，专领收簇大金国犒军金银所面奉圣旨：大金国兵马围京城，其势甚急，朝廷为宗社生灵遣使议和，须籍金银币帛，以结盟好。金国要金五百万两，银五千万两，今来所敛金银，上自宗庙、宫禁、乘舆、服饰之物，尽行戋刂刷，止得金三十馀万两，银一千二百馀万两，尽数津致前去。大金为见其数未足，复遣使臣谕意，难为退军，兼恐兵众犒赏不均，必致怨怒，却来攻城，男子尽杀，妇人驱虏，屋宇焚烧，金银钱物，竭底将去。今来计无所出，遂将前后黄榜并行拘收，别出榜文，训谕朝廷迫切之意。仰自今月二十一日为头，应执政、侍从官、宗室、外戚将在家所有金银，尽数赴逐库送纳外，其馀士庶诸色人，并仰於两日内，罄所有金银，立便送官；如有藏匿寄付送纳不尽之数，限满，并许诸色人告论，虽於许相容隐之人，亦许陈告，并以所告之数三分之一充赏，告及金万两、银十万两除告赏外，仍与成忠郎；金一千两，银一万两，除赏外，与承信郎。如亲邻知情不告，告而不尽，并与同罪，籍没家财；诬告不实，以其罪罪之。今来所降指挥，事出急切，若因金银不足，和议不成，遂致家族不保，虽有财宝，何所用之！仰士庶体认朝廷忧民忧国之意，疾速前来送纳，俟事定日，等第推恩；如敢故违者，并行编配，所有金银绫绢免纳，州南赴左藏库，州北赴元丰库，州东茶场，州西榷货务交受。二十三日圣旨：“假到士庶金银，令拘收籍没王黼、李彦等房廊住宅田上及户绝田产给还，愿空名官告补度牒紫衣师号者听。”） 

　　１６、丁丑，宰执进呈金人所须之目，李纲力争，以谓：“尊称及归朝官如其所欲固无害，犒师金币，其数太多，虽竭天下亦不足充，况都城乎！当量与之。太原、河间、中山，国家屏蔽，号为三镇，其实十馀郡地险阻皆在焉，割之何以立国！又保塞，翼祖、顺祖、禧祖陵寝所在，子孙奈何与人！至於遣使，宰相当往，亲王不当往。今日之计，莫若择使与之熟议，道所可不可者，金币之数，令有司会计。少迟之，大兵四集，彼以孤军入重地，势不能久留，必求速归，然后与之盟，彼且不敢轻中国，其和可久也。”（案：《续宋编年资治通鉴》云：种师道及姚平仲以泾原、秦凤路兵至，请缓给金帛，禁游骑不得远略，俟归扼而歼诸河，女真岂知有孤军入人境而善其归乎！） 宰执皆谓：“都城破在朝夕，肝脑涂地，尚何有三镇，而金币之数皆不足较也。”上默然，纲因求去，（案：《靖康传信录》云：上为群议所惑，默然无所主，凡争逾两时，无一人助余言者。余自度力不能胜众说，因再拜求去，曰：“陛下擢臣自庶僚，不数日与大政，臣亦受而不辞者，徒以议论或有补万分之一。今与宰执异议，不能有所补，愿还庶僚，以安愚分。”） 上慰谕曰：“不须如此，卿第出治兵，益固城守，恐金人款我，此徐议也。”纲复曰：“金人所须，宰执欲一切许之，不过欲脱一时之祸，不知他日付之何人，能为陛下了此？愿更审处，恐后悔无及。”朝廷即以誓书往，所求皆与之，以李邺、高世则为送伴使、副。纲尚留三镇诏书不遣，几少迟延，以俟勤王兵集，徐为后图也。（《纪事本末》卷百四十七。康王既受命，日趣行曰：“此岂可缓耶！”世则乞备亲王仪卫，稍重事体，若示以弱，益为虏所轻侮章。不报。《纪事本末》卷百四十五。） 

　　１７、庚戌，张邦昌从康王诣虏营，自日午至夜分始达。时胡骑交驰，王意气閒暇如平日。李邺、高世则斋和议书，送伴萧三宝奴等同行。时四方勤王之师踵至，日或数万人，四壁各置统制官纠集，给刍粮，授器甲，立营寨，团队伍，皆行营司主之。（《纪事本末》卷百四十五。案：李邺等所斋和议书，与十五日斡离不回奏并书，并载《三朝北盟会编》，今附录於此。朝廷和议誓书云：“契勘太上皇与大圣皇帝浮海结约，欲卜万年。偶因手诏平山张觉招纳叛亡，至使欢盟变为兵革，遂致大金数路兴师。今大圣皇帝次子郎君先及京城，事至於今，虽悔何及？专差知枢密院事李纲等赴议军前，引过乞和。正月十日，迺承计议使高允、张愿恭？到文字，大开容引，备谅肫诚，救拯生灵，惇结盟好，载惟恩义，深剧感悰。今戒攸司，悉从定约。太上皇与大金大圣皇帝及今皇帝，义同兄弟，今来回书，当依契丹旧例，礼从伯姪施行。已许放黄河，更不为界。可太原、中山、河间府一带所辖县镇分画疆土。其係大金后，比至立了疆界，屯兵已前，於内别有变乱处所，当朝自应管擒制交送，至於尺土一民，不令侵犯招纳。若是三府以南州军，犬牙出入不齐去处，临时两平兑易。应自亡辽播越之时，北界流离而来，并系大金叛亡诸职官工匠教坊百姓，除元不曾到并已死外，应见在并尽数遣还；在京令随前去，在外接续发遣，一无停匿残害错失。除自来合交金银疋帛并杂物折纳，决无粗恶愆期。斯言之信，金石不渝。有违此誓，神殛无赦，宗社倾覆，子孙不享。所有其馀该载不尽合约事件，并依前立誓书施行。远冀英怀，永同重誓。伏惟照察。谨白。”十五日，斡离不回奏曰：“大金都经略处置使、两路都统制斡离不，正月十四日大宋皇帝遣使降到誓文，大开详审，推见圣意，勇於改悔，求践旧好，叙定兄弟之义，卜於万代，更不渝变，斯乃社稷生灵之福也。当司深为感切，遽解重围，收聚兵马，钤束将校，更不令驱虏杀戮。既复旧约，欲成长久。窃虑岁输物稍多，难以经远施行。兼奉宣命，若能悔责，委酌中理会，今减放一百万贯，常年只纳一百万贯文折物，并银二十万两，绢三十万疋。仍为今年分拨疆土事忙，直候来年正月依应旧例交纳。如交割结绝之后，苟有违变，神明得殛，俾坠其师。伏乞照察。谨奏。”书曰：大金皇子都经略处置使斡离不上书於大宋皇帝阙下：“今月十四日，赐到誓书暨皇弟康王并少宰一员至，仰体圣慈，深增倍喜。事苟不然，其如社稷生灵何？今既转祸为福，重践欢好，惟望贵朝不失农事，早令当司兵马无稽驻泊，益彰至德。当司已钤束逐处军兵，更不令驱虏杀戮。所有国书再立盟约，乞赐尽言，遣差使径将来诣当司，特凭发遣赴阙。即日一见康王，便如兄弟相次，事过遣还，愿勿忧疑。更有但係亡辽契丹、奚、汉、渤海杂类人等，无令劫掠伤民，早为交割。本月十一日夜，南方天气赤，直至天明，详其分野，正临都邑。能尽至诚，敦大信，反身修德，必抵消禳。缘念义同一家，别白奏达。谨上。”） 

　　１８、辛巳，虏陷阳武县，知县事蒋兴祖死之。（《纪事本末》卷百四十五。案：“阳武”，原本误作“汤武”。《宋史·地理志》有阳武县，属京畿路开封府，无汤武县。《宋史·本纪》亦作“阳武”，今据改。） 

　　１９、壬午，统制官马忠以京西募兵至，遇金人於顺天门外，（案：《靖康传信录》、《靖康要录》，并作郑州南门外。） 乘势击之，杀获甚众。范琼将万骑自京东来，营於马监之侧，王师稍振。初，勤王师未集，虏气骄甚，横行诸邑，旁若无人，解甲下鞍，谓无与为敌。至是始惧，游骑不敢旁出，自京城以南，民始奠居矣。（《纪事本末》卷百四十五。案：《靖康要录》、《十朝纲要》并击此事於是月十八日，乃甲申也，较此后二日。《三朝北盟会编》在二十日丙戌，较此后四日。《宋史·本纪》、薛应旂《通鉴》亦并在甲申，与《纲要》同。） 

　　２０、丁亥，检校少保、静难军节度使、河北河东路制置使种师道，武安军承宣使姚平仲，以泾原、秦凤兵至阙下。（案：《续宋编年资治通鉴》：丁亥，陕西种师道、姚平仲，鄜延张俊、韩时中、环庆汪洋、马迁，熙河姚古，秦凤种师中及折彦质、折可求等勤王兵，并号二十万就师，人心稍安。《三朝北盟会编》系此於丙戌；又有刘光国、杨可胜、李宝诸路兵，而张俊、马迁、韩时中等兵至在二十五日辛卯。） 李纲言於上曰：“勤王之师渐集，兵家忌分，非节制归一不能济，愿敕两将听臣节制。”上曰：“师道老而知兵，且职位已高，与卿同官，替曹曚可也。”（案：《靖康传信录》云：上意欲以师道为亲征行营副使，余窃叹上裁处之当，而宰执间有密建白以为不可者。上入其言，於是别置宣抚司。） 於是别置宣抚司，以师道同知枢密院事，充京畿、河北、河东路宣抚司；以平仲为都统制。应四方勤王兵，并隶宣抚司，又拨前后军之在城外者属之；（案：李《十朝纲要》：种师道分兵为两寨，一屯城西南，一屯城东北。开陈州宋门，通都人出入。战於板桥，至夜，焚马监东廓，金人始惧。王偁《东都事略》板桥之战在己丑，较丁亥后二日。） 而行营使所统者，独左、右、中军而已。上屡申饬两司不得侵紊，而节制既分，不相统一，宣抚司所欲行者，往往托以机密，不复关报，自是权始分。（《纪事本末》卷百四十七。） 

　　２１、戊子，李纲、郑望之入对，上曰：“虏须金银无艺，安得充数！禁中珠玉多，卿等可往议以充折也。”纲等既至，王汭迎谓曰：“不知以何事来？皇子郎君缘打球冒风，若有他议，待暮当相见；若但言犒军金银，此已改择使者往矣，无劳重议也。”望之度不可见，即以上意语汭。汭曰：“谁复敢言！公归试以来，或可输也。”望之曰：“今无成命，万一输而不受，望之为罔上，奈何？”汭曰：“公如为皇子言，汭命之输，吾亦一欺罔也。但吾以好意相输，决非相绐耳。”（案：郑望之《奉使录》：王汭云：“皇子郎君亦爱此等物，前见高观察所执笏，借去看，极爱。枢密侍郎如今归去后，可办下所有珠玉等，别做一日便押取来，须有商量。”与此不同。） 望之等入城，已过晡，即入对。上云：“珠玉当聚寘宣和殿，尽数以往。”（《纪事本末》卷百四十五。案：《靖康要录》：十七日圣旨，李纲、李邺、郑望之奉使失词，妄许金人金币，并罢。乃是月癸未日也。戊子为是月二十二日，相隔止五日而议和之策复行矣。） 

　　２２、辛卯，开封府言：“故太傅王黼，至雍邱县南二十里辅固村为盗所杀。”（案：“辅固村”，《靖康·遗录》、《前录》并作“负固村”。《遗录》云：黼斩於此，百姓谓之“负国村”。《前录》云：在应天府杞县之南十里。） 诏籍其赀。小人乘隙争入黼第，掠取绢七千馀疋，钱三十馀万缗，四壁荡然。（《纪事本末》卷百四十八。案：《靖康·要录》：二十五日，开封府奏：“本府捉事使臣韩膺等状：蒙差体究王黼所在，契勘王黼二十四日至雍邱县城南二十里永丰乡辅固村为盗所杀，取到首级申。”是王黼被杀在前一日庚寅，而辛卯始言其事也。李《十朝纲要》：是月庚寅，开封府聂山遣人追杀王黼於雍邱，取其首以献。《中兴姓氏奸邪录》亦云遣使斩之。陈桱《通鉴续编》谓开封尹聂昌有怨於黼，遣人杀之是也。聂昌即聂山，后改名耳。王宗沐、薛应旂《续通鉴》并谓：帝以初即位，难於诛大臣，托言为盗所杀。亦得当日之情。《九朝编年备要》云：黼罪固当诛，朝廷不明寘於法而回枉若此，为失刑矣。《靖康要录》，是年闰十一月一日，胡舜陟劾奏聂昌，附载其文，备见聂昌阴鸷之状，足与此事互相证明。《要录》：胡舜陟奏：“聂昌则奸人之雄，小人之尤凶暴者。因陈邦光引为蔡京之客，不次擢为户部侍郎，未几尹京。欲为蔡京中伤王黼，反为黼所中而罢居乡郡。以州县之势，豪夺人之田宅，州县请托，招权纳赂，无所不至，为臣僚所论，责居湖外。蔡京方图为宰相，以昌凶悖可用，遂召至阙。今春士人伏阙，昌为尹，诣太学谓诸生曰：‘王时雍欲尽杀公等，而昌劝之遂已，岂不见时雍亲戚皆请假去乎！’以虚言悦士人，因上书荐昌枢密院者甚多。昌之诡诈不情，大率类此。抚州范世瑛讼昌夺其物业，昌曲法，编管世瑛，行，遇杀，而实使管押之人害之也。复追世瑛之父与祖入府禁狱，虽有指挥送大理，而昌不法遣使大理官就府推勘。自有刑狱以来，岂有是事！理直何必留府，欲世瑛三世被害，惨酷如此，岂有人心哉！邠门祗侯陈申，昌怒其教世瑛作状，追捕係狱，毒楚备尝，鞭两股皆烂。百姓二人为世瑛送食，昌以事诬之，庸决至死。刑之冤滥，一至於是。夫怨气伤天下之和，致上帝之怒！江锋昔为抚州教官，与昌有隙，锋北至都城，辄差人押出门。开封捉事使臣范振受脏三百千，大理勘编管，昌乃留密院。生杀予夺之柄皆在昌手，殆不复有朝廷矣。蔡京、童贯爱婢，皆畜於其家。贯有名马，有指挥令昌取纳，乃送太仆寺，因赐马取为己有。方军兴用度不加之时，开封有钱，宜助国用。昌乃请万缗为私费，尝为臣僚所论。守奭司寄姓者甚多，如术人柳念辅及号知足道人者，皆与官寄姓名，缓急之际何赖焉！今日募兵，尤为急务，诸路差人召募，皆昌故旧，轻薄小子姓谢、丁者是也。布衣与官，不问能否，各与官告数十道，使之妄用。京城望兵，如渴思饮，昌乃以为私恩，岂忠君体国者乎？宰李平西庸陋不才，家有美婢，而昌悦之，引为少尹，复使权枢密都承旨。方用兵之际，承旨岂容不才者居之？唐恪与昌奸雄可畏，牢笼使为己助。昌知恪有力，亦深结之。士大夫目恪、昌为死党。朝廷有此二奸，所以政事不修，威令不振，人才无一可用者，将士莫肯用命，不足怪也。昔季梁在随，楚人惮之，宫之奇在虞，晋不窥兵，国有人焉故也。今文武二柄，乃付二奸，是宜夷狄侵侮，土地贬削，而国势危蹙矣。伏望陛下睿断，赫然窜之，天下幸甚。”） 

　　２３、癸巳，大雾四塞。李纲、李邦彦、吴敏、种师道、姚平仲、折彦质同对於福宁殿，议所以用兵者。纲奏曰：“金人之兵张大其势，然其实不过六万，又大半皆奚、契丹、渤海杂种。吾勤王之师集城下者二十馀万，固已数倍之矣。彼已孤军入重地，正犹虎豹自投於槛穽中，当以计取之，不可与角一旦之力。为今之策，莫若扼关津，绝粮道，禁抄掠，分兵以复畿北郡邑，俟彼游骑出则击之，以重兵临贼营，坚壁勿战，如周亚夫所以锢七国者，俟其刍粮乏人马疲，然后以将帅檄取誓书，复三镇，纵其归，中渡击之，此必胜之计也。”上然之。（《纪事本末》卷百四十七。）
  </div>
  <div class="pagination">
   <a href="续资治通鉴长编拾补_page52.html">
    上一页
   </a>
   <span>
    ...
   </span>
   <a href="续资治通鉴长编拾补_page48.html">
    48
   </a>
   <a href="续资治通鉴长编拾补_page49.html">
    49
   </a>
   <a href="续资治通鉴长编拾补_page50.html">
    50
   </a>
   <a href="续资治通鉴长编拾补_page51.html">
    51
   </a>
   <a href="续资治通鉴长编拾补_page52.html">
    52
   </a>
   <span class="current-page">
    53
   </span>
   <a href="续资治通鉴长编拾补_page54.html">
    54
   </a>
   <a href="续资治通鉴长编拾补_page55.html">
    55
   </a>
   <a href="续资治通鉴长编拾补_page56.html">
    56
   </a>
   <a href="续资治通鉴长编拾补_page57.html">
    57
   </a>
   <a href="续资治通鉴长编拾补_page58.html">
    58
   </a>
   <span>
    ...
   </span>
   <a href="续资治通鉴长编拾补_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
