<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 258 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 258 页/共 306 页</h1>
    <div class="content">　　九月立孙允炆为皇太孙
　　允炆太子第二子也【继妃吕氏出】既立为太孙帝命裁决庶务寛厚亦如太子縁其意而有加焉中外莫不颂徳【帝尝大怒有所诛谴退朝怒未已太孙从容进曰如得其情哀矜勿喜是或一道也帝意解逻者获盗七太孙目之言于帝曰六人者盗其一非是讯之果然帝问何以知之对曰周礼听狱色听为先此人眸子了然顾视端详必非盗也帝喜曰治狱贵通经信然】
　　诏求精晓厯数之士
　　其数往知来试无不验者爵封侯【山东国子生周敬心上言臣闻国祚修短在徳厚薄不在厯数陛下但当修徳皇祚自传万世何必问诸小技之人又言陛下连年北征臣民皆以为欲得传国宝臣闻传国宝出自楚平王秦始皇名之曰玺易曰圣人之大宝曰位何以守位曰仁是知仁乃人君之宝玉玺非宝也昔者三代圣王不知有玺天下治安享国长久秦始制玺不旋踵而亡陛下奈何忽大玺而求小玺也又言方今户口虽多而劳民者众仓廪虽实而民穷者多教化博而民不悦法度严而民不从昔汲黯言于汉武帝曰陛下内多欲而外施仁义奈何欲效唐虞之治乎今国则愿富兵则愿强土地则愿广人民则愿众于是多取军卒广积税粮征伐不休营造无极如之何其可治也又言洪武十二年钦録天下官吏十三年连坐胡党十九年逮官吏积年为民害者二十三年大戮京民妄立罪名不分臧否岂无善良偶入诖误之中者昔汉时误杀一孝妇东海枯旱三年方今四方水旱未臻大稔未必不由杀戮无辜感伤和气之所致也疏入帝颇采纳其言】
　　以方孝孺【字希直一字希古宁海人克勤之子】为汉中教授
　　孝孺少好学恒以明王道致太平为己任十五年以沈荐召见帝喜其举止端正谓太子曰此庄士当老其才礼遣还至是又以荐召至帝曰今非用孝孺时除汉中教授蜀王椿闻其贤聘为世子师名其读书之庐曰正学
　　冬十二月征安陆知州余彦诚【徳兴人】下吏寻释之彦诚以征税愆期逮州民杨么等伏阙乞留帝赐宴遣还么等亦预宴时帝操重典绳羣下守令坐小过辄逮系其部民走阙下乞留旋遣还且加赏赉有因以超擢者
　　【癸酉】二十六年春二月凉国公蓝玉以罪诛
　　玉有勇畧数总大军多立功帝遇之厚寖骄蹇自恣多畜庄奴假子乗势渔猎尝占东昌民田御史按问玉捶逐御史北征还夜叩喜峯关关吏不即纳玉纵兵毁关入帝闻之不乐又以私元主妃事【事见前】镌其过于券玉犹不悛及西征归皇太孙立以玉兼太子太傅而冯胜傅友徳俱兼太子太师玉攘袂大言曰我固不当为太师邪比奏事多不聼益怏怏语所亲曰上疑我矣至是锦衣卫指挥蒋瓛告玉谋反廷鞫之狱词云玉与鹤庆侯张翼【临淮人】普定侯陈桓【濠人】景川侯曹震舳舻侯朱夀东莞伯何荣【真之子】及吏部尚书詹徽【字资善同之子】户部侍郎傅友文等谋为变将伺帝出耤田举事狱具族诛之列侯以下当党夷防者万五千人于是元功宿将相继尽矣【玉常遇春妻弟懿文太子元妃常氏遇春女也以遇太子遇玉厚玉初征纳克楚还言于太子曰臣观燕王在国隂有不臣心又闻望氧者言燕有天子气殿下宜审之太子曰燕王事我甚恭谨玉曰殿下遇臣厚故敢怖悃忱燕王闻而衔之及太子薨燕王来朝帝问曰民间近谓朕若何对曰诸公侯纵恣无度不诛将有尾大不掉忧帝由此愈疑忌功臣王归不数月而玉祸作】
　　三月命晋王防燕王棣节制山西北平军事
　　诏二王军中事大者方以闻宋国公冯胜颍国公传友徳并受节制
　　夏四月诏有司赈饥毋俟报
　　旱诏羣臣言事理狱囚
　　秋七月甲辰朔日食
　　九月以郑济【浦江人宋郑绮七世孙】为左庶子王懃【浦江人澄之孙】为右庶子
　　初东宫官属缺命廷臣举孝义笃行之士尚书严震直【字子敏乌程人】以浦江郑氏对【义门郑氏见前】帝曰朕素知郑更闻其里王氏力行郑氏家法【初浦江王澄慕义门郑氏家法命其子效之澄卒子三人能承父志同居无间言】可用以励天下乃征两家子弟诣阙济懃遂并拜官【郑氏自其七世祖绮至济兄弟累世同居防三百年胡惟庸之狱有告郑氏交通者济兄濓湜争入狱帝闻特召见立櫂湜福建参议命举所知是举王澄孙应以对亦椶参议应懃从兄也及是济懃又并授东宫官天下荣之王氏之名遂与郑氏埓云】
　　十二月户部奏是嵗天下户口之数
　　户一千六百五万二千八百六十口六千五十四万五千八百十二
　　【甲戌】二十七年春正月发天下预备仓谷贷贫民
　　三月命工部藏兵甲
　　帝以四方底定命工部収兵甲裹而藏之示弗复用
　　秋八月遣使修天下水利
　　帝谕工部湖堰陂塘可蓄泄以备旱涝者皆因地势修治之乃分遣国子生遍诣天下督修水利凡开塘堰四万九百八十七处
　　九月命礼部议旌表例
　　日照县【金置今县属山东沂州府】民江伯儿母病割脇肉以疗不愈祷岱岳祠誓以母病愈当杀子祀神已而母病果愈竟杀其三嵗子山东守臣以闻帝怒曰父子天性小民无知灭伦害理亟宜治罪遂逮伯儿杖之百遣戍海南因下礼官议旌表例议曰卧氷刲股前古未闻皆由愚昧之徒务为诡异希求旌表割股不已至于割肝割肝不已至于杀子违道伤生莫此为甚自今卧氷割股聴人子所为不在旌表之例制曰可
　　冬十一月赐颍国公傅友徳死
　　友徳身冐百死自偏禆至大将每战必先士卒以故所至立功二十五年友徳请懐逺田千畆帝不悦曰禄赐不薄矣复侵民利何居尔不闻公仪休事邪及是竟赐死未几定远侯王弼亦赐死【友徳与蓝王先后同统兵俱有功及玊诛友徳内惧玉弼曰上春秋髙旦夕且尽我辈奈何帝闻之故友徳□弼皆死】
　　【乙亥】二十八年春正月越州蛮复叛西平侯沐春讨平之阿资屡降屡叛春与都督何福【鳯阳人】率师营越州城北伏精兵道左以羸卒诱贼贼悉众出伏起大败之阿资亡出谷中春詷知所在树垒断其粮道已出不意其巢遂擒阿资斩之俘其党越州平
　　二月赐宋国公冯胜死
　　胜自金山归不复将大兵数以细故失帝意蓝玉诛之月与傅友徳山西召还至是亦赐死【胜尝筑稻埸瘗甔其下以碌碡碾之取有鞺鞳声走马其旁以为乐邑有樊父者胜兄国用妻家也有所干索于胜胜不予樊父遂告胜家居不法场下悉瘗兵器帝召胜赐之酒曰朕不问也胜至夕暴卒】
　　秋八月命都督杨文等讨龙州
　　龙州土司也洪武初其酋赵贴坚归附诏以为知州许世袭贴坚死无子从子宗寿当嗣防常茂以罪戍州贴坚妻黄以爱女予茂为小妻擅州事无何茂病死黄与宗寿相告讦帝以逺人释不问宗寿卒得嗣已而或搆蜚语言茂匿龙州实不死宗寿知状帝怒命宗寿捕茂并谕都督府檄宗寿诣阙宗寿惧迁延不敢出广西守臣奏宗寿抗命且言奉议诸蛮【奉议州宋置明改衞今仍为州属广西镇安府】皆梗化乃以文为征南将军指挥使韩观【字彦宾虹人】都督佥事宗晟【字景阳定逺人】为副发江西湖广诸衞兵讨之复命致仕尚书唐铎往谕宗寿文等师未至铎还奏茂实前死宗寿亦伏罪请朝乃罢征龙州令文等移师讨奉议诸蛮平之
　　信国公汤和卒【諡襄武】
　　和晩年益为恭慎入闻国论一语不敢外泄当时公侯诸宿将先后丽法稀得免者和独享寿考以功名终卒年七十追封东瓯王
　　九月颁皇明祖训
　　初帝命儒臣编祖训録其目十有三【曰箴戒持守严祭祀谨出入慎国政礼仪法律内令内官职制兵衞营缮供用】既成帝自为之序【事在洪武六年】至是更定名曰皇明祖训颁示内外诸司且谕曰后世有敢言更制者以奸臣论毋赦
　　【丙子】二十九年春二月命燕王棣帅师巡边
　　先是宁王权言近者骑兵巡塞得北寇踪迹恐有边警帝乃命燕王棣拣精骑巡大宁全宁沿河南北觇敌所在掩击之既而棣至察察尔山【旧作彻彻儿山今改】遇敌大败之擒其将布琳特穆尔【旧作孛林帖木儿】又追败哈拉固【旧作哈剌兀今并改后仿此】于乌梁海城而还
　　秋九月大赉致仕武臣
　　凡二千五百人悉召入朝大赉之复命各晋秩一级
　　【丁丑】三十年春二月白虹亘天贯日
　　夏五月壬子朔日食
　　命楚王桢湘王柏帅师讨古州叛蛮
　　先是古州蛮林寛作乱陷龙里【元塞置长官司今司属贵州黎平府】守将呉得井孚战死【事闻诏皆恤赠】帝以齐让为平羌将军讨之既而寛犯新化【明初置府后废今为长官司属黎平府】攻平茶【明守御所今废故城在黎平府东】势益炽乃命楚王桢帅师湘王柏副之由黔阳【注见前】辰溪【隋县今属湖南辰州府】进勦二王不临军而请饷三十万帝屡诘责之以让逗遛不进命都督杨文充总兵官往代文未至让俘寛以献帝卒诛让命文讨寛余党悉平之【时贵州水西土司酋居宗必登等亦叛帝命顾成防何福等讨之成击斩数千人必登逺遁成以讨擒其党魁并诛之水西平　水西注见前】
　　六月防试礼部下第举人
　　是春防试北士多黜落既廷试诸生上言考官刘三吾白信蹈皆南人私其乡帝怒命侍读张信等覆阅下第卷得六十一人以进不称防或又言三吾信蹈嘱信等故以陋卷呈帝益怒亲试防问擢武城人韩克忠为第一余皆北士信蹈及信等论死三吾以老戍边【先是防试榜发泰和宋琮为第一琮善易学既登第官检讨怅然语人曰翰苑当有厄吾其窜乎既而考官祸作琮亦遣戍】
　　秋八月沔县吏髙福兴作乱命征西将军耿炳文讨诛之福兴及县民田九成等谋为乱教谕王朴知之言于卫卫发兵捕之次阳平闗贼大集逆战官军败贼遂入略阳杀知县吕昌焚徽州杀学正顔叙彬陜蜀番民皆响应炳文时练兵陜西帝命移军讨之炳文驻文县遣将分道追勦未几福兴就擒并获其党悉诛之
　　九月平缅蛮刀干孟逐其宣慰使思伦发诏沐春讨之平部长刀干孟叛【平俗不好佛防有僧自云南至思伦发尊信之又有金齿成卒逃入其境思伦发喜其技能俾系金带与僧俱位诸部长上刀干孟恕故叛】攻腾冲思伦发走云南沐春送至京师帝悯之命春与何福等讨干孟遣思伦发还谕春先以兵送之金齿干孟来迎不应乃遣何福等将兵五千逾髙良公山【亦曰髙黎共山又名昆仑冈在永昌府腾越州东防氏时阶封西岳】直南甸【元路明置府又改州今为宣抚司属永昌府】大破之斩其酋刀名孟回军系景罕寨【在永昌府路江安抚司西南】贼慿髙坚守官兵粮且尽福告急春帅五百骑救之乗夜渡潞江【亦曰怒江以波涛汹涌故名源出吐蕃西南流经丽江永昌诸府界下流至缅甸入南海防氏僭封四渎之一】连破二寨干孟乞防帝不许【既而春卒干孟竟不防何福帅兵讨之擒斩干孟思伦发始归平　事在明年】
　　【戊寅】三十一年夏五月帝不豫
　　临朝决事如平时
　　命都督杨文从燕王棣武定侯郭英从辽王植备边开平俱聼燕王节制【考明太祖实録是年五月命燕王棣辽王植备边开平成祖实録则云是年五月太祖不豫造中官召王已至淮敕令归藩二书一言令王北行一言召王南来俱在是年五月矛盾殊甚益成祖实録所载皆举兵后之饰辞其后史官遂笔而书之不足为据今依太祖实録特书此条以证成祖实録之妄皆颠此】
　　闰月帝崩
　　遗诏皇太孙允炆仁明孝友天下归心宜登大位诸王临国中毋至京师
　　太孙允炆即位
　　以明年为建文元年
　　诏行三年丧
　　羣臣请以日易月帝曰朕非效古人亮阴不言也朝则麻冕裳退则齐衰杖绖食则饘粥郊社宗庙如常礼遂命定仪以进
　　葬孝陵【在江宁府上元县东北朝阳门外当钟山之阳今设陵户守衞禁樵牧】
　　七日而葬遵遗诏也諡曰高皇帝庙号太祖【时诸王尚未闻丧遂援遗诏止毋防葬】
　　【明史赞曰太祖崛起布衣奄奠海宇西汉以后所未有也惩元政废弛治尚严峻而能礼致耆儒考礼定乐昭揭经义尊崇正学修人纪重风教五府六部官职相维置衞屯田兵食俱足武定祸乱文致太平太祖实身兼之】
　　诏文臣五品以上及州县正官各举所知
　　非其人者坐之
　　六月省州县汰冗费
　　户部侍郎卓敬请徙封燕王棣于南昌不听
　　敬密疏言燕王知虑絶人酷类先帝北平形胜地士马精强金元所由兴也宜徙封南昌万一有变亦易控制疏入翌日帝召谓敬曰燕王朕骨肉至亲卿何得及此敬叩头曰臣所言天下大计愿陛下察之帝曰卿休矣事遂寝
　　召方孝孺为翰林院侍讲
　　帝在东宫时素闻孝孺贤及即位自汉中驰驿召还日侍左右备顾问读书有疑即使讲解临朝奏事臣僚面议可否或命孝孺就扆前批答之
　　以齐泰【溧水人初名徳太祖赐名泰】为兵部尚书黄子澄【名湜以字行分宜人】为太常寺卿参预国事
　　泰习边事初为兵部侍郎太祖尝问边将姓名泰歴数无遗又问诸图籍出袖中手册以进简要详密大奇之子澄先以翰林院修撰充东宫伴读时帝方立为太孙一日坐东角门谓曰诸王尊属拥重兵奈何对曰诸王防衞兵仅足自守倘有变临以六师其谁能支汉七国非不强卒底灭亡顺逆之理异也至是遂命泰与子澄同参国政时燕周齐湘代岷诸王相煽动流言闻于朝帝谓子澄曰先生忆昔东角门之言乎对曰不敢忘
　　秋七月长星西陨
　　诏行寛政赦有罪蠲逋税
　　周王橚有罪废为庶人
　　橚子有防告橚谋不轨辞连燕齐湘三王帝问齐泰黄子澄泰欲先图燕子澄曰不然周齐湘代岷诸王在先帝时多不法今告变者已在周矣莫若先取之周燕之母弟削周是剪燕之手足而燕可图也谋定乃命曹国公李景隆【文忠子小字九江】以备边为名猝至开封围王宫执之以归帝寻欲释之泰子澄不可未决出相语曰上妇人之仁耳事势如此安可不断明日复言之乃废橚为庶人窜化诸子皆别徙
　　八月诏天下衞所军单丁者放为民
　　冬十月荧惑守心
　　前都督府断事【百官志五军都督府俱设断事官秩从五品】高巍【辽州人】上书言时政
　　巍在洪武时以孝行旌试都督府断事寻谪戍贵州及帝即位赦还辽州知州王钦辟巍应诏时用事者方议削诸藩巍独上书请加恩【畧曰高皇帝分封诸王比之古制既皆过当诸王又率多骄逸不法违犯朝制不削则朝廷纪纲不立削之则伤亲亲之恩贾谊曰欲天下治安莫若众建诸侯而少其力力少则易使以义国小则无邪心今盍师其意勿施鼂错削夺之谋而效主父偃推恩之防如此则藩王之权不削而自削矣臣又愿益隆亲亲之礼嵗时伏腊使人餽问贤者下诏褒赏之骄逸违制者初犯容之再犯赦之三犯不改则告太庙废处之岂有不顺服者哉】书奏帝颇嘉之然不能用【后燕师起巍请使燕军説令休兵归藩代朝廷十万师帝壮其言许之巍至燕自称国朝处士上书燕王极陈祸福且言大丧未终毒兴师旅其与夷齐秦伯让国求仁之义不大径庭乎虽大王有肃清朝廷之心天下不无簒夺嫡统之议即幸而不败谓大王何如人哉书屡上不报遂自拔南归】
　　颁示御史尹昌隆【字彦谦泰和人】谏疏于天下
　　帝有疾晏朝昌隆疏諌【畧曰昔太祖高皇帝鸡鸣而起昧爽而朝百官戒惧不敢稍怠陛下嗣膺大业宜追绳祖武未明求衣日旰忘食今乃即于晏安日上数刻犹未临朝恐自此上下懈弛旷职废业非社稷福也】左右请以疾谕之帝曰直諌难得何可沮也其以疏宣示天下使咸知朕过
　　十二月赐天下明年田租之半
　　以工部侍郎张昺【泽州人】为北平布政使都指挥使谢贵张信【临淮人】掌北平都司事
　　自帝为太孙中外属望独燕王棣心不平常怀窥觊及即位削藩议起僧道衍劝棣为逆棣曰民心向彼奈何道衍曰臣知天道安问人心乃进相士袁珙【鄞人善相术棣召见珙谛视曰龙行虎步日角插天太平天子也年四十须过脐即登大宝矣已见藩邸诸校卒皆许以公侯将帅棣由此益自喜逆谋遂决】及卜者金忠【鄞人善易卜】自是棣阴事一切与道衍谋【棣居元故宫道衍练兵后苑穴地作重屋周缭厚垣密甃瓴甋瓦缶日夜铸军器畜鹅鸭乱其声】久之事益露上变者日甚帝问齐泰黄子澄子澄曰先发者制人请讨之泰曰方今有边报但当以防边为名发军戍开平防衞精鋭悉调出塞羽翼既除虽欲为变不能矣帝然之乃更置守臣并受密命伺察燕事【寻命都督宋忠督兵屯开平以燕防衞卒隶之又调北平二卫于彰徳诸处】
　　惠皇帝
　　【己卯】建文元年春正月修太祖实録
　　以礼部侍郎兼翰林院学士董伦【字安常恩县人】等为总裁官侍讲方孝孺副之征布衣杨士奇【名寓以字行泰和人】等充编纂官
　　二月追尊皇考曰孝康皇帝
　　庙号兴宗妣常氏为孝康皇后
　　尊母吕氏【寿州人太常卿本之女】为皇太后立妃马氏【光禄少卿全之女】为皇后子文奎【皇后出】为皇太子
　　封弟三人为王
　　允熥吴王允熞衡王允熙徐王【俱不之藩】
　　更定官制
　　用方孝孺等议内外品官阶勲悉仿周礼更定【殿阁大学士并去大字升六部尚书为正一品设左右侍中位侍郎上改都察院为御史府都御史为御史大夫罢十二道为左右两院通政使司为寺大理寺为司詹事府増置资徳院翰林院复设承防改侍读侍讲学士为文学博士设文翰文史二馆文翰以居侍读侍讲文史以居修撰编修检讨余内外大小诸司悉有所更定】又撰礼制颁行天下然无济实事徒为燕王棣借口
　　命刑部侍郎暴昭【潞州人】戸部侍郎夏原吉【字维喆其先徳兴人徙湘隂】等充采访使分巡天下
　　凡使二十四人敕奬廉平黜贪墨便宜行事昭至北平得燕王棣诸不法状密奏之请预为备
　　三月京师地震
　　夏四月湘王柏自焚死齐王榑代王桂有罪废为庶人柏膂力过人握刀槊弓矢驰马若飞至是有告其反者帝遣使即讯柏焚其宫室弯弓跃马投火中死柏累歴塞上以武功自喜时与燕通为府中人所告防代邸亦上变乃废二王为庶人锢榑京师幽桂大同【户部侍郎郭任以朝廷不先图燕而徒削夺诸藩乃上言天下事先本后末则易成今日北讨周南征湘舎其本而末是图非防也且兵贵神速苟旷日持久鋭气既竭姑息随之所谓强弩之末势不能穿鲁缟徒坐自困耳帝不能从　郭任丹徒人】
　　遣燕世子高炽及其弟高煦高燧还北平
　　太祖崩时燕王棣遣三子入临京师高煦勇悍无赖其舅徐辉祖【达之子燕王妃徐氏达女也】切戒之不听至是棣因称病乞三子归齐泰欲遂收之黄子澄曰不若遣归使彼不疑因遣还棣喜曰吾父子复得相聚天赞我也【高煦濒行入辉祖廏盗善马径去辉祖追之已渡江矣途中辄杀吏民至涿州又杀驿丞于是朝臣举以责燕燕谋益急】
　　六月岷王楩有罪废为庶人
　　西平侯沐晟奏楩不法废为庶人徙漳州
</div>
    <div class="pagination">
<a href="御批历代通鉴辑览_page257.html">上一页</a><span>...</span><a href="御批历代通鉴辑览_page253.html">253</a><a href="御批历代通鉴辑览_page254.html">254</a><a href="御批历代通鉴辑览_page255.html">255</a><a href="御批历代通鉴辑览_page256.html">256</a><a href="御批历代通鉴辑览_page257.html">257</a><span class="current-page">258</span><a href="御批历代通鉴辑览_page259.html">259</a><a href="御批历代通鉴辑览_page260.html">260</a><a href="御批历代通鉴辑览_page261.html">261</a><a href="御批历代通鉴辑览_page262.html">262</a><a href="御批历代通鉴辑览_page263.html">263</a><span>...</span><a href="御批历代通鉴辑览_page259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
