<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 186 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 186 页/共 607 页</h1>
    <div class="content">　　诏度等以钱尺、景表尺各造律管，比验逸、瑗并太常新旧钟磬，考定音之高下以闻。度等言：「前承诏考太府等四尺，定可用者，止按典故及以汉志古钱分寸参校景表尺，略合宋、周、隋之尺，谓宜准景表尺施用。今被旨造律管，验音高下，非素所习，乞别诏晓音者，总领较定。」
　　诏乃罢之，而高若讷卒用汉货泉度一寸【二二】，依隋书定尺十五种上之，藏于太常寺：一，周尺，与汉志刘歆铜斛尺、后汉建武中铜尺、晋尺同；二，晋田父玉尺，与梁法同，比晋前尺为一尺七厘；三，梁表尺，比晋前尺为一尺二分二厘一毫有奇；四，汉官尺，比晋前尺为一尺三分七毫【二三】；五，魏尺，杜夔之所用也，比晋前尺为一尺四分七厘；六，晋后尺，晋江东用之，比前尺为一尺六分二厘；七，魏前尺，比晋前尺为一尺二寸七厘【二四】；八，中尺，比晋前尺为一尺二寸一分一厘；九，后尺，同隋开皇尺、周市尺，比晋前尺为一尺二寸八分一厘；十，东魏后尺，比晋前尺为一尺三寸八毫；十一，蔡邕铜龠尺、后周玉尺，比晋前尺为一尺一寸五分八厘；十二，宋氏尺，与钱乐之浑天仪尺、后周铁尺同，比晋前尺为一尺六分四厘；十三，太府寺铁尺，制大乐所新造尺也；十四，杂尺，刘曜浑仪土圭尺也，比晋前尺为一尺五分；十五，梁朝俗尺，比晋前尺为一尺七分一厘。太常所掌，又有后周王朴律准尺，比晋尺长二分一厘，比梁表尺短一厘；有司天监景表尺，比晋前尺长六分三厘，同晋后尺；有中黍尺，亦制乐所新造也。此要用本志联书，度等详定四尺，乃十月丁卯，高若讷上十五种尺又不在今年，今且附见。实录又云：丁度等以王朴律准为率，则太府寺铁尺比律尺长三寸二分强，景表尺长四分，邓保信尺长一寸九分强，阮逸等尺长七分强。诏度等以太府寺第四等尺比较详定可以行用者以闻。然论者谓汉志「分、寸、尺、丈、引，本起黄钟之长。以子谷秬黍中者，一黍之起积一千二百黍之广，度之九十分，黄钟之长。一为一分，十分为寸，十寸为尺，十尺为丈，十丈为引。然则尺生于黄钟也，晋、隋以来，诸儒之议，乃先制尺而为律，至有纵黍、横黍之别，而容受不能合，故其说皆置而不用。所以然者，由汉志脱文「起积一千二百黍之」八字，今逸等所陈，乃古人弃而不用之说。度等又泥于汉书脱文，卒不能是正之。此实录，盖范镇所修，故专主房庶议，今移见皇佑三年。
　　己丑，出内藏库缗钱五十万，下河北转运司市籴边储。
　　赐河南府新修太室书院名曰嵩阳书院。
　　庚寅，以潞王旧宅为嘉庆院。旧嘉庆院为殿前都虞候廨舍【二五】，昭成太子旧院为开封府司。
　　辛卯，召辅臣至迩英阁观讲书。
　　诏淮南转运使岁一诣阙奏事。先是，罢发运使及岁入奏计。至是，祠部郎中杨告领转运使、兼发运使，请复之。
　　壬辰，以镇江节度推官阮逸为镇安节度掌书记、知城父县，乡贡进士胡瑗试校书郎。初召逸、瑗作钟磬律度，按之虽与古多不合，犹推恩而遣之。
　　乙未，以祠部员外郎、崇文院检讨、崇政殿说书、国子监直讲王宗道，太常博士、国子监说书兼丞事杨中和【二六】，并为睦亲宅讲书，仍兼国子监讲、说。睦亲宅讲书始此。
　　诏自今翰林侍讲、侍读学士，杂给并如龙图阁学士例。
　　增崇政殿说书月廪钱十千。
　　辛丑，御崇政殿阅诸军转员，凡三日。
　　诏里正、衙前岁满，而有主守官物未得代者，其户下税租权与免折科。
　　冬十月乙巳朔，国子博士周越为膳部员外郎、知国子监书学。越上所纂集古今人书并所更体法，名曰书苑，凡二十九卷，特除之。越，起弟也。
　　降提点广西路刑狱、金部员外郎牛昭俭知婺州，以知桂州于大城言昭俭在所部按劾不公也。
　　丁未，以翰林学士承旨章得象、翰林学士丁度权御史中丞，张观同考课诸路提点刑狱。
　　诏三司以紬二十万下河北路，绢五十万下京西路，市籴军储。
　　澶州言，横□水口西岸物料场火，凡焚薪刍一百九十余万。诏转运司劾主守官吏以闻。
　　甲寅，命知制诰王举正看详编排三馆、秘阁书籍。
　　新作朝集院成。诏常参官并以至阙先后为次，非自川、广代还及服阕人，无得占般家位，仍令三司、御史台检劾之。
　　乙卯，诏太庙、奉慈庙、后庙每室各差内臣一员摄宫闱令，应奉行事【二七】。
　　丙辰，以契丹归明人蒙佐为三班奉职，赐名守中，仍赐钱五万。
　　丁巳，诏徐州知州、通判并带开治沟洫河道事。
　　辛酉，镇国节度使、驸马都尉李遵勖上所纂天圣广灯录三卷，请下传法院，编入藏经。从之。
　　癸亥，仪鸾使、雅州刺史、内侍副都知王守忠为皇城使，左藏库使、嘉州刺史、入内押班刘从原为内藏库使，西京左藏库使、韶州刺史、内侍押班史崇信为文思使、供备库使、忠州刺史、内侍押班蓝元用为西京左藏库使，崇仪使、内侍押班任文庆为六宅使。
　　右司谏韩琦言：「近睦亲宅成，自提举臣僚而下，有诏增秩。入内都知张永和实总其事，故授遥团之命，逮夫同列，旋亦推恩。当时公言，咸谓非当。盖以一人效职，而觽人蒙赏故也。或谓省局之内，官次相妨，因而□迁，未甚为害，臣是以不敢遽有论列。今闻前省都知以降，又复优加使额，臣窃愈怀疑，诚以沮劝之方，爵赏为大。若匪阅其官簿，酬以年劳，则必显著功伐，特申宠拜，或不由是，皆涉无名。故书曰：『官不及私昵，惟其能；爵罔及恶德，惟其贤。』昔卫人赏于奚以邑，辞；请繁缨以朝而许之。孔子谓：『不如多与之邑。惟名与器不可假人。』自古所重。愿亟行追寝，以示劝沮。」
　　癸亥，诏京东听民采金，官为收市之。
　　乙丑，御崇政殿，观三馆、秘阁新校两库子集书，凡万二千余卷。赐校勘官并管勾使臣、书写吏器币有差，遂赐辅臣、两制、馆阁官燕于崇文院。
　　丁卯，诏霸州民田为塘水所占及隔在界河外者，其税租亦除之。
　　辛未，许合州立学。
　　十一月乙亥朔，诏天下干元节严断屠宰，节前仍毋得过杀物命。
　　诏怀远军本隶宜州，自今奏事毋得专达。
　　许江州立学。
　　丙子，诏审刑详议官阙，自今以大理详断官补之。如在寺岁未满，而举外任尝历详断，详覆官者【二八】，亦听。
　　丁丑，诏外任官得替，毋得受民所献金银花。
　　戊寅，保庆皇太后崩。始，上在乳褓，庄献使后护视。上起居饮食，后必与之俱，所以拥佑扶持，恩意勤备。性慈仁，谦谨寡过。帝尝召其侄永节、永德见禁中，欲授诸司副使，后辞曰：「小儿岂胜大恩？傥小官可也。」乃并命为左右侍禁。庄献崩，后嗣享尊号，上奉笺称臣，后固辞之。又岁奉缗钱二万，助汤沐，后复辞曰：「此皆出民力，愿留以赡军。」上不从。上未有嗣，后从容劝上选宗子养宫中，由是英宗自宫邸未龆龀养后所。后无疾而终，殡于皇仪殿，敕知枢密院事王随为园陵监护使。礼官请为后服缌麻，帝改用唐武宗服义安王太后故事，加服小功，以五日易月而除，不视前后殿朝凡八日，不朝前殿四日。御素纱巾□、浅黄袍、黑革带。埙虞主祔奉慈庙，始复常服。内出缗钱十万佐园陵费，上谥曰庄惠，祝册文并称「孝子嗣皇帝」。
　　壬辰，诏诸路转运司，今岁丰谷贱，宜晓谕民间，毋得广费及捐弃食物。
　　礼院言：「奉慈庙室六间，庄献明肃太后、庄懿太后室各二间，殿之东西夹室旧藏尊号册宝，今请册宝止藏于本室，而分二间以奉安保庆太后神主。」从之。
　　甲午，西南蕃遣龙光辨等贡方物。
　　戊戌，舒州团练使杨景宗为成州防御使。景宗，太后从父弟也，少蒲博无赖，客京师，坐罪，黥隶致远务。后入宫为美人，物色得景宗，奏脱兵籍，授以官。景宗性粗率，于是入临皇仪殿，被酒讙哗，右司谏韩琦请治其罪。上以太后故，不欲重贬，但出景宗为□州部署。
　　己亥，进封乳母崇国夫人许氏为齐国太夫人，寻又加号曰永圣保寿。
　　十二月戊申，诏宣敕札子非经通进银台司，毋得直下诸处。初，龙图阁直学士李纮领银台司，具言宣敕札子皆不经本司，封驳之职，遂废不举，请用旧制申明之。
　　己酉，西平王赵元昊落起复。
　　庚戌，诏睦亲宅讲书王宗道、杨中和赴北宅讲书。
　　辛酉，禁宗室卖酒，募告者赏之。
　　诏诸州军宫观、寺庙在城外当朝拜者，知州、通判、幕职官自今听更往。其兵马都监、监押毋得与。
　　丙寅，户部侍郎、知枢密院事李谘卒。上幸其第临奠，辍视朝一日，赠右仆射，谥宪成。谘性明辨，周知世务，其处烦常若闲暇，吏不敢欺。在枢府专务革滥赏，以遏侥幸。其戎马功簿之目，能悉数上前，号为称职。初，三班使臣七年乃磨勘，李迪初入相，奏减二年。谘请自诏下经七年磨勘后，乃用新制。事虽均一，然觽颇怨之。
　　丁卯，奉国留后、同知枢密院事王德用知枢密院事，翰林学士承旨、兼侍读学士、龙图阁直学士、礼部侍郎章得象同知枢密院事。得象为人庄重，度量宏廓，初为杨亿所称，以为有公辅器。或问之，答曰：「闽士多轻狭，而得象浑厚有容，此所以贵也。」尝与亿戏博李宗谔家，一夕负钱三十万，罢而酣寝自如。它日博胜，得宗谔金银一奁。逾数月博又负，即反奁于宗谔，缄识未尝发也。在翰林十二年，怡然自得。庄献太后临朝，宦官炽横，太后每遣内侍至学士院，得象必正色严待之，或不交一言，议者以此称焉。
　　诏诸路转运使察所部知县令不治者，以闻。
　　己巳，契丹遣辽州观察使耶律□、西上合门使郭揆来贺正旦。
　　辛未，契丹使还，出京畿，听用乐。
　　西京左藏库使、端州刺史、入内副都知皇甫继明为文思使，西京左藏库使、忠州刺史、入内副都知蓝元用为洛苑使，内殿崇班裴湘为内殿承制。继明等并以管勾三馆、秘阁上新校四库书，特迁之也。
　　赵元昊自制蕃书十二卷，字画繁□，屈曲类符篆，教国人纪事悉用蕃书。私改广庆三年曰大庆元年。再举兵攻回纥，陷瓜、沙、肃三州，尽有河西旧地。将谋入寇，恐唃畼啰制其后，复举兵攻兰州诸羌，南侵至马衔山，筑城瓦川、凡川会，留兵镇守，绝吐蕃与中国相通路。沈存中云：元昊叛，其徒遇乞先创造蕃字，独居一楼上，累年方成，至是献之。元昊乃改元，制衣冠礼乐，下令国中，悉用蕃书、胡礼，自称大夏国。史载用蕃书，即改元大庆。按大庆二年，元昊叛，遂改天授礼法延祚元年，今从国史，以用蕃书附改元大庆时。
　　初，唃畼啰娶李立遵女，生二子：曰瞎□，曰磨角□。又娶乔氏，生子曰董□。立遵死，李氏宠衰，斥为尼，置廓州，锢其二子。瞎□及磨角□结母党李巴全窃载其母出奔【二九】，瞎□据河州，磨角□据邈川城，抚有其觽，唃畼啰不能制。元昊闻畼啰二子怨其父，因以重赂闲之，且阴诱诸酋豪。而温逋奇之子一声金龙者，拥觽万余，阴附元昊。畼啰势蹙，更与乔氏自宗哥西徙历精城，元昊益得自肆。两朝本传云，瞎□居龛谷，磨角□居宗哥城。据此则河州当是龛谷也，宗哥城当是邈川城也。后又迁徙，更须考详。聚米图经谓元昊既屠牦牛城，筑凡川会，诱胁唃氏诸部酋豪，畼啰因二子猜沮，徙居历精城。元昊无吐蕃之患，始再举兵攻回纥，陷瓜、沙、肃三州。与实录附传先后不同，今从附传，但取诱胁酋豪事，增入之。元符陇右日录又云：元昊既行赂，闲畼啰二子，遂举兵数犯宗哥。及破牦牛城，畼啰势折，西徙青唐，不如元昊破牦牛前比矣。聚米图经以为明道中，亦太早，当依元昊传，实景佑二年事。今又筑凡川会，以绝西蕃通中国路，畼啰更徙居青唐，其理势当然也。今但取二子怨父及元昊行闲事增入。历精城在宗哥西，聚米图经云南徙历精城，误也，今从陇右日录。历精城去渭川西约十五程，日录云畼啰势折，西徙青唐城。或历精即青唐也，当考。陇右录云瞎□据河州。聚米经云瞎□在巩沁城。与河州地图各别，未知孰是，当考。本传云，明道元年自邈川徙青唐与陇右日录不同，当考。
　　篆文官王文盛言于少府监曰：「在京粮料院印，多伪效之以摹券历者。谓宜铸三面印，圆其制，而面阔二寸五分；于外围周匝篆纪年及粮料院名，凡十二字；以围篆十二辰，凡十二字；中央篆正字，上连印钮，令可转旋，以机穴定之。用时，月分对【三○】，年中互建十二月【三一】，自寅至丑，终始循环。每改元，即更铸之云。若此，使奸人无复措其巧矣。」少府监以奏，诏三司详定，请如文盛言。文盛又曰：「旧例，亲王、中书印各方二寸一分，枢密、宣徽、三司、尚书省、开封府方二寸，节度使寸九分，节度观察留后、观察使寸八分半，防御团练使、转运使、州县印寸八分。凡印各上下寸七分，皆阔寸六分。虽各有差降，而无令式以纪其数。」诏从其言，着于令。据本志，在景佑三年，今附年末。
　　注　　释
　　【一】且事有疑似「且」原作「耳」，据宋本及宋史卷二九一宋绶传改。
　　【二】翰林侍讲学士兼龙图阁学士礼部侍郎冯元「侍讲」原作「侍读」，据宋本、阁本及隆平集卷一四、东都事略卷四六及宋史卷二九四冯元传改。
　　【三】窃维近年寺观屡灾「观」字原脱，据宋本及宋史全文卷七下补。
　　【四】徙陕西都转运使兵部员外郎天章阁待制王沿知滑州「都」字原脱，据宋本及宋史卷三○○王沿传补。
　　【五】毋得为四铺作及斗八宋会要舆服四之六、宋史卷一五三舆服志均作「毋得为四铺作闹斗八」。
　　【六】仍毋得为牙鱼「仍」字原脱，据宋本及同上书补。
　　【七】奇巧飞动若龙形者「者」字原阙，据宋会要舆服四之七及宋史卷一五三舆服志补。
　　【八】其乘金涂银装绦子促结鞍辔者「子」字原阙，据宋史卷一五○舆服志补。
　　【九】则又围径乖古「围径」原作「违经」，据宋本及安阳集家传卷一、编年纲目卷一○改。
　　【一○】属者徇一臣之偏议「属」原作「曩」，据同上书改。
　　【一一】斯乃治古之乐「治古」，编年纲目卷一○同；上引安阳集作「上世」；长编纪事本末卷三一议乐作「治本」；治迹统类卷六景佑君臣议乐则作「隆古」。
　　【一二】三家上引安阳集同。宋本及上引长编纪事本末、治迹统类均作「二家」，上文亦出「二家」，疑当从。
　　【一三】必求古雅之器以参校焉「参」原作「黍」，涉上而误，据宋会要乐二之一七改。
　　【一四】惟有法钱而已「法钱」原作「汉钱」，据宋本、阁本、活字本及汉书卷二四下食货志改。又「法钱」，上引宋会要作「钱法」。
　　【一五】下洎隋朝「隋朝」原作「隋唐」，据宋本及上引宋会要、长编纪事本末卷三一议乐、治迹统类卷六景佑君臣议乐改。
　　【一六】货泉重五铢「重」字原脱，据宋本、宋会要乐二之一八及上引长编纪事本末补。
　　【一七】但当校其首足「首」原作「手」，据上文及上引宋会要改。
　　【一八】从而可知矣「而」字原脱，据宋本及治迹统类卷六景佑君臣议乐补。
　　【一九】称后周太祖敕苏绰造铁尺与铜尺「与铜尺」，长编纪事本末卷三一议乐及上引治迹统类均作「与铜尺同」；上引宋会要则作「与宋尺符同」。
　　【二○】以均田度地「地」原作「也」，据宋本、宋会要乐二之一八及上引治迹统类改。
　　【二一】有唐享国三百年「有唐」原作「唐代」，据宋本及同上书改。
　　【二二】而高若讷卒用汉货泉度一寸「一寸」原作「二寸」，据宋本及上引治迹统类改。
　　【二三】比晋前尺为一尺三分七毫「前」字原阙。按晋尺有前尺、后尺之别，具见上、下文。按隋书卷一六律历志载：「汉官尺，实比晋前尺一尺三分七毫。」今据补「前」字。
　　【二四】比晋前尺为一尺二寸七厘「二寸」原作「一寸」。按上引隋书载：「后魏前尺，实比晋前尺一尺二寸七厘。」今据改。
　　【二五】旧嘉庆院为殿前都虞候廨舍「旧嘉庆院」四字原脱，据宋本补。
　　【二六】太常博士国子监说书兼丞事杨中和「丞」上原衍「监」字，据宋本删。
　　【二七】应奉行事「事」原作「之」，据阁本改。
　　【二八】而举外任尝历详断详覆官者「详覆官」原作「覆官」，据宋会要职官一五之四○补「详」字。
　　【二九】瞎□及磨角□结母党李巴全窃载其母出奔「结」字原脱，据宋本及宋史卷四九二吐蕃传补。
　　【三○】月分对通考卷一一五王礼考同，宋史卷一五四舆服志作「逐月分对」。
　　【三一】年中互建十二月上引通考同，上引宋史作「年终转逮十二月」。
续资治通鉴长编
卷一百二十
卷一百二十
　　起讫时间 起仁宗景佑四年正月尽是年十二月
　　卷　　名 续资治通鉴长编卷一百二十
　　帝　　号 宋仁宗
　　年　　号 景佑四年（丁丑，1037）
　　全　　文
　　春正月戊寅，赐蔡州学田十顷。
　　壬午，命侍御史知杂事姚仲孙同详定茶法。详定茶法所请自今商人对买茶、全买茶，每一百贯六十贯见钱，四十贯许金银折纳，从之。
　　诏礼部贡院，诸州军贡举人数多不均，宜约旧额，增损以闻。
　　龟兹国、沙州并遣人贡方物。
　　乙酉，免南平军瑞阳锡务所欠锡三万九千余斤。
</div>
    <div class="pagination">
<a href="续资治通鉴长编_page185.html">上一页</a><span>...</span><a href="续资治通鉴长编_page181.html">181</a><a href="续资治通鉴长编_page182.html">182</a><a href="续资治通鉴长编_page183.html">183</a><a href="续资治通鉴长编_page184.html">184</a><a href="续资治通鉴长编_page185.html">185</a><span class="current-page">186</span><a href="续资治通鉴长编_page187.html">187</a><a href="续资治通鉴长编_page188.html">188</a><a href="续资治通鉴长编_page189.html">189</a><a href="续资治通鉴长编_page190.html">190</a><a href="续资治通鉴长编_page191.html">191</a><span>...</span><a href="续资治通鉴长编_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
