<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 296 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 296 页/共 607 页
  </h1>
  <div class="content">
   【四六】张徽权发遣户部判官事「事」原作「使」，据宋史全文卷一○上及下文改。
　　【四七】皮公弼权发遣度支判官事「事」字原脱，据同上书及下文补。
　　【四八】愿出外者与转运副使「外」字原脱，据宋本补。
　　【四九】丁二千八百八十二万三千二百五十二宋本、宋撮要本「八十二万」作「八十一万」。
续资治通鉴长编
卷二百四
卷二百四
　　起讫时间 起英宗治平二年正月尽是年四月
　　卷　　名 续资治通鉴长编卷二百四
　　帝　　号 宋英宗
　　年　　号 治平二年（乙巳，1065）
　　全　　文
　　春正月丁卯，诏夏国主谅祚，自今泾原、秦凤路熟户及弓箭手地分，不可更行侵扰。始，朝廷遣王无忌赍诏责谅祚，谅祚迁延弗受诏，而因其贺正使荔茂先附表自言起兵之由，归罪于我边吏，辞多非实，故复以诏戒谕焉。谅祚终勿听。
　　编排中书诸房文字、屯田员外郎王广渊直集贤院。上在藩邸，广渊因上左右时君卿献其所为文及书札，上爱其才，故特命以此。知谏院司马光言：「广渊虽薄有文艺，其余更无所长。于士大夫间好奔竞，善进取，称为第一。向以初任通判排编中书文字，二年之间，堂除知舒州，荐绅已相与指目为侥幸。今既留不行，又骤加美职，安得不取外朝怪惑？陛下方騳政之初，欲□拔天下贤材，置诸不次之位，以率厉髃臣，而执事之臣不能称陛下意。前此用皮公弼权发遣三司判官，今又用广渊直集贤院，将何以使天下之人尚廉耻之节，崇敦厚之风乎？若陛下龙潜之时，广渊果曾以文章自达于左右【一】，此尤不可。汉卫绾不从太子饮，景帝即位，宠待绾过于他臣。周张美以钱谷私假世宗，而世宗终薄其为人。广渊若当仁宗之世私以文章献于陛下，为臣忠谨者肯如是乎？陛下今日当治其罪，而又赏之，将何以厉人臣之节也？」光凡再论列，讫不报。
　　癸酉，参知政事欧阳修言：「谅祚猖狂，渐违誓约。朝廷御备之计，先在择人。而自庆历罢兵以来，当时经用旧人，唯户部侍郎致仕孙沔尚在。沔守环庆，养练士卒，招抚蕃夷，恩信着于一方，今虽七十，闻其心力不衰，飞鹰走马，尚如平日。虽中间曾以罪废，弃瑕收使【二】，政是用人之术。欲乙朝廷察访，特加奖用，庶于人才难得之时，可备一方之寄。」诏以沔为资政殿学士、知河中府。
　　修尝奏西边事宜曰：臣伏见谅祚狂瞽【三】，衅隙已多，不越岁必为边患。臣本庸昏，不达时机，辄以外料敌情，内量事势，鉴往年已验之失，思今日可用之谋，虽兵不先言，俟见形而应变，然而因敌制胜【四】，亦大计之可图。谨具条陈，庶裨万一。
　　臣所谓外料敌情者，谅祚世有夏州，自彝兴、克叡以前，止于一镇五州而已。太宗皇帝时，继捧、继迁始为边患【五】，其后遂陷灵、盐，尽有朔方之地。盖自淳化、咸平用兵十有余年，既不能翦灭，遂务招怀。适会继迁为潘罗支所杀，其子德明乃议归款。而我惟以恩信，复其王封，岁时俸赐，极于优厚。德明既无南顾之忧，而其子元昊亦壮，遂并力西攻回纥，拓地千余里。德明既死，地大兵强，元昊遂复背叛。国家自宝元、庆历以后，一方用兵，天下骚动，国虚民敝。如此数年，元昊知我有厌兵之意，遂复议和。而国家待之恩礼，又异于前矣。号为国主，仅得其称臣，岁予之物，百倍德明之时，半于契丹之数。今者谅祚虽曰狂童，然而习见其家世所为，盖继迁一叛而复王封，元昊再叛而为国主，今若又叛，其志可知，是其欲自比契丹，抗衡中国，以为鼎峙之势尔。此臣窃料敌情在于此也。
　　夫所谓内量事势者，盖以庆历用兵之时，视方今边备，较彼我之虚实强弱，以见胜败之形也。自真宗景德二年盟北虏于澶渊【六】，明年始纳西夏之款，遂务休兵，至宝元初元昊扰叛，盖三十余年矣。上下安于无事，武备废而不修，庙堂无谋臣，边鄙无勇将，将愚不识干戈，兵骄不知战陈，器械朽腐，城郭隳颓。而元昊勇鸷桀黠，其包蓄奸谋，欲窥中国者累年矣。而我方恬然不以为虑，待其谋成兵具，一日反书来上，然后茫然不知所措，中外震骇，举动仓皇。所以用兵之初，有败而无胜也。既而朝廷用韩琦、范仲淹等，付以西事，极力经营，而勇夫锐将亦因战陈稍稍而出【七】，数年之间，人谋渐得，武备渐修，似可以枝梧矣。然而天下已困，所以屈意忍耻，复与之和。此庆历之事尔。今则不然。方今甲兵虽未精利，不若往年之腐朽也。城垒粗常完葺【八】，不若往年之隳颓也。土兵、蕃落增添训练，不若往年寡弱之骄军也。大小将校曾经战陈者往往尚在，不若往年魏昭炳、夏随之徒绮纨子弟也。一二执政之臣皆当时宣力者，其留心西事熟矣，不若往年大臣茫然不知所措者也。盖往年以不知边事之谋臣，驭不识干戈之将，用骄兵执朽器，以当桀黠新兴之敌，此所以败也。方今谋臣武将、城垒器械不类往年，而谅祚狂童不及元昊远甚。往年忽而不思，今幸已先觉，可以早为之备。苟其不叛则已，若其果叛，未必不为中国利也。臣谓可因此时，雪前耻，收后功，但顾人谋何如尔。若上凭陛下神威睿算，系累谅祚君臣献于庙社，此其上也。其次，逐狂敌于黄河之北，以复朔方故地。最下，尽取山界，夺其险而我守之，以永绝边患。此臣内量事势，谓或如此。
　　臣所谓鉴往年已验之失者，其小失非一，不可悉数，臣请言其大者。夫敌情变诈，兵交陈合，彼徉败以为诱，我贪利而追之，或不虞横出而为其所邀，或进陷死地而困于束手。此前日屡败之戒，今明习兵战者亦能知之。此虽小事，亦不可忽。所谓大计之谬者，攻守之策皆失尔。臣视庆历御边之备，东起麟、府，西尽秦、陇，地长二千余里，分为路者五，而分为州为军者二十有四，而军州分为寨为堡为城者又几二百，皆须列兵而守之。故吾兵虽觽，不得不分，所分既多，不得不寡。而贼之出也，常举其国觽合聚为一而来，是吾兵虽多，分之为寡，彼觽虽寡，聚之为多，以彼之多击吾之寡，不得不败也。此城寨之法既不足自守矣。而五路大将所谓战兵者，分在二十四州军，欲合而出，则惧后空而无备，欲各留守备而合其余，则数少不足以出攻，此当时所以用兵累年，终不能一出者以此也。夫进不能出攻，退不能自守，是谓攻守皆无策者，往年已验之失也。
　　臣所谓今日可用之谋者，在定出攻之计尔，必用先发制人之术，乃可以取胜也。盖列兵分地而守，敌得时出而挠于其间，使我处处为备，常如敌至，师老粮匮，我劳彼佚。昔周世宗以此策困李景于淮南，昨元昊亦用此策以困我之西鄙。夫兵分备寡，兵家之大害也，其害常在我。以逸待劳，兵家之大利也，其利常在彼。所以往年贼常得志。今诚能反其事，而移我所害者予敌，夺敌所利者在我，则我当先为出攻之计，使彼疲于守御，则我亦得志。凡出攻之兵勿为大举，我每一出，彼必呼集而来拒，彼集于东则别出其西，我归彼散，则我复出而彼又集【九】。我以五路之兵番休出入，使其一国之觽聚散奔走，无时暂停，则彼无不受其困矣【一○】。此臣所谓方今可用之谋也。
　　盖往年之失在守，方今之利在攻。昔至道中亦尝五路出攻矣，当时将相为谋不审，盖欲攻桀黠方强之国，不先以谋困之，而直为一战必取之计，大举深入，所以不能成功也。夫用兵至难事也，故谋既审矣，则其发也必果，故能动而有成功也。凡用兵之形势，有可先知者，有不可先言者【一一】。臣愿陛下遣一重臣出而巡抚，篃见诸将，与熟图之，以定大计。凡山川道里蕃汉步骑出入所宜，可先知者悉图上方略，其余不可先言，付之将率【一二】，使其见形应变，因敌制胜。至于谅祚之所为，宜少屈意含容而曲就之，既以骄其心，亦少缓其事，以待吾之为备。而且严戒五路，训兵选将，利器甲，蓄资粮，常具军行之计，待其反书朝奏，则王师暮出，以骇其心而夺其气，使其枝梧不暇，则胜势在我矣。往年议者亦欲招缉横山蕃部，谋取山界之地，然臣谓必欲招之，亦须先藉胜捷之威【一三】，使其知中国之强，则方肯来附也。由是言之，亦以出攻为利矣。
　　凡臣之所言者，大略如此。然臣足未尝践边陲，目未尝识战陈，以一儒生偏见之言，诚知未可必用，直以方当陛下劳心西事、广询觽议之时，思竭愚虑，备刍荛之一说耳。又言：
　　臣近曾上言谅祚为边患，朝廷早宜图御备，及乞遣一重臣亲与边将议定攻守大计等事【一四】，至今多日，未蒙降出施行。臣窃见庆历中元昊作过，时朝廷轻敌翫寇，无素定之谋，每遇边奏急来，则上下皇恐，仓卒指挥，既多不中事机，所以落贼奸便，败军杀将，可谓痛心。今者谅祚以二十万兵【一五】寇秦、渭两路，掳掠焚烧，数百里间，扫荡俱尽，而两路将帅不敢出一人一骑，则国威固已挫矣。谅祚负恩背德如此，陛下未能发兵诛讨，但遣使者赍诏书赐之，又拒而不纳，使者羞愧，俛首怀诏而回，则大国不胜其辱矣。当陛下临御之初，遭此狂童，威沮国辱，此臣等之罪也。
　　臣谓陛下宜赫然发愤，以边事切责大臣。至于山川形势，有利有不利，士卒勇怯，孰可用孰不可用，何处宜攻，何处宜守，何兵宜屯某地，何将宜付某兵，如此等事甚多，皆陛下圣虑所宜及者。臣谓陛下宜因闲时御便殿，召当职之臣，使按图指画，各陈所见，陛下可以不下席而尽在目前，然后制以神机睿略，责将相以成功。而陛下以万几之繁，既未及此，两府之臣如臣等日所进呈，又皆常程公事，亦未尝聚首合谋，讲定大计。外则四路边臣，自贼马过后，亦不闻别有擘画。臣恐上下因循，又如庆历之初矣。
　　近者韩琦曾将庆历中议山界文字进呈，此边事百端中一端尔。盖琦亦患事未讲求，假此文字为题目以牵合觽人之论尔。自进呈后，寻送密院，至今多日，亦未曾拟议【一六】。臣以非才，陛下任之政府，便是国之谋臣，若其谋虑浅近，所言狂妄，自可黜去不疑。臣昨因目疾，恳求解职，曲蒙圣恩【一七】，未许其去。既使在其位，又弃其言而不问，使臣尸禄厚颜【一八】，何以自处？所有臣前来所上奏状，欲望降付中书、密院，与韩琦山界文字一处商量，若其言果不足取，弃之未晚。
　　礼院奏：请自今文武臣薨卒，当辍朝者，皆辍闻之明日。从之。
　　丁丑【一九】，案原本作辛丑，误。赐许、蔡州见钱钞十万贯，令和籴以救饥人，仍命驾部员外郎李希逸提举。
　　壬午，命供备库副使孟渊等十九人往开封府界及京东西、淮南路募兵。去年九月己卯，初募开封府界及京东西、淮南饥民少壮者为厢、禁军。
　　司马光言：
　　近闻朝廷于在京及诸路广招禁军，其灾伤之处又招饥民以充厢军，臣愚以为国家从来患在兵不精，不患其不多。夫兵少而精，衣粮易供，公私充足，一人可以当十，遇敌必能取胜。兵多而不精，则衣粮难赡，公私困匮，十人不足以当一，遇敌必致败亡。此利害之明，灿如指掌【二○】，不为难知也。是以太祖皇帝之时，天下兵数不及当今十分之一，而犹日加选练，□去羸老，专于精锐【二一】，故能征伐四夷，混一区夏。自景德以来，中国既以金帛绥怀外服，不事征讨，至今六十余年，是宜官有余积，民有余财，而府库殚竭，仓廪空虚，水旱小愆，流殍满野，其故何哉？岂非边鄙虽安，而冗兵益多之所致乎？此乃天下所共知，非臣一人之私言也。
　　庆历中，赵元昊叛，西边用兵，朝廷广加召募，应诸州都监、监押募及千人者，皆特迁一官，以此之故，天下冗兵愈觽，国力愈贫。近岁又累次大拣厢军，以补禁军之数。即日系籍之兵，已为不少矣，何苦更复广招禁军【二二】，及招饥民以充厢军？臣不知建议之臣曾与不曾计较今日府库之积，以养今日旧有之兵，果为有余为不足乎？此盖边鄙之臣，庸愚怯懦，无他材略，但求添兵；在朝之臣，又恐所给之兵不副所求，他日边事或有阙败，归咎于己。是以不顾国家之匮乏，只知召募，取其虚数，不论疲挆无所施用。此髃臣容身保位，苟且目前之术，非为朝廷深谋远虑建经久之画也【二三】。
　　谚曰：「多求不如省费。」此言虽小，可以喻大。今以十口之家，衣食仅足，顿增五口，必不能赡。若不顾囤中之粟，笥中之帛，所余几何，而惟冗口是贪，能无穷匮乎？国家之势，何以异此。髃臣既不能为陛下忠谋，陛下又不自以为忧，则谁当忧之？臣恐边臣之请兵无穷，朝廷之募兵无已，仓库之粟帛有限，百姓之膏血有涯，不知国家长此沈瘵，何时当瘳乎！
　　臣又闻即日当灾伤之处，军无见粮，煮薄粥以饲饥民，犹不能给，况刺以为兵，将以何物养之终身乎？且畎亩农民止因一时饥馑，故流移就食，若将来丰稔，则各思复业。今既刺以为兵，是使之终身失业也，于官于民，皆为非便，谋策之失，孰甚于此。臣愿陛下断自圣志，速降指挥，应在京及诸路并宜罢招禁军，但选择将帅，训练旧有之兵，以备御四夷，不患不足。其灾伤之处，州县不得妄招饥民以充厢军，但据所有斛斗，救接农民，俟向后稍丰，使各复旧业，则天下幸甚！
　　自陛下践阼以来，臣不自知其狂愚，见朝廷政令有未便，差除有未当，屡献瞽言，浼渎天听。陛下未尝为之变一政令，改一差除，若臣者亦可以不言矣，然犹区区献言不已者，诚耻居位而不言，不耻多言而见厌也。
　　甲申，诏命官寻医侍养，许差送还公人如例。
　　度支判官、太常博士、集贤校理邵亢为直史馆、颍王府翊善、同判司农寺，令于皇子两位供职【二四】。帝尝召对髃玉殿，访以世务，曰：「学士真国器也。」故命为王府官。
　　丁亥，诏贡院如南省发榜故事，合格者以名闻，俟敕下乃发榜。
　　戊子，河北提点刑狱王靖奏：「准中书札子，今年恩冀深瀛沧州、永静干宁军所役春夫，令过寒食乃入役。虽日长易得功料，缘妨农人春种，兼邢、洺、德州夫赴恩、冀、深、瀛州役，过寒食入役，则四月上旬然后得归。欲乞且依旧敕，于寒食前半月入役。」从之。初，用都水监奏，令寒食后入役，而御史傅尧俞送伴敌使，奏闻百姓纷然以为非便，弗听。至是，靖又言，乃报可。
　　是月，莱州民吕升以父权丧明，割腹探肝，切之以啖权，权复能视，而升不死。自后如升者觽，不可悉数。
　　二月辛丑，案原本脱二月字，今补。权发遣户部副使吕公着言：「古者民勤于力，则工役罕，民勤于食，则百事废。今京畿诸县及京东西、淮南州军，类多遭饥歉，民有饿殍。陛下方发粟赈贷，遣使存抚，远近闻之，皆知陛下有恻然忧民之心。然臣愚以为凡力役之事，非不得已者，皆宜权罢。况修盖庆宁宫非为急务，就使功力至微，然作于禁中，恐四方传闻，或致讥议。臣欲乞候将来郊礼成后，年谷稍丰日，徐议修盖。」从之。
　　先是，司马光亦言：
　　伏见近日以来，修造稍多，只大内中几及九百余间，以至皇城诸门、并四边行廊及南熏门之类，皆非朝夕之所急，无不重修者。役人极觽，费财不少。此盖陛下缵极之初，禁廷之中诚有破漏不可居者，略命整葺，理亦宜然。而左右之臣便谓陛下好兴土木之功，遂广有经度，虽不至损坏之处，亦毁拆重修，务以壮丽互相夸胜。外以希旨求知，内以营私规利。万一陛下更因此赏之，则营造之端卒无穷已，国财必竭，民力必殚。臣窃惟陛下初临天下，惠泽未孚于民，而以好治宫室流闻四方，非所以光益圣德也。
　　修造劳费，不可胜数，臣请且言诸州买木一事，扰民甚多。衙前皆厚有产业之人，每遇押竹木纲，散失赔填，无有不破家者。先帝躬履节俭，宫室苑圃，无有增饰，故诸场材木皆有羡余，屡因赦恩放免买木，以宽民力。自顷修造倍多，诸场材木渐就减耗，有司于外州科买【二五】，百端营制，尚恐不足，而工匠用之，贱如粪土。昔汉文帝惜十家之产，罢露台而不作。今诸场前后所积竹木，何啻十家之产，陛下至仁，若察其所从来，得不为之爱惜乎？况即今在京仓廪，疏漏甚多，皆因上件数处兴功，占使匠人物料，未暇修葺，致粟帛之数大有损失【二六】。古者将筑宫室，宗庙为先，□库为次，居室为后。今之所修，缓急先后无乃未得其宜乎！
　　又皇子生而富贵，年未及冠，所宜示以朴素，谨其所习。今闻所修三位，规模侈大，又复过于祖宗时皇子所居。汉明帝曰：「我子何得与先帝子比？」恐非所以纳之于义方也。臣愚伏望陛下特降圣旨，应大内里外舍屋，即日不至大段损坏之处，及不至要切如南熏门之类，并罢兴造。其皇子位只因旧屋夹截修整，早令工毕，不得过为宏壮。且令那减匠人物料，修仓库之损坏者。所有诸处监修之官，自是本职，更不与减年磨勘及转官酬奖，以塞泰侈之原。使天下皆知陛下去奢从俭，仁民爱物，不亦美乎！
　　三司使、给事中蔡襄为端明殿学士、礼部侍郎、知杭州。
　　初，上自濮邸立为皇子，中外无间言，既即位，以服药故，皇太后垂帘听政，常谓中书言：「仁宗既立皇子，因追思鄂王等，悲伤涕泣，宦官宫妾，争相荧惑，而近臣中亦有异议，可怪者乃一二知名人也。近臣文字只在先帝卧榻上，近已于烧钱炉内焚之矣。」中书不敢问其姓名，但唯唯而退。已而外人亦稍稍言襄常有异议，然莫知虚实。上疾既愈，数问襄如何人，一日因其请朝假，变色谓中书曰：「三司掌天下钱谷，事务繁多，而襄十日之中在假者四五，何不别用人？」韩琦等共奏：「三司事无阙失，罢之无名，今更求一人材识名望过襄者，亦未有。」欧阳修又奏：「襄母年八十余，多病，襄但请朝假，不趁起居尔，日高后即入省，亦不废事。」然每奏事语及三司，上未尝不变色。及谅祚攻劫泾原，上遂督中书，以边事将兴，军须未备，三司当早选人。韩琦等初尚救解，上意不回，因奏待襄陈乞，可以除移。
　　初，传者多端，或云上入宫后，亲见奏牍，至是，因襄请罢，琦遂质于上，上曰：「内中不见文字，然在庆宁即已闻之。」琦曰：「事出暧昧，若虚实未明，乞更审察。苟令襄以飞语获罪，则今后小人可以倾陷，善人难立矣。」曾公亮曰：「京师从来喜造谤议，一人造虚，觽人传之，便以为实。前世以疑似之言陷害忠良者，非惟臣下被祸，兼与国家为患。」修曰：「陛下以为此事果有果无？」上曰：「虽不见其文字，亦安能保其必无？」修曰：「疑似之谤，不唯无迹可寻，就令迹状分明，犹须更辨真伪。先朝夏竦欲害富弼，令其婢学石介字体，久之学成，乃伪作介为弼撰废立诏草，赖仁宗圣明，弼得保全。臣至和初免丧至阙下，小人有嫉忌臣者，伪撰臣乞沙汰内官奏矒，传布中外，内臣无不切齿。判铨才六日，为杨永德所谗，以差船事罢知同州，亦赖仁宗保全，寻知其无罪，遂却留住至今。以此而言，就令有文字，犹须更辨真伪，况无迹状，陛下幸勿致疑。」琦及公亮又各进说。上曰：「造谤者因何不及他人？」遂命襄出守，龙图阁直学士【二七】、工部侍郎吕公弼权三司使。
　　至和初，公弼为三司使，帝在藩邸，常得赐马给使，吏以马不善，求易之，公弼曰：「此朝廷近亲，且有素望，宜避嫌，不可许。」至是，公弼奏事毕【二八】，帝曰：「朕往在宫中，卿不欲与朕易马，是时朕固已知卿也。」公弼顿首谢。又曰：「卿继蔡襄为使，襄诉讼不以时决，颇多留事，卿何以处之？」公弼知帝不悦襄，对曰：「襄勤于事，未尝有慢失，恐言者妄尔。」帝益以公弼为长者。公弼既为三司使，乞于前任髃牧使合破兵级内权留十人【二九】，诏公弼三任髃牧使，特与教骏兵士七人，不得为例。案是时公弼以同髃牧使权三司使【三○】，此云龙图阁学士、工部侍郎，又云至和初已为三司使，皆与宋史不合。
　　癸卯，枢密副使、礼部侍郎王畴卒。畴始病，上谓胡宿曰：「卿可遣子弟往问之。」及病革，又敕内侍挟太医诊视。及还，以不起闻。上嗟悼久之，即欲临奠，以命官祈雨致斋故，翌日乃出。赐白金三千两【三一】，赠兵部尚书，谥忠□。畴妻梅氏方娠，上命其家曰：「即生男女悉以闻。」及生，女子也，上又命其及适人，以其貋名闻。他日谓辅臣曰：「王畴可惜！朕于西府初得此人，而遽尔沦丧，岂国之不幸邪！」畴好治容服，坐立嶷然，言必以文，未尝慢戏。吏治审密，文辞严整可喜【三二】。其执法以言事，然于时不能无顾望。执政才五十日，终于位，及所享寿类其父鬷云。案畴父名博文，官至同知枢密院事，鬷别有传，此误。
　　丙午，降陕西都转运使、光禄卿陈述古为少府监、知忻州，坐权知渭州日，擅移泾原副总管刘几【三三】权知凤翔，并劾几罪，按问多失实故也。
　　司马光言：「窃闻陕西都转运使陈述古昨因巡边，妄奏朝廷，称边鄙宁静，不足为虑。后因权泾原路经略司事，闻副总管刘几称西人点集，将谋入寇，请出兵防守【三四】，述古恐与前奏相违，因此怒几，奏称不协军情，张皇生事，擅移几知凤翔府。数日之间，西人果大举犯边，杀略弓箭手及熟户蕃部，述古亦不实时发兵救援，致陷没数千户。近者虽朝廷已差台官勘述古罪状，然窃闻所坐止于擅移刘几及奏状有不实之处，若以文吏议之，罪不至重，若以国计言之，为害实深。何则？国家承平日久，人不习战，虽屯戍之兵亦临敌难用，惟弓箭手及熟户蕃部皆生长边陲，习山川道路，知西人情伪，材气勇悍，不惧战斗，从来国家赖之以为藩蔽。今述古知西夏欲来侵扰，而自避翻覆之辜，顺成欺罔之谋，抑遏将官不许救护，遂以数千户生民【三五】委于虎口，令父子流离，骨肉涂炭。岂惟已陷没者深可哀痛，臣恐自今以后，诸路弓箭手皆不敢于极边居止，熟户蕃部皆有叛国从贼之心。以此观之，其害岂小哉！况述古出于门荫，材庸气鄙，自历官以来，所至之处，纵恣胸臆，残害吏民，不顾宪典，轻侮王命，骄暴很狡，天下共知。屡曾坐事黜降，旋复收用，叨窃名位，一朝至此，诚过其分量。故天夺之魄，举措乖缪，骇人视听。陷败民命，挫辱国威，内外之人无不愤疾。臣闻舜诛四凶而天下服，如述古平生所为，亦可以谓之凶人矣。陛下纵不欲明加斧钺以谢边民【三六】，亦当投之荒裔以御魑魅，庶使封疆之臣少加警惧。」
　　赐贡院【三七】奏合格进士、明经、诸科鄱阳彭汝砺等三百六十一人及第、出身，汝砺等三人授初等幕职官，如咸平元年例，余授判、司、簿、尉，出身人守选。
　　丁巳，翰林学士王珪等奏：「准诏详定礼院及同知礼院吕夏卿禘祫异议，请如礼院所议，今年十月祫，明年四月禘；如夏卿所议罢今年腊祭。」从之。
　　翰林学士、中书舍人贾黯为给事中、权御史中丞。时周孟阳、王广渊以藩邸之旧，数召对，黯言：「俊乂满朝【三八】，未尝有一被召者，独召亲旧一二人，示天下以不广。请如太宗故事，时召侍从馆阁之臣，以备顾问。」帝常从容谓黯曰：「朕欲用人，少可任者。」黯对：「天下未尝乏人，顾用之如何尔。」退而上五事：一，知人之明；二，养育以渐；三，材不求备；四，以类荐举，五，择取自代。
　　礼部郎中、兼御史知杂事龚鼎臣为集贤殿修撰、知应天府。初，鼎臣为宰相韩琦所善，翰林学士□奎欲举，御史贾黯不肯，奎争不能得，乃止。既而以都官员外郎换起居舍人、知谏院，遂知杂事。在言职，少所建白，至是出之。其后，上欲用王广渊为谏官，曰：「近岁谏官、御史多不职，如龚鼎臣乃未尝言事也。」鼎臣以嘉佑六年【三九】五月知谏院，八年正月为知杂御史，其在谏院盖一年半有余。实录云未几遂知杂事。恐误，今削去「未几」字。据鼎臣本传，言事亦不少，英宗云「未尝言事」，疑本传有所缘饰也。实录云：「上自即位，委政大臣，谏官、御史言事者，有司马光、吕诲、傅尧俞、赵鼎、范纯仁、吕大防，而司马光与吕诲言事尤多。光常言王广渊奸邪，不可以直集贤院。诲常论奏宰相韩琦五罪，以为当罢，皆弗听。」按范纯仁、吕大防此时犹未除言官，光言王广渊奸邪，已见正月除直集贤院时，诲奏韩琦五罪当在濮议后，此时未也。
　　己未，起复前礼部侍郎、枢密副使□奎领故官职，奎固辞，不许。奎遣其子大理评事璟奉表恳辞，上意必起之。韩琦曰：「近年两府大臣文彦博、贾昌朝、富弼各乞终丧，奎必不肯起。」欧阳修曰：「若边境有急，金革从事，则不容免。」上曰：「方此西边未宁，奎何自遂其私也？」乃诏璟于延和殿，面谕赍诏赐奎，奎终辞，上许之。召璟见延和殿，乃五月辛酉，今并书之。诏令月给俸钱之半，奎固辞不受。辞半俸，会要在六月，今并此。
　　三月丙寅，命置唐、葛、周三将军殿于醴泉观，知制诰祖无择疏乞罢之，不报。
　　丁卯，诏贡院：经殿试进士五举、诸科六举，经省试进士六举、诸科七举，今不合格【四○】而年五十以上，第其所试为三等以闻。乃以进士孙京等七人为试将作监主簿，余三十八人为州长史、司马、文学。
　　上初即位，命殿中丞、判司天监周琮及司天冬官正王炳、丞王栋、主簿周应祥周安世马杰、灵台郎杨得言作新历三年而成。琮言崇天历气节加时后天半日，五星之行差半次，日食之候差十刻。既而中官正舒易□与监生石道、李遘更陈家学。于是，诏翰林学士范镇、诸王府侍讲孙思恭、国子监直讲刘攽考定是非。推尚书「辰弗集于房」与春秋之日食，参今历之所候，而易□、道、遘等所学疏阔不可用，新书为密。乃赐名明天历，诏翰林学士王珪序之。琮等各迁两官，赐物有差。其后，明天历亦不可用，而琮等皆夺所迁官。嘉佑六年七月乙卯，初命镇等三人监修历，琮夺官在熙宁元年八月，又十一月。
　　辛未，新除侍御史知杂事吕诲以尝言中丞贾黯过失，辞职。黯奏曰：「谏官、御史本人主耳目，一时公言，非有嫌怨。且诲初得御史，乃臣与孙抃等五人荐举，臣等知其为人方正谨厚，今兹擢用，甚允觽望，臣得与之共事，必能协济，伏望趣令就职。」诏以谕诲，诲遂受命。因言：
　　臣先有奏陈，以力所不能，愿辞谏职，不意复得此除，图报之心，宜如何哉！臣窃思历代设耳目之官，益辅人主之不逮。不然，九重之外无复闻见，万几之事皆为壅蔽。以是论之，献替之言，不可一日无之。凡事宜辨论是非，稍涉欺妄，当行重责，不当置其言而不用，使之沮辱。在贤者则死而后已，不贤者翻然以思，动为身谋，悠悠皆是矣。借如朝廷之事，台谏官不得预闻，及其政令行下，方始得知，比正其所失，则曰「已行之命，难以追改。」是执政之臣常自取胜，耳目之官与不设同矣。
　　又闻近日臣僚建议，以先帝临政，信任台谏官所陈，已行之事多有追夺，欲陛下矫先帝之为，凡事坚执不可易。行一谬令，进一匪人，倡言于外曰「出自清衷。」人必不敢动摇。果有之，是欲窒塞圣聪，将拒谏遂事，岂公忠爱君之人哉！恐非社稷之福也。且谏诤者非笃职之阙，时政之失，不应有所激发，上则咈戾圣意，下则违逆辅臣，以至被纠劾者皆为仇敌。岂不知害于家？所利者国家，所守者职分尔。而又近年朝廷殊无惩劝之意，谀佞者倾附权势，畏避者喑默自容，坐累岁月，例得迁转，言与不言，孰为利哉？臣尝亲奉德音，指缄默者甚觽，然终不闻有所诫励，斯无益之大者也。
　　臣窃谓陛下好问之心过于虞舜，但未尝察其言尔；求治之切有如汉宣，但未尝责其实耳。臣既未得去，敢不以言责自任。伏乞陛下既问之当察其言，既用之当责其实，无俾左右蔽惑聪明。言事之官宜时有惩劝，则人无苟且，职事皆举，有补于朝政，太平之基不难成矣。矫先帝之为，更宜沈虑，已行之事果有不便，无惮更改，不然臣未知职事之所守，终不安其分尔。
　　辛巳，翰林学士王珪奏：「权御史中丞贾黯前以学士同修撰仁宗实录，自领台宪，不复入院，望令仍旧供职。」从之。黯乞以实录矒就台修撰，有议事即三五日一赴院，诏止令三五日一赴院修撰。
　　壬午，礼院奏：「近依国朝故事，详定仁宗大祥变除服制，以三月二十九日禫除，至七月一日从吉，已蒙降敕。臣等谨按礼学，王肃以二十五月为毕丧，而郑康成以二十七月，通典用康成之说，又加至二十七月终，则是二十八月毕丧，而二十九月始从吉。盖失之也。祖宗时据通典为正，而未讲求故事，天圣中更定五服年月敕，断以二十七月，今士庶所同遵用。夫三年之丧，自天子达于庶人，不宜有异，请于三月二十九日为大祥，五月择日而禫，六月一日从吉。」从之。
　　己丑，赐越州上虞县朱回女家绢三十匹、米二十斛。朱母早亡，养于祖媪，方十岁，里中朱颜与媪竞，持刀欲杀媪，一家惊溃，独朱号呼突前，拥蔽其媪【四一】，手挽颜衣，以身下坠颜刀，曰：「宁杀我，毋杀媪也。」媪以朱故得脱。朱连被数十刀，犹手挽颜衣不释，颜忿恚，断其喉以死。事闻，故有是赐。其后，会稽令董偕为朱立像于曹娥庙，岁时配享焉。
　　司马光言：
　　臣近蒙恩给假至陕州焚黄，窃见缘路诸州仓库钱粮，类皆阙绝，其官吏军人料钱、月粮，并须逐旋收拾，方能支给。窃料其余诸州，臣不到处，亦多如此。臣闻国无三年之蓄，曰国非其国。今窘竭如此，而朝廷曾不以为忧，若不幸有水旱蝗蝻方数千里，如明道、康定之时，加之边鄙有急，兴兵动觽，不知朝廷何以待之？臣伏见陈、许、颍、亳等州，止因去秋一次水灾，遂致骨肉相食，积尸满野。此非今日官吏之罪，乃乡时官吏之罪也。何则【四二】？乡时丰稔之岁，其人但务偷安，不为远虑，粟麦至贱，不能储蓄，及至凶荒之际，官私俱竭，上下狼狈，何由相救？虽使桑弘羊、刘晏复生，亦无如之何也。今春幸而得雨，麦田有望，朝廷已置饥馑之事于度外，不复以储蓄为意矣，万一天下州县复有灾伤，则何以异于陈、许、颍、亳之民？若饥馑相继，盗贼必兴，此岂可不早为之深虑乎？
　　臣愚伏望陛下于天下钱谷常留圣心，特降诏书，明谕中外，应文武臣僚有熟知天下钱谷利害，能使仓库充实，又不残民害物者，并许上书自言。陛下勿以其人官职之疏贱，文辞之鄙恶，一一略加省览，择其道理稍长者，皆赐召对，从容访问以方今食货俱乏，公私皆困，何故而然？如何擘画可使上下丰足？若其言无可取者，则罢遣而已，有可取者，即为施行。仍记录其姓名，置于左右，然后选其中材干出髃者以为转运使、副【四三】、判官及三司使、副、判官。
　　仍每至年终，命三司撮计在京、府界及十八路钱帛粮草见在都数闻奏，以之比较去年终见在都数，若增羡稍多，即令勘会，如别无奸巧欺谩及非理赋敛而致增羡【四四】，其当职之人宜量行褒赏，累经褒赏者，即别加进用。若减耗稍多，即令诘问，如别无大故灾伤及添屯军马而致减耗，其当职之人宜量行责罚，累经责罚者，即永从黜废。诚能如此持之不懈【四五】，数年之后，可使天下仓皆有余粟，库皆有余财，虽有水旱蝗蝻之灾及边鄙有急，皆不足忧也。此疏不得其时，附见春末，更须详考。
　　上尝问辅臣：「天下金谷几何？」韩琦等具以对，因问：「冗兵之费倍于曩时，何也？」欧阳修曰：「自西事以来，边城广为守备，既增置军额，则岁费益多。」上又问：「祖宗绥怀如此，尚有倔强者？」琦曰：「国家急于息民，故示大体含容之尔。边兵不战久矣，彼觽亦自骄惰，虽时有倔强，盖犬戎之态如此。」此据宝训附见，不审何时。
　　初，昭陵复土，韩琦引故事乞罢相守藩，上弗许。去冬托疾继请，上责以终丧，后三上章，诏须毕郊礼。于是，吕诲言：「臣窃惟君臣离合，系国休戚，前世已然之事可为近监。陛下亲政方及一年，二府大臣相继请去，惟衰老疾病不任于事者，容有进退之礼焉。如其封章朝上，诏使夕至，被恩宠而遽起，非要君而何？不惟轻朝廷之礼，适足取笑于天下也。元宰韩琦，辅翼圣躬，诚有勋效，自去冬累还印绶，经数月复又抗章，前章有云：『自谓孤忠之可立，岂知直道之难行。』盖有所忿激而言，陛下宜体其意也。君臣之义不当形于间隙，中外闻之，颇未为然。方今枢府乏人，兵防久弛，夏国不顺，边氓涂炭，茶法更变，商贾不行，经费日滋，财用日耗。多事之际，琦不思经画以济大务，委之而去，得谓之忠耶？为身谋则周，爱君之心则未至矣。臣欲乞特降诏旨，敦谕二府，俾务协心，各安厥位，尽忠体国，同底于道。唯衰疾老耄，勿强以事，听其罢去，以就颐养，乃至仁均爱始终之恩也。不然，大臣轻去就之分，其下何观？朝廷纪纲，从而隳矣。传闻四夷，亦有轻汉之心，所系诚重。数人者去留不宜持久，唯圣断无疑，天下幸甚。」「自谓孤忠之可立，岂知直道之难行。」乃琦甲辰冬乞罢相第一表也。诲此奏当在琦今夏乞罢后，今且先见于此。
　　知制诰祖无择言：「中书省不当在东，乞与门下省对移。且门下、中书与尚书号三省，其长官皆宰相之任，莫有高焉者也。今乃左省在西，右省在东，此不可不易也。唐龙朔中，尝改左右省为东西台，此又明不可不易也。」从之【四六】。会要以为三月十四日事，今附月末。
　　夏四月戊戌，诏礼官及待制以上，议崇奉濮安懿王典礼以闻。宰臣韩琦等以元年五月奏进呈故也。
　　辛丑，诏曰：「向命监司、知州荐所部吏，岁限定员，本防其滥；不问能否，一切取足，非诏意也。自今所举，务在得人，不必充所限之数。」先是，御史中丞贾黯言：「今京朝官至卿、监，凡二千八百余员，可谓多矣，而吏部奏举磨勘选人未引见者至二百五十余人。臣不敢远引前代，且以先朝事较之。方天圣中，法尚□，选人以四考改官，而诸路使者荐部吏数未有限【四七】，而在京台阁及常参官尝任知州、通判，虽非部吏皆得荐，时磨勘改官者，岁才数十人。后资考颇增，而知州荐吏，视属邑多少裁定其数，又常参官不许荐士，其条约比天圣渐繁，而改官者固已觽矣。然磨勘应格者犹不越旬日引对，未有待次者。皇佑中，始限监司奏举之数，其法益密，而磨勘待次者已不减六七十人。皇佑及今才十年尔，而猥多至于三倍。向也法疏而其数省，今也法密而其数增，此何故哉？正在荐吏者岁限定员，务充数而已。如一郡之守，岁许荐五人，而岁终不满其数，则人人以为遗己，当举者避谤畏讥，欲止不敢。此荐者所以多，而真才实廉，未免慁于无能也。谓宜明诏天下，使有人则荐，不必满所限之数。」帝纳其言，故降是诏。
　　丙午，奉安仁宗御容于景灵宫孝严殿。
　　注　　释
　　【一】广渊果曾以文章自达于左右「曾」字原脱，据宋撮要本及温国文正司马公文集卷三二王广渊札子补。
　　【二】弃瑕收使「收使」，宋本、宋撮要本及欧阳文忠公文集卷一一三乞奖用孙沔札子均作「使过」。
　　【三】臣伏见谅祚狂瞽「瞽」，宋本、宋撮要本、阁本及同上书卷一一四言西边事宜第一状均作「僭」。
　　【四】然而因敌制胜宋本、宋撮要本及同上书均作「然坐而制胜」。
　　【五】继迁始为边患「始」字原脱，据同上二本及同上书补。
　　【六】自真宗景德二年盟北虏于澶渊「北虏」二字原脱，据同上二本及同上书补。
　　【七】而勇夫锐将亦因战陈稍稍而出「稍稍」原作「稍习」，「出」字原脱，据同上二本及同上书改补。
　　【八】完葺「完」原作「莞」，据同上二本及同上书改。
　　【九】则我复出而彼又集「彼」字原脱，据同上书补。
　　【一○】则彼无不受其困矣同上二本及同上书均作「则无不困之虏矣」。
　　【一一】有不可先言者「言」原作「知」，据宋撮要本、阁本及同上书改。
　　【一二】付之将率「率」原作「卒」，据同上书改。
　　【一三】亦须先藉胜捷之威「捷」原作「健」，据同上书改。
　　【一四】及乞遣一重臣亲与边将议定攻守大计等事「乞」字原脱，据宋撮要本及欧阳文忠公文集卷一一四言西边事宜第二札子补。
　　【一五】二十万兵同上书作「万骑」。
　　【一六】亦未曾拟议「议」字原脱，据同上书补。
　　【一七】曲蒙圣恩「恩」原作「意」，据宋本、宋撮要本及同上书改。
　　【一八】尸禄厚颜「尸禄」下原衍「之」字，据同上书删。
　　【一九】丁丑按，宋本、宋撮要本及宋史全文卷一○上均作「辛巳」。
　　【二○】灿如指掌按，同上二本及温国文正司马公文集卷三三招军札子均作「有如黑白」。又阁本作「灿如黑白」。
　　【二一】专于精锐「于」，同上书作「取」。
　　【二二】何苦更复广招禁军「广」，宋本、宋撮要本及同上书均作「直」，较优。
　　【二三】非为朝廷深谋远虑建经久之画也「建」字原脱，据同上书补。
  </div>
  <div class="pagination">
   <a href="续资治通鉴长编_page295.html">
    上一页
   </a>
   <span>
    ...
   </span>
   <a href="续资治通鉴长编_page291.html">
    291
   </a>
   <a href="续资治通鉴长编_page292.html">
    292
   </a>
   <a href="续资治通鉴长编_page293.html">
    293
   </a>
   <a href="续资治通鉴长编_page294.html">
    294
   </a>
   <a href="续资治通鉴长编_page295.html">
    295
   </a>
   <span class="current-page">
    296
   </span>
   <a href="续资治通鉴长编_page297.html">
    297
   </a>
   <a href="续资治通鉴长编_page298.html">
    298
   </a>
   <a href="续资治通鉴长编_page299.html">
    299
   </a>
   <a href="续资治通鉴长编_page300.html">
    300
   </a>
   <a href="续资治通鉴长编_page301.html">
    301
   </a>
   <span>
    ...
   </span>
   <a href="续资治通鉴长编_page297.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
