<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 113 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 113 页/共 334 页
  </h1>
  <div class="content">
   业先疑右将军田昂，囚之；至是召昂，谢而赦之，使与武卫将军梁中庸共讨蒙逊。别将王丰孙言于业曰：〔将，即亮翻。〕「西平诸田，世有反者，昂貌恭而心险，不石信也。」业曰：「吾疑之久矣；但非昂无可以讨蒙逊者。」昂至侯坞，率骑五百降于蒙逊，业军遂溃，中庸亦诣蒙逊降。〔危疑反侧之时，用言为难，而用人为尤难，当此之际，非有明略雄断不能济也。〕
五月，蒙逊至张掖，田昂兄子承爱斩关内之，业左右皆散。蒙逊至，业谓蒙逊曰：「孤孑然一己，为君家所推，愿伹余命，〔伹，古泰翻，乞也。〕使得东还与妻子相见。」蒙逊斩之。〔北凉段业四年而亡。〕
业，儒素长者，〔长，知两翻。〕无他权略，威禁不行，群下擅命，尤信卜筮、巫觋，〔觋，它狄翻。〕故至于败。
⑩孙恩陷沪渎，杀吴国内史袁崧，死者四千人。〔「崧」，当作「山松」。〕
沮渠男成之弟富占将军俱嘷帅户五百降于河西王利鹿孤。嘷，石子之子也。〔嘷，伦追翻。俱石子见一百六卷孝武太元十年。帅，读曰率；下同。〕
凉王隆多杀豪望以立威名，内外嚣然，人不自保。魏安人焦朗，〔魏安县在武威昌松县界，盖曹魏所置也，而晋志不见。后魏置魏安郡。〕遣使说秦陇西公硕德曰：「吕氏自武皇弃世，〔吕光伪谥懿武皇帝。说，输芮翻。〕兄弟相攻，政纲不立，竞为威虐，百姓饥馑，死者过半。今乘其篡夺之际，取之易于返掌，〔易，以豉翻。「返」，当作「反」。〕不可失也。」硕德言秦王兴，帅步骑六万伐凉，乞伏干归帅骑七千从之。
六月，甲戌，孙恩浮海奄至丹徒，〔丹徒县，古朱方也，后曰谷阳，秦改曰丹徒，汉属会稽郡，后汉属吴郡，晋属晋陵郡。地理志曰：秦时，望气者云其地有天子气，始皇使赭衣三千人凿城败其势，改曰丹徒。〕战士十余万，楼船千余艘，〔艘，苏遭翻。〕建康震骇。乙亥，内外戒严，百官入居省内；冠军将军高素等守石头，〔冠，古玩翻。〕辅国将军刘袭栅断淮口，〔秦淮入江之口也。断，丁管翻。〕丹阳尹司马恢之戍南岸，冠军将军桓谦等备白石，左卫将军王嘏等屯中堂，征豫州刺史谯王尚之入卫京师。
刘牢之自山阴引兵邀击恩，未至而恩已过，乃使刘裕自海盐入援。裕兵不满千人，倍道兼行，与恩俱至丹徒。裕众既少，〔少，诗绍翻。〕加以涉远疲劳，而丹徒守军莫有鬬志。恩帅众鼓噪，登蒜山，〔蒜山，今在镇江府城西三里，山上多蒜，故名。蒜，苏贯翻。〕居民皆荷担而立。〔荷，下可翻。担，都滥翻。〕裕帅所领奔击，大破之，〔帅，读曰率；下同。〕投崖赴水【章：甲十一行本「水」下有「死」字；乙十一行本同；孔本同；张校同。】者甚众，恩狼狈仅得还船。然恩犹恃其众，寻复整兵径向京师。〔复，扶又翻；下同。〕后将军元显帅兵拒战，频不利。会稽王道子无他谋略，唯日祷蒋侯庙。〔蒋侯庙在蒋山，在今建康府上元县东北十八里。汉末，秣陵尉蒋子文讨贼，战死山下，吴孙权为立庙，江东朝野祷之，率有灵应。〕恩来渐近，百姓恟惧。〔恟，许拱翻。〕谯王尚之帅精锐驰至，径屯积弩堂。恩楼船高大，风不得疾行，数日乃至白石。恩本以诸军分散，欲掩不备，既而知尚之在建康，复闻刘牢之已还，至新洲，〔新洲在京口西大江中，意即今之珠金沙是也。复，扶又翻。〕不敢进而去，浮海北走郁洲。〔水经注曰：东海朐县东北海中有大洲，谓之郁洲，山海经所谓「郁山在海中」者也。〕恩别将攻陷广陵，杀三千人。宁朔将军高雅之击恩于郁洲，为恩所执。〔宁朔将军盖晋置。〕
桓玄厉兵训卒，常伺朝廷之隙，〔伺，相吏翻。〕闻孙恩逼京师，建牙聚众，上疏请讨之。元显大惧。会恩退，元显以诏书止之，玄乃解严。
梁中庸等共推沮渠蒙逊为大都督、大将军、凉州牧、张掖公，赦其境内，改元永安。蒙逊署从兄伏奴为张掖太守、和平侯，弟挐为建忠建军、都谷侯，〔从，才用翻。挐，女余翻。〕田昂为西郡太守，臧莫孩为辅国将军，房晷、梁中庸为左右长史，张骘、谢正礼为左右司马；〔骘，之日翻。〕擢任贤才，文武咸悦。
河西王利鹿孤命群臣极言得失。西曹从事史暠曰：〔暠，古老翻。〕「陛下命将出征，〔将，即亮翻；下同。〕往无不捷；然不以绥宁为先，唯以徙民为务；民安土重迁，故多难叛，此所以斩将拔城而地不加广也。」利鹿孤善之。
秋，七月，魏兖州刺史长孙肥〔魏未得兖州也，使肥以兖州刺史南略地耳。〕将步骑二万南徇许昌，东至彭城，将军刘该降之。〔将步，即亮翻。骑，奇寄翻。降，户江翻；下同。〕
秦陇西公硕德自金城济河，直趣广武，河西王利鹿孤摄广武守军以避之。〔趣，七喻翻。摄，收也。〕秦军至姑臧，凉王隆遣辅国大将军超、龙骧将军邈等逆战，〔骧，思将翻。〕硕德大破之，生禽邈，俘斩万计。。隆婴城固守，巴西公佗帅东之众二万五千降于秦。〔帅，读曰率。〕西凉公暠、河西王利鹿孤、沮渠蒙逊各遣使奉表入贡于秦。〔暠，古老翻。使，疏吏翻。沮，子余翻。〕
初，凉将姜纪降于河西王利鹿孤，广武公傉檀与论兵略，甚爱重之，〔専，奴沃翻。〕坐则连席，出则同车，每谈论，以夜继昼。利鹿孤谓傉檀曰：「姜纪信有美才，然视候非常，必不久留于此，不如杀之。纪若入秦，必为人患。」傉檀曰：「臣以布衣之交待纪，纪必不相负也。」八月，纪将数十骑奔秦军，〔秃发兄弟皆推傉檀之明略，余究观傉檀始末，未敢许也。又究观姜纪自凉入秦始末，则纪盖反复诡谲之士，而傉檀爱重之，则傉檀盖以才辨为诸兄所重，而智略不能济，此其所以亡国也。〕说硕德曰：「吕隆孤城无援，明公以大军临之，其势必请降；然彼徒文降而已，未肯遂服也。请给纪步骑三千，与王松忽因焦朗、华纯之众，〔王松忽，秦将也；焦朗、华纯皆凉人。说，输芮翻。华，户化翻。〕伺其衅隙，隆不足取也。不然，今秃发在南，兵强国富，若兼姑臧而据之，威势益盛，沮渠蒙逊、李暠晏然。〔班固地理志，武威休屠县，王莽改曰晏然，后复曰休屠。永宁中，张轨于姑臧西北置武兴郡，晏然县属焉。〕
秦王兴闻杨桓之贤而征之，利鹿孤不敢留。〔史言诸凉畏秦之强。〕
诏以刘裕为下邳太守，讨孙恩于郁洲，累战，大破之。恩由是衰弱，复缘海南走，〔复，扶又翻。〕裕亦随而邀击之。
燕王盛惩其父宝以懦弱失国，务峻威刑，又自矜聪察，多所猜忌，群臣有纤介之嫌，皆先事诛之，〔先，悉荐翻。〕由是宗亲、勋旧，人不自保。丁亥，左将军慕容国与殿上【严：「上」改「中」。】将军秦舆、段赞谋帅禁兵袭盛，〔殿上将军盖慕容所置，缘晋之殿中将军而名官也。帅，读曰率。〕事发，死者五百余人。壬辰夜，前将军段玑与秦舆之子兴、段赞之子泰潜于禁中鼓噪大呼；〔呼，火故翻。〕盛闻变，帅左右出战，〔帅，读曰率。〕贼众逃溃。玑被创，〔创，初良翻。〕匿厢屋间。俄有一贼从闇中击盛，盛被伤，辇升前殿，申约禁卫，事定而卒。〔年二十九。慕容盛临变而整，此其雄略亦有过人者，然以猜忌好杀致毙，则天下之人固非一人可舞其智略而尽杀也。〕
中垒将军慕容拔、赜从仆射郭仲白太后丁氏，以为国家多难，宜立长君。〔赜，而陇翻。从，才用翻。难，乃旦翻。长，知两翻。〕时众望在盛弟司徒、尚书令、平原公元，而河间公熙素得幸于丁氏，丁氏乃废太子定，密迎熙入宫。明旦，群臣入朝，〔朝，直遥翻。〕始知有变，因上表劝进于熙。熙以让元，元不敢当。癸巳，熙即天王位，〔熙，字道文，垂之少子也。〕捕获段玑等，皆夷三族。甲午，大赦。丙申，平原公元以嫌赐死。闺月，辛酉，葬盛于兴平陵，谥曰昭武皇帝，庙号中宗。丁氏送葬未还，中领军慕容提、步军校尉张佛等谋立故太子定，事觉，伏诛，定亦赐死。〔燕立定为太子，见上卷四年。〕丙寅，大赦，改元光始。
秦陇西公硕德围姑臧累月，东方之人在城中者多谋外叛，魏益多复诱扇之，〔复，扶又翻，下复生同。〕欲杀凉王隆及安定公超，事发，坐死者三百余家。硕德抚纳夷、夏，分置守宰，〔夏，户雅翻。守，式又翻。〕节食聚粟，为持久之计。
凉之群臣请与秦连和，隆不许。安定公超曰：「今资储内竭，上下嗷嗷，虽使张、陈复生，亦无以为策。〔张良、陈平，智谋之士，故称之。〕陛下当思权变屈伸，何爱尺书、单使为卑辞以退敌！〔使，疏吏翻。〕敌去之后，修德政以息民，若卜世未穷，何忧旧业之不复！〔周成王定鼎于郏鄏，卜世三十，卜年七百。〕若天命去矣，亦可以保全宗族。不然，坐守困穷，终将何如﹖」隆乃从之，九月，遣使请降于秦。〔降，户江翻；下同。考异曰：姚兴载记，姚平伐魏与姚硕德伐吕隆同时。魏书，天兴五年五月姚平未来侵。晋元兴元年，秦弘始四年也。晋帝纪、晋春秋皆云「隆安五年降秦」。十六国、西秦春秋云：「太初十四年、五月，干归随姚硕德伐凉。」南凉春秋云：「建和二年，七月，姚硕德伐吕隆，孤摄广武守军以避之。」皆隆安五年也。按秦小国，既与魏相持，岂暇更兴兵伐凉！盖载记之误也。今以晋帝纪、晋春秋、十六国、西秦、南凉春秋为据。〕硕德表隆为镇西大将军、凉州刺史、建康公。隆遣子弟及文武旧臣慕容糂、杨颖等五十余家入质于长安。〔慕容糂，燕宗室也。苻坚灭燕，其宗室悉补边郡，故糂留河西。糂，张六翻。质，音致；下为质同。〕硕德军令严整，秋亳不犯，祭先贤，礼名士，西土悦之。
沮渠蒙逊所部酒泉、凉二郡叛降于西凉，〔酒泉郡治福禄县。魏收地形志，凉宁郡领园池、贡泽二县。〕又闻吕隆降秦，大惧，遣其弟建忠将军挐、牧府长史张潜〔蒙逊自称凉州牧，置牧府长史。挐，女居翻。〕见硕德于姑臧，请帅其众东迁。〔帅，读曰率。〕硕德喜，拜潜张掖太守，挐建康太守。潜劝蒙逊东迁。挐私谓蒙逊曰：「姑臧未拔，吕氏犹存，硕德粮尽将还，不能久也，何为自弃土宇，受制于人乎！」臧莫孩亦以为然。〔孩，何开翻。〕
蒙逊遣子奚念为质于河西王利鹿孤，〔蒙逊既不东迁，故纳质于利鹿孤以求援。〕利鹿孤不受，曰：「奚念年少，可遣挐也。」〔少，诗照翻。。〕冬，十月，蒙逊复遣使上疏于利鹿孤曰：「臣前遣奚念具披诚款，而圣旨未昭，复征弟挐。〔复，扶又翻。臣窃以为，苟有诚信，则子不为轻，若其不信，则弟不为重。今寇难未夷，〔难，乃旦翻。〕不获奉诏，愿陛下亮之。」利鹿孤怒，遣张松侯俱延、兴城侯文支将骑一万袭蒙逊，至万岁临松，〔晋书地理志，酒泉郡有延寿县，当是后改为万岁。张天锡置临松郡。五代志曰：临松县有临松山，后周省入张掖县。宋白曰：隋炀帝并万岁入删丹县，属张掖郡。将，即亮翻。骑，奇寄翻。〕执蒙逊从弟鄯善苟子〔从，才用翻；下同。鄯，时战翻。康曰：鄯善，复姓，其先西域人，以国为姓，苟子其名。余据纪文，以鄯善苟子为蒙逊从弟，则鄯善非姓也明矣。〕虏其民六千余户。蒙逊从叔孔遮入朝于利鹿孤，〔朝，直遥翻。〕许以挐为质，利鹿孤乃归其所掠，召俱延等还。文支，利鹿孤之弟也。
南燕主备德宴群臣于延贤堂，〔备德，本名德，既据齐地，增上一子，名备德。〕酒酣，谓群臣曰：「朕可方自古何等主﹖」青州刺史鞠仲曰：「陛下中兴圣主，少康、光武之俦。」〔少，诗照翻。〕备德顾左右赐仲帛千匹；仲以所赐多，辞之。备德曰：「卿知调朕，朕不知调卿邪！〔调，徒了翻，又如字，调戏也。〕卿所对非实，故朕亦以虚言赏卿耳。」韩范进曰：「天子无戏言，今日之论，君臣俱失。」备德大悦，赐范绢五十匹。
备德母及兄纳皆在长安，备德遣平原人杜弘往访之。弘曰：「臣至长安，若不奉太后动止，当西如张掖，〔德仕秦为张掖太守，其兄纳因家于张掖，故弘欲往张掖访之。〕以死为鹈。臣父雄年踰六十，乞本县之禄以申乌鸟之情。」〔慈乌反哺，故云然。李密陈情表曰：「乌鸟私情，愿乞终养。」〕中书令张华曰：「杜弘未行而求禄，要君之罪大矣。」〔要音邀。〕备德曰：「弘为君迎母，为父求禄，〔为，于伪翻。〕忠孝备矣，何罪之有！」以雄为平原令。弘至张掖，为盗所杀。
十一月，刘裕追孙恩至沪渎、海盐，又破之，〔沪，音扈。〕俘斩以万数，恩遂自浃口远窜入海。〔浃，音接。〕
十二月，辛亥，魏主珪遣常山王遵、定陵公和跋帅众五万袭没弈于高平。〔高平，汉属安定，魏收志属泾州新平郡。又原州有高平郡；郦道元云：高平川西南去安定三百四十里。帅，读曰率。〕
乙卯，魏虎威将军宿沓干伐燕，攻令支；〔令，音铃，又郎定翻。支，音祁，又音祗。〕乙丑，燕中领军宇文拔救之；壬午，宿沓干拔令支而戍之。
吕超攻姜纪不克，遂攻焦朗。〔姜纪时据晏然，焦朗据魏安。〕朗遣其弟子嵩为质于河西王利鹿孤以请迎，利鹿孤遣车骑将军傉檀赴之；比至，超已退，〔质，音致。比，必寐翻。〕朗闭门拒之。傉檀怒，将攻之。镇北将军俱延谏曰：「安土重迁，人之常情。朗孤城无食，今年不降，〔降，户江翻。〕后年自服，何必多杀士卒以攻之！若其不捷，彼必去从他国；弃州境士民以资邻敌，非计也，不如以善言谕之。」傉檀乃与朗连和，遂曜兵姑臧，壁于胡坑。〔胡坑在姑臧西。〕
傉檀知吕超必来斫营，畜火以待之。超夜遣中垒将军王集帅精兵二千斫傉檀营，〔帅，读曰率；下同。〕傉檀徐严不起。集入垒中，内外皆举火，光照如昼，纵兵击之，斩集及甲首三百余级。吕隆惧，伪与傉檀通好，〔好，呼到翻。〕请于苑内结盟。傉檀遣俱延入盟，俱延疑其有伏，毁苑墙而入；超伏兵击之，俱延失马步走，凌江将军郭祖力战拒之，俱延乃得免。傉檀怒，攻其昌松太守孟祎于显美。〔昌松、显美，汉、晋皆为县，属武威郡。吕光改昌松为东张掖郡，寻复为昌松郡。五代志，后周废显美入姑臧。祎，许韦翻。〕隆遣广武将军荀【严：「荀」改「苟」。】安国、宁远将军石可帅骑五百救之；安国等惮傉檀之强，遁还。
桓玄表其兄伟为江州刺史，镇夏口；〔夏，户雅翻。〕司马刁畅为辅国将军、督八郡军事，镇襄阳；遣其将皇甫敷、冯该戍湓口。移沮、漳蛮二千户于江南，〔左传曰：江、汉、沮、漳、楚之望也。水经：沮水出汉中房陵，东南过临沮界，又东过枝江县，南入于江。漳水出临沮县东荆山，南至枝江县北入于沮。二水上下皆蛮所居也。沮，子余翻。漳，诸良翻。〕立武宁郡；更招集流民，立绥定郡。〔绥安郡，治长宁县，隋省长宁入长林。〕诏征广州刺史刁逵、豫章太守郭昶之，〔昶，丑两翻。〕玄皆留不遣。
玄自谓有晋国三分之二，数使人上己符端，〔数，所角翻。上，时掌翻。〕欲以惑众；又玫笺于会稽王道子曰：「贼造近郊，以风不得进，以雨不致火，食尽故去耳，非力屈也。〔会，工外翻。造，七到翻。谓孙恩也。〕昔国宝死后，王恭不乘此威入朝政，〔朝，直遥翻；下在朝同。〕足见其心非侮于明公也，而谓之不忠。今之贵要腹心，有时流清望者谁乎﹖岂可云无佳胜﹖直是不能信之耳！〔江东人士，其名位通显于时者，率谓之佳胜、名胜。〕尔来一朝一夕，遂成今日之祸。〔尔来，犹言如此以来也。〕在朝君子皆畏祸不言，玄忝任在远，是以披写事实。」元显见之，大惧。
张法顺谓元显曰：「桓玄承藉世资，素有豪气，既并殷、杨，专有荆楚；〔殷、杨，谓殷仲堪、杨佺期也。并殷、杨事见上卷隆安三年。〕第下之所控引止三吴耳。〔第，府第也；第下，犹言门下、合下之类。〕孙恩为乱，东土涂地，公私困竭，玄必乘此纵其奸凶，窃用忧之。」元显曰：「为之柰何﹖」法顺曰：「玄始得荆州，人情未附，方务绥抚，未暇他图。若乘此际使刘牢之为前锋，而第下以大军继进，玄可取也。」元显以为然。会武昌太守庾楷以玄与朝廷构怨，恐事不成，祸及于己，〔庾楷归桓玄，见一百十卷隆安二年。〕密使人自结于元显，云「玄大失人情，众不为用，若朝廷遣军，己当为内应。」元显大喜，遣张法顺至京口，谋于刘牢之；牢之以为难。法顺还，谓元显曰：「观牢之言色，必贰于我，不如召入杀之；不尔，败人大事。」〔败，必迈翻。〕元显不从。于是大治水军，征兵装舰，以谋讨玄。〔治，直之翻。舰，户黯翻。〕
元兴元年〔（壬寅、四○二）〕
①春，正月，庚午朔，〔是年三月，元显败，复隆安年号，桓玄寻改曰大亨，玄篡，又改曰水始。元兴之元改于是年正月，通鉴自是年迄义熙初元，皆不改元兴之元，不与桓玄之篡，拨乱世返之正也。〕下诏罪状桓玄，以尚书令元显为骠骑大将军、征讨大都督、都督十八州诸军事、加黄钺，〔时晋之境内有扬、徐、南徐、兖、南兖、豫、南豫、青、冀、司、荆、江、雍、梁、益、宁、交、广十八州而已，元显尽督之，使其果能诛桓玄，亦必凌上而篡夺之。骠，匹妙翻。骑，奇寄翻。〕又以镇北将军刘牢之为前锋都督，前将军谯王尚之为后部，因大赦，改元，内外戒严；加会稽王道子太传。〔会，工外翻。〕
元显欲尽诛诸桓。中护军桓修，骠骑长史王诞之甥也，诞有宠于元显，因陈修等与玄志趣不同，元显乃止。诞，导之曾孙也。
张法顺言于元显曰：「桓谦兄弟每为上流耳目，宜斩之以杜奸谋。且事之济不，系在前军，〔不，读曰否。〕而牢之反复，万一有变，则祸败立至，可令牢之杀谦兄弟以示无贰心，若不受命，当逆为之所。」〔逆为之所，及祸患未来而先为之图，欲杀牢之也。〕元显曰：「今非牢之，无以敌玄；且始事而诛大将，〔将，即亮翻。〕人情不安。」再三不可。〔法顺与元显言之再三，终以为不可也。〕又以桓氏世为荆土所附，桓冲特有遗惠，而谦，冲之子也，乃自骠骑司马除都督荆?益?宁?梁四州诸军事、荆州刺史，欲以结西人之心。
②丁丑，燕慕容拔攻魏令支戍，克之，宿沓干走，执魏辽西太守那颉。〔那，诺何翻，姓也。魏书官氏志内入诸姓有那氏。颉，胡结翻。〕燕以拔为幽州刺史，镇令支，以中坚将军辽西阳豪为本郡太守。丁亥，以章武公渊为尚书令，博陵公虔为尚书左仆射，尚书王腾为右仆射。
③戊子，魏材官将军和突攻黜弗、素古延竹寺诸部，破之。初，魏主珪遣北部大人贺狄干献马千匹求婚于秦，秦王兴闻珪已立慕容后〔立慕容后事见上卷隆安四年。〕止狄干而绝其婚；没弈干、黜弗、素古延，皆秦之属国也，而魏攻之，由是秦、魏有隙。庚寅，珪大阅士马，命并州诸郡积谷于平阳之干壁以备秦。〔魏收地形志，平阳禽昌县，汉、晋之北屈也，有干城。隋并禽昌入襄陵。又据姚兴载记，干壁即干城。〕
柔然社仑方睦于秦，遣将救黜弗、素古延；〔仑，卢昆翻。将，即亮翻。〕辛卯，和突逆击，大破之，社仑帅其部落远遁漠北，夺高车之地而居之。〔帅，读曰率。〕斛律部帅倍侯利击社仑，大为所败，〔帅，所类翻。败，补迈翻。〕倍侯利奔魏。社仑于是西北击匈奴遗种日拔也鸡，【严：「鸡」改「稽」。】大破之，〔种，章勇翻。〕遂吞并诸部，士马繁盛，雄于北方。其地西至焉耆，东接朝鲜，〔朝，音潮，鲜，音仙。〕南临大漠，旁侧小国皆羁属焉；自号豆代可汗。〔魏收书作「丘豆代」，魏言驾驭开张也。汗，音寒。杜佑曰：可汗之号起于柔然社仑，犹言皇帝也。而拓跋氏之先，通鉴皆书可汗，又在社仑之前。〕始立约束，以千人为军，军有将；百人为幢，幢有帅。〔军将、幢帅，皆魏制，社仑盖效而立之。将，即亮翻。幢，宅江翻。帅，所类翻。〕攻战先登者赐以虏获，畏懦者以石击其首而杀之。〔柔然为魏患自此始。〕
秃发傉檀克显美，执孟祎而责之以其不早降。〔秃发傉檀自去年攻显美，至是乃克。〕祎曰：「祎受吕氏厚恩，分符守土；若明公大军甫至，望旗归附，恐获罪于执事矣。」傉檀释而礼之，徙二千余户而归，以祎为左司马。祎辞曰：「吕氏将亡，圣朝必取河右，〔朝，直遥翻。〕人无愚智皆知之。但祎为人守城不能全，复忝显任，于心窃所未安。〔为，于伪翻。复，扶又翻。〕若蒙明公之惠，使得就戮姑臧，死且不朽。」傉檀义而归之。
⑤东土遭孙恩之乱，因以饥馑，漕运不继。桓玄禁断路，【章：甲十一行本「路」下有「商旅俱绝」四字；乙十一行本同；孔本同；张校同；退斋校同。】〔断，读曰短。〕公私匮乏，以簿、橡给士卒。〔簿，房尤翻。博雅曰：簿，簿包，?也；又曰：鬻也。又簿，谷皮也，皆同。橡，似两翻。说文曰：栩实也。〕玄谓朝廷方多忧虞，必未暇己，可以蓄力观衅。及大军将发，从兄大傅长史石生密以书报之；〔从，才用翻。〕玄大惊，欲完聚江陵。长史卞范之曰：「明公英威振于远近，元显口尚乳臭，刘牢之大失物情，若兵临近畿，示以祸福，土崩之势可翘足而待，何有延敌入境，自取穷蹙者乎！」玄从之，留桓伟守江陵，抗表传檄，罪状元显，举兵东下。檄至，元显大惧。二月，丙午，帝饯元显于西池；元显下船而不发。〔元显内畏桓玄，故下船而不发。〕
⑥癸丑，魏常山王遵等至高平，〔去年十二月，魏遣遵等袭高平，至是而至。〕没弈干弃其部众，帅数千骑与刘勃勃奔秦州。〔秦州治上邽。帅，读曰率。骑，奇寄翻。〕魏军追至瓦亭，不及而还，尽获其府库蓄积，马四万余匹，杂畜九万余口，〔畜，许救翻。〕徙其民于代都，〔魏以平城为代都。〕余种分迸。〔种，章勇翻。并，北孟翻。〕平阳太守贰尘复侵秦河东，〔姓谱：春秋贰、轸二国，后皆为氏。贰尘之贰，则虏姓也。复，扶又翻。〕长安大震，关中诸城昼闭，秦人简兵训卒以谋伐魏。
⑦秦王兴立子泓为太子，大赦。泓孝友宽和，喜文学，〔喜，许记翻。〕善谈咏，而懦弱多病；兴欲以为嗣，而狐疑不决，久乃立之。〔为姚泓以懦弱亡秦张本。〕
⑧姑臧大饥，米斗直钱五千，人相食，饿死者十余万口。城门昼闭，樵采路绝，民请出城为胡虏奴婢者，日有数百，吕隆恶其沮动众心，〔恶，乌路翻。沮，在吕翻。〕尽坑之，积尸盈路。
沮渠蒙逊引兵攻姑臧，〔沮，子余翻。〕隆遣使求救于河西王利鹿孤。利鹿孤遣广武公傉檀帅骑一万救之；〔使，疏吏翻。専，奴沃翻。帅，读曰率。骑，奇寄翻。〕未至，隆击破蒙逊军。蒙逊请与隆盟，留谷万余斛遗之而还。〔遗，于季翻。〕傉檀至昌公，闻蒙逊已退，乃徙凉泽段耱民五百余户而还。〔凉泽即禹贡之猪野泽也，在武威县东，亦曰休屠泽。还，从宣翻。〕
中散骑常侍张融言于利鹿孤曰：〔散，悉亶翻。骑，奇寄翻。〕「焦朗兄弟据魏安，潜通姚氏，数为反复，〔数，所角翻。〕今不取，后必为朝廷忧。」利鹿孤遣傉檀讨之，朗面缚出降，〔焦朗以魏安招秦军，事见去年五月。降，户江翻；下同。〕傉檀送于西平，徙其民于乐都。〔乐，音洛。〕
⑨桓玄发江陵，虑事不捷，常为西还之计；及过寻阳，不见官军，意甚喜，将士之气亦振。〔史言桓玄畏怯，刘牢之等不能仗顺取之。将，即亮翻；下同。〕
庾楷谋泄，玄囚之。
丁巳，诏遣齐王柔之以驺虞幡宣告荆、江二州，使罢兵；〔驺，则尤翻。〕玄前锋杀之。柔之，宗之子也。〔孝武太元十年，以柔之袭封齐王，绍攸、冏之祀；宗封南顿王。〕
丁卯，玄至姑臧，使其将冯该等攻历阳，〔豫州刺史治历阳。〕襄城太守司马休之婴城固守。玄军洞浦，〔洞浦即洞口，魏曹休破吕范处。断，丁管翻。〕焚豫州舟舰。〔舰，户黯翻。〕豫州刺史谯王尚之帅步卒九千阵于浦上，〔帅，读曰率。〕遣武都太守杨秋屯横江，秋降于玄军。尚之众溃，逃于涂中，玄捕获之。〔涂，与滁同。〕司马休之出战而败，弃城走。
刘牢之素恶骠骑大将军元显，〔恶，乌路翻。〕恐桓玄既灭，元显益骄恣，又恐己功名愈盛，不为元显所容；且自恃材武，拥强兵，欲假玄以除执政，复伺之隙而自取之，〔复，扶又翻。伺，相吏翻。〕故不肯讨玄。元显日夜昏酣，以牢之为前锋，牢之骤诣门，不得见，及帝出饯元显，遇之公坐而已。〔坐，徂卧翻。〕
牢之军溧洲，〔溧，音栗。溧水出溧阳县，在建康东南；元显遣牢之西上击桓玄，非其路也。晋书刘牢之传作「洌洲」。又，桓冲发建康，谢安送至溧洲。宋武陵王讨元凶劭，四月戊午至南州；辛酉次溧洲；丙寅次江宁。今舟行自采石东下，未至三山，江中有洌山，即洌洲也。洌、溧声相近，故又为溧洲。张舜民曰：过三山十余里至溧洲，自溧洲过白土矶入慈湖夹。舜□郴行录言泝流之先后水程也。〕参军刘裕请击玄，牢之不许。玄使牢之族舅何穆说牢之曰：「自古戴震主之威，挟不赏之功而能自全者，谁邪﹖越之文种，秦之白起，汉之韩信，皆事明主，为之尽力，〔说，输芮翻。为，于伪翻。〕功成之日，犹不免诛夷，况为凶愚者之用乎！君如今日战胜则倾宗，战败则覆族，欲以此安归乎！不若翻然改图，则可以长保富贵矣。古人射钩、斩袪，犹不害为辅佐，〔齐桓公与子纠争国，晋仲射桓公中带鹆，子纠死，桓公释管仲之囚而以为相。晋献公使寺人披伐公子重耳于蒲城，重耳踰垣而走，披斩其袪；重耳反国，披屡纳忠。射，而亦翻。〕况玄与君无宿昔之怨乎！」时谯王尚之已败，人情愈恐；牢之颇纳穆言，与玄交通。东海中尉东海何无忌，牢之之甥也，与刘裕极谏，不听。其子骠骑从事中郎敬宣谏曰：「今国家衰危，天下之重在大人与玄，玄藉父、叔之资，〔玄父温，叔冲。〕据有全楚，割晋国三分之二，一朝纵之使陵朝廷，玄威望既成，恐难图也，董卓之变，将在今矣。」〔董卓事见五十九卷汉灵帝中平六年、献帝初平元年。〕牢之怒曰：「吾岂不知！今日取玄如反复手耳；但平玄之后，令我柰骠骑何！」〔元显为骠骑将军，故称之。〕三月，乙巳朔，牢之遣敬宣诣玄请降。〔降，户江翻。〕玄阴欲诛牢之，乃与敬宣宴饮，陈名书画共观之，以安悦其意；敬宣不之觉，玄佐吏莫不相视而笑。玄版敬宣为咨议参军。〔未有朝命，以版授之也。〕
元显将发，闻玄已至新亭，弃船，退屯国子学，辛未，陈于宣阳门外。军中相惊，言玄已至南桁，〔陈，读曰阵。南桁，即朱雀桁，在台城南。桁，户刚翻。〕元显引兵欲还宫。玄遣人拔刀随后大呼曰：「放仗！」军人皆崩溃，〔呼，火故翻。〕元显乘马走入东府，唯张法顺一骑随之。〔骑，奇寄翻。〕元显问计于道子，道子但对之涕泣。玄遣太傅从事中郎毛泰收元显送新亭，缚于舫前而数之；〔数，所具翻。舫，甫旷翻。〕元显曰：「为王诞、张法顺所误耳。」
壬申，复隆安年号。帝遣侍中劳玄于安乐渚。〔劳，力到翻。乐，音洛。〕玄入京师，称诏解严，以玄总百揆，都督中外诸军事、丞相、录尚书事、扬州牧、领徐?荆?江三州刺史，假黄钺。〔是时晋土全有荆、江、扬三州，徐州率多侨郡，而京口则重镇也，玄悉领之，全有晋国矣；且将夺刘牢之之兵，故领徐州以制之。〕玄以桓伟为荆州刺史，桓谦为尚书左仆射，桓修为徐、兖二州刺史，桓石生为江州刺史，卞范之为丹杨尹。〔卞范之为玄长史，谋主也。丹杨，京邑，故使为尹。〕
初，玄之举兵，侍中王谧奉诏诣玄，玄亲礼之。及玄辅政，以谧为中书令。谧，导之孙也。新安太守殷仲文，觊之弟也，〔殷觊见一百九卷隆安元年。觊，音冀。〕玄姊为仲文妻。仲文闻玄克京师，弃郡投玄，玄以为咨议参军。刘迈往见玄，玄曰：「汝不畏死，而敢来邪﹖」迈曰：「射钩斩袪，并迈为三。」玄悦，以为参军。〔迈折玄事见一百八卷孝武太元十七年。〕
癸酉，有司秦会稽王道子酣纵不孝，当弃市，〔会，工外翻。〕诏徙安成郡；〔吴孙暼宝鼎二年，分豫章、长沙、庐陵立安成郡，唐吉州安福县及袁州诸县，皆其地也。刘昫曰：安福县，吴安成郡治。〕斩元显及东海王彦璋、〔彦璋，元显之子，隆安初，使继东海王后。〕谯王尚之、庾楷、张法顺、毛泰等于建康市。桓修为王诞固请，长【章：甲十一行本「长」作「得」；乙十一行本同；孔本同；退斋校同。】流岭南。〔为，于伪翻。〕
玄以刘牢之为会稽内史。牢之曰：「始尔，便夺我兵，祸其至矣。」刘敬宣请归谕牢之使受命，玄遣之。敬宣劝牢之袭玄，牢之犹豫不决，移屯班渎，〔班渎在新洲西南。〕私告刘裕曰：「今当北就高雅之于广陵，举兵以匡社稷，卿能从我去乎﹖」裕曰：「将军以劲卒数万，望风降服，彼新得志，威震天下，朝野人情皆已去矣，〔降，户江翻。朝，直遥翻。〕广陵岂可得至邪！裕当反服还京口耳。〔反服，谓反初服也。离骚曰：退将修吾初服。此言释戎服而服常服。〕何无忌谓裕曰：「我将何之﹖」裕曰：「吾观镇北必不免，〔牢之以讨孙恩功进号镇北将军。〕卿可随我还京口。桓玄若守臣节，当与卿事之；不然，当与卿图之。」〔此时刘裕已有诛玄之心。〕
于是牢之大集僚佐，议据江北以讨玄，参军刘袭曰：「事之不可者莫大于反。将军往年反王兖州，〔王兖州，谓王恭。〕近日反司马郎君，〔司马郎君，谓元显。〕今复反桓公，〔复，扶又翻；下复推同。〕一人三反，何以自立！」语毕，趋出，佐吏多散走。牢之惧，使敬宣之京口迎家，失期不至。牢之以为事已泄，为玄所杀，乃帅部曲北走，〔帅，读曰率。〕至新洲，缢而死。敬宣至，不暇哭，即渡江奔广陵。将吏共殡敛牢之，〔将，即亮翻。敛，力赡翻。〕以其丧归丹徒。玄令斲棺斩首，暴尸于市。〔暴，步卜翻，又如字。〕
大赦，改元大亨。
桓玄让丞相、荆?江?徐三州，〔玄既以其兄弟领荆、江、徐三州，且已得建康，握朝权，不复以丞相为重，故悉让之。〕改授太尉、都督中外诸军事、扬州牧、领豫州刺史，总百揆；以琅邪王德文为太宰。
司马休之、刘敬宣、高雅之俱奔洛阳，各以子弟为质于秦以求救。〔质，音致。〕秦王兴与之符信，使于关中【章：甲十一行本「中」作「东」；乙十一行本同；孔本同；张校同。】募兵，数千人，复还屯彭城间。
孙恩寇临海，临海太守辛景击破之，恩所虏三吴男女，死亡殆尽。恩恐为官军所获，乃赴海死，其党及妓妾从死者以百数，〔妓，渠绮翻。从，才用翻。〕谓之「水仙」。余众数千人复推恩妹夫卢循为主。〔复，扶又翻。〕循，谌之曾孙也。〔卢谌，卢志之子，初从刘琨，琨死，仕于段氏，段辽败，仕赵。谌，氏壬翻。〕神采清秀，稚有材艺。少时，〔少，时照翻。〕沙门惠远尝谓之曰：「君虽体涉风素，而志存不轨，如何﹖」太尉玄欲抚安东土，乃以循为永嘉太守。〔明帝太宁元年，分临海立永嘉郡，今之温州。〕循虽受命，而寇暴不已。〔卢循事始此。〕
甲戌，燕大赦。
河西王秃发利鹿孤寝疾，遗令以国事授弟傉檀。初，秃发思复鞬爱重傉檀，〔専，奴沃翻。鞬，居言翻。〕谓诸子曰：「傉檀器识，非汝曹所及也，」故诸兄不以传子而传于弟。〔吴寿梦以少子季札为贤，故其诸子兄弟相传，欲以次传国于季札，而季札终于不受。秃发乌孤、利鹿孤致国于傉檀，犹吴志也，岂知国亡于傉檀之手哉！〕利鹿孤在位，垂拱而已，〔垂拱，谓垂衣拱手无所为也。〕军国大事皆委于傉檀。利鹿孤卒，傉檀袭位，更称凉王，〔自此史称秃发氏为南凉。〕改元弘昌，迁于乐都，〔乐，音洛。〕谥利鹿孤曰康王。
夏，四月，太尉玄出屯姑孰，辞录尚书事，诏许之；而大政皆就谘焉，小事则决于尚书令桓谦及卞范之。
自隆安以来，中外之人厌于祸乱。及玄初至，黜奸佞，擢隽贤，京师欣然，冀得少安。〔少，诗沼翻。〕既而玄奢豪纵逸，政令无常，朋党?为_，陵侮朝廷，裁损乘舆供奉之具，帝几不免饥寒，〔乘，绳证翻。几，居希翻。〕由是众心失望。三吴大饥，户口减半，会稽减什三、四，〔会，工外翻。〕临海、永嘉殆尽，富室皆衣罗纨，怀金玉，闭门相守饿死。〔此固上之人失政所致，而人消物尽，亦天地之大数也。「周余黎民，靡有孑遗」；以此观之，容有是事。衣，于既翻。〕
乞伏炽盘自西平逃归苑川，〔乞伏干归送炽盘于西平，见上卷隆安四年。〕南凉王傉檀归其妻子。乞伏干归使炽盘入朝于秦，〔朝，直遥翻。〕秦主兴以炽盘为兴晋太守。
五月，卢循自临海入东阳，太尉玄遗抚军中兵参军刘裕将兵击之，〔将，即亮翻；下同。〕循败，走永嘉。〔走，音奏。〕
高句丽攻宿军，〔宿军城在龙城东北。句，如字，又音驹。丽，力知翻。〕燕平州刺史慕容归弃城走。〔北燕平州刺史宿军。〕
秦主兴大发诸军，遣义阳公平、尚书右仆射狄伯支等将步骑四万伐魏，兴自将大军继之，以尚书令姚晃辅太子泓守长安，没弈干权镇上邽，广陵公钦权镇洛阳。平攻魏干壁六十余日，拔之。秋，七月，魏主珪遣毗陵王顺及豫州刺史长孙肥将六万骑为前锋，自将大军继发以击之。
八月，太尉玄讽朝廷以玄平元显功封豫章公，平殷、杨功封桂阳公，并本封南郡如故。玄以豫章封其子升，桂阳封其兄子俊。
魏主珪至永安，〔永安本汉彘县，属河东郡，顺帝改曰永安；晋属平阳郡；隋、唐晋州之霍邑县本永安县也。郦道元曰：永安，故霍伯之都也，县有霍太山。〕秦义阳公平遣骁将帅精骑二百觇魏军，〔骁，坚尧翻。将，即亮翻。骑，奇寄翻。觇，丑廉翻，又丑艳翻。〕长孙肥逆击，尽擒之。平退走，珪追之，乙巳，及于柴壁；平婴城固守，魏军围之。秦王兴将兵四万七千救之，将据天渡运粮以馈平。〔柴壁在汾东，天渡盖汾津之名，在汾水西岸。〕魏博士李先曰：「兵法：高者为敌所栖，深者为敌所囚。今秦皆犯之，宜及兴未至，遣奇兵先据天渡，柴壁可不战而取也。」珪命增筑重围，〔重，直龙翻；下同。〕内以防平之出，外以拒兴之入。广武将军安同曰：「汾东有蒙坑，东西三百余里，蹊径不通。兴来，必从汾西直临柴壁，如此，虏声势相接，重围虽固，不能制也；不如为浮梁，渡汾西，筑围以拒之，虏至，无所施其智力矣。」珪从之。兴至蒲阪，〔阪，音反。〕惮魏之强，久乃进兵。甲子，珪帅步骑三万逆击兴于蒙坑之南，〔帅，读曰率；下同。〕斩首千余级，兴退走四十余里，平亦不敢出。珪乃分兵四据险要，使秦兵不得近柴壁。〔近，其靳翻。〕兴屯汾西，凭壑为垒，束柏材从汾上流纵之，欲以毁浮梁，魏人皆钩取以为薪蒸。〔粗曰薪，细曰蒸。〕
冬，十月，平粮竭矢尽，夜，悉众突西南围求出；兴列兵汾西，举烽鼓噪为应。兴欲平力战突免，平望兴攻围引接，但叫呼相和，〔和，户卧翻。〕莫敢逼围。平不得出，计穷，乃帅麾下赴水死，诸将多从平赴水；珪使善游者钩捕之，无得免者。执狄伯支及越骑校尉唐小方等四十余人，余众二万人皆敛手就禽。兴坐视其穷，力不能救，举军恸哭，声震山谷。数遣使求和于魏，〔数，所角翻。〕珪不许，乘胜进攻蒲阪，秦晋公绪固守不战。会柔然谋伐魏，珪闻之，戊申，引兵还。〔还，从宣翻，又如字。〕
或告太史令崇及弟黄门侍郎懿潜召秦兵，珪至晋阳，赐崇、懿死。〔，直遥翻。〕
秦徙河西豪右万余户于长安。
太尉玄杀吴兴太守高素、将军竺谦之及谦之从兄朗之、刘袭并袭弟季武，皆刘牢之北府旧将也。〔从，才用翻。将，即亮翻。〕袭兄冀州刺史轨邀司马休之、刘敬宣、高雅之等共据山阳，〔沈约曰：山阳，本射阳县境地名，义熙土断，始分广陵郡立山阳郡及山阳县。唐楚州即其地。〕欲起兵攻玄，不克而走。将军袁虔之、刘寿、高长庆、郭恭等皆往从之，将奔魏；至陈留南，分为二辈：轨、休之、敬宣奔南燕，虔之、寿、长庆、恭奔秦。
魏主珪初闻休之等当来，大喜。后怪其不至，令兖州求访，〔隆安五年，魏以长孙肥为兖州刺史，南徇地，然未能有兖州也。〕获其从者，问其故，皆曰：「魏朝威声远被，〔从，才用翻。被，皮义翻。朝，直遥翻。〕是以休之等咸欲归附；既而闻崔逞被杀，〔崔逞死见上卷三年。〕故奔二国。」珪深悔之，自是士人有过，颇见优容。
南凉王傉檀攻吕隆于姑臧。
燕王熙纳故中山尹苻谟二女，〔燕王宝即位之初，苻谟为中山尹。〕长曰娀娥，为贵人，〔长，知两翻。娀，音戎。〕幼曰训英，为贵嫔，贵嫔尤有宠。丁太后怨恚，〔恚，于避翻。〕与兄子尚书信谋废熙立章武公渊；事觉，熙逼丁太后令自杀，葬以后礼，谥曰献幽皇后。〔丁太后素与熙通，事见上年。〕十一月，戊辰，杀渊及信。
辛未，熙畋于北原，〔龙城北原也。〕石城令高和〔石城县，汉属北平郡，燕属建德郡。高和本为石城令，时以大丧会于龙城耳。〕与尚方兵于后作乱，杀司隶校尉张显，入掠宫殿，取库兵，胁营署，闭门乘城。熙驰还，城上人皆投仗开门，尽诛反者，唯和走免。甲戌，大赦。
魏以庾岳为司空。
十二月，辛亥，魏主珪还云中。
柔然可汗社仑闻珪伐秦，自参合陂侵魏，至豺山，〔豺山在善无县北，魏天兴六年，筑宫于此。仑，卢昆翻。〕及善无北泽，魏常山王遵以万骑追之，不及而还。
太尉玄使御史杜林防卫会稽文孝王道子至安成，〔会，工外翻。〕林承玄旨，酖道子，杀之。
沮渠蒙逊所署西郡太守梁中庸叛，奔西凉。蒙逊闻之，笑曰：「吾待中庸，恩如骨肉，而中庸不我信，但自负耳，孤岂在此一人邪！」乃尽归其孥。
西凉公暠问中庸曰：「我何如索嗣﹖」中庸曰：「未可量也。」暠曰：「嗣才度若敌我者，我何能于千里之外以长绳绞其颈邪﹖」〔索嗣死见上卷四年。孥音奴。暠，古老翻。索，昔各翻。量，音良。〕中庸曰：「智有短长，命有成败。殿下之与索嗣，得失之理，臣实未之能详。若以身死为负，计行为胜，则公孙瓒岂贤于刘虞邪﹖」〔公孙瓒、刘虞事见六十卷汉献帝初平四年。〕暠默然。
袁虔之等至长安，秦王兴问曰：「桓玄才略何如其父﹖卒能成功乎﹖」〔卒，子恤翻。〕虔之曰：「玄乘晋室衰乱，盗据宰衡，猜忌安忍，刑赏不公，以臣观之，不如其父远矣。玄今已执大柄，其势必将篡逆，正可为他人驱除耳。」兴善之，以虔之为广州刺史。〔秦以广州授袁虔之，示以名位宠授之耳。〕
是岁，秦王兴立昭仪张氏为皇后，封子懿、弼、洸、宣、谌、愔、璞、质、逵、裕、国儿皆为公，〔洸，古黄翻。谌，氏壬翻。愔，于今翻。〕遣使拜秃发傉檀为车骑将军、广武公，沮渠蒙逊为镇西将军、沙州刺史、西海侯，李暠为安西将军、高昌侯。
秦镇远将军赵曜帅众二万西屯金城，建节将军王松忽帅骑助吕隆守姑臧。松忽至魏安，傉檀弟文真击而虏之。傉檀大怒，送松忽还长安，深自陈谢。〔史言河、湟诸国皆畏姚秦之强。〕
资治通鉴卷第一百一十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪三十五〔起昭阳单阏（癸卯），尽阏逢执徐（甲辰），凡二年。〕
安皇帝戊
元兴二年〔（癸卯、四○三）〕
①春，正月，卢循使司马徐道覆寇东阳；二月，辛丑，建武将军刘裕击破之。道覆，循之姊夫也。
②乙卯，以太尉玄为大将军。〔大将军，自汉以来，职名崇重，居其立者皆擅朝权。晋初，以司马孚为太尉，奏以大将军位太尉下，后复旧，在三司上。〕
③丁巳，玄杀冀州刺史孙无终。〔孙无终亦北府旧将也。〕
④玄上表请帅诸军扫平关、洛，既而讽朝廷下诏不许，〔上，时掌翻。帅，读曰率。朝，直遥翻。〕乃云：「奉诏故止。」玄初欲饬装，先命作轻舸，载服玩、书画。〔舸，加我翻，大舡也。方言：南楚江湖谓之舸。画与画同。〕或问其故。玄曰：「兵凶战危，脱有意外，当使轻而易运。」众皆笑之。〔桓玄意态终始如此耳。时人误以为雄豪而惮之，故每遇辄败。峥嵘洲之战，刘道规等知其为人而径突之，一败而不能复振矣。易，以豉翻。〕
  </div>
  <div class="pagination">
   <a href="资治通鉴注_page112.html">
    上一页
   </a>
   <span>
    ...
   </span>
   <a href="资治通鉴注_page108.html">
    108
   </a>
   <a href="资治通鉴注_page109.html">
    109
   </a>
   <a href="资治通鉴注_page110.html">
    110
   </a>
   <a href="资治通鉴注_page111.html">
    111
   </a>
   <a href="资治通鉴注_page112.html">
    112
   </a>
   <span class="current-page">
    113
   </span>
   <a href="资治通鉴注_page114.html">
    114
   </a>
   <a href="资治通鉴注_page115.html">
    115
   </a>
   <a href="资治通鉴注_page116.html">
    116
   </a>
   <a href="资治通鉴注_page117.html">
    117
   </a>
   <a href="资治通鉴注_page118.html">
    118
   </a>
   <span>
    ...
   </span>
   <a href="资治通鉴注_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
