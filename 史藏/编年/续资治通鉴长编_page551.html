<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 551 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 551 页/共 607 页</h1>
    <div class="content">　　辛巳，左中散大夫晏知止为少府监。（正月二十二日，以主客知蔡州。）
　　壬午，御集英殿，赐进士诸科马涓以下及第、出身、同出身，假承务郎、文学总六百有二人。涓，阆中人也。宗室八人，子漪自第四甲升第二甲，余递升一甲。宗室自英宗增置教官及讲课之法，神宗又广出官之制，人竞为学，今遂与寒畯髃校进退。苏颂有孙象先在三甲，王岩叟有子摭在四甲，二人并诸宗室皆下殿谢。故事，两制以上方谢也。（此据刘挚日记增入。）
　　癸未，赐特奏名进士诸科刘必以下同出身，假承务郎、京府助教、文学三百二十三人，武举进士贾君文等二十三人。
　　乙酉，御延和殿，太皇太后宣谕曰：「今岁御试考较定后两日方唱名，于内中火禁非便。其令自今后见考试次第【一○】，旋定唱名日。」
　　龙图阁学士、前知杭州苏轼言：
　　臣近蒙恩诏，召赴阙廷。窃以浙西二年水灾，苏、湖为甚，虽访闻已详，而百闻不如一见，故自下塘路由湖入苏。目睹积水未退，下田固已没于深水，今岁必恐无望，而中上田亦自渺漫。妇女老弱日夜车畎，而淫雨不止，退寸进尺。见今春晚，并未下种，乡村阙食者觽，至以糟糠杂芹莼食之。又为积水占压，薪刍难得，食糟饮冷，多至胀死。并是臣亲见，即非传闻。春夏之间，流殍、疾疫必起。逐州去年所籴常平米虽粗有备，见今州县出卖，米价不甚翔踊，但乡村远处饥羸之民，不能赴城市收籴，官吏欲差船载米下乡散粜，即所需数目浩瀚，恐不能足用，夏秋之间，必大乏绝。又自今已往，若得淫雨稍止，即农民须趁初夏种秧，车水耕耘之劳，十倍常岁，全藉粮米接济。见今已自阙食，至时必难施功，纵使天假之年，亦无所望，公私狼狈，理在必然。
　　臣去岁奏乞下发运司于江东、淮南丰熟近便处，籴米五十万石，准备浙西灾伤州军搬运兑拨，出粜赈济。寻蒙圣恩行下，云已降指挥，令发运司兑拨，合起上供并封桩等钱一百万贯，趁时籴买斛岗，封桩准备移用，送户部依已得指挥，余依浙西钤辖司所奏施行。圣旨既下，本路具闻，农民欣戴，始有生意，而发运司官吏全不上体仁圣恤民之意，奏称淮南、江东米价高贵，不肯收籴。勘会浙西去岁米价例皆高贵，杭州亦是七十足钱收籴一斗，虽是贵籴，犹胜于无米，坐视民死，今来发运司官吏亲被圣旨，全不依应施行，以米贵为词，更不收籴。使圣主已行之命，顿成空言；饥民待哺之心，中涂失望。却便指准前年朝旨所拨上供米二十万石，与本路内出粜不尽米一十六万七千石有零充填。今来五十万石数目外，只乞于上供米内更截拨二十万石，与本路相兼出粜。
　　窃缘上件出粜不尽米一十六万七千余石，久已桩在本路。臣元奏乞于发运司籴五十万石之时，已是指准上件米数支用外，合更要五十万石，今来发运司却将前件圣恩折充今年所赐，吏民闻之，何由心服？臣已累具执奏，未奉圣旨。今来亲见数州水灾如此，饥殍之势，极可忧畏，既忝近侍，理合奏闻，岂敢为已去官，遗患后人，更不任责。伏望圣慈察臣微诚，垂愍一方，特赐指挥发运司依元降指挥，除已截拨二十万石外，更兑拨三十万石，与浙西诸州充出粜借贷。如发运司去年元不收籴，无可兑拨【一一】，即乞一面截留上供米充满五十万石数目，却令发运司将封桩一百万贯钱候今年秋熟日收籴填还。若朝廷不以臣言为然，待饥馑疾疫大作，方行赈济，即恐须于别路运致钱米，虽累百万亦恐不及于事。贴黄称：「发运司奏云，淮南宿、亳等州灾伤米价高处七十七文，江东米价高处七十文。窃缘臣元奏乞于丰熟近便处收籴【一二】，访闻扬、楚之间，谷熟米贱，今来发运司却引宿、亳等州米价最高处，以拒塞朝旨，显非仁圣勤恤及臣元奏乞本意。」又贴黄称：「若依发运司所奏，将出粜不尽一十六万七千有余石充数外，犹合拨三十四万石，方满五十万石数，今来只拨二十万石，显亏元降圣旨一十四万石。而况上件出粜不尽米，已系前年圣恩所赐，发运司不合指准充数，显亏三十万石。」又贴黄称：「如蒙施行，乞下转运司多拨数目与苏、湖州，如合赈济，更不拘去年放税分数施行。」又贴黄称：「若又行下有司，反复住滞，必不及事。只乞断自圣心，速降指挥。」（自此方得请。留检详，修入去年十一月末。）
　　起居郎孙升权中书舍人，提点淮南东路刑狱贾易为侍御史。（王岩叟系年录云：「三月二十八日聚都堂，见贾易除侍御史除目。初，易以言邓温伯不行，乞出，得淮东宪，公议甚以为惜，而用事者不悦，独与郑州。梁况之久不召，因中宪举易补御史，未及进呈，太母谕曰：『贾易好台官，可侍御史。』诸公语皆塞。」此事当考。）
　　直龙图阁文及为集贤殿修撰、管勾西京留守司御史台【一三】，右朝奉郎文贻庆为兵部员外郎。（四月二日孙升言及，五月二十四日贻庆改除。）
　　左司谏杨康国知卫州，右正言刘唐老知绛州，监察御史徐君平权知郓州。以康国等累乞罢新除，从外补也。康国寻改相州。（康国改相州在二十九日，今并书。王岩叟系年录云二十八日入札于，乞留君平。当考。）
　　是日，辅臣奏事，太皇太后谕以贾易能言事，可除侍御史。佥谓圣明知臣每如此，可喜也。杨康国初除磁州，既而韩忠彦谓吕大防曰：「康国磁州太甚，比唐老绛州殊不类。」刘挚本亦谓康国此除不平，然唐老有主之者，故挚不欲摘之，今早漏舍但□云磁州动着见任并已除，共两人。大防曰：「不奈何？」挚即默默。盖深惜事体，不欲有异。至是，因忠彦语，即好言曰：「诚是，诚是。康国久在言路，今自左司谏改吏部郎中，得磁州，比唐老为右正言，半年改兵部员外郎，得绛州，差不同，莫改一州与绛比者足矣。」大防欣然曰：「甚好。」遂改卫州。康国自言昔官于卫，死亡者五，愿换相或怀，因以相授之。挚谓康国辞卫可也，惜乎。其指名以有求也。（此据刘挚日记增入。）
　　给事中朱光庭言：「神宗皇帝实录书成，修撰官陆佃除龙图阁直学士。按祖宗事例，当进官，未当加职。」诏依前行下。
　　江、淮、荆、浙等路发运使晁端彦奏请：「应汴河粮纲，每岁如搬运八千石已上或不满八千石，抛欠满四百石，押纲人差替，纲官勒充重役；满六百石，军大将、殿侍差替，使臣冲替外，各展二年磨勘。若行一运已上，不以运数，将一年般过斛斗都数以八千石为一运，每八千石递加一百二十石。准此，若加外有剩，不及八千石，即以一千石上当欠一十五石会计，其千石已下零数更不收使。如至住运，不限斛斗数。但抛欠通及一千五百石，除该差替、冲替外，更展三年磨勘。其初运但有抛欠，仍无故稽程至罪止者，亦行差替、重役。」从之。
　　丙戌，措置荆湖北路边事司言：「相度诚州知州阙，合迁补子孙承袭。」诏自今后诚州知州、同知州合承袭人，知州与供备库使、诚州刺史，同知州与供备库副使。
　　丁亥，御延和殿。太皇太后宣谕曰：「皇帝每于内中看读余暇，颇亦习射。人君自当兼治文武。皇帝敏于事业，纔执弓矢，即已精熟，近日已射数斗力弓矣。」
　　户部郎中叶伸为殿中侍御史。伸辞不拜。诏知大宗正丞事安鼎为监察御史，秘书丞姚□为右正言。（伸为左中在四月十四日。）刘挚云：「伸乃故吏，尝荐为监司，其人至公，清修廉明，有学问，才长于断，但恐伤于隘，少容耳。鼎闻亦读书，不妄作，一乡夫子耳，孙固称之。□有学行，挚同年生，既及第，以母老不仕，甘贫二十年。元佑初，朝廷起于致仕，纯靖端良，不苟之士也，顾临知之。」挚评三人者如此。初，伸、鼎并用举者除台官，挚谓执政曰：「伸，旧所举，于例当避。鼎恐不协人望。」然竟用鼎，而伸以挚故，改他官。
　　先是，中书舍人韩川言：「新除黄庭坚为起居舍人，伏以左右史职清地峻，次补侍从，而黄庭坚所为轻翾浮艳，素无士行，邪秽之迹，狼籍道路。」封还除命。（封还除命见此月十八日。）吕大防必欲用黄庭坚，请再下，太皇太后曰：「恐再缴，不如只依例改官。」乃诏庭坚行著作佐郎。刘挚谓庭坚能文，于词掖为宜，故庙议略其它眚，为官择人，惩近时词令不振之弊。然庭坚少年之过耳，顾不为公论所赦，惜哉！
　　始，挚为门下侍郎，尝谓大防曰：「两省阙官甚多，恐须早补，西掖当以丰稷次迁。」大防曰：「然螭头可补陈轩否？」挚曰：「固可，然犹不若孔武仲、黄庭坚并补。」大防曰：「谁可补司业？」挚曰：「轩可也。」大防曰：「极好，但庭坚恐招人言。」挚曰：「二人有文，故朝廷用之。若言者诚有理，朝廷从其言而罢，亦非朝廷遗人也。」乃拟除目：稷自起居舍人迁郎，武仲自司业迁起居舍人，轩自徐王府翊善迁司业。除目既定，其日晚集【一四】，大防又曰：「稷不若便迁词掖，更以庭坚补足螭头。」挚曰：「此固从来所议，甚善，来早可白知诸公【一五】。」时五年十月七日也。
　　翌早，大防纔至漏舍，即召三省，既坐，大防展除目，语傅尧俞曰：「稷宜使补西掖，却别补一吏。」许将遽起身，以手指除目，搀曰：「陈轩可也。」大防愕然，已入其语，顾尧俞曰：「以轩补之？」挚疑其故以相示，即曰：「初不闻此商量。」大防面发赤，曰：「轩莫亦得。」将曰：「轩高科，迟却此官已二十年矣，是将同牓也。」颂亦曰：「轩有文行，曾与之同官。」挚素闻尧俞及将以轩干大防非一日，而大防固已媕銰许之。至是忽为将猝然钞说，劫之以轩，故气塞，无能可否，黾勉遂之。及闻挚所对，则又不能无莽虿，故见于色。寻呼班入殿门，挚就语大防曰：「忘昨议庭坚乎？」大防呿而已。既对，尧俞欲出此除目，大防目之曰：「且未进。」下殿，行语诸人曰：「待商量黄庭坚。」
　　翊日又聚议补螭头事，大防为尧俞及将所干逼，决欲用轩。挚告之曰：「此官非他比，若不为官择人，初除犹未觉可否，异时一迁，遂见其弊。谁无同年，谁无乡里，于国家名器可以徇人而不择乎？」大防笑曰：「公未免分别南人，南人如轩，莫粗可用。」挚曰：「非分别也。向所议武仲及庭坚，岂非南人？轩非不可用也，恐于此官非宜耳。」挚料大防许之已坚，因曰：「今若不得已当与轩，然使相公于差除甚难。既欲协公望，又要应付人情，诚不易不易。」大防面发赤，大笑曰：「休休，且与了之。」然讫未了也。（丰稷六年正月二十六日仍自右史为少常，此除目竟不进呈故也。）
　　居月余，大防又谓挚曰：「螭头久阙，须与了之。」挚曰：「极是。」大防曰：「莫且依前时所定？」挚曰：「不记谁何。」曰：「黄庭坚与孔武仲谁资深？」又曰：「陈轩且与馆职为司业雅宜也，又岑象求亦好司业。」挚曰：「象求固好，但方到台，无名遽移。」大防曰：「且与陈轩。」挚唯唯而已。大防又曰：「只是难保。」挚因曰：「更请相度。」已而三人皆不迁。（大防此时虽欲除轩司业，然卒不除，六年三月二日乃自翌善加秘校，七月八日除起人。）
　　及是，因实录成，（六年三月。）始用庭坚为起居舍人，既而罢之。（三月二十八日。）居四月，武仲乃与轩并为左右史。（七月八日，武仲以集校、司业兼侍讲除左史，轩以秘校、翌善除右史。此段专以刘挚日记增修，可见当时除官之不易也。拟左右史自五年十月，至六年七月乃定。）
　　御史中丞赵君锡言：「高丽国、三佛齐国进贡使副以下，擅入棘盆观看，奉诏馆伴、押伴官等并特放罪。臣窃惟蛮夷入贡，有司当守着令，今馆伴官等乃敢辄于观灯之夕公然废越法制，辱国误朝，宜在不赦。」诏馆伴、押伴官并罚金六斤。
　　始，苏辙为御史中丞，论回河三事，其一乞存东岸清丰口，其二乞存西岸披滩水口，其三乞除去西岸激水锯牙。朝廷下河北监司相度，惟以锯牙不可去。辙既执政，于殿庐中谓吕大防曰：「锯牙终当如何？」大防曰：「无锯牙则水不东，水若不东，北流必有患。」辙曰：「分水虽善，其如北京百万生灵每岁夏秋常有决溺之忧何？且分水东入故道，见今故道虽中间通流，两边淤合者多矣，分水之利亦自不复能久。」刘挚曰：「今岁岁开撩，正为此矣。」辙曰：「淤却一丈，开得三尺，何益？若于涨水过后，尽力修葺北流堤防，令能胜任涨水，撤去锯牙，免北京危急之患，此实利也。」挚曰：「河朔监司皆不如此言，为之奈何？」辙曰：「外官观望故尔。何以言之？张璪虽言锯牙当存，而乞大修北京签横堤，所费不訾，则准备锯牙激水之患矣。」大防曰：「河事至大，难以臆断。」辙曰：「彼此皆非目见，则须以公议言之也。」及至上前，大防、挚皆言以分水为便，辙具奏上语，太皇太后曰：「右丞只要更商量耳。」辙曰：「朝廷若欲审重，乞候涨水过，见得故道转更淤高，即并力修葺北堤，然后撤去锯牙，如此，犹且稳便。」既至都堂，大防、挚令批圣旨，并依都水监所定。辙谓堂吏适已奏知，乞候涨水过，别行相度。挚大不悦。大防知不直，意稍缓，明日改批不得添展而已。（此据龙川略志【一六】及颍滨遗老传，附三月末。）
　　注　　释
　　【一】先引实录十一床床一函幕两「床」字原皆作「状」，据阁本改。
　　【二】宣召臣等使观览「宣」原作「先」，据阁本、活字本改。
　　【三】左相独奏事「左」原作「右」，据阁本改。
　　【四】然止移右省侍郎为左班首「左班首」，阁本作「右班首」。
　　【五】谕中书令十六日进熟状「谕」原作「论」，据阁本改。
　　【六】不致阻绝「致」原作「敢」，据阁本及下文改。
　　【七】开晓累日「累」原作「来」，据阁本、活字本及西夏书事卷二九改。
　　【八】臣近有札子「臣近」二字原倒，据阁本乙正。
　　【九】不为过「为」原作「可」，据阁本改。
　　【一○】其令自今后见考试次第「考试」二字原倒，据阁本及宋会要选举八之三六乙正。「后」，宋会要作「候」。
　　【一一】无可兑拨「兑拨」二字原倒，据阁本及苏东坡集奏议集卷九再乞发运司应副浙西米状乙正。
　　【一二】窃缘臣元奏乞于丰熟近便处收籴「乞」字原脱，据阁本及同上书补。
　　【一三】管勾西京留守司御史台「西京」二字原倒。按：宋于陪都西京、南京、北京留守司各置留司御史台，各置管勾台事，以朝官以上充任，见宋史卷一六四职官志，此处「京西」显倒，故乙正。
　　【一四】其日晚集「晚」原作「晓」，据阁本改。
　　【一五】来早可白知诸公「来」字原脱，据阁本补。
　　【一六】此据龙川略志「略」原作「别」。案：上文所述，载于苏辙龙川略志卷七议修河决，而不载于龙川别志，据改。
续资治通鉴长编
卷四百五十七
卷四百五十七
　　起讫时间 起哲宗元佑六年四月尽其月
　　卷　　名 续资治通鉴长编卷四百五十七
　　帝　　号 宋哲宗
　　年　　号 元佑六年（辛未，1091）
　　全　　文
　　夏四月辛卯，三省言：「吏部奏，供备库副使赵思复乞以磨勘转西京左藏库副使一官，回授男三班差使希元转借职。」诏：「思复为是赵普之后，特许回授，余人毋得引例。」
　　起居郎、权中书舍人孙升言：「自来臣僚迁加职名，或缘功劳，或因委任。文及丁忧服除，闲局自便，今自直龙图阁迁集贤殿修撰，不缘功劳，不因委任，恐非朝廷重名器之意。」诏命词行下。（三月二十六日，及除修撰。）
　　尚书省言：「户部奏请，应诸路纲运到京，如押纲人事故及非时差替，并逐急差在岸准备人管押，赴泗州排岸司交割，不得占留，仍发遣赴京岸；依旧与随身往来驿券，住程不支。其纲引差诸路准备人等管押，往合属路分转运使交割。」从之。（新本无此。）
　　诏罢今岁幸金明池、琼花苑。先是，吕大防以御试妨春宴【一】，请赏花钓鱼之会，以修故事。有诏用三月二十六日，而连阴不解，天气作寒，未有花意，别择四月上旬间。及将改，朔寒亦甚，给事中朱光庭上疏，请罢宴。大防意未然，及对，太皇太后谕旨：「天意不顺，宜罢宴。」觽皆竦服。佗日，王岩叟奏事罢，因进言：「昨见三省说已有旨罢赏花钓鱼，此事甚善，人以陛下敬天意，极慰悦。今又入夏犹寒，天意不顺，陛下皆不忽，是大好事。」太皇太后曰：「天道安敢忽！」岩叟曰：「自古人君常患上则忽天意，下则忽人言。今陛下乃上畏天意，下畏人言，此盛德之事，愿常以此存心，天下幸甚。」（政目于四月二日罢赏花钓鱼。）
　　壬辰，宰臣吕大防、刘挚奏陈：「仁宗所录三十六事，内危竿喻一事，在三十六事之前，注释失仁宗旨意。盖圣意以为人君居至高至危之地，须用正直之人，譬如危竿须用正直之木。古人谓邪蒿人君不可食，食之固无害，以其名不正，况邪佞之人乎！」（三月一日可考。）
　　癸巳，给事中范祖禹言：「陆佃以实录书成恩，除龙图阁直学士。按故事无例，命下恐致烦言。」诏佃迁一官。
　　熙河兰岷路经□安抚使范育言：「西蕃阿里骨蕃字乞赐熟铜五千斤。」诏赐熟铜千斤，令育谕阿里骨，熟铜于汉法系禁止，为尔恭顺，朝廷特赐之意。（政目云：「四日，赐闻喜宴。」）
　　甲午，交趾国遣人入贡。
　　尚书省言：「陕府系铜铁钱交界之处，西人之来，必须换易铜钱，方能东去。即今民间以铁钱千七百，始能换铜钱一千，遂致铁钱愈轻，铜钱愈重，百物随贵，为害最深。今欲陕州并硖石镇东去人，有税物愿于本处换易铜钱者，并以所纳税钱为限，十分许换易二分。税钱一千已下，全许换钱。虽多，每名不得换过五千。陕州并硖石镇两驿东去官员合支券料钱，及东去过军合支券料等钱，如愿于陕州并硖石镇换铜钱者听，其换钱每铁钱一千支铜钱八百；愿于陕州并硖石镇出交子于西京请领者听。」从之。（新本削此。）
　　乙未，诏复置通礼科，其解额分数及考校格式等，令礼部立法以闻。仍令太常寺将开宝通礼重行校定，送国子监颁行。（旧录云：「熙宁更新科举之法，使士知经，遂废此科，今仍复之。」新录辨曰：「神宗实录既书罢通礼科，今实录只云『诏复置通礼科』，文意自明，不须别立解说，今删去二十字。」）
　　左谏议大夫郑雍言：「昨充北朝生辰国信使，伏见朝廷岁以玉带赠遗辽人，恐岁久有时而尽。请自今令后苑作玉工拣选精玉旋琢新带，以充岁用。」从之。（政目于初四日书「琢玉带，充国信。」）
　　又言：「冬春之交，阴阳缪盭，愿诏近臣条具利病，明言得失，考之经传，参之今古，益广聪明求治之意。」诏御史台行下。（此即刘安世五月初一日所云「近臣许言事也。」）
　　户部郎中刘昱为京西路转运副使，左朝议大夫冯如晦为户部郎中，江南东路转运副使胡宗师为户部员外郎，利州路转运判官朱构为金部员外郎，左朝散郎王伯虎为刑部员外郎，都官郎中李闶提点江南西路刑狱，权提举出卖解盐孙迥为专切提举出卖解盐。（去年十月十二日政目，孙迥濮州。当考。）
　　丙申，降诏恤刑。
　　兵部言：「差发诸军往广南路，须约所行程，于冬季内到岭外。其得替指挥，却于本季内发回营，违者所差官同徒二年。」从之。（新无。）
　　工部言：「屋宇门桥系车驾经由，若御坐殿，每季轮委丞簿点检。有损者，所属修葺。」从之。（新无。）
　　丁酉，熙河兰岷路钤辖李祥升本路都钤辖。
　　刑部大理寺言：「赦降入马递，日行五百里。事干外界或军机，及非常盗贼文书入急龏递，日行四百里。如无急龏递，其要速并贼盗文书入马递，日行三百里。违不满时者笞五十，一时杖八十，一日杖一百，二日加一等，罪止徒三年。致有废阙事理重者，奏裁。常程文书入步递，日行二百里。违时日者【二】，减马递五等。应雇倩及对换传送者，各杖八十。因而盗匿、弃毁、私拆、稽留者，各减正犯人法一等。」从之。
　　礼部言：「知广州路昌衡奏请：自今除北朝、夏国、高丽外，欲令诸蕃进奉人如遇监司、帅臣，其驿铺令回避安泊。」从之。
　　先是，枢密院进拟雄州团练使王崇拯龙神卫四厢都虞候，知代州曹诵知雄州，知保州李谅知代州，新大名府路副总管邢佐臣知保州。既得旨，于都堂聚议两御封，一追崇拯，一追佐臣，未得施行，须再进呈。及对，诏以崇拯在雄未久，今诏泾原经□使刘舜卿入领环卫，仍以知河阳范子奇代舜卿。觽皆不敢承，吕大防请别进呈。诏又谕枢密院曰：「佐臣但会陪奉说闲话，无他长，可从其请，令致仕。」对以因辞免令致仕，无此理，候别进呈。既退，王岩叟谓韩忠彦曰：「此事须力诤。」大防曰：「若再进呈，不得已，遂令子奇直帅平凉，亦无害。」岩叟曰：「姓名来处不正，不可遂与，须少抑之。」大防遽曰：「亦未见得。」忠彦私语岩叟曰：「诸人不如此说话，公犹有言路体觉，微仲不承当否？」岩叟与忠彦定议，平凉边面阔，决不可以轻付人，子奇未尝试帅，恐误国事，非悔可追。是日将朝，岩叟又谓大防曰：「公须重惜平凉。」大防曰：「固也。」既而进呈延安奏报，西贼数入境，掠人马，因请且留舜卿当泾原，俟疆事定徐议。太皇太后曰：「环卫不甚阙人，则宜令在渭。」大防又曰：「子奇俟将来帅阙则差。」又进呈佐臣文字，欲不许其辞免。从之。（此据王岩叟系年录。三月二日，邢佐臣除大名总管，要见西贼寇延安，故存此事，更须考详删修。刘挚载此事，比岩叟差详，合别修，今且附此：四月四日除目，密院拟王崇拯管军，同进画可。密院又以曹诵雄州，李谅代州，邢佐臣保州。既集都堂，得批旨，四除并未得行，别进呈。崇拯习熟人事，善奉过往，以得名誉；佐臣有将才，然耆衰已甚，出入潞公、魏公、鲁公门下甚熟，年七十余；谅端愿，予昔曾谕以险薄。四月六日进除目，密院以前日批旨并具可以管军人姓名、龏色敷奏，皆不若崇拯。谕曰：「崇拯有何劳能？闻说止是熟事，且须选有功劳之人。」密院请用曹诵，谕曰：「不可。何不止召刘舜卿入来供职？」左相微仲同对曰：「难得人为代，兼泾原边面最重，恐未可辍舜卿。」谕曰：「向来范纯粹庆州任满，皆言辍郡不得，今召为侍郎，何故却便那得？舜卿若来，可除范子奇代之。」觽愕曰：「此人虽有功，然边帅恐不更历，万一误事。」谕曰：「太皇自用此人，不累卿等。」又曰：「邢佐臣衰老无能，只见提掇差遣，会个甚事？只是能取奉人说话，为甚不与致仕？」师朴曰：「见亦有文字乞致仕，今来难为因除差遣却令致仕。」谕曰：「教他致仕。」挚曰：「候见本人状，别进呈。」左相曰：「管军事亦候初八日再取旨也。」崇拯、佐臣，挚皆不识。以所闻考之，皆如宣谕。近日见密院数拟佐臣及杜师益差遣，佐臣无故换横行为大名路钤，方辞免未受，又除保州。杜师益自京东将官除州钤，又改路钤，又除邢州，所至无半年者。外人亦颇云云，乃知所谕必有闻也。诗曰：「高高在上，日监在兹」，可不敬惧乎？自向日许冲元事，时挚累谓诸公以舜卿可召还宿卫，选一儒帅守平凉。左相不谓然。今见宣谕，虽心知其是，犹退曰：「舜卿恐不可辍也。」范五之召，后来闻出于小凤及范三之祝，觽人不知之。四月七日集都堂，微仲议欲寝舜卿之召，则一切俱不动矣，军职亦未阙事。挚曰：「上或问以军职不阙，则前日何故拟崇拯？如此则是见有子奇之举而寝，恐未安也。」微仲曰：「且如此耳。若不可，则以章楶帅渭，子奇帅庆。」师朴曰：「楶之除，庆人犹以为不胜任，渭则可乎？」挚曰：「蔡京、蒋之奇皆可帅渭。谢二亦可。」微仲、彦霖、子由皆曰：「恐招言语，兼子奇皆不可以代三人。」挚曰：「然则竟如何？」微仲曰：「不得已，则子奇径帅渭耳。」挚曰：「其如公望何？」四月八日，延和奏事，得寝舜卿之召。谕曰：「子奇可作帅否？」对曰：「可候有阙取旨尔。」）
　　辛丑，御史中丞赵君锡言：「乞诏辅弼大臣，自今堂除差遣，非才行卓然，为觽所推，不可轻有选授。仍广行搜访簄远怀材，不求名誉之人，以备任使。其臣僚因陈乞差遣，或到任称谢表辞，辄有矜述己功，诉陈淹滞，及私请大臣堂除差遣，而怨望不足，辞色悖慢者，并乞送台治罪，明加黜谪。」诏御史台觉察弹奏，仍出牓朝堂。
　　中太一宫使、观文殿学士、左银青光禄大夫兼侍读冯京乞致仕。诏不允，令除经筵外，遇朔望赴朝参。
　　壬寅，诏：「自今门下省关到小使臣初补及改转降宣事，限三日逐旋投进，遇假即以次日分进。其元佑三年闰十二月，每旬以一日、六日类进条勿用。」
　　刑部言：「宰相合得大程官恩例，陈乞换授给使使臣者减二年磨勘，大将即减四年，入流近者减残零年月。」从之。
　　癸卯，知开封府范百禄举知法曹参军程伯孙为推官。（此据政目。程伯孙除命，实录在二十四日。）
　　甲辰，尚书省言：「知洺州平恩县事孙绛申请应户绝田土合入广惠仓者，立定租课【三】，先问元佃人，两户以上者亦许分佃。无见佃人或不愿承佃则篃问四邻，及不愿即给余人承佃。」从之。（新无。）
　　西上合门使、康州刺史种谊为东上合门使。
　　先是，御史中丞赵君锡上言：「士大夫无廉隅，以奔竞干求成风。上之人取士亦系于憎爱，勤于丐请，或强讦把持，往往得所欲，而恬默守道之士多以不知见遗。宜申饬条禁，以厚风俗。若有此类，或干请怨望，并送台劾治。」是日，辅臣进呈：「乞检坐堂除条贯，并省院人客条约，连台章牓朝堂，仍令行首司告报东西府，逐厅勾当人牓客位。」从之。
　　丁未，朝献景灵宫。
　　戊申，诏拂菻国主别赐衣着二百匹、银瓶、对衣、金束带。
　　庚戌，刑部言：「御河粮纲初系六十分重难差遣，其后以河道平稳，改作六十分优轻。今因小□决口，注为黄河，水势崄恶，乞复为重难。」从之。
　　尚书省言：「官员合得支赐，多乞下京西路请领。据京西路系应副陵园、河防支费已重，请自今官员支赐，非因京西路差遣而得者，不许于京西路请。」从之。（新无。）
　　司农寺言：「请依太府寺令官司不许抽差本寺人吏，虽奉特旨及不许执奏留，亦听执奏不发遣。」从之。（新无。）
　　迩英阁顾临读宝训，至「除彭乘为起居舍人，入谢，仁宗谓曰：『知卿久在外补，恬退，未尝自言，故擢用卿也。』」宰相吕大防等奏曰：「仁宗进用恬退之人，欲矫时奔竞。人君之要，在乎知人，故曰『在知人，在安民』。而知人，尧、舜所难。若以正为邪，以小人为君子，则不可。盖君子进，则引君子之类为朋，将同心同德，而为治也；小人进，则引小人之党，同恶而为乱也。昔唐宪宗谓宰相裴度曰：『朕恶夫朋党者。』度曰：『君子小人以类相聚，未有无徒者。君子之徒同善，小人之徒同恶。』宪宗曰：『他人之言亦如此也。』他人，谓小人也。盖小人之言亦如此，人君辨邪正，知君子、小人为难，不可不察也。」签书枢密院事王岩叟进曰：「人君常虚心平意，无所偏系，于道理上观事，则事之是非、人之邪正，自然可见矣。」
　　王中正以再任宫观年满，欲求任便居住，吕大防、刘挚议如所欲。大防曰：「此当与枢密院同进呈。」王岩叟曰：「从之则遂来京师矣，不可。或令在外任犹可。」大防、挚以为然，苏辙曰：「如此，政得所也。」（政目，十四日中正提举亳清。可并入此。）
　　辛亥，河东路蕃官如京副使高永年特迁一官为庄宅副使，充麟州阿尔族都巡检，仍赐庄宅讫，更赐钱五十贯。先是，河东路帅范纯仁言：「永年粗知文理，令执所业诣阙，乞与换汉官差遣。」以无例，故有是命。
　　诏宗室进士及第、左承议郎子漪与升一任。（子漪谁子，当检讨。）
　　中书舍人韩川言：「奉诏从薛绍彭请，赐薛向两字碑名，送臣撰者。窃以国朝褒异大臣，赐以碑名，必有勋业德义，非应子孙之求也。向虽曾任执政，止是财利之臣，无取于清议，乞罢赐碑名，并自今臣僚之家不许陈乞碑额。其勋德显著者，从朝廷特赐；或委三省考其可赐者，具奏取旨。」从之。
　　礼部言：「每岁宴赏，其合用羊乳房约四百五十余斤，泛索不在其数。所用不急，而伤生至觽，深可恻也。请依羊羔例罢供，以他物代。」从之。
　　户部郎中叶伸为左司郎中。左谏议大夫郑雍、右正言姚□言：「伸先辞免殿中侍御史，而授左司郎中，于议未允。」既而伸亦自请补外，诏伸别与差遣。（伸别与差遣乃五月十八日丙子，今并书。前月二十八日，伸除殿中，政目于十四日书伸为左中。）
　　左朝散大夫吕希绩为都官员外郎，左朝奉大夫吕希哲为兵部员外郎。（二吕以公着丧满，故除官。政目在十四日。）
　　是日，三省、枢密院同奏事，太皇太后宣谕曰：「为选皇后，已百十家，极难得可者。今欲狄谘家似可。」吕大防曰：「狄青勋臣，好门户。」太皇太后曰：「复有二事须评泊【四】，此事不容错也。」王岩叟曰：「陛下如此谨重，甚善。不知何所疑？」太皇太后曰：「一事，女乃庶出；二事，嫡母悍□，女生三岁而逐其所生，今鞠于伯氏，将以所生为父母耶？所养为父母耶？」大防曰：「只作狄咏女，令狄谘为主婚可也。」曰：「三岁上过房，如可旋改【五】，又庶出可乎？」大防未知所对。王岩叟谓刘挚曰：「礼须夫妇所生。」大防及挚等乃具奏，太皇太后曰：「宜作文字进入。」既下，岩叟亟语挚曰：「三母，头项多，非便。」又语大防曰：「通礼上定夫妇所生。」韩忠彦曰：「昨除谘定钤，不令去，应是已有此意，怪得外人总说。」大防曰：「谘遂王矣。」都堂聚议，大防谓苏颂曰：「更有何故事？」颂曰：「唐一朝无聘后事，多由妃嫔进。」岩叟曰：「由妃嫔更不论，直论聘后必正耳。」大防曰：「春秋求后，亦及妾妇之子。」岩叟曰：「今士大夫家娶妇，亦必求嫡。」大防曰：「不得已，则无奈何。」岩叟曰：「以国家之盛，岂宜作不得已事？」忠彦曰：「将故事去呈，令上意释然矣。」岩叟又语大防及挚曰：「三母异日应各须加恩礼，相公宜入思虑。」颂曰：「朝廷处置了欲如何？」挚曰：「母子无绝道，朝廷如何禁渠出来识认所生女？」忠彦曰：「且论目下。」岩叟曰：「安可不为日后计？」大防曰：「若宣谕三两家，容有择，今但此一家，必上意已定。」岩叟曰：「帘中虚心问执政，不可不尽。」大防曰：「不敢不以正对。」岩叟遂取通礼问名篇指答文，篃示同列曰：「臣女夫妇所生，既列三代，又列外祖。」大防曰：「第须更辞曰『妾妇之子』。」又语颂曰：「宜更寻立庶例。」又语同列曰：「宜各检讨故事，来日会议，后日便进呈，此不可缓也。」
　　翌日，忠彦以明德皇后传示大防曰：「明德所生母陈氏，嫡母□氏，国史具载。」大防喜曰：「得此例甚好，兼是本朝。」岩叟谓大防曰：「此聘妃耳，非例也，且第二妃矣。」大防默然。岩叟又曰：「人情未安处，不敢不尽言。」苏辙密语岩叟曰：「上意方疑，却便寻故事成之，可乎？」岩叟曰：「此决不可从。」又移简谓挚曰：「此事公宜深念礼经必列外祖之意，岂不微哉！此不可不重也。此而不重，后或取轻，非悔可及矣。」挚遂从岩叟，录通礼问名篇，欲以进呈。又明日，大防不入，挚谓忠彦曰：「必列外祖。」忠彦曰：「嫡母即外家。」岩叟曰：「此立之尔，非真实也。」然以大防不入，不果进呈。
　　后二日，大防等进呈通礼问名篇及左传灵王求后于齐事，并国史明德皇后传。大防与忠彦对展，岩叟次忠彦立。大防曰：「前日选后事，今具典故进呈。圣意疑两事，男子乃有出继，女子不应过房，自合改正。虽通礼言『夫妇所生』，左传又云『妾妇之子若而人』，然则庶女亦预采择。」岩叟曰：「此人主有求，人臣之家不敢隐，故并庶以对耳，未必取也。」太皇太后曰：「自不敢隐。」大防又曰：「若不得已，亦须取。」岩叟曰：「以国家之盛，何云不得已？」太皇太后曰：「固疑此也。」岩叟曰：「陛下疑之，极是。」大防又曰：「明德皇后既封母□氏，又封所生母陈氏，此足以证。」岩叟曰：「此太宗在南衙日，太祖为太宗聘妃，非纳后例也。」挚曰：「礼须列外祖。」岩叟曰：「今礼经既先言夫妇所生，方叙三代，既叙三代，又叙外祖。陛下试观，此是何意义？」太皇太后曰：「既如此，则不免别选。」岩叟又曰：「此重事，要令天下无可指议乃善。」太皇太后曰：「此事若错，又不容悔。」岩叟曰：「此所以当重惜。」大防又曰：「不知外人知未？」岩叟曰：「知亦何害？选者非一家，事既未定，知亦何害？」大防又曰：「不知更选定几家？乞宣示。」太皇太后曰：「只为勘婚难。」岩叟曰：「但委曲求之，必有可者。」辙曰：「必求十全。」太皇太后曰：「留取文字。」大防等遂退。
　　及明年春，太皇太后复问狄谘家事如何？大防犹欲成之，岩叟固言其不可，乃止。（王岩叟「纳后必以嫡女」议论极正，而实录俱不备载，但于六年八月二日□书三数行耳。今取岩叟系年录及刘挚行实删润编入，仍附初议论时。据系年录，七年三月二日，太皇太后犹问狄谘家事，今并见于六年四月二十二日。）
　　壬子，诏赐南平王李干德锦袍、束带、金帛、鞍马，以奉贡也。
　　癸丑，户部员外郎杨畏为殿中侍御史，从御史中丞赵君锡举也。畏先除监察御史，言者斥其附会吕惠卿、舒亶以进，亟罢之。踰年复用，又加进焉。王岩叟移简诘刘挚，不从。或曰：「畏初善挚，后吕大防亦善之。」时大防与挚各有异意，皆欲得畏为助，君锡荐畏，实希挚风旨也。然畏卒助大防击挚云【六】。（此据王岩叟系年录、邵伯温辨诬、旧录赵君锡传删修，仍列三书在后。王岩叟云：「四月二十六日聚都堂，刘相曰：『中司荐二豸英，须了了李杰、杨畏。李杰欲湖南使，不在议中。』岩叟曰：『杨畏趣向如何？去岁尝除察院，为言路斥其学荆公，附惠卿，主舒亶，遂罢。』吕相曰：『惺惺。』遂除之。岩叟以非密院所预，不争也。五月七日，岩叟以简讽莘老：『长沙复言责而加进焉，恐不敢放下前日事。南阳之请，必有以裁之。』答云：『未易遽道也。』」长沙【七】盖指畏，然不详所请。南阳指邓温伯，温伯时请郡不允。邵伯温曰：「杨畏尝为郓州教授，考试南京，刘相时为南京签判，监试，见畏爱之。又因吕相之貋王谠见吕相，吕相亦爱之，除工部员外郎。刘相既作蔡新州事，不自安，欲亦逐吕相及苏门下，独为复辟事，以防后患。平日知畏有知数，乃谕中丞赵君锡荐畏台官，欲其为用，乃下除监察御史。」按：杨畏五年三月自永兴宪召为监察御史，五月改工外，六年四月二十四日，自工外复除殿院。伯温云「下除监察」，误也。所称刘相风赵君锡荐畏，与旧传合，与王岩叟所记似不同，当考。旧录赵君锡传云：「君锡尝与刘挚同僚，挚在相位，力援君锡居中司，所论多希挚意，请令执政官无接客，令高丽人十年一贡，其它皆此类。」旧传称君锡论事多希挚意，与邵伯温所言荐杨畏事颇合，当考。）
　　左承议郎陈次升为刑部员外郎。新兵部员外郎文贻庆添差权同管勾西京国子监，自请便亲也。（三月二十四日除。）
　　刑部言：「诸狱司每旬具禁状申所属点检，提刑司季具已点检流配罪情节刑名申尚书省，刑部仍每季印日历，书所受公事，并见禁断追门留知在随司押出人姓名，季终纳本州岛监司巡历。所至取索及委本州岛点检有不应系留及结绝断放违滞，并钞不实及漏落者，官吏并取勘。」从之。先是，监察御史虞策有请，故着为令。（新无。）
　　甲寅，吏部言：「宗室克宇并冀王下世字女，虽许依例陈乞女县君邑号，无得陈乞儿男恩泽。其已得封者，并准此。其女若父任遥刺以上，例得县君邑号；若身亡引例儿男合得恩泽者，本房无人食禄，只许乞己所生子；如已有人食禄，只许陈乞占射差遣一次。」从之。
</div>
    <div class="pagination">
<a href="续资治通鉴长编_page550.html">上一页</a><span>...</span><a href="续资治通鉴长编_page546.html">546</a><a href="续资治通鉴长编_page547.html">547</a><a href="续资治通鉴长编_page548.html">548</a><a href="续资治通鉴长编_page549.html">549</a><a href="续资治通鉴长编_page550.html">550</a><span class="current-page">551</span><a href="续资治通鉴长编_page552.html">552</a><a href="续资治通鉴长编_page553.html">553</a><a href="续资治通鉴长编_page554.html">554</a><a href="续资治通鉴长编_page555.html">555</a><a href="续资治通鉴长编_page556.html">556</a><span>...</span><a href="续资治通鉴长编_page552.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
