<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 272 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 272 页/共 607 页</h1>
    <div class="content">　　辛未，草泽宋堂为国子四门助教。堂，双流人。性跌宕，不事生业。拟陈子昂作感遇诗，以讽上建储事。着蒙书数十篇、春秋新意、七蠹、西北民言，颇究时务，数为近臣所荐。至是，翰林学士赵燍又上其所著书，特录之。
　　十一月己卯朔，复右班殿直、单州监押张忠为合门祗候。忠，恩州城下有劳，尝为庐州监押，遣讨侬智高，而辞以母老不行，编管池州，累更赦而复之。
　　庚辰，诏武臣为路分钤辖及六周年者，给添支钱五十千。
　　辛巳，枢密使、河阳三城节度使、同平章事王德用罢枢密使，为忠武节度使、同平章事、景灵宫使。先是，御史赵抃累章言德用贪墨无厌，纵其子纳赂，差除多涉私徇，加之羸病，拜起艰难，失人臣礼，乞加贬黜。而德用亦自求去位至五六，乃从之。寻罢景灵宫使，为同髃牧制置使。听五日一朝会，子若孙一人扶之。同髃牧使，乃十一月壬辰，今并书。赵抃言德用不任职，据苏辅所撰墓铭，本传无之。德用罢时，抃去御史府矣。据抃奏矒，则自去年十月十六日以后，言德用不一章也。德用本传云：德用自郑州复为枢密使。明年，富弼相，会契丹使耶律防至，德用与之射玉津园，防曰：「天子以公典枢密而用富公为相，可谓得人矣。」帝闻之喜，赐御弓一、矢五十。按防乃至和二年干元节使者，四月己亥入见，丁未辞，而召富弼入相，实六月丙申，防安得留京师至此时！云云必误。德用墓铭王珪作，神道碑欧阳修作，并有是言。范纯仁作富弼行状亦有是言，本传盖因之。墓铭指耶律防，而神道碑但称契丹使者，岂修已觉其误，故没其姓名耶？纯仁又出修后。大抵德用再入西府耄矣，云云殆溢美，今削去不书。嘉佑二年三月，防复来，此时德用已卒。江邻几杂志云：富、范议建储，王德用在密府，合掌加额云：「置这一尊菩萨何地？」永叔闻之，骂作老衙官，及为神道碑，颇溢美。议建储，即是此年春事。赵抃劾德用不任，职或由此。盖抃亦尝奏请建储也，然无所考见。江氏称范、富误也，已改之。
　　山南东道节度使、兼侍中、判大名府贾昌朝为枢密使。翰林学士欧阳修言：
　　臣伏睹近降制书，除贾昌朝为枢密使者【七】。旬日以来，中外人情，莫不疑惧，搢绅公论，渐以沸腾。盖由昌朝禀性回邪，执心倾险，颇知经术，能缘饰奸言，善为阴谋，以陷害良士，小人朋附者觽，皆乐为其用。前在政事，屡害善人，所以闻其再来，望风畏恐。陛下聪明仁圣，勤俭忧劳，每于用人，尤所审择。然而自古毁誉之言，未尝不并进于前，而听察之际，人主之所难也。臣以谓能知听察之要，则不失之矣。何谓其要在先察毁誉之臣【八】，若所誉者君子【九】，所毁者小人，则不害其为进用矣；若君子非之，小人誉之，则可知其人不可用矣。
　　今有毅然立朝，危言正论，不阿人主，不附权臣，其直节忠诚，为中外素所称者，君子也。如此等人，皆以昌朝为非矣。宦官宫女，左右使令之人，往往小人也。如此等人，皆以昌朝为是矣。陛下察此，则昌朝为人可知矣。今陛下之用昌朝，与执政大臣谋而用之乎？与立朝忠正之臣谋而用之乎？与宦官左右之人谋而用之乎？或不谋于臣下，断自圣心而用之乎？
　　昨闻昌朝阴结宦官，创造事端，谋动大臣，以图进用。若陛下与执政大臣谋之，则大臣自处嫌疑，必难启口；若立朝忠正之士，则无不以为非矣。其所称信以为可用者，不过宦官左右之人尔。陛下用昌朝，为天下而用之乎？为左右之人而用之乎？臣伏料陛下必不为左右之人而用之也。然左右之人，谓之近习，朝夕出入，进见无时，其所谗谀【一○】，能使人主不觉其渐。昌朝善结宦官，人人喜为称誉，朝一人进一言，暮一人进一说，无不称昌朝之善者。陛下视听渐熟，遂简在圣心，及将用之时，则不必与谋议也。盖称荐有渐，久已熟于听矣。是则陛下虽断自圣心，不谋于人而用之，亦左右之人积渐称誉之力也。陛下常患近岁大臣体轻，连为言事者弹击，盖由用非其人，不协物议而然也。
　　今昌朝身为大臣，见事不能公论，及交结中贵，因内降起狱，规图进用。今闻台谏方欲论列其过恶，而忽有此差除，是以中外疑惧，物论沸腾也。今昌朝未来，外议已如此，若使居其位，必不免言事者上烦圣听，不尔，则昌朝遂得倾害善人，坏乱事体，必为国家生事。臣愿圣聪抑左右阴荐之言，采搢绅公正之论，速罢昌朝，还其旧任，则天下幸甚！
　　臣官为学士，职号论思，见圣心求治甚劳，而一旦用人偶失，而外廷物议如此，既有见闻，合思裨补。
　　是日，范镇入对垂拱殿，言：「臣待罪中，蒙恩除知杂御史，七降圣旨【一一】，趣臣赴台。臣虽甚愚，知陛下必以臣言为是，然久而不决者，窃恐左右近习，以为陛下已安【一二】，不用为此，以惑陛下，是佞邪无识之人，不可不察。古人所谓小人爱人以姑息者，正谓此辈。臣愚谓陛下既安，尤当为之，以答天意，天意报贶，必蒙子孙无疆之庆，此天人相与之际，必然之理。愿陛下黜小人姑息之浅见，察臣至言，则大臣不敢畏避，必能辅佐陛下，以为宗庙之计。臣前后上章凡十九次，窃虑留中，大臣不尽得见，今录进呈，乞付中书、枢密大臣同共参详，有异议者，乞令与臣廷辨，谓臣不然，即乞明加臣罪，不加臣罪，即乞解臣言责，臣之至情，尽在于此【一三】。」镇待罪几百日，须发为白，至泣以请。上亦泣曰：「朕知卿忠，卿言是也，当更俟三二年。」镇由是卒辞言职，朝廷不能夺也。
　　己丑，新除户部员外郎、兼侍御史知杂事范镇复为起居舍人，充集贤殿修撰。
　　宣徽南院使【一四】、彰信节度使、判成德军李昭亮加同平章事、判大名府。上以涂金纹罗书曰：「李昭亮亲贤勋旧。」命其子合门祗候惟宾持以赐之。昭亮判大名，乃壬午日，嫌与范镇改官事相错，故移见己丑以下。
　　庚寅，录潭州进士杨谓为郊社斋郎。先是，蛮猺数寇边，史馆检讨张刍责监潭州税；及天章阁待制刘元瑜知潭州，刍遂以说干元瑜，使谓入梅山招谕。其酋长四百余人，皆出听命，因厚犒之，籍以为民，凡千一百户，故朝廷特录谓功。通梅山盖自此始。张刍责官潭州，在至和元年二月。刘元瑜知潭州在元年四月。此据元瑜传及沈括所作张刍墓铭删修。实录云谓诱山下蛮猺唐和等七百余人内附。唐和出降，乃庆历七年事，实录误也。
　　辛卯，录故东头供奉官咸刚子渊为三班借职，渭为下班殿侍、三班差使，特给请受。以刚捕蛮贼于武冈县斗死也。
　　癸巳，草泽黄晞为太学助教致仕。晞，建安人。少通经，聚书数千卷，学者多从之游。着聱隅书十卷，自号聱隅子，又名歔欷琐微论。聱隅者□物之名，歔欷叹声，琐微述辞也。庆历中，石介在太学，遣诸生以礼聘召，不至。至是，枢密使韩琦表荐之，受命一夕而卒。
　　甲午，命盐铁副使郭申锡、淮南江浙荆湖制置发运使高良夫，同相视汴口利害以闻。
　　丙申，诏：「伎术官合奏荫者止授以伎术官，仍一次而止。其封赠，初以副率，次正率，次小将军，毋得隔资而授。司天监官听赠至大卿、监止。」初，知制诰王珪言：「近岁伎术官，因缘进拔者甚觽，其合奏荫者，又参用士人之条而无定数【一五】，杂污仕涂，莫斯为甚。请自今各以其类推恩，若医官使奏医学，教坊使奏色长之类，仍只许奏一人，不惟使世专其艺【一六】，诚足以革入官之滥。」下两制并以伎术官封赠详定【一七】，而翰林学士承旨孙抃等以谓伎术官，法毋得任子及封赠，今若以类推恩，亦近汉畴人子弟之法，故着此条。
　　己亥，盐铁副使、刑部员外郎郭申锡都大提举河渠公事。
　　庚子，复知渭州任颛为龙图阁直学士。先是，夏人杀其国母，延、庆、秦、并四路，皆以边警闻，泾、原独无所上，朝廷疑其斥堠不密，颛具言保无他虞，上又遣使觇之，得实，乃还颛旧职。夏人杀其国母，即没藏是也。事在十月，至十二月乃来告。
　　复内殿崇班周永清为合门祗候。永清因养子凶悍，欲诉其家事自首。其祖美尝作子奏之【一八】，夺合门祗候。至是，知并州庞籍言美有战功，身后惟有一孙，特复之。
　　甲辰，降知澶州、枢密直学士、给事中施昌言为左谏议大夫、知滑州，天平留后李璋为邢州观察使，司封员外郎燕度为都官员外郎，北作坊使、果州团练使、内侍押班王从善为文思使，度支员外郎蔡挺追一官勒停，内殿承制张怀恩潭州编管，大理寺丞李仲昌英州衙前编管。
　　先是，宰相文彦博、富弼主仲昌议，开六塔河，不听贾昌朝所言，昌朝以为恨。及六塔功败，仲昌等皆坐责，中书议不胜，昌朝因欲动摇宰相，乃教内侍刘恢密奏六塔水死者数千万人，穿土干禁忌，且河口冈与国姓御名有嫌，而大兴锸畚，非便。诏遣中使置狱，殿中侍御史吕景初意昌朝为之，即言事无根原，不出政府，恐阴邪用此中伤善良。
　　乃更遣殿中侍御史里行□中复与文思副使带御器械邓守恭等往澶州鞫其事，促行甚急，一日内降至七封。中复固请对乃行，既对，以所受内降纳御座，言：「恐狱起奸臣，非盛世所宜有。臣不敢奉诏，乞付中书行出【一九】。」上从之。时号中复为铁面御史。
　　中复驰往，较景德户籍，乃赵征村，实非御名。六塔河口亦无冈势，但劾昌言等奉诏俟秋冬塞北流，而擅违约，甫塞即决，损国工费。怀恩、仲昌乃坐取河材为器，盗所监临，故重贬之。昌朝谗，虽不效，亦即召为枢密使。
　　仲昌，垂子也。垂知河事，尝上导河形胜书，欲酾别派，使缓而不决。至仲昌，反塞河，背戾家学，遂以贬终焉。仲昌既贬，朝廷始专治西堤，以卫北京及契丹国信路，不复治东堤。
　　上之得疾也，贾昌朝阴结右班副都知武继隆，令司天官二人于大庆殿庭两府聚处，执状抗言国家不当穿河于北方，致上体不安。文彦博知其意，顾未有以制。数日，二人又上言请皇后同听政，亦继隆所教也。史志聪等以其状白执政，彦博视而怀之，有喜色，同列问，不以告。既而召二人诘之曰：「汝今日有所言乎？」对曰：「然。」彦博曰：「天之变异，汝职所当言也，何得辄预国家大事！汝罪当族。」二人惧，色变。彦博曰：「观汝，直狂愚尔，未欲治汝罪，自今无得复尔！」二人退。彦博乃以状示同列，同列皆愤怒曰：「奴敢尔妄言，何不斩之？」彦博曰：「斩之则事彰灼，于中宫不安。」觽皆曰：「善。」
　　及议遣司天官定六塔于京师方位【二○】，彦博复遣二人往。继隆白请留之，彦博曰：「彼何敢辄妄言，有人教之尔。」继隆默不敢对。二人至六塔，恐治前罪，乃更言：「六塔在东北，非正北，无害也。」武继隆教司天官事，据记闻当在上疾时，今附见。铁面御史，并乞付中书行出【二一】，及内降七封，并据曾氏南游记旧。曾氏又以治恩、冀河流【二二】，断赵征村冈势为韩琦主议，误也。专治西堤，据稽古录。江氏杂志云：许州贾侍中坐语及黄河事，贾云金堤只有西岸【二三】。汉书「左堤强则右堤伤」，既无东岸，自无决理，不须岁修筑。然今每岁不减十万夫役，无敢减省者。江志此事，恐与稽古录所书相参合，当考。又云：张安道云河决六塔口，河北税赋放百七十万石。今举天下所得以奉河北【二四】，岁三百万者，河决之患也。原其所由，下流多置桥，水不畅泄，为世大患，去澶桥，则河患息矣。
　　河狱始兴，赵抃犹未出也，尝具奏云：「臣自四月至七月，累次论奏李仲昌等修河败事，乞重行贬黜，朝廷量与责降，然未快髃议。陛下采收下情，悯伤重役，将穷究仲昌等罪状，正国家之典刑，宣谕中书，辅臣行之可也。若事有干涉，付枢密院治之可也。奈何一旦事从中出，差一台官以讯劾之，遣四内臣以监视之，纔及数日之内，三出内降文字，中外惊骇。外议以谓初发二小臣之罪者，谁为奏陈？今起二小臣之狱者，孰与评议？所可惜者，国体之重，不询于公卿大臣；政事之权，乃付之宦官女子。至于政府，见如此等事，始不预议，终无执持，将顺奉行，焉用彼相？臣恐斜封墨敕之弊，不足罪于昔时；告密罗织之风，复基祸于今日矣。伏望特赐指挥，追还内降之命，检会台官并臣前后论奏仲昌等章疏，详酌，重行贬窜。如此，则朝廷纲纪，不遂隳坏；人情物论，庶无忧疑也。」奏矒在九月六日后十一日前，不得其的时，今因狱竟，乃附此。数日之内。三出内降文字，与曾氏所记一日七封不同，必曾氏误也。今两存之，埙考。吕景初传云内遣中人置狱【二五】。景初有言，乃更遣御史同讯。据赵抃奏矒，则当时固已遣御史，但以四内臣监之尔。又据曾氏南游记旧，则□中复始受命，亦是内降文字。中复入对，纳内降，乃自中书行出。而中复本传载此事亦不详，未知孰是也。
　　乙巳，河北转运使、少府监李参为右谏议大夫。参前自盐铁副使、司封郎中迁少府监，将漕河北，至是才三月也。书此为三年五月郭申锡降官张本。
　　十二月戊申朔，右司谏吕景初言：「伏睹诏书，今后虽遇辰牌，当留一班，令台官上殿，欲望谏官同此。」从之。
　　壬子，兵部侍郎、平章事刘沆罢为工部尚书、观文殿大学士、知应天府。
　　范师道、赵抃既出，御史中丞张□言：「天子耳目之官，进退用舍，必由陛下，奈何以宰相怒斥之！愿明曲直，以正名分。」又请与其属俱出。□中复指沆治温成丧，天下谓之「刘弯」，俗谓鬻棺者为弯，则沆素行可知；沆亦极诋台官朋党。先是，狄青以御史言罢枢密使，沆因奏御史去陛下将相，削陛下爪牙，殆将有不测之谋。而□等益论辨不已，凡上十七章。沆知不胜，乃自请以本官兼一学士守南京，故有是命。寻诏沆遇大朝会，缀中书班，出入视其仪物。
　　□为中丞，弹劾无所避，上谓□曰：「卿孤特，乃能如是！」□曰：「臣朴学愚忠，仰托睿圣，是为不孤。今陛下之臣，持禄养交者多【二六】，而赤心谋国者少，陛下似孤立也。」上亦为之感动。
　　翰林学士、兼侍读学士、中书舍人、集贤殿修撰、权知开封府曾公亮为给事中、参知政事，龙图阁直学士、刑部郎中、知江宁府包拯为右司郎中、权知开封府。
　　拯立朝刚严，闻者皆惮之，至于闾里童稚妇女亦知其名，贵戚、宦官为之敛手。旧制，凡讼诉，不得径造庭下，府吏坐门，先收状牒，谓之牌司。拯开正门，径使至庭自言曲直，吏民不敢欺。京师大水，因言中官、势族筑园榭多跨惠民河，故河塞不通，乃悉毁去。或持地券自言，有伪增步数者，皆审验劾奏之。
　　置太常寺郊社局令一员。
　　乙卯，太子中允、天章阁侍讲胡瑗管勾太学。始，瑗以保宁节度推官教授湖州，科条纤悉备具，以身先之。虽盛暑必公服坐堂上，严师弟子之礼。视诸生如其子弟【二七】，诸生亦信爱如其父兄【二八】，从之游者常数百人。庆历中，兴太学，下湖州取其法，着为令。瑗既为学官，其徒益觽，太学至不能容，取旁官舍处之。礼部所得士，瑗弟子十常居四五，随材高下，喜自修饰，衣服容止，往往相类，人遇之，虽不识，皆知其为瑗弟子也。于是擢与经筵，治太学犹如故。实录称瑗以天章阁侍讲管勾太学。按墓表，嘉佑元年，迁太子中允、天章阁侍讲，仍居太学，然不见初除天章阁侍讲是何月日。当考。
　　丙辰，太子中允、集贤校理丁讽言：「按春秋纬，五帝之名曰灵威仰、赤熛怒、含枢纽、白招矩、汁光纪。今每岁奉祠，而祝文、位版皆书其名，令有司斥呼，非所以恭神之意。」于是下太常礼院议定而去之【二九】。
　　己未，髃牧判官、太常博士王安石提点开封府界诸县镇公事。
　　如京使、知府州折继祖领康州刺史，仍赐钱五十万。继祖改葬其父，而请借月俸，因以推恩也。
　　壬戌，枢密使贾昌朝辞兼侍中，从之。
　　甲子，夏国主谅祚遣祖儒嵬名、聿则庆唐及徐舜卿等来告其母没藏氏卒。初，李守贵者尝为遇乞掌出纳，补细吃多巳者，尝侍曩霄及没藏氏于戒坛院，故出入没藏氏所无所间。没藏氏既通守贵，又通吃多巳。守贵愤怒，于是杀吃多巳及没藏氏。讹尨族守贵，保养谅祚，因以其女妻焉，时谅祚生九岁矣。是年十月丁卯，实录书环庆经略司言：「夏国小大王阿叔嵬迷裂皈与没藏、讹尨杀其国母及补细相公，而讹尨挈小大王归其族，已戒沿边镇寨预备之。」按所称小大王，即谅祚也，补细相公，即吃多巳也。嵬迷裂皈，或是李守贵。然事与正史差不同，今但从正史及实录谅祚传。没藏、讹尨死，当是今年秋，既不得其月，因遣使来告，始书之。
　　乙丑，辍视朝，以谅祚母丧故也。
　　戊辰，开封府判官、祠部郎中、集贤校理冯浩为祭奠使，文思副使张惟清为吊慰使。
　　癸酉，契丹国母遣奉国节度使、骁卫上将军萧扈，起居郎【三○】、知制诰、史馆修撰韩孚；契丹遣怀德节度使耶律煜、广州防御使韩惟良来贺正旦。扈等言阳武寨天池庙侵北界。中书、枢密院按旧籍，阳武寨地本以六蕃岭为界。康定中，北界耕户聂再友、苏直等南侵岭二十余里，代州累移文朔州，而朝廷以和好存大体，命徙石槵。未几，又过石槵之南，遂开堑以为限，天池庙属宁化军横岭铺。庆历中，北界耕户杜思荣侵入冷泉村，近亦有石槵为表。乃诏馆伴使王洙以图及本末谕扈等。王洙持地图谕扈等，乃明年正月壬午，今并书。张方平载王洙诘萧扈事，见熙宁八年正月乙酉；聂再友、苏直、杜思荣事，见庆历元年十二月庚辰，又五年五月甲寅，并此嘉佑元年十二月癸酉。其初葺天池庙，在大中祥符九年五月甲辰朔。
　　乙亥，诏尚书省：「司勋、司封、职方、驾部、库部、度支、金部、仓部、都官、比部、司门、主客、膳部、屯田、虞部、水部，自今以未有差遣带职京朝官领之，如阙人，即差正郎或员外郎自转运使、提点刑狱、知州得替人，如又阙人【三一】，即差通判得替员外郎【三二】，月给添支钱五千，京官三千。其鸿胪、太仆、卫尉寺丞、将作监差得替卿、监，一人月给七千。并许伺候合入差遣，仍各差提印剩员四人。」
　　是月，命宰臣文彦博监修国史。初，除彦博为昭文馆大学士，止兼译经润文使，以刘沆为监修国史。至是沆罢，彦博始有此命。
　　注　　释
　　【一】澧州原作「沣州」，据阁本及宋会要蕃夷五之八三改。
　　【二】木岸原作「水岸」，据阁本及宋史卷一二仁宗纪四、卷九三河渠志改。下同改。
　　【三】供奉官「奉」原作「俸」，据阁本改。
　　【四】判都水时「水」原作「大」，据阁本及下文改。
　　【五】以是偿之宋史全文卷九下作「以是价贬」，疑是。
　　【六】苏舜钦为大理评事集贤校理「钦」原作「卿」、「为」上原有「复」字，据阁本改、删。
　　【七】除贾昌朝为枢密使者「除」字原脱，据宋本、宋撮要本、阁本及欧阳文忠公文集卷一一○论贾昌朝除枢密使札子补。
　　【八】何谓其要在先察毁誉之臣「谓」原作「则」，据宋本、宋撮要本及同上书改。
　　【九】所誉者君子「誉」原作「举」，据宋本、宋撮要本、阁本及同上书改。
　　【一○】其所谗谀「所」字原脱，据同上书补。
　　【一一】七降圣旨「七」原作「上」，据宋本、宋撮要本、阁本及长编纪事本末卷五一英宗册立始末、宋蜀文辑存卷八录名臣奏议卷七三改。
　　【一二】以为陛下已安「以」原作「更」，据宋本、宋撮要本及同上二书改。
　　【一三】尽在于此「在」字原脱，据同上两本及同上二书补。
　　【一四】宣徽南院使「使」字原脱，据阁本补。
　　【一五】无定数「定」字原脱，据宋会要职官三六之一一三补。
　　【一六】使世专其艺同上宋会要作「可使世专其艺」，义优。
　　【一七】并以伎术官封赠详定「以」字原脱，据同上宋会要补。
　　【一八】其祖美尝作子奏之义不可解，疑有讹脱。
　　【一九】乞付中书行出「行出」二字原互倒，据阁本及长编纪事本末卷四七再修澶州决河乙正，下文李焘自注云「乞付中书行出」亦可证。
　　【二○】司天官「官」上原有「监」字，据宋本、宋撮要本、阁本删。
　　【二一】付中书行出「付」字原脱，据长编纪事本末卷四七再修澶州决河补。
　　【二二】治恩冀河流「流」原作「疏」，据同上书改。
　　【二三】只有西岸「有」原作「自」，据阁本及同上书改。
　　【二四】以奉河北「奉」原作「塞」，据同上书改。
　　【二五】内遣中人置狱「遣」原作「降」、「置」原作「署」，据阁本及宋史卷三○二吕景初传改。
　　【二六】持禄养交者多「禄」原作「录」，据宋本、宋撮要本、阁本及编年纲目卷一五、宋史全文卷九下改。
　　【二七】视诸生如其子弟「子弟」原作「父兄」，据宋史卷四三二胡瑗传改。
　　【二八】诸生亦信爱如其父兄「父兄」原作「子弟」，据同上书改。
　　【二九】议定而去之「定」字原脱，据宋本、宋撮要本补。
　　【三○】起居郎「郎」下原有「中」，按辽史有起居郎而无起居郎中，因删。
　　【三一】如又阙人「又」原作「有」，据宋本、宋撮要本及宋会要职官四之三改。
　　【三二】得替员外郎「替」原作「除」，据同上两本及同上书改。
续资治通鉴长编
卷一百八十五
卷一百八十五
　　起讫时间 起仁宗嘉佑二年正月尽是年五月
　　卷　　名 续资治通鉴长编卷一百八十五
　　帝　　号 宋仁宗
　　年　　号 嘉佑二年（丁酉，1057）
　　全　　文
　　春正月癸未，翰林学士欧阳修权知贡举。先是，进士益相习为奇僻【一】，钩章棘句，寖失浑淳，修深疾之，遂痛加裁抑，仍严禁挟书者。及试牓出，时所推誉，皆不在选。嚣薄之士，候修晨朝，髃聚诋斥之，至街司逻吏不能止；或为祭欧阳修文投其家，卒不能求其主名置于法。然文体自是亦少变。
　　乙酉，诏广州赐占城国进奉使蒲息汣银千两，以息汣至太平州，江岸崩，沈其行李故也。
　　己亥，刑部郎中、天章阁待制、兼侍读孙甫卒，特赠右谏议大夫。甫性簄简，善持论，每言唐君臣行事以推见当时治乱，若身履其间，而听者晓然如目见之，故时人言终岁读史，不如一日听孙甫论也。着唐史记七十五卷，诏藏秘阁。
　　知桂州张子宪乞差前知桂州周约通判本州岛，非常例也。诏以桂州带一路安抚使，听举通判一员。
　　二月戊申，礼部郎中、知制诰唐询知苏州，避参知政事曾公亮亲嫌也。
　　己酉，诏乞试武艺人自今毋得直遣赴阙。
　　梓夔钤辖司言：「三里村夷斗还等百五十人谋入寇。有黄土坎夷斗鴜，长宁州人也，先以其事来告。淯井监引兵赴之，捕斩七十余级，请加赏之。」诏赐斗盖钱三十万，锦袍、银带。明年，又补斗盖长宁州刺史。是役也，转运使李虞卿驻江安县，使斗盖以其觽同招安将白进丰率子弟兵焚荡其巢穴，贼乃相率来降。虞卿始调兵，阅其戈楯不便于用，更造龟筩甲、长枪、镖、藤楯、革笠、木弩，颇轻利，夷人畏焉。此据李虞卿传附见。
　　庚戌，御崇政殿录系囚，降死罪一等，徒以下释之，三京及辅郡遣官簄决。
　　甲寅，太子宾客致仕王涣为礼部侍郎。涣退归乡里十五年余，因其从子参知政事尧臣言，特迁之。
　　己未，西蕃首领瞎□遣人来贡方物。
　　壬戌，澧州言罗城峒蛮内寇，发兵击走之。
</div>
    <div class="pagination">
<a href="续资治通鉴长编_page271.html">上一页</a><span>...</span><a href="续资治通鉴长编_page267.html">267</a><a href="续资治通鉴长编_page268.html">268</a><a href="续资治通鉴长编_page269.html">269</a><a href="续资治通鉴长编_page270.html">270</a><a href="续资治通鉴长编_page271.html">271</a><span class="current-page">272</span><a href="续资治通鉴长编_page273.html">273</a><a href="续资治通鉴长编_page274.html">274</a><a href="续资治通鉴长编_page275.html">275</a><a href="续资治通鉴长编_page276.html">276</a><a href="续资治通鉴长编_page277.html">277</a><span>...</span><a href="续资治通鉴长编_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
