<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 11 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 11 页/共 115 页</h1>
    <div class="content">丙戌刘洪道言已复明州时洪道自台州还屯奉化县其麾下精卒暴横市肆邑人蒋琏夜集数十人之岳林寺围洪道将杀之县丞百彦金劝洪道流其殴人之卒众乃定洪道复入城劚民家窖藏之物并得四万缗以献州人怨之 是日金人自临安退兵熊克小历在丁亥而赵甡之遗史在丙戌甡之载此事排日甚详今从之初完颜宗弼留临安闻浙西制置使韩世忠自江阴趋镇江恐邀其后是月庚辰宗弼歛兵于吴山七宝山遂纵火三日夜烟焰不绝癸未火息甲申纵兵大掠且束装丙戌退军以掳掠辎重不可遵陆乃由苏秀取塘岸路行先是武功大夫成州团练使陆渐迎降宗弼以为临安府兵马钤辖渐劝宗弼括金银焚临安因从军北去方金人之未退军也有衢州军事判官钱观复者以衢当路冲白郡守纵民老弱出户留一丁不留与留而瘦弱不堪任论如军法其后诸兵欲乘时为变顾城中金帛子女无冀获乃止陆渐绍兴二年六月戊戌行遣灵隐寺僧智讷有禅学宗弼初入杭军士执之以至宗弼解其缚置一榻上善事之比去饬十骑送还时李俦李邺郑亿年皆在军中宗弼因携之以北 敌分兵侵海盐县尉朱良率射士百余拒之卒力战以死良吴县人光禄卿公绰孙也 
　　丁亥金人陷京师时河之南北悉为敌有睢洛皆屯重兵惟京师及畿邑犹为国家固守而粮储乏绝四面不通民多饥死有河北佥军首领聂渊者与其徒十十五五以食物与守城者博易积久稔熟遂不之疑是日渊与其徒数百人夜登城之北壁纵火焚楼橹犹未敢下城乃为慢道自守是时城之东有群盗李溃苏大刀等权留守上官悟皆招入城既入城则焚掠不止城中乱悟及副留守赵伦出奔悟至唐州为董平所杀金人得京师以前都水使者王夔为留守时在京强壮不满万人自是四京皆陷没矣熊克小历载京师之陷在今年三月又云城破上官悟为敌所害而徐梦莘会编所载甚详今从之 江东宣抚使刘光世奏杜充败事未知存亡王＜王燮＞所统前军亦溃韩世忠径上海船而去臣今以孤军驻南康移檄诸路会兵勤王望陛下远避贼锋俟春暄破之不难诏光世所部军不少今又会兵深虑骚动可止统本部乘间击之毋失机会 浙东防遏使傅崧卿在婺州闻敌去遣前军统制添差通判衢州侯延庆以所部入越州敌之去越也以两浙提点刑狱公事王翿权州事翿招义兵入城防守土豪仁和县茶槽巡检胡仁参以其众入城因与安抚司主管文字宣教郎袁潭谋执翿杀之于是崧卿就除直龙图阁知越州此事日历全无首尾今以建炎四年六月十五日尚书省所奏及王翿家陈乞状七月三日大理寺胡仁参等案款七月十一日臣僚上言乞体究王翿死事指挥八月九日枢密院奏约束土豪事件九月十六日浙东安抚司体究状及臣僚上言绍兴元年三月二日两浙转运司体究状参修傅崧卿除越州日历不载但于今年三月一日书权知越州傅崧卿状收到安抚司印乞改铸而崧卿以六月八日改除婺州崧卿状称印以二月十七日得之十七日庚寅在此后四日故并附此胡仁参袁潭七月癸卯行遣 
　　己丑奉安景灵宫祖宗神御于温州开元寺时祭并官属岁费钱万七千余缗皆以上供钱给之仍命祠部郎官及内侍各一员典奉祠事绍兴十三年八月丙戌神御还临安 
　　庚寅上入温州驻跸州治杨氏编年云四年正月金人至江浙驾自明州幸海江南淮南两浙宣抚处置使统制御营军马赵鼎率诸帅败敌于江浙加鼎扈从定难中兴社稷功臣赦十死驾还越州按史鼎未尝为此官当时亦无此事未知杨氏云何谬妄如此温州观察使御前前军统制王＜王燮＞自闽中引余兵还行在诏降授文州团练使 
辛卯金人陷秀州先是两浙宣抚使周望在平江有言敌自越州还金陵者望素不严斥堠但以传闻之语为信乃遣统制官陈思恭张俊此即小张俊也初见三年八月癸亥统兵入杭以规收复之功思恭至秀州侦知传言之妄间道走湖州之乌墩镇以观变至是完颜宗弼过秀州通直郎权州事邓根留武翼郎本州兵马都监赵士医乘城拒敌城陷士医为流矢所中而死后赠武翼大夫官其二子此据绍兴三年十二月二十五日士医家乞赠官状修入状中云昨知州邓奉议差充东壁守御官按此时守臣程俱巳遁邓奉议乃根也今年六月壬辰正差望闻金师至崇德县壬辰调太湖舟千艘赴吴江御之根邵武人也 
　　甲午尚书省言淮盐道路不通商人皆自京师持引钞至两浙请盐故温台州积下引钞至多有至二三年者乞令行在榷货务换给新钞赴闽广算请每袋贴纳通货钱三千从之 金人过吴江县统制官巨师古不战而溃更以太湖民舟为向导归于西山 直龙图阁知蔡州程昌＜宀禹＞以王命不通军储乏绝率军民弃城南归赵甡之遗史二月壬辰程昌＜宀禹＞弃蔡州壬辰十九日也按日历绍兴元年三月二十四日辛卯蔡州奏今年二月二十一日前知本州程昌＜宀禹＞将带官兵入卫王室二十一日甲午也甡之小误当以奏牍为正蔡州奏状以建炎四年遣故云今年先是昌＜宀禹＞恐金人退师乃言朝廷除张用知蔡州已被召命欲引还直秘阁京西转运副使滕膺言用尝攻围陈蔡二州今令守城惧军民含恨生事乞且留昌宀禹＞道梗不报昌＜宀禹＞乃以勤王为词而去遂与膺偕行此以绍兴六年五月十三日滕膺乞改正状修入但状称昌＜宀禹＞于建炎三年正月内诈作被召离任恐小误 是日鼎州人钟相作乱自称楚王初金人去潭州群盗乃大起东北流移之人相率渡江武经大夫潍州团练使孔彦舟自淮西收溃兵侵据荆南鼎澧诸郡秘阁修撰知荆南府唐悫弃城去相武陵人以左道惑众自号天大圣言有神灵与天通能救人疾患阴语其徒则曰法分贵贱贫富非善法也我行法当等贵贱均贫富持此语以动小民故环数百里间小民无知者翕然从之备粮谒相谓之拜父如此者二十余年相以故家赀钜万及湖湘盗起相与其徒结集为忠义民兵士大夫避乱者多依之相所居村有山曰天子岗遂即其处筑垒浚濠以捍贼为名会孔彦舟入澧州相乘人情惊扰因托言拒彦舟以聚众至是起兵鼎澧荆南之民响应相遂称楚王改元天战立妻伊氏为皇后子子昂为太子行移称圣旨补授用黄牒一方骚然时鼎州阙守臣而湖南提点刑狱公事王彦成单世卿皆挈家顺流东下仅以身免贼遂焚官府城市寺观及豪右之家凡官吏儒生僧道巫医卜祝之流皆为所杀自是鼎州之武陵桃源辰阳沅江澧州之澧阳安乡石门慈利荆南之枝江松滋公安石首潭州之益阳宁乡湘阴江化陕州之宜都岳州之华容辰州之沅陵凡十九县皆为盗区矣赵甡之遗史相起兵在此月庚寅而傅雱奏捷状云相以二月二十一日僣号甲午二十一日也或者庚寅之日起兵甲午之日僣号亦未可知今从奏状附此 
　　乙未尚书右仆射同中书门下平章事兼江淮宣抚使杜充罢为观文殿大学士提举江州太平观充自真州而北熊克小历云充将还行在而道不通按赵甡之遗史向子忞约充同赴行在充不从出西门自天长军北去然则非道不通也完颜宗弼遣人说充许以中原地封之如张邦昌故事充遂降敌知真州向子忞以闻上闻之不食者累日御史中丞赵鼎右谏议大夫富直柔同对请先罢充俟得其投降的报则别议罪故有是命 朝奉郎提举亳州明道宫邵溥再责汝州团练副使峡州安置 
　　丙申以上还温州德音释天下徒刑应士民家属有自金来归者所在量给钱米于寺院安泊访还其家以洪州三省枢密院淹延刑禁自今奏谳并令赴行在 徽猷阁直学士知庆阳府兼陕西制置使王似知成都府时宣抚处置使张浚闻上亲征亟治兵自秦州入卫留参议军事刘子羽掌留司事凡川陕军政民事皆得专决又徙似知成都府而以亲卫大夫明州观察使赵哲代之徽猷阁直学士卢法原时守成都乃命法原赴行在熊克小历建炎三年十一月张浚出行关陕徙王似知成都府而以赵哲代之按成都知府题名似以四年二月二十三日除五月二十一日到法原以四年五月赴行在克书于去年十一月实甚误矣然此时道路隔绝似以此时改命则五月上旬未必便到成都盖浚巳奏于朝而又以便宜先遣之镇也法原五月壬子除吏书盖其离成都之日今但云赴行在 李成入舒州初淮西都巡检使刘文舜闻成犯舒州率兵迎战为所败文舜率其众走权知州事郑严亦走入山中成遂入其城得修职郎李雱以为参议官兼军正雱建炎初尝为秘书省正字至是在舒州雱以王命不通敌留江浙妄生向背遂以成为一时之英雄投书于成请顺流而过金陵号召江浙以观天意成不从时淮西提点刑狱公事李著受代未行与州县官百余员皆为成所执其徒有执郑严而至者成杀之 是日敌游骑至平江城东统制官郭仲威兵未交而退同知枢密院事两浙宣抚使周望奔太湖市人请留不可则极口嫚骂望不顾而去守臣徽猷阁直学士汤东野闻望已出则挈家潜遁以府印付仲威钱穆收复平江记二十三日守臣汤东野出奔周望以印付仲威按望为宣抚使若未行守臣不应先遁盖望先出奔而东野乃弃城也赵甡之遗史当得其实今从之 
　　丁酉仲威会诸将饮城上士民叩头出血请加守御之备仲威奋髯曰即发骑兵敌行破矣民谨无扰日欲晡金人大集于城下仲威与将官鲁珏纵火城中夜望及仲威皆遁其下自城南转劫居民北出齐门而去民之得出郭者多为所杀 茶陵县军贼二千余人犯郴州永兴县所掳乡民皆面剌聚集兴宋四字欲自连韶路径趋虔州广南东路提点刑狱公事曾统恐其枝蔓以便宜遣监韶州永通监宣教郎宋履往招之至是以闻 
　　戊戌宣教郎新荆湖南路提举茶盐公事秦梓守尚书金部员外郎梓辞不至奉议郎章杰守祠部员外郎杰惇孙也 是日午漏未尽四刻完颜宗弼自盘门入平江驻兵府治掳掠金帛子女既尽乃纵火燔城烟焰见百余里火五日乃灭敌之在湖南者是日亦渡江趋石首县而去知岳州袁植闻敌且至弃城避之 
　　己亥钟相遣兵犯桃源县朝请郎知县事钱景持率保甲出战为所杀绍兴五年二月辛卯赠景持二官与恩泽一资 
　　庚子吕颐浩奏户部侍郎叶份言驾幸浙西湏早除发运使臣观可任漕计极难得人间有之又素行不修上曰有德者率淳直或不能办事有才者多是小人如梁扬祖诚无学术使为发运使则有余矣大扺小人不可在侍从之列若藉其才任于外亦何不可中兴圣政臣留正等曰世不能无小人固也因其小人而遂绝之使不容于世可乎至治之世君子小人各安其分在易之泰其至治之时与君子道长而居于内小人道消而居于外是之谓各安其分且君子小人之别安在哉德胜才谓之君子才胜德谓之小人才有所用则岂在所绝哉使之居外则足以效其所长而不至于害吾之治此太上皇帝所以不弃扬祖也生乎斯时者尚安有不遇之叹 
　　辛丑钟相陷澧州守臣朝奉大夫黄琮等十余人皆为所杀迪功郎澧阳县丞叶畬守西门战死敌入城纵掠而去琮绍兴五年赠两官与一子恩泽畬当年四月己巳与恩泽一资琮家乞恩泽状称妖贼吴么郎犯澧州而畬家陈乞乃云二月二十八日钟相攻澧州西门疑吴么郎即相所遣也 初保宁军承宣使权主管侍卫步军司公事闾勍自西京携所部数千人至越州行在上以金人南侵命勍节制淮西等路军马往据之勍行次崇德县闻敌巳至临安遂至平江招军得数百人自江阴渡江入柴墟镇是月至楚州与守臣右武大夫忠州剌史赵立计事勍因称上命授立徐州观察使兼淮南东路兵马钤辖将佐皆迁官二等仍书告以赐勍遂将所部往泗州先是宿迁人赵琼率众据守水寨后降于金人有楚州进士国奉卿者以假成忠郎知淮阴县见立之参谋官陈括赵甡之遗史作陈适今从王铚所撰赵立传与语楚州事因为立谋以旗榜招琼琼听命立大喜奉卿自言本儒士不能出战恐误使用乞换文资立使视学籍信然遂假奉卿宣教郎措置高邮军 群贼犯应山土居将仕郎连万夫率邑人数千保山寨贼不能犯至是有寇浪子者以兵至围之三日卒破其寨贼知万夫勇敢有谋欲留以为用万夫怒厉声骂贼为所害后守臣陈规言于朝赠右承务郎官其家一人规奏赠官在绍兴二年十月辛亥按万夫居德安恐是南夫之弟当考 金人自江西还过荆门军刘超率众避之 
建炎以来系年要录卷三十一 


●建炎以来系年要录卷三十二 
　　宋 李心传 撰 
　　建炎四年三月癸卯朔孔彦舟入鼎州钟相之反也鼎州孤危官吏军民计无所出乃迎彦舟入城以拒相时宣抚处置使司主管机宜文字傅雱权湖北制置使以本司便宜之命授彦舟翊卫大夫康州防御使荆湖南北路捉杀使就平之此据绍兴元年二月辛卯彦舟奏状修入彦舟过澧州而澧州之民有应相者彦舟为所攻丧甲而走仅以身免及入鼎虑复有应相者遂屠其城取其民八九悉点为兵时京西南路提点刑狱公事直秘阁李允文以宣抚司察访使在鄂州闻相叛遣统领官武义大夫安和率步兵入益阳统制官武功大夫张崇领战舰趋洞庭武显大夫张奇统水军入澧口三道讨之此据赵甡之遗史及傅雱李允文奏状参修熊克小历云湖北帅司檄本路捉杀官孔彦舟权副总管领兵往鼎捕钟相盖误此时解潜未来唐悫已去程昌＜宀禹＞四月方权湖北实无帅臣又彦舟亦未为捉杀官乃雱便宜假授克不细考耳 是日完颜宗弼去平江府时敌之后军泊吴江县下临太湖石岸险狭统制官陈思恭以兵邀之金人舟乱不整思恭小捷而退熊克小历云敌过吴江思恭以舟师邀于太湖击败之几获乌珠此据张汇节要所书也以赵甡之遗史考之乃不然钱穆收复平江亦无此事当更详考 
　　甲辰张俊至自昆山乙巳巨师古至自洞庭李贵鲁珏郭仲威皆至自常熟 初罗索既陷狭遂与其副萨里罕长驱入关宣抚处置使司都统制曲端闻敌至遣右武大夫忠州剌史泾原路马步军副总管吴玠及统制官张中孚李彦琪将所部拒之于彭原店熊克小历作自原店盖因张汇节要所书也吴玠功绩纪赵甡之遗史皆作彭原店今从之端自拥大兵屯于邠州之宜禄以为声援敌乘高而阵罗索引兵来犯玠击败之萨里罕惧而泣金人因目为啼哭郎君既而敌师复振官军败端退屯泾州敌亦引去端劾玠违节降武显大夫罢总管复知怀德军宣抚处置使张浚素奇玠寻擢玠秦凤副总管兼知凤翔府时当兵火之余玠劳来安集民赖以生始青溪岭之战玠牙兵皆溃事见二年四月及是玠治兵秦凤诸溃卒复出就招玠问讯再三搜索非是者五六人斥遣之余悉斩于远亭下去秦州十里军中股栗自是每战皆效死无复溃散者矣 
　　丙午御史中丞赵鼎言敌骑始还当俟浙西宁静及建康之寇尽渡江然后回跸万一敌去未远或作回戈之期何以待之于是行计稍缓 
丁未诏发运副使宋煇诱说两浙州军储蓄之家借助米斛以备巡幸 是日陈思恭自乌墩至平江初郭仲威既入城即领府事时金人焚劫之余金帛钱榖尚多余民自外至者輙执而掠之穷问瘗藏之物民益冤愤良久周望自遁所乃出领兵之吴兴初望奔太湖失其宣抚使印敌既退募善没者于湖中求得之上闻平江失守命望往常州袭敌师以功赎过是役也平江士民死者近五十万人得脱者十之一二而已上嘉陈思恭太湖之功寻擢思恭右武大夫忠州团练使 
己酉张浚言大食献珠玉已至熙州诏浚遣赴行在右正言吕祉言所献真珠犀牙乳香龙涎珊瑚栀子玻璃非服食器用之物不当受上谕大臣曰捐数十万缗易无用珠玉曷若爱惜其财以养战士遂命宣抚司无得受仍加赐遣之何俌龟鉴宝器异物即命碎之内府珠玉即命投之螺钿什物悉皆销毁幄帟文绣一切屏去销金铺翠则有禁龟筒玳瑁则有禁真珠文犀则有禁广州贡珠则罢交阯献羽则罢川蜀锦绣则又罢且作损斋以自誓而上谓宰执曰捐数十万缗易无用珠玉曷若惜财以养战士吾君之俭何如也时浚率步骑数万人入卫至房州遇德音知敌骑退乃还以本司参议官直秘阁王以宁代程千秋为京西制置使使图桑仲假以便宜又以宣义郎御营使司参议官王择仁知襄阳府节制京西军马择仁初为浚所按与前知永兴军郭琰俱系狱既而释之以宁开封人政和中自小校换授建炎初以枢密院编修官出知鼎州为浚所辟以宁至襄阳见仲方强乃卑辞假道而去引其兵屯潭州择仁孤军不敢进亦屯留均州由是仲益无所惮王之望记西事曰张浚归自秦亭士马甚盛至房陵畏桑仲而不敢近乃以王以宁为制置使王择仁节制军马步骑十万措置汉上以宁至襄阳乃卑辞假道而去择仁孤军不敢进顿于均州后其将王辟叛去复溃而亡于是西师之东下者星散尽矣仲知浚畏已而西师之易与也益亡所惮矣按浚初引兵入援闻敌退而归非畏仲也以罗索之勇乌珠之锐而浚不之畏岂果畏仲邪至于以宁不留襄郢而之长沙则真畏仲者今采取附见庶不抵牾 浚请除荆夔诸帅是日诏复朝议大夫叶宗谔直龙图阁知鄂州中大夫知夔州张上行知荆南府朝议大夫成都府路提点刑狱公事苏觉知夔州会浚已除吏三人卒不行浚以李允文节制鄂州六月甲午宗谔别与差遣浚以解潜知荆南六月丙子上行别与差遣浚以韩迪知夔州九月庚戌诏依已行事理今并附见初河东制置副使解潜靖康末坐覆师贬及是在浚军中浚以潜知荆南府令王以宁所部统制官王宗尹柴斌受其节度又遣秦凤第十将关师古将兵二千五百人马千匹随之师古陇干人也时浚遣本司主管机宜文字尚书兵部员外郎冯康国来奏事诏进康国二官以为荆湖抚谕使上令康国谕浚遣西兵屯荆南以为行都声援辛亥康国辞行潜除荆南不见本月日据浚今年九月所奏云臣在房州遣关师古随解潜往荆南故附于此 
　　壬子金人犯常州守臣右文殿修撰周杞闻敌至弃城走宜兴县敌遂入常州 
　　癸丑秘阁修撰唐悫坐失荆南落职日历此日又书郑望之落职不知望之原除何职也 
　　甲寅权知三省枢密院事卢益至行在诏趣令入对先是上谕吕颐浩曰朕初不识隆祐皇太后自建炎初迎奉至南京方始识之爱朕不啻已出宫中奉养及一年半朕之衣服饮食必亲调制今朕父母兄弟皆在远方尊长中唯皇太后不惟相别数千里外加之敌骑冲突又兵民不相得纵火交兵五六日乃定复尔惊扰当早遣大臣领兵奉迎以称朕朝夕慕念之意上语在是月癸卯遂命益与御营使司都统制辛企宗带御器械潘永思偕行 朝奉大夫林杞除名连州编管坐提点福建路刑狱日与成忠郎吕熙共杀张政也事见三年五月己亥时言者以为政本诱执苗傅杞惧分其功而杀之遂以杞属吏法寺奏杞熙谋杀人当斩诏贷死免决剌熙配惠州牢城而杞有是命承信郎詹标初手执傅及是亦坐狱标辞不伏而死狱中杞十月己亥放还标绍兴九年六月丁亥赠官杞遗事称知建州某人与当轴为姻谗于当轴下杞狱此盖指吕颐浩当考 
　　丁巳命从官举可备监司者 金人至镇江府浙西制置使韩世忠已屯焦山寺以邀之降其将铁爪鹰李选选者江淮宣抚司溃卒也完颜宗弼遣使通问世忠亦遣使臣石皋报之约日会战世忠谓诸将曰是间形势无如金山龙王庙者敌必登此觇我虚实乃遣偏将苏德将二百卒伏庙中又遣二百卒伏庙下戒之曰闻江中鼓声岸兵先入庙兵继出敌至果有五骑趋龙王庙庙中之伏喜先鼓而出五骑振策以驰仅得其二有一人红袍玉带既坠复跳驰而脱诘二人者即宗弼也既而战数十合世忠妻和国夫人梁氏在行间亲执桴鼓敌终不得济复使致词愿还所掠假道世忠不从益以名马又不从时左监军完颜昌在潍州乃遣贝勒托云趋淮东以为宗弼声援宗弼至京口不得其日按世忠碑云相持四十有八日而赵甡之遗史世忠以四月丙申败于建康逆数之其初与宗弼相遇当在三月戊申己酉之间据诸书宗弼以三月癸卯去平江壬子陷常州则到镇江又必在壬子之后数日以时计之疑是三十八日今且附此当求他书参考 
己未上诣开元寺朝辞九庙神主宰执百官皆扈从自渡江至是始有此礼是日上御舟复还浙西初上在龙翔主管亳州明道宫薛弼见吕颐浩请平其直以鬻官产颐浩从之上在温弥日所费多仰焉弼永嘉人尝为光禄寺丞熊克小历云驾留温每日所费不赀皆取足于鬻产之直按正月二十八日省劄子契勘巳支与温州度牒一千五百道变卖访闻温州祇候临幸于四县科纳见钱一十二万贯米二万石草一百四十万斤麦豆称是僧道每人科纳买度牒钱三贯文近又科配均籴二万石有旨令本州分析奏闻据此则温州科扰不一所谓取足于鬻产之直恐无此理今略修润附入 
　　庚申诏昨金人侵犯州县其投拜官除知通别取旨外余并罢内统兵官以众寡不敌致有溃散理宜矜恤可特放罪仍旧统押人马时朝廷恐将士溃散者众乘乱为变故贷之 
　　辛酉上御舟发温州晚朝执政登舟奏事上曰张浚措置狭西极有条理荐人用士持心向公张俊辛永宗皆言狭西将帅往往服浚谋略吕颐浩曰陛下虽失之杜充复得之张浚王绹曰张守尝语臣浚好谋有大志尝招诸将至台讲论用兵筹策今果能行所言真不易得上复言浚用孙渥代辛兴宗按王择仁等罪称善者久之 御营前军将官杨勍叛勍本知济南府宫仪裨将仪死余众隶前军统制王＜王燮＞＜王燮＞自温州还至天姥寺勍率其徒复叛＜王燮＞遣统领官林闰等追之将官武节郎李在与战为所杀 
　　壬戌御舟次章安镇 故朝请郎张耒赠右文殿修撰故朝散郎晁补之朝奉郎黄庭坚宣德郎秦观皆赠直龙图阁耒宛邱人元祐起居郎党籍余官第四人黄州安置补之任城人元祐吏部郎中余官第三人责处州监酒庭坚分宁人元祐著作佐郎余官第二人宜州编管观高邮人元祐馆阁校勘余官第一人横州编管王明清挥麈第三录云建炎初赠黄鲁直秦少游晁无咎张文潜俱直龙图阁文潜生前自起居舍人出带此职甚久亦有司一时稽考之失也按史耒乃赠右撰不知明清何以云然岂非初赠小龙而后觉其误乃复改命如靖康之于范仲淹邪明清所云必有所据姑附于此更俟详考又诏故右司谏江公望监察御史常安民各官子孙二人时方褒录元祐忠贤以耒等四人为党籍余官之首而参知政事范宗尹言公望安民论事劲切故首及之公望建德人事徽宗为谏官余官第九十八人南安军编管安民临卭人事哲宗为御史余官第十八人责监衢州税江常八月丁丑再赠官 集英殿修撰知福州程迈以应副行在钱物有劳迁徽猷阁待制已而言者以为祖宗特重职名未尝妄予今迈不能仰体德意裒敛贡献民不堪命当治其罪而反加以次对之职望亟赐改正仍诏大臣自今监司郡守应办军期有劳依祖宗旧制止进阶官俟有大功显著间加职名庶几人益知劝上以为然遂寝其命 
　　乙丑上次台州松门寨宰执奏事吕颐浩因言此行未审且驻会稽为复须到浙右上曰须由苏杭往湖州或如卿所奏往宣州朕以谓会稽只可暂驻若稍久则人怀安而不乐屡迁颐浩又曰将来且在浙右为当徐谋入蜀上曰朕谓倚雍之强资蜀之富固善但张浚奏汉中止可备万人粮恐太少两浙若委付得人钱帛犹可泝流而西至于粮斛岂可漕运颐浩曰若苐携万兵入蜀则淮浙江湖以至闽广将为盗区皆非国家之有矣上曰当益进上流用淮浙榷货盐钱以赡军费运江浙荆湖之粟以为军食王绹曰议者但知轻议晋元帝还都建邺不能恢复中原而多言入蜀便殊不知自秦用张仪至本朝遣王继恩下蜀者八矣取輙得之不劳再举则亦未可谓之便也范宗尹曰臣谓若便入蜀恐两失之据江表而徐图关狭之事则两得之决择取舍不可不审上曰然既而浚复上＜锍-釒＞言陛下果有意于中兴非幸关狭不可愿先幸鄂渚臣当纠率将士奉迎銮舆永为定都大计上不许 诏赐故资政殿学士许景衡家所僦温州官屋一区上因言朕自即位以来执政中张悫第一忠直至诚遇事敢言无所回避其次则景衡若郭三益则善人而已 是夕风顺御舟与宰执以下诸船先后行不相见第闻探者唱云御舟在前探者亦不知御舟遇浅几覆尚未至也既而宰执入港复回 
　　丙寅台谏官亦皇遽回船至港口始迎见御舟 
　　丁卯右文殿修撰广东转运副使赵亿言本路地瘠民贫仓廪皆竭乞宗室自遥郡刺史以上俸给人从并减半从之时大宗正司避敌自虔州移广州故亿以为请绍兴八年四月庚申臣僚上言新知袁州江少虞为广州通判会大宗正言以南班宗室避盗迁于岭外少虞身为倅贰为见敌兵渡江附会运副叶宗谔沮辱皇族不支请给乃反鼓唱广人兴起保甲白昼操戈谋害宗属一日杀宗司亲事官四人尸填通衢一城惊皇几至生变赖钤辖范寥喻以逆顺罢归保甲始得无事今附见此当求他书参考 
　　戊辰湖北捉杀使孔彦舟击钟相败之彦舟既入鼎州时出兵与相战胜负略相当彦舟得贼党不杀惟断其指及耳鼻纵之出曰汝父有神能为汝续则再来相得之恶其彰巳之妄而养之密室自是其党亦生疑心彦舟乃聚竹为筏又阳为好词若将避相者而阴遣人投其军中谓之入法相信之不为备彦舟乃乘筏夜渡而使入法之人为内应大败之相弃妻子窜入山谷为农人范颜所擒彦舟乃执相及伪后伊氏伪太子子昂并槛赴行在伪将相及用事之人皆枭首相少子子义逃去与其徒居洞庭湖钟相之败赵甡之遗史系之三月戊辰熊克小历系之四月癸未按日历傅雱奏状云三月二十六日辰时遂破巢穴生擒钟相戊辰二十六日也或者相以戊辰之日败癸未之日生获亦未可知今从捷奏附此 
　　己巳戚方陷广德军初方既为刘晏所破乃引兵欲趋宣城道过广德入其郛朝奉郎新通判真州权通判王俦迪功郎权签书军事判官李唐俊文林郎宿州司户参军权司法潘偊文林郎权知广德县韦绩迪功郎权丞蒋夔与权军事皆死后赠俦二官唐俊等皆京秩录其家一人日历及诸书皆不载此事按王俦及潘偊家乞恩泽状云建炎四年正月二十七日故系于此日历韦绩先赠宣义郎绍兴三年五月庚申与一子将仕郎蒋夔先与一子下州文学三年八月又引李唐俊例赠宣教郎王俦绍兴四年正月乙卯赠朝请郎与一子恩泽潘偊同日赠承奉郎与一子下州文学俦家陈乞状云四年正月准广德军权军事牒权本军通判偊家陈乞状云知通以下并遭杀戮按广德知军周烈去年十一月已为金人所杀未知此时权军为谁当考 
　　辛未上次定海县顾县为金人所焚恻然曰朕为民父母不能保民使至如此王绹曰陛下留杜充提兵四万守建康留周望提兵二万守平江非轻弃江浙而远适南方不幸充望不称任使乃至如此吕颐浩因言承平之久士多文学而罕有练达兵材可济今日者上曰前此太平朝士若乘马驰骋言者必以为失体才置良弓利剑议者将以为谋叛绹曰大抵文学之士未必应务有才者或短于行自非陛下弃瑕录用则举世无全人矣 
　　是月朝奉郎季陵充徽猷阁待制知临安府陵去位数月即复职知温州又除中书舍人皆不赴范宗尹力荐其才乃有是命 修武郎刘纲为武德郎合门宣赞舍人纲位子也此以绍兴四年三月二十五日纲乞批凿官告状修入状称建炎四年三月在淮甸与金人对垒间准降到告敕称纲父子忠义勤劳诸书皆无此恐是闾勍便宜书填亦未可知当考 
　　是春金左副元帅宗维右监军希尹右都监耶律伊都皆在大同右副元帅宗辅在析津府即燕京遣贝勒托云率众围楚州守臣赵立乘城御之不能下进围扬州 初敌陷山东左监军完颜昌密有许封刘豫之意会济南有渔得鳣者豫妄谓神物之应乃祀之既而北京顺豫门下生禾三穗同本其党指言以为豫受命之符乃使豫子伪知济南府麟赍重宝赂昌求僣立大同尹高庆裔左副元帅宗维心腹也恐为昌所先乃说宗维曰吾君举兵止欲取两河故汴京既得则立张邦昌后以邦昌废逐故再有河南之役方今河南州郡官制不易风俗不更者可见吾君意非贪土亦欲循邦昌之故事也元帅盍建此议无以恩归它人宗维乃令希尹驰白金主晟晟许之宗维遂遣庆裔自河阳越旧河之南首至豫所隶景州会官吏军民于州治谕以求贤建国之意皆莫敢言曰愿听所举庆裔徐露意以属豫郡人迎合敌情惧豫权势又豫适景人故进士张浃等遂共举之庆裔至德博大名一如景州之故既至东平则分递诸郡以取愿状而已庆裔归具陈诸州郡推戴之意宗维许之张汇节要云刘豫之立或谓本邓州叛臣张刚中献策于庆裔庆裔以三班奉职酬之复以为已见献于尼玛哈非也金人犯山东止以邦昌为名不易官制风俗者其议素已定矣不然达兰岂敢擅许于人耶刘豫揣意求于金庆裔怀私属于豫其所由来渐矣非自刚中始也汇久在敌中当得其实今从之辽东汉军万户韩常与太行义士石子明战于真定西山胭脂岭为所败千户刘庆余炮折其胫由是解军职换静江军节度使后除知慈州初金太祖旻起兵以万户比都总管千户比节度使百人长比剌史皆亲押劄子授之谓之御画及罢从军对此换授其后燕云诸民兵千户百人长但以家业或丁数定之军还则但为庶民或就军中受代则复为一散军而巳非御画之比矣 蔚州民刘黑庞造妖起兵既而获之金人因捕黑庞害及数县 
　　夏四月按是月壬申朔癸酉诏军兴后江西州县尝经残破之家并与蠲今年夏税既而从卫三省枢密院取皇太后旨并秋料未输者皆捐之言者以为政令不一而吏不知所从遂寝其令癸酉指挥日历不载以今年八月二十六日丙申臣僚上言修入 中大夫徽猷阁待制知明州刘洪道中大夫直秘阁知临江军吴将之并罢仍各贬秩二等坐敌至失守也洪道依旧充御营使司参赞军事言者因奏显谟阁待制知袁州王仲薿投拜之罪乃责仲薿为忻州团练副使潮州安置日历仲薿与将之同章疏而不见行遣绍兴五年四月九日刑部检举状称仲薿坐留汪伯彦不赴贬所及知越州日起发花石责授散官盖隐之也诸书皆无行遣本日今因章疏附见或可附八月甲申黄敦彦停官时降授宣教郎直秘阁向子忞知明州 
　　甲戌上御舟至明州之城外 御史中丞赵鼎言吴越介在一隅非进取中原之势荆襄左顾川狭右视湖湘而下瞰京洛在三国必争之地宜以公安为行阙而屯重兵于襄阳以为屏翰运江浙之粟资川狭之兵经营大业计无出此愿诏张浚未可长驱深入姑令五路各守其地犄角相援可也 
　　乙亥上发明州 
　　丙子次余姚县海舟大不能进诏易小舟仍许百官从便先发 京西南路提点刑狱公事李允文转运副使陈求道请幸鄂州不许允文又奏欲以所部往虔州诏速还襄阳 
　　己卯观文殿学士提举亳州明道宫朱胜非为江西湖南北宣抚使鄂州置司胜非时在湖南辞未肯受命也胜非此除日历不载但于六月丁亥书昨除江西荆湖南北宣抚使指挥更不施行按沈与求明年十月劾胜非章云四月七日除宣抚使故系于此日 
　　庚辰李允文所遣统领官安和败钟相余党于湘阴获其将裴宥 
　　癸未上次越州驻跸州治 直龙图阁都大提领水军沿江措置副使朱芾罢仍夺职以言者论其謟事蔡京父子在江州轻率自肆也其所部海舟悉令统制官张道统押赴行在 初浙西制置使韩世忠与完颜宗弼相持于黄天荡而贝勒托云围扬州朝廷恐守臣张绩力不能支许还屯京口绩不为动敌乃趋真州绩金坛人也时托云军于北宗弼军于南赵雄撰世忠神道碑云乌珠军于南达兰军于北误也是时达兰止在潍州遣兵来援张汇节要所记甚悉今从之世忠以海舰进泊金山下将战世忠预命工鍜铁相连为长绠贯一大钩以授士之骁捷者平旦敌以舟噪而前世忠分海舟为两道出其背每缒一绠则曳一舟而入敌竟不得济乃求与世忠语世忠酬答如响时于所佩金凤瓶传酒纵饮示之宗弼见世忠整暇色益沮乃求假道甚恭世忠曰是不难但迎还两宫复旧疆土归报明主足相全也吕颐浩闻敌穷蹙乃请上幸浙西且下诏亲征以为先声而亟出锐兵策应世忠庶几必擒乌珠参知政事王绹亦言宜遣兵与世忠夹击上纳之 
　　甲申下诏亲征御史中丞赵鼎言臣在温台屡言当俟浙西宁静及建康之寇尽渡江然后回跸今遽有此举必以韩世忠之报敌骑穷蹙可以剪除耳万一所报不实及建康之众未退回戈冲突何以待之时有妖人王念经者聚众数万反于信州之贵溪鼎言饶信魔贼未除王＜王燮＞溃军方炽陛下遽舍而去兹乃社稷存亡至危之几也 直龙图阁知潭州向子諲落职放罢坐敌至失守也既而中散大夫荆湖南路转运副使贾收奏子諲督兵巷战之劳且言子諲巳收溃兵复入城治事上亦以子諲与其它守臣望风逃遁事体不同乃复令知潭州以责后效子諲申命在五月癸酉今并书 
　　乙酉御史中丞赵鼎为翰林学士自建炎初置御营使本以行幸总齐军中之政而宰相兼领之遂专兵柄枢密院几无所预吕颐浩在位颛恣尤甚议者数以为言上自海道还鼎率其属共论颐浩之过会鼎复驳亲征之议颐浩闻之乃移鼎翰林鼎引司马光故事以不习骈俪之文不肯就职 是日戚方围宣州方初自广德军去引兵犯宣城守臣李光遣兵马监押吕执中赍书招之方佯受招实欲攻城也执中觉其诈仅得脱归有衙前石振者为方所执且告以城中虚实方乃鼓行而前及是至城下光尽徙城外居民入城时有建康溃散班直百余人在城中光因以其首王逸为统制令州官寓客分守城壁僧道居民皆执仗登城方攻之不克光令一吏伪具守臣威仪登城招方与语方诉以粮乏遂出米肉银币犒之方睥睨不已王逸曰贼非退也且未可解严更当谨备方果伐木为攻具遂围城矢注如雨城中皆负户而汲先是诸邑民兵聚于城中宁国民兵尤壮悍每以手炮击贼贼甚苦之然亦未退 江东宣抚使刘光世遣前军统制王德讨王念经于贵溪道出鄱阳会淮西都巡检使刘文舜为李成所败渡江寇饶州围城甚急守臣显谟阁直学士连南夫以蜡书请德解围德引兵赴之压垒而阵文舜气褫请舍兵听命德伪许其降诱文舜入城执而诛之 
　　丙戌御史中丞赵鼎右谏议大夫富直柔等言昨晚闻诸道路以谓残寇在昇润之间车驾欲亲御六师为追袭之举万一已渡浙西而敌骑起袭我之计能保其必胜乎诏据李光等奏镇江建康等处金人已节次渡江劄与台谏官照会此或赵鼎未徙翰林时所上也但今日降出耳范宗尹称不必与台谏官校是非盖指吕颐浩劄下照会事前此未见故特表出之熊克小历尽去前后又止书李光奏镇江建康金人悉已遁去一句其失本指多矣 
　　戊子韩世忠奏捷上曰金人侵犯以来诸军率望风奔溃今岁如世忠辈虽不成大功皆累获捷若益训卒缮兵今冬金人南来似有可胜之理朕观自古恃众而败如寻邑昆阳之战者多矣范宗尹曰臣观自古临敌取胜皆有先定之谋惟光武之败寻邑东晋之败苻坚并非谋画全是天意前此兵将望风奔溃而今岁皆能力战此天意似稍回更愿陛下修德庶几天意必回则天下之事不难为矣乃出世忠奏命尚书省以黄榜谕中外时敌众十余万世忠碑云乌珠自临安勒三十万骑北还按此年大帅不出众帅分兵一犯两浙一犯江湖一犯川狭恐其众不能如此之多今但云十余万众俟考而世忠战士才八千完颜宗弼求登岸会语世忠以二人从见之宗弼语不逊世忠怒引弓且射之亟驰去 诏泾原路第七正将向亶令所属械赴宣抚处置使司军前依法行遣用张浚奏也亶从统制官秦公楚拒金人于百通城公楚战死亶引众遁去惧罪走行在故浚以为请焉 
　　庚寅御史中丞赵鼎为吏部尚书鼎力辞翰林因卧家不出诏以鼎刚毅有守不可使去朝廷故有是命鼎不受 
　　辛卯罢福建钞盐令转运司官搬官卖仍岁发钞盐钱二十万缗赴行在榷货务助经费以淮浙盐场复通故也绍兴八年十月壬辰所书可参考 诏李邺家书令越州给付李邴时邴坐邺投降亦夺资政殿学士 言者乞罢四川榷盐榷酤以安远民自同主管川狭茶马兼宣抚司随军转运使赵开变茶酒法怨詈四起至是开复议更盐法言者遂奏其不便且曰如谓大臣建请务全事体必须更制即乞劄与张浚照会施行诏以其章示浚时盐法未行事得暂止而酒课已为军食所仰浚讫不为之变也日历云言者乞罢四川榷盐榷酤按改盐法在绍兴二年九月此时尚未行当是方有此议或者浚请于朝言者遽及之而暂止耳今略删润修入熊克小历附此事于甲申恐误 
　　壬辰言者奏陛下即位以来灼见祸乱之源痛思惩艾故于元祐党籍屡下诏旨特加追叙欲以竦动四方观听甚盛举也止缘使逐家各自陈乞故或子孙零落不能申请或子孙虽在而诰敕散失至有诰敕具在而为有司以微文沮抑者致使往往未被赠典虽如吕公著吕大防韩维苏辙顾临梁焘张舜民范祖禹王古辈尚未沾昭洗之泽其他可不言而知也臣私窃恨之夫名预党籍率皆一时之望所历官职众所共知不容少有伪滥而特命追复又非寻常之比谓宜诰命从中而下使异数齐颁四方改观岂以有司微文沮格邪欲望睿断俾三省条具不必更待逐家陈乞疏奏诏依德音许本家自陈而巳 
　　甲午皇兄右监门卫大将军忠州防御使安时赴行在赐银帛五百匹两安时孝诒子也孝诒益端献王子靖康末以淮康军节度使押赴军前 
　　乙未分行在榷货务官吏之半于临安府置司 
　　丙申通议大夫守尚书右仆射同中书门下平章事兼御营使吕颐浩罢先是赵鼎复辞吏部尚书之命且攻颐浩之过章十数上颐浩乃求去上宣还之前一日颐浩入见毕面东而立不预进呈上谕王绹等曰颐浩功臣兼无误国大罪与李纲黄潜善不同朕当眷遇始终不替是夕遂召给事中兼直学士院汪藻草制罢颐浩制略曰占吏员而有亏铨法专兵柄而几废枢庭下吴门之诏则虑失于先时请浙右之行则力违于众论遂罢为镇南军节度使开府仪同三司充醴泉观使后二日复诏中外以颐浩倡义勤王故从优礼焉时王绹与颐浩论颇同乃累章丐免于是范宗尹摄行相事遂留会稽无复进居上流之意矣 诏三省枢密院同班奏事 是日浙西制置使韩世忠及完颜宗弼再战于江中败绩宗弼既为世忠所扼欲自建康谋北归不得去或献谋于金人曰江水方涨宜于芦场地凿大渠二十余里上接江口舟出江背在世忠之上流矣宗弼从之傍冶城西南隅凿渠一夜渠成次日早出舟世忠大惊金人悉趋建康世忠尾击败之敌终不得济先是宗弼在镇江世忠以海舟扼于江中乘风使篷往来如飞宗弼谓诸将曰使船如使马何以破之将军韩常曰虽然见甲军则自遁矣宗弼令常以舟师与战舟多没常见宗弼伏地请死宗弼贷之乃揭榜募人献所以破海舟之策有福州人王某侨居建康教金人于舟中载土以平板铺之穴船板以棹桨俟风息则出江有风则勿出海舟无风不可动也以火箭射其箬篷则不攻自破矣一夜造火箭成是日引舟出江其疾如飞天霁无风海舟皆不能动世忠舟师本备水陆之战每舟有兵有马有家属有辎重及是敌以火箭射其箬篷火烘日曝人乱而呼马惊而嘶被焚与堕江者不可胜数所焚之舟蔽江而下敌鼓棹以轻舟袭追之金鼓之声震动天地统制官右武大夫成州团练使孙世询武功大夫吉州防御使严永吉皆力战而死世忠与余军至瓜步弃舟而陆奔还镇江聚兵沿江避兵之人往往取其粮食亦有得军储银帛者宗弼乃得绝江遁去后赠世询五官永吉四官仍并为承宣使录其子世询开封人也赵雄撰世忠碑载此事但云风弱帆缓敌得以轻舸渡去全不载世忠败绩及金人火攻等事盖讳之也孙觌作世忠墓志云敌乘南风纵火抗舟师差近事实今从沈与求劾范宗尹章疏赵甡之遗史及中兴姓氏录世询传修入 中兴大事记张俊以孤军敢与金战而有明州城下之捷陈思恭邀击于吴县而有太湖之捷牛皋邀击于荆南而有宝丰之捷岳飞邀击于荆南而有静安之捷而韩世忠捷于镇江敌势尤为穷蹙虽海舟无风天时未顺而颐浩固请幸浙西下诏亲征兵势稍张而敌自是不敢复过江矣 
　　丁酉御笔赵鼎依旧御史中丞鼎即出视事 
　　戊戌出米七千斛赐明州民居为敌所焚者 降授朝议大夫徽猷阁待制御营使司参赞军事刘洪道落职提举亳州明道宫坐失明州再责也时宜州观察使浙东马步军副总管张思正亦降充武功大夫康州剌史韶州居住思正之贬日历不载此以绍兴元年七月二十三日刑部检举状修入状云缘臣僚上言为与刘洪道失守明州故并附于此未见本日 
　　己亥诏户部侍郎叶份两浙转运副使陈谷瑞同往湖州措置催督钱粮赴行在以吴兴独不被兵故也日历载元降指挥止云在浙西措置今以五月己酉臣寮上言增入先是宣抚使周望已用便宜添差朝请大夫李弼孺为转运副使又遣朝散大夫蔡伸于乡村括籴而不偿其直论者以为言于是弼孺与伸皆罢 御前右军都统制张俊为浙西江东制置使以所部收招群盗命后军统制陈思恭隶之且令两浙宣抚使周望以其兵属俊自刘光世韩世忠外诸将并受节度时世忠虽已奏捷而自常润来者皆云敌于蒋山雨花台各劄大寨抱城开河两道以护之及穴山作洞为逃暑之地而采石金人已渡复回者累累不绝给事中兼直学士院汪藻言今且五月比常年敌已去月余今反去而复回其欲留建康明甚请及五六月我师便利之时会诸将与世忠一举扫除使之终身不敢南向虽闻近遣张俊提兵过江节制浙西人马以为策应此固陛下长筭也不知俊果有慨然立功之志乎望专遣使臣数人赍宸翰兼程至襄邓荆湖以来迎张浚军令分数万人顺流而下敌人见上流之师突然而至必破胆奔溃此制敌一奇也如其不然八九月间气候稍凉彼得志矣机会一失虽悔何及于是张浚已西归而藻盖未知也藻所上＜锍-釒＞不得其日但云今且五月又云世忠奏捷近二十日当是五月初间今因遣张俊行附见 
　　辛丑诏比年爵赏失实名器寖轻自今将帅监司毋得乞空名告敕如实有功保奏推赏大臣出使亦如之 诏诸路曾经残破州军发解举人以靖康元年就试终场人数为率纽计取放日历不书此据绍兴元年六月十日礼部奏驳宣州发解附试人状修入 
　　是月尚书户部侍郎李迨为江浙诸路发运使此据本部题名 宣抚处置司节制军马李允文承制以直龙图阁知蔡州程昌＜宀禹＞权知荆南府初昌＜宀禹＞之离蔡也以统制官杜湛统领官邵宏渊等将蔡兵三千自随至汉阳时群盗纵横允文以便宜檄昌＜宀禹＞权湖北帅事昌＜宀禹＞因以湛权马步军副总管时公安石首松滋澧阳诸县皆为贼所据而贼首李令戎屯松滋之尹店市于是昌＜宀禹＞遣湛渡江击贼又遣迪功郎崔嗣义将兵五百复取公安军昌＜宀禹＞即板授嗣义承务郎久之诏补正其吏士推恩有差昌＜宀禹＞为李允文檄权荆南此据绍兴六年五月十三日滕膺乞改正状修入状称允文干官富谊受昌＜宀禹＞金银等物转与允文当考杜湛渡江在今年五月乙巳崔嗣义补正在绍兴四年三月壬戌 金人犯江西者自荆门北归留守司同统制牛皋潜军于宝丰之宋村击败之京西捉杀副使王俊以皋为武功大夫和州防御使充五军都统制 
　　建炎以来系年要录卷三十二 
建炎以来系年要录卷三十二金人地名考证 
乌珠原书作兀术误改见卷一 
　　罗索原书作娄宿误改见卷一 
　　萨里罕原书作撒离喝误改见卷一 
　　贝勒托云原书作孛堇太一误今改正 
　　伊都原书作余睹误改见卷一 
　　尼玛哈原书作黏罕误改见卷一 
达兰原书作挞懒误改见卷一 


●建炎以来系年要录卷三十三 
　　宋 李心传 撰 
　　建炎四年五月壬寅朔诏孟飨景灵宫令平江府温州守臣分诣其后福州潮州准此 朝奉郎刘蒙为浙西江东制置司随军转运使蒙建议于浙西民间预借秋料苖米许之此据今年五月壬子沈与求奏状修入与求乞寝此令其从违当考 显谟阁直学士翟汝文既告老至是有诏召汝文而言者奏其慢上废法且卵翼皆蔡京不可用命遂寝 
　　癸卯中书门下省检正诸房公事张汝舟特迁一官初上过明州汝舟应奉简俭粗能给足至台州而守臣直显谟阁晁汝为储峙丰备论者以为扰民乞行赏罢以示好恶及是进呈范宗尹曰若黜汝为则卢知原宋煇皆当贬矣臣观近岁宰相一罢则凡经迁擢者悉皆摈斥目为其党不复进用遂分彼此更相憎嫉上曰朝廷人材岂有易相一切进退按此句上下文疑有脱误第以简俭褒汝舟则好恶自明如汝为辈不必皆黜乃进汝舟一官其实宗尹阴佑汝为故有此论 
　　甲辰参知政事权枢密院事范宗尹为通议大夫守尚书右仆射同中书门下平章事兼御营使日历宗尹麻内兼带知枢密院事而玊堂制草无之按宰相兼枢在六月甲戌日历恐误时江北荆湖诸路盗益起大者至数万人据有州郡朝廷力不能制盗所不能至者则以土豪溃将或摄官守之皆覊縻而巳按诸路镇抚使桑仲李成孔彦舟薛庆皆起于群盗翟兴刘位皆土豪李彦先郭仲威皆溃将吴翊赵霖冯长宁皆摄官朝廷及大臣出使所除惟赵立陈规解潜岳飞范之才而已宗尹以为此皆乌合之众急之则并死力以拒官军莫若析地以处之盗有所归则可以渐制乃言于上曰昔太祖受命收藩镇之权天下无事百有五十年可谓良法然国家多难四方帅守事力单寡朿手而莫知所出此法之弊也今日救弊之道当稍复藩镇之法亦不尽行之天下且裂河南江北数十州为之少与之地而专付以权择人久任以屏王室群臣多以为不可宗尹曰今诸郡为盗据者以十数则藩镇之势骎骎成矣曷若朝廷为之使恩有所归上决意行之遂以为相宗尹时年三十三自汉唐及国朝宰相未有如是之年少者故事命相必进三秩至是宗尹才迁二官盖汪藻再失之 
　　乙巳起复承务郎张斛言淮南两路见有归正人守官或寄居者虑人情猜忌妄生事端望量移入以南州军各令自言愿往何州居止从之斛已见二年三月辛卯时给事中兼直学士院汪藻亦言自东晋以来中原失据故江南北侨立州郡纳其流亡之人比金人入犯多驱两河之民列之行阵号为签军彼其劫质以来盖非得已今年建康镇江为将臣所招遁归者无虑万人此其情可见莫若用六朝侨寓法分浙西诸县皆以两河州郡名之假如金坛谓之南相州许相州之人皆就金坛而居其它类此俟其入犯徐以其职招之彼既知所居各有定处粗成井邑父兄骨肉亲戚故旧皆在亦何为而不归我哉况浙西州县昨经杀戮之后户绝必多如令有司籍定田产顷亩以侨寓之人计口而给俟稍安居料其丁壮教以战阵皆精兵也必争先用命永无溃散与夫从彼驱掳反为我敌者其利害岂止相万哉藻＜锍-釒＞不得其时因斛＜锍-釒＞附见 
　　丙午集英殿修撰主管亳州明道宫郑侨年添差通判宣州侨年亿年弟也以其家流落为请故特命之已而言者以为故事未有以论撰之职而佐藩州乃降充直秘阁 
　　丁未诏越州投拜官巳放罢人令吏部并与何人差遣先是有诏贷浙东官吏降贼之罪正月丙辰 按此诏在正月丙辰原本作五月误今据前文改正而知越州傅崧卿复奏罢之三月庚申左司谏黎确论其本胁从又言国家失信可惜故有是命 是日金左副元帅宗维与诸将分往山后草地避暑先是大同尹高庆裔自东平还云中言推戴刘豫之意宗维复令庆裔驰至东平问豫可否豫阳推张孝纯宗维报曰戴尔者河南万姓推孝纯者独尔一人难以一人之情而阻万姓之愿尔当就位我当以孝纯辅尔其议遂决宗维与右监军希尹右都监耶律伊都同之白水泊避暑于是右副元帅宗辅之儒州望云县之望国崖左监军昌留居潍州而完颜宗弼自江南还屯六合县 
　　戊申濠州土豪王惟忠自韭山寨率众归于节制军马刘位惟忠钟离人先是军兴诏许军民自保惟忠乃据韭山为寨垒石为城周围四里民之愿依者凡万余人屡与群盗战金人以孙兴知濠州三年十一月属县皆听兴伪命惟忠独不从至是弃山寨归于招信县位以惟忠为左军统领 
　　己酉权知光州吴翊奏东京陷又奏杜充在南京受刘豫节制庚戌上谓辅臣曰朕待充至厚胡为乃尔王绹曰陛下去秋若不相充无知之俗至今必以为恨彼自失节国家何伤焉 诏三省枢密院官轮修时政记以同班奏事故革旧制也 
　　辛亥上谓大臣曰从班人极少卿等当共议务取其实不厌多也今乘舆服御悉从简俭除一省郎未至甚费苟得其人其利博矣范宗尹曰用人之法湏择可为执政者方除从官可为从官者方除省郎则选精而真材出上曰善 武略大夫合门宣赞舍人江东宣抚司前军统制王德为武显大夫忠州刺史录斩刘文舜之功也 是日朝请郎直龙图阁统领赤心队军马刘晏及戚方战于宣州死之初宣州围急朝廷命统领官巨师古统兵三千人自平江往援又命晏自常州以所部赴之晏始至城下未安营垒乘贼不意自城南转城西直趣城北以捣方之帐方大惊退走晏恃勇欲生致方乃单骑追之贼见官军不多乃自骆驼山设伏以断其归路方率亲随迎战晏力不能敌退还至天宁寺前马陷淖不可出桥左有伏贼以钩枪撘晏晏犹手杀数十人以无援而被害师古踵至连战不胜遂引众入城事闻赠晏龙图阁待制官其四子为立庙曰义烈岁时祀之 
　　壬子徽猷阁直学士知成都府卢法原为吏部尚书户部侍郎叶份试户部尚书熊克小历叶份除尚书在三月今从日历龙图阁直学士知洪州胡直孺试刑部尚书徽猷阁学士知泉州谢克家试工部尚书时法原始离蜀法原明年十一月壬子奉祠克家前自台州入为尚书未几去至是范宗尹再引用之 中书舍人綦崇礼试尚书吏部侍郎给事中汪藻试兵部侍郎仍兼直学士院时从官随驾者惟崇礼及藻两人它在道未至也寻又诏崇礼兼直学士院日历己巳崇礼兼权直学士院按此月二十三日甲子分镇诏书系崇礼所草不应除命乃在其后疑是十八日己未降旨而日历误系之二十八日也今且附此中书舍人李正民右谏议大夫富直柔徽猷阁待制李擢并试给事中徽猷阁待制席益胡交修并试中书舍人 太常少卿陈戬充徽猷阁待制兼侍讲 左司谏黎确试右谏议大夫监察御史吴表臣守右正言 直龙图阁辛炳为起居舍人直龙图阁解习为太常少卿王明清挥麈后录靖康中有解习者东州人为郎于朝未尝与人接谈敌骑南犯西北阙帅守时相以其谨厚不泄谓沉鸷有谋遂除直龙图阁知河中府竟没于难世人以饶舌掇祸者多而习乃以钳口丧躯昔所未闻也按史习以靖康元年六月自右司员外郎除直龙图阁知河阳自后不见除目而当年十一月河阳之陷守臣燕瑛出奔则死难非习也明清录盖误 宣教郎陈与义守尚书兵部员外郎与义希亮曾孙希亮眉山人嘉祐太常少卿宣和末常为符宝郎坐王黼累斥去至是再召 朝奉大夫添差通判衢州侯延庆行尚书都官员外郎 是日金人焚建康府掠人民掳财物执李棁陈邦光自静安渡宣化而去时完颜宗弼屯六合县敌之辎重自瓜步口舳舻相衔至六合不绝建康城中悉为煨烬棁道死宗弼以邦光归于刘豫淮南宣抚司右军统制岳飞闻敌去以所部邀击于静安胜之飞还屯溧阳后军统制刘经欲杀飞而并其军飞诱经杀之初金人既渡江淮东犹无警安抚使直宝文阁张缜尚守扬州节制濠州军马刘位领众在横山军中惟饮博而巳逮金人据六合于是真州为群贼所扰不可居守臣王冠率军民渡江驻于溧水溧阳之间敌又入真州而扬州亦不可守张缜乃弃扬州敌在建康凡半年自采石至和州道路往来不绝宗弼既犯浙西和州粗留兵戍守然无一官军乘虚至城下者水军统制邵青屯竹篠港谍知建康敌骑绝少欲引兵入之会青为牛所伤疮甚遂不能行有都团陈德结众欲杀金人部勒已定前期为其徒所告德举家被害兵马都监金沔死之岳飞之击敌于静安也通直郎权通判建康府钱需紏率乡兵邀敌之后遂从飞入城因权府事此时建康守臣诸书皆不见日历绍兴五年三月二十六日己亥右奉议郎主管江州太平观钱需状朝廷委在建康首尾四年紏率乡兵掩杀敌众随岳飞收复本府而需权府实及三月任满巳替之后不期与李光不足遂蒙奏劾送提刑司体究大理寺看详系蕃人退后入城约法作上书诈不实该恩原免奉圣旨与改正以建康知府题名考之赵土□蒙八月四日到任需所称权府实及三月当是五月初间故系于此日历绍兴二年六月十日李光申通判钱需七月十一日成资逆数其到官当在今年七月未知此时为何官故且云权通判俟考时宝文阁直学士权邦彦方持丧诏起复故官知建康府邦彦不能行邦彦知建康不见除目五月十四日降旨趣行今因敌去建康附见 夜有赤云亘天其中白气贯之犯北斗及紫微由东南而散殿中侍御史沈与求言此天爱陛下出变以示警也愿陛下随宜措置略修宗庙陵寝之杞多遣亲信之臣迎护柔德帝姬还宫及取越王之子使奉朝请择谨畏儒臣教之又天子所在谓之朝廷今号令出于四方者多矣尽假便宜即同圣旨然其大者虔州一朝廷秦州一朝廷号令之极至为诏矣愿条约便宜事件度其缓急特罢行之申节张浚等止降指挥勿为诏令防守者国家之大计也愿采酌群臣之议择其便利断自圣心汲汲行之论相者天子之职也愿以所属意之臣亲御宸翰祷于天地占而用之仍举行开宝故事使参知政事得与宰相轮日知印又论刘光世军名及罢浙西预借苗米置诸军功罪簿等事诏三省以次施行刘光世军名见六月丁丑浙西预借米巳见此月壬寅功罪簿见此月戊午今但举其略与求所言越王之子乃崔绍祖明年十月戊子行遣 
　　癸丑端明殿学士同签书枢密院事张守参知政事守既秉政范宗尹语之曰今日国势政如人之疾病沉痼方笃稍施驶药立有倾仆之患要使施设有序勿遽勿亟当相与戮力启沃上前广言路拔贤才节财用惜名器抑侥幸左右弥缝庶乎其可也 御史中丞赵鼎为端明殿学士签书枢密院事兼权御营副使自黄潜善吕颐浩继相凡兵政悉隶御营使司事权既分又再经大变文移纷乱至是枢密未置长而同知院事周望在临安鼎始检故事举行以正西府之体 监察御史张延寿守殿中侍御史 诏户部赐韩世忠白金三万两为犒军之用 言者以朝班多阙请命台谏及左右司郎官已上各荐士二人仍令执政同择在外侍从虽在谪籍别无大过而政事才学实可用者广行召擢以备献纳论思之职从之于是范宗尹为政多引用靖康围城得罪之人故言者以为请此恐是黎确建言当考 
　　甲寅金人陷定远县龙神卫四厢都指挥使保宁军承宣使节制淮南军马闾勍为所执初山东盗起濮州人史康民因迎神会有伞扇仪从之物藉以为资遂拥众作乱转至淮南往来于淮泗间有张文孝者在其军中后畔康民杀康民父母自为一军勍之节制淮南也自山阳渡淮至泗州文孝出城迎拜勍甚喜与文孝偕至招信县节制军马刘位御之文孝战不胜与勍往濠州屯于黄连阜文孝名为迎勍实挟勍也是时康民屯于韭山文孝往攻濠州康民乘虚掩黄连阜破其寨邀勍以归屯于定远县勍犹以节制之职传檄河南诸郡敌将周企在寿春伪知濠州孙兴以告企遣其将赵寿统兵自涡口渡淮是日入西门康民出兵迎敌大败而归寿已自北门入执勍而去是役也康民几死使臣赵宏救之得免宏汤阴射士也初为岳飞部曲勍从飞假之勍至南京金人欲降之不可欲以为京东安抚使又不可敌怒敲杀之讣闻赠检校少保昭化军节度使谥壮节此据赵甡之遗史增修遗史但云金人周太师据日历今年十二月癸未寿春府所奏即汉儿周企也奏称四月内濠州告急而遗史勍之死在五月十三日甲寅相去不远今从遗史又云执勍者亳州大太师而奏称北人赵寿到定远县见阵寿即大太师亦未可知疑不能明也 是日统制官巨师古与戚方战于宣州城下方三战三败遂引去宣州受围凡二十有九日方既去城之东壁摧裂者数十丈 
　　乙卯参知政事王绹充资政殿大学士提举万寿观兼侍读绹力丐免上雅重绹御笔除绹资政殿学士范宗尹进呈上曰绹尝为朕宫寮事朕始终如一不欲令遽去故有此除宗尹曰故事巳尝任资殿而除执政若不以罪去则必进职名乃以绹为大学士 朝奉郎赵霖知和州始完颜宗弼既渡江和人共推兵马都监武德大夫宋昌祚权领州事率军民固守逮敌北归复围之禁军左指挥使郑立亦拳勇忠愤共激士卒昼夜备御不少怠阅数日宗弼亲督众攻城军士胡广伏城东北角发强弩射之中其左臂宗弼大怒登时击破之此据龚相记历阳死事修入昌祚与权通判州事奉议郎唐景历阳令謇誉司户参军徐兟历阳尉成忠郎邵元通皆死谯楼上敌裂其尸以狥时士多不降溃围而出保州之西麻湖水寨推乡人一二豪者为统领霖时在江东间关赴难军民言于朝故命为守后赠昌祚三官录其二子景兟元通皆推恩有差霖尝为直徽猷阁坐赃废龚相记历阳死事云朝廷即除赵霖滁和州镇抚使贾直清知和州张孝祥记龚揖死事亦同按史赵霖实领和州无为军而滁州乃刘位所领又贾直清以绍兴二年二月癸酉自起复右宣教郎新江东安抚大使司准备差遣用霖奏通判和州相孝祥皆土人所记宜不谬不知何以与日历不合 三省奏探报金人渡江尽绝诏新知建康府权邦彦疾速入城抚定军民邦彦卒不行 
　　丙辰尚书吏部侍郎高卫充显谟阁待制知虔州卫从行宫在虔故就命为守 是日荆南安抚使解潜始至枝江据潜绍兴三年六月乞除代状云建炎四年五月十五日到任故系于此 
　　丁巳诏刘光世移军捕戚方 初朝廷闻登莱多积粟会沿淮水陆捉杀使李彦先自东海县遣使至行在彦先入海事见三年正月范宗尹欲委彦先用海舟转输以助军食辅臣进呈宗尹虑舟为金人所得上曰此非所虑但登莱道梗今既未能优恤反责其输粟于理未安遂止辅臣退曰圣虑高远非群臣所及中兴圣政臣留正等曰圣人之于民将有以劳之必先有以佚之将有以取之必先有以予之则民不怨泽未浃而赋敛无厌岂所谓劳来安定之术哉艰难以来山东道梗太上皇帝慨然念德泽之不及抚恤之未能其心未尝不欲固结东民以图恢复之效而大臣虑不及远乃欲转输登莱之粟以助军宜圣意之所不取也 是日杨勍引兵犯松溪县界为民兵所拒不得入还犯婺州迫处州守臣右朝请大夫兼管内安抚使梁颐吉募能说贼者布衣章云就应命遇于荆坑贼许诺既至城下官军掩至贼以为卖巳遂杀云就入其郛颐吉遁去颐吉焘子云就丽水人也处州守臣兼管内安抚诸书不载今以绍兴六年七月九日颐吉乞改正过名状修入 
　　戊午殿中侍御史沈与求试侍御史 诏复置权尚书六曹侍郎如元祐故事位太中大夫上请给事中书舍人告谢日即赐三品服满二年为真补外者除待制未满除修撰时宰相范宗尹建言自崇宁罢权侍郎之后庶官进用有不可任以给舍者则正除侍郎超躐太甚请复旧制以待资浅新进之人故有是命 诏枢密院以功罪簿授诸将随事即书之师还日缴申本院不得续添以革冒滥用沈与求奏也 初上在明州诸班直为乱既诛为首者遂废其班事见三年十一月壬午及还会稽乃命御前中军统制辛永宗更选兵三百人直殿岩然皆乌合之众至是赵鼎因奏事言陛下初即位议复祖宗之政至今未行一二而祖宗于兵政最为留意熙宁变旧章独不敢议盖自艺祖践祚与赵普讲明利害著为令典万世守之不可失也昨明州班直缘诉事纷乱非其本谋乃尽废之是因噎而废食今诸将各总重兵不隶三衙则兵政巳坏独卫兵彷佛旧制亦扫荡不存是祖宗之法废于陛下之手臣甚惜之仁宗时亲事官谋不轨直入禁廷几成大祸既获而诛不复穷治未闻尽弃之也上悟寻复旧制熊克小历云宰执奏事赵鼎留身云云按合门令执政官不许留身或是鼎因曲谢而奏此也今削去二字 
　　庚申故责授安化军节度副使赵野追复资政殿学士右谏议大夫黎确奏野为杜彦所杀且言野在宣和间不受赠遗门无杂宾乞加褒赠诏用确言仍官其二子确尝为野所荐论者非之此据绍兴二年三月沈与求劾＜锍-釒＞增入 
　　辛酉诏侍从台谏并赴都堂集议分镇利害 
　　壬戌诏行在职事官及厘务官子弟并赴国子监别试 直龙图阁知宣州李光以守御之劳升右文殿修撰 
　　癸亥朝奉大夫陈桷提点福建路刑狱公事桷尝为尚书郎以学行称范宗尹奏今所除用多儒生欲兼用才吏以备缓急使令故不留桷行在上曰才吏亦不可无但勿令太多前吕颐浩当国纯用掊克之吏如变卖度牒计置钱物虽有＜宀十见＞恤之名而实皆掊克也中兴圣政臣留正等曰甚哉掊克之吏之为斯民害也盖其处心积虑惟在于损下益上凡可以取于民者虽剥肤槌髓无所不为而民之咨怨初不遑恤之人也其可加之斯民之上乎 右文殿修撰知常州周杞罢敌之入犯也杞弃城走至是言者论其苛虐浙西制置使韩世忠亦奏杞残刻害民乃罢之仍夺其职 诏河南北狭西淮南流寓士人许于所在州附试每二十人解一人仍召文臣二员委保结除名罪所保毋得过二人用都官员外郎侯延庆请也 太尉御营副使刘光世言臣独立寡与不善奉人杜充当权求一节制即能杀人遂因申明军事频触其怒幸陛下保容而大臣切齿恨臣未尝一日忘念含沙射影尚能杀人况当路大权生死在手臣不容无惧病躯晚景何以堪任伏望断自睿志令臣守本官致仕诏不许光世此＜锍-釒＞似指吕颐浩言之然此时颐浩罢相巳近一月未知光世何时所上当考 
　　甲子诏曰周建侯邦四国有藩垣之助唐分藩镇北边无蕃马之虞永惟凉眇之资履此艰难之运远巡南国久隔中原盖因豪杰之徒各奠方隅之守是用考古之制权时之宜断自荆淮接于畿甸岂独植藩篱于江表盖将崇屏翰于京都欲隆镇抚之名为辍按廉之使有民有社得专制于境中足食足兵听专征于阃外若转移其财用与废置其属僚理或应闻事无待报惟龙光之所被既并享于终身苟功烈之克彰当永传于后裔尚赖连衡之力共输夹辅之忠诏词直学士院綦崇礼所草也先是范宗尹言从官集议分镇事宜请以京畿淮南湖北京东西地方并分为镇除茶盐之利国计所系合归朝廷置官提举外它监司并罢上供财赋权免三年余令帅臣移用管内州县官许辟置知通令帅臣具名奏差朝廷审量除授遇军兴听从便宜其帅臣不因朝廷召擢更不除代如能捍御外寇显立大功当议特许世袭始宗尹等议即令世袭上曰未湏尔辅臣奏江北残破若不许世袭恐不能死守上曰便令世袭恐太重俟其保守无虞然后许之宗尹曰当如圣训臣等虑所不及吕中大事记自范宗尹裂诸侯为镇抚使而李成敢于犯江浙桑仲敢于窥蜀绍兴以来虽李成摧破张用招安李允文革面而孔彦舟据鄂马友据潭范汝为据建州杨么据重湖曹成李宏在湖南江西之间邓庆龚富剽掠南雄英韶诸郡而内郡之民皆盗矣 侍御史沈与求等共劾同知枢密院淮南两浙宣抚使周望脱身先遁致失苏杭诏望以本官提举江州太平观其亲兵隶御营前军统制王＜王燮＞先是上与辅臣言及望张守曰三吴之人恨不食其肉上曰此不可全罪望乃朕不知人之过既而言者不已乃降望为秘书少监分司衡州居住 诏军民杀耕牛者扺死 朝散大夫直秘阁通判楚州贾敦诗除名连州编管坐尝欲为书降敌为守臣赵立所按也 
　　乙丑武略大夫忠州刺史合门宣赞舍人知河南府充京西北路制置使翟兴为河南府孟汝唐州镇抚使兼知河南府时河南巳为敌所据兴寓治伊阳山寨 右武大夫忠州刺史知楚州兼管内安抚使赵立为楚泗州涟水军镇抚使兼知楚州时完颜宗弼自六合归屯于楚州之九里径欲断立粮道立又大破之先是刘豫在东平遣立故人葛进等赍书诱立令贡税赋立大怒不撤封斩之已而又遣沂州举人刘偲持旗榜招立具言金人大军且至必屠一城生聚立令将出就戮偲大呼曰公非吾故人乎立曰吾知忠义为国岂问故人耶趣令缠以油布焚死市中且表其旗榜于朝由是忠义之声倾天下远迩向风下之 淮南两浙宣抚使司统制军马权知滁州刘位为滁濠州镇抚使兼知滁州时滁州为贼张文孝所据而敌将孙兴在濠州位犹与其徒居横山寨巳而敌将之在寿春者召兴还北将校朱式率军民请兵马都监李玠权知州事玠用司户参军江洵武谋囚投拜官张宗望及伪知州陈浩然于狱复用建炎年号以洵武权通判 朝奉郎知和州赵霖为和州无为军镇抚使兼知和州宣教郎权知光州吴翊为光黄州镇抚使兼知光州仍赐三品服 右武大夫忠州防御使李成引众在舒州即以成为舒蕲镇抚使兼知舒州成虽受朝命称兵如故 沿淮水陆都捉杀使李彦仙在东海县即以彦仙为海州淮阳军镇抚使兼知海州先是秉义郎马士宗侨居海州金人使持檄书招彦仙投拜彦仙执士宗以闻前一日诏士宗除名编管韶州而彦仙有此命 拱卫大夫福州观察使知高邮军薛庆为承州天长军镇抚使兼知承州始议以庆兼领二军而名不称乃升高邮军为承州以泰州兴化县隶之庆故为盗时尝掠于通泰及作守则重税往来民甚怨之承楚相距有樊梁等三湖绵三百里水贼张荣往来其中荣梁山泺取鱼人聚众梁山泺有舟数百尝劫金人杜充为东京留守假荣官至武功大夫忠州剌史军中号为张敌万金人之陷扬州也荣乘间以舟师自清河而下满舟皆载粮食驻于鼍潭湖积茭为城以泥傅之渐有众万余庆与荣通和承州赋输皆得达而立不与之通赋入路绝由是楚州乏食 朝奉郎卢伸监行在都进奏院自军兴此官久废至是始除之日历绍兴二年闰四月十五日湖州奏编管人前朝奉郎卢伸该元年九月大礼赦乞量移而不见事目进奏院题名建炎四年卢伸绍兴二年徐立之而亦不载伸除罢日月按伸建炎三年随崔纵北使逃归为乌珠持嫚书至明州行在后来不知坐何事编置今并附此俟考 是日杨勍破松溪县权南剑州林仲堪闻之焚其库藏弃城而去 
　　丙寅入内东头供奉官梁邦彦还所寄资为武节大夫秀州刺史入内内侍省押班 
　　戊辰统制官岳飞献静安金人之俘上呼入译问得女真八人磔之余汉儿分隶诸军上因谓大臣曰金人颇能言二圣动静云今在韩州及皇后宫人皆无恙上感动不怿久之 三省言江道辽远缓急恐失机会欲分江东西为三帅鄂州路领岳筠袁虔吉州南安军江州路领洪抚信州兴国南昌临江建昌军池州路领建康府太平饶宣徽州广德军并为安抚使从之先是浙西帅府移治镇江故范宗尹请置安抚使于鄂与江池谓建康本帅治缘近镇江而去江州千四百里独池在其间若置帅于此则沿江道里甚均三帅相去各七百里然池阳僻陋乃置江东大帅而建康重地反为支郡隶之议者不以为是绍兴元年正月戊申八月庚辰又改 诏诸路帅臣见带制置使及诸州守臣带管内安抚使者并罢 初命广西提举峒丁李棫即邕州置使买马建炎三年棫募人入大理国得效用董文等十二人厚畀之盐彩使至其国善阐府求市大理王许之至是棫奏江西道不通乞自广西入闽中赴行在许之既而大理遣其臣张罗贤以千骑至横山寨会棫罢归事遂寝绍兴三年四月戊申复通 修职郎蒋安义进武校尉张大任坐受敌命知明州下吏当死上特宥之安义除名琼州牢城大任黥隶岭外 
　　己巳诏御前中军差充禁卫亲兵三百四十八人并改刺皇城亲从司五指挥用赵鼎请也八月癸酉又剌 布衣程康国上书论分镇十事其一言四邻有警令即应援上谓大臣曰此意虽出于布衣若朝廷行之人岂知其为布衣之言张守曰使人知其出于布衣之言乃朝廷美事也遂批旨行下 
　　庚午武功大夫忠州防御使知金州王彦为右武大夫初张浚自房陵西归以京西盗贼坌起而金州为蜀之后门乃以彦知金州兼金均房州安抚使时永兴军路部将似逵与其徒四百人谋杀将官张顺不克亡去引众犯金州彦拒之于黄岗岭生获之浚承旨授彦横行言于朝诏补正 
</div>
    <div class="pagination">
<a href="建炎以来系年要录_page10.html">上一页</a><span>...</span><a href="建炎以来系年要录_page6.html">6</a><a href="建炎以来系年要录_page7.html">7</a><a href="建炎以来系年要录_page8.html">8</a><a href="建炎以来系年要录_page9.html">9</a><a href="建炎以来系年要录_page10.html">10</a><span class="current-page">11</span><a href="建炎以来系年要录_page12.html">12</a><a href="建炎以来系年要录_page13.html">13</a><a href="建炎以来系年要录_page14.html">14</a><a href="建炎以来系年要录_page15.html">15</a><a href="建炎以来系年要录_page16.html">16</a><span>...</span><a href="建炎以来系年要录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
