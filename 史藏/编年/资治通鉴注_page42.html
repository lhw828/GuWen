<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 42 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 42 页/共 334 页
  </h1>
  <div class="content">
   ①春，正月，东平王苍与诸王俱来朝，月余，还国。帝临送宫，凄然怀思，乃遣使手诏赐东平国中傅曰：「辞别之后，独坐不乐，〔乐，音洛；下同。〕因就车归，伏轼而吟，瞻望永怀，实劳我心。诵及采菽，以增叹息。〔采菽，诗小雅之章也。其诗曰：采菽采菽，筐之筥之；君子来朝，何锡予之。毛诗注云：菽，所以芼太牢而待君子，羊则苦，豕则薇。笺云：菽，大豆也，采其叶以为藿。三牲，牛、羊、豕，芼以藿。正义曰：传既言羊则苦，豕则薇，则菽不总芼三牲；而言菽所以芼太牢者，举牛之芼，则羊豕之苦、薇从可知矣。〕日者问东平王：『处家何等最乐﹖』王言：『为善最乐。』〔处，昌吕翻。乐，音洛。〕其言甚大，副是要腹矣。〔要，读曰腰。苍腰带十围。〕今送列侯印十九枚，诸王子年五岁已上能趋拜者，皆令带之。」
十二年〔（己已、六九）〕
①春，哀牢王柳貌率其民五万余户内附，以其地置哀牢、博南二县。〔哀牢夷者，九隆种也，居牢山，绝域荒外，山川阻深，未尝通中国，西南去雒阳七千里。贤曰：在今匡州匡州县西。张柬之曰：姚州，哀牢国地。〕始通博南山，度兰仓水，〔华阳国志曰：博南县西山高三十里，越之，得兰仓水，有金沙，洗取融为金。〕行者苦之，歌曰：「汉德广，开不宾；度兰仓，为他人。」〔为，于伪翻。〕
②初，平帝时，河、汴决坏，久而不修。建武十年，光武欲修之；浚仪令俊上言，民新被兵革，未宜兴役，乃止。〔浚仪县，属陈留郡。被，皮义翻。〕其后汴渠东侵，日月弥广，兖、豫百姓怨叹，以为县官恒兴他役，不先民急。会有荐乐浪王景能治水者，〔乐浪，在雒阳东北五千里。恒，户登翻。先，悉荐翻。乐浪，音洛琅。〕夏，四月，诏发卒数十万，遣景与将作谒者王吴修汴渠堤，自荥阳东至千乘海口千余里，〔谒者，属光禄勋。王吴以谒者而将作，故谓之将作谒者。贤曰：汴渠，即莨荡渠也。汴自荥阳首受河，所谓石门，在荥阳山北一里，过汴以东，积石为堤，亦号金堤，成帝阳嘉中所作也。〕十里立一水门，令更相洄注，〔尔雅曰：逆流而上曰洄。郭璞注云：旋流也。更，工衡翻。〕无复溃漏之患。〔复，扶又翻。〕景虽简省役费，然犹以百亿计焉。〔十万曰亿。〕
③秋，七月，乙亥，司空伏恭罢；乙未，以大司农牟融为司空。〔风俗通：牟子国，祝融之后，后因氏焉。〕
十三年〔（庚午、七○）〕
①夏，四月，汴渠成；河、汴分流，复其旧。〔河、汴之决坏，则汴水东侵而与河合；今堤成，则河东北入海，而汴东南入泗，是分流复其旧也。〕辛巳，帝行幸荥阳，巡行河渠，〔行，下孟翻。〕遂渡河，登太行，幸上党；〔行，户刚翻。〕壬寅，还宫。
②冬，十月，壬辰晦，日有食之。
③楚王英与方士作金龟、王鹤，刻文字为符瑞。男子燕广〔姓谱：燕召公之后，为秦所灭，子孙以国为氏。燕，于贤翻。〕告英与渔阳王平、颜忠等造作图书，有逆谋；事下案验。〔下，遐稼翻。〕有司奏「英大逆不道，请诛之。」帝以亲亲不忍。十一月，废英，徙丹阳冱县，〔贤曰：今宣州县。〕赐汤沐邑五百户；〔贤曰：汤沐者，取其赋税以供汤沐之具也。〕男女为侯、主者，食邑如故；许太后勿上玺绶，留住楚宫。〔许太后者，英母许氏。上，时掌翻。〕先是有私以英谋告司徒虞延者，〔先，悉荐翻。〕延以英藩戚至亲，不然其言。及英事觉，诏书切让延。
十四年〔（辛未、七一）〕
①春，三月，甲戌，延自杀。以太常周泽行司徒事；顷之，复为太常。〔考异曰：泽传云「十二年」。按十二年不阙司徒，当是虞延免后、邢穆未至间，泽行司徒事尔，故云数月。〕夏，四月，丁巳，以巨鹿太守南阳邢穆为司徒。〔巨鹿郡在雒阳北一千一百里。邢本周公之胤，为卫所灭，子孙以国为氏。〕
②楚王英至丹阳，自杀。诏以诸侯礼葬于泾。封燕广为折奸侯。
是时，穷治楚狱，遂至累年。〔治，直之翻；下同。〕其辞语相连，自京师亲戚、诸侯、州郡豪桀及考按吏，阿附坐死、徙者以千数，而系狱者尚数千人。
初，樊鯈弟鲔，〔鯈，除留翻。鲔，于轨翻。〕为其子赏求楚王英女，〔为，于伪翻。〕鯈闻而止之曰：「建武中，吾家并受荣宠，一宗五侯。〕〔谓宏封长罗侯，弟丹射阳侯，兄子寻玄乡侯，族兄忠更父侯，宏又封寿长侯也。时特进一言，女可以配王，男可以尚主；〔贤曰：宏为特进。〕但以贵宠过盛，即为祸患，故不为也。且尔一子，柰何弃之于楚乎！」鲔不从。及楚事觉，鯈已卒，上追念鯈谨恪，故其诸子皆得不坐。
英阴疏天下名士，上得其录，有吴郡太守尹兴名，〔吴郡在雒阳东三千二百里。〕乃征兴及掾史五百余人诣廷尉就考。〔掾，俞绢翻。〕诸吏不胜掠治，〔胜，音升。掠，音亮。治，直之翻。〕死者大半；惟门卜掾陆续、主簿梁宏、功曹史驷勋，备受五毒，〔门下掾，在郡门下总录众事。功曹史，主选署功荣。五毒，四肢乃身备受楚毒也；或云，鞭、棰、及灼及徽、纆为五毒。〕冗肉消烂，终无异辞。续母自吴来雒阳，作食以馈续。续虽见考，辞色未尝变，而对食悲泣不自胜。治狱使者问其故，续曰：「母来不得见，故悲耳。」问：「何以知之﹖」续曰：「母截肉未尝不方，断葱以寸为度，〔断，丁管翻。〕故知之。」使者以状闻，上乃赦兴等，禁锢终身。
颜忠、王平辞引隧乡侯耿建、朗陵侯臧信、濩泽侯邓鲤、曲成侯刘建。〔耿纯弟宿，封隧乡侯，建盖绝封者也。朗陵侯臧信，宫之子也。邓鲤、刘建皆无可考。濩泽，侯国，属河东郡。曲成，侯国，属东莱郡；贤曰：故城在今莱州掖县西北。师古曰：濩，音乌虢翻。〕建等辞未尝与忠、平相见。是时，上怒其，吏皆惶恐，诸所连及，率一切陷入，无敢以情恕者。侍御史寒朗心伤其冤，〔考异曰：范书作「寒」，陆龟蒙离合诗云：「初塞朗咏徘徊立」。袁纪作「寋」。按今有寋姓，音件，与袁纪合。今从之。余按姓谱有寒姓，以为夏诸侯后寒之后。又曰：周武王子寒侯之后。〕试以建等物色，独问忠、平，〔贤曰：物色，谓形状也。〕而二人错愕不能对。〔贤曰：错愕，犹仓卒也。错，音七故翻。愕，音五故翻。〕朗知其诈，乃上言：「建等无奸，专为忠、平所诬；疑天下无辜，类多如此。」帝曰：「即如是，忠、平何故引之﹖」对曰：「忠、平自知所犯不道，〔汉法有大逆不道。〕故多有虚引，冀以自明。」帝曰：「即如是，何不早奏﹖」对曰：「臣恐海内别有死。」帝曰：「谁与共为章﹖」对曰：「臣独作之。」上曰：「何以不与三府议﹖」〔三府，太尉、司徒、司空府也。〕对曰：「臣自知当必族灭，不敢多污染人。」〔污，乌故翻。〕上曰：「何故族灭﹖」对曰：「臣考事一年，不能穷尽奸状，反为罪人讼冤，〔为，于伪翻；下同。〕故知当族灭。然臣所以言者，诚?为﹞U一觉悟而已。臣见考囚在事者，咸共言妖恶大故，〔故，事也，囚也。妖，于骄翻。〕臣子所宜同疾，今出之不如人之，〔言出其罪，不如入其罪也。〕可无后责。是以考一连十，考十连百。又公卿朝会，陛下问以得失，皆长跪言『旧制，大罪祸及九族；陛下大恩，裁止于身，天下幸甚！』〔裁，与纔同。〕及其归舍，口虽不言而仰屋窃叹，莫不知其多冤，无敢牾陛下言者。〔牾，五故翻，逆也。〕臣今所陈，诚死无悔！」帝意解，诏遣朗出。
后二日，车驾自〔章：十二行本「自」作「因」。〕幸洛阳狱录囚徒，〔师古曰：省录之，知其情状为冤滞为不也。今之虑囚，本录声之去者耳，音力具翻；而近俗不晓其意，讹其文，遂为思虑之虑，失其源矣。〕理出千余人。时天旱，即大雨。马后亦以楚狱多滥，乘间为帝言之，〔间，古苋翻。〕帝恻然感悟，夜起彷徨，〔彷徨，释徘徊也，庄子注：犹翱翔也。余谓彷徨，不自安之貌。〕由是多所降宥。
任城令汝南袁安迁楚郡太守，〔任城县，属东平国。任，音壬。〕到郡不入府，先往按楚王英狱事，理其无明验者，条上出之。〔上，时掌翻。〕府丞、掾史皆叩头争，以为「阿附反虏，法与同罪，不可。」安曰：「如有不合，太守自当坐之，不以相及也。」遂分别具奏。〔别，彼列翻。〕帝感悟，即报许，得出者四百余家。
③夏，五月，封故广陵王荆子元寿为广陵侯，食六县。〔笃兄弟之恩也。〕又封窦融孙嘉为安丰侯。〔念功臣之世也。〕
④初作寿陵，制：「令流水而已，无得起坟。万年之后，扫地而祭，杅水脯糒而已。〔说文曰：杅，饮器，音于。方言曰：漓谓之盂。〕过百日，唯四时设奠。置吏卒数人，供给洒扫。〔洒，所卖翻；扫，悉报翻：又并如字。〕敢有所兴作者，以擅议宗庙法从事。」〔前书曰：擅议宗庙者，弃市。〕
十五年〔（壬申、七二）〕
①春，二月，庚子，上东巡。癸亥，耕于下邳。〔下邳县，本属东海郡；是年，以临淮郡为下邳国，下邳县属焉，在雒阳东一千四百里。〕三月，至鲁，幸孔子宅，亲御讲堂，〔孔子宅，在阙里。讲堂，讲授之堂。鲁共王升孔子堂，闻金石丝竹之音，即此。〕命皇太子、诸王说经：又幸东平、大梁。〔浚仪县，本大梁。〕夏，四月，庚子，还宫。
②封皇子恭为巨鹿王，党为乐成王，〔乐成国，本信都郡，帝更名，在雒阳北二千里。〕衍为下邳王，畅为汝南王，?为常山王，长为济阴王；〔济，子礼翻。〕帝亲定其封域，裁令半楚、淮阳。马后曰：「诸子数县，于制不亦〔章：十二行本「亦」作「已」；乙十一行本同。〕俭乎﹖」帝曰：「我子岂宜与先帝子等，岁给二千万足矣！」
乙已，赦天下。
④谒者仆射耿秉数上言请击匈奴，〔百官志：谒者仆射，秩比千石，为谒者台率，主谒者。古重习武，有主射以督录之，故曰仆射。数，所角翻。〕上以显亲侯窦固尝从其世父融在河西，〔尔雅曰：父之昆弟，先生为世父，后生为叔父。〕明习边事，乃使秉、固与太仆祭肜、虎贲中郎将马廖、〔廖，音聊。〕下博侯刘张、〔张，六王演之。〕好畤侯耿忠等共议之。〔畤，音止。〕耿秉曰：「昔者匈奴援引弓之类，〔援，于元翻。〕并左衽之属，故不可得而制。孝武既得河西四郡及居延、朔方，〔居延，武帝置县，属张掖郡。贤曰：故城在今甘州张掖县北。〕虏失其肥饶畜兵之地，羌、胡分离；唯有西域，俄复内属；〔复，扶又翻。〕故呼韩邪单于请事款塞，其势易乘也。〔易，以豉翻。〕今有南单于，形势相似；然西域尚未内属，北虏未有衅作。臣愚以为当先击白山，〔西河旧事曰：白山冬夏有雪，故曰白山，匈奴谓之天山，过之，皆下马拜焉，去蒲类海百里之内。〕得伊吾，〔贤曰：伊吾即伊吾卢地，本属匈奴，后取其地置宜禾都尉，以为屯田，今伊州纳职县伊吾故城是也。又曰：伊吾故城，在今瓜州晋昌县北。〕破车师，通使乌孙诸国以断其右臂；〔使，疏吏翻。断，丁管翻。〕伊吾亦有匈奴南呼衍一部，破此，复为折其左角，〔复，扶又翻。折，而设翻。〕然后匈奴可击也。」上善其言。议者或以为「今兵出白山，匈奴必并兵相助，又当分其东以离其众。」上从之。十二月，以秉为驸马都尉，固为奉车都尉；以骑都尉秦彭为秉副，〔三都尉皆武帝置，奉车都尉掌乘舆，驸马都尉掌天子之副马。师古曰：驸，副也；一曰，近也，疾也。〕耿忠为固副，皆置从事、司马，出屯凉州。秉，国之子；忠，弇之子；廖，援之子也。
十六年〔（癸酉、七三）〕
①春，二月，遣肜与度辽将军吴棠将河东、西河羌、胡及南单于兵万一千骑出高阙塞，〔高阙，在朔方北。〕窦固耿忠率酒泉、敦煌、张掖甲卒及卢水羌、胡万二千骑出酒泉塞，〔贤曰：按湟水东经临羌县故城北，又东卢溪水注之，水出西南，卢川即其地也。余据西南夷传，冉駹夷北有黄石、北地、卢水胡。敦徒门翻。〕耿秉、秦彭率武威、陇西、天水募士及羌、胡万骑出张掖居延塞，骑都尉来苗、护乌桓校尉文穆将太原、鴈门、代郡、上谷、渔阳、右北平、定襄郡兵及乌桓、鲜卑万一千骑出平城塞，伐北匈奴。窦固、耿忠至天山，〔贤曰：天山，即祁连山，一名雪山，今名折罗汉山，在伊州北。「汉」，一作「漫」。〕击呼衍王，斩首千余级；追至蒲类海，〔贤曰：蒲类海，今名婆悉海，在今庭州蒲昌县东南。〕取伊吾卢地，置宜禾都尉，留吏士屯田伊吾卢城。取秉秦彭击匈林王，〔「匈林」，恐当作「句林」。建武时，匈奴尝遣句林王迎卢芳。句，音古侯翻。〕绝幕六百余里，至三木楼山而还│来苗、文穆至匈河水上，〔据前书，匈河水去令居数千里。臣瓒曰：去令居千里。〕虏皆奔走，无所获。祭肜与南匈奴左贤王信不相得，出高阙塞九百余里，得小山，信妄言以为涿邪山，〔北史曰：循弱水西行得涿邪山。〕不见虏而还。肜与吴棠坐逗留畏懦，下狱，免。〔下，遐稼翻。考异曰：袁纪「棠」，皆作「常」；今从范书。〕肜自恨无功，出狱数日，欧血死；临终，谓其子曰：「吾蒙国厚恩，奉使不称，〔称，尺证翻。〕身死诚惭恨，义不可以无功受赏。死后，若悉簿上所得物，〔若，奴也，皆为文簿而上之。上，时掌翻。〕身自诣兵屯，效死前行，以副吾心。」既卒，〔行，户刚翻。卒，子恤翻。〕其子逢上疏，具陈遗言。帝雅重肜，方更任用，闻之，大惊，嗟叹良久。乌桓、鲜箄每朝贺京师，常过肜耱拜谒，仰天号泣；辽东吏民为立祠，四时奉祭焉。〔肜，先为辽东太守，威信行于乌桓、鲜卑。号，户刀翻。为，于伪翻。〕窦固独有功，加位特进。
固使假司马班超与从事郭恂俱使西域。〔百官志：大将军营五部，部有校尉一人，军司马一人；又有军假司马，为副贰。使，疏吏翻；下同。〕超行到鄯善，〔鄯，上扇翻。〕鄯善王广奉超礼敬甚备，后忽更疏懈。〔懈，古隘翻。〕超谓其官属曰：「宁觉广礼意薄乎﹖」官属曰：「胡人不能常久，无他故也。」超曰：「此必有北虏使来，狐疑未知所从故也。明者睹未萌，况已着邪！」乃召侍胡，诈之曰：「匈奴使来数日，今安在乎﹖」侍胡惶恐曰：「到已三日，去此三十里。」超乃闭侍胡，〔侍胡，鄯善所遣侍超者。使，疏吏翻。悉会其吏士三十六人，与共饮，酒酣，因激怒之曰：「卿曹与我俱在绝域，今虏使到裁数日，而王广礼敬即废。如令鄯善收吾属送匈奴，骸骨长为豺狼食矣，为之柰何﹖」官属皆曰：「今在危亡之地，死生从司马！」超曰：「不入虎穴，不得虎子。当今之计，独有因夜以火攻虏，使彼不知我多少，必大震怖，可殄尽也。〔怖，普布翻。〕灭此虏，则鄯善破胆，功成事立矣。」众曰：「当与从事议之。」超怒曰：「吉凶决于今日；从事文俗吏，闻此必恐而谋泄，死无所名，非壮士也。」众曰：「善！」初夜，超遂将吏士往奔虏营。〔初夜，甲夜也。〕会天大风，超令十人持鼓藏虏舍后，约曰：「见火然，皆当鸣鼓大呼。〔呼，火故翻。〕余人悉持兵弩，夹门而伏。」超乃顺风纵火；前后鼓噪，虏众惊乱，超手格杀三人，吏兵斩其使及从士三十余级，〔从，才用翻。〕余众百许人悉烧死。明日乃还，告郭恂，〔还，从宣翻，又如字。〕恂大惊；既而色动，〔意欲分超功而不能自揜于外，故色动。〕超知其意，举手曰：「掾虽不行，班超何心独擅之乎！」〔从事，掾也。掾，俞绢翻。〕恂乃悦。超于是召鄯善王广，以虏使首示之，一国震怖。超告以汉威德，「自今以后，勿复与北虏通。」〔复，扶又翻。〕广叩头，「愿属汉，无二心，」遂纳子为质。还白窦固，固大喜，具上超功效，〔质，音致。上，时掌翻。〕并求更选使使西域。帝曰：「吏如班超，何故不遣，而更选乎！今以超为军司马，令遂前功。」
固复使超使于窦，〔复，扶又翻；下同。窴，徒贤翻。〕欲益其兵；超愿但将本所从三十六人，曰：「于窴国大而远，今将数百人，无益于强；如有不虏，多益为累耳。」〔累，力瑞翻。〕是时于窴王广德雄张南道，〔贤曰：雄张，犹炽盛也。张，竹亮翻。予谓张者，自大之意。〕而匈奴遣使监护其国。〔监，古衔翻。〕超既至于窴，广德礼意甚疏。且其俗信巫，巫言：「神怒，何故欲向汉﹖汉使有騧马，急求取以祠我！」〔贤曰：续汉及华峤书并作「騩」。说文：马浅黑色也，音京媚翻。余谓騧，音瓜；黄马黑喙曰騧，读如本字。〕广德〔章：十二行本「德」下有「乃」字；乙十一行本同。〕遣国相私来比就超请马。〔相，息亮翻。〕超密知其状，报许之，而令巫自来取马。有顷，巫至，超即斩其首；收私来比，鞭笞数百。以巫首送广德，因责让之。广德素闻超在鄯善诛灭虏使，大惶恐，即杀匈奴使者而降。〔降，户江翻。〕超重赐其王以下，因镇抚焉。于是诸国皆遣子入侍，西域与汉绝六十五载，至是乃复通焉。〔王莽天凤三年，焉耆击杀王骏，西域遂绝，至此五十八载耳；此言与汉绝六十五载；盖自始建国元年数之，谓莽篡位而西域遂与汉绝也。复，扶又翻。载，子亥翻。〕超，彪之子也。
②淮阳王延，性骄奢，而遇下严烈。有上书告「延与姬兄谢弇及姊伲韩光招奸猾，作图谶，祠祭祝祖。」事下按验。〔谶，楚谮翻。祝，职救翻。诅，庄助翻。下，遐稼翻。〕五月，癸丑，弇、光及司徒邢穆皆坐死，所连及死徙者甚众。
戊午晦，日有食之。
④六月，丙寅，以大司农西河王敏为司徒。
⑤有司奏请诛淮阳王延；上以延罪薄于楚王英，秋，七月，徙延为阜陵王，食二县。〔贤曰：阜陵，县名，属九江郡，故城在今滁州全椒县南。〕
⑥是岁，北匈奴大入云中，云中太守廉范拒之；吏以众少，欲移书傍郡求救，范不许。会日暮，范令军士各交缚两炬，三头爇火，营中星列。〔贤曰：用两炬交缚加十字，爇其三头，手持一端，使敌人望之，疑兵士之多。爇，懦劣翻。〕虏谓汉兵救至，大惊，待旦将退。范令军中蓐食，晨，往赴之，〔贤曰：蓐食，早起食于寝蓐中也。〕斩首数百级，虏自相辚藉，死者千余人，〔贤曰：辚，轹也。藉，相蹈藉也。辚，良刃翻。〕由此不敢复向云中。〔复，扶又翻。〕范，丹之孙也。〔廉丹为王莽将。〕
十七年〔（甲戌、七四）〕
①春，正月，上当谒原陵，夜，梦先帝、太后如平生欢，既寤，悲不能寐；即案历，明旦日吉，遂率百官上陵。〔上，时掌翻。〕其日，降甘露于陵树，〔考异曰：帝纪云：「甘露降甘陵。」皇后纪云：「谒原陵，甘灵降于树。」然则实降原陵也。帝纪误以「原」为「甘」。〕帝令百官采取以荐。会毕，帝从席前伏御床，视太后镜釥中物，〔釥，镜匣也，音廉。〕感动悲涕，令易脂泽装具；左右皆注，莫能仰视。〕沈约曰：三代以前无墓祭，至秦，始出寝，起于墓侧。汉因秦上陵皆有园寝，故称寝殿。起居衣服，象生人之具，古寝之意也。〕
②北海敬王睦薨。〔睦，北海靖王兴之子。〕睦少好学，〔少，诗照翻。好，呼到翻；下同。〕光武及上皆爱之。尝遣中大夫诣京师朝贺，〔贤曰：中大夫，王国官也，掌奉王使京师，奉璧贺正月。朝，直遥翻。〕召而谓之曰：「朝廷设问寡人，〔贤曰：朝廷，谓天子也。〕大夫将何辞以对﹖」使者曰：「大王忠孝慈仁，敬贤乐士，〔乐，音洛。〕臣敢不以实对！」睦曰：「吁，子危我哉！〔贤曰：吁，音于。孔安国注尚书曰：吁者，〔疑怪之声。余按吁，匈于翻。〕此乃孤幼时进趣之行也。〔趣，读曰趋，又七喻翻。行，下孟翻。〕大夫其对以孤袭爵以来，志意衰惰，声色是娱，犬马是好，乃为相爱耳。」其智虑畏慎如此。〔时禁切藩王，法宪颇峻，故睦虑及此。〕
③二月，乙巳，司徒王敏薨。
④三月，癸丑，以汝南太守鲍昱为司徒。昱，永之子也。
⑤益州刺史梁国朱辅〔益州部汉中、巴郡、广汉、蜀郡、犍为、牂柯、越巂、益州、永昌等郡。益州刺史治广汉郡雒县。〕宣示汉德，威怀远夷，自汶山以西，〔汶山，在郡湔氐道西徼外，江水所出。杜佑曰：茂州，汉汶山县，汶，晋书音读曰岷。湔，裴松之音剪。〕前世所不至，正朔所未加，白狼、盘木等百余国，皆举种称臣奉贡。〔种，章勇翻。〕白狼王唐菆作诗三章，歌颂汉德，〔菆，侧鸠翻，又徂丸翻。〕辅使犍为郡掾由恭译而献之。〔犍为郡，在雒阳西三千二百七里，夷言不兴中国通，故译而后献。犍，居言翻。掾，俞绢翻。由，姓也。秦有由余；或曰：楚王孙由子之后。〕
⑥初，龟兹王建为匈奴所立，〔龟兹，音见前。〕倚恃虏威，据有北道，攻杀疏勒王，立其臣兜题为疏勒王。班超从间道至疏勒，〔间，古苋翻。范史，疏勒国，去雒阳万三百里。〕去兜题所居盘橐城九十里，逆遣吏田虑先往降之，〔降，户江翻；下同。〕敕虑曰：「兜题本非疏勒种，〔种，章勇翻。〕国人必不用命；若不即降，便可执之。」虑既到，兜题见虑轻弱，殊无降意。〔降，户江翻。〕虑因其无备，遂前劫缚兜题，左右出其不意，皆惊惧奔走。虑驰报超，超即赴之，悉召疏勒将吏，说以龟兹无道之状，因立其故王兄子忠为王，〔考异曰：袁纪云：「求索故王近属，得兄榆勒立之，更名忠。」续汉书云：「求得故王峊子榆勒立之，更名忠。」今从超传。〕国人大悦。超问忠及官属：「当杀兜题邪，生遣之邪﹖」咸曰：「当杀之。」超曰：「杀之无益于事，当令龟兹知汉威德。」遂解遣之。
⑦夏，五月，戊子，公卿百官以帝威德怀远，祥物显应，并集朝堂奉觞上寿。〔班固西郁赋：左右廷中，朝堂百僚之位，萧、曹、丙、魏谋谟乎其上，盖在殿庭左右也。贤曰：寿者，人之所欲，故卑下奉觞进酒，皆言上寿。朝，直遥翻。〕制曰：「天生神物，以应王者；远人慕化，实由有德；朕以虚薄，何以享斯！唯高祖、光武圣德所被，〔被，皮义翻。〕不敢有辞，其敬举觞，太常择吉日策告宗庙。」仍推恩赐民爵及粟有差。〔时赐天下男子爵人二级，三老、孝悌、力田人三级，流人无名数欲占者人一级，鳏、寡、孤、独、笃癃、贫不能自存者，粟人三斛。〕
⑧冬，十一月，遣奉车都尉窦固、驸马都尉取秉、骑都尉刘张出敦煌、昆仑塞，击西域，〔贤曰：昆仑，山名，因以为塞，在今肃州酒泉县西南，山有昆仑之体，故名之。周穆王见西王母于此山，有石室、王母台。又曰：前书敦煌郡广至县有昆仑障，宜禾都尉居也。广至故城；在今瓜州常乐县东。敦，徒门翻。仑，卢昆翻。〕秉、张皆去符、传以属固，〔符，传，皆合之以为信。符，兵符也。张晏曰：传，若今过所也。如淳曰：两行书缯帛，分持其一，出入关，合之乃得过，谓之传。此传，盖亦行兵所用以为信，非度关所用之传也。专将则有符、传，今以兵属固，故去之。去，羌吕翻。传，株恋翻。〕合兵万四千骑，击破白山虏于蒲类海上，遂进击车师。车师前王，即后王之子也，其廷相去五百余里。〔车师前王居交河城，后王居务涂谷。〕固以后王道远，山谷深，士卒寒苦，欲攻前王；秉以为先赴后王，并力根本，则前王自服。固计未决，秉奋身而起曰：「请行前。」乃上马引兵北入，众军不得已，并进，斩首数千级。后王安得震怖，出门迎秉，脱帽，抱马足降，〔降，户江翻。〕秉将以诣固；其前王亦归命，遂定车师而还。〔还，从宣翻，又如字。〕于是固奏复置西域都护及戊、己校尉。〔宣帝置都护，元帝置戊、己校尉，自王莽之乱，西域与中国绝，不复置；今通西域，复置之。〕以陈睦为都护；〔考异曰：袁纪「睦」作「穆」，今从范书。〕司马耿恭为戊校尉，屯后王部金蒲城；〔贤曰：金蒲城，车师后王城廷也，今庭州蒲昌县城是也。杜佑曰：金蒲城，即车师后王所治务涂谷，今北庭府蒲类县也。〕谒者关宠为己校尉，屯前王部柳中城，〔贤曰：柳中，今西州县。考异曰：袁纪作「折中」，今从范书。〕屯各置数百人。恭，祝之孙也。〔耿况以上谷归光武，子孙多着功名。〕
十八年〔（乙亥、七五）〕
①春，二月，诏窦固等罢兵还京师。
②北单于遣左鹿蠡王率二万骑击车师，〔蠡，卢奚翻。〕耿恭遣司马将兵三百人救之，皆为所没，匈奴遂破杀车师后王安得而攻金蒲城。恭以毒药傅矢，诏匈奴曰：「汉家箭神，其中疮者必有异。」虏中矢者，视疮皆沸，〔傅，音附。语，牛倨翻。中，竹仲翻。〕大惊。会天暴风雨，随雨击之，杀伤甚众；匈奴震怖，〔怖，普布翻。〕相谓曰：「汉兵神，真可畏也！」遂解去。
③夏，六月，己未，有星孛于太微。〔晋天文志：太微，天子廷也，十二诸侯府也。孛，蒲内翻。〕
④耿恭以疏勒城傍有涧水可固，引兵据之。〔此疏勒城在车师后部，非疏勒国城也。据西域传，疏勒国去长史所居五千里，后部去长史所居五百里，耿恭自后部金蒲城移据疏勒城，其后范羌又自前部交河城从山北至疏勒迎恭。审观本末，则非疏勒国城明矣。〕秋，七月，匈奴复来攻，〔复，扶又翻。〕拥绝涧水；恭于城中穿井十五丈，不得水，吏士渴乏，至篇马粪汁而饮之。〔贤曰：笮，谓压篇也，音侧驾翻。〕恭身自率士挽笼，〔挽，音晚。师古曰：笼，所以盛士也；音卢红翻。郑氏周礼注：竁土之器曰笼。陵德明音力董翻。朱熹曰：蒉，土笼也。〕有顷，水泉奔出，众皆称万岁。乃令吏士扬水以示虏，虏出不意，以为神明，遂引去。
⑤八月，壬子，帝崩于东宫前殿，年四十八。遗诏：「无起寝庙，藏主于光烈皇后更衣别室。」〔贤曰：礼藏主于庙，既不起寝庙，故藏于后之易衣别室。更，易也。更，工衡翻；下同。〕
帝遵奉建武制度，无所变更，后妃之家不得封侯与政。馆陶公主为子求郎，〔馆陶公主，光武女红夫也，适驸马都尉韩光。与，读曰预。为，于伪翻。〕不许，而赐钱千万，谓群臣曰：「郎官上应列宿，〔史记曰：太微宫后二十五星，郎位也。宿，音秀。〕出宰百里，苟非其人，则民受其殃，是以难之。」公交车以反支日不受章奏，〔阴阳书曰：凡反支日，用月朔为正：戌、亥朔，一日反支；申、酉朔，二日反支；午、未朔，三日反支；辰、巳朔，四日反支；寅、卯朔，五日反支；子、丑朔，六日反支。〕帝闻而怪曰：「民废农桑，远来诣阙，而复拘以禁忌，〔复，扶又翻。〕岂为政之意乎！」于是遂蠲其制。尚书阎章二妹为贵人，章精力晓旧典，久次当迁重职，帝为后宫亲属，竟不用。是以吏得其人，民乐其业，〔乐，音洛。〕远近畏服，户口滋殖焉。
明帝初崩，马氏兄弟争欲入宫。北宫卫士令杨仁被甲持戟，严勒门卫，人莫敢轻进者。〔东都南、北宫皆有卫士令一人，秩六百百，各掌其宫卫士。汉官曰：北宫员吏七十二人，卫士四百七十一人，朱爵司马主南掖门，员吏四人，卫士百二十四人，东明司马主东门，员吏十三人，卫士百八十人；朔平司马主北门，员吏五人，卫士百一十七人：凡员吏皆队长佐。凡居宫中者，皆有口籍于门之所属宫名两字，为铁印文符，案省符乃内之。若外人以事当入本宫，长吏为封棨传；其有官位者，令御者言其官。胡广曰：符用木，长可二寸，铁印以符之。被，皮义翻。〕诸马乃共谮仁于章帝，言其峻刻，帝知其忠，愈善之，拜为什邡令。〔什邡县，属广汉郡，此即高帝封雍齿之什方也。邡，读曰方。〕
⑥太子即位，年十八。尊皇后曰皇太后。
⑦壬戌，葬孝明皇帝于显节陵。〔帝王纪曰：显节陵，故富寿亭也，西北去雒阳三十七里。〕
⑧冬，十月，丁未，赦天下。
⑨诏以行太尉事节乡侯熹为太傅，司空融为太尉，并录尚书事。〔光武不任三公，事归台阁，惟录尚书事者权任稍重，自是迄于齐、梁，谓之录公。贤曰：武帝初以张子孺领尚书事，录当书事由此始。晋百官志曰：汉武时，左右曹、诸吏分平当书奏事，知枢要要者始领当书事，张安世以车骑将军、霍光以大将军、王凤以大司马、师丹以左将军并领尚书事。后汉章帝以太傅赵熹、太尉牟融并录尚书事，尚书有录名，自此始，亦西京领尚书之任，犹唐、虞大麓之职也。沈约曰：汉东京每帝即位，辄置太傅、录尚书事，薨辄省。〕
⑩十一月，戊戌，以蜀郡太守第五伦为司空。伦在郡公清，所举吏多得其人，故帝自远郡用之。〔续汉志：蜀郡，在雒阳西三千一百里。守，式又翻。〕
焉耆、龟兹攻没都护陈睦，北匈奴围关宠于柳中城。会中国有大丧，救兵不至，车师复叛，〔复，扶又翻；下同。〕与匈奴共攻耿恭。恭率厉士众御之，数月，食尽穷困，乃煮铠弩，食其筋革。〔铠，可亥翻。〕恭与士卒推诚同死生，故皆无二心，而稍稍死亡，余数十人。单于知恭已困，欲必降之，遣使招恭曰：「若降者，当封为白屋王，〔按李巡注尔雅，五狄有白屋一种。降，户江翻。〕妻以女子。」〔妻，七细翻。〕恭诱其使上城，手击杀之，炙诸城上。单于大怒，更益兵围恭，不能下。
关宠上书求救，诏公卿会议，司空伦以为不宜救；司徒鲍昱曰：「今使人于危难之地，急而弃之，外则纵蛮夷之暴，内则伤死难之臣，〔难，乃旦翻。〕诚令权时，后无边事可也。匈奴如复犯塞为寇，陛下将何以使将！〔将，即亮翻。〕又二部兵人裁各数十，〔贤曰：二部谓关宠及恭也。〕匈奴围之，历旬不下，是其寡弱力尽之效也。〔力尽，犹言尽力也。〕可令敦煌、酒泉太守各将精骑二千，多其幡帜，倍道兼行以赴其急；〔帜，昌志翻。〕匈奴疲极之兵，必不敢当，四十日间足还入塞。」帝然之。乃遣征西将军耿秉屯酒泉，行太守事，遣酒泉太守段彭〔考异曰：耿恭传云「秦彭」，今从帝纪。〕与谒者王蒙、皇甫援〔姓谱：宋有皇甫充不，宋之公族也。汉初有皇甫鸾，自鲁徙居茂陵，改父为甫。余按诗，周亦有皇父卿士。〕发张掖、酒泉、敦煌三郡及鄯善兵合七千余人以救之。〔鄯，上扇翻。〕
甲辰晦，日有食之。
太后兄弟虎贲中郎廖及黄门郎防、光〔百官志：给事黄门侍郎六百石，掌侍从左右。汉旧仪曰：黄门郎属黄门令，日暮，入对青琐门拜，名曰夕郎。〕终明帝世未尝改官。帝以廖为卫尉，防为中郎将，光为越骑校尉。廖等倾身交结，冠盖之士争赴趣之。〔趣，七喻翻。〕第五伦上疏曰：「臣闻书曰：『臣无作威作福，其害于而家，凶于而国。』〔尚书洪范之言。〕近世光烈皇后虽友爱天至，而抑损阴氏，不假以权势。〔谓阴后不为宗亲求位也。〕其后梁、窦之家，互有非法，明帝即位，竟多诛之。〔谓梁松、窦穆等也。〕自是洛中〔章：十二行本「洛」作「雒」；乙十一行本同；下均同。〕无复权戚，书记请托，一皆断绝。〔复，扶又翻。断，丁管翻。〕又谕诸外戚曰：『苦身待士，不如为国。〔为，于伪翻。〕戴盆望天，事不两施。』〔司马迁书曰：戴盆何以望天。〕今之议者，复以马氏为言。窃闻卫尉廖以布二千匹，城门校尉防以钱三百万，私赡三辅衣冠，知与不知，莫不毕给。又闻腊日亦遗其在雒中者钱各五千。〔遗，于季翻。〕越骑校尉光，腊用羊三百头，米四百斛，肉五千斤。臣愚以为不应经义，惶恐，不敢不以闻。陛下情欲厚之，亦宜所以安之。臣今言此，诚欲上忠陛下，下全后家也。」
是岁，京师及兖、豫、徐州大旱。〔兖州部陈留、东郡、东平、泰山、济北、山阳、济阴等郡国。豫州部汝南、颍川二郡，梁、沛、陈、鲁等国。徐州部东海、琅邪、彭城、广陵、下邳等郡国。杜佑曰：兖州盖以沇水为名。又兖之为言端也，信也。端，言阳气端端，故其气纤杀也。徐州盖取舒缓之义，或云：因徐丘以为名。〕
●卷第四十六
【汉纪三十八】起柔兆困敦，尽阏逢涒滩，凡九年。
肃宗孝章皇帝上
〔讳炟，显宗第五子，母贾贵人，以马后母养为嫡，即位。谥法：温克令仪曰章。伏侯古今注：「炟」之字曰「着」。〕
建初元年〔（丙子、七六）〕
①春，正月，诏兖、豫、徐三州禀赡饥民。上问司徒鲍昱：「何以消复旱灾﹖」〔消复者，消去灾异而复其常。〕对曰：「陛下始践天位，虽有失得，未能致异。臣前为汝南太守，典治楚事，〔贤曰：永平十三年，楚王英谋反，连坐者在汝南，昱时主劾之也。治，直之翻。〕系者千余人，死未能尽当其罪。夫大狱一起，冤者过半。又，诸徙者骨肉离分，孤魂不祀。宜一切还诸徙家，蠲除禁锢，使死生获所，则和气可致。」帝纳其言。
校书郎杨终上疏曰：「间者北征匈奴，西开三十六国，百姓频年服役，转输烦费；悉困之民足以感动天地，陛下宜留念省察！」〔汉兰台，藏书之室也；当时文学之士，使雠校于其中，故有校书之职，刘向、扬雄辈是也。东都于兰台置令史，典校秘书，以郎居其任者，谓之校书郎。终征诣兰台，拜校书郎。省，悉景翻。〕帝下其章，〔下，遐稼翻。〕第五伦亦同终议。牟融、鲍昱皆以为：「孝子无改父之道，〔引论语孔子之言。〕征伐匈奴，屯戌西域，先帝所建，不宜回异。」终复上疏曰：「秦筑长城，功复綮兴；胡亥不革，卒亡四海。〔事见秦纪。复，扶又翻。卒，子恤翻。〕故孝元弃珠箧之郡，〔事见二十八卷元帝初元二夫。〕光武绝西域之国，〔事见四十三卷光武建武二十三年。〕不以介鳞易我衣裳。〔贤曰：介鳞，喻远夷，其人与鱼鳖无异也。衣裳，谓中国也。扬雄法言曰：珠箧之绝，捐之之力也；否则介鳞易我衣裳。〕鲁文公毁泉台，春秋讥之曰：『先祖为之而毁之，不如勿居而已，』以其无妨害于民也；襄公作三军，昭公舍之，君子大其复古，以为不舍则有害于民也。〔舍，读日舍。〕今伊吾之役，楼兰之屯兵〔窦固等取伊吾，见上卷永平十六年。楼兰，即鄯善，此兵盖谓班超所将吏士也。〕久而未还，非天意也。」帝从之。
②丙寅，诏：「二千石勉劝农桑；罪非殊死，须秋按验。有司明慎选举，进柔良，退贪猾，顺时令，理冤狱。」是时承永平故事，吏政尚严切，尚书决事，率近于重。〔近，其靳翻。〕尚书沛国陈宠以帝新即位，宜改前世苛俗，乃上疏曰：「臣闻先王之政，赏不僭，刑不滥；与其不得已，宁僭无滥。〔左传蔡大夫声予之言。〕往者断狱严明，〔断，丁乱翻；下同。〕所以威惩奸慝；奸慝既平，必宜济之以宽。陛下即位，率由此义，数诏群僚，弘崇晏晏，〔贤曰：晏晏，温和也。尚书考灵耀曰：尧聪明文塞晏晏。数，所角翻。〕而有司未悉奉承，犹尚深刻；断狱者急于篣格酷烈之痛，〔贤曰：篣，即榜也，古字通用。声类曰：答也。说文曰：格，击也。〕执宪者烦于诋欺放滥之文，或因公行私，逞纵威福。夫为政犹张琴瑟，大弦急者小弦绝。〔贤曰：新序，臧孙，鲁大夫，行猛政。子贡非之曰：夫政犹张琴瑟也，大弦急则小弦绝矣，故曰：罚得则奸邪止，赏得则下欢悦。〕陛下宜隆先王之道，荡涤烦苛之法，轻薄垂楚以济群生，〔垂，止橤翻。〕全广至德以奉天心！」帝深纳宠言，每事务于宽厚。
③酒泉太守段彭等兵会柳中，击车师，攻交河城，〔贤曰：前书，车师前王取交河城，河水分流绕城下，故号交河，去长安八千一百里，故城在今西州交河县。〕斩首三千八百级，获生口三千余人。北匈奴惊走，车师复降。〔复，扶又翻。〕会关宠已殁，谒者王蒙等欲引兵还；耿恭军吏范羌，时在军中，〔先是，恭遣羌至敦煌迎兵士寒服，因随王蒙军出塞。〕固请迎恭。诸将不敢前，乃分兵二千人与羌，从山北迎恭，遇大雪丈余，军仅能至。城中夜闻兵马声，以为虏来，大惊。羌遥呼曰：〔呼，火故翻。〕「我范羌也，汉遣军迎校尉耳。」〔校，户教翻。〕城中皆万岁。开门，共相持涕泣。明日，遂相随俱归。虏兵追之，且战且行，吏士素饥困。发疏勒时，尚有二十六人，随路死没，三月至玉门，〔贤曰：玉门，关名，属敦煌郡，在今沙州。臣贤按：酒泉郡又有玉门县，据东观记，曰至敦煌，明即玉门关也。〕唯余十三人，衣屦穿决，形容枯槁。中郎将郑众为恭以下洗沐，易衣冠，〔众先以军司马与马廖击车师，至敦煌，拜为中郎将。为，于伪翻。〕上疏奏：「恭以单兵守孤城，当匈奴数万之众，连月踰年，心力困尽，凿山为井，煮弩为粮，前后杀伤丑虏数百千计，卒全忠勇，〔卒，子恤翻。〕不为大汉耻，宜蒙显爵，以厉将帅。」〔将，即亮翻。帅，所类翻。〕恭至雒阳，拜骑都尉。诏悉罢戊、己校尉及都护官，〔二官明帝永平十七年置。〕征还班超。
超将发还，疏勒举国忧恐；其都尉黎弇曰：「汉使弃我，〔使，疏吏翻；下同。〕我必须为龟兹所灭耳，诚不忍见汉使去。」因以刀自刭。〔前书，疏勒国官有疏勒侯，击胡侯，辅国侯，都尉。复，扶又翻；下同。龟兹，音丘慈。〕超还至于窴，王侯以下皆号泣，〔窴，徒贤翻。号，户刀翻。〕曰：「依汉使奴父母，诚不可去！」〔使，疏吏翻。〕互抱超马脚不得行。超亦欲遂其本志，乃更还疏勒。疏勒两城已降龟兹，而与尉头连兵。〔前书，尉头国居尉头谷，去长安八千六百五十里，南与疏勒接。〕超捕斩反者，击破尉头，杀六百余人，疏勒复安。
甲寅，山阳、东平地震。
⑤东平王苍上便宜三事。〔上，时掌翻。〕帝报书曰：「间吏民奏事亦有此言；但明智浅短，或谓傥是，复虑为非，不知所定。得王深策，恢然意解；〔恢然，犹廓然也。〕思惟嘉谋，以次奉行。特赐王钱五百万。」后帝欲为原陵、显节陵起县邑，〔为，于伪翻。〕苍上疏谏曰：「窃见光武皇帝躬履俭约之行，深始终之分，〔行，下孟翻。分，扶问翻。〕勤勤恳恳，以葬制为言；〔事见四十四卷光武建武二十六年。〕孝明皇帝大孝无违，承奉遵行；〔事见上卷明帝永平十四年。〕谦德之美，于斯为盛。臣愚以园邑之兴，始自强秦。〔秦始皇葬于骊山，徙三万家，起骊邑；西汉因之，诸陵皆起陵邑，至元帝乃止。〕古者丘陇且不欲其着明，〔贤曰：礼记曰：古者墓而不坟，故言不欲其着明。〕岂况筑郭邑、建都郛哉！〔谷梁传曰：人之所聚曰都。杜预注左传曰：郛，郭也。〕上违先帝圣心，下造无益之功，虚费国用，动摇百姓，非所以致和气、祈丰年也。陛下履有虞之至性，〔虞舜孝于亲，故以无言。〕追祖祢之深思，臣苍诚伤二帝纯德之美不畅于无穷也！」帝乃止。自是朝廷每有疑政，辄驿使谘问，〔使，疏吏翻。〕苍悉心以对，皆见纳用。
⑥秋，八月，庚寅，有星孛于天市。〔晋天文志：参十星，一曰天市；又危三星，亦为天市。又天市垣二十二星在房、心东北。史记曰：房为天驷；东北十二星曰旗，中四星曰天市。孛，蒲内翻。〕
⑦初，益州西部都尉广汉郑纯，为政清洁，化行夷貊，君长感慕，皆奉珍内附；〔貊，莫百翻。长，知两翻。〕明帝为之置永昌郡，〔明帝永平十年，置益州西部都尉，居巂唐，领不韦、巂唐、比苏、楪榆、邪龙、云南六县。十二行，哀牢内属，置哀牢、博南二县，合为永昌郡。为，于伪翻。〕以约为太守。约在官十年而卒。〔守，式又翻。卒，子恤翻。〕后人不能抚循夷人，九月，哀牢王类牢杀守令反，攻博南。
⑧阜陵王延数怀怨望，〔数，所角翻。〕有告延兴子男鲂造逆谋者；〔鲂，音房。〕上不忍诛，冬十一月，贬延为阜陵侯，食一县，不得与吏民通。〔延徙王阜陵事见上卷明帝永平十六年。〕
⑨北匈奴皋林温禺犊王将众还居涿邪山，南单于与边邵及乌桓共击破之。〔皋林温禺犊王本居涿邪山，永平十六年，祭肜等北伐，将众遁去，今复还。〕是岁，南部次〔章：甲十六行本「次」作「大」；乙十一行本同；孔本同；熊校同。〕饥，诏禀给之
二年〔（于丑、七七）〕
①春，三月，甲辰，罢伊吾卢屯兵，屯奴复遣兵守其地。〔伊吾卢置屯兵事见上卷永平十六年。复，扶又翻。〕
②永昌、越巂、益州三郡兵及昆明夷卤承等击哀牢王类牢于博南，大破，斩之。〔巂，音髓。〕
③夏，四月，戊子，诏还坐楚、淮阳事徙者四百余家。〔楚狱见上卷明帝永平十四年。淮阳狱，即阜陵王延徙封时也。〕
④上欲封爵诸舅，太后不听。会旱，言事者以为不封外戚之故，有司请依旧典。〔贤曰：汉制，外戚以恩泽封侯，故曰旧典。〕太后诏曰：「凡言事者，皆欲媚朕以要福耳。〔要，一遥翻。〕昔王氏王侯同日俱封，黄雾四塞，〔事见三十卷成帝建始元年。塞，悉则翻。〕不闻澍雨之应。〔澍，音注。〕夫外戚贵盛，鲜不倾覆；〔鲜，息浅翻。〕故先帝防慎舅氏，不令在枢机之位，又言『我子不当与先帝子等』，〔事见上卷永平十五年。〕今有司柰何欲以马氏比阴氏乎！且阴卫尉，天下称之，省中御者至门，出不及履，此蘧伯玉之敬也；〔卫尉，兴也。省中，禁中也。御者，内人也。蘧伯玉，卫贤大夫。蘧，求于翻。〕新阳侯虽刚强，微失理，然有方略，据地谈论，一朝无双；〔新阳侯，就也。贤曰：新阳县属汝南郡，故城在今豫州真阳县西南。〕原鹿贞侯，勇猛诚信；〔原鹿侯，识也。原鹿县，属汝南郡。〕此三人者，天下选臣，岂可及哉！马氏不及阴氏远矣。吾不才，夙夜累息，〔息，气一出入之顷；屏气者累息乃一舒气。〕常恐亏先后之法，有毛发之罪吾不释，言之不舍昼夜而亲属犯之不止，治丧起坟，又不时觉，〔治，直之翻。〕是吾言之不立而耳目之塞也。〔塞，悉则翻。〕
吾为天下母，而身服大练，〔贤曰：大练，大帛也。杜预注左传曰：大帛，厚缯也。〕食不求甘，左右但着帛布，无香熏之饰者，欲身率下也。〔着，侧略翻。〕以为外亲见之，当伤心自敕；但笑言『太后素好俭』。〔好，呼到翻。〕前过濯龙〔续汉志：濯龙，园名，近北宫。〕门上，见外家问起居者，车如流水，马如游龙，仓头衣缘転，领袖正白，〔贤曰：転，臂衣。今之臂転，以缚左右手，于事便也。余据字书，臂踈之踈从革，転此从衣，释单衣也，皆音古侯翻。领袖正白，言其新洁无垢污也。衣，于既翻。〕顾视御者，不及远矣。故不加谴怒，但绝岁用而已，冀以默愧其心；犹懈怠无忧国忘家之虑。〔懈，古隘翻。〕知臣莫若君，况亲属乎！吾岂可上负先帝之旨，下亏先人之德，重袭西京败亡之祸哉！」〔贤曰：西京外戚，吕禄、吕产，窦婴，上官桀、安父子，霍禹等皆被诛。重，直龙翻。〕固不许。
帝省诏悲叹，复重请曰：〔省，悉景翻。复，扶又翻。重，直用翻。〕「汉兴，舅氏之封侯，犹皇子之为王也。太后诚存谦虚，柰何令臣独不加恩三舅乎！且卫尉年尊，两校尉有大病，〔卫尉，太后兄廖；两校尉，兄防、兄光也。校，户教翻。〕如令不讳，使臣长抱刻骨之恨。宜及吉时，不可稽留。」〔汉封爵群臣皆涓吉。〕太后报曰：「吾反复念之，思令两善，〔两善，谓国家无滥恩，而外戚亦以安全也。〕岂徒欲获谦让之名而使帝受不外施之嫌哉！〔以恩泽封爵外家为外施也。施，式智翻。〕昔窦太后欲封王皇后之兄，丞相条侯言：『高祖约，无军功不侯。』〔事见十六卷景帝中三年。〕今马氏无功于国，岂得与阴、郭中兴之后等邪！常观富贵之家，禄位重迭，犹再实之木，其根必伤。〔文子：日再实之木根必伤，掘臧之家后必殃。重，直龙翻。〕且人所以愿封侯者，欲上奉祭祝，下求温饱耳；今祭祀则受太官之赐，衣食则蒙御府余资，〔自西都以来，皇后家祀其父母，太官供具。御府令，掌中衣服及补澣之属；饮食则太官主之。此言衣食皆资于御府，概言之心。〕斯岂不可足，而必当得一县乎！吾计之孰矣，〔古字孰熟通。〕勿有疑也！
夫至孝之行，安亲为上。〔扬子曰：孝莫大于宁亲，宁亲莫大于四表之驩心。行，下孟翻。〕今数遭变异，〔数，所角翻。〕谷价数倍，忧惶昼夜，不安坐卧，而欲先营外家之封，违慈母之拳拳乎！〔贤曰：拳拳，犹勤勤也，音权。〕吾素刚急，有匈中气，不可不顺也。〔匈中气，今所谓上气之疾。匈，与胸同。〕子之未冠，由于父母，已冠成人，则行子之志。〔冠，古玩翻。〕念帝，人君也；吾以未踰三年之故，自吾家族，故得专之。若阴阳调和，边境清静，然后行子之志；吾但当含饴弄孙，〔方言曰：饴，饧也，宋、卫之间通语。〕不能复关政矣。」〔关，豫政也。复，扶又翻。〕上乃止。
太后尝诏三辅：诸马婚亲有属托郡县、干乱吏治者，以法闻。〔绳之以法而奏闻也。属，之欲翻。治，直吏翻。〕太夫人葬起坟微高，〔太夫人，太后母也。汉列侯坟高四丈，关内侯以下至庶人有差。〕太后以为言，兄卫尉廖等实时减削。其外亲有谦素义行者，〔行，下孟翻。〕辄假借温言，赏以财位；如有纤介，则先见严恪之色，〔见，贤遍翻。〕然后加谴。其美车服、不遵法度者，便绝属籍，遣归田里。〔绝外戚之属籍也。〕广平、巨鹿、乐成王，车骑朴素，无金银之饰，〔广平王羡，巨鹿王恭，乐成王党，皆明帝子。〕帝以白太后，即赐钱各五百万。于是内外从化，被服如一；〔被，皮义翻。〕诸家惶恐，倍于永平时。置织室，蚕于濯龙中，〔续汉志：濯龙监，属钩盾令。本注曰：渥龙，亦园名，近北宫。〕数往观视，以为娱乐。〔数，所角翻。乐，音洛。〕常与帝旦夕言道政事及教授小王论语经书，〔小王，诸王年尚幼，未就国者。〕述叙平生，雍和终日。
马廖虑美业难终，上疏劝成德政曰：「昔元帝罢服官，〔事见二十八卷初元五年。〕成帝御浣衣，〔言服浣濯之衣也。〕哀帝去乐府，〔事见三十三卷绥和二年。去，羌吕翻。〕然而侈费不息，至于衰乱者，百姓从行不从言也。〔书曰：违上所命，从厥攸好。行，下孟翻。〕夫改政移风，必有其本。传曰：『吴王好剑客，百姓多创瘢；〔传，直恋翻。创，初良翻。瘢，蒲官翻，痕也。好剑客，盖指吴阖闾木。〕楚王好细腰，宫中多饿死。』〔墨子曰：楚灵王好细腰，而国多饿人。〕长安语曰：〔贤曰：当时谚语。〕『城中好高结，四方高一尺；〔结，读曰髻。〕城中好广眉，四方且半额；城中好大袖，四方全匹帛。』斯言如戏，有切事实。前下制度未几，后稍不行；〔未几，言未几时也。几，居岂翻。〕虽或吏不奉法，良由慢起京师。今陛下素简所安，发自圣性，〔贤曰：言俭素简约，后之所安。〕诚令斯事一竟，〔竟，犹终也。〕则四海诵德，声熏天地，〔贤曰：熏，犹蒸也，言芳声熏天地也。〕神明可通，况于行令乎！」太后深纳之。
⑤初，安夷县吏略妻卑湳种羌人妇，〔安夷县属金城郡。杜预曰：不以道取曰略。湳，乃感翻。种，章勇翻；下同。〕吏为其夫所杀，安夷长宗延追之出塞。〔长，知两翻。〕种人恐见诛，遂共杀延而与勒姐、吾良二种相结为寇。〔勒姐羌居勒姐溪，因以为种名。〕于是烧当羌豪滇吾之子迷吾率诸种俱反，〔姐，子也翻，又音紫。滇，音颠。〕败金城太守郝崇。〔败，补万翻。郝，呼各翻；姓谱：殷帝乙有子期，封太原郝乡，后因氏焉。〕诏以武威太守北地傅育为护羌校尉，自安夷徙居临羌。〔临羌县，属金城郡。杜佑曰：临羌在今西平郡。水经注：湟水东合安夷川水，又东径安夷县，故城在汉西平亭东七十里。湟水又东合勒姐溪水。〕迷吾又与封养种豪布种等五万余人共寇陇西、汉阳。〔本天水郡，明帝永平十七年，改名汉阳。〕秋，八月，遣行车骑将军马防、长水校尉耿恭将北军五校兵〔武帝置北军八校，中垒、屯骑、越骑、长水、胡骑、射声、步兵、虎贲也；中兴，省中垒、胡骑、虎贲，惟越骑、屯骑、步兵、长水、射声五交。屯骑、越骑、步兵、射声各领士七百人，长水领乌桓胡骑七百三十六人，皆宿卫兵也。〕及诸邵射士三万人击之。〔马防传云：积射士。〕第五伦上疏曰：「臣愚以为贵戚可封侯以富之，不当任以职事。何者﹖绳以法则伤恩，私以亲则违宪。伏闻马防今当西征，臣以太后恩仁，陛下至孝，恐卒有纤介，难为意爱。」〔贤曰：死卒然有小过，爱而不罚，则废法也。卒，读曰猝。〕帝不从。
马防等军到冀，布桥等围南部都尉于临洮，〔前书，陇西南部都尉治临洮。贤曰：即今岷、洮二州地。〕防进击，破之，斩首虏四千余人，遂解临洮围；其众皆降，唯布桥等二万余人屯望曲谷不下。〔郦道元注水经云：望曲在临洮西南，去龙桑城二百里。〕
⑥十二月，戊寅，有星孛于紫宫。〔晋天文志：中宫，北极五星，钩陈六星，皆在紫宫中。紫宫垣十五星，其西蕃七，东蕃八。孛，蒲内翻。〕
⑦帝纳窦勋女为贵人，有宠。〔为后诸窦窃权张本。〕贵人母，即东海恭王女沘阳公主也。〔沘，音比。〕
⑧第五伦上疏曰：「光武承王莽之余，颇以严猛为政，后代因之，遂成风化；郡国所举，类多办职俗吏，殊未有宽博之选以应上求者也。陈留令刘豫，冠军令驷协，〔陈留县，属陈留郡。冠军县，属南阳郡。冠，古玩翻。〕并以刻薄之姿，务为严苦，吏民愁怨，莫不疾之。而今之议者反以为能，违天心，失经义；非徒应坐豫、协，亦宜谴举者。务进仁贤以任时政，不过数人，则风俗自化矣。臣尝读书记，知秦以酷急亡国，又目见幵莽亦以苛法自灭，故勤勤恳恳，实在于此。又闻诸王、主、贵戚，骄奢踰制，京师尚然，何以示远！故曰：『其身不正，虽令不行，』〔论语孔子之言。〕以身教者从，以言教者讼。」上善之。伦虽天性峭直，〔贤曰：峭，峻也，音七笑翻。〕然常疾俗吏苛刻，论议每依宽厚云。
三年〔（戊寅、七八）〕
①春，正月，己酉，宗祀明堂，登灵台，赦天下。
②马防击布桥，大破之，〔考异曰：帝纪，防破羌在四月。盖春破而京师四月始闻也。今从防传。〕布桥将种人万余降，诏征防还。留耿恭击诸未服者，斩首虏千余人，勒姐、烧何等十三种数万人，皆诣恭降。〔姐，音紫，又子也翻。种，章勇翻。〕恭尝以言事忤马防，〔初，恭出陇西，上言荐窦固镇抚凉部，由是大忤于防。忤，五故翻。〕监营谒者承旨，奏恭不忧军事，坐征下狱，免官。〔监，古衔翻。下，遐稼翻。〕
③三月，癸巳，立贵人窦氏为皇后。
④初，显宗之世，治虖沱、石臼河，从都虑至羊赐仓，〔贤曰：石臼河，在今定州唐县东北。郦道元注水经云：汾阳故城积粟所在，谓之羊肠仓，在晋阳西北；石帯萦纡，若羊赐焉，故以为名。今岚州界羊肠是也。唐岚州宜芳县，本汉汾阳县，隋置岚城县，唐更名宜芳。杜佑曰：宜芳县有古秀容城，汉羊肠仓。余考水经注云：按司马彪郡国志，常山南行唐县有石臼谷，盖欲乘呼沱之水，转山东之漕，自都虑至羊肠仓，戚汾水以漕太原。又考郡国志，常山蒲吾县注引古今注曰：永平十年，作常山呼沱河蒲吾渠通漕船。又考班固地理志，太原郡上艾县注曰：绵曼水东至蒲吾入呼沱水。又蒲吾县注曰：大白渠水首受绵曼水，东南至下曲阳入斯洨。则知此漕自大白渠入绵曼水，自绵曼水转入汾水以达羊肠仓也。虑，音闾，杜佑曰：石臼河，在定州唐昌县。唐昌，汉苦陉县也。〕欲令通漕。太原吏民苦役，连年无成，死者不可胜算。〔胜，音升。〕帝以郎中邓训为谒者，监领其事。训考虑隐括，〔贤曰：隐审量括之也。孙卿子曰：钩木必待隐括蒸揉，然后直也。监，古衔翻。量，音良。〕知其难成，具以上言。〔上，时掌翻。〕夏，四月，己巳，诏罢其役，更用驴辇，〔更，工衡翻。〕岁省费亿万计，全活徒士数千人。训，禹之子也。
⑤闰月，西域假司马班超率疏勒、康居、于窴、拘弥兵一万人攻姑墨石城，破之，〔前书，姑墨国治南城，去长安八千一百五十里。〕斩首七百级。
⑥冬，十二月，丁酉，以马防为车骑将军。
武陵
  </div>
  <div class="pagination">
   <a href="资治通鉴注_page41.html">
    上一页
   </a>
   <span>
    ...
   </span>
   <a href="资治通鉴注_page37.html">
    37
   </a>
   <a href="资治通鉴注_page38.html">
    38
   </a>
   <a href="资治通鉴注_page39.html">
    39
   </a>
   <a href="资治通鉴注_page40.html">
    40
   </a>
   <a href="资治通鉴注_page41.html">
    41
   </a>
   <span class="current-page">
    42
   </span>
   <a href="资治通鉴注_page43.html">
    43
   </a>
   <a href="资治通鉴注_page44.html">
    44
   </a>
   <a href="资治通鉴注_page45.html">
    45
   </a>
   <a href="资治通鉴注_page46.html">
    46
   </a>
   <a href="资治通鉴注_page47.html">
    47
   </a>
   <span>
    ...
   </span>
   <a href="资治通鉴注_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
