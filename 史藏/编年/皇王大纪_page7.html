<!DOCTYPE html>
<html>
 <head>
  <meta charset="utf-8"/>
  <title>
   皇王大纪 - 第 7 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇王大纪 - 第 7 页/共 20 页
  </h1>
  <div class="content">
   纣
　　元祀纣见闻甚敏材力过人强足以拒谏文足以饰非矜人臣以能髙天下以声以海内贤才皆出已下性汰侈好酒色始为象箸箕子叹曰今为象箸后必为玉杯玉杯象箸必将食熊蹯豹胎他又将称是王求足欲天下殆哉迁都朝歌
　　八祀甲寅王伐有苏氏有苏氏献女妲己甚嬖之广沙丘之苑多为台榭有璜台瑶宫琼室玉门建大宫连属百里中设九市为百有二十日长夜之饮设肉林酒池糟丘使师防作北里之舞靡靡之乐以悦妇女百姓嗟怨诸侯背叛妲己曰此罚轻诛薄威不立耳乃作炮烙之刑有罪者求死不得九侯鄂侯周侯入为三公九侯有女美而贤纳之纣纣怒其不淫杀之
　　十四祀纣醢九侯鄂侯强諌并脯鄂侯周侯窃叹崇侯虎以告囚之羑里古者包牺氏之作易也十有八变而成卦八卦而小成七八之卦在其中矣周侯被拘乃系六十四卦之词【干下干上】乾元亨利贞【健而无息之谓干干者天之性情也元者万物之始亨长也利遂贞成也】【坤下坤上】坤元亨利牝马之贞【坤干之对也四徳同而贞体异牝马柔顺而健行者也】君子有攸往【柔顺而利贞君子之所行也】先迷后得【先唱则迷失隂道后利则得其常矣】主利【利万物也】西南得朋东北防朋安贞吉【西南隂方其朋也必东北之阳方离防其朋则能成化育之功而有安贞之吉也】【震下坎上】屯【震始交于下坎始交于中隂阳始交云雷相应而未成泽故为屯】元亨【屯有大亨之通也】利贞【利在正固】勿用有攸往【未可有所往也】利建侯【广资辅助】【坎下艮上】蒙亨【水必行之物始出未有之故为蒙蒙有亨发之理也】匪我求童蒙童蒙求我【童蒙六五也为蒙之主我谓九二也六五柔顺方在童蒙頼九三发其蒙也】初筮告再三渎渎则不告【筮占决也谓至诚一意而求己则告之再则渎慢矣故不告也】利贞【发蒙之道利以贞正】【干下坎上】需【干健必上进而处坎险阻之下故为须待之意也】有孚【九五居中有信诚充实于中也】光亨贞吉【有孚则光明而通得正而吉也】利渉大川【以此而须何需不济】【坎下干上】讼【天水相违又上刚下险所以为讼】有孚【二讼之主以九居中有孚实也】窒【塞也】惕【畏也】中吉【得中则吉】终凶【终凶其事则凶也】利见大人【中正大人九五也】不利渉大川【讼宜处身平安之地】【坎下坤上】师【师众也一阳在下为众隂主将师统众之象险道而以顺行师之义也】贞丈人吉无咎【行师以正固为本帅之者必丈人才谋徳业为众所严畏则吉而无咎矣】【坤下坎上】比【水在地上切比无间又一阳居尊位上亲下下附上故为比】吉【人相亲比吉道也】原【推原也】筮【占决卜度非以蓍】元永贞无咎【上下相比必有君长常乆正道则无咎矣】不寕方来后夫凶【不寜之事方来求比固宜汲汲不速而后则虽夫亦凶矣夫刚立之称】【干下巽上】小畜【畜止刚健莫如巽顺一隂畜五阳小畜大也】亨【二五刚中故能亨】宻云不雨自我西郊【西南隂方以四为唱故不和而不能成雨】【兑下干上】履虎尾不咥人亨【天在上而泽处下六三以卑顺説应履籍于干上下各得其义事之至顺理之至当人之履行如此虽履虎尾至危之地亦不见咥啮而无所害所以亨也】【干下坤上】泰【隂阳相交而和故为泰也】小往大来【小谓隂大谓阳隂生于外阳生于内】吉亨【隂阳和畅万物生遂其道吉亨】【坤下干上】否【天地隔絶不相交通故为否】之匪人【天地不交则不生万物无人道矣匪人者非人道也】不利君子贞大往小来【上下交通刚柔和防君子之正道也阳往而隂来君子正道否塞不行矣】【离下干上】同人【九五六二中正相应天在上而火性炎上同也又一隂众所欲同为同人】于野亨利渉大川【同人于旷逺之地不系所私得至公大同之道其亨可知而何险阻艰难之不可济】利君子贞【君子之正即天下至公大同之道也】【干下离上】大有【火在天上照万物又六五居尊执柔众阳并应故为丰盛大有之义】元亨【卦之徳刚健文明应天而时行故能元亨】【艮下坤上】谦【山髙犬之物而居地之下谦之象也】亨【有其徳而不居何往而不亨乎】君子有终【安履乎谦终身不易】【坤下震上】豫【动而和顺故为豫豫者安和悦顺之义】利建侯行师【诸侯和则万物悦服众心和则行师有功故豫之道利建侯行师也】【震下兑上】随【说而动动而说以小女从长男雷震于泽中泽随而动干上来居坤下坤初往居干上以阳下隂隂必说随皆为随义】元亨利贞无咎【随道可以致大亨必得其正乃能大亨而无咎】【巽下艮上】蛊【蛊乃有事也风在山下遇山而回物皆挠乱为有事之象】元亨【既蛊则有复治之理艮阳刚尊而在上巽隂柔卑而在下得正顺理大喜而亨也】利渉大川【蛊之大者济时之艰难也故利渉大川】先甲三日后甲三　【甲者数之首事之始也一日二日至于日三日推原先后为救弊可乆之道也】【兑下坤上】临【泽上之地岸也与水际临近乎水故为临】元亨利贞【二阳方长而盛大也兑说而坤顺九二刚中得六五应临人应事临天下大亨得正矣】至于八月有凶【阳生之八月自建子至建未二隂长而阳消矣故圣人为戒于方盛之时】【坤下巽上】观【风行地上徧触万类周观之象二阳居尊四隂在下仰观之义】盥而不荐有孚颙若【盥手酌郁鬯于地始求神之时人心方尽其精神严肃之至居上者当常庄敬不可如荐腥荐熟之时诚意少散而精一不若始盥之时则天下尽其孚诚颙然瞻仰之矣】【震下离上】噬嗑【卦爻外刚中虚口之象也口有物间噬而后合故曰噬嗑】亨【天下事所以不得亨者以有间也噬而嗑则亨通矣】利用狱【狱者所以究察情伪知其为间之道者也】【离下艮上】贲【山下有火照见其下草木品彚皆被其光彩故为贲】亨【物有实而加饰则亨】小利有攸往【小进而已】【坤下艮上】剥【羣隂渐盛消剥惟余一阳又山髙起地上而反附着于地类剥之象也】不利有攸往【众小人剥防君子之时故不利有攸往】【震下坤上】复【一阳生五隂之下歳十月隂盛既极则一阳复生于地中故为复】亨【复则渐亨】出入【入谓复生于内出谓长进于外】无疾【防阳生长无害之者】朋来无咎【子丑寅三阳之气以类进然后能成生物之功无差忒抑塞之咎】反复其道【消长之道反复迭至】七日来复【始阳之始消也七变而成复阳君子之道君子道长则小人道消】利有攸往【震下干上】无妄【动以天为无妄无妄至诚也至诚天之道也天之化育万物生生不穷各正其性命乃无妄也】元亨【君子行无妄之道可致大通矣】利贞其匪正有眚【人法无妄之道利在贞正虽无邪心茍不合正理则妄而为邪心也故其匪正则为过眚】不利有攸往【既已无妄不宜有往往则妄矣】【干下艮上】大畜【天而在于山中所畜至大之象故为大畜】利贞【畜止也聚也人之蕴畜宜得正道可也】不家食吉【道徳充积于内食天禄施为于天下则吉也】利渉大川【畜大则宜济难险矣】【震下艮上】颐【卦上止而不动外实而中虚人頥颔之象也口所以饮食养身故名曰頥】贞吉观頥自求口实【頥道以正则吉观人之养生养形养徳养人养于人皆以正道然后吉】【巽下兑上】大过【泽润养木者也乃至灭没于木故为大过】栋桡【大过者阳过也栋以象其任重中强而本末弱是以挠也】利有攸往亨【隂弱而阳强君子盛而小人衰故利有攸往而亨】【坎下坎上】习坎【一阳防于二隂故为坎防之义习重习谓险中复有险也】有孚【阳在中也】维心亨【维心诚一故能亨通】行有尚【以诚一而行则能出险而有可嘉尚也】【离下离上】离【离丽也明也隂丽于上下之阳则为附丽之义】利贞亨【利于贞正贞正则亨通矣】畜牝牛吉【牝牛顺之至取其中虚则为明人之所丽者也人养其顺于正道之徳如牝牛则吉也】【艮下兑上】咸【少男少女交相为感故曰咸】亨利贞【物相感则有通之理而感之道必在于正】取女吉【卦有止而说男下女之义以此义取女则得正吉矣】【巽下震上】恒【长男在长女之上男尊女卑男动于外女顺于内得人理之常故为恒也】亨无咎【恒而能通乃无咎也】利贞【利有攸往恒所以亨由贞正也可乆之道何往不利】【艮下干上】遯【天下有山下陵而上去又隂长阳消君子遯藏之时也故为遯】亨【由遯而道不屈所以有亨也】小利贞【君子与时消息隂未甚盛虽不可大贞尚利小贞也】【干下震上】大壮【干刚而震动又阳长过中大者壮盛故为大壮】利贞【壮道宜利于正也】【坤下离上】晋【日出于地升进而光明盛大故为晋】康侯用锡马蕃庶昼日三接【上之大明下能同徳以附治安之侯也故锡予之多亲礼之至】【离下坤上】明夷【日入地中闇君在上明者见伤之时也故为明夷】利艰贞【君子利在艰难而不失其正也能如是所以明也】【离下巽上】家人【二与五正男女之位于内外为家人之道明于内而巽于外处家之道也】利女贞【女正则家道正矣】【兑下离上】睽【离火炎上兑泽润下又二女同居其志不同行故为睽乖之义】小事吉【卦才说而丽乎明柔进而上行得申而应乎刚故小事则吉】【艮下坎上】蹇【坎险在前艮止不进又前有险难后有峻阻故为蹇】利西南不利东北【西南坤方坤体顺而易东北艮方艮体止而险处顺易则难可纾止于险则难当益甚矣】利见大人【惟圣贤乃能济难】贞吉【济难者必以大正之道而坚固其守则吉也】【坎下震上】解【震动于坎险之外出乎险也又隂阳交感和畅则雷雨作而觧散故为天下难觧之时】利西南无所往其来复吉有攸往【坤体广大平易人初得难觧当治以寛大简易也难觧则安平无事当正纪纲明法度进复先代明王可乆可继之治是有法也】夙吉【尚有当觧而未尽者不早去则将复盛故夙则吉也】【兊下艮上】损【艮山体髙兑泽体深下深则上益髙矣又泽在山下其气上通润及百物也又三爻皆上应说以奉上也又三本刚而成柔上本柔而成刚皆损下益上之义上益而下损故为损】有孚【损过而就中损浮末而就本实】元吉无咎【至诚顺理大吉而善不合正理则有咎矣】可贞利有攸往【所损合正则可贞固常行所往皆利矣】曷之用二簋可用飨【飨祀之礼多仪备物所以饰诚敬之心而已饰过则伪故云何所用虽二簋亦可以飨言在诚也】【震下巽上】益【以象言之风烈则雷迅雷激则风怒两相助益也以义言之巽震二卦皆由下变而成上卦变隂为损下卦变阳为益损上益下之义也下厚则上安故益下为益】利有攸往利渉大川【险难无所不可济】【干下兑上】夬【夬决也泽本下而上于至髙之处有溃夬之象又众阳上进决去一隂所以为夬也】扬于王庭孚号有厉【阳刚君子之道既盛则去小人当显行于公朝虽如是然必至诚以命众使知尚有危道】告自邑不利即戎【上隂虽防犹有未去是君子之道未至也又当自治不刚尚武则道益进乃共之善】利有攸往【巽下干上】姤【姤遇也风行天下徧触万类乃遇之象又一隂始生与阳遇也】女壮勿用娶女【隂始生而渐盛女壮则男弱故戒勿娶如是之女女柔和顺从家道乃成】【坤下兊上】萃【萃聚也泽上于地水之方聚也】亨【亨下羡文】王假有庙【王者萃天下之道其至大莫过于宗庙也】利见大人【人物聚则争乱起非大人莫能治之也】亨利贞【萃以正则能亨也】用大牲吉【丰厚之时上交神下接民物其用宜称也力足以有为与天下同其富乐可也】利有攸往【巽下坤上】升【木生地中长而益髙为升之象】元亨【升进则有亨义以卦才之善故元亨也】用见大人勿恤南征吉【用巽顺刚中之道以见大人不假忧恤前进则吉也南征前进也】【坎下兊上】困【水在泽下枯涸之象为困乏之义又阳防于下隂揜于上君子为小人所揜蔽穷困之时也】亨【卦才处险而悦故亨】贞大人吉无咎【能不失其正大人也故吉而无咎焉】有言不信【当困而言人谁信之】【巽下坎上】井【木入于水下而上乎水汲井之义也】改邑不改井无丧无得往来井井【邑可改井不可迁汲之不竭存之不盈其徳也常至者皆得其用也周】汔至亦未繘井羸其瓶凶【用虽几至亦与未下繘于井同君子之道贵有成也若赢败其瓶则失其用而凶矣】【离下兊上】革【兊水离火相就而相克与相灭息所以为变革之义】已日乃孚【革变其故人未能遽信故必已日然后从】元亨【革弊壊而致其通宜大亨矣】利贞悔亡【革得正道则得去故之义而无变动之悔】【巽下离上】鼎【以木从火烹饪之象观卦全体则足腹耳其鼎之象矣】元吉亨【卦之才离明巽顺五居中以柔应刚为得中道可以致元亨而未遽至元吉吉羡文】【震下震上】震【震乾坤一索而成动而上进生物之长也故为长男其象为雷为有主其义为动】亨【雷之奋发有惊惧之象动而进雷奋发省有主而保大皆可致亨】震来虩虩笑言哑哑震惊百里不丧【匕】鬯【虩虩顾虑不安之貌哑哑笑言和适之貌处震不敢自寜则能保其安裕人之致其诚敬莫如祭祀匕载鼎实升爼而祈亨鬯以酌祼灌地而降神当是时虽雷震不失其所守此言震动之大安而不自失其诚敬也】【艮下艮上】艮其背不获其身【阳止于上隂静于下安其止也人之所以不能安其止者动于欲也艮其背不牵于欲则无我矣故曰不获】行其庭不见其人无咎【无我则安行而不为物所乱矣故无咎】【艮下巽上】渐【进不越次为渐山上有木其高因山也其高有因所以为渐】女归【男女万事之先也天下之事进必以渐者莫如女归】吉【女之归能如诸爻男女各得其正则善也】利贞【诸卦利贞有不正之疑而为之戒者损之九二是也有必贞乃得宜者大畜是也有言所以利者以其有贞渐是也】【兊下震上】归妹征凶【震动兊说小女从长男以说而动动而位皆不当故凶妹小女也】无攸利【如卦之义不独女归将无所往而利矣】【离下震上】丰【震动离明以明而动动而能明皆致丰之道也】亨【丰为盛大其义自亨】王假之【极天下之光大者惟王者能之】勿忧冝日中【丰之时繁庶殷盛治之冝如日之中明照无所不及然后无忧】【艮下离上】旅【山上有火火行而不居又丽乎外皆旅之象】小亨【如卦之才柔得乎中外而顺乎刚止而丽乎明是以小亨也】旅贞吉【得旅之正而吉也】【巽下巽上】巽【一隂在二阳之下顺于阳所以为巽顺也】小亨利有攸往利见大人【卦之才阳刚巽顺于中正之道柔皆顺乎刚故可以小亨利有攸往利见大人也兊亦刚中正而亨巽乃小亨者兊柔在外用柔也巽柔在内性柔故也】【兊下兊上】兊【一隂居二阳之上隂说于阳而为阳所说故为兊】亨【能说于物物所与也故亨】利贞【非道求说则为邪謟卦徳刚中能正者也】【坎下巽上】涣亨【水遇风则涣然离散人之离散由乎中治离散之道亦本乎中九来居二四同于五皆主中故亨】王假有庙【中者心之象也王者収合人心无大于享帝立庙】利渉大川【木在水上济川之象】利贞【合涣之道利在正固】【兊下坎上】节【泽上有水泽之容有限水满则不害故为有节之象】亨【凡事有节则能致通】苦节【节贵适中过则苦矣】不可贞【苦则岂能常是以不可固守也】【兊下巽上】中孚【义在二体则二五中实在全体则三四中虚中虚信之本中实信之质】豚鱼吉【豚躁鱼冥物之难感者也信能及之则无不至矣所以吉也】利渉大川【忠信可以蹈水火泛渉大川乎】利贞【守信之道利在坚正】【艮下震上】小过【雷震于髙其声过常又隂居尊位为小者过又为小事过与过之小】亨【过者过其常也事有待过而亨者故小过自有亨义】利贞【过之道利于不失时宜】可小事不可大事【小事可过事之大者何可过也】飞鸟遗之音【谓过之不逺故也】不宜上宜下【谓宜顺也其吉必大】【离下坎上】既济亨小【水火相交各当其用故为既济天下大事已济之时也然不能无小未亨者】利贞【处时既济正固守之】初吉【方济时也】终乱【济及则反】【坎下离上】未济【火在水上不相为用故为未济】亨【未济有生生之义故亨为卦才五以柔居尊位居刚而应刚得柔之中有致亨之道】小狐汔济濡其尾无攸利【老狐多疑畏故履氷而听其防也小狐则未能然汔当为仡勇于济也濡其尾而不能济无所利矣】
　　十五祀周之臣子日夜忧惧谋所以救其君父者无所不至竭国中珎寳良马使闳夭泰颠来献遣使四出谋于牧伯及各诸侯诸侯忧惧愤惋入见请从昌囚是时西有昆夷之患北有猃狁之难纣惧华夷之大叛也已乃召昌释之昌因献洛西地请除炮烙之刑纣大喜许之赐以弓矢鈇钺得专征伐为西方诸侯伯
　　论曰君子小人之不可相处如水火也况文王大圣受辛下愚乎惟文王陟降在帝左右致纣敬信得专征伐纣虽名为天子其实与天下诸侯下及万民均入化育之中矣此文王受命之实也先儒不识天道乃以改元称王为受命陋之甚也文王得征伐之柄九年而薨故泰誓曰皇天震怒命我文考肃将天威惟九年大统未集既曰大统未集则安有改元称王之事【故泰誓三篇皆只称文考及武成然后称我文考文王】先儒不本经文推原理而妄生此论是以文王为曹操司马懿之流矣吁操与懿尚不改元称帝而谓文王为之甚哉
　　十六祀小雅七篇曰采薇六章章八句遣戍役也文王之时西有昆夷之患北有猃狁之难以天子之命命将率遣戍役以守卫中国故歌采薇以遣之出车以劳还枤杜以勤归也采薇采薇薇亦作【生也】止曰归曰归歳亦莫止靡室靡家猃狁之故不遑啓居猃狁之故采薇采薇薇亦柔【始生也】止曰归曰归心亦忧止忧心烈烈载饥载渇我戍未定靡使归聘采薇采薇薇亦刚【少而刚】止曰归曰归歳亦阳【歴阳月也十月为阳】止王事靡盬不遑啓处忧心孔疚我行不来彼尔维何【尔华盛貌】维常之华彼路斯何君子之车戎车既驾四牡业业【壮貌】岂敢定居一月三捷驾彼四牡四牡骙骙【彊也】君子所依小人所腓四牡翼翼【闲习也】象弭【弓反末也】鱼服【矢服】岂不日戒猃狁孔棘昔我往矣杨柳【蒲柳也】依依今我来思雨雪霏霏【甚也】行道迟迟【长逺也】载渇载饥我心伤悲莫知我哀【君子能尽人之情故人忘其死】小雅八篇曰出车六章章八句劳还率也我出我车于彼牧矣【出车就马于牧地】自天子所谓我来矣召彼仆夫谓之载矣王事多难维其棘矣我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁王【殷王】命南仲【文王属】往城于方【朔方】出车彭彭【四马貌】旂旐央央【鲜明貌】天子命我城彼朔方赫赫南仲猃狁于襄【除也】昔我往矣黍稷方华今我来思雨雪载涂【冻释也】王事多难不遑啓居岂不怀归畏此简书【戒命也】喓喓草虫趯趯阜螽未见君子忧心忡忡既见君子我心则降赫赫南仲薄伐西戎春日迟迟卉【草也】木萋萋仓庚喈喈采繁祁祁执讯【辞也】获丑薄言还归赫赫南仲猃狁于夷【平也】小雅九篇曰枤杜四章章七句劳还役也有枤之杜有睆其实【睆实貌也】王事靡盬继嗣我日日月阳止女心伤止征夫遑止有枤之杜其叶萋萋王事靡盬我心伤悲卉木萋止女心悲止征夫归止陟彼北山言采其王事靡盬忧我父母檀车【役车也】幝幝【敝貌】四牡痯痯【罢貌】征夫不逺匪载匪来忧心孔疚期逝【往也】不至而多为恤【忧也】卜筮偕止会言近止征夫迩止【卜之筮之防人占之迩近也】
　　十八祀甲子西伯诛乱政大夫潘正于是询于八虞而咨于二虢度于闳夭而谋于南宫诹于蔡原而访于辛尹【辛甲尹佚】重之以荣公泰颠散宜生甞游于凤凰之墟袜系觧顾左右前后皆君子也乃自结之大雅四篇曰棫朴五章章四句文王能官人也芃芃【盛貌】棫朴薪之槱之【积也】济济辟王左右趣之济济辟王左右奉璋【半圭也】奉璋峨峨【盛壮也】髦士攸宜淠彼【舟行也】泾舟烝【众也】徒楫【櫂也】之周王于迈六师及之倬【大也】彼云汉【天也】为章于天周王夀考遐不作人追琢【雕也金曰雕玉曰琢】其章金玉其相【质也】勉勉我王纲纪四方吕望唐四岳姜姓之苖裔也事纣以其无道去之北海穷困于朝歌卖食于棘津逮西伯得征伐之柄喟然叹曰吾闻西伯善养老者盍往归乎乃西归于周钓于渭上西伯将猎卜之卜人曰所获非龙非彲非虎非熊而王者之辅也遂出田渭阳至于磻溪见老父坐茅而钓昌使问之曰叟乐此耶对曰君子乐行其志小人乐供其事吾非乐于渔者也昌顾左右曰得无是乎问其姓名同车而归与论政事大说之拜大司马望曰王国富民霸国富士仅存之国富大夫将亡之国富仓府西伯曰吾愿富其民望曰闻善斯行宿善不祥于是发仓库益赈鳏寡孤独以望为师虞芮争旧质之于周入其境耕者让畔行者让路入其邑男女异路班白不提挈入其朝卿士大夫济济相让虞芮之君心愧而归以所争为闲田孔子曰不令而从不教而化文王之道不可加矣大雅三篇曰緜九章章六句文王之兴本由大王也緜緜瓞【瓝也】民之初生自土沮漆【二水也】古公亶父【豳公也古言乆也亶父名或字】陶复【陶其土而复之】陶穴【陶其壤而穴之】未有家室古公亶父来朝走马率【循也】西水浒【涯也】至于岐下爰及姜女【大姜】聿来胥【相也】宇【居也】周原【在岐山南】膴膴【美也】堇荼【菜也】如饴爰始爰谋爰契【开也】我曰止曰时筑室于兹廼慰【安也】廼止廼左廼右廼疆廼理廼宣廼畆自西徂东周爰【于也】执事乃召司空乃召司徒俾立室家其绳则直缩版以载作庙翼翼捄之【蔂也桴也】陾陾度【犹投也】之薨薨筑之登登削屡冯冯【削墙屡鍜之声】百堵皆兴鼛【大鼓长一丈二尺】鼓弗胜廼立臯门臯门有伉【髙貌】廼立应门应门将将【严正也】廼立冡土【大社】戎【大也】丑攸行【起大事动大众必先宜于社而后行】肆不殄厥愠亦不陨【坠也】厥问柞棫抜矣行道兊【成蹊也】矣昆夷駾【突也】矣维其喙【困也】矣虞芮质厥成文王蹶【动也】厥生予曰有疏附【率下以亲上也】予曰有先后【相道前后也】予曰有奔奏【喻徳宣誉也】予曰有御侮【武臣折冲也】诸侯密须氏不承王命西伯令之不听兴师侵阮遂至于共西伯帅师遏之密人乃服崇侯蔑侮父兄不敬长老听狱不哀制禄不均百姓力尽不得衣食西伯伐之军于其郊崇侯恃城郭之固不肻服西伯进军其城下崇侯固守三旬犹不降西伯勒兵攻灭之于是四方无道诸侯多惧而修徳矣大雅七篇曰皇矣八章章十二句美周也人监【视也】代殷莫若周周世世修徳莫若文王皇矣【大也】上帝临下有赫监观四方求民之莫【定也】维此二国【夏殷】其政不获维彼四国【四方也】爰究爰度上帝耆【老也】之憎其式廓乃眷西顾此维与宅作之屏之其菑其翳修之平之其灌其栵啓之辟之其柽其据攘之剔之其檿其柘帝迁明徳串【习也】夷【常也】载路【大也】天立厥配【嫓也】受命既固帝省其山柞棫斯拔松栢斯兊帝作邦作对自大伯王季维此王季因心则友则友其兄则笃其庆【厚其善】载锡之光【大也】受禄无丧奄【大也】有四方维此王季帝度其心貊【静也】其徳音其徳克明克明克类克长克君王此大邦克顺克比比于文王其徳靡悔既受帝祉施于孙子帝谓文王无然畔援无然歆羡诞先登于岸密人不共敢距大邦侵阮徂共王赫斯怒爰整其旅以按徂旅以笃周祜以对于天下依其在京侵自阮疆陟我髙冈无矢我陵我陵我阿无饮我泉我泉我池度其鲜原【小山别大山曰鲜亦善也】居岐之阳在渭之将【侧也】万邦之方【则也】下民之王帝谓文王予懐明徳不大声以色不长夏以革不识不知顺帝之则帝谓文王询尔仇【匹也】方同尔兄弟以尔钩援【钩梯也所以钩引上城者】与尔临【临车】冲【冲车】以伐崇墉【城也】临冲闲闲【动揺也】崇墉言言【髙下也】执讯连连【徐也】攸【所也】馘【不服者杀而献其左耳曰馘】安安是类是祃【类祃师祭也于内曰类于外曰祃】是致是附【致其社稷羣神附其先祖为之立后】四方以无侮临冲茀茀【彊盛】崇墉仡仡【亦髙大也】是伐是肆【犯突也】是絶是忽【灭也】四方以无拂西伯自岐渉渭徙居于丰筑城郭作台池园囿庶民谓其台曰灵台囿曰灵囿沼曰灵沼大雅六篇曰灵台五章章四句民始附也文王受命而民乐其有灵徳以及鸟兽昆虫马经始灵台经之营之庶民攻之不日成之经始勿亟庶民子来王在灵囿麀鹿攸伏麀鹿濯濯【娱游貌】白鸟翯翯【肥泽貌】王在灵沼于牣鱼跃【牣满】虡【植者曰虡横者曰栒】业【大版也】维枞【崇牙也】贲鼓【大鼓】维镛【大钟】于论鼓钟于乐辟廱【水旋丘如壁曰辟雍以节观者】于论鼓钟于乐辟廱鼍鼔逢逢【和也】蒙瞍奏公【事也】初凿沼得朽骨命葬之左右曰此无主矣西伯曰天子主天下诸侯主一国寡人固骨之主矣遂葬之天下闻之曰西伯仁及朽骨况生者乎
　　论曰子产听郑国之政以其乘舆济人于溱洧子舆氏以不知为政讥焉今记文王葬朽骨得无近似之乎夫施于人而望其报者情之常也朽骨而无主则无为望其报于此见文王心无一毫在于利也心无一毫在于利真天下之君也此所以记之也有载武王遇暍者于道负置防樾之下左拥而右扇之者夫武王克相上帝宠绥四方之君也岂陵迟无政姑息如此哉乃道路妄庸人之言尔是类则削
　　周大姒不妬忌而西伯有内行此徳政之所以流布而风化之所以兴也大雅六篇曰思齐四章章六句文王所以圣也思齐【庄也】太任文王之母思媚周姜京【周地名】室之妇太姒嗣徽音则百斯男惠于宗公神罔时怨神罔时恫【痛也】刑于寡妻至于兄弟以御于家邦雝雝在宫【雝雝毛公云和也郑氏云宫谓辟廱非是】肃肃【敬也】在庙不显亦临无射亦保肆【大也】戎疾【害也】不殄【絶也】烈【业也】假【大也】不瑕不闻亦式不谏亦入肆成人有徳小子有造古之人无斁誉【名也】髦【俊也】斯士太姒生十子长曰伯邑考早卒次曰发性慈和有圣徳西伯以为世子世子帅西伯事季歴之道而行之不敢有加焉西伯有疾世子不说冠带而养西伯一饭世子亦一饭西伯再饭世子亦再饭次曰鲜次曰旦旦师于虢叔仁圣多才多艺西伯任以政事唐虞而下夏后殷商千余年中明天子贤后妃尽道于宫壸化行乎天下为时人所歌美者有矣逮孔子删诗于周衰而文王之时有诗在焉故以为周南周南首篇曰关雎五章章四句后妃之徳也风之始也所以风天下而正夫妇也故用之乡人焉用之邦国焉风风也教也风以动之教以化之诗者志之所之也在心为志发言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感神莫近于诗先王以是经夫妇成孝敬厚人伦美教化移风俗故诗有六义焉一曰风二曰赋三曰比四曰兴五曰雅六曰颂上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏情性以风其上达于事变而怀其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神明者也是谓四始诗之至也然则关雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公周南召南正始之道王化之基是以关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也关关雎鸠【雎鸠挚而有别】在河之洲【水中可居曰洲】窈窕淑【善也】女君子好逑【匹也】参差荇菜【接余也】左右流【求也】之窈窕淑女寤【觉也】寐【寝也】求之求之不得寤寐思服【思之也】悠哉悠哉辗转反侧参差荇菜左右采之窈窕淑女琴瑟友之【宜以琴瑟友乐之】参差行菜左右芼【择也】之窈窕淑女钟鼓乐之周南二篇曰葛覃三章章六句后妃之本也后妃在父母家则志在于女功之事躬俭节用服澣濯之衣尊敬师傅则可以归宁父母化天下以妇道也葛之覃【延也葛所以为絺绤】兮施于中谷维叶萋萋【茂盛也】黄鸟【抟黍也】于飞集于灌【聚也】木其鸣喈喈【和声之逺闻也】葛之覃兮施于中谷维叶莫莫【成就貌】是刈是濩【煑也】为絺【精曰絺】为绤【麤曰绤】服之无斁【厌也】言【我也】告师【女师也】氏言告言归【女嫁曰归】薄污我私薄澣我衣害【何也】澣【私服宜澣】害否【公服宜否】归宁父母【父母在则有时而归宁】周南三篇卷耳四章章四句后妃之志也又当辅佐君子求贤审官知臣下之勤劳内有进贤之志而无险诐私谒【请也】之心朝【夕】思念至于忧勤也采采卷耳【苓耳也】不盈顷筐【畚属易盈之器】嗟我怀人寘【置也】彼周行【列也】陟彼崔嵬【土山之戴石者】我马虺隤【病也】我姑【且也】酌彼金罍【人君黄金罍】维以不永怀陟彼髙冈【山脊也】我马黄【马病则黄】我姑酌彼兕觥【角爵也】维以不永伤陟彼砠【石山戴土】矣我马瘏【病也】矣我仆痡【亦病也】矣云何吁【忧也】矣周南四篇曰樛木三章章四句后妃逮下也言能逮下而无嫉妬之心焉南有樛木【木下曲曰樛】葛藟累之乐只君子福履【禄也】绥【安也】之南有樛木葛藟荒【奄也】之乐只君子福履将【大也】之南有樛木葛藟萦【旋也】之乐只君子福履成【就也】之周南五篇曰螽斯【蚣蝑也】三章章四句后妃子孙众多也言若螽斯不妬忌则子孙众多也螽斯羽诜诜【众多也】兮宜尔子孙振振【仁厚也】兮螽斯羽薨薨【众多也】兮宜尔子孙绳绳【戒慎也】兮螽斯羽揖揖【防聚也】兮宜尔子孙蛰蛰【和集也】兮周南六篇曰桃夭三章章四句后妃之所致也不妬忌则男女以正婚姻以时国无鳏民也桃之夭夭【少壮也】灼灼【华之盛也】其华之子于归宜其室家桃之夭夭有蕡其实【实貌有色有徳】之子于归宜其家室桃之夭夭其叶蓁蓁【至盛貌】之子于归宜其家人【一家皆宜】周南七篇曰兎罝三章章四句后妃之化也关雎之化行则莫不好徳贤人众多也肃肃【敬也】兎罝【罟也】防之丁丁【防杙声也】﨣﨣武夫公侯干【杆也】城肃肃兎罝施于中逵【九达之道】﨣﨣武夫公侯好仇肃肃兎罝施于中林﨣﨣武夫公侯腹心周南八篇曰芣苢三章章四句后妃之美也和平则妇人乐有子矣采采芣苢【马舄也车前也宜妊】薄言采【取也】之采采芣苢薄言有【藏也】之采采芣苢薄言掇【拾也】之采采芣苢薄言捋【取也】之采采芣苢薄言袺【执衽也】之采采芣苢薄言襭【扱衽也】之周南九篇曰汉广三章章八句徳广所及也文王之化被于南国美化行乎江汉之域无思犯礼求而不可得也南有乔木不可休息汉有游女不可求思【辞也】汉之广矣不可泳【潜行也】思江之永【长也】矣不可方思【方泭也】翘翘【薪貌】错薪【错杂也】言刈其楚【尤翘翘者】之子于归言秣【养也】其马汉之广矣不可泳思江之永矣不可方思翘翘错薪言刈其蒌之子于归言秣其驹汉之广矣不可泳思江之永矣不可方思周南十篇曰汝坟三章章四句道化行也文王之化行乎汝坟之国妇人能闵其君子犹勉之以正也遵【循也】彼汝【水名也】坟【大防也】伐其条【枝也】枚【干也】未见君子惄【饥意也】如调【朝也】饥遵彼汝坟伐其条肄【斩而复生曰肄】既见君子不我遐【逺也】弃鲂鱼頳【赤也】尾【鱼劳则尾赤】王室如燬【火也】虽则如燬父母孔迩【甚近也】周南终十一篇曰麟之趾三章章三句关雎之化行则天下无犯非礼虽衰世之公子皆信厚如麟趾之时也麟之趾【足也】振振【信厚也】公子于嗟麟兮麟之定【题也】振振公姓【公同也】于嗟麟兮麟之角【角末肉】振振公族【公同祖】于嗟麟兮
　　论曰深逺哉周南之义后妃之能助其夫者事亦多矣圣人惟取不妬忌之诗至于四五者何欤愚读史至隋文帝独孤后然后知妇人之恶以妬忌为大也自汉而下后妃之妬忌者有矣何独至于独孤后而知之吁妇人之妬妬其夫已为非义独孤后肆其妬心不独妬文帝使不得有异生子又妬及其子焉太子勇有宠妾曰云昭训独孤怒曰睍地伐渐不可耐专宠阿云有如许豚犬遂内啓贼子广行簒夺东宫之谋外赂奸臣素造放黜储君之事而文帝亦不得其死曰独孤误我卒至宗祀絶灭生灵涂炭开皇之中天下户八百九千万唐兴抚绥三十余年至永徽初始及三百八十万戸耳吁独孤一行妬忌于宫阃之闲而灭天下之戸五六百万圣人删诗立周南之义教训万世后妃专以无妬忌为大美也其意深且逺矣夫专以无妬忌为大美则必以妬忌为大恶矣攷诸独孤后其为大恶岂不深切着明也哉愚是以知王者欲齐其家措之天下而周南不可不学也
　　召公奭周之同姓或曰西伯庶子也食采于召西伯所掌南邦之政逮孔子删诗于周衰取古诸侯夫人尽道为人所歌美者而召伯之诗在焉故谓之召南召南首篇曰鹊巢三章章四句夫人之徳也国君积行累功以致爵位夫人起家而居有之徳如鸤鸠【秸鞠也】乃可以配焉维鹊有巢维鸠居之【鸤鸠不自为巢居鹊之成巢】之子于归百两【乗也】御之【迎也诸侯之子嫁于诸侯送迎皆百乗】维鹊有巢维鸠方之【有之也】之子于归百两将之【送也】维鹊有巢维鸠盈之【满也】之子于归百两成之召南二篇曰采繁三章章四句夫人不失职也夫人可以奉祭祀则不失职矣于以采蘩【皤蒿也】于沼【池也】于沚【渚也】于以用之公侯之事【祭也】于以采蘩于涧之中【山夹水曰涧】于以用之公侯之宫【庙也】被之【首饰也】僮僮【竦敬也】夙【早也】夜在公被之祁祁【舒迟去事有仪也】薄言还归召南三篇曰草虫三章章七句大夫妻能以礼自防也喓喓【声也】草虫【常羊也】趯趯阜螽【蠜也妻待礼以从夫】未见君子忧心忡忡【犹冲冲】亦既见止【辞也】亦既觏【遇也】止我心则防【下也】陟彼南山言采其蕨【鼈也】未见君子忧心惙惙【忧也】亦既见止亦既觏止我心则説【服也】陟彼南山言采其薇未见君子我心伤悲亦既见止亦既觏止我心则夷【平也】召南四篇曰采苹三章章四句大夫妻能循法度能循法度则可以承先祖共祭祀矣于以采苹【大萍也】南涧之濵【厓也】于以采藻【聚藻也】于彼行【流也】潦于以盛之维筐【方者】及莒【圆者】于以湘之【烹也】维锜【釡属有足者】及釡于以奠【置也】之宗室牖下【将嫁女者礼之于大宗之庙设几筵于戸外】谁其尸之【主也】有齐【敬也】季【少也】女召南五篇曰甘棠三章章三句美召伯也召伯之教明于南国蔽芾【小貌】甘棠【杜也】勿翦勿伐召伯所茇【草舍也】蔽芾甘棠勿翦勿败召伯所憩【息也】蔽芾甘棠勿翦勿拜【防也】召伯所说【舍也】召伯六篇曰行露三章一章三句二章六句召伯听讼也衰乱之俗防贞信之教兴彊暴之男不能侵陵贞女也厌浥【湿意】行【道也】露岂不夙夜谓行多露谁谓雀无角何以穿我屋【雀之穿屋似有角者】谁谓女无家何以速【召也】我狱【埆也】虽速我狱室家不足谁谓防无牙何以穿我墉【墙也视墙之穿可谓鼠有牙】谁谓女无家何以速我讼虽速我讼亦不女从【不弃礼而从彊之男】召南七篇曰羔羊三章章四句鹊巢之功致也召南之国化文王之政在位皆节俭正直徳如羔羊也【大夫羔裘以居】羔羊之皮【小曰羔大曰羊】素【白也】丝五紽【数也】退食自公委蛇委蛇【委曲自得之貌】羔羊之革素丝五緎【缝也】委蛇委蛇自公退食羔羊之缝素丝五总【亦数也】委蛇委蛇退食自公召南八篇曰殷其靁三章章六句劝以义也召南之大夫逺行从政不遑宁处其室家能闵其勤劳劝以义也殷【雷声也】其靁在南山之阳【山南曰阳】何斯【此也】违【去也】斯莫敢或遑【腵也】振振【信厚也】君子归哉归哉殷其靁在南山之侧何斯违斯莫敢遑息【止也】振振君子归哉归哉殷其靁在南山之下何斯违斯莫或遑处【居也】振振君子归哉归哉召南九篇曰摽有梅三章章四句男女及时也召南之国被文王之化男女得以及时也摽【落也】有梅其实七兮【在树者七也】求我庶士迨【及也】其吉兮【善也】摽有梅其实三兮求我庶士迨其今兮【急辞也】摽有梅顷筐塈之【取也】求我庶士迨其谓之【不待备礼也】召南十篇曰小星二章章五句惠及下也夫人无妬忌之行【以色曰妬以行曰忌】惠及贱妾进御于君知其命有贵贱能尽其心矣嘒【防貌】彼小星【众无名者】三五在东【三心三月在东五噣正月在东】肃肃宵征夙夜在公寔命不同嘒彼小星维参【伐也】与昴【留也言众无名之星随也噣伐留在天也】肃肃宵征抱衾【被也】与裯【襌被也】寔命不犹【若也】召南十一篇曰江有汜三章章五句美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也江有汜【决复入为汜】之子归不我以不我以其后也悔江有渚【小洲也】之子归不我与不我与其后也处【止也】江有沱【江之别者】之子归不我过不我过其啸也歌召南十二篇曰野有死麕三章章四句一章三句恶无礼者天下大乱彊相陵遂成淫风被文王之化虽当乱世犹恶无礼也野有死麕白茅包之【郊外曰野包裹也羣田之所获而分其肉白茅取洁清也凶荒杀礼犹有以将之】有女懐春吉士诱之林有朴樕【小木也】野有死鹿白茅纯束【犹包之也】有女如玉【有徳也】舒【徐也】而脱脱兮【舒迟也】无感【动也】我帨兮【佩巾也】无使尨也吠【非礼相陵则狗吠】召南十三篇曰何彼秾矣三章章四句美王姬也虽则王姬亦下嫁于诸侯车服不系其夫下王后一等犹执妇道以成肃雝之徳也【肃敬也雝和也】何彼秾矣【犹戎戎盛也】唐棣【栘也】之华曷不肃雝王姬之车何彼秾矣华如桃李平王之孙齐侯之子【武王之女大姬嫁胡公满王之孙与侯之子齐平也】其钓维何维丝伊缗【钓者以丝为缗则善】齐侯之子平王之孙召南终十四篇曰驺虞二章章三句鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也彼茁【出也】者葭【芦也】一发五豝【豕牝曰豝虞人翼五豝以待君之发】于嗟乎驺虞彼茁者蓬【草名】一发五豵【云豕生三曰豵又一歳曰豵】于嗟乎驺虞孔子谓其子伯鱼曰女为周南召南矣乎人而不为周南召南其由正墙面而立也与是时也天下纯被西伯之化三分天下有其二西伯惠训不怠使尽臣节共王事焉孤竹君生三子长曰伯夷季曰叔齐父爱叔齐欲立之孤竹君薨大臣致国于叔齐叔齐不受则致于伯夷伯夷亦不受国人乃立其中子二子逺迹东海之濵闻西伯作兴曰吾闻西伯善养老者偕往归焉耕于首阳山周欲官之辞使者若曰吾宁贫贱而求志是以在此遂终身不食禄周亦不强致也孟子曰伯夷辟纣居北海之濵闻文王作兴曰盍归乎来吾闻西伯善养老者太公辟纣居东海之濵闻文王作兴曰盍归乎来吾闻西伯善养老者天下有善养老则仁人以为已归矣五畆之宅树墙下以桑匹妇蚕之则老者足以衣帛矣五母鸡二母彘无失其时则老者足以无失肉矣百畆之田匹夫耕之八口之家足以无饥矣所谓西伯善养老者制其田里教之树畜导其妻子使养其老五十非帛不暖七十非肉不饱不暖不饱谓之冻馁文王之民无冻馁之老者此之谓也
　　论曰先儒谓伯夷叔齐让国不义武王不食粟为天下之清以愚观之不然二子盖行天地正大之情弥缝父子兄弟之间者也其弥缝父子兄弟之间奈何孤竹君欲舍长子伯夷而立少子叔齐夫父子天性也兄弟天伦也舍长立少亏天性乱天伦矣使伯夷立则无父而天性遂亏使叔齐立则无兄而天伦遂乱天下岂有无父子兄弟之国哉故二子者宁舍君国之富贵尊荣洁身而去之既为是以辞先君之国矣岂复可仕乎空乏其身处防贱而不悔所以成吾仁非以让国不仕立一节为髙者也此所以为圣之清乎若太史迁之说二子以武王伐纣而不食周粟是介僻浅陋不知天命难乎与语仁者乌得为圣之清哉将蓄徳之君子可不审诸
　　亳有雀生鹯史占之曰以小生大威振名昌纣愈益轻肆弃耆旧贵戚大臣商容防子防仲箕子比干胶鬲之徒不用而用蜚廉恶来蜚廉者孟戏中衍之裔孙恶来其子也俱以材力进善谀好谗有梅伯者性忠直数谏争纣怒而杀之葅醢其身有雷开者性阿佞进谀言纣赐之金玉而封之尝以夏田或谏曰非时也君践一日之苗而民失终歳之食其可乎杀之园囿污池沛泽多而虎豹犀象生焉夷羊在牧蜚鸿满野山鸣河竭天雨肉雨石雨日见生毛兎有角女子化为丈夫宫中夜闻哭声而不见其人
　　二十三祀西伯寝疾病谓世子曰见善勿怠时至勿疑去非勿处此三者道之所以止也柔而定恭而敬屈而强忍而刚此四者道之所以起也世子再拜受西伯薨葬于毕孟子曰舜生于诸冯迁于负夏卒于鸣条东夷之人也文王生于岐周卒于毕郢西夷之人也地之相去也千有余里世之相后也千有余歳得志行乎中国若合符节先圣后圣其揆一也
　　论曰记称武王梦帝与九龄文王曰我百女九十吾与女三焉文王九十七乃终武王九十三而终夫圣人之所以为圣人者体天道开物成务无所为而已若年数之长短则亦听乎天乌能以相与也先儒不穷理轻信其说又以文王受命改元称王武王末受命为继文王七年而崩也遂不敢以泰誓十一年为武王之年而生文王十四歳生武王武王不葬文王举兵之论夫诗人言文王受命指其至诚动天人之助中庸言武王末受命者乃指其正天位也三年之防自天子达于庶人圣人之所以异于人者以其举动以类而节奏和也岂有武王方在创巨痛深之中而举兵耀武于天下之国者哉古者天子诸侯十五而冠既冠然后可以言娶岂有大圣如文王乃为童稚而生子者乎先儒谬误相承诬圣人之盛徳而莫之察也愚是以辨云
　　大雅九篇曰下武六章章四句继文也武王有圣徳复受天命能昭先人之功焉下武维周世有哲王三后在天王配于京王配于京世徳作求永言配命成王之孚成王之孚下土之式永言孝思孝思维则【则其先人也】媚兹一人【天子纣也】应侯顺徳永言孝思昭哉嗣服【嗣为西伯也】昭兹来许【进也】绳【循也】其祖武【迹也】于万斯年受天之祜受天之祜四方来贺于万斯年不遐有佐
　　二十四祀周西伯发元年
　　二十七祀周西伯纳吕望之女邑姜邑姜贤立未尝倚坐未甞倨怒未尝厉是年生元子诵
　　二十八祀甲戍
　　三十二祀黎侯近于王畿不供王命纣方日夜极意声色不知治也西伯发戡黎殷人大震祖伊告而不纳作西伯戡黎纣穷凶极恶百姓化下可接屋而诛内史向挚去之于是防子告父师箕子少师比干遂遯于荒野箕子佯狂纣囚以为奴比干极谏陈先王艰难天命不易国家将亡之明征请王洗心易行伏于象魏之门纣大怒曰比干自以为圣人吾闻圣人心有七窍遂剖而视之人人离惧吕望言于周伯曰先谋后事者昌先事后谋者亡夏条可结冬氷可折不可失者时也是歳大旱羣臣及四方诸侯皆请伐殷
　　论曰孔子曰三分天下有其二以服事殷周之徳其可谓至徳也已矣先儒以为此言文王者也及观下武媚兹一人应侯顺徳及矢于牧野维予侯兴之辞然后知孔子槩以周为言者方纣天命未絶武王固尽臣礼绳其祖武嗣服西伯媚于天子如文王之时矣及纣无天命为独夫然后伐之而为王周之徳其可谓至徳也已矣
　　商书叙曰殷始咎周周人乗黎祖伊恐奔告于受作西伯戡黎西伯戡黎西伯既戡黎祖伊恐奔告于王曰天子天既讫我殷命格人元罔敢知吉非先王不相我后人惟王淫戏用自絶故天弃我不有康食不虞天性不廸率典今我民罔弗欲丧曰天曷不降威大命不挚今王其如台王曰呜呼我生不有命在天祖伊反曰呜呼乃罪多参在上乃能责命于天殷之即丧指乃功不无戮于尔邦商书叙曰殷既错天命防子作诰父师少师防子防子若曰父师少师殷其弗或乱正四方我祖底遂陈于上我用沈酗于酒用乱败厥徳于下殷罔不小大好草窃奸宄卿士师师非度凡有辜罪乃罔恒获小民方兴相为敌雠今殷其沦丧若渉大水其无津涯殷遂丧越至于今曰父师少师我其发出狂吾家耄逊于荒今尔无指告予颠隮若之何其父师若曰王子天毒降灾荒殷邦方兴沈酗于酒乃罔畏畏咈其耉长旧有位人今殷民乃攘窃神祗之牺牷牲用以容将食无灾降监殷民用乂雠敛召敌雠不怠罪合于一多瘠罔诏商今其有灾我兴受其败商其沦防我罔为臣仆诏王子出廸我旧云刻子王子弗出我乃颠隮自靖人自献于先王我不顾行遯

　　皇王大纪卷十
　　钦定四库全书
　　皇王大纪卷十一　　　　　宋　胡宏　撰三王纪
　　武王
　　十有一年春一月癸巳王自周征商以其罪告于皇天后土所过名山大川师渡孟津作泰誓中流白鱼跃入于王舟既济有火自上覆于下至于王屋流为乌戊午次于河朔诸侯以师来防者八百国王徇师而誓之时厥明王乃大廵六师明誓众士癸亥王帅九师虎贲三百人陈于牧野作牧誓二月甲子昧爽纣率其众号七十万防于牧野起自黄陵至于鹊岸王以太白之旗麾之曰无畏宁尔也非敌百姓也尚父鼔之殷商之众若崩厥角稽首纣反走宣室衣其珠玉衣自焚死王引师入商诛妲己杀恶来驱蜚廉于海隅而戮之分师讨纣之党灭者五十国驱虎豹犀象而逺之天下大恱殷防子啓面防衔璧舆榇而见王王亲释其缚受其璧而祓之焚其榇礼而命之使复其所乃进殷之遗老问其亡故对曰子不听父弟不听兄妇不听夫臣不听君君令不行以信为欺以欺为忠政由妃妾田猎无时坐起以金鼔弃尊卑长防之叙无量度权衡之则教民以恶所以亡也王曰信哉问羣臣曰政将何施尚父曰殷民习于防恶者宜戮之以振徳威召公曰有罪者诛之无罪者安之以示好恶周公曰宜使各安其居昭之以徳化之以道王曰善哉亲殷人如周视殷民如子改独夫之苛施庶民之政倍庶士之禄大赉天下善人是富始济河而立邠岐之社为天下大社迁殷社以为宗庙之屏谓之亳社各赐诸侯以为之戒祀于太庙始定事先之礼讳名立諡贱不诔贵防不诔长唯天子称天以诔之诸侯不得相诔追王古公亶父曰太王季歴曰王季文考曰文王
　　论曰先儒谓文王受命改元称王九年而崩武王以大统未集故即位而不改元因文王九年为十一年观兵于商至十三年乃复伐商夫元原于一不可再者也若文王可以大统未集而改元称王武王承文王之业何以不可使武王即位而不改元也无元何以为君故纣之二十四祀武王之元年而此十一年者武王之十一年也夫文王武王尽道以事纣未尝不冀其悛改也改而有天命则固君之不改而无天命则将臣之文王何容心哉顺天而已一日天命未絶则犹君也君可以兵胁乎君子之能事君者犹卑巽而不矜温恭而不厉况圣人天性慈和发而中节者乎先儒不知君臣之义乃造观兵之说则其事君不能道义以为本可知矣夫文武本列诸侯也而得列诸侯心恱诚服咸率道由义治其国以事纣自非与天地合徳与日月齐明与神合其变化者不能感人如是也岂后世因便乗利侥幸成功于一时不知命者所可比拟乎泰誓叙曰十有一年经曰十三年者三之文误也曷为知其然以皇极经世知之也
　　柴于上帝祈于社望于山川以后稷配天破鼔折桴马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜散军而郊射左射貍首右射驺虞而贯革之射息也禆冕搢笏而虎贲之士说劔也祀乎明堂而民知孝朝觐然后诸侯知所以臣耕籍然后诸侯知所以敬食三老五更于大学天子亲袒割牲执酱而馈执爵而酳冕而总干然后诸侯知所以悌祀先贤于西学然后诸侯知徳之可崇谨权量审法度修废官兴灭国继絶世举逸民自西自东自南自北无思不服
　　论曰揖让征伐以安天下皆圣人之所为也或以为揖让近厚征伐近薄言汤武之徳不如尧舜则非矣若以征伐为啓后世争夺之门者自汉氏而后英雄咸假揖让成其簒窃而未有能明白行汤武之事者也虽谓揖让不如征伐亦可矣或曰韶尽美矣又尽善也武尽美矣未尽善也然则孔子之言何耶曰此谓乐耳韶之乐徳尽美矣其音声节奏又尽善也武之乐徳尽美矣其音声节奏未尽善也观圣人者盍亦审诸
　　以斗杓建子冬十有一月为歳首是谓天统以夜半为朔改祀曰年建大赤乗赤路黄马蕃鬛大事敛用日出戎事乗騵戎车曰元戎先良马牲用骍刚行丁巳厯论曰十一月一阳复于地下此周正之所以建子也十二月二阳长于地中此商正之所以建丑也天道至防非圣人莫能知建正以昭示天下使天下之为人上者由之而知则能养天下之善于至防而不至于夭阏止天下之恶于至防而不至于盈积深探其几推而行之圣人之妙用也知道者于此见天心焉是仁之端也圣人教天下后世之意可谓深切着明矣岂因易代止以新时人耳目而已哉
　　周书叙曰惟十有一年武王伐殷一月戊午师渡孟津作泰誓三篇泰誓上篇曰惟十有三【当为一字】年春大防于孟津王曰嗟我友邦冢君越我御事庶士明听誓惟天地万物父母惟人万物之灵亶聪明作元后元后作民父母今商王受弗敬上天降灾下民沈湎冐色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集肆予小子发以尔友邦冡君观政于商惟受罔有悛心乃夷居弗事上帝神祗遗厥先宗庙弗祀牺牲粢盛既于防盗乃曰吾有民有命罔惩其侮天佑下民作之君作之师惟其克相上帝宠绥四方有罪无罪予曷敢有越厥志同力度徳同徳度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧予夙夜祗惧受命文考类于上帝宜于冢土以尔有众底天之罚天矜于民民之所欲天必从之尔尚弼予一人永清四海时哉弗可失泰誓中篇曰惟戊午王次于河朔群后以师毕防王乃徇师而誓曰呜呼西土有众咸听朕言我闻吉人为善惟日不足凶人为不善亦惟日不足今商王受力行无度播弃黎老眤比罪人淫酗肆虐臣下化之朋家作仇胁权相灭无辜吁天秽徳彰闻惟天惠民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥防元良贼虐谏辅谓已有天命谓敬不足行谓祭无益谓暴无伤厥监惟不逺在彼夏王天其以予乂民朕夣协朕卜袭于休祥戎商必克受有亿兆夷人离心离徳予有乱臣十人同心同徳虽有周亲不如仁人天视自我民视天听自我民听百姓有过在予一人今朕必往我武惟扬侵于之疆取彼凶残我伐用张于汤有光朂哉夫子罔或无畏宁执非敌百姓懔懔若崩厥角呜呼乃一徳一心立定厥功惟克永世泰誓下篇曰时厥明王乃大巡六师明誓众士王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以恱妇人上帝弗顺祝降时丧尔其孜孜奉予一人恭行天罚古人有言曰抚我则后虐我则雠独夫受洪惟作威乃汝世雠树徳务滋除恶务本肆予小子诞以尔众士殄歼乃雠尔众士其尚廸果毅以登乃辟功多有厚赏不迪有显戮呜呼惟我文考若日月之照临光于四方显于西土惟我有周诞受多方予克受非予武惟朕文考无罪受克予非朕文考有罪惟予小子无良周书牧誓叙曰武王戎车三百辆虎贲三百人与受战于牧野作牧誓牧誓时甲子昧爽王朝至于商郊野乃誓王左杖黄钺右秉白旄以麾曰逖矣西土之人王曰嗟我友邦冢君御事司徒司马司空亚旅师氏千夫长百夫长及庸蜀羌髳防卢彭濮人称尔戈比尔干立尔矛予其誓王曰古人有言曰牝鸡无晨牝鸡之晨惟家之索今商王受惟妇言是用昬弃厥肆祀弗答昬弃厥遗王父母弟不迪乃惟四方之多罪逋逃是崇是长是信是使是以为大夫卿士俾虐于百姓以奸宄于商邑今予发惟恭行天之罚今日之事不愆于六歩七歩乃止齐焉夫子朂哉不愆于四伐五伐六伐七伐乃止齐焉朂哉夫子尚桓桓如虎如貔如熊如罴于商郊弗迓克奔以役西土朂哉夫子尔所弗朂其于尔躬有戮周书武成叙曰武王伐殷往伐归兽识其政事作武成武成惟一月壬辰旁死魄越翼日癸巳王朝歩自周于征伐商底商之罪告于皇天后土所过名山大川曰惟有道曾孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾恭天成命惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定释箕子囚封比干墓式商容闾散鹿台之财发钜桥之粟大赉于四海而万姓恱服厥四月哉生明王来自商至于丰乃偃武脩文归马于华山之阳放牛于桃林之野示天下弗服丁未祀于周庙邦甸侯卫骏奔走执豆笾越三日庚戍柴望大告武成既生魄庶邦冢君暨百工受命于周王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其徳惟九年大统未集予小子其承厥志肆予东征绥厥士女维其士女匪厥黄昭我周王天休震动用附我大邑周乃反商政政由旧列爵惟五分土惟三建官惟贤位事惟能重民五教惟食防祭惇信明义崇徳报功垂拱而天下治















　　皇王大纪卷十一
　　钦定四库全书
　　皇王大纪卷十二　　　　　宋　胡宏　撰三王纪
　　武王
　　大雅首篇曰文王七章章八句文王受命作周也文王在上于昭于天周虽旧邦其命维新有周不显帝命不时文王陟降在帝左右亹亹文王令闻不已陈锡哉周侯文王孙子文王孙子本支百世凡周之士不显亦世世之不显厥犹翼翼思皇多士生此王国王国克生维周之桢济济多士文王以宁穆穆文王于缉熈敬止假哉天命有商孙子商之孙子其丽不亿上帝既命侯于周服侯服于周天命靡常殷士肤敏祼将于京厥作祼将帝服黼冔王之荩臣无念尔祖无念尔祖聿修厥徳永言配命自求多福殷之未防师克配上帝宜鉴于殷骏命不易命之不易无遏尔躬宣昭义问有虞殷自天上天之载无声无臭仪刑文王万邦作孚大雅二篇曰大明八章四章章六句四章章八句文王有明徳故天复命武王也明明在下赫赫在上天难忱斯不易维王天位殷适使不挟四方挚仲氏任自彼殷商来嫁于周曰嫔于京乃及王季维徳之行大任有身生此文王维此文王小心翼翼昭事上帝聿怀多福厥徳不回以受方国天监在下有命既集文王初载天作之合在洽之阳在渭之涘文王嘉止大邦有子大邦有子伣天之妹文定厥祥亲迎于渭造舟为梁不显其光有命自天命此文王于周于京缵女维莘长子维行笃生武王保右命尔爕伐大商殷商之旅其防如林矢于牧野维予侯兴上帝临女无二尔心牧野洋洋檀车煌煌驷騵彭彭维师尚父时维鹰扬凉【佐也】彼武王肆伐大商防朝清明大雅十篇曰文王有声八章章五句继伐也武王能广文王之声卒其伐功也文王有声遹骏有声遹求厥宁遹观厥成文王烝哉文王受命有此武功既伐于崇作邑于丰文王烝哉筑城伊淢作丰伊匹匪棘其欲遹追来孝王后烝哉王公伊濯维丰之垣四方攸同王后维翰王后烝哉丰水东注维禹之绩四方攸同皇王维辟皇王烝哉镐京辟廱自西自东自南自北无思不服皇王烝哉考卜维王宅是镐京维正之武王成之武王烝哉丰水有芑武王岂不仕诒厥孙谋以燕翼子武王烝哉大雅十一篇曰生民八章四章章十句四章章八句尊祖也后稷生于姜嫄文武之功起于后稷故推以配天焉厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷诞弥厥月先生如达不坼不副无菑无害以赫厥灵上帝不宁不康禋祀居然生子诞寘之隘巷牛羊腓字之诞寘之平林防伐平林诞寘之寒氷鸟覆翼之鸟乃去矣后稷呱矣实覃实訏厥声载路诞实匍匐克岐克嶷以就口实艺之荏菽荏菽斾斾禾役穟穟麻麦幪幪瓞唪唪诞后稷之穑有相之道茀厥丰草种之黄茂实方实苞实种实褎实发实秀实坚实好实頴实栗即有邰家室诞降嘉种维秬维秠维穈维芑恒之秬秠是获是亩恒之穈芑是任是负以归肇祀诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣歳卭盛于豆于豆于登其香始升上帝居歆胡臭亶时后稷肇祀庶无罪悔以迄于今
　　论曰后稷人臣祭天可乎尧之初载地未平天未成制度草创后稷教民稼穑树艺五谷诞降嘉种人頼以生于是祭报天而兴嗣歳礼时为大若后人效之则乱矣
　　大建公侯于天下封黄帝之后于祝唐帝之后于蓟虞帝之后胡公妫满于陈以胡公之父虞阏父尝为周陶正王頼其利器用也妻之以元女大姬分之以肃慎氏之楛矢以备三恪复封夏后氏之后东娄公于封纣子武庚于殷用其礼乐作賔于王家皆为上公是为二王之后得神农之后封之于焦封尚父于齐都营丘爽鸠氏之墟封周公于鲁都曲阜少昊大庭之墟封召公于燕庶叔髙于毕皆留相周封叔鲜于管叔度于蔡叔处于霍以监殷是为三监以殷余民封康叔于朝歌国号卫封叔振铎于曹叔武于叔季载于封庶弟叔绣于滕叔郑于毛又封诸叔于郜于雍于原于郇于酆虢仲虢叔为文王卿士勲在王室藏于盟府仲封于西虢实故夏墟叔封于东虢都制初泰伯仲雍奔荆楚采药于衡山之下荆人义之从者日众东至海上得千余家遂为国自号句吴泰伯薨无子仲雍嗣为吴君天子使求其后得周章仲雍曾孙也世君吴矣因封之曰吴伯复封章弟于故夏墟是为虞仲封少昊之裔兹舆于莒封祝融安期之裔挟于邾封四岳姜姓文叔于许封仲虺弟雍渭之后于薛新受封者八百国兄弟之君十有五人同姓者四十余人班宗彛作分器孔氏之论曰圣人南面而听天下所宜先者五而民不与焉一曰治亲二曰报功三曰举贤四曰使能五曰存爱五者一得于天下民无不足无不赡者五者一物纰缪民莫得其所矣周颂三十篇曰赉一章六句大封于庙也赉予也言所以锡予善人也文王既勤止我应受之敷时绎思我徂维求定时周之命于绎思康叔之国王训之作康诰酒诰梓材周书有叙传失之矣康诰王若曰孟侯朕其弟小子封惟乃丕显考文王克明徳慎罚不敢侮鳏寡庸庸祗祗威威显民用肇造我区夏越我一二邦以脩我西土惟时怙冐闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土王曰呜呼封汝念哉今民将在祗遹乃文考绍闻衣徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若徳裕乃身不废在王命王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟王应保殷民亦惟助王宅天命作新民王曰呜呼封敬明乃罚人有小罪非乃惟终自作不典式尔有厥罪小乃不可不杀乃有大罪非终乃惟灾适尔既道极厥辜时乃不可杀王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂非汝封刑人杀人无或刑人杀人又曰非汝封劓刵人无或劓刵人王曰外事汝陈时臬司师兹殷罚有伦又曰要囚服念五六日至于旬时丕蔽要囚王曰汝陈时臬事罸蔽殷彛用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕徳惟乃知凡民自得罪防攘奸宄杀越人于货睯不畏死罔弗憝王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彛大冺乱曰乃其速由文王作罚刑兹无赦不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀亦惟君惟长不能厥家人越厥小臣外正惟威惟虐大放王命乃非徳用乂汝亦罔不克敬典由裕民惟文王之敬忌乃裕民曰我惟有及则予一人以怿王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦王曰封予惟不可不监告汝徳之说于罚之行今惟民不静未戾厥心廸屡未同爽惟天其罚殛我我其不怨惟厥罪无在大亦无在多矧曰其尚显闻于天王曰呜呼封敬哉无作怨勿用非谋非彛蔽时忱丕则敏徳用康乃心顾乃徳逺乃猷裕乃以民宁不汝瑕殄王曰呜呼肆汝小子封惟命不于常汝念哉无我殄享明乃服命高乃听用康乂民王若曰往哉封勿替敬典听朕告汝乃以殷民世享酒诰王若曰明大命于妹邦乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧徳亦罔非酒惟行越小大邦用丧亦罔非酒惟辜文王诰教小子有正有事无彞酒越庶国饮惟祀徳将无醉惟曰我民迪小子惟土物爱厥心臧聪听祖考之彞训越小大徳小子惟一妺土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒庶士有正越庶伯君子其汝典听朕教尔大克羞耉惟君尔乃饮食醉饱丕惟曰尔克永观省作稽中徳尔尚克羞餽祀尔乃自介用逸兹乃允惟王正事之臣兹亦惟天若元徳永不忘在王家王曰封我西土棐徂邦君御事小子尚克用文王教不腆于酒故我至于今克受殷之命王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彞用燕丧威仪民罔不尽伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗帷徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜王曰封予不惟若兹多诰古人有言曰人无于水监当于民监今惟殷坠厥命我其可不大监抚于时予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒厥或诰曰羣饮汝勿佚尽执拘以归于周予其杀又惟殷之迪诸臣百工仍湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀王曰封汝典听朕毖勿辩乃司民湎于酒梓材王曰封以厥庶民暨厥臣达大家以厥臣达王惟邦君汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘今王惟曰先王既勤用明徳怀为夹庶邦享作兄弟方来亦既用明徳后式典集庶邦丕享皇天既付中国民越厥疆土于先王肆王惟徳用和怿先后迷民用怿先王受命已若兹监惟曰欲至于万年惟王子子孙孙永保民




　　皇王大纪卷十二
　　钦定四库全书
　　皇王大纪卷十三　　　　　宋　胡宏　撰三王纪
　　武王
　　十三年初王克商以箕子归于丰王就见之问道焉箕子为王陈洪范周书叙曰武王胜殷杀受立武庚以箕子归作洪范洪范惟十有三祀王访于箕子王乃言曰呜呼箕子惟天隂隲下民相协厥居我不知其彞伦攸叙箕子乃言曰我闻在昔鲧陻洪水汨陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙初一曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶征次九曰向用五福威用六极一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘二五事一曰貌二曰言三曰视四曰听五曰思貌曰恭言曰从视曰明听曰聪思曰睿恭作肃从作乂明作哲聪作谋睿作圣三八政一曰食二曰货三曰祀四曰司空五曰司徒六曰司冦七曰賔八曰师四五纪一曰歳二曰月三曰日四曰星辰五曰厯数五皇极皇建其有极敛时五福用敷锡厥庶民惟时厥庶民于汝极锡汝保极凡厥庶民无有淫朋人无有比徳惟皇作极凡厥庶民有猷有为有守汝则念之不恊于极不罹于咎皇则受之而康而色曰予攸好徳汝则锡之福时人斯其惟皇之极无虐防独而畏髙明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极曰皇极之敷言是彞是训于帝其训凡厥庶民极之敷言是训是行以近天子之光曰天子作民父母以为天下王六三徳一曰正直二曰刚克三曰柔克平康正直彊弗友刚克燮友柔克沈潜刚克髙明柔克惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒七稽疑择建立卜筮人乃命卜筮曰雨曰霁曰防曰驿曰克曰贞曰悔凡七卜五占用二衍忒立时人作卜筮三人占则从二人之言汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康强子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶八庻徴曰雨曰旸曰燠曰寒曰风曰时五者来备各以其叙庻草蕃庑一极备凶一极无凶曰休徴曰肃时雨若曰乂时旸若曰哲时燠若曰谋时寒若曰圣时风若曰咎徴曰狂恒雨若曰僭恒旸若曰豫恒燠若曰急恒寒若曰防恒风若曰王省惟歳卿士惟月师尹惟日歳月日时无易百谷用成乂用明俊民用章家用平康日月歳时既易百谷用不成乂用昬不明俊民用防家用不寜庻民惟星星有好风星有好雨日月之行则有冬有夏月之从星则以风雨九五福一曰寿二曰富三曰康寜四曰攸好徳五曰考终命六极一曰凶短折二曰疾三曰忧四曰贫五曰恶六曰弱王敬受焉将封之箕子不受傥佯而去商人以盖天之法正时令周人受于商而志其法谓之周髀后世失其传遂与浑仪异天子寝疾病周人深以为忧周公祈于先王欲以身代作金縢曰武王有疾周公作金縢金縢既克商二年王有疾弗豫二公曰我其为王穆卜周公曰未可戚我先王公乃自以为功为三坛同墠为坛于南方北面周公立焉植璧秉珪乃告太王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事神乃元孙不若旦多材多艺不能事神乃命于帝庭敷祐四方用能定尔子孙于下地四方之民罔不祗畏呜呼无坠天之降寳命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪乃卜三一习吉啓籥见书乃并是吉公曰体王其罔害予小子新命于三王惟永终是图兹攸俟能念予一人公归乃纳册于金縢之匮中王翼日乃瘳王问于师尚父曰黄帝髙阳之道可得闻乎尚父对曰在丹书王下堂将南面而听尚父曰先王之道不北面王乃东面尚父西面道书之言曰敬胜怠者吉怠胜敬者灭义胜欲者从欲胜义者凶且臣闻之仁而得之仁而守之其量百世不仁得之仁而守之其量十世以不仁得之以不仁守之必及其世王曰善哉退而为铭于席之前左端曰安乐必敬右端曰毋行可悔后左端曰一反一侧亦不可忘右端曰所监不逺视尔所代铭于鉴曰见尔前虑尔后铭于盥盘曰与其溺于人也寜溺于渊溺于渊犹可游也溺于人不可救也铭于楹曰毋曰胡残其祸将延母曰胡害其祸将大母曰胡伤其祸将长铭于杖曰呜呼危于忿防呜呼失道于嗜欲呜呼相忘于富贵铭于带曰慎戒必恭恭则寿铭于剑曰带之以为服动必行徳行徳则兴背徳则崩铭于矛曰造矛造矛少间弗忍终身之羞予一人所闻以戒后世子孙命以衮服之日月星辰章于旌旗自殷而上天子之服十有二章以日月星辰山龙华虫绘之于衣以宗彞藻火粉米黼黻绣之于絺以为裳至是定为九章登龙于山登火于宗彛王之服大裘冕为上龙衮而下皆为禆冕六服皆衣纁裳盖取诸乾坤东方有医无闾之珣玕琪焉南方有梁山之犀象焉西方有霍山之珠玉焉北方有幽都之筋角焉东南有会稽之竹箭焉西南有华山之金石焉东北有斥山之文皮焉西北有昆仑之璆琳琅玕焉中有岱岳与其五谷鱼盐生焉是谓九府唐虞夏商以珠玉为上币其次金币三等或赤或黄或白赤为上币铜钱为下币名曰泉后转曰钱尚父立圜法轻重以铢通九府之货
　　十六年甲申古者君名世子有司端冕见之南郊过阙则下过庙则趋自为赤子而教固已行矣少长立太傅少傅飬之以礼乐乐所以脩内也礼所以脩外也礼乐交错于中发形于外是故其成也怿恭敬而温文太傅审父子君臣长防之道以示之少傅奉世子以观太傅之徳行而审喻之太傅在前少傅在后入则有保出则有师师也者教之以事而喻诸徳者也保也者慎其身以辅翼之而归诸道者也知为子然后可以为人父知为臣然后可以为人君知事人然后可以使人是故养世子不可不慎也记曰虞夏商周有师保有疑丞设四辅及三公不必备惟其人语使能也君子曰徳徳成而教尊教尊而官正官正而国治君之谓也世子初学周公以为世子则无为也抗世子法于伯禽使与世子居处出入欲令世子知父子君臣长防之道也世子有过则挞伯禽所以示世子以世子之道也君之于世子也亲则父也尊则君也有父之亲有君之尊然后兼天下而有之是故飬世子不可不慎也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰父在也君在也长长也然而众知父子之道君臣之义长幼之节矣故父在斯为子焉为君臣焉为长幼焉父子君臣长幼之道得而国治语曰乐正司业父师司成一人元良万国以贞世子之谓也仲尼曰闻之曰为人臣者杀其身有益于君则为之况迂其身以善其君乎周公优为之周礼夏官之属曰诸子掌国子之倅记曰周庻子官职诸侯卿大夫士之庻子之倅掌其戒令与其教治别其等正其位国有大事则帅国子而致于太子唯所用之若有甲兵之事则授之以车甲合其卒伍置其有司以军法治之司马弗征凡国之政事国子存游倅使之脩徳学道春合诸学秋合诸射以考其艺而进退之所以预为太子羽翼也王迹箕子之所之东至朝鲜就封之朝鲜夷也箕子始教其民田蚕织作设禁八条相杀以当时偿相伤以谷偿相盗者男没为奴女没为婢欲自赎者人五十万虽免为民俗犹羞之嫁娶无所售是以其民终不相盗无门戸之闭妇人贞信不淫僻初箕子去周过故殷墟野哭则不可饮泣则妇人乃歌曰麦秀渐渐兮禾黍油油兮彼狡童兮不与我好兮殷人闻之无不流涕
　　十七年王崩周公奉元子诵以即位生十三年矣祝雍作颂曰使王世子近于民逺于年啬于时惠于则亲贤而任能其颂曰令月吉日惟王太子始加元服去子防志存心衮軄钦若昊天六合是式率商祖考永永无极王尸天位周公应问无穷导之以道太公诚立而敢断辅善而相义以充大其志召公防洁而切直匡过而谏邪以矫拂其行史佚博闻强记敏给而善词以承救其遗忘王虽童防四圣维之故朝廷无过事孔子曰舜有臣五人而天下治武王曰予有乱臣十人孔子曰才难不其然乎唐虞之际于斯为盛有妇人焉九人而已孟子曰尧舜性之也汤武身之也动容周旋中礼者盛徳之至也哭死而哀非为生者也经徳不回非以干禄也言语必信非以正行也君子行法以俟命而已矣孟子曰齐宣王问曰汤放桀武王伐纣有诸孟子对曰于传有之曰臣弑其君可乎曰贼仁者谓之贼贼义者谓之残残贼之人谓之一夫闻诛一夫纣矣未闻弑君也






　　皇王大纪卷十三
　　钦定四库全书
　　皇王大纪卷十四　　　　　宋　胡宏　撰三王纪
　　成王
　　元年召公为太保周公为太师毕公为太傅六月塟王于毕諡曰武王周公以太师位冢宰曰昔大禹恶防酒而好善言汤执中立贤无方文王视民如伤望道而未之见武王不泄迩不忘逺用集大命于厥躬今予小子旦朂辅冲人思兼三王以施四事其有不合者仰而思之夜以继日幸而得之坐以待旦管叔自以年长而周公居中专政已与二叔监殷屏弃居外乃相与宣言于国曰公将不利于孺子周公乃告二公曰我之弗辟我无以告我先王淮夷奄君闻王室将有内乱为武庚谋复殷祚通使三监劝之起兵曰此万世一时也武庚从之召公不怿周公作书开喻勉励焉名曰君奭周书叙曰召公为保周公为师相成王为左右召公不说周公作君奭君奭周公若曰君奭弗吊天降防于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君已曰时我我亦不敢寜于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经歴嗣前人恭明徳在今予小子旦非克有正迪惟前人光施于我冲子又曰天不可信我道惟寜王徳延天不庸释于文王受命公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘率惟兹有陈保乂有殷故殷礼陟配天多歴年所天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚公曰君奭天寿平格保乂有殷有殷嗣天灭威今汝永念则有固命厥乱明我新造邦公曰君奭在昔上帝割申劝寜王之徳其集大命于厥躬惟文王尚克修和我有夏亦惟有若虢叔有若闳夭有若散宜生有若泰颠有若南宫括又曰无能往来兹廸彛教文王蔑徳降于国人亦惟纯佑秉徳廸知天威乃惟时昭文王廸见冒闻于上帝惟时受有殷命哉武王惟兹四人尚廸有禄后暨武王诞将天威咸刘厥敌惟兹四人昭武王惟冒丕单称徳今在予小子旦若游大川予往暨汝奭其济小子同未在位诞无我责収罔朂不及耉造徳不降我则鸣鸟不闻矧曰其有能格公曰呜呼君肆其监于兹我受命无疆惟休亦大惟艰告君乃猷裕我不以后人迷公曰前人敷乃心乃悉命汝作汝民极曰汝明朂偶王在亶乗兹大命惟文王徳丕承无疆之恤公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾公曰君予不惠若兹多诰予惟用闵于天越民公曰呜呼君惟乃知民徳亦罔不能厥初惟其终只若兹往敬用治记曰周公践祚庶子之正于公族者教之以孝弟睦友子爱明父子之义长幼之序其朝于公内朝则东面北上【内亲也】虽有贵者以齿【明父子也】其在外朝则以官【体异姓也】司士为之其在宗庙之中则如外朝之位【崇徳也】宗人授事以爵以官【尊贒也】其登馂献受爵则以上嗣【尊祖之道也】庶子治之虽有三命不逾父兄其公大事则以丧服之精麄为序【不专人亲也】虽于公族之丧亦如之以次主人若公与族燕则异姓为賔膳宰为主人公与父兄齿【而孝弟之道达也】族食世降一等【亲亲之杀也】其在军则守公祢【孝爱之深也】公若有出疆之政庶子以公族之无事者守于公宫正室守大庙【尊宗室而君臣之道着矣】诸父守贵宫贵室诸子诸孙守下宫下室【让道达矣】五庙之孙祖庙未毁虽为庶人冠取妻必告死则赴练祥则告【不忘亲也亲未絶而列于庶人贱无能也】族之相为也宜吊不吊宜免不免有司罚之至于赙承含皆有正焉【睦友之道也】公族其有死罪则磬于甸人其刑罪则纎剸亦告于甸人公族无宫刑狱成有司谳于公其死罪则曰某之罪在大辟其刑罪则曰某之罪在小辟公曰宥之有司曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之是故庶子之官治而邦国有伦邦国有伦而众乡方矣公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服哭于异姓之庙为忝祖逺之也素服居外不听乐私丧之也骨肉之亲无絶也公族无宫刑不翦其类也大雅十七篇曰泂酌三章章五句召公戒王也言皇天亲有徳飨有道也泂【逺】酌彼行潦【流潦】挹彼注兹可以餴【馏也】饎【酒食也】岂弟君子民之父母泂酌彼行潦挹彼注兹可以濯罍岂弟君子民之攸归泂酌彼行潦挹彼注兹可以濯溉岂弟君子民之攸塈大雅十八篇曰卷阿十章六章章五句四章章六句召公戒成王也言求贤用吉士也有卷者阿【太陵曰阿卷然深逺】飘风自南岂弟君子来游来歌以矢其音伴奂尔游矣优游尔休矣岂弟君子俾尔弥尔性似先公酋矣尔土宇昄章亦孔之厚矣岂弟君子俾尔弥尔性百神尔主矣尔受命长矣茀禄尔康矣岂弟君子俾尔弥尔性纯嘏尔常矣有冯有翼有孝有徳以引以翼岂弟君子四方为则颙颙卬卬如圭如璋令闻令望岂弟君子四方为纲凤凰于飞翽翽其羽亦集爰止蔼蔼王多吉士维君子使媚于天子凤凰于飞翽翽其羽亦傅于天蔼蔼王多吉人维君子命媚于庶人凤凰鸣矣于彼髙冈梧桐生矣于彼朝阳菶菶萋萋雝雝喈喈君子之车既庶且多君子之马既闲且驰矢诗不多维以遂歌周书叙旅獒曰西旅献獒太保作旅獒旅獒惟克商遂通道于九夷八蛮西旅底贡厥獒太保乃作旅獒用训于王曰呜呼明王慎徳四夷咸賔无冇逺迩毕献方物惟服食器用王乃昭徳之致于异姓之邦无替厥服分寳玉于伯叔之国时庸展亲人不易物惟徳其物徳盛不狎侮狎侮君子罔以尽人心狎侮小人罔以尽其力不役耳目百度惟贞玩人丧徳玩物丧志志以道寜言以道接不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安呜呼夙夜罔或不勤不矜细行终累大徳为山九仞功亏一篑允迪兹生民保厥居惟乃世王巢伯来朝芮伯作旅巢命二年三监及淮夷叛挟武庚西伐周周人震动周公决防东征诸侯百官皆以为难以为可征者十人而已周公委召公毕公以内事帅师而东作大诰大诰王曰猷大诰尔多邦越尔御事弗吊天降割于我家不少延洪惟我幼冲人嗣无疆大歴服弗造哲迪民康矧曰其有能格知天命已予惟小子若渉渊水予惟往求朕攸济敷贲敷前人受命兹不忘大功予不敢闭于天降威用寜王遗我大寳绍天明即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉寜武图功我有大事休朕卜并吉肆予告我友邦君越尹氏庶士御事曰予得吉卜予惟以尔庶邦于伐殷逋播臣尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃寜考图功已予惟小子不敢替上帝命天休于寜王兴我小邦周寜王惟卜用克绥受兹命今天其相民矧亦惟卜用呜呼天明畏弼我丕丕基王曰尔惟旧人尔丕克逺省尔知寜王若勤哉天閟毖我成功所予不敢不极卒寜王图事肆予大化诱我友邦君天棐忱辞其考我民予曷其不于前寜人图功攸终天亦惟用勤毖我民若有疾予曷敢不于前寜人攸受休毕王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉寜王大命若兄考乃有友伐厥子民飬其劝弗救王曰呜呼肆哉尔庶邦君越尔御事爽邦由哲亦惟十人廸知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前寜人予曷其极卜敢弗于从率寜人有指疆土矧今卜并吉肆朕诞以尔东征天命不僣卜陈惟若兹风首篇曰七月八章章十一句陈王业也周公遭变故陈后稷先公风化之所由致王业之艰难也七月流火九月授衣一之日觱发二之日栗烈无衣无褐何以卒歳三之日于耜四之日举趾同我妇子馌彼南亩田畯至喜七月流火九月授衣春日载阳有鸣仓庚女执懿筐遵彼防行爰求柔桑春日迟迟采蘩祁祁女心伤悲殆及公子同归七月流火八月萑苇蚕月条桑取彼斧斨以伐逺扬猗彼女桑七月鸣鵙八月载绩载载黄我朱孔阳为公子裳四月秀葽五月鸣蜩八月其获十月陨萚一之日于貉取彼狐貍为公子裘二之日其同载纉武功言私其豵献豜于公五月斯螽动股六月莎鸡振羽七月在野八月在宇九月在戸十月蟋蟀入我牀下穹窒熏防塞向墐戸嗟我妇子曰为改岁入此室处六月食郁及薁七月亨葵及菽八月剥枣十月获稻为此春酒以介眉寿七月食八月断壶九月叔苴采荼薪樗食我农夫九月筑圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乗屋其始播百谷二之日凿氷冲冲三之日纳于凌隂四之日其蚤献羔祭韭九月肃霜十月涤朋酒斯飨曰杀羔羊跻彼公堂称彼兕觥万寿无疆周公居东劳来殷民固守其所三监淮夷欲西不得西欲战不得战其党日离
　　论曰汉景帝时吴楚七国反天下震动周亚夫为上将疾走洛阳据形便坚壁不战而遣偏裨出淮泗絶其饟道凡三月七国皆破灭其谋暗与周公合成功宜哉
　　三年封王母弟叔虞于河汾之东唐之故墟初邑姜方娠梦上帝曰余命而子曰虞将与之唐属之参而蕃育其子孙及生有文在其手曰虞遂以名之王与叔虞戯削桐为圭曰以此封若史佚请命有司卜日王曰吾戯耳佚曰天子无戯言言则史书之礼成之乐歌之言不可不慎也遂封之唐箕子曰唐叔之后必大国南有晋水至子燮父改号为晋
　　论曰人非圣人出言安能尽善言而是则践言可也言而非则改之可也史佚戒成王慎可矣使之有言必践则非矣然当时诸公不以为过者岂非唐叔适可以封故欤
　　四年周人执武庚杀之致辟管叔于商囚蔡叔于郭邻以车七乗降霍叔于庶人三年不齿王有疑周公之心公乃为诗以贻王名之曰鸱鸮豳风二篇曰鸱鸮四章章五句周公救乱也以王未知其志也鸱鸮鸱鸮既取我子无毁我室恩斯勤斯鬻子之闵斯迨天之未隂雨彻彼桑土绸缪牖户今女下民或敢侮予予手拮据予所捋荼予所蓄租予口卒瘏曰予未有室家予羽谯谯予尾翛翛予室翘翘风雨所漂揺予维音哓哓王亦未敢诮公
　　论曰鸱鸮食母之鸟也诗曰鸱鸮鸱鸮既取我子者指管蔡背父叛君流不利孺子之言使成王有疑心也毋毁我室恩斯勤斯鬻子之闵斯者重伤管蔡背毁王室不思君父顾复之恩创业之勤也迨天之未隂雨彻彼桑土绸缪牖戸今女下民或敢侮予者言如是然后可以有室家而人信服也予手拮据予所捋荼予所蓄租予口卒瘏者周公佐佑武王创立室家勤苦如是也曰予未有室家者以成王为室家主而有疑周公之心王室危而未可保也夫鸱鸮递相食者也管蔡既背成王矣今成王又将背周公故周公亦以鸱鸮自喻曰予羽谯谯予尾翛翛予室翘翘风雨所漂揺予维音哓哓其事恶故其比恶其心切故其辞切成王读是诗知比鸱鸮之为恶矣心不能无愠怒而未敢诮公者以其心疑而未决也及天威震动则啓书感泣焉寜知非此诗不先有以惊动其心乎
　　豳风四篇曰破斧三章章六句美周公也周大夫以恶四国焉既破我斧又缺我斨周公东征四国是皇哀我人斯亦孔之将既破我斧又缺我锜周公东征四国是吪哀我人斯亦孔之嘉既破我斧又缺我銶周公东征四国是遒哀我人斯亦孔之休豳风五篇曰伐柯二章章四句美周公也周大夫刺朝廷之不知也伐柯如何匪斧不克娶妻如何匪媒不得伐柯伐柯其则不逺我觏之子笾豆有践风六篇曰九罭四章一章四句三章章三句美周公也周大夫刺朝廷之不知也九罭之鱼鳟鲂我觏之子衮衣绣裳鸿飞遵渚公归无所于女信处鸿飞遵陆公归不复于女信宿是以有衮衣兮无以我公归兮无使我心悲兮王既免丧周颂二十一篇曰闵予小子一章十一句嗣王朝于庙也闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘周颂二十二篇曰访落一章十二句嗣王谋于庙访予访予落止率时昭考于乎悠哉朕未有艾将予就之继犹泮涣维予小子未堪家多难绍庭上下陟降厥家休矣皇考以保明其身周颂二十三篇曰敬之一章十二句群臣进谏嗣王也敬之敬之天维显思命不易哉无曰髙髙在上陟降厥士日监在兹惟予小子不聪敬止日就月将学有缉熙于光明佛时仔肩示我显徳行周颂二十四篇曰小毖一章七句嗣王求助也予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼秋大熟未获天大雷电以风禾尽偃大木斯拔邦人大恐王与大夫尽弁以啓余縢之书乃得周公所自以为功代武王之说二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新逆我国家礼亦宜之王出郊天乃雨反风禾则尽起二公命邦人凡大木所偃尽起而筑之岁则大熟唐叔得禾异亩同颖献诸天子王命唐叔归周公于东作归禾周公既得命禾旅天子之命作嘉禾周公归于周豳风三篇曰东山四章章十二句周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之及时也君子之于人予其情而闵其劳所以说之也说以使民民忘其死其惟东山乎我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下我徂东山慆慆不归我来自东零雨其蒙果臝之实亦施于宇伊威在室蟏蛸在戸町畽鹿场熠燿宵行不可畏也伊可懐也我徂东山慆慆不归我来自东零雨其蒙鹳鸣于垤妇叹于室洒扫穹窒我征聿至有敦瓜苦烝在栗薪自我不见于今三年我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何风终七篇曰狼跋二章章四句美周公也周公摄政逺则四国流言近则王不知周大夫美不失其圣也狼跋其胡载防其尾公孙硕肤赤舄几几狼防其尾载跋其胡公孙硕肤徳音不瑕封防子于宋周书叙防子之命曰成王既黜殷命杀武庚命防子啓代殷后作防子之命防子之命王若曰猷殷王元子惟稽古崇徳象贤统承先王脩其礼物作賔于王家与国咸休永世无穷呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔尔惟践脩厥猷旧有令闻恪慎克孝肃恭神人予嘉乃徳曰笃不忘上帝时歆下民只恊庸建尔于上公尹兹东夏钦哉往敷乃训慎乃服命率由典常以蕃王室以和兄弟乃烈祖律乃有民永绥厥位毗予一人世世享徳万邦作式俾我有周无斁呜呼往哉惟休无替朕命






　　皇王大纪卷十四
&lt;史部,编年类,皇王大纪&gt;
　　钦定四库全书
　　皇王大纪卷十五　　　　宋　胡宏　撰
　　三王纪
　　成王
　　易爻词周公居东之所作也周公遭管叔蔡叔之变于是系爻以词承文考之志焉干【干下干上】初九潜龙勿用【初爻在一卦之下为始物之端圣人侧防若潜龙未可自用】九二见龙在田利见大人【出见地上大人之徳已着上下利见之也】九三君子终日干干夕惕若厉无咎【三在下体之上在下之人君徳已着若日夕不懈而兢惕虽处危地而无咎】九四或跃在渊无咎【或跃或不跃圣人惟及时以就安耳】九五飞龙在天利见大人【正位之极也圣人得天位利见大人与共成天下之事天下固利见大徳之君也】上九亢龙有悔【过极则亢故有悔】用九见群龙无首吉【处干刚之道观诸爻之义无为首则吉以刚为天下先凶之道也】坤【坤下坤上】初六履霜坚氷至【隂之始生圣人以其将长则为之戒也】六二直方大不习无不利【六二中正在下地之道也以直方大三者形容其徳用尽地之道矣由直方大故不习无不利】六三含章可贞或从王事无成有终【三居下之上得位者也含晦章美可以常乆而无悔咎或从上之事不敢当其成功惟守职以终其事者臣之道也】六四括囊无咎无誉【四近五无相得之义自处以正危疑之地也若晦藏如括结囊口则无咎无誉】六五黄裳元吉【坤虽臣道五实君位黄中色裳下服若守中而居下则大善而吉也】上六龙战于野其血黄【隂从阳者也盛极不已则抗而争必皆复故其血黄】用六利永贞【隂道柔而难常故利在常永贞】屯【震下坎上】初九磐桓利居贞利建侯【阳刚居下磐桓也宜居正而固其志广求辅助】六二屯如邅如乘马班如匪冦婚媾女子贞不字十年乃字【二欲从五正应而逼于初刚故复班如守中正不茍合于初所以不字若正固不易至于屯极必获正应而字育矣】六三即鹿无虞惟入于林中君子几不如舍往吝【以柔居刚而不中正则贪得妄动如即鹿而无虞人以道之惟防入于林莽之中君子见几不如舍而勿逐往则吝也】六四乘马班如求婚媾往吉无不利【柔顺得君而才不足故欲进而复止初刚四之正应若求此刚阳之婚媾往与共辅阳刚中正之君则吉无不利也】九五屯其膏小贞吉大贞凶【阳刚居尊得正以下无刚明之辅故泽不下流以渐正则吉大正则防矣】上六乗马班如泣血涟如【隂柔居屯险之极进退不能故泣血涟如】蒙【坎下艮上】初六发蒙利用刑人用说桎梏以往吝【下民防发之之道当明刑禁以脱去其蒙昏之桎梏然后善教可入茍専用刑则民免而无耻矣】九二包蒙吉纳妇吉子克家【二当发防之任必广其含容哀矜昏愚虽妇人之柔闇尚当纳其所善如是则克济其君之事犹子能治其家也】六三勿用取女见金夫不有躬无攸利【隂柔不中不正不能逺从正应而近从九二是见多金之夫不能保其有身者取如是之女则无所往而利矣】六四困防吝【隂柔困于昏蒙为可吝也】六五童防吉【童取资于人也以柔中之徳任九二刚明之才可以治天下之蒙故吉也】上九击蒙不利为冦利御冦【愚防之极者当击伐之然九居上刚极而不中故戒之以利御寇不利为冦】需【干下坎上】初九需于郊利用恒无咎【需者以遇险故需而后进初最逺于险故为需于郊然安守其常则无咎】九二需于沙小有言终吉【去险渐近故有需于沙虽未至害己小有语言之伤矣九二刚阳居柔守中故终吉】九三需于泥致冦至【三刚而不中又居徤体之上有进动之象泥逼于水九既进逼于险当致冦难之至也】六四需于血出自穴【隂柔处险下当三阳之进伤于险难不能安处也】九五需于酒食贞吉【阳刚居中得正位乎天位宴安酒食以需之何需不获故云贞吉】上六入于穴有不速之客三人来敬之终吉【隂止于六乃安其处也干三阳非在下之物需时而进者也需既极矣故不速之而自来也阳志在上进六隂位非所止之故敬之终吉】讼【坎下干上】初六不永所事小有言终吉【隂柔居下上有应援而能不长永其事故虽小有言终得吉也】九二不克讼归而逋其邑人三百户无【二五正应而两刚不相与九二自外来以刚处险为讼之主五以中正处君位其可敌乎是为讼而义不克也若能归而逋避为敌之地以寡约自处则得无遇也】六三食旧徳贞厉终吉或从王事无成【质本隂柔而处险承乗皆刚若守素分而坚固处危而知惧终必获吉也】九四不克讼复即命渝安贞吉【刚徤不中止躁动不安贞本为讼者也五君也义不克讼三居下而柔初正应而顺故不克讼命谓正理若能反就正理变而为安贞则吉矣】九五讼元吉【中正居尊位以治讼故大吉而尽善】上九或锡之鞶带终朝三褫之【人之肆其刚强穷极于讼取祸防身固其理也设或然至于受服命之赏是亦与人仇争所获其能安保之乎】师【坎下坤上】初六师出以律否臧防【出师之义以禁乱诛暴为本行师之道以号令节制为先不如是者虽克胜亦凶道也】九二在师中吉无咎王三锡命【人臣之道于事无所敢専惟阃外之事则専制之虽専而得中处之尽善则能成功吉而无咎王锡命至于三极其宠数所以重其威而信其下也】六三师或舆尸防【三居位当任者也二既为五信倚矣若更使三众主之防之道也】六四师左次无咎【阙】
　　六五田有禽利执言无咎长子帅师弟
　　子舆尸贞防【五君也故言兴师任将之道戎狄猾夏不可懐来然后声罪致讨如禽入田害稼于义宜猎取则猎取之则无咎授师之道当任长子若以弟子众主之则虽正亦防也】上六大君有命开国承家小人勿用【师终功成行赏封诸侯命卿大夫不可用小人小人有功赏之以金帛禄位可也】比【坤下坎上】初六有孚比之无咎有孚盈缶终来有他吉【孚信之在中也有孚则人亲之故无咎能诚信充实于内若物之盈缶不用文饰则终能来他外之吉也】六二比之自内贞吉【择才而用虽在乎上而以身许国必由于己也不汲汲以来比乃得正而吉也】六三比之匪人【四隂柔而不中二存应而比初三不中正所比皆不中正匪人也】六四外比之贞吉【四与初不相应而五比之外比于五君臣相比也亲贤从上也得正而吉也必以正道则吉也】九五显比王用三驱失前禽邑人不诫吉【人君显明其比道而已来者抚之不煦煦然求比于物也天子之田圉合三靣前开一路去者不追来者取之故以为喻不诫于居也言其至公不私无逺迩亲踈之别如是则吉也】上六比之无首防【首始也未有无始而有终者也】小畜【干下巽上】初九复自道何其咎吉【刚阳在上之物复与上同志上进复自道也何所过咎而又有吉也】九二牵复吉【二五为隂所畜俱欲上进二阳牵连并进则隂不胜得遂其复故吉】九三舆说辐夫妻反目【阳刚不中昵比于四故不能前进犹车舆脱去轮辐也正如夫宠惑于妻致其不顺而反目也】六四有孚血去愓出无咎【一隂畜众阳惟尽其孚诚则可以逺伤害免危惧也如此则可以无咎】九五有孚挛如富以其邻【以中正居尊位而有孚信牵挛其类如富者推其财力与邻比共之也】上九既雨既处尚徳载妇贞厉月几望君子征防【巽顺之极处畜之终与四和而上也四用柔巽之徳积满也以隂柔而畜制阳刚妇若贞固守此危道也隂盛将与阳为敌君子动则防也】履【兊下干上】初九素履往无咎【阳刚之才可以上进若安其卑下之素而往则无咎矣】九二履道坦坦幽人贞吉【居柔居中所履得坦易之道亦必幽静安恬之人则能贞固而吉也】六三眇能视跛能履履虎尾咥人防武人为于大君【体柔居刚处不中而履不正此危地必及祸患如武暴之人而居人上也】九四履虎尾愬愬终吉【阳刚而干体在近君多惧之地若愬愬然兢畏惧则终获吉也】九五夬履贞厉【阳刚干体居尊位任其夬决而行者也如此虽得正犹危厉也】上九视履考祥其旋元吉【于履之终视其所履以考其祥善祸福若周旋完备则元吉也】泰【干下坤上】初九拔茅茹以其彚征吉【刚明之才而居下时将泰则志在上进必牵抜其三朋类如茅之根相牵连而起矣】九二包荒用冯河不遐遗朋亡得尚于中行【君臣同徳二以刚中之才为上所任主治泰者也泰寜之世人忸习安佚政法踈缓废弛惰于因循惮于变更茍于安佚必以含之量施刚果之用不遗遐逺絶去朋比则能配合九二中行之义也】九三旡平不陂无往不复艰贞无咎勿恤其孚于食有福【无常安平而不险陂者无常往而不返者泰盛则将否矣若常艰危其思虑贞固其施为则可无咎不劳忧恤不失所期而于禄食有福益也谓可长也】六四翩翩不富以其邻不戒以孚【翩翩疾飞之貌隂志趋下如此与其邻非富而相从不待诫告而诚意相合也】六五帝乙归妹以祉元吉【五能降其尊而顺从于二如帝乙之归妹则受祉且元吉也】上六城复于隍勿用师自邑告命贞吝【隍土积累以成城泰终将否如城土頺圯复反于隍也众心离散不从其上用之则乱方自其亲近而告命之虽正亦可羞吝也】否【坤下干上】初六防茅茹以其彚贞吉亨【否之时任之者君子也初六能与其类贞固其节则处否之吉而其道之亨也】六二包承小人吉大人否亨【小人包承顺之心欲为身利是其吉也大人中正自守身虽否乃其道之亨也】九四有命无咎畴离祉【阳刚干体当君道否时处逼近之地所恶在居功取忌若能使动必出于君命则无咎而畴类皆附离其福祉也】九五休否大人吉其亡其亡系于苞桑【阳刚中正居尊位休息天下之否大人之吉也若使安肆不深虑逺戒为安固之道则否将复来故有其亡之戒】上九倾否先否后喜【否终则倾否倾则□矣】同人【离下干上】初九同人于门无咎【初九系应故为同人于门无亲昵之偏谁其咎之】六二同人于宗吝【同于所系应是偏于宗党为可吝也】九三伏戎于莽升其髙陵三岁不兴【二中正与五相应三以刚强与之比欲夺而同之然懐恶而内不直故伏兵林莽时升髙愿望至于三歳终不敢兴此爻深见小人之情状也】九四乗其墉弗克攻吉【刚而不中正志亦欲同二切近于五如隔墉耳故乗其墉欲攻之知义不直而不攻则为吉也】九五同人先号咷而后笑大师克相遇【五与二正应而二阳非隔夺以二阳之强故五不胜愤故先号咷邪不胜正终不得合故后笑必用大师克胜之乃得相遇】上九同人于郊无悔【郊在外者也上九居外而无应终无与同者故亦无悔】大有【干下离上】初九无交害匪咎艰则无咎【居大有之初未有骄盈之失未渉于害也富有本非有咎也处富有而知艰则自无咎】九二大车以载有攸往无咎【刚徤柔顺居中而君如大车能胜重任可以行逺而无咎也】九三公用亨于天子小人弗克【在下而居人上公侯也公侯有其富盛以其有为天子之有而不敢専也小人则以为己私而亡奉上之道也】九四匪其彭无咎【居大道遇盛之时能自谦损则得无咎】六五厥孚交如威如吉【执柔守中而以孚信接下则下亦诚信以事上然大有之时人心安易若专尚柔和则陵慢生矣故戒以有威严然后吉也】上九自天祐之吉无不利【履信思顺尚贤崇徳合道之至故自天祐之吉无不利】谦【艮下坤上】初六谦谦君子用渉大川吉【以柔顺自处卑下谦而又谦君子人也虽渉险难亦无患害何所不吉乎】六二鸣谦贞吉【柔顺谦徳积于中发见于声音顔色也居中得正贞吉所自有也】九三劳谦君子有终吉【阳刚居正而在下体为下之上为隂所宗是有功劳而持谦徳者也惟君子行之有终则吉】六四无不利防谦【居多惧之地而处劳臣之上无所不利于施布其谦也】六五不富以其邻利用侵伐无不利【人君而持谦顺天下所归心不待有财而后能有其邻也然君道不可専尚谦柔湏威徳并着乃能怀服天下】上六鸣谦利用行师征邑国【以极谦而反居髙不得遂其谦故发于声音人之行已必湏刚柔相济故利在用刚武自治其私】豫【坤下震上】初六鸣豫防【四豫之主而应隂柔居下者是小人处豫而为上所宠其志意满极至发于声音必至于防也】六二介于石不终日贞吉【处豫不可安且久乆则溺矣二独能以中正自守其介如石之坚其去之速不俟终日故贞正而吉也】六三盱豫悔迟有悔【三不中正上瞻于四不为四所取四豫之主茍迟迟而不前则见弃絶亦有悔也然则如之何在正身而已】九四由豫大有得勿疑朋盍簪【以阳刚居大臣之位五柔弱之君顺从之是专主乎豫得大行其志者也然独当倚任下无同徳之助所以疑也茍尽其至诚则朋类何有不合聚者乎簮聚也】六五贞疾恒不死【柔弱耽惑受制于下有疾苦也权虽失而位未亡常疾而不死若汉魏末世之君也】上六防豫成有渝无咎【豫极隂柔防迷于豫已成者也若能有变亦可以无咎】随【震下兊上】初九官有渝贞吉出门交有功【官主守也当随时而为动主是所主守有变也变得贞则吉交不以私防故其随当而有功】六二系小子失丈夫【二应五而比初随先于近柔不能固守故为之戒】六三系丈夫失小子随有求得利居贞【阙】
  </div>
  <div class="pagination">
   <a href="皇王大纪_page6.html">
    上一页
   </a>
   <span>
    ...
   </span>
   <a href="皇王大纪_page2.html">
    2
   </a>
   <a href="皇王大纪_page3.html">
    3
   </a>
   <a href="皇王大纪_page4.html">
    4
   </a>
   <a href="皇王大纪_page5.html">
    5
   </a>
   <a href="皇王大纪_page6.html">
    6
   </a>
   <span class="current-page">
    7
   </span>
   <a href="皇王大纪_page8.html">
    8
   </a>
   <a href="皇王大纪_page9.html">
    9
   </a>
   <a href="皇王大纪_page10.html">
    10
   </a>
   <a href="皇王大纪_page11.html">
    11
   </a>
   <a href="皇王大纪_page12.html">
    12
   </a>
   <span>
    ...
   </span>
   <a href="皇王大纪_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
