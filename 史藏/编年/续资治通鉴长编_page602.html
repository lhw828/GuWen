<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 602 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 602 页/共 607 页</h1>
    <div class="content">　　王赡既退，遣心牟钦□子弟还，后五日，钦□、结□龊果至。赡且惧胡宗回实遣王愍代己，翌日，领步骑万人随钦□等趋青唐。
　　己末，陇拶与诸族首领并契丹、夏国、回鹘公主皆出降。赡入据其城。自瞎征逃奔，城中扰乱，府库多为诸酋侵盗，仓储初以百万计，及是纔余二万斛，他珍币亦如之。赡复纵所部剽略，又擅分给白金，竟坐是得罪。（徽宗即位，弃鄯州，王赡及王厚坐侵盗青唐、邈川珍宝，并责降。陇右录云，赡坐擅行给散，罚铜三十斤，此哲宗时事也。当考月日。闰九月十三日，赡奏云云可考。赵挺之崇宁边略云：窦志充宣德言，青唐、邈川若得之，可以径趋兴、灵，不过一二百里尔，夏人深畏中国有其地也。当元符中，青唐主瞎征弃其国，王赡乘虚而入，驻兵数十里外，不敢进。瞎征尝语人曰，吾畜积甚多，若汉兵至，可支一万人十年之储。赡不进，瞎征又弃其城凡一十八日，尽为诸蕃族争取，其谷几尽。而赡至，遂据有之，度所领之觽，才有一十四日之粮。会城中酋首于赡乞假三日，诣本族挈家入城。俄乃背叛，率羌觽数万攻城，赡出俘斩甚觽，又尽诛城中首领。贼退，而城中已无粮，遂出兵抄掠蕃部，日苟一日。论者谓，若羌觽不支，只据我师归路，即城中坐待饿殍而死。）
　　庚申，诏太学上舍推恩并依元丰法，所有用元佑法考察试中上舍人与免文解。
　　诏故熙王子崇信军留后孝骞降授莱州防御使，以母崇国夫人冯氏与本位使臣刘靖乱，送瑶华宫，号守真大师，故有是命。
　　辛酉，吕惠卿缴奏宥州牒遣遗进使、副。诏以夏国自知梁氏系有罪之人，难议收受遗进及行吊祭之礼，以国主能悔过谢罪，已降诏候遣使进纳誓表，特与收接。令牒报宥州，照会惠卿。又乞以回诏先报宥州，从之。（布录辛酉，当并丁巳。）
　　壬戌，诏罢秋宴。又诏辅臣诣宫观、寺院祈睛。
　　诏陕西、河东修置烽台巡绰处，令疾速了毕。（布录壬戌。）
　　诏王厚同王赡管勾青唐招纳事。（布录壬戌。）
　　甲子，诏编修刑名断例成书，曾旼、安惇各减二年磨勘，谢文瓘、时彦各减一年磨勘。（进书在四月八日辛巳。）
　　户部言徐彦孚请委官相度盐池开河，并修月堰等。诏差陕西转运副使兼制置解盐使王博闻。
　　水部员外郎曾孝广奏：「臣伏见元丰四年六月三日圣旨，河决小□埽，其东行河道已是淤高，理不可塞，将来更不修闭。今年河决内黄埽，全河北流，已准敕命河事付转运司，责州县共力救护北流堤岸。则都水北外丞无所职任，及南外丞有怀、卫都水地分亦属河北路，今来不可独异而使观望疑惑。欲乞并归转运司，于本司置河渠案及属官，分治责办州县修护河埽，自然上下检察，内外简省。」工部看详，欲依孝广所奏事理施行，所有合措置事件，令转运司别具条析奏取朝廷指挥。从之。（邸报九月二十五日甲子有此，今附见。）
　　右正言邹浩上疏曰：
　　臣闻礼曰：「天子之与后，犹日之与月，阴之与阳，相须而成者也。」「天子理阳道，后治阴德；天子听外治，后听内职。」然则立后以配天子，安得不谨！今陛下为天下择母，而所立乃贤妃刘氏，一时公议，莫不疑惑，诚以国家自有仁祖故事，不可不遵用之耳。盖皇后郭氏与美人尚氏争宠致罪，仁祖既废后，不旋踵并斥美人，所以示公也。及至立后，则不选于妃嫔，必选于贵族，而立慈圣光献，所以远嫌也，所以为天下万世法也。陛下以罪废孟氏，与废郭氏实无以异。然孟氏之罪未尝付外杂治，果与贤妃争宠而致罪乎，世固不得而知也；果不与贤妃争宠而致罪乎，世亦不得而知也。若与贤妃争宠而致罪，则并斥美人以示公，固有仁祖故事存焉。若不与贤妃争宠而致罪，则不立妃嫔以远嫌，亦有仁祖故事存焉。二者必居一于此矣，不可得而逃也。况孟氏得罪之初，天下孰不疑立贤妃以为后！及读诏书有「别选贤族」之语，又闻陛下临朝慨叹，以废后为国家不幸，又见宗室有立妾之请，陛下怒其轻乱名分，而重赐谴责，于是天下始释然，不疑陛下立后之意在贤妃也。今果立，则天下之所以期陛下者，皆莫之信矣。载在史册，传示万世，不免上累圣德，可不惜哉！且五伯者，三王之罪人也，其葵邱之会，载书犹首曰：「无以妾为妻。」况陛下之圣，高出三王之上，其可忽此乎！万一自此以后，士大夫有以妾为妻者，臣僚纠劾以闻，陛下何以处之？不治，则伤化败俗，无以为国治之则。上行下效，难以责人。孔子曰：「名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所措手足。」夫名之不正，遂至民无所措手足，其为害可胜道哉！尤不可不察也。
　　臣伏睹陛下天性仁孝，追奉休烈，惟恐一毫不当先帝之意。然先帝在位动以二帝三王为法，斥两汉而不取。今陛下乃引自汉以来有为五伯之所不为者以自比，是岂先帝之意乎？是岂继志述事所当然者乎？此尤公议之所未喻也。臣观白麻内再三言之者，不过称贤妃有子及引永平、祥符立后事以为所资之故实。臣请论其所以然者。若曰有子可以为后，则永平中贵人马氏未尝有子也，所以立为后者，以德冠后宫故也；祥符中德妃刘氏未尝有子也，所以立为后者，以锺英甲族故也。又况贵人之系实为马援之女，德妃之时且无废后之嫌，其与贤妃事体迥然异矣。若曰贤妃德冠后宫亦如贵人，锺英甲族亦如德妃，则何不于孟氏罢废之初，用立慈圣光献故事便立之乎？必迁延四年以待今日果何意耶？必欲以此示天下果信之邪？兼臣闻顷年冬享景灵宫，贤妃实随驾以往，是日雷作，其变甚异。今又宣麻之后，大雨继日，已而飞雹。又自告天地、宗庙、社稷以来，阴霪不止，以动人心，则上天之意益可见矣。陛下事天甚谨，畏天甚至，尤宜思所以动天而致然者。考之人事既如彼，求之天意又如此，安可不留圣虑乎？伏望圣慈深赐照纳，不以一时改命为甚难，而以万世公议为足畏，追停册礼，别选贤族，如初诏施行。庶几上答天意，下慰人心，为宗庙、社稷之计，不胜幸甚。疏奏，诏浩言多狂妄，事实不根，特除名勒停，送新州羁管。（崇宁元年闰六月辛未，诏：「朕仰惟哲宗皇帝严恭寅畏，克勤祗德，元符之末，是生越王，奸人造言谓非后出。比阅臣僚旧疏，适见椒房诉章，载加考详，咸有显证。其时两宫亲临抚视，嫔御执事两傍，缘何外人得入宫禁，杀母取子，实为不根。为人之弟，继体承祧，岂使沽名之贼臣，重害友恭之大义，诋诬欺罔，罪莫大焉。其邹浩可重行黜责，以戒为臣之不忠者，庶称朕昭显前人之意。如更有言及者，亦仰依此。进奏院遍牒施行，仍检会邹浩原奏札子，并元符皇后诉章，宣示中外。」浩札子：「臣闻仁宗皇帝在位四十二年，邦国无流离之患，边境无征伐之苦，黎民繁庶，万国咸宁，当是时可以嬉游后宫，而销其焦心劳力之秋也。而谓宰臣寇准曰：『朕观自古乱天下败国家者，未尝不因女子，是以曪姒灭周，妲己亡商。朕之后宫女子，巧媚百生，朕未尝顾盼焉。』则仁祖之意岂不欲垂裕后昆邪，奈何陛下遽亡其业乎？臣观陛下之所为，愈于桀、纣，甚于幽王也。杀卓氏而夺之子，欺人可也，讵可欺天乎，卓氏何辜焉，得不愈于桀、纣也。废孟氏而立刘氏，快陛下之志可也，刘氏何德哉，得不甚于幽王也。臣观祖宗有唐、虞、尧、舜之德，而陛下有桀、纣、幽王之行，不识陛下寝食安乎，居处安乎？顷年彗星出于西方，灾谴为大，陛下避正殿以塞天变，减常膳以销天谴，宰相章惇谓陛下曰：『未足损陛下盛德。』又闻江西敷奏：『累年饥馑。』陛下责以宰相燮理之功。宰相章惇谓陛下曰『天灾流行无世无之』，且以尧九年水，汤七年旱为解。惇为辅弼，忍发此言。今闻陛下欲立刘氏，惇之策也。臣今谏陛下废立后之丑行，行复后之贤德，听臣之直谏，而斥惇之奸言，使天下之人，共仰首以见日月之光，盛大之世。不然，祖宗百有余年基业，将颠覆于陛下之手矣。昔唐褚遂良谏高宗立武昭仪，不听，叩头流血，以笏置殿陛曰『还陛下此笏』，乞归田里。今臣谏陛下，不愿归田里力农灌园为乱世之民，愿脍臣心肝以献惇，斩惇首以谢天下。」元符三年五月，元符皇后上皇太后表：「臣妾以臣僚数有章疏，妄言妾生故越王事非其实，流言中外，谤莫能止，在妾之分，寝处难安，重念朽质，不能殒灭，至使上累哲宗皇帝。况降制之日，亲承两宫玉音，一旦几成虚诞之文，若宫掖尚行欺罔之议，则何以取信天下。窃以其时大臣及掌事之人，即今尽存，伏望圣慈降下臣僚章疏，付与有司，明行鞫问，倘有实状，岂不知过，若系虚妄，亦乞严行惩戒，以绝反复兴谤之端。如默而不言，虑玷哲宗皇帝，载于方册，曷可传之万世。妾伏睹绍圣之间，元佑皇后亲被睿旨，放逐一尼，后来通说事端，差官制勘，有雷公式图画之迹，御史录验，备载案牍，迁徙道宫，觽所共知，岂缘他人？方今新进之人，不究其理，谓妾遭遇哲宗皇帝，欲快人情，务摅前忿，岂存内外重轻之理，只报先朝未申之怨，觽口铄金，可不惧哉。欲乞特降睿旨，检取元佑皇后制院一宗公案及推勘官吏，付有司再行讯治，以示中外。如妾稍有干涉用情，不敢拱手而居后位之列，若不沥诚详具奏闻，安能辨雪。伏望皇太后陛下悯怜哲宗至孝至仁，照鉴妾之负噃无告，出自宸断，特赐矜察。」于是贬通直郎、宝文阁待制、新知越州邹浩为卫州别驾，永州安置。元符皇后刘氏上表称谢，言：「伏睹诏书布告中外，责邹浩诬罔故越王【九】非妾生等事，以正朝廷之风化，以睰泰陵之圣德。衔噃上诉，俟明命于三年颁诏，亟行示信，恩于四海，下以称在廷之公议，上以慰哲庙之神灵，仰荷睿明，惟知感泣。伏念妾本京辇良家之子，玷先朝侍御之联，雨露既及于凡材草木焉。知其帝力属越王载诞之后，适长秋虚位之时，被两宫之玉音及髃臣之佥议，旋加册命，进长后宫，非天克相，以谁为在，妾何缘而自至奸邪。横逆指爱子作他人，中外动摇，视诏词为诞语，于妾身而敢恨，顾先帝以何如？亦尝自反，以人言信出不根之私语，且以元佑皇后因逐一尼，遂唱事端，逮从制勘禁书图画之备露，御史录案之甚明，自取彝刑，俄闻废命，卷牍固存，于朝论推原，岂本于妾身？方髃小之肆诬，实觽尤之难辨。逮陛下承祧之始，当钦圣垂帘之闲，泣血书辞，呼天雪愤，庶几中外备见始终。岂其元佑之朋邪，竞蓄前朝之怨憾，喜闻人过，肯验是非，增饰烦言，更加伤害，方且拟议以深斥，尚何封章之可行。妾所痛者，虑伤先帝之明恩；妾所重者，恐乱后世之信史。惟大事之若是，曷小己之足论。终期髃枉之冰销，果赖至仁之洞察，奋英谋而独断，绍列圣以御图，邪正剖分，黑白明着。奸言伪说，难逃圣览之明；巧诋深噃，灼见沽名之贼。曲刊丹悃，昭示四方，此盖伏遇皇帝陛下尧、舜相承，文、武善继，上追兄弟友爱之义，下怜母子孤露之情。辨百年疑似之非，正万世彰明之典。妾殒身何报，没齿知荣，生当竭节以答圣恩，死亦无憾而见哲庙。」诏并送史官。浩之本章，绍圣间即焚之，今所降者，伪疏也。此据汪藻所编诏旨。今浩上疏实元符元年九月，藻误称绍圣间，合改正。徽宗实录乃削去，但于邹浩传载浩本章及诏耳。旧录于此年闰九月二十六日乙末，越王薨，因载崇宁元年闰六月十八日手诏，并元符皇后谢表，新录辨诬曰：「初，元符皇后之立，邹浩上疏极论，坐贬新州。太上皇帝即位，遂复。召用时，蔡京浸用事，忌浩，因求浩旧疏，不得，乃使其党作伪疏，曰『臣闻仁宗皇帝垂拱四十二年』，至『丐惇之首以谢天下』。此疏盛行，而实非浩疏也。继而京执政，故有是诏，及皇后刘氏上表。」按：实录止合载当时之事，以事系日。以上三项系事在三年之后，见合删修入徽宗实录。今去全文一千三十七字，然旧录初不载邹浩伪疏。又今所修徽宗实录既删去崇宁诏书及刘后谢表，但于邹浩传略载浩本疏及诏书耳。又哲录旧本元亦不载浩伪疏及元符皇后上皇太后表，盖蔡京当日假手施行，寻亦自知不可欺世，故于旧录即加删削此段。今据汪藻诏旨编入史院诏旨。又除去上皇太后表，只作上皇帝，比前诏旨，亦复删削，不知何故也。玉牒云，右正言邹浩坐奏疏言皇子茂非后出，诬罔宫闱，削仕籍羁管新州，此玉牒所书犹以浩伪疏为据也。三年二月二十四日，浩复官。）
　　浩尝奏论章惇曰：
　　臣闻大臣之罪莫大于不忠，不忠之实尤在慢上而陵下，此而可略，何以师长百僚，何以镇抚四夷，何以副人主至诚笃任之意。臣窃观章惇独相陛下今已六年，天下不闻其勋德可称，而惟见其罪不可掩。盖威福者，人主之至权也，惟辟作福作威，臣无有作福作威，特以八柄诏王而己不敢辄与。惇自独相以来，阴倾陛下威福，以快其爱憎之私，不知几日而几人矣。孔子曰「惟名与器不可以假人」，人主犹不可以名器假人，而况假人主之名器以济其私乎？其罪一也。
　　礼，不敢齿君之路，马嚺其刍者有罚，见君之几杖则起，遭君之乘车则下，入正门则趋。尊君之故也，又况君之士大夫乎，尤宜以尊君之故待之矣。惇则不然，不问谁何，率以鄙语侮骂摧毁。借令士大夫诚有罪，以其罪闻于朝，废之可也，安有陛下所体貌之髃臣，而专以辱之为事？惇果有尊君之心，独不念投鼠忌器之喻乎？其罪二也。
　　汉以变异免司空，唐以积雨罢左相，为其不能燮调阴阳，以充其职也。比年以来，诸路水旱荐臻，上轸圣虑，不于惇而责之，将谁责而可？虽陛下曲赐包容，不以此罢免惇，惇曾因此恐惧有避位之请乎？陛下方且侧躬以应天，而惇乃傲然略不引咎。其罪三也。
　　边鄙用人，尤当谨择，惇曾不以朝廷休戚为□，乃力引亲旧分布要路，表里相应，以为持禄保宠之计。其如所引之人，欺诞自败，向若非陛下灼见罔上之奸，严行窜逐，则误边鄙事，贻朝廷忧，岂不甚乎！其罪四也。
　　惇不务同心同德陪辅圣政，惟以口舌较胜负于庙堂之上，故人不问其忠邪，事不究其利害，但同列以为是者，惇必以为非，同列以为非者，惇必以为是。于其是非疑似之际，则有私意存于其间，遂使国是莫克有定，而希合趋附之徒乘以射利，是元佑之朋党方绝，而后来之朋党又炽矣。其罪五也。
　　惇之罪恶，谁不知之，然则京师至于四方，莫不更相戒曰：「切不可出口，一出口则祸至矣。」夫陛下明目达聪，所以来天下之忠言者，非不切也。天下非不知赴陛下求言之诚而敢言，乃畏惇独相之势而不敢言，则惇何所为而不可乎！其罪六也。慢上陵下，一至于此，不忠孰甚焉。陛下以其六年之间，凡所敷陈于前者，徐思而详察之，则臣言验矣。又岂止六罪而已哉。传曰：「论一相以兼率之，使臣下百吏莫不宿道乡方，而务建人主之职。」又曰：「为人君者，正心以正朝廷，正朝廷以正百官，正百官以正万民。」伏望陛下深念正朝廷之本，无先于论一相，断自宸衷，行之以时，上以慰宗庙临照之威神，下以释海内郁结之公议，不胜幸甚。
　　又曰：
　　陛下之所以用惇者，为其不负先帝也，而今则负先帝之迹已彰。陛下之所以用惇者，为其能尊朝廷也，今则尊朝廷之心何有方。司马光用事，惇虽显与光异，而阴实助之，故欲变先帝保甲之法，则与连名抗疏，指以为非。夫惇在先帝时既位居二府，于朝廷政事无不可议者，果知保甲不便，言于先帝而罢之可也，安忍先帝陵土未干，遽指以为非乎？不因编类章疏，世亦无由知之，其负先帝如此！伏自委官编类章疏及看详诉理文字以来，凡厥语言上及先朝，有伤陛下继述之孝者，莫不行遣，所以正臣子之分义而惩其奸也。惇每敷奏必曰某罪重当投窜远方，某罪轻当削夺官职，不知几日而几人矣。曾不自思亦有前项章疏语及先帝，当如之何而定罪乎？日惟面谩，无复畏惮，其不尊朝廷又如此。谋身欺世，心迹甚明。光既追正典刑，其余章疏文字亦行遣殆尽，不应惇者独相如初。又况惇蒙先帝擢为二府，蒙陛下擢为宰相，恩礼隆厚，无与比伦，乃敢傲然，肆为不忠，尤难与觽犯之人一燍定罪。
　　又曰：
　　臣近以正朝廷之本，无先于论一相，曾具章惇罪状奏乞赐省察施行外，天下公议又有大不平于惇者，谓惇在元佑初，实与司马光同入文字，诋斥先帝保甲之法，以为非是，其言甚力。若以保甲诚不便，不可行，即惇在先朝固已为执政矣，于政事无不可论者，何不为先帝言而罢之乎？安忍先帝陵土未干，而遽诋以为非邪？其背负恩德可谓甚矣。伏自陛下躬揽庶政以来，既追正光罪，又凡语及先帝者，并行窜逐，惟惇久置不问，独相如初，岂朝廷之典刑不可行于惇乎？就令惇比光宜有差，比其余窜逐之人宜如何哉？盖自编类章疏及看详诉理文字以来，其因语言上及先帝，有伤陛下继述之孝者，陛下亦不得而赦之，不知几人矣。其被先帝知遇皆不如惇之深，其受先帝委任皆不如惇之重，然惇有所见不建言于先帝临御之时，而乃力诋于元佑纷更之际，则其背负恩德，尤不可与余人一燍定罪。伏望圣慈特降指挥，令于三省检惇前项诋斥先帝法度言语文字进呈，出自睿断施行，以示天下，以释公议，以慰先帝在天之灵。（浩三奏矒编入，第三奏与第二奏略同，或可存一去一。又元年一奏己附元年末。忠佞录黄履家供到，今附注此。元符二年秋七月，诞降皇子，贵妃刘氏所属嬖人之子也，刘氏以为己子。九月，大丞相章惇乞立刘氏为后事已成，播告中外，方具册礼，右正言邹浩奏疏极争其不可，历陈在昔祸败甚悉，及面奏对言曰：「绍圣初，宗室中有以妾为妻者，陛下疾之，以为败坏风教，不可赦，寻夺其官。而今日陛下乃亲为之，是必有误陛下者。」上曰：「古有之，母以子贵，今妃之子则太子也，礼在所隆，亦何不可？」浩曰：「分不可踰，其犹冠履。如太妃之有陛下，于今日太妃而已。母以子贵，非此之谓欤？又况非其所出者乎？」上曰：「此亦祖宗故事，岂独朕耶。」浩曰：「祖宗之大德在天下可法者多矣，陛下不法祖宗之大德，而举其小疵，臣恐后世责人无已者，于祖宗之大德不能无累，则必陛下之由矣。」上变容拂衣而起，浩引其裾泣曰：「臣愚浅薄孤贱，蒙陛下特达之，知臣之遭遇非觽人比也，臣受陛下天地罔极之赐【一○】。今日之事，臣上割慈母之恩，下弃妻孥之爱，冒万死以冀陛下之一悟。陛下幸听臣，则天下受其福。不听，则天下被其祸，以污陛下之斧钺。」上入，浩出待罪，上亦不甚怒，批示宰相。次日，章惇见，深言其狂妄，谓宜痛惩之。寻责浩新州编管。御史安惇乘是欲穷治之，凡与浩来往及书简赆遗者，若王回、傅楫、张庭坚二十余人，下至太学生与夫僧道，无不罹罪。浩贬几日，右丞黄履言乞轻浩罪，且言陛下即位以来，三黜谏官，愿陛下容之，臣恐天下以言为讳。黄履由是得罪，出知亳州。吕嘉问坐荐浩，追两官，罚铜三十斤。履罢出知亳州，在闰九月十二日辛巳，此合附注闰九月十二日。）
　　赐熙河路东北森摩新寨名曰新泉。（布录云东北森摩新泉寨赐名新泉。旧录但云森摩新寨。当考四月二十二日、二十四日，六月十六日、二十六日、二十四日。）
　　河东路经略司言，建葭芦寨为晋宁军，合添置雄猛北城、牟城各一指挥。从之。（并八月二十四日。）
　　赐龙神卫四厢都指挥使权管马军司贾嵒妻冠帔。故事，管军初除，得陈乞冠帔三道。元佑五年罢之。嵒妻当入贺册后，因自言，故特赐。元佑指挥更不施行。（布录甲子。）
　　乙丑，枢密院言，镇戎军由西界二千余骑出浮图岔与官兵斗敌，供奉官、陈告使臣李戭等死之，显是侵犯汉界，有违誓表。诏鄜延路经略司，令保安军移牒宥州，闻知本国主，令遵依已降诏书施行。
　　诏宝文阁直学士、权知开封府吕嘉问举官不当，有误朝廷任使，可特降充宝文阁待制，更罚铜三十斤。（御集九月二十六日。）
　　丙寅，上御文德殿发皇后册如仪。（布录云：是日大晴。中夜雨止，诘旦渐开霁，无复纤云。）
　　戊辰，环庆路管押到生擒西界监军额伯尔引见。上谓近臣曰：「此人颇魁伟，夏人多令鞫狱。」问：「与旺莽额甚族属附？」译者对云：「是侄。」又问：「是与不是？」殿上人对曰：「是。」问：「甚时差出？」对曰：「四月内，小大王差出来。」称罪者再三。上遣勾当御药院刘友端宣谕释缚，贷死。
　　诏皇后曾祖赠太子少保刘泳赠太子太保，曾祖母咸宁郡太夫人耿氏赠福国太夫人，祖赠太子少傅志赠太子太傅，祖母大宁郡夫人时氏赠吉国太夫人，父赠太子少师安成赠太子太师，母和政郡夫人时氏赠永国太夫人，所生母永嘉郡太夫人王氏封康国太夫人。
　　废延安府招安寨为招安驿。
　　原州推官慕容将美特授宣义郎、真定府路安抚司机宜官。将美鞫熙秦冒赏狱竟，上召对而有是命。熙秦冒赏，乃因将美勘指使候诚争首级事而发之也。（布录戊辰。）
　　熙河兰会路经略使胡宗回言，瞎征七月二十九日出离青唐城，削发为僧，其青唐城有心牟钦□父子手下人马百余守把，至八月二十三日瞎征投汉，青唐别无主领，其城已空。王赡、王愍各领重兵在河北，并不乘机前去占据青唐，显是失机会。诏胡宗回子细体量王愍、王赡前后措置各有无异同乖方事件，并因何迁延逗留，致失机会的确因依以闻。宗回又言：「体问得心牟钦□自陇拶入青唐后，与其族党挟势恃强，攻夺余部，上下厌苦，尽怀离贰，可以乘势速行措置，兼青唐瞎征结二十余人近已出汉，城中虽有落番之人并部落子弟，亦是异类杂处，互相疑贰，已指挥王赡等速行措置。」诏宗回指挥王赡审度番情，斟酌事力，决保万全无虞，方得前去，不得轻易败事，亦不得迁延观望，致失机会。时王赡入青唐九日矣，捷书犹未到，因宗回奏上而降是诏。（初八日丁未，十五日甲寅，当考。）
　　注　　释
　　【一】王师既下青唐「王」原作「主」，据阁本改。
　　【二】八月二十五日乙未「日」原作「月」，据阁本改。
　　【三】□安持「持」原作「诗」，据阁本及宋史卷三一二□充传、长编纪事本末卷一一二回河改。下同。
　　【四】亦已怒「怒」原作「恕」，据阁本改。
　　【五】寻更遣人诱说契丹公主凌结摩「诱」原作「谢」，据阁本改。
　　【六】青唐即空「空」字原脱，据阁本补。
　　【七】元丰中亦尝于此打围「此」原作「北」，据阁本改。
　　【八】添差御龙直都虞候一名「都」原作「部」，据阁本改。
　　【九】越王原作「邓王」，据阁本改。
　　【一○】臣受陛下天地罔极之赐「受」原作「爱」，「地」原作「也」，据阁本改。
续资治通鉴长编
卷五百十六
卷五百十六
　　起讫时间 起哲宗元符二年闰九月尽其月
　　卷　　名 续资治通鉴长编卷五百十六
　　帝　　号 宋哲宗
　　年　　号 元符二年（己卯，1999）
　　全　　文
　　闰九月庚午朔，朝请郎贾易，特授保静军司马，邵州安置，以易在元佑中尝任台谏，内怀比德，羽翼权臣，诬毁先猷，盗窃虚誉，故有是命。（新本删润，今止从旧。）
　　昭宣使、高州刺史、内侍押班阎安为宣政使，以自陈年劳故也。（布录九月壬戌、许阎安以勾当御药院、皇城司年月，减残零年月磨勘，改宣政使授之。）
　　熙河兰会路经略司言：「据勾当公事王厚乞城廓州，洮东安抚李澄乞城洮州。缘收复青唐未了，兼河北邈川、宗哥、罗瓦抹逋等城，并畼归丁、兰宗堡，接连夏国，见令修筑所有廓州并河南讲朱、错凿、当标、一公城，并洮州并系近里。今王厚、李澄纷然陈乞，事力难办。候收复青唐毕，先将河北边冲要城壁修备，候明年相度河南，渐次修缮。」诏令熙河兰会路经略司审量措置，为边防经久之计。（青唐录云：初孙路度青唐未可下，请于朝廷，乞先修邈川及河南、北诸城，然后进师。按胡宗回师以九月十二日至熙州，此奏不应犹是孙路，当考。曾布尔日录，庚午朔同呈王赡奏，带领兵马到宗哥城。）
　　承议郎、知昌州文辂，奉议郎、通判泗州沈衔，宣德郎、持服人王高，淮南节度使推官、知达州新宁县张湜，各特冲替；奉议郎杨阜依冲替人例；王高候服阕日准此【一】。以诉理所言辂等进状语涉讥讪故也【二】。
　　辛未，知大名府韩忠彦奏，乞顾募饥流民修城。从之。（布录辛未。）
　　驾部员外郎程堂提点永兴军等路刑狱。
　　壬申，秦凤路提点刑狱孙贲特冲替。贲坐权秦州日，用女妓夜筵无度，及创修园亭过侈故也。（八月二十五日，曾布云云。）
　　诏知解州刘斐，通判刘公明，同监解池郭髃、郑安道、张侁，监安邑池苏之纯、解敞、刘世隆，各特除名勒停，送逐处编管：刘斐永州，刘公明道州，郭髃袁州，苏之纯筠州，郑安道桂阳监，张侁沅州，解敞全州，刘世隆郴州。判官崔贯之，推官刘公瑾，监门李景、张琪，安邑主簿刘忞，虞乡县尉陈希高，各特勒停，仍展五期□。录事参军、权推官徐琮特冲替，权判官高兴礼，已系它罪冲替外，特依冲替人例施行。安邑县尉毕大纯特差替。以解盐池决溢，斐等坐不谨视护故也。
　　熙河奏修会宁关功状，转官、减年、支赐有差。（布录壬申。）
　　诏兰州造□材应副会州修仓库、营房、廨宇等，自黄河沿流运致，专委官管勾，事毕推恩。（布录庚申。）
　　宰臣章惇札子奏：「臣今日据熙河兰会路经略安抚使胡宗回状：军前兵将官王赡等申，青唐新伪主拢拶等出降，及大首领结□龊、心牟钦□率诸族首领并在城蕃汉人部落子，回鹘等并契丹夏国回鹘伪公主等，并出城迎降者。不战成功，平定一国，巂伟敏速，历古所无。臣欲与三省、枢密院来日草贺，初五日率百官称贺。」从之。（旧录云：其后惇等草贺曰：「陇右河源，久陷遐荒之域；旃裘毳服，俄为冠带之民。未阅旬时，不勤师旅，尽定西羌之新宇【三】，悉复汉唐之旧疆。恭惟皇帝陛下，德合乾坤，明齐日月。恢神灵而变化，广恩信以绥怀。镇之以无敌之仁，威之以不杀之武。酋渠詟伏，献户版而请缨；部落欢迎，奉壶浆而夹道。山川改色，蛇豕革心【四】。臣等叨备近司，豫观伟绩。举数州之籍，请增舆地之图；上万年之觞，愿祝圣人之寿。」翊日，宰相章惇等言：「取乱侮亡，势固宜于迎解；救焚拯溺，人久徯于来苏。讵淹累月之期，尽去一方之患。窃以虞舜舞干之格，初拒命于三旬；周文因垒之降，终退师而再伐。元狩纳昆邪之觽，五凤受呼韩之朝；或已先自困于兵戎【五】，或不能略有其土地。未若无亡矢遗镞之费，绝飞刍挽粟之劳，憺威四夷，拓土千里。功斯须而告就，事振古以少伦。恭惟皇帝陛下，干刚而离明，海涵而地载；内陶镕于九有，外纲纪于八荒。怀柔以文，震迭有武。乃睠河湟之近境，是惟关陇之旧区。自天宝之不纲，召纥兵而赴难。坐致异类，盗据诸州。唐室欲收复而无从【六】，先帝将经营而未暇。虽加厚抚，每持两端；会其乖离，因以招纳。种落鱼烂、皆壶浆以迎我师；将士鹰扬，不血刃而举其国。极太蒙之地际、震大宋之天声。悉俘戎王，来献魏阙。三百余年陷没之故郡，俄复冠裳；数十万觽强梗之生羌，涵濡膏泽。一新辫发之俗，举为右衽之民。包载千戈，敉宁华夏，自此始矣，可谓盛哉！臣等猥以非才，叨居近列，仰奉至神之略，莫暛涓尘；护观不世之功，惟知鼓舞。」惇等上殿又贺曰：「唐室不纲，吐蕃肆虐，致陇右、河西之陷，在干元、至德之间，不守者踰二十州，迨今兹越三百岁。历代莫思于攻取，先朝尝议于经营。有所未遑，克开厥后。恭惟陛下与天广覆，如日大明。运至神于眇默之中，成万务于绪余之末。悯怜冠带之伦，久陷要荒之域。拯溺居怀，乘机必发。适凶渠之内溃，命偏将以招携。部族有壶浆之迎，王师无血刃之事。指挥已收于旧地，礼乐丕变于华风【七】。功远过于古先，期不淹于旬浃。臣等叨陪国政，无补圣谋，欣逢文德之诞敷，坐致远人之来格。惟与苍黔之觽，共纾鼓舞之诚。」知枢密院曾布宣答曰：「不烦寸戟，坐定一邦；青唐降王，稽首阙下。捷书来上，率土欢呼。与卿等内外同庆。」新录辨云：实录体制，无载两篇贺表者。已载百官一表，此表合删去。布录壬申，是日熙河奏，九月二十日，收复青唐，拢拶及心牟钦□、结□龊以下出降，章惇独奏，乞以四日草贺，五日率百官称贺。从之。）
　　责授果州团练副使、汀州安置孙升卒。
　　癸酉，降充宝文阁待制、新知瀛州陆师闵为陕西都转运使兼都大提举茶马。
　　国子司业刘逵言：朝廷立三学，置博士教导，事体均一，欲乞今后律学博士阙，从朝廷选通知法律人充。从之。
　　诏详议庙室之制，曾旼、周常为讲议官，王允中、陈旸为检阅官。
　　诏宝文阁直学士、知熙州胡宗回特授宝文阁学士，以收复青唐故也。
　　诏以青唐为鄯州，仍为陇右节度。邈川为湟州，宗哥城为龙支城，廓州为宁塞城。其鄯州、湟州并河南北新收复城寨，并隶陇右，仍属熙河兰会路。（廓州为宁塞城，布录在初九日，实录亦同。今并入此。陇右录十月十二日，王赡乃被鄯州之命，不知何故如此迟滞，并五日王厚湟州当考。）
　　王赡特授四方馆使、荣州防御使、知鄯州，充陇右缘边安抚使、兼都巡检使种朴，就差充熙河兰会路钤辖、知河州、管勾洮西沿边安抚司公事。应新收复城寨未差官处，仰经略司一面选官勾当。（甲戌赡又改除。）
　　诏：昨差入内供奉官王逵，自京至永兴军及鄜延、环庆路，寇顺之，自永兴军至泾原、熙河兰会、秦凤路往来，催促传送急递文字。近日奏报多有住滞，诏各罚铜二十斤，令入内内侍省添差使臣一员，自永兴军以西至鄯州以来，专一沿路提举、点检、根磨、催促传送熙河兰会路及鄯州、湟州应收复城寨等处往来急递文字。
　　诏熙河兰会路经略司：候拢拶到熙州，馆舍供帐，优加礼待。所有心牟钦□、青归论征结、结□龊、边畼波结等，并其余大小首领，各令随溪巴温、拢拶及瞎征作两番赴阙朝见。其瞎征一番，差入内供奉官黄经臣；拢拶一番，差入内供奉官李彀【八】：并前去熙州照管进发，务从优渥。及定引见辖征等仪注，上欲依冬至例，与诸军班特支。曾布言：「冬至例支十七万贯，端午八万贯。此但祗应一日，恐只须用端午例，比冬至大约减三分之一，亦有减半者，似颇酌中。兼侥幸之例，诚不可启。」上然之。（布录此段在十一月十二日庚辰，今附此。）
　　诏赐胡宗回已下银合茶药有差。（布录云遣中使押赐军兵等特支。）
　　枢密院言：「陕西河东路弓箭手合轮城寨上番防护，如妄称疾避免上番者，杖一百。将校节级降一资，长行降一名。若当职官并合干人不切看验，或知情容纵，托病给假，并委经略司觉察，情理重者奏裁。」从之。
　　甲戌，宰臣章惇率百官上表，贺收复青唐，惇等又升殿贺。知枢密院曾布宣答。
　　降授内殿承制、熙河兰会路经略安抚司勾当公事王厚为东上合门副使【九】、知湟州，兼陇右沿边同都巡检使。（十二月二日，厚始受湟州之命。陇右录云不知何故如此迟滞。并初四日王赡鄯州当考。）
　　枢密院言，王赡未降官以前，系熙河兰会都监。诏王赡特除忻州团练使，仍兼熙河路钤辖。所有除四方馆使、荣州防御使指挥勿行。先是黄履谓赡与遥郡，赏薄。曾布以胡宗回言赡专擅，欲裁抑赡，因请须赡抚定陇右一方有效，乃与正任，而上意欲稍隆之，遂有是除。（忻团据陇右录，实录但云正任，不着州名。）
　　三省言：「陕西州郡铁钱，自来即无轻重之别。近日官司多置换铜钱，以致民间疑惑，钱轻物重。今差都转运使陆思闵、转运副使王博闻、转运判官孙轸提举措置，仍令陕西路并禁使铜钱，违者徒二年，配千里。许人告，赏钱二百贯。又陕西民间见在铜钱，并许于随处州县送纳，依数支还盐钞或东南钞，愿以铁钱对换者，并支封桩钱，仍限三年纳换了当。仍具一年约用钞数申乞支降。诸色人欲入铜钱地分，许于陕府近便处官中兑换。换到铜钱并官库铜钱，除量留换钱支用外，并津置三门，般运赴元丰库纳。陕西铸钱司计置到铜，般运就京西近便处置监铸造，充朝廷封桩，人匠并于陕西铸钱监那移。本路官铁钱有缺损轻薄不堪支使者，送监别铸。民间有私铁钱，限半年陈首，免罪，支铁价，违限不纳，依私钱法晓示。」从之。（十二月二十二日，并元符三年十月末，可考。邵伯温题贾炎家传后云：治平之末，长安钱多物贱，米麦斗不过百钱，粟豆半之。猪羊肉三四十钱一斤。鱼稻如江乡。四方百物皆有，上田亩不过二千。官员所携路费，皆一色铜钱。熙宁四年，转运使皮公弼初变范祥盐钞法，增钞面钱，以广缘边籴买。殊不知钞价增则钞法弊，商贾不通，物价贵矣。至元丰四年，边费益侈，遂增铸钱。自此钱法弊，铁钱日多，铜钱日少，物价日贵矣。钞法既变，尚用十二千买盐钞一席。商贾等及仕宦罢官入京者，将行至京师，请铜钱六千，比旧买钞增半，卖钞犹用范祥法。漕司差属官一员在京师，以朝廷岁赐户部钱收钞，长安以至诸路州县商贾通，物价尚平。川绢二千一疋，河北、山东绢差贵三二百，他物准此。商贾尚多，南商南货尤多。至元符初，以铁钱四千换铜钱一千，于是铜铁始分，不复同用矣。时有部使者，与时相乡人，素相善，不揣其本，直欲以法齐其末，乃献平铜铁钱、平物价、平钞价之说。朝廷行下陕西诸路，急若星火，迅若雷霆。民间大骇，以至罢市。道路不通，行旅断绝，民不聊生。时伯温守官华州，有漕司属官数辈，自长安来，至华州，已两日不得食。从者病不能行。乃为具饭，于郡官请券米作糜粥，方能行。未几，朝廷知之，听其从便，民间复安。公私皆有损折，而公家损折尤多。至有京师请钱千万缗，随手破用，买宅舍居第，出贩百货，入陕西得善价，以铁钱准铜钱纳官；沿边籴买，以钞用铁钱六千，准铜钱六千，请出盐钞，私下卖十二千，嬴其半入己，乃以铁钱六千之数与民间。以见行平铜铁钱数，贱买民间行户物，却将往他处贵卖；以见行铜铁钱买官中物，却将往他处贵卖。如此者不可胜数。于是钞价日贵，商贾益不通，物价日贵矣。两朝食货志熙宁四年始铸折二钱，当考其日月。伯温云：陕西民三被钱法变改之害。政和元年三月二十三日丙辰，十月二十三日壬子，宣和二年三月十一日辛巳，并当考。）
　　河北都转运司言【一○】：「昨据都大制置营田使司奏，屯田务陆田，每年所收不给所费。欲依张承鉴申请，屯田务陆田，许人赁佃，所得皆净利；其人户居止【一一】，即不得创行迁近边界。」诏令逐司相度施行。（新削。）
　　乙亥，西天北印度什弥勒国僧和尔宁根尔根法名刚噶拉勒入见，赐僧衣分物。（新削。）
　　宣庆使、密州观察使、入内押班蓝从熙为景福殿使，以年劳故也。
　　监察御史、权殿中侍御史石豫言，驸马都尉王诜，辄恃豪贵，抑勒雇人，取舍之间，不畏公法，伏望详酌指挥。诏王诜将罚铜三十斤。诜匿藏妇人，教令写文字投雇，及虚作逃亡迹状故也。
　　枢密院言：「今来熙河路已收复青唐、邈川等处城寨。其洮迭一带【一二】，虑有招纳未尽部族。令胡宗回应洮迭招纳部族，及修筑城寨，专委李澄，仍委包顺同招诱，早令出汉。其合建置州县城寨去处应干措置事件，从经略司相度。仍仰王赡、王厚，更互出入巡警，务令人情安帖。」（青唐录云：时迭严一带部族大首领彭布锡卜萨等，亦乞归附，诏李澄、包顺专行招诱。已上见闰月六日。其鄯州、湟州、宁塞、龙支、安儿等城，斯噜丹、兰宗堡，系要害之处，令先修缮。仍令李澄相度合建洮州利害闻奏。已上见十月九日。于是胡宗回言：自河州安乡城过黄河入邈川，虽属洮西，而道险饷艰，乞于兰州西关堡系桥通路，直入邈川，不惟其路坦夷，且邮置殊近，可以互相照应，兼宗河漕运亦便。其宗河东岸近北，旧有鹅毛瓦都城乃西，番旧防守夏国该珠卓啰等城之处。今城见全，略行修筑，安置楼橹，可以守御。从之。已上见闰月七日。按宗回奏请，与相度建洮州利害，初不相关。青唐录联书之，非也。今仍旧，各附本日。）
　　遣秦凤戍兵十指挥应副熙河新边戍守。（布录乙亥。）
　　试给事中兼侍读赵挺之言【一三】：「差充贺北朝生辰，见领详定编修国信条例，有北道刊误志，本所将诸州供到古迹、人物、宫观、寺院，与别书校对，例有不同，或交互差舛。已仔细考据编修。及接见北使书状仪式，未能全备，欲乞因令就行询访、体究、纂记，缘路看详修润。」从之。
　　丙子，宝文阁待制、新差知河南府孙路知瀛州，宝文阁待制李琮知河东府。（八月十六日自熙州改河南，十一月八日加宝直。）
　　宝文阁待制陆师闵知永兴军、兼都大提举茶马事；其新除陕西都转运使告纳缴。
　　监察御史左肤言，窃闻起居郎孙杰昨奉使淮浙，有违法不公事，乞施行。诏令郭茂恂取索公案，看详体量，诣实以闻。（新无。）
　　枢密院言：「熙河兰会路经略使胡宗回奏：『自来自河州安乡城过黄河入邈川，虽是洮西本路，缘道径迂险，般运艰难。臣近体问得兰州西关堡近西，地名把京玉相近，可以系桥通路，直入邈川，不惟路径平坦，兼道里甚近，可以互相照应，兼可以于宗河行船，漕运直入邈川。其宗河口东岸近北，旧有邈川管下鹅毛瓦都城，乃西番旧防守夏国该珠卓啰等城去处，今城见全备，略行修筑，安置楼橹，可以守御。』」从之。
　　诏新擒西界监军额伯尔，送潭州编管，给官屋居住，月支钱十贯，米麦三石；委都监监管，无令失所。
　　诏瞎征、拢拶已下相次赴阙，御宣德门受降。以诸班直及上四军排列仗卫，诸军素队自顺天门陈列至宣德门；其瞎征、拢拶已下各服蕃服引见，传宣审问，德音放罪讫，各等第赐□头袍带。宰臣率百官称贺，再御紫宸殿，赐宴。令所司各详具仪注及合行事件以闻。
　　丁丑，降授礼宾使、权发遣秦凤路钤辖李沂知阶州，依旧秦凤路钤辖。
　　以收复青唐，差官奏告太庙、诸陵。
　　诏赐永佑陵东南明光神庙为灵原庙，以有司言旧有泉出至庙下伏流，去年补治沟井，潜泉忽通流故也。
　　吏部言，差任未满，而朝廷升移者，许通理前任满日，虽在官听关升。从之。
　　御史中丞安惇言，伏睹王吉甫授蔡河拨发，臣昨被旨看详诉理文字【一四】，辟吉甫充管勾官，吉甫观望畏避，不肯就职。诏王吉甫与合入知州差遣，差知磁州。（王吉甫初自大理寺丞除拨发，在八月十八日。）
　　诏李公弼、陆彦回、李复、杜谭、王箴、李惇礼、谢谨、邓球、方希哲、董夔、袁符、刘唐服各特冲替，冯豫、崔振、王申、周惟和、张松年、郭复、张宝臣、王常、张茂先各特差替，并坐诉理言涉诋讪故也。
</div>
    <div class="pagination">
<a href="续资治通鉴长编_page601.html">上一页</a><span>...</span><a href="续资治通鉴长编_page597.html">597</a><a href="续资治通鉴长编_page598.html">598</a><a href="续资治通鉴长编_page599.html">599</a><a href="续资治通鉴长编_page600.html">600</a><a href="续资治通鉴长编_page601.html">601</a><span class="current-page">602</span><a href="续资治通鉴长编_page603.html">603</a><a href="续资治通鉴长编_page604.html">604</a><a href="续资治通鉴长编_page605.html">605</a><a href="续资治通鉴长编_page606.html">606</a><a href="续资治通鉴长编_page607.html">607</a><a href="续资治通鉴长编_page603.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
