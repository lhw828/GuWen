<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 31 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 31 页/共 59 页
  </h1>
  <div class="content">
   ３、甲申，诏以兴复解池，抚定西边，曲赦陕西、河东、京西路。（《纪事本末》卷百三十七。） 

　　４、庚寅，诏：“陕西提举盐事康评、解州通判吕潜，御前处分，多不遵禀，议论偏曲，沮抑种盐，不务公心，坚执己意，不欲究治，显示戒惩，可并放罢，送吏部别与差遣。以朝散大夫、权知解州李百禄同管勾措置解州兼提举陕西路茶盐香事。”（《纪事本末》卷百三十七。） 

　　５、辛卯，尚书省言：“勘会解盐兴复，除已降朝旨给新钞支盐通行陕西一路外，其自来朝廷非乏应副陕西籴本等，一例给降盐钞。窃虑与请新盐钞名色不同，别致交互，理当重行措置，具画一以闻。”从之。（《纪事本末》卷百三十七。案：《宋史食货志》：蔡京建言：“河北、京东末盐，客运至京及京西，袋输官钱六千，而盐本不及一千，施行未久，收息及二百万缗。如通至陕西，其利必倍。”议遣韩敦立等分路提举。及盐池已复，京仍欲旧解盐地客算东北末盐，令榷货务人纳见缗无穷，以收己功，乃令解盐新钞止行陕西。） 

　　《续宋编年资治通鉴》：陶节夫罢经略五路。案：《编年备要》：蔡京任节夫帅鄜延，节夫诞妄特甚，每进筑一城寨，即奏云此西人要害，必争之地。未一年，自常调迁枢密直学士，然未尝遣一骑一卒出塞。盖与虏战则有胜负，独进筑则无虏，又皆远灵武数百里之地，虏所不争，故皆得就功论赏，而京力主之。俄京奏使节夫经制五路，节夫尽檄诸路兵将，以城本路城寨，人率不平。会上意厌兵，宣谕曰：“北戎遣使和解，西边用兵，朝廷既许其叩关请命矣，安用经制五路为？”乃罢节夫五路之命。上既许还西人侵地，诏废银州为银川城，威德军为石堡寨。节夫奏言：“既城银州，又得石堡，而夏、洪、宥皆在吾顾盼中矣。横山之地，十有七八，兴、灵巢穴，篱落浅露，可以计取，此岂可弃也！”又陈异日取兴、灵之策甚备。章屡上，知枢密院张康国因力陈节夫之奏为是。赵挺之曰：“节夫狠戾无比，专为蔡京用；若使节夫在鄜延，必须百端沮抑，西人无由叩关请命。”明年夏，上移节夫熙州，未数日，康国再陈鄜延非节夫不可为，遂令节夫依旧在任。此事《宋史?本纪》不载罢日，不可考。又节夫本传云：节夫在延安日久，蔡京、张康国从中助之，故唯京意是徇。夏人欲纳款塞，拒复纳，放牧者执杀之。夏人怨怒，大入镇戎军，杀卤数万口。节夫寻领经制环庆、泾原、河东边事，陈取兴、灵之策。加龙图阁直学士。会朝廷罢经制司，且弃所城地，节夫乃求内郡。徙洪州，改江宁府，历青、秦二州。废银州威德在五年四月，可考。

　　１、七月（案：钱大昕《四史朔闰考》：是月丙申朔。） 甲辰，制造大乐局铸帝鼐、八鼎成，宣德郎、大司乐刘炳转一官，赐五品服，冲显处士、大乐府师、授大乐局制造官魏汉津为冲显宝应先生。（《纪事本末》卷百二十八。案：“刘炳”，《通鉴续编》作“昺”，《宋史》赐名与汉津同，崇宁三年正月蔡京擢荐，见前注。） 

　　２、甲寅，御批：“元祐奸恶即今皆有坟寺，岁度僧行及紫衣师号等尚如故，未曾降指挥訩改，可令从今并住罢，更不施行，以戒为臣之不忠者。礼部勘会吕大防、韩维、司马光、韩忠彦、傅尧俞、孙固、郑雍、曾布、胡宗愈、黄履、蒋之奇、陆佃、文彦博、吕公著、李清臣、王岩叟、苏辙、张商英、刘挚十九人所管坟寺，诏本身所乞寺额特免毁拆，不得充本家功德院，并改赐敕额为寿宁禅院，别召僧住持。”（《纪事本末》卷百二十二。） 

　　３、丁巳，诏：“方田路分令提举司体量税赋最不均县分，每岁逐州先方一县，如五县以上，先方二县，灭伤权罢。”（《纪事本末》卷百三十八。案：《文献通考》卷五载：五年，诏诸路见行方田，切虑民间被方不均，公更骚扰，乞取难禁除已方外权罢。据《宋史本纪》，五年正月丁未，因太白昼见，权罢方田。） 

　　４、尚书省言：“广南、福建路最係产铜去处，已降朝旨，逐路更不行使当十钱。其本路自合铸小平钱外，有所合应副上供及起发住行使当十钱路钱数，并合依旧铸当十钱，乞专委逐路转运判官措置。”从之。（《纪事本末》卷百三十六。案：《宋史食货志》：令福建、广南毋行用，第铸以上供及给他路。） 

　　５、左仆射蔡京等奏：“伏奉圣旨，京畿四面可置辅郡，屏卫京师。谨酌地里远近之中割移县镇，分置四辅：南以颍昌府为南辅，割汝州之郏县隶之，凡七县；东去南京道里差远，今以襄邑县建名辅州为东辅，割南京宁陵楚邱柘城、京畿之考城太康隶之，凡六县；西以郑州为西辅，割西京密县隶之，凡六县；北以澶州为北辅，割北京辅城南乐隶之，凡七县。四辅郡并依节度州，以大中大夫以上充知州事，置副总管、钤辖各一员，知州、都总管，馀依三路帅臣法，各屯马步军共二万人，积贮粮草，每州五百万。”从之。（《纪事本末》卷百二十八。原注：云：辅州改为拱州在八月十三日。赵挺之《手记》：京置京畿四辅郡，每郡以两制一人知州事，屯兵各二万人。京意盖欲以密亲如宋乔年、胡师文等为之，则兵权归己矣。京初欲逐殿前指挥使王思以己私人代之。臣挺之因对奏云：“思受陛下圣恩，除节度使、殿前指挥使。思武人，颇怀感激。今京欲逐之，愿陛下留以宿卫。”上然之，思遂不逐。京遂谋为四辅屯兵之计。王思除殿帅建节在大观二年正月，此时挺之已死。《手记》必误，或是在崇宁四年正月除殿副时。蔡绦《史补》：都邑，旧宣武军也，地坦平，旁无险固。鲁公自为侍从时，已叹其无戎备矣。又上即位，每好下问，故临朝询听左右侍御之臣。鲁公微意欲稍革去宦官亲近。由是崇宁中力陈祖宗寓将兵于畿内县，不唯就粮，盖以防微杜渐焉。但制度狭小，今宜法前意，放汉三辅，尽萃兵于辅郡，仍各增屯至五万人，以近臣领之。季一入奏如故事，遂置四辅。又诏设三卫府，置三卫侍郎主之，择大臣勋戚子弟及儒士为亲卫、勋卫、翊卫郎。然四辅始置，兵亦未及五万，制度犹未就。时三卫诸郎既多勋戚子弟，或不能副上意者。时谤言至谓鲁公反设此以囚人主。由是四辅、三卫皆遽罢。虽鲁公，亦不敢言复也。其后，上果听任宦者，晚年又亦稍厌之，每临朝御幸，至无所询，顾其应对者，多察视亲事，赏之，徒尔。及北狄犯顺，举兵而南，自越大河，略无屏蔽，遂直抵阙下，四辅之制，良可惜云。案：《续宋编年资治通鉴》云：蔡京谓：“汴都无险，置四辅，以颍昌为南辅，以襄邑改辅州为东辅，以郑州为西辅，以澶州为北辅，各屯兵二万以侍。”从之。后四路总管，皆京之门人。） 

　　６、御笔手诏：“应上书奏疏见羁管、编管人，可特与放还乡里，仰州县长吏及监司取责，亲属保任其身，仍令三省量轻重，具名立法闻奏。”（《纪事本末》卷百二十二。原注：云：此诏当有启之者。案：《九朝编年备要》云：御笔手诏：“放上书见羁管人还乡。”御笔手诏始此。） 

　　７、癸亥，宰相蔡京等追呈库部员外郎姚舜仁请即国中丙己之地建明堂，绘图以献。上曰：“先帝常欲为之有图，见在禁中，然考究未甚详。”京曰：“明堂之制见於礼记周官之书，皆三代之制，参错不同，学者惑之。舜仁留心二十馀年，始知《周官考工记》所载三代之制，为文各互相备，故得其法。今有二图，一其斋宫悉南向，一随四时方所向。”上曰：“可随四时方所向。”仍令将作监李诚同舜仁上殿。（《纪事本末》卷百二十五原注。案：原注据为七月二十七日事，今据《朔闰考》核之，二十七癸亥日。） 

　　《续宋编年资治通鉴》：梁子美将漕河北，倾漕计以市宠，至用三百万缗市北珠以进者，召为户部尚书。案：《编年备要》云：此事系七月，《续编年资治通鉴》上脱“七月”二字，属六月矣，今依《备要》编次。据《备要》，北珠皆自虏中来，虏人始欲禁绝，或曰：“中国倾府库以事无用之物，此为我利，而中国可困矣。”因听之，虏酋后益骄，遂从而慕尚焉，至虐女真捕海东青以求珠。女真不胜其求，遂叛。而子美在部五年，竟以户部尚书召还。都发运使首以羡馀进者，崇宁閒自梁子美、胡师文始。监司郡守，不待诏命，首以土物进者，政和閒自盛章、宋庆始也。考北珠，即东珠，出混同江。海东青，鹰名，俊健，能擒天鹅，爪白者尤异，出黑龙江左右。

　　１、八月（案：钱大昕《四史朔闰考》：是月乙丑朔。） 丙子，诏改东辅州为拱州。（《纪事本末》卷百二十八。原注：云：《实录》但云改东辅为拱州，没其当日州名，今增入。案：《宋史本纪》：大观四年十一月丙戌，罢拱州为襄邑县。十二月癸酉，升拱州为保庆军。拱州，《文献通考》及《宋史》并云属京东西路，《宋朝事实》以为京东东路。） 

　　２、壬午，李诚、姚舜仁进《明堂图》。上谓诚等曰：“圣人郊祀后稷以配天，配以祖宗；祀文王於明堂，配以考，两者当并行。明堂之礼废已久。汉、唐卑陋不足法。宜书三代之制，必取巨材，务要坚完，以为万世之法。”遂诏依舜仁等所奏《明堂图》议，唯不得科率劳民。（《纪事本末》卷百二十五原注。案：原注作十八日，据《朔闰考》为壬午日。） 

　　３、甲申，奉安九鼎于九成宫。（《纪事本末》卷二十八。案：《容斋三笔》卷十三云：九鼎奉安之日，以蔡京为定鼎礼仪使。大观三年，又以铸鼎之地作宝成宫。） 

　　４、乙酉，幸九成宫酌献。（《纪事本末》卷百二十八。原注：云：蔡绦《五行篇》：崇宁四年三月，铸九鼎，其制皆以九州水土内鼎中。及奉安于九成宫翌日，车驾幸之，以礼焉，至北方曰宝鼎者，上方焚香再拜，而鼎忽漏，其中水流于外，然鼎金既厚，水又久在其中，不应及上行礼而作，故鲁公私怪之，殊不乐。于是刘炳进言曰：“鼎之水土皆取九州之地，中独宝鼎取水土于雄州界，非燕之正方也。岂为此乎？”当时尤以为神。然其后终于北方致乱。） 

　　５、丁亥，库部员外郎姚舜仁言：“伏闻神宗皇帝尝诏侍臣欲考古三雅之制，开明堂辟雍，以发政施仁，其初志盖将以追配黄帝三代之治。元祐纷扰之后，纪纲法度靡复存者。陛下天纵之圣，独见於昭旷之先，而执政大臣相与发明神考之遗训，肇建外学，规制辟雍，而弦诵之音遍於天下，兹盛德之举也。”又曰：“今陛下恢复先烈，蒐讲上仪，体虞庠之制，立近郊之学，即丁未之方，辟廱之教。与夫区区之汉、唐，增焕祈年之馆，大营避暑之宫，万万相辽矣。臣伏愿陛下上规黄帝三代之遗制，下采《戴礼》经传、群儒之硕论。即国之东、丙已之地，正明堂之大礼，革皇祐权宜之设，定崇宁不刊之规，具大驾之卤簿，备五路之礼容。俾夫旗物舒布於国门，鼓吹徐引於驰道。万国诸侯咸觌於缛礼，四方宾客咸睹於盛仪。则列祖在天，罔不来格，上帝时歆，罔不顾谛。陛下虽未及登封泰、华之巅，禅地汾阴之北，而横经四学，阅礼三雍，临辟水以掔群英之纲，御明堂而受四海之贽，顾不盛哉！”又曰：“臣谨考古礼，绘成图式以献，其制：中为一堂，上设重屋，太室居中，四阿重屋，四门四堂，各为一室。其八室以通八方，以拟八卦。外闢四门，以示明四目、达四聪之义。四面各为五门，以应五行，皆法《礼记》明堂位之文。堂脩十四步，其广十四步二分步之一，应《周官》世室之制；其崇九尺，以应《周官》一筵之数。门堂取则於正堂三之二，其脩九步三分步之一，其广十一步三分步之二。其门堂各为一室，取则於门堂三之一，其脩三步十分步之一，其广三步六十八步之五十三，室居中，其脩四步，其广四步三分步之二。四阿重屋，各为一室，其脩三步，其广三步二分步之一。每室为四户，以法四时，四旁为八窗，以象八节，皆法三代之制。总而计之，凡九室以象九州，三十六户以法三十六旬，七十二牖以应七十二气。九阶以周天之道九。上圆下方，以体天地之形；四隅无壁，以法皇道之四达；户设而不闭，以示不藏；室覆以茅，贵其质也。东序、西序合二百一十有六，乾之策也，验之於古，则有稽参之，於礼则不悖，奢不至靡，俭不至陋，号为《崇宁明堂定制之图》。爰汉历唐，兹礼殆废，举而行之，意在今日，千载一时，超绝邃古。臣愚妄议典礼，死有馀罪。”（《纪事本末》卷百二十五。） 

　　６、戊子，诏曰：“朕若稽先王飨帝之义，严父之礼，布政之居，夏有世室，商有重屋，周有明堂，对越在天，以孝以享。朕承祖宗积累之绪，永维先帝盛德休烈，惧无以称，而宗祀之报，尚有阙焉。中夜以兴，怵惕靡究。比诏有司，审加论定，具图来上，於礼有稽。追三代之坠典，黜诸儒之异说，作而成之。庶几乎在朕将秩礼祗载，昭事上帝，佑我烈考，敛时五福，用敷锡厥庶民。其姚舜仁所奏《明堂图》，可依所定营建。”（《纪事本末》卷百二十五。原注：云蔡绦言：先是，崇宁四年七月二十七日，宰相蔡京等追呈库部员外郎姚舜仁请即国丙己之地建明堂，绘图以献。上曰：“先帝常欲为之有图，见在禁中，然考究未甚详。”京曰：“明堂之制见於《礼记周官》之书，皆三代之制，参错不同，学者惑之。舜仁留心二十馀年，始知《周官考工记》所载三代之制为文各互相备，故得其法。今有二图，一斋宫悉南向；一随四时方所向。”上曰：“可随四时方所向。”仍令将作监李诚同舜仁上殿。八月十八日，李诚、姚舜仁进《明堂图》，上谓诚等曰：“圣人郊祀后稷以配天，配以祖宗；祀文王於明堂，配以考，两者当并行。明堂之礼废已久，汉、唐卑陋不足法。宜尽用三代之制，必取巨材，务要坚完，以为万世之法。”遂诏依舜仁等所奏《明堂图议》，唯不得科率劳民。仍令学士院降此诏云。案：《文献通考》卷七十四云：崇宁四年，诏营明堂，已度地鸠工，俟过来岁取旨兴役。明年，以彗出西方，遂诏罢之。政和三年八月，诏立明堂於大内之丙地，徙秘书省於宣德门之东，以其地为之。） 

　　７、庚寅，崇政殿奏新乐。诏曰：（案：薛通鉴列此诏於九月朔鼎乐成下，云是日初用新乐。） 九月，非初用也，薛说误载。“道形而上，先王体之，协於度数，播於声诗。其乐与天地同流，雅颂不作久矣。朕嗣承令绪，荷天降康，四海泰定，年穀顺成。南至夜郎、牂柯，西逾积石、青海，罔不率俾，礼乐之兴，百年於此。然去圣逾远，遗声复存。迺者得隐逸之士於草茅之贱，获英茎之器於受命之邦。适时之宜，以身为度，铸鼎以起律，因律以制器，按协於庭，八音克谐。盖祖宗积累之休，上帝克相，岂朕之德哉！昔尧有《大章》，舜有《大韶》，三代之王，亦各异名。今追千载而成一代之制，宜赐名曰《大晟》。朕将荐郊庙，享鬼神，和万邦，与天下共之，岂不美乎？其旧乐勿用。”（《纪事本末》卷百三十五。原注：云：《实录》不载，诏旨亦不载。《本纪》於辛卯日书赐新乐，名《大晟》，置府建官。案：《续宋编年资治通鉴》八月，作《大晟乐》。《编年备要》云：初蔡京用魏汉津铸鼎作乐，汉津取《尚书》身为度之义，以上年二十四当四六之数，取上中指为黄钟之寸，而生度量权衡以作乐。京为缘饰之。刘炳请改定二舞名，仍分九成。每三成为一变，执籥秉翟，扬戈持盾，取象治功，赐名《大晟乐》，置府建官。旧制，乐掌於奉常。至是大晟府以司马乐及典乐为长贰，复置乐令，协律礼乐，始分为二。大观初，颁新乐于天下。先是，端州忽上铜器，验其款识，为宋成公之时物。而端州，上兴王之地，故诏文有曰“获英茎之器於受命之邦。”初，京令其子攸提举大晟府，而父子自为并论，各引晓音乐之士。朝奉大夫任宗尧。京客也；进士田为，攸客也，并为典乐。《大晟乐》旧用中正声，若每月初气即用中声，正气即用正声，为谓：“中声非是，当去中声，於正声中分太少二音。”宗尧谓：“六律为太，六吕为少。”为又谓：“非是。盖律、吕各有太少。”攸主为之说，以奏于上。重和秋，遂诏乐止用正声，已颁中声乐，并纳礼制局改正。为既无所传授，乐遂大坏。始成，试于政事堂，执政心知其非，然不敢言。既遂用之于明堂，而其声益散矣。大观四年，给事中蔡薿言：“陛上以身为度，因帝指之尺，起钟律之制，奏之郊庙，八音克谐，愿颁指尺，以同五度、五律、五量、五权之法。”从之。《文献通考》卷百三十云：八月，新乐成，列于崇政殿，有旨先奏旧乐，三阕曲未终，帝曰：“旧乐如泣声。”挥止之。既奏新乐，天颜和豫。诏：“赐名《大晟》，专置大晟府，大司乐一员，典乐二员，并为长贰，大乐令一员，协律郎四员。以其乐施之郊庙、朝会，弃旧乐不用。”又诏：“春秋释奠赐宴，辟雍贡士鹿鸣闻喜宴，悉用《大晟乐》，屏去倡优淫哇之声，仍令选国子生散习乐舞。”） 

　　８、辛卯，大理寺卿曹调、少卿李孝称、中书舍人张阁许光疑各以本职进对，上谓阁曰：“昨日新乐如何？”阁对曰：“昨日所按《大晟乐》，非特八音克谐，尽善尽美，至於乐器，莫不皆应古制。窃闻初按时已有翔鹤之瑞，箫韶九成，凤凰来仪，亦何以异。臣无知识，闻此和声，但同鸟兽跄舞而已。”阁因奏，被旨以古州等处纳土，差官奏告永昭、永厚陵。上曰：“古州是古牂柯、夜郎之地。”阁对曰：“牂柯、夜郎接连南诏，最为荒远，所谓‘上仁所不化者’。今不缘征诛文告之烦，举国内属，非陛下文德诞敷，何以致此？今告功诸陵，在天之灵，亦当顾享次。”光疑奏曰：“昨日按新乐，臣忝侍从之末，得预荣观，不胜幸甚！”上曰：“八音克谐。”光疑曰：“此圣德所致，可谓治世之音安以乐，至如陛下收复青唐，赵怀德归顺，近古州二千馀里尽内附，今正功成作乐之时。”上曰：“尽出诒谋。”光疑曰：“神考励精庶政，今陛下收其成效，若非陛下善继善述，何以致此？”（《纪事本末》卷百三十五。） 

　　９、壬辰，诏：“应上书编管进士已放归乡里责亲戚保任者，若犯流以上罪，或擅出州界，或不改革，辄有谤讪，其保任与同。”（《纪事本末》卷百二十二。） 

　　《续宋编年资治通鉴》：刘正夫使辽。林摅使辽而失虏情，故虏使继来。正夫酬对敏博，与北人议皆如约，上嘉之。案：《宋史?本纪》壬辰日，此年为《辽史》乾统五年。“正夫”，《辽史》作“正符”。《辽史》云：冬十月己亥，宋与夏通好，遣刘正符、曹穆来告。辽乾统六年，乃宋崇宁五年。盖林摅使辽据《宋史》在崇宁四年五月壬子，据《辽史》则当在崇宁四年十二月乙巳。正夫使辽据《宋史》在崇宁四年八月壬辰，据《辽史》则当正崇宁五年十月己亥，日月多不合。毕《通鉴考异》云：是年十月，宋遣刘正符来告。《宋史徽宗纪》载于四年八月，不应逾年之久始抵辽庭，今改书於今年八月，庶与《辽纪》不相牴牾。窃疑毕说殊谬。若从《宋史》，即应在四年八月；若从《辽史》，即应在五年十月。今毕氏既从《辽史》载之五年，又从《宋史》系之八月，是诚骑墙之见，与两史又无不牴牾矣。况《续宋编年通鉴》及《九朝编年备要》於崇宁五年三月均载辽使来为夏人请地事。《编年备要》载辽使萧保光、牛温舒来。考《辽史》，乾统六年正月辛丑遣萧得里底、牛温舒使宋，讽归所侵夏地。萧、牛以正月奉使，三月抵宋，事又较合。然则正夫议如约在四年八月，而告以与夏通好或在五年，复遣往辽，与此为二事。据《续宋编年通鉴》，则於五年三月后载辽使来请地。然则刘正夫必当再遣往辽报聘告以通好，此时则是初议始拟如约，未竟与夏通好，至六月夏人纳款，则始通好，而后遣使告辽。前后情事具有可徵，史不具载，姑以存参。李《十朝纲要》於庚寅日下云：诏礼部侍郎刘正夫充北朝国信使，以林摅衔命未还，虏继遣至，故先命正夫报聘。

　　又：置蕃学於熙河兰湟路。案：《十朝纲要》壬辰日诏。《宋朝事实》卷十八：熙河路有兰州、会州、湟州。兰州，元丰四年收复，崇宁二年置兰泉县；会州，元符二年收复，崇宁三年置县敷文；湟州，大观三年赐蔊德军额，宣和元年改为乐州。兰、湟、会三州名，《宋史?本纪》於正月庚午朔云改兰湟为兰会。

　　１、九月乙未朔，以九鼎成，御大庆殿受贺，诏用新乐。（《纪事本末》卷百二十八，又卷百三十五。案：《通鉴续编》云：帝以九鼎成，受贺于大庆殿。诏于铸鼎之地作宝庆宫，置殿以祠黄帝、夏禹、周成王、周公旦、召公奭。置堂以祀唐李良及魏汉津。赐汉津号嘉成侯，汉津寻死于京师，年九十矣。） 

　　２、己亥，制曰：“朕闻先王成人有德，小子有造。今天下承平休养日久，垂髫幼稚，在所乐育。仰学事司州县长吏，多方劝谕，令入小学，依大学例量舍支数，破与饮食；其考选校试之法，仰三省措置取旨，庶几有造之时。”（《纪事本末》卷百二十六。案：《文献通考》卷三十六载：五年，颁规约，州隶教授，县隶学长，其小学生皆自备餐钱附食。） 

　　大赦天下。制曰：“朕承祖宗之烈，宅兆民之上，任大守重，靡敢遑宁。思持盈守成之至难，念继志述事之攸济，选用众正，共图康功。内则讲修宪章，兴熙、丰既坠之典；外则攘却戎狄，复版图已弃之疆。恢雝泮以宾贤能，招岩穴以取遗逸；隆九庙以尊祖，戢五兵以阜民。荷天降康，方夏绥靖，星轨循序，年穀屡丰。南至夜郎、牂柯，西逾积石、青海，蔊风请吏，稽首来庭。永惟天命之至隆，宜有灵承之丕应。若时夏后，幽替成能，命九州之牧而贡金，贯三才之命而制器。是为大宝，三代奉之，千载以还，百王敢议。迺者得隐逸之士於草茅之贱，穷制作之妙於范围之先，乃因天之机，以身为度，怀大象以立极，兴神物以前民。上承天休，下奠坤载，以笃邦家之庆，以协神人之和，宜大泽之肆均，与并臣而共庆，可大赦天下。於戏！有典有则，缵禹之功，卜世卜年，过周之历。惟天之所祚者厚，则泽之所施者鸿。布告迩遐，宜体朕意。”（《纪事本末》卷百二十八。） 

　　３、御笔手诏：“元祐奸党，诋诬先帝，罪在不赦，曩屈常宪，贷与之生，屏之远方，固无还理，弃死贬所，岂不为宜！今先烈绍兴，年穀丰稔，铸鼎以安庙社，作乐以协神明。嘉祥荐臻，和气浃洽；肆颁赦宥，覃及万方。兴造邦诬，久责遐裔；一夫失所，朕尚恻然。用示至仁，稍从内徙；服我宽德，其革尔心。应岭南移荆湖，荆湖移江淮，江淮移近地，惟不得至四辅畿甸。除上书已经量移及近乡人外，依下项州军：一今来朝廷宽恩，所移州军不见得地里远近，切虑所移却有远近、妨碍去处不同，限指挥到五日内许经州自陈乞去处；本州人急递申尚书省，即不得陈乞，非合移路分及拘碍去处，如愿依旧者，亦听之。一今来係特降诏许量移，今后有司不得用例检举；量移违者，以违制论罪。一量移诸州人离州日并免伴送，具起离及到日申尚书省：邹浩昭州（案：编管昭州在二年正月乙酉。） 移汉阳军，陈次升循州（案：二年正月乙酉除名勒停，建昌军居住，二年八月丁未移循州。） 移鄂州，余爽封州移潭州，范正平龚州（案：《纪事本末》三年四月甲辰日“正平”作“平仲”。） 移岳州，范柔中雷州（案：九年十一月甲辰编管雷州。） 移全州，任伯雨昌化军（案：编管昌化军在二年正月乙酉。） 移道州，陈瓘廉州（案：三年四月甲辰“廉”作“连”。《纪事》二年四月乙酉及《宋史》本传同此，作“连”者误。） 移郴州，黄庭坚宜州（案：编管宜州见二年三月辛卯。） 移永州，张庭坚象州（原注：二年八月一日自鼎移象，三年四月一日却移桂州。案：编管鼎州在二年正月乙酉日，至三年四月甲辰日移桂州。与原注同。） 移复州，龚夬化州（原注：三年八月一日自象移化。案：“三”当作“二”。编管象州在二年正月乙酉，移化在二年八月丁未可考。） 移桂阳监，李祉英州（案：李清臣子，二年八月丁未编管英州。） 移汝州，王道韶州（案：编管韶州见三年四月。） 移郴州，梁弼琼州移归州，陈恂南恩州移峡州，马谂南恩州移岳州，王履新州（案：三年四月甲辰配新州牢城。） 移归州，郭子旂宾州（案：编管宾州在三年四月甲辰。） 移峡州，赵希德宾州（案：三年四月脱“宾州”二字。） 移荆门军，王长民循州移江宁府，张林白州移衡州，范纯粹鄂州（案：三年四月甲辰由常州别驾编管鄂州。） 移宣州，阎守勤全州（案：编管全州见三年四月甲辰。） 移涟水军，王化基高州（案：元年九月作建州，三年四月己亥同此。） 移全州，曾布衡州（原注：廉户舒住。案：元年九月壬寅衡州安置，三年四月同。） 移舒州，刘安世光州（案：三年四月甲辰由提举崇福宫光州居住。） 移江州，孙琮荆门军（案：编管荆门军在元年十一月甲辰。） 移海州，马涓澧州（案：编管澧州在二年正月乙酉。） 移荆门军，李深复州（案：编管复州在二年正月乙酉，三年四月甲辰同。） 移建昌军，曾纡永州（案：二年八月辛酉编管永州，三年四月甲辰同。） 移和州，蔡克明桂阳监（案：编管桂阳监见三年四月甲辰日。） 移饶州，郑居简邵州（原注：三年四月二日编管信州。） 移滁州，韩忠彦济州（原注：磁副济置。案：二年八月丁未由磁州团练副使济州安置。） 移相州，范纯礼徐州（原注：静江副使。案：二年八月丁未由静江军节度副使徐州安置。） 移单州，安焘建昌军（案：三年四月甲辰由汉阳军祁州团练使配本州牢城，与此异。） 移襄州，王古温州（案：三年四月甲辰由温州别驾编管温州。） 移徐州，曾肇汀州（原注：明年正月十七日复官，住汀州在二年七月十五日。） 移台州，朱师复兴国军（案：勒停建安军副配兴国军见元年八月甲辰。） 移秀州，张耒黄州（案：黄州安置在元年七月庚戌。） 移兖州，吕希纯汝州（案：元年十月丙子汝州居住。） 移河阳，王觌临江军（案：临江军居住在二年正月乙酉，三年四月同。） 移润州，丰稷建州（案：建州居住在二年正月乙酉，三年四月同。） 移婺州，张舜民房州（案：房州居住在二年正月乙酉，三年四月同。） 移虢州，谢文瓘邵武军（案：二年正月乙酉勒停邵武军居住，三年四月同。） 移处州，龚原和州（案：元年十月丙子和州居住。移湖州。） 吴安逊濮州（案：“濮”原作“汉”，似误。据元年十一月改云甲辰羁管濮州。） 移汝州，冯说徐州（案：编管徐州见三年四月甲辰。） 移汝州，梁安国齐州（案：二年五月甲午羁管齐州。） 移泽州，王箴通州（案：二年五月甲午羁管通州。） 移陕州，曾焘歙州（案：编管歙州见三年四月甲辰。） 移单州，裴彦臣池州（案：编管池州见三年四月甲辰。） 移广德军，朱绂福州（案：五年正月庚戌叙复知福州。） 移睦州，李穆全州（案：三年四月甲辰李穆有二：一编管金州；一为内臣，编管全州。） 移邓州，邓世昌密州（案：编管密州在四月甲辰。） 移唐州，王化臣青州（案：编管青州见三年四月甲辰。） 移济州，李之仪太平州（案：编管太平州见三年四月甲辰。） 移唐州，江公望南安军（案：二年正月乙酉责授衡州司马，三年四月甲辰南安军安置。） 移衢州，陈祐归州（案：编管归州在二年正月乙酉。） 移广州。（《纪事本末》卷百二十四。原注：云：吕本中杂记：崇宁间，蔡京每谓人如刘安世更碓捣硙磨，亦只说元祐是也。京执政久，亦时有长者之言，尝有乞将元祐臣僚编置远恶州郡者，京曰：“元祐人本无大罪，止是不合改先帝法度耳。”其后，蔡京得保其首领以殁，未必不缘其有长者之语也。） 刘奉世沂州移兖州。”（案：据《纪事本末》卷百二十四原注补此六字。百二十四卷五年正月庚戌奉世叙复提举宫原注云四年九月五日自沂徙兖州，此不载奉世移兖之文，盖杨误遗其文也。奉世沂州居住在三年四月甲辰。） 

　　４、辛丑，中书省奉御笔：“向因奉行沧盐法，於陕西增置都大巡捉私盐等官二员，在四十二州军分南北路巡捉。今既兴复解盐，并可省罢，所领兵卒，亦还元差来处。其逐用军管勾沧盐官吏并可省罢，其解盐所致州军，约束条禁，并依自来盐法施行。”（《纪事本末》卷百三十七。） 

　　５、乙巳，冲显宝应先生、大乐府师、授制造九鼎官魏汉津为虚和冲显宝应先生，秩比中散大夫，赐宅一区，田六十顷，银、绢各五百疋、两；大司乐兼同详定大乐书刘炳转三官，承务郎张阜转承事郎，左藏库使副俞随等二十二人各转一官，大将王恂等六人授三班借职，皆以九鼎成，推恩故也。（《纪事本末》卷百二十八。） 

　　６、丙午，诏：“诸路方田，更不专差官点检，令提举司於本路见任人内委官。”（《纪事本末》卷百三十八。案：《宋史食货志》上二云：四年，指教官每三县加一员，点检官每路二员，未几，诏诸路添置指教官不得过三员。） 

　　７、壬子，诏：“王仲千昨往解池措置盐种，今稍已就绪，其随行人吏特与推恩转资，赐绢各有差。”（《纪事本末》卷百三十七。） 

　　８、丙辰，右银青光禄大夫致仕吕惠卿复观文殿学士。（《纪事本末》卷百三十。） 

　　１、十月（案：钱大昕《朔闰考》：是月乙丑朔。） 己巳，诏：“明堂功力浩大，须宽立期限营建，俟过来年丙戌妨碍外，取旨兴功，仍令胡师文、梁子美各於本部出材木处据合用，造成熟材，般辇上京，其见役工可权罢。”（《纪事本末》卷百二十五。原注：云：胡师文淮南发运，梁子美河北都运。《实录》但云：诏修建明堂，俟过来岁兴役。不显因由，今用诏旨删修。八月二十四日初下诏修建。） 

　　２、庚午，朝奉大夫、直秘阁、熙河兰湟路经略安抚判官、权发遣熙州李忱降两官。言者论：“忱前为陕西漕臣，诏令措置兴复解池，忱专欲推行东北盐法，曲加沮抑。今解池既兴复，忱尚云所产皆是硝碱，更五七年亦未知如何，恣行诋訾，殊无忌惮。”故有是责。（《纪事本末》卷百三十七。） 

　　１、十一月（案：钱大昕《四史朔闰考》：是月乙未朔。） 丙辰，尚书省言：“私铸当十钱，利重不能禁，深虑民间物重钱滥，乞荆湖南北、江南东西、两浙路并改作当五钱，旧当二钱依旧。又虑冒法运入东北，宜以江为界。”从之。（《纪事本末》卷百三十六。案：《宋史食货志》云：凡为人附带若封识影庇私铸钱者，悉论以法。毋得荫赎。其置铸钱院，盖将以尽收所在亡命盗铸之人，然犯法者不为止。乃命荆湖南北、江南东西、两浙并以折十钱为折五，旧折二钱仍旧。虑冒法入东北也，今以江为界，淮南重宝亦作当五用焉。） 

　　２、癸亥，诏付王仲千：“陕西钞法留滞，物重钱轻，兼并秉权，细民被害，应告身、度牒、交子、钱引之类，率皆亏捐价直，遂致富商坐邀厚利，刍粮踊贵，职此之由，宜子细条画救弊措置先后以闻。”时遣仲千奉使陕西，沿路有目击兴利除害，监司守臣不虔违法及未尽未便事，皆得具奏闻。（《纪事本末》卷百三十七。原注：云：仲千时任何官，当考。） 

　　１、十二月（案：钱大昕《四史朔闰考》：是月甲子朔。） 乙亥，尚书省言：“诸路学校各已就绪，其所贡人，今来中选多旧日科举遗落老成之士。乡举里选之效，已见于此。士之在学，月书、季考，苟有成材，理当不竢岁月，便合入贡。今放《周官》每岁考德行道艺、三年大比之意，为岁贡之制，俟满三岁，则赴殿试，第其高下推恩，庶使士益知勉。”诏大司成兼侍讲薛昂等看详增损，修立条约以闻。从之。（《纪事本末》卷百二十六。原注：云：送昂等看详乃十月二十七日圣旨，为岁贡之制，及尚书省建议薛昂等看详增损耳，非昂等创为也。《实录》删修失实，今改正。案：《文献通考》卷三十一云：四年，诏：“将来大比，更参用科举取士，一次辟廱，太学其函，以此意谕达远士，使即闻之。时州县悉行三舍法，当官者子弟免试入学，而士之在学者，积岁月累试，乃得应格。其不能辍身试补者，廑可从狭额应科举，不得如在籍者三舍解试兼与而两得，其贫且老者尤甚病之。”时人议其法曰：“利贵不利贱，利少不利老，利富不利贫。”故诏书及此，而加以审订，未遽废科举也。） 

　　２、御笔：“四辅屏翰京师，兵力不可偏重，可各以二万人为额。”（《纪事本末》卷百二十八。） 

　　３、癸巳，御笔手诏：“昨降手劄，应上书奏疏见编管、羁管人令还乡里，责亲属保任，而有司止从量移。其诬谤深重，除范柔中、邓考甫不放外，馀？依已降指挥，放还乡里，令亲属保任如法。”（《纪事本末》卷百二十二。） 

　　山阴王诒寿辑注 

卷二十六

　

　　徽宗

　　△崇宁五年（丙戌，一一○六） 

　　１、正月（案：钱大昕《朔闰考》：是月甲午朔。） 丁酉，通议大夫张商英知邓州。（《纪事本末》卷三十一。案：《宋史张商英传》：蔡京罢相，削党籍，知鄂州。《宋文鉴》张商英《鄂州谢上表》云：布闻温诏，开谕远民，虽湖山千里之间，如酺醵一堂之上。听欢声之相告，惭共理之非良。伏以旁接九江，前临七泽，地遐而陋，俗鲁以愚。虽有沈冤，莫能往愬，至於疾病，祗自悲吟。蒙被皇明，中颂德意。所谓率科严重，钩考碎烦，方田扰安业之农，圜土聚徒乡之恶，省租纽折，公帑贪求。学校驱迫者，或违其孝养之心；保伍追呼者，或失於耕桑之候。寺观掊缮营之费，东南配漕挽之舟，抑认香盐，强招卒伍。文移速於星火，追捕遍於里闾，百端纷更，一切蠲罢，可谓崇宁之孝治，真为绍述之圣功。而臣初效外官，恭承嘉命，唯忧疲懦，未克推行。岂有设施，可图报称，有君若此，碎首以之！此盖伏遇皇帝陛下诚实应天，典常师古，王路平其好恶，道枢会其是非。察臣於元祐之间，未尝干预；怜臣於元符之末，首被挤排，一洗刑书，再还仕籍，退循衰晚，虚辱宠荣。辟穀留侯，归休有素，据鞍马援，追取何堪？誓坚忠孝之心，永保初终之节！） 

　　２、戊戌，是夕，彗星出西方，由奎贯胃、昴、毕，至戊午没。（《纪事本末》卷百二十四。案：蔡绦《铁围山丛谈》云：崇宁五年正月，彗出，改明年为大观。大观者，取《易》“大观在上”，但美名也。） 

　　３、甲辰，尚书省言：“两浙路官司弛废，容纵民间尽将小平钱销铸当十钱，致民间小钱数少，买卖沮滞，深为非便。”诏：“两浙路将应上供小平钱并兑诸官司，御书通宝、当十重宝、当五大钱，上供赴京；其小平钱仰留充本路买卖给散，仍仰本路铸钱监疾速依旧铸造小平钱行用。”（《纪事本末》卷百三十六。案：《宋史食货志》云：是年，两浙盗铸尤甚，小平钱益少，市易濡滞。遂命以折五钱供小平钱留用。） 

　　４、乙巳，诏以星文变见，避正殿，捐常膳。中外臣僚等并许直言朝廷阙失。（原注：《实录》有。） 又诏：“应元祐及元符末係籍人等，今既迁谪累年，已足惩戒，可复仕籍，许其自新。朝堂刻石，已令除毁，如外处有奸党石刻，亦令除毁，今后更不许以前事弹纠，常令御史台觉察，违者劾奏。”（原注：《实录》无。《纪事本末》卷百二十四。原注：诏旨有此，《实录》削去，不知何意也。案：《续宋编年资治通鉴》：刘逵为中书侍郎，劝上碎元祐党碑，宽上书係籍人禁及悉罢蔡京所造。及诏中外直言阙政，夜半追黄门至朝堂毁石刻。翌日，京见之，厉声曰：“石可毁，名不可灭。”始上见星变，省惧，深察京之奸，除党人一切之禁，罢方田及诸州岁贡六尚物，寻又罢沿边诸路科敛，罢铸当十钱，省非訩要处新置市易务，罢诸路提举盐香矾茶学事，罢木火利等司市易官。罢提举保甲文臣，差武臣提举，仍兼提刑；复左降人官，诸徙者，尽还之圜土；书、画、算、医学、三卫官以次并罢。逵为中书侍郎，《宋史·本纪》、《东都事略》作甲辰日。毕沅《通鉴考异》云：《宋史刘逵传》：初以附蔡京躐进。京以见彗星见去相，而逵贰中书，首劝徽宗碎元祐党碑，宽上书邪籍之禁。陈桱《通鉴续编》采此说，后人皆因之。案毁碑宽禁，在京罢相前一月，《宋史》误。又，东都事略《刘逵传》及《长编》并不载逵语，恐非事实。《续编》云：帝半夜遣黄门毁石云云，未知出何书并窃考《太平治迹统类》、《九朝编年备要》，已载此数语，况京罢相在是年二月丙子。《长编》、《纪事本末》旧文具在，可考。即毕氏书，亦自於正月乙巳记诏毁碑，於二月丙寅记京罢相，然则毁碑宽禁在京罢相前一月，逵为中书侍郎亦正在京罢相前一月，更在诏毁碑之前一日矣，此语自无可疑。宋史云：京去相，而逵贰中书，文亦无误。盖逵所居职，本非京之相位也。《九朝编年》附此数语於毁党碑下，今依以附之。逵罢中书在十二月。） 

　　５、丙午，尚书省言：“通宝、当十钱东南私铸甚多，民间买卖阻滞。其荆湖、两浙、江南、淮南路已降指挥，并改作当五行使。尚虑民间盗铸不已，其当十铸钱并行罢铸，其已在官私当十钱，依已降指挥行用外，所有铸当十钱监，并仰铸小平钱。”从之。（《纪事本末》卷百三十六。） 

　　６、诏：“近以肇建明堂，下诸路和买材植物料已买到者，速偿其价；渐次附纲送京师未买者，并罢其抛造工作。如已造或愿输官者，依实直给价，未造者罢之。官司如敢督索，并科违制之罪。”（《纪事本末》卷百二十五。）
  </div>
  <div class="pagination">
   <a href="续资治通鉴长编拾补_page30.html">
    上一页
   </a>
   <span>
    ...
   </span>
   <a href="续资治通鉴长编拾补_page26.html">
    26
   </a>
   <a href="续资治通鉴长编拾补_page27.html">
    27
   </a>
   <a href="续资治通鉴长编拾补_page28.html">
    28
   </a>
   <a href="续资治通鉴长编拾补_page29.html">
    29
   </a>
   <a href="续资治通鉴长编拾补_page30.html">
    30
   </a>
   <span class="current-page">
    31
   </span>
   <a href="续资治通鉴长编拾补_page32.html">
    32
   </a>
   <a href="续资治通鉴长编拾补_page33.html">
    33
   </a>
   <a href="续资治通鉴长编拾补_page34.html">
    34
   </a>
   <a href="续资治通鉴长编拾补_page35.html">
    35
   </a>
   <a href="续资治通鉴长编拾补_page36.html">
    36
   </a>
   <span>
    ...
   </span>
   <a href="续资治通鉴长编拾补_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
