<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 191 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 191 页/共 306 页</h1>
    <div class="content">　　髙丽为辽所阻不通中国者四十二年【自仁宗天圣八年入贡至是为四十二年诸书作四十三年者误】至是福建转运使罗拯【字道济祥符人】令商人黄真【渑水燕谈作慎】招接通好髙丽王徽乃因真还移牒福建愿备礼朝贡拯以闻朝议谓可结以谋辽乃命拯谕意至是徽遂遣其民官侍郎金悌【髙丽史作觐渑水燕谈作第】及朴寅亮【字代天竹州人】等由登州入贡【后请改由明州从之】自是与中国复通聘贡相继
　　罢知开封府韩维
　　保甲法行乡民忧无钱买弓矢加以传惑徙之戍边父子聚泣维时知开封上言诸县团结保甲乡民惊扰至有截指断腕以避丁者乞农隙排定帝以问安石安石对曰此固未可知就令有之亦不足怪大抵保甲法不特除盗用可渐习为兵且省财费惟陛下果断不恤人言以行之帝遂变河东北陜西三路义勇如府畿保甲法安石由此益恶维维力辞安石因言维善附流俗以非上所建立乞允其请防文彦博求去帝曰宻院事剧当除韩维佐卿明日维奏事殿中以言不用方请外郡帝曰卿东宫旧人当留辅政维对曰使臣言得行贤于富贵若縁攀附旧恩以进非臣之愿也乃出知襄州
　　六月知蔡州欧阳修致仕
　　修以风节自持既连被汚蔑年六十即乞谢事及守青州上疏请止散青苖钱帝欲复召执政王安石力诋之乃徙蔡州至是求归益切冯京请留之安石曰修附丽韩琦以琦为社稷臣如此人在一郡则壊一郡在朝廷则壊朝廷留之安用乃以太子少师致仕
　　贬富弼官徙判汝州
　　弼判亳州青苗法行弼谓如是则财聚于上人散于下持不行提举官赵济劾弼沮格诏防邓绾乞付有司鞫治乃落弼武寕节度使同平章事以左仆射移判汝州【王安石曰弼虽责犹不失富贵昔鲧以方命殛共工以象恭流弼兼二罪止夺使相何由沮奸帝不答弼行过应天谓判府张方平曰人固难知也方平曰谓王安石乎亦岂难知者方平顷知皇祐贡举或称其文学辟以考校既至院中之事皆欲纷更方平恶其为人檄之使出自是未尝与语弼有愧色盖弼亦素喜安石也】
　　秋七月贬御史中丞杨绘【字元素绵竹人】知郑州监察御史里行刘挚【字莘老东光人】监衡州盐仓
　　初绘言提举常平张靓等科配助役钱一户多者至三百千乞少裁损以安民心不聼【时贤士多引去以避王安石绘又上疏言老成人不可不惜当今范镇吕诲欧阳修富弼司马光王陶等皆引疾致仕或自求散地陛下可不思其故乎安石闻而深恶之】挚由检正中书礼房才月余拜监察御史里行【挚为安石所器入见时帝褒谕之曰卿从学王安石邪安石极称卿器识挚曰臣东北人少孤独学不识王安石也】始就职即陈率钱助役十害防绘亦言助役之难行者有五于是安石大怒使知諌院张璪【初名琥字邃明洎之孙】取绘挚所论作十难以诘之璪辞不为曽布请为之且劾绘挚欺诞懐向背诏下其疏于绘挚使各言状绘録前后四奏以自辩挚奋然曰为人臣岂可压于权势使天子不知利害之实即条对所难以伸其説【畧曰臣待罪言责采士民之説以开职也今乃遽令分析交口相直无乃辱陛下耳目之任哉所谓向背则臣所向者义所背者利所向者君父所背者权臣愿以臣章并司农奏宣示百官考定当否】不报明日复上疏论之【畧曰陛下夙夜励精以亲庶政天下未致于安且治者谁致之邪即自以太平为己任得君专政者是也二三年间开阖摇动举天地之内无一民一物得安其所者其议财则市井屠贩之人皆召至政事堂其征利则下至厯日而官自粥之推此以往不可究言轻用名噐清混贤否忠厚老成者摈之为无能侠少儇辩者取之为可用守道忧国者谓之流俗败常害民者谓之通变凡政府谋议经画除用进退独与一掾属曽布者论定然后落笔同列预闻反在其后故奔走乞丐之人布门如市今西夏之疑未入反侧之兵未安三边疮痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也】疏奏安石欲窜挚岭外帝不许诏贬绘知郑州谪挚监衡州盐仓璪亦落职遣察访使遍行诸路促成役书【先是衡州仓吏纲兵奸利相市盐中美恶相杂逺人未尝食善盐挚至悉心核视且储其羡以为赏弊去什七父老目为学士盐】
　　八月以王雱【字元泽安石子】为崇政殿説书
　　雱为人慓悍隂刻无所顾忌性敏甚年十三时得秦卒言洮河事叹曰此可抚而有也使西夏得之则敌强而边患博矣故安石闻王韶开熙河议因力主之未冠已著书数十万言举进士调旌徳【唐县今属宁国府】尉雱气豪睥睨一世不能作小官安石执政所用多少年雱亦欲预选乃与父谋曰执政子虽不可预事而经筵可处安石欲帝知而自用乃以雱所作防及注道徳经锓板鬻于市遂传达于帝邓绾曾布又力荐之召见授太子中允崇政殿説书安石更张政事雱实导之【雱尝称商鞅为豪杰之士且言不诛异议者则法不行安石一日与程颢语雱囚首跣足携妇人冠以出问父所言何事曰以新法为人所沮故与程君议之雱大言曰枭韩琦富弼之首于市则法行矣安石遽曰儿误矣颢曰方与参政论国事子弟不可预姑退雱不乐】
　　命王韶主洮河安抚司事
　　时议取河湟自古渭砦接青唐【注俱见前】武胜军【本唐临州没于吐蕃号武胜军今兰州府狄道州是】应招纳蕃部市易募人营田等事并令王韶主之韶至秦会诸将以蕃部俞龙珂在青唐最大渭源羌与夏人皆欲覊縻之议先致讨诏因按边引数骑直抵其帐谕以成败遂留宿明旦两种皆遣其豪随韶以东龙珂率其属十二万口内附自言平生闻包中丞朝廷忠臣乞赐姓包氏帝如其请赐名顺
　　九月粥坊河渡祠庙
　　冬十月以鲜于侁【字子骏阆州人】为利州转运副使
　　初诏监司各定所部助役钱数利州路转运使李瑜欲定四十万侁时为判官争之曰利州民贫地瘠半此可矣瑜不从遂各为奏帝是侁议谕司农曽布使颁以为式因黜瑜而擢侁副使兼提举常平侁恶王安石沽激要君尝语人曰是人若用必壊乱天下及安石用事侁乃上书论时政以为逆治体而召民怨者不可概举其意专指安石安石怒毁短之帝称其有文学可用安石曰何以知之帝曰有章奏在安石乃不敢言既为副使部民不请青苖钱安石遣吏责之侁曰青苗之法愿取则与民不自愿岂能彊之哉苏轼称侁上不害法中不废亲下不伤民以为三难
　　立太学生三舍法
　　初国子生以京朝七品以上子孙应防者为之太学生以八品以下若庶人之俊异者为之试艺如进士法及帝即位尤垂意儒学自京师至郡县既皆有学至是因言者论太学假锡庆院西北廊甚狭隘乃尽以锡庆院及朝集院西庑广太学增直讲为十二员率二员共讲一经生员厘为三等始入太学为外舍定额为七百人外舍升入内舍员三百内舍升上舍员百各执一经从所讲官受学月考试其业优等以次升舍上舍免发解及礼部试召试赐第其正録学谕【宋史职官志国子监正録各五人秩正九品举行学规学谕秩亦正九品】俱以上舍生为之经各二员学行卓异者主判直讲复荐之于中书除官其后増置八十斋斋三十人外舍生至二千人嵗一试补内舍生间嵗一试补上舍生弥封誊録如贡举法【文献通考真宗景徳中始令礼部糊名考校祥符八年制誊録院】
　　【壬子】五年春正月置京城逻卒察谤议时政者收罪之三月南平王李日尊【公蕴之孙】死子干徳嗣
　　日尊既死干徳遣使来告哀诏封干徳为交阯郡王
　　判汝州富弼致仕
　　弼至汝州两月即上言新法臣所不晓不可以治郡愿归洛养疾许之遂请老复授司空武宁节度使致仕弼虽家居朝廷有大利害知无不言帝虽不尽用而眷礼不衰常因王安石有所建明却之曰富弼手疏称老臣无所告诉但仰屋窃叹者即当至矣其敬之如此
　　行市易法
　　自王韶倡为縁邉市易之説王安石善之以为与汉平准法同可以制物低昻而均通之遂用草泽魏继宗议以内藏库钱帛置市易务于京师凡货之可市及滞于民而不售者平其价市之愿以易官物者聼若次市于官者则度其田宅或金帛为抵当而贷之钱责期使偿半嵗输息十一及嵗倍之过期不输息外每月更加罚钱以户部判官吕嘉问为提举【嘉问上建置十三事其一欲于律外禁兼并之家輙取利帝去之安石执不可已而帝闻其太烦碎人皆怨讟欲罢之以问安石安石对曰立法当论冇害于人与否不当以烦碎废也自是诸州上供荐席黄芦之类六十色悉令计直从民愿粥者市之以给用】寻改提举在京市易务为都提举市易司秦鳯两浙黔州成都广州郓州六市易司皆焉
　　夏五月诏宗室非袒免亲者许应举
　　初试黜其不成文理者余令覆试累覆不中者亦量才擢用
　　行保马法
　　王安石建保甲养马之法文彦博吴充以为不便安石持论益坚乃诏曽布等上其条约保甲愿养马者户一匹物力髙愿养二匹者聼皆以监牧见马给之或官与其直令自市先行于开封府及陜西五路府界无过三千匹五路无过五千匹袭逐盗贼外乘越三百里者有禁嵗一阅其肥瘠死病者补偿【在府界者免输粮草二百五十末加给以钱布在五路者嵗免折变縁约钱三等以上十户为一保四等以下十户为一社以待病毙逋偿者保户马死保户独偿社户马死社户半偿之其后遂偏行于诸路】
　　王安石求去位帝不许
　　先是枢宻都承防李评喜论事帝多从其言又尝极言助役不便安石恶之会评妄奏罢閤门官吏安石言其作威福必欲罪之帝亦谓评有罪然未始罪评也明日安石入见乞东南一郡帝曰自古君臣如卿与朕相知极少朕鄙钝初未有知自卿在翰林始闻道徳之説心稍开悟天下事方有绪卿何去安石固请帝曰卿得非以李评事谓朕有疑心朕自知制诰知卿属以天下事如吕诲比卿少正卯卢杞朕不为惑岂更有人能惑朕者未几安石复自赍表入请帝不视以表授安石固令就职
　　秋闰七月以章惇为湖北察访使
　　时帝思用兵以威四夷湖北提防刑狱赵鼎上言峡州【宋蛮州非归峡之峡州也】峒酋刻剥无度蛮众愿内附辰州布衣张翘亦上书言南北江利害【北江彭氏有州二十已见前南江诸蛮舒氏有州四曰叙峡中胜元则田氏有州四曰奬锦懿晃向氏有州五曰宿龙保顺天赐古则地俱在今辰沅二府界】遂诏中书检正官章惇察访荆湖北路经制蛮事
　　八月王韶击吐蕃败之遂城武胜
　　秦鳯驻洎都监【宋置诸路都监有禁兵驻泊其地者以驻泊冠之】张守约【字希参濮州人】请名古渭砦为军以根本陇右诏从之遂建为通逺军使王韶知军事以圗武胜韶引兵筑乞神平堡【在渭源县西南】蕃酋玛尔【旧作抹耳今改】结日巴【旧作水巴今改】等族入防韶率兵度竹牛岭【在狄道州东】逼之斩首百余级焚其庐帐洮西震动玛尔戬渡河来防玛尔依其声势保集玛尔本山【在狄道州南旧作抹邦今改】知徳顺军【宋置今静宁州】景思立【普州人】以泾原兵出南路遣将分击玛尔于南甲【在狄道州南】击玛尔戬于古凌城【吐蕃所筑在狄道州西南旧作巩令今改】使不得动韶将大军从东谷【河名在狄道州东出渭源县西南流入洮河】径趋武胜未至数里贼迎战败还追至其城首领辖裕勒【旧作瞎药今改】弃城遁【余众出降遂城武胜】建为镇洮军时玛尔戬亦败于古凌城【初韶言措置洮河尺用回易息钱未尝輙费官本文彦博曰工师造物初必小计冀人易于动工及既兴作知不可已乃方増多帝曰屋坏岂可不修王安石曰主者善计自有忖度岂为工师所欺也彦博乃不复言由是韶进讨敢肆欺诞朝廷不与计财】
　　观文殿学士致仕欧阳修卒【谥文忠】
　　修既致仕乐颍川风土遂居焉【自号六一居士】初修以薛居正所进五代史【开寳中进共一百五十卷】繁猥失实重加修定【共七十五卷】藏于家是嵗有诏取其书而修己卒诏刋行之【修天资刚劲见义勇为平生奨引后进如恐不及赏识之下率为闻人及在政府士大夫有所干请辄面谕可否虽台諌论事亦必以是非诘之怨诽益众自五代以来文体卑弱修游随州得唐韩愈遗稿读而心慕之苦心探赜至忘寝食遂以文章名冠天下学者翕然师尊之】
　　贬唐坰【钱塘人】为潮州别驾
　　坰以父任得官【坰父询判太常寺进给事中】尝上书言秦二世制于赵髙乃失之弱非失之彊帝悦其言又言青苗法不行宜斩大臣异议如韩琦者数人王安石尢喜之荐使对赐进士出身为崇文校书安石复令邓绾举为御史遂除太子中允将用为諌官安石疑其轻脱将背已立名不除职以本官同知諌院非故事也坰果怒安石易已凡奏二十疏论时事皆留中不出坰乃因百官起居日扣陛请对帝令谕以他日坰伏地不起遂一召升殿坰至御座前进曰臣所言皆大臣不法请对陛下一一陈之乃搢笏展疏目安石曰王安石近御座聴劄子安石迟迟坰呵曰陛下前犹敢如此在外可知安石竦然而进坰大声宣读凡六十条大抵言安石专作威福曽布表里擅权天下但知惮安石不复知有陛下文彦博冯京知而不敢言王珪曲事安石无异厮仆且读且目珪珪慙惧俯首先降又言薛康陈绎【字和叔开封人】安石颐指气使无异家奴张璪李定为安石爪牙张商英【字大觉蜀州新津人】乃安石鹰犬逆意者虽贤为不肖附己者虽不肖为贤至诋安石为李林甫卢杞帝屡止之坰慷慨自若畧不退慑读已下殿再拜而退侍臣卫士相顾失色閤门纠其渎乱朝仪贬潮州别驾
　　颁方田均税法
　　帝患田赋不均诏司农重定方田及均税法颁之天下方田之法以东西南北各一千步当四十一顷六十六亩一百六十步为一方歳以九月县委令佐分地计量随陂原平泽而定其地因赤淤黑垆而辨其色方量毕以地及色参定肥瘠而分五等以定其税则至明年三月毕掲以示民均税之法县各以其租额税数为限旧尝收蹙竒零如米不及十合而收为升绢不满十分而收为寸之类今不得用其数均摊増展致溢旧额凡越额増数皆禁若瘠卤不毛及众所食利山林陂塘沟路坟墓皆不立税凡方田之角立土为峯植其野之所宜木以封表之有方帐有庄帐有甲帐有户帖其分烟析产典卖割移官给契县置簿皆以今所方之田为正令既具乃以钜野县尉王防为指教官先自京东路行之诸路仿焉
　　九月少华山崩【山在今同州府华州东南与太华峯势相连而稍低故名少华雍大记少华山有峯曰阜头即宋熙宁五年崩处其崩山遗址名半截山】
　　其下地裂陷民居数百户
　　冬十月置河路以王韶为经畧安抚使
　　置河路领河洮岷州及通逺军【注俱见前】升镇洮军为州以韶为经畧安抚使兼知州然河洮岷三州犹未复也
　　十一月章惇招降梅山峒蛮置安化县【今县属长沙府梅山其在西南与宝庆府新化县接界在新化者曰上梅山在安化者曰下梅山】
　　梅山峒蛮苏氏旧不通中国其地东接潭南接邵西接辰北接鼎沣章惇招降之籍其民万四千八百余户其田二十六万四百余亩均定其税使嵗一输筑武阳开峡二城【在安化新化二县界】置安化县邵州
　　【癸丑】六年春二月王韶克河州
　　获玛尔戬妻子
　　以沈起【字兴宗明州鄞县人】知桂州
　　自王安石用事始求边功知邕州萧注喜言兵羡王韶等获髙位乃上疏言交阯虽奉朝贡实包祸心失今不取必为后忧防交人为占城所败或言其余众不满万取之易诏即以注知桂州经畧之注入朝帝问攻取之防注复以为难度支判官沈起言南交小丑无不可取之理乃以起代注起受防于安石遂一意事攻扰交阯始贰
　　夏四月甲戌朔日食
　　先是司天奏四月朔日当食帝自三月即避殿减膳降天下罪囚一等至是云隂日不见王安石等进贺以为圣徳所感乞御殿复膳从之
　　文彦博罢
　　彦博久居枢宻以王安石多变旧典言于帝曰朝廷行事务合人心宜兼采众论以静重为先陛下励精求治而人心未安盖更张之过也祖宗法未必皆不可行但有偏而不举之弊尔安石知为已发奋然排之曰求去民害何为不可若万事隳脞乃西晋之风何益于治及市易司立至果实亦官监卖彦博以为损国体敛民怨致华岳山崩为帝极言之安石曰华山之变殆天意为小人发市易之起自为细民久困以抑兼并尔于官何利焉彦博求去益力遂为司空河东节度使判河阳徙大名府身虽在外而帝眷有加
　　置律学
　　诏士之臣官以法从事今所习非所学宜置律学令官举人皆得入学习律令
　　以范子渊提举濬河司
　　河溢北京夏津【唐县今属东昌府】帝语执政闻京东调夫修河有坏产者且河决不过占一河之地或西或东利害无所校聼其所趋如何王安石曰北流不塞占公私田至多又水散漫久复淀塞昨修二股费至少而公私田皆出向之防卤俱为沃壤庸非利乎况调夫已减于去嵗若复葺理隄防则夫愈减矣帝从之【先是有选人李公义者献铁龙爪扬泥车法以濬河其法用铁为爪形系舟尾乘流相继而下一再过水深数尺宦官黄懐信以为可用而患其太轻安石请令懐信公义同议増损乃别置濬川杷其法以巨木长八尺齿长一尺列于水下如把状以石压之两傍系大船各用滑车绞之挠荡泥沙或谓水深则杷不及底浅则齿碍泥沙人皆知不可用惟安石善其法乃赏懐信而命公义官以杷法下大名令子渊与通判知县共试之皆言不可用会子渊以事至京师安石问其故子渊意附防遽曰法诚善第同官议不合尔安石大悦】乃置濬河司将自卫州濬至海口差子渊为都大提举公义为之属
　　六月置军器监
　　王雱言今天下甲胄弓弩以千万计而无一坚利者莫若更置其法敛数州之所作而聚以为一若今钱盐之比择知工事之臣使典其职且募良工为匠师帝颇采雱説置军噐监总内外军噐之政以吕惠卿判监事
　　知南康军周敦颐【字茂叔道州营道人】卒
　　敦颐初因舅郑向【字公明开封陈留人】任为分宁【唐县今南昌府宁州是】主簿有狱久不决敦颐至一讯立辨邑人惊曰老吏不如也调南安【今江西南安府宋为南安军】司理有囚法不当死转运使王逵欲深治之敦颐力与辩逹不聼敦颐委手板将弃官去曰如此尚可仕乎杀人以媚人吾不为也逵悟囚得释调桂阳【宋置今属郴州】令改知南昌富家大姓黠吏恶少惴惴畏法且又以污秽善政为耻歴知南康军年五十七而卒敦颐博学力行着太极图易通明天理之根源究万物之终始言约而道大文质而义精得孔孟之本原大有功于学者为南安司理时通判程珦【羽之孙】以其为学知道使二子颢颐往受业敦颐毎令寻孔顔乐处所乐何事颢尝曰自再见周茂叔后吟风弄月以归有吾与防也之意既至南康即筑室于莲花峯【庐山之峯在今九江府徳化县】下前有溪合于湓江【即湓浦注见前】取营道【汉县明省故城在今永州府道州】所居濓溪【在今道州西南流入潇水】以名之学者称为濓溪先生
　　大蝗
　　秋九月初策武举之士
　　凡武举试义策于秘阁武艺于殿前司及殿试则又试骑射及防于庭策武艺俱优为右班殿值武艺次优为三班奉直又次借职末等三班差役【初枢宻院修武举法不能答防者答兵书墨义王安石曰武举而试墨义何异学究诵书不晓理者无补于事先王収勇力之士皆属于车右者欲以备御侮之用则记诵何所施帝从之至是始防武举之士】
　　吐蕃玛尔戬复入河州王韶破走之取岷宕【即唐宕州古宕昌也注见前】洮叠【即唐叠州后没吐蕃故城在今巩昌府洮州防】四城帝御殿受贺韶既复河州降羌复入韶趋击之玛尔戬以其间据河州韶进破格纳【旧作诃诺今改】宻藏【旧作木藏今改】城【二城皆吐蕃所置格纳城在河州南宋改名定羌宻藏城在州西南】穿露骨山【在今河州西南接洮州蕃界石如骨露故名又四时积雪亦曰雪山】南入洮州境道陿隘释马徒行或日至六七玛尔戬留其党守河州自将尾官军韶力战破走之河州复平岷山首领摩琳沁【旧作木令征今改】以城降韶入之于是宕洮叠三州羌酋皆以城附韶军行五十四日渉千八百里得州五斩首数千级获牛羊马以万计防书至帝御紫宸殿受贺【解所服御帯赐王安石进韶左諌议大夫端明殿学士】
　　收免行钱
　　先是京师百物有行官司所须俱以责办下逮贫民浮贩类有赔折吕嘉问请约诸行利入厚薄令纳钱以赋吏禄与免行户祗应而禁中卖买百货并下杂买埸务仍置市司估物低昻凡内外官司欲占物价则取辩焉至是行之
　　冬十月开直河
　　时河北流闭已久水或横决散漫常虞壅遏外都水监丞王令图献议于大名第四第五埽等处开修直河使大河还二股故道【时河流溃溢己不循二股初行之道故欲开直河以复之考此即后回河之议所由始】王安石主其议言于帝曰开直河则水势分其不可开者以近河毎开数尺即见水不容施功尔今第见水即以濬川杷濬之苟置数干杷则诸河浅淀皆非所患嵗可省开濬之费几百千万帝曰果尔甚善乃命开直河使范子渊领其事
　　章惇击南江蛮平之置沅州【今为府属湖南】
　　湖北蛮向永晤舒光银各以其地降惇独田氏有元猛者颇桀骜惇进兵破懿州【五季马氏置后为田氏所据】南江州峒悉平遂置沅州以懿州新城为治所后诚徽州【五季蛮峒有诚徽州杨氏居之诚州即今靖州徽州即今靖州属之绥宁县】蛮酋杨光富亦率其族姓二十三州峝归附因置诚州后改靖州【考靖州崇宁二年始改续纲目类叙于此而于崇宁二年又复载之事属重复今删后条而并载于此又诚徽州今改正误作城徽州今改正】
　　行折二钱
　　自王安石为政始罢铜禁奸民日销钱为器边闗海舶不复讥钱之出国钱日耗张方平因对极论其害请诘问王安石举累朝令典一旦削而除之其意安在安石深恶之至是行折二钱除在京及府界外诸路并通行
　　【甲寅】七年春正月熊本【字伯通鄱阳人】讨泸夷【泸州夷也】降之
　　先是泸夷叛诏以本为梓防察访使得以便宜措置诸夷事本尝通判戎州【注见前】习夷中俗及至部以夷人扰邉皆介村豪为乡导乃以计致百余人枭之泸川【随县泸州治元省入州】其徒股栗愿矢死自赎独柯隂【本唐县属覊縻晏州后为蛮所据地在今泸州江安县西南】一酋不至本率军进讨柯隂窘廹乞降本受之尽籍丁口土田及其重寳善马归之公上受贡职于是淯井【在叙州府长宁县北泉有二脉一咸一淡取以煎盐宋初为淯水夷所居后置监于此】长宁【唐覊縻州后没于　宋以夷人献地建为军　改县今属叙州府】乌蛮罗氏主【宋史泸夷传鸟蛮王得盖居姚州授刺史得盖死其子窃号罗氏主　姚州宋覊縻州属泸州】诸夷皆愿世为汉官本还帝劳之曰卿不伤财不害民一旦去百年之患至于檄奏详明近时鲜俪擢集贤殿修撰赐三品服西南用兵自此始
　　二月知河州景思立与吐蕃别将战于踏白城【在河州西北】败死三月玛尔戬防岷州刺史髙遵裕击走之
　　玛尔戬虽屡破败栋戬别将青伊克【旧作青宜今改】结果庄【旧作章今改】复数扰河州属蕃时王韶入朝思立与战于踏白城败死玛尔戬势复炽遂防岷州遵裕遣包顺击走之
　　辽使人来议疆事遣太常少卿刘忱报之
　　辽以河东路沿邉増修戍垒起铺舍侵入蔚应朔三州界内使林牙【辽官名掌文告】萧禧来言乞行毁撤别立界至禧归帝面谕以三州地界俟遣官与北朝官即境上议之遂诏忱如辽辽遣枢宻副使萧素会忱于代州境上诏下枢宻院议且手诏判相州韩琦司空富弼判河南府文彦博判永兴军曽公亮条代北事宜以闻【琦言臣观近年朝廷举事似不以大敌为防彼见形生疑必谓我有复燕之意故引先发制人之説造为衅端所以致疑其事有七招髙丽朝贡一也取吐蕃之地建熙河二也植榆栁于西山以制蕃骑三也剏保甲四也筑河北城池五也置都作院颁弓矢新式六也置河北三十七将七也契丹素为敌国因事起疑不得不然臣尝窃计始为陛下谋者必曰治国之本当先聚财积谷募兵于农则可以鞭棰四夷故散青苖钱为免役法置市易务次第取钱新制日下更改无常而监司督责以刻为明今农怨于畎亩商叹于道路长吏不安其职陛下不尽知也夫欲攘斥四夷以兴太平而先使邦本困揺众心离怨此则为陛下始谋者大误也臣今为陛下计宜遣报使且言向来兴作乃修备之常疆土素定悉如旧境不可持此造端以隳累世之好可疑之形如将官之类因而罢去益养民爱力选贤任能使天下悦服邉备日充若其果自败盟则可一振威恢复故疆摅累朝之宿愤矣弼彦博公亮亦皆有言大抵度上以虏为忧故深指时事云】
　　大旱诏求直言夏四月权罢新法
　　自去秋七月不雨至夏四月帝忧形于色欲尽罢法度之不善者王安石曰水旱常数尧汤所不免但当修人事以应之帝曰朕所以恐惧者正为人事之未修尔今取免行钱太重人情咨怨自近臣以至后族无不言其害者冯京曰臣亦闻之安石曰士大夫不逞者以京为归故京独闻此言臣未之闻也翰林学士韩维言陛下损膳避殿乃举行故事恐不足以应变当痛自责已广求直言帝即命维草诏行之初光州司法参军郑侠【字介夫福州福清人】以秩满入京【侠先为安石所奨抜感其知己思欲尽忠及入京安石问以所闻侠曰青苗免役保甲市易数事与邉鄙用兵在侠心不能无区区也安石不答】久之监安上门防嵗饥征敛苛急东北流民毎风沙霾曀扶携塞道羸疾愁苦身无完衣或茹木实草根至身被锁械而负瓦揭木卖以偿官累累不絶侠乃绘所见为图并疏陈时政之失诣閤门不纳遂假称宻急发马递上之银台司且云陛下观臣之图行臣之言十日不雨即乞斩臣宣徳门外以正欺君之罪疏奏帝反覆观图长吁数四袖以入内是夕寝不能寐翌日遂命开封体放免行钱三司察市易司农发常平仓三卫具河所用兵诸路上民物流散之故青苖免役权息追呼方田保甲并罢凡十有八事民间讙呼相贺是日果大雨逺近沾洽
　　下监安上门郑侠狱复行新法
　　辅臣入贺帝示以侠所进图状且责之皆再拜安石上章求去外间始知所行之由羣奸切齿遂以侠付御史治其擅发马递罪吕惠卿邓绾言于帝曰陛下数年忘寝与食成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故惟方田蹔罢
　　吐蕃木征围河州王韶击降之
　　木征围河州其势甚盛韶自京师还至兴平【注见前】闻之乃与李宪【宦者祥符人】日夜驰至熙州熙方城守韶命撤之选兵得二万人诸将欲趋河州韶曰贼所以围城者恃有外援也攻其所恃则围自解乃直趋定羌城【注见前】破西蕃结河川族断夏国通路进临宁河【宋砦以吐蕃香子城置在今河州南】分命偏将入南山木征知援絶拔栅去韶还熙州以兵循西山绕踏白城后焚贼八十帐斩首七千余级木征穷蹙率酋长八十余人诣军门乞降韶受之送木征赴京师初思立之覆师也羌势复炽朝议欲弃河帝为之旰食数下诏戒韶持重勿出及是帝大喜以木征为营州团练使赐姓名赵思忠
　　王安石免以韩绛同平章事吕惠卿参知政事
　　安石执政六年更法度开邉疆老成正士废黜殆尽儇慧少年超擢用事天下怨之而帝倚任益专太皇太后尝乘间语帝曰祖宗法度不宜轻改吾闻民间甚苦青苖助役宜罢之帝曰此以利民非苦之也后又曰安石诚有才学然怨之者益众欲保全之不若蹔出之于外帝曰羣臣惟安石为国家当事【时帝弟岐王颢在侧因进曰太后之言至言也不可不思帝怒曰是我败壊天下邪汝自为之颢泣曰何至是邪皆不乐而罢　岐王颢字仲明英宗第二子】久之太后流涕谓帝曰安石乱天下柰何帝始疑之及郑侠疏进安石不自安遂求去位帝再四勉留安石请益坚乃以观文殿大学士知江宁府吕惠卿使其党变姓名日投匦留之安石感其意因乞韩绛代已而惠卿佐之帝从其请【二人守安石成规不少失时号绛为传法沙门惠卿为防法善神惠卿惧中外有议新法者乃作书遍遗监司郡守使陈利害又从容白帝下诏言终不以吏违法之故为之废法故安石所建无所更改】
　　初蜀茶
　　王韶建开河湟之策遣三司干当公事李杞入蜀经画买茶于秦凤河博马【贸易也】以著作佐郎蒲宗闵同领其事【初蜀之茶园皆民两税地不植五谷惟宜种茶赋税一例折输税额总三十万杞乃即蜀诸州剏设官场更严私交易之令知彭州吕陶言市易司笼制百货嵗出息钱不过十之二今茶埸司尽榷民茶取息十之三茶户被害不可胜穷诏止取息十之一而陶遂以是得罪】
　　五月罢制科
　　自孔文仲对策忤王安石意因言于帝曰进士试防则是制科何必复置是邪帝然之吕惠卿执政复言制举止于记诵非义理之学遂诏罢之
　　三司使曽布提举市易司吕嘉问免
　　先是吕嘉问提举市易连以羡课受赏帝闻其扰民以语王安石安石对曰嘉问奉法在公以是媒怨帝曰免行钱所收细琐市易鬻及果实氷炭太伤国体安石力辨至讥帝为丛脞不知帝王大畧帝曰即如是士大夫何故以为不便安石请言者姓名令嘉问条析时市易三司嘉问恃势陵使薛向出其上及曽布代向懐不能平防帝出手札询布布访于魏继宗具上嘉问多收息于赏挟官府而为兼并之事帝将委布考之安石言二人有私忿于是诏布与惠卿同治惠乡故憾布脇继宗使诬布继宗不从布言惠卿不可共事帝欲聼之安石不可帝遂诏中书曰朝廷设市易本为平准以便民若周官泉府者今顾使中人之家失业若此吾民安得泰然也宜厘定其制布见帝言曰臣毎闻徳音欲以王道治天下今市易之为虐骎骎乎间架除陌之事矣如此之政书于简牍不独唐虞三代所无歴观秦汉以来衰乱之世恐未之有也嘉问又请贩盐鬻帛岂不贻笑四方帝颔之事未决安石去位嘉问持之以泣安石劳之曰吾已荐惠卿矣及惠卿执政遂治前狱劾布沮新法出知饶州嘉问亦出知常州以章惇为三司使
　　六月作浑仪浮漏成
　　时日官皆市井佣贩法象图噐俱不能知乃以太常丞沈括【字存中钱塘人】提举司天监括博学洽闻于天文方志律厯医药卜算无所不通皆有论著乃上浑仪浮漏景表三议诏从其説令更造至浑仪浮漏成以括为右正言【宋史天文志括浑仪之制在外者曰体其次曰象在内者曰玑衡体之为器为圆规者四其规之别一曰经经之规二二曰纬纬之规一三曰纮纮之规一象之为器为圆规者四其规之别一曰玑玑之防二二曰赤道赤道之规一三曰黄道黄道之规一玑衡之为器为圆规二玑可以左右衡可以低昂浮漏之制为播水之壶三曰求壶复壶废壶受水之壶一曰建壶求壶进水达于复壶复壶之脇为枝渠以为水节枝渠废水注于废壶三壶皆所以播水为水制也自复壶之介以玉权酾于建壶建壶所以受水为刻者也　考天文志所载甚繁不能备录今畧节其槩作注又考天文志括议止言四壶而括本传乃作五壶续纲目因之及考括笔谈云熙宁中更造浑仪创为玉壶浮漏铜表皆置天文院据此则五壶当是玉壶之讹今依柯维骐宋史新编削五壶二字而以笔谈所载附注于此】
　　秋七月立手实法
　　时免役出钱或未均吕惠卿用其弟曲阳【注见前】县尉和卿计创手实法其法官为定立物价使民各以田亩屋宅资货畜产随价自占凡居钱五当蕃息之钱一非用器食粟而輙隠落者许告有实以三分之一充赏预具式示民令依式为状县受而籍之以其价列定髙下分为五等既该见一县之民物产钱数乃参会通县役钱本额而定所当输钱诏从其言于是民家尺椽寸土检括无遗至于鸡豚亦徧抄之民不聊生【初惠卿虽制是法然犹灾伤五分以上不预湖察访使蒲宗孟上言此天下之良法使民自供初无所扰何待丰嵗愿诏有司勿以丰凶弛张其法从之民于是益困矣　　蒲宗孟字传正阆州新井人】
　　九月三司火
　　焚屋千八十楹案牍殆尽诏诸路熙宁五年文帐悉封上防其因火为奸也
</div>
    <div class="pagination">
<a href="御批历代通鉴辑览_page190.html">上一页</a><span>...</span><a href="御批历代通鉴辑览_page186.html">186</a><a href="御批历代通鉴辑览_page187.html">187</a><a href="御批历代通鉴辑览_page188.html">188</a><a href="御批历代通鉴辑览_page189.html">189</a><a href="御批历代通鉴辑览_page190.html">190</a><span class="current-page">191</span><a href="御批历代通鉴辑览_page192.html">192</a><a href="御批历代通鉴辑览_page193.html">193</a><a href="御批历代通鉴辑览_page194.html">194</a><a href="御批历代通鉴辑览_page195.html">195</a><a href="御批历代通鉴辑览_page196.html">196</a><span>...</span><a href="御批历代通鉴辑览_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
