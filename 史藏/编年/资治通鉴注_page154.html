<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 154 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 154 页/共 334 页
  </h1>
  <div class="content">
   六年〔（丁亥、五○七）〕
1春，正月，公孙崇请委卫军将军、尚书右仆射高肇监其事；〔监，工衡翻。〕魏主知肇不学，诏太常卿刘芳佐之。
2魏中山王英与平东将军杨大眼等众数十万攻锺离。锺离城北阻淮水，魏人于邵阳洲两岸为桥树栅数百步，跨淮通道。英据南岸攻城，大眼据北岸立城，以通粮运。城中众纔三千人，昌义人督帅将士，随方抗御。魏人以车载土填堑，使其众负土随之，严骑蹙其后，人有未及回者，因以土迮之，〔帅，读曰率。将，即亮翻。堑，七艳翻。骑，奇寄翻。迮，侧百翻，迫也。〕俄而堑满。冲车所撞，〔撞，传江翻。〕城土辄颓，义之用泥补之，冲车虽入而不能坏。魏人昼夜苦攻，分番相代，坠而复升，〔复，扶又翻；下同。〕莫有退者。一日战数十合，前后杀伤万计，魏人死者与城平。
二月，魏主召英使还，英表称：「臣志殄浦寇，而月初已来，〔已、以字通。〕霖雨不止，若三月晴霁，城必可克，愿少赐宽假！」〔少，诗沼翻。〕魏主复诏曰：「彼土蒸湿，无宜久淹。势虽必取，乃将军之深计，兵久力殆，亦朝廷之所忧也。」英犹表称必克，魏主遣步兵校尉范绍诣英议攻取形势。绍见锺离城坚，劝英引还英不从。〔元英违众议，志在必克锺离，恃义阳之胜而骄也。兵法曰：常胜之家，难与虑敌，又曰：兵骄者败，其谓是欤！校，户校翻。〕
上命豫州刺史韦叡将兵救锺离，〔将，即亮翻；下同。〕受曹景宗节度。叡自合肥取直道，由阴陵大泽行，〔水经注，濠水出阴陵县之阳亭，东北流，径锺离城下而注于淮。阴陵盖自锺离西南，合肥东北也。〕值涧谷，辄飞桥以济。师人畏魏兵盛，多劝叡缓行，叡曰：「锺离今凿穴而处，〔处，昌吕翻。〕负户而汲，车驰卒奔，犹恐其后，而况缓乎！魏人已堕吾腹中，卿曹勿忧也。」旬日至邵阳，上豫敕曹景宗曰：「韦叡，卿之乡望，〔曹景宗，新野人。韦叡以京兆着姓居襄阳，既同州乡，而韦为望族。〕宜善敬之！」景宗见叡，礼甚谨，上闻之曰：「二将和，师必济矣。」
景宗与叡进顿邵阳洲，叡于景宗营前二十里夜掘长堑，树鹿角，截洲为城，去魏城百余步。南梁太守冯道根，能走马步地，计马足以赋功，比晓而营立。〔赋，布也。给，与也。功，力也。计一夫之力所任作，谓之功。杜佑通典曰：凡筑城，下阔与高倍，上阔与下倍。城高五丈，下阔二丈五尺，上阔一丈二尺五寸，高下阔狭以此为准。料功：上阔加下阔得三丈七尺五寸，半之得一丈八尺七寸五分，以高五丈乘之，一尺之城积数得九十三丈七尺五寸。每一功，日筑土二尺，计功约四十七人。一步五尺之城计役二百三十五人，一百步计役二万三千五百人。率一里则十里可知。其出土负篑并计之大功之内。城濠面阔二丈，深一丈，底阔一丈，以面阔加底积数太半之，得数一丈五尺，以深一丈乘之，凿濠一尺得数一十五丈。每一人计功日出三丈，计功五人。一步五尺计功二十五人，十步计功二百五十人。一里计功七万五百人。以此为数，则百里可知。比，必利翻，及也。〕魏中山王英大惊，以杖击地曰：「是何神也！」景宗等器甲精新，军容甚盛，魏人望之夺气。景宗虑城中危惧，募军土言文达等〔言，姓。孔门言偃吴人，今吴人犹有言姓。〕潜行水底，赍敕入城，城中始知有外援，勇气百倍。
杨大眼勇冠军中，将万余骑来战，所向皆靡。叡结车为陈，〔冠，古玩翻。将，即亮翻。骑，奇寄翻。陈，读曰阵。〕大眼聚骑围之，叡以强弩二千一时俱发，洞甲穿中，〔中，如字。〕杀伤甚众。矢贯大眼右臂，大眼退走。明旦，英自帅众来战，〔帅，读曰率。〕叡乘素木舆，执白角如意以麾军，〔如意，檛类。〕一日数合，英乃退。魏师复夜来攻城，〔复，扶又翻。〕飞矢雨集，叡子黯请下城以避箭，叡不许；军中惊叡于城上厉声呵之，乃定。〔此确鬬也。两军营垒相逼，旦暮接战，勇而无刚者不能支久，韦叡于此，是难能也。比年襄阳之守，使诸将连营而前，如韦叡之略，城犹可全，不至误国矣。呜呼，痛哉！〕牧人过淮北伐刍笹者，皆为杨大眼所略；曹景宗募勇敢士千余人，于大眼城南收里筑垒，大眼来攻，景宗击却之。垒成，使别将赵草守之，有抄掠者，皆为草所获，是后始得纵刍牧。
上命景宗等豫装高舰，使与魏桥等，为火攻之计，〔将，即亮翻。抄，楚交翻。舰，户黯翻。〕令景宗与叡各攻一桥，叡攻其南，景宗攻其北。〔魏于邵阳洲两岸立桥，南桥以接元英之兵，北桥以接杨大眼之兵。〕三月，淮水暴涨六七尺，〔考异曰：梁帝纪，「四月，癸未，景宗等破魏军。」魏帝纪，「四月，戊戌，锺离大水，英败绩。」按曹景传云，「三月，春水生，淮水暴涨。」梁魏二史盖据奏到月日书之耳，今从景宗传。〕叡使冯道根与庐江太守裴邃、秦郡太守李文钊等〔沈约曰：晋武帝分扶风为秦国，中原乱，其民南流，寄居堂邑。堂邑本为县，前汉属临淮，后汉属广陵，晋又属临淮。惠帝永兴元年，以临淮淮陵立堂邑郡，安帝改堂邑为秦郡。五代志，扬州六合县，旧曰尉氏，置秦郡。〕乘鬬舰竞发，击魏洲上军尽殪。〔殪，于计翻。〕别以小船载草，灌之以膏，从而焚其桥，风怒火盛，疴尘晦冥，敢死之士，拔栅斫桥，水又漂疾，焂忽之间，桥栅俱尽。道根等皆身自搏战，军人奋勇，呼声动天地，〔呼，火故翻。〕无不一当百，魏军大溃。英见桥绝，脱身弃城走，大眼亦烧营去。诸垒相次土崩，悉弃其器甲，争投水死者十余万，斩首亦如之。叡遣报昌义之，义之悲喜，不暇答语，但叫曰：「更生，更生！」诸军逐北至濊水上，〔魏收志，睢州谷阳郡连城县有濊水。按水经注，服虔云：谷水在沛国相县界。盖睢水径谷熟而两分，谷水之名盖因地变，然则谷水即泗水也。魏收又云：睢州即梁之潼州，治取虑城。又按水经注，睢水自谷熟东流，径取虑城北，又东径睢陵城北，又东与潼水会。参而考之，则濊水当在沛、临淮二郡界。丁度集韵曰：濊，呼外翻，一作「涣」，音同，水名，在亳州。是则濊水即涣水，音同而字异耳。〕英单骑入梁城，缘淮百余里，尸相枕藉，生擒五万人，〔枕，之任翻。藉，慈夜翻。考异曰：韦叡传云：「其余释甲稽颡，乞为囚奴者，犹数十万。」按魏军共止数十万，如叡传所言，似为太过。今从景宗传。〕收其资粮、器械山积，牛马驴骡不可胜计。〔骡，卢戈翻。胜，音升。〕
义之德景宗及叡，请二人共会，设钱二十万，官赌之。〔樗蒲，赌博，私相与为戏耳。不设于公庭，今官赌之于徐州府廨，公赌之也。博以取财曰赌，音丁古翻。〕景宗掷得雉；叡徐掷得卢，遽取一子反之，曰：「异事！」遂作塞。〔反，读曰翻，又如字。樗蒲得卢者胜，反一子而作塞，塞者掷采未成，次掷者塞之以决胜负。塞，与円同，先代翻。异事，犹言怪事也。〕景宗与群帅争先告捷，〔帅，所类翻。〕叡独居后，世尤以此贤之。〔史言韦叡有功不伐。〕诏增景宗、叡爵邑，义之等受赏各有差。
3夏，四月，己酉，以江州刺史王茂为尚书右仆射，安成王秀为江州刺史。秀将发，主者求坚船为为斋舫，〔以船载斋库物，因曰斋舫。舫，甫妄翻。并两船曰舫。〕秀曰：「吾岂爱财而不爱士乎！」乃以坚者给参佐，下者载斋物，既而遭风，斋舫遂破。〔时诸王并下士，建安王伟与秀尤好人物，时人方之四豪。〕
4丁巳，以临川王宏为骠骑将军、开封仪同三司，〔骠，匹妙翻。骑，奇寄翻。〕建安王伟为扬州刺史，右光禄大夫沈约为尚书左仆射，左仆射王莹为中军将军。
5六月，丙午，冯翊等七郡叛降魏。〔冯翊等郡，江左侨立于雍州界。降，户江翻。〕
6秋，七月，丁亥，以尚书右仆射王茂为中军【严：「中军」改「中卫」。】将军。
7八月，戊子，大赦。
8魏有司奏：「中山王英经算失图，齐王萧宝寅等守桥不固，皆处以极法。」〔处，昌吕翻。〕己亥，诏英、宝寅免死，除名为民，杨大眼徙营州为兵。〔魏世祖真君五年置营州，治和龙城，领昌黎、建德、辽东、乐浪、冀阳郡。〕以中护军李崇为征南将军、扬州刺史。崇多事产业，征南长史狄道辛琛屡谏不从，〔琛，丑林翻。〕遂相纠举。诏并不问。崇因置酒谓琛曰：「长史后必为刺史，但不知得上佐何如人耳。」琛曰：「若万一叨忝，得一方正长史，朝夕闻过，是所愿也。」崇有惭色。
9九月，己亥，【张：「亥」作「未」。】魏以司空高阳王雍为太尉，尚书令广阳王嘉为司空。
10甲子，魏开斜谷旧道。〔汉高祖之为汉王也，从杜南入蚀中，张良送至褒中。褒、斜，一谷也，南谷曰褒，北谷曰斜。意此即斜谷旧道，诸葛亮扬声由斜谷取郿，非杜南旧道也。以事势言之，承平旧时自长安入蜀，其取道就平易。南北分争，塞故道而开新路以依险。今魏欲就平易以通梁、益，故复开旧道。斜，余遮翻。谷，音浴。〕
11冬，十月，壬寅，以五兵尚书徐勉为吏部尚书。勉精力过人，虽文案填积，坐客充满，应对如流，手不停笔。又该综百氏，皆为避讳。〔为，于伪翻。〕尝与门人夜集，客虞暠求詹事五官，〔太子詹事亦有五官掾。暠，古老翻。〕勉正色曰：「今夕止可谈风月，不可及公事。」时人咸服其无私。
12闰月，乙丑，以临川王宏为司徒、行太子太傅，尚书左仆射沈约为尚书令、行太子少傅，吏部尚书袁昂为右仆射。
13丁卯，魏皇后于氏殂。是时高贵嫔有宠而勡，高肇势倾中外，后暴疾而殂，人皆归咎高氏，宫禁事秘，莫能详也。〔为魏皇子昌卒张本。〕
14甲申，以光禄大夫夏侯详为尚书左仆射。
15乙酉，魏葬顺皇后于永泰陵。
16十二月，丙辰，丰城景公夏侯详卒。〔沈约曰：吴立富城县，晋武太康元年更名丰城，属豫章郡。〕
17乙丑，魏淮阳镇都军主常邕和以城来降。〔降，户江翻。考异曰：魏帝纪：「十月，庚午，淮阳太守安乐以城南叛。」今从梁帝纪。〕
资治通鉴卷第一百四十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪三〔起着雍困敦（戊子），尽阏逢敦牂（甲午），凡七年。〕
高祖武皇帝三
天监七年〔（戊子、五○八）〕
1春，正月，魏颍川太守王神念来奔。〔为后神念子僧辩有功于兴复张本。守，式又翻。〕
2壬子，以卫尉吴平侯昺兼领军将军。
3诏吏部尚书徐勉定百官九品为十八班，以班多者为贵。二月，乙丑，增置镇、卫将军以下为十品，凡二十四班；不登十品，别有八班。又置施外国将军二十四班，凡一百九号。〔丞相、太宰、太傅、太保、大司马、大将军、太尉、司徒、司空为十八班。诸将军开府仪同三司、左?右光禄开府仪同三司为十七班。尚书令、太子太傅、左?右光禄大夫为十六班。尚书左仆射、太子少傅、尚书仆射、右仆私、中书监、特进、领?护军将军为十五班。中领?护军、吏部尚书、太子詹事、金紫光禄大夫、太常卿为十四班。中书令、列曹尚书、国子祭酒、宗正?太府卿、光禄大夫为十三班。侍中、散骑常侍、左?右卫将军、司徒左长史、卫尉卿为十二班。御史中丞、尚书吏部郎、秘书监、通直散骑常侍、太子左?右二卫率、左?右骁?游、太中大夫、皇弟?皇子师、司农?少府?廷尉卿、太子中庶子、光禄卿为一班。给事黄门侍郎、员外散骑常侍、皇弟?皇子府长史、太仆?大匠卿、太子家令?率更令?仆、扬州别驾、中散大夫、司徒右长史、云骑、游骑、皇弟?皇子府司马、朱衣直合将军为十班。尚书左丞、鸿胪卿、中书侍郎、国子博士、太子庶子、扬州中从事、皇弟?皇子公府从事中郎、太舟卿、大长秋、皇弟?皇子府咨议、嗣王府长史、前?左?右?后四军、嗣王府司马、庶姓公府长史?司马为九班。秘书丞、太子中舍人、司徒左西掾、司徒属、皇弟?皇子友、散骑侍郎、尚书右丞、南徐州别驾、皇弟?皇子?公府掾属，皇弟?皇子单为二卫司马、嗣王?庶姓公府从中郎、左?右中郎将、嗣王?庶姓公府咨议、皇弟?皇子之庶子府长史?司马、蕃王府长史?司马、庶姓持节府长史?司马为八班。五校、东宫三校、皇弟?皇子之庶子府中录事?中记室?中直兵参军、南徐州中从事、皇弟?皇子之庶子府?蕃王府咨议为七班。太子洗马、通直散骑侍郎、司徒主簿、尚书侍郎、著作郎、皇弟?皇子府功曹史、五经博士、皇弟?皇子府录事?记室?中兵参军、皇弟?皇子荆?江?雍?郢?南徐五州别驾、领?护军长史?司马、嗣王?庶姓公府掾属、南台治书侍御史、廷尉三官、谒者仆射、太子门大夫、嗣王?嗣王?庶姓公府中录事?中记室?中直兵参军、庶姓府咨议为六班。尚书郎中、皇弟?皇子文学及府主簿、太子太傅?少傅丞、皇弟?皇子湘?豫?司?益?广?青?衡七州别驾、皇弟?皇子荆?江?雍?郢?南兖五州中从事?嗣王?庶姓荆?江等五州别驾、太常丞、皇弟?皇子国郎中令、三将、东宫二将、嗣王府功曹史、庶姓公府录事?记室?中兵参军?皇弟?皇子之庶子府?蕃王府中录事?中记室?中直兵参军为五班。给事中、皇弟?皇子府正参军、中书舍人、建康三官、皇弟?皇子北徐?北兖?梁?交?南梁五州别驾、皇弟?皇子湘?豫?司?益?广?青?衡七州别驾?中从事、嗣王?庶姓湘?豫等七州别驾、嗣王?庶姓荆?江等五州中从事、宗正?太府?卫尉?司农?少府?廷尉?太子詹事等丞、积射?强弩将军、太子左?右积弩将军、皇弟?皇子国大农、嗣王国郎中令、嗣王?庶姓公府主簿、皇弟?皇子之庶子府?蕃王府功曹史?录事?记室?中兵参军为四班。太子舍人、司徒祭酒、皇弟?皇子公府祭酒、员外散骑侍郎、皇弟?皇子府行参军、太子太傅?少傅五官?功曹?主簿、二卫司马、公交车令、冑子?律博士、皇弟?皇子越?桂?宁?霍四州别驾、皇弟?皇子北徐?北兖?梁?交?南梁五州中从事、庶姓北徐等五州别驾、湘?豫?司?益?广?青?衡七州中从事、嗣王?庶姓公府正参军、皇弟?皇子之庶子府?蕃王府曹主簿、武卫将军、光禄丞、皇弟?皇子国中尉?太仆?大匠丞、嗣王国大农、蕃王国郎中令、庶姓持节府中录事?中记室?中直兵参军、北馆令为三班。秘书郎、著作佐郎、扬、南徐州主簿、嗣王?庶姓公府祭酒、皇弟?皇子单为领?护?詹事、二卫等功曹?五官?主簿、太学博士、皇弟?皇子国常侍、奉朝请、国子助教、皇弟?皇子越?桂?宁?霍四州中从事、皇弟皇子荆?江等五州主簿、嗣王?庶姓越?桂等四州别驾、嗣王?庶姓北徐等五州中从事、鸿胪丞、尚书五都令史、武骑常侍、材官将军、明堂?二庙?帝陵令、嗣王?庶姓公府行参军、皇弟?皇子之庶子府正参军、蕃王国大农、庶姓持节府录事?记室?中直兵参军、庶姓持节府功曹史为二班。扬、南徐州西曹?祭酒?从事、皇弟?皇子国侍郎、嗣王国常侍、南徐州议曹从事、东宫通事舍人、南台侍御史、大舟丞、二卫?殿中将军?皇弟?皇子之庶子府?蕃王府行参军、蕃王国中尉、皇弟?皇子湘?豫等七州主簿、皇第?皇子荆?雍等州西曹祭酒?议曹从事、皇弟?皇子西曹?从事祭酒?（以上四字疑衍）议曹祭酒?部传从事、嗣王庶姓越?桂等四州中从事、嗣王庶姓荆?江等五州主簿、庶姓持节府主簿、汝阴?巴陵二国郎中令、太官?太乐?太市?太史?太医?太祝?东西冶?左右尚方?南北武库?车府等令为一班。又诏以「将军之名，高卑舛杂，更加厘定。」于是有司奏置一百二十五号将军。以镇、卫、骠骑、车骑为二十四班，内外通用；征东，征西、征南、征北施外，中军、中卫、中抚、中护施内，为二十三班；镇东、镇西、镇南、镇北施外，镇左、镇右、镇前、镇后施内，为二十二班；安东、安西、安南、安北施外，安左、安右、安前、安后施内，为二十一班；平东、平西、平南、平北施外，翊左、翊右、翊前、翊后施内，为二十班；是为重号将军。忠武、军师为十九班；武臣、爪牙、龙骑、云麾为十八班，代旧前、后、左、右四将军；镇兵、翊师、宣惠、宣毅为十七班，代旧四中郎将：十号为一品。智威、仁威、勇威、信威、严威为十六班，代旧征虏；智武、仁武、勇武、信武、严武为十五班，代旧冠军：十号为一品，所谓五德将军者也。轻车、征远、镇朔、武旅、贞毅为十四班，代旧辅国。凡将军加大者，唯至贞毅而已，通进一阶，优者方得比位从公。宁远、明威、振远、电耀、威耀为十三班，代旧宁朔：十号为一品。武威、武骑、武猛、壮武、飙武为十二班；电威、驰锐、追锋、羽骑、突骑为十一班：十号为一品。折冲、冠武、和戎、安垒、猛烈为十班；扫狄、雄信、扫虏、武锐、椎锋为九班：十号为一品。略远、贞威、决胜、开远、光野为八班；厉锋、轻锐、讨狄、荡虏、荡夷为七班：十号为一品。武毅、铁骑、楼船、宣猛、树功为六班；克狄、平虏、讨夷、平狄、威戎为五班：十号为一品。伏波、雄戟、长剑、冲冠、雕骑为四班；佽飞、安夷、克戎、绥狄、威虏为三班：十号为一品。前锋、武义、开边、招远、全威为二班；绥虏、荡寇、横野、驰射为一班：十号为一品。凡十品，二十四班，亦以班多为贵。其制，品十，取其盈数，以法十日；班二十四以法气序。制簿悉以大号居后，以为选法自小迁大也。其不登十品应须军号者，有牙门代旧建威，期门代旧建武，为八班；候骑代旧振威，熊渠代旧振武，为七班；中坚代旧奋威，典戎代旧奋武，为六班；戈船代旧扬威，绣衣代旧扬武，为五班；执讯代旧广威，行阵代旧广武，为四班；鹰扬为三班；陵江为二班；偏将军、裨将军为一班：凡十四号，别为八班，以象八风，所施甚轻。又有武安、镇远、雄义拟车骑为二十四班；抚东、抚西、抚南、抚北拟四征为二十三班；宁东、宁西、宁南、宁北拟四镇为二十二班；威东、威西、威南、威北拟四安为二十一班；绥东、绥西、绥南、绥北拟四平为二十班：凡十九号为一品。安远、安边拟忠武、军师为十九班；辅义、安沙、卫海、抚河拟武臣等四号为十八班；平远，抚朔、宁沙、航海拟镇兵等四号为十七班：凡十号为一品。翊海、朔黟、拓远、威河、龙幕拟智威等五号为十六班；威陇、安漠、绥边、宁寇、梯山拟智武等五号为十五班：凡十号为一品。宁境、绥河、明信、明义、威漠拟轻车等五号为十四班；安陇、向义、宣节、振朔、候律拟宁远等五号为十三班：凡十号为一品。平寇、定远、宁陇、陵海、振漠拟武威等五号为十二班；驰义２朔、明节、执信、怀德拟电威等五号为十一班：凡十号为一品。抚边、定陇、绥关、立信、菶义拟折冲等五号为十班；绥陇、宁边、定朔、立节、怀威拟扫狄等五号为九班：凡十号为一品。怀关、静朔、扫寇、宁河、安朔拟略远等五号为八班；扬化、超陇、执义、来化、度嶂拟厉锋等五号为七班：凡十号为一品。平河、振陇、雄边、横沙、宁关拟武毅等五号为六班；怀信、宣义、弘节、浮辽、凿空拟克狄等五号为五班：凡十号为一品。扞海、款塞、归义、陵河、明信拟伏波等五号为四班；奉忠、守义、弘信、抑化、立义拟佽飞等五号为三班：凡十号为一品。绥方、奉正、承化、浮海、渡河拟先锋等五号为二班；怀义、奉信、归诚、怀泽、伏义拟绥虏等五号为一班：凡十号为一品。大凡一百九号，亦为二十四班，施于外国。〕
3庚午，诏置州望、郡宗、乡豪各一人，专掌搜荐。〔搜，求也；搜才能而荐之于上。〕
4乙亥，以南兖州刺史吕僧珍为领军将军。领军掌内外兵要，宋孝建以来，制局用事，与领军分兵权，典事以上皆得呈奏，领军拱手而已。及吴平侯昺在职峻切，官曹肃然。制局监皆近幸，颇不堪命，以是不得久留中，丙子，出为雍州刺史。〔先用僧珍，次日出昺。昺，音丙。雍，于用翻。〕
5三月，戊子，魏皇子昌卒，侍御师王颢失于疗治，〔医师侍御左右，因以名官。后魏之制，太医令属太常，掌医药；而门下省别有尚药局侍御师，盖今之御医也。此又一王显，非御史中尉之王显也。治，直之翻。〕时人皆以为承高肇之意也。
6夏，四月，乙卯，皇太子纳妃，大赦。
7五月，己亥，诏复置宗正、太仆、大匠、鸿胪，又增太府、太舟，仍先为十二卿。〔复，扶又翻。五代史志曰：是年以太常为太常卿，加置宗正卿，以大司农为司农卿，是为春卿；加置太府卿，以少府为少府卿，加置太仆卿，是为夏卿；以卫尉为卫尉卿，廷尉为廷尉卿，将作大匠为大匠卿，是为秋卿；以光禄勋为光禄卿，大鸿胪为鸿胪卿，都水使者为太舟卿，是为冬卿。凡十二卿，皆置丞及功曹、主簿。〕
8癸卯，以安成王秀为荆州刺史。先是，巴陵马营蛮缘江为寇，州郡不能讨，〔先，悉荐翻。〕秀遣防合文炽帅众燔其林木，〔梁制，上宫、东宫置直合，王公置防合。文，姓也。帅，读曰率。〕蛮失其险，州境无寇。〔蛮无所依阻，故不敢为寇。〕
9秋，七月，甲午，魏立高贵嫔为皇后。〔嫔，毗宾翻。〕尚书令高肇益贵重用事。肇多变更先朝旧制，减削封秩，抑黜勋人，由是怨声盈路。群臣宗室皆卑下之，〔更，工衡翻。朝，直遥翻。下，遐嫁翻。〕唯度古尚书元匡与肇抗衡，先自造棺置听事，欲舆棺诣阙论肇罪恶，自杀以切谏；肇闻而恶之。〔度，徒洛翻。恶，乌路翻。〕会匡与太常刘芳议权量事，〔魏因议乐，并议定权量。量，力让翻。〕肇主芳议，匡遂与肇喧竞，〔竞，争也。〕表肇指鹿为马。〔以肇比赵高。〕御史中尉王显奏弹匡诬毁宰相，有司处匡死刑；〔处，昌吕翻。〕诏恕死，降为光禄大夫。
10八月，癸丑，竟陵壮公曹景宗卒。
11初，魏主为京兆王愉纳于后之妹为妃，〔为，于伪翻。〕愉不爱，爱妾李氏，生子宝月。于后召李氏入宫，棰之。〔棰，止橤翻。〕愉骄奢贪纵，所为多不法。帝召愉入禁中推按，杖愉五十，出为冀州刺史。愉自以年长，〔长，知两翻。〕而势位不及二弟，〔二弟，清河王怿，广平王怀。〕潜怀愧恨。又，身与妾屡被顿辱，高肇数谮愉兄弟，愉不胜忿；〔被，皮义翻。数，所角翻。胜，音升。〕癸亥，杀长史羊灵引、司马李遵，诈称得清河王怿密疏，云「高肇弒逆」。遂为坛于信都之南，〔魏冀州刺史治信都。〕即皇帝位，大赦，改元建平，立李氏为皇后。法曹参军崔伯骥不从，愉杀之。在北州镇皆疑魏朝有变，〔谓州镇在冀州之北者。朝，直遥翻。〕定州刺史安乐王诠具以状告之，〔乐，音洛。诠，且缘翻。〕州镇乃安。乙丑，魏以尚书李平为都督北讨诸军行冀州事以讨愉。平，崇之从父弟也。〔从，才用翻。〕
12丁卯，魏大赦，改元永平。
13魏京兆王愉遣使说平原太守清河房亮，亮斩其使；愉遣其张灵和击之，为亮所败。〔说，式芮翻。将，即亮翻。败，补迈翻。〕李平军至经县，〔经县，汉、晋属安平国，魏收志属巨鹿郡。〕诸军大集，夜，有蛮兵数千斫平营，矢及平帐，平坚卧不动，俄而自定。〔蛮兵盖亦李平所统，欲为内变，而平不动，故自定。〕九月，辛巳朔，愉逆战于城南草桥，平奋击，大破之，愉脱身走入城，平进围之。壬辰，安乐王诠破愉兵于城北。
14癸巳，立皇子绩为南康王。
15魏高后之立也，彭城武宣王勰固谏，〔勰，音协。〕魏主不听。高肇由是怨之，数谮勰于魏主，〔数，所角翻。〕魏主不之信。勰荐其舅潘僧固为长乐太守，京兆王愉之反，胁僧固与之同，〔冀州与长乐郡同治信都，故僧固为愉所胁。乐，音洛。〕肇因诬勰北与愉通，南招蛮贼。〔伊阙以南，接于淮、汝、江、沔，皆有蛮左。〕彭城郎中令魏偃、前防合高祖珍〔高祖珍前尝为勰防合，时已去官，故曰前防合。〕希肇提擢，构成其事。肇令侍中二晖以闻，晖不从，又令左卫元珍言之。帝以问晖，晖明勰不然；又以问肇，肇引魏偃、高祖珍为证，帝乃信之。戊戌，召勰及高阳王雍、广阳王嘉、清河王怿、广平王怀、高肇俱入宴。勰妃李氏方产，固辞不赴。中使相继召之，〔使，疏吏翻。〕不得已，与妃诀而登车，入东掖门，度小桥，牛不肯进，击之良久，〔良久，稍久也，或曰甚久也。〕更有使者责勰来迟，乃去牛，〔去，羌吕翻。〕人挽而进。宴于禁中，至夜，皆醉，各就别所消息。〔令各就便安之处，消酒毒而息真气。〕俄而元珍引武士赍毒酒而至，勰曰：「吾无罪，愿一见至尊，死无恨！」元珍曰：「至尊何可复见！」〔复，扶又翻。〕勰曰：「至尊圣明，不应无事杀我，乞与告者一对曲直！」武士以刀镮筑之，勰大言曰：「冤哉，皇天！忠而见杀。」武士又筑之，勰乃饮毒酒，武士就杀之，向晨，以褥裹尸载归其第，云王因醉而薨。李妃号哭大言曰：〔号，户刀翻。〕「高肇枉理杀人，天道有灵，汝安得良死！」魏主举哀于东堂，赠官、葬礼皆优厚加等。在朝贵贱，莫不丧气，〔朝，直遥翻。丧，息浪翻。〕行路士女皆流涕曰：「高令公枉杀贤王。」〔肇为尚书令，故称曰令公。〕由是中外恶之益甚。〔为高肇被诛张本。恶，乌路翻。〕
京兆王愉不能守信都，癸卯，烧门，携李氏及其四子从百余骑突走。〔骑，奇寄翻。〕李平入信都，斩愉所置冀州牧韦超等，遣统军叔孙头追执愉，置信都，以闻。群臣请诛愉，魏主不许，命锁送洛阳，申以家人之训。〔愉，魏主弟也，故欲训责之。〕行至野王，高肇密使人杀之。〔考异曰：魏书及北史愉传皆云：「愉每宿止亭传，必携李手，尽其私情，虽谫絷之中，饮赏自若，略无愧惧之色。至野王，愉语人曰：『虽主上慈深，不忍杀我，吾亦何面见至尊！』于是歔欷流涕，绝气而死。或云高肇令人杀之。」按愉既败被执，犹略无愧惧，安能惭见魏主，遽感激绝气而死！盖肇潜使人杀愉，因以此言绐魏主耳。〕诸子至洛、魏主皆赦之。
魏主将屠李氏，中书令崔光谏曰：「李氏方怼，刑至刳始，乃桀、纣所为，〔武王数纣之罪曰：刳剔孕妇。〕酷而非法。请俟产毕，然后行刑。」从之。
李平捕愉余党千余人，将尽杀之，录事参军高颢曰：「此皆胁从，前既许之原免矣，〔宜为表陈。」〔为，于伪翻；下为国同。〕平从之，皆得免死。颢，佑之孙也。〔高佑，允之从祖弟，以文学事魏孝文。〕
济州刺史高植帅州军击愉，有功当寺，〔济，子礼翻。帅，读曰率。〕植不受，曰：「家荷重恩，为国致效，〔致效，言致身而效死也。荷，下可翻。〕乃其常节，何敢求赏！」植，肇之子也。
加李平散骑常侍。〔散，悉亶翻。骑，奇寄翻。〕高肇及中尉王显素恶平，显弹平在冀州隐截官口，〔此谓叛党男女合没为官口者。恶，乌路翻。弹，徒丹翻。〕肇奏除平名。〔除名，不得通籍禁门。〕
初，显祖之世，柔然万余口【章：十二行本「口」作「户」；乙十一行本同；孔本同；张校同。】降魏，置之高平、薄骨律二镇，〔魏世祖太延二年置高平镇，是后肃宗正光五年改置原州。又大延二年置薄骨律镇，肃宗孝昌中改置灵州。宋白曰：太和十年改薄骨律镇为沃野镇。降，户江翻。〕及太和之末，叛走略尽，唯千余户在。太中大夫王通请徙置淮北以绝其叛，诏太仆卿杨椿持节往徙之，椿上言：「先朝处之边徼，所以招附殊俗，且别异华、戎也。〔朝，直遥翻。处，昌吕翻；下河处同。徼，吉吊翻。别，彼列翻。〕今新附之户甚众，若旧者见徒，新者必不自安，是驱之使叛也。且此属衣毛食肉，乐冬便寒，〔衣，于既翻。乐，音洛。〕南土湿热，往必歼尽。进失归附之心，退无藩卫之益，置之中夏，〔歼，息廉翻。夏，户雅翻。〕或生后患，非良策也。」不从，遂徙于济州，缘河处之。及京兆王愉之乱，皆浮河赴愉，所在抄掠，如椿之言。〔济，子礼翻。抄，楚交翻。〕
16庚子，魏郢州司马彭珍等叛魏，潜引梁兵趋义阳，三关戍主侯登等以城来降。郢州刺史娄悦婴城自守，魏以中山王英都督南征诸军事，将步骑三万出汝南以救之。〔趋，七喻翻。降，户江翻。将，即亮翻。骑，奇寄翻。考异曰：田益宗传，诏曰：「英统马步七万，邢峦统精骑三万，」盖虚声耳。今从魏帝纪。〕
17冬，十月，魏悬瓠军主白早生杀豫州刺史司马悦，〔瓠，户故翻。考异曰：梁帝纪作「白皁生」，马仙琕传作「琅邪王司马庆会」。今皆从魏书。〕自号平北将军，求救于司州【章：十二行本「州」下有「刺史」二字；乙十一行本同；孔本同；退斋校同；张校同，云无注本无「刺史」二字。】马仙琕。〔琕，部田翻。〕时荆州刺史安成王秀为都督，〔秀以荆州刺史督诸州，司州其所统也。〕仙琕签求应赴。〔签前叙求应赴之事，注见一百二十卷宋文帝元嘉元年。〕参佐咸谓宜待台报，〔谓宜奏上天台而待报。江左率谓朝廷为台，亦谓之天台。〕秀曰：「彼待我以自存，〔彼，谓白早生。〕援之宜速，待敕虽旧，〔谓旧制须待台敕。〕非应急也。」即遣兵赴之。上亦诏仙琕救早生。仙琕进顿楚王城，〔楚王城即楚王戍。〕遣副将齐苟儿〔将，即亮翻。考异曰：魏书作「苟仁」，今从梁书、南?北史。〕以兵二千助守悬瓠。诏以早生为司州刺史。〔考异曰：梁帝纪，十月丙子，「魏阳关主许敬珍以城内附，诏大举北伐，以始兴王憺帅众入清，王茂帅众向宿豫。丁丑，白早生与豫州刺史胡逊以城内属，以早生为司州、胡逊为豫州刺史。明年正月壬辰，魏镇东参军成景隽斩宿豫城主严仲宝，以城内属。二月丁卯，魏楚王城主李国兴以城内附。」姓名年月事迹既与魏书参差，又徧检诸列传皆无其事。今并从魏书。〕
18丙寅，以吴兴太守张稷为尚书左仆射。〔守，式又翻。〕
19魏以尚书邢峦行豫州事，将兵击白早生。魏主问之曰：「卿言，早生走也，守也﹖何时可平﹖」对曰：「早生非有深谋大智，正以司马悦暴虐，乘众怒而作乱，民迫于凶威，不得已而从之。纵使梁兵入城，水路不通，粮运不继，亦成禽耳。早生得梁之援，溺于利欲，必守而不走。若临以王师，士民必翻然归顺，不出今年，当传首京师。」魏主悦，命峦先发，使中山王英继之。
峦帅骑八百，倍道兼行，五日至鲍口。丙子，早生遣其大将胡孝智将兵七千，离城二百里逆战，〔帅，读曰率。骑，奇寄翻；下同。将，即亮翻；下椿将同。离，力智翻。〕峦奋击，大破之，乘胜长驱至悬瓠。早生出城逆战，又破之，因渡汝水，围其城。诏加峦都督南讨诸军事。
丁丑，魏镇东参军成景隽杀宿豫戍主严仲贤，以城来降。〔降，户江翻。〕时魏郢、豫二州，自悬瓠以南至于安陆诸城皆没，唯义阳一城为魏坚守。〔为，于伪翻。〕蛮帅田益宗帅群蛮以附魏，〔蛮帅，所类翻。宗帅，读曰率。〕魏以为东豫州刺史，〔魏东豫州治新息广陵城，领汝南、东新蔡、新蔡、弋阳、长陵郡。〕上以车骑大将军、开府仪同三司、五千户郡公招之，益宗不从。
十一月，庚寅，魏遣安东将军杨椿将兵四万攻宿豫。
魏主闻邢峦褛捷，命中山王英趣义阳，英以众少，累表请兵，弗许。〔趣，与趋同，七喻翻。少，诗沼翻。〕英至悬瓠，辄与峦共攻之。十二月，己未，齐苟儿等开门出降，斩白早生及其党数十人。英乃引兵前趋义阳。〔趋，七喻翻。〕宁朔将军张道凝先屯楚王城，癸亥，弃城走，英追击，斩之。
魏义阳太守狄道辛祥与娄悦共守义阳，将军胡武城、陶平虏攻之，祥夜出袭其营，擒平虏，斩武坡，由是州境获全。论功当赏，娄悦耻功出其下，间之于执政，赏遂不行。〔间，古苋翻。史言高肇专魏，赏罚无章。〕
20壬申，魏东荆州表「桓晖之弟叔兴前后招抚太阳蛮，归附者万余户，请置郡十六，县五十，」〔自是之后，蛮左郡县不可胜纪矣。〕诏前镇东府长史郦道元案行置之。〔行，下孟翻。〕道元，范之子也。〔郦范见一百三十二卷宋明帝泰始三年。〕
21是岁，柔然佗汗可汗复遣纥奚勿六跋敌貂裘于魏，〔佗，徒河翻。汗，音寒。可，从刊入声。复，扶又翻。〕魏主弗受，报之如前。〔前事见上卷五年。〕
初，高车侯倍穷奇为嚈哒所杀，〔嚈哒国，大月氏之种类也，亦曰高车之别种，其原出于塞北，自金山而南，在于阗之西，去长安一万一百里；其王都拔底城，盖王舍城也。嚈，益涉翻。哒，当割翻，又妷葛翻，又宅轧翻。〕执其子突而去，其众分散，或奔魏，或奔柔然。魏主遣羽林监河南孟威抚纳降户，置于高平镇。〔降，户江翻。〕高车王阿伏至罗残暴，国人杀之，立其宗人跋利延。嚈哒奉弥俄突以伐高车，国人杀跋利延，迎弥俄突而立之。弥俄突与佗汗可汗战于蒲类海，不胜，西走三百余里。佗汗军于伊吾北山。会高昌王曲嘉求内徙于魏，时孟威为龙骧将军，〔骧，思将翻。〕魏主遣威发凉州兵三千人迎之，至伊吾，佗汗见威军，布而遁去。〔布，普布翻。〕弥俄突闻其离骇，追击，大破之，杀佗汗于蒲类海北，割其发送于威，且遣使入贡于魏。〔使，疏吏翻。〕魏主使东城子于亮报之，赐遗甚厚。〔遗，于季翻。〕高昌王嘉失期不至，威引兵还。
佗汗可汗子丑奴立，号豆罗伏跋豆伐可汗，〔魏收曰：魏言「彰制」也。〕改元建昌。
22宋、齐旧仪，祀天皆服衮冕，兼著作郎高许懋请造大裘，从之。〔周礼天官：司裘掌为大裘以供王祀天之服。郑众注云：大裘，黑羔裘，服以祀天，示质。时有司寻大裘之制，唯郑玄注司服云：大裘，羔裘也。既无所出，未可为据。按六冕之服皆玄上纁下，今宜以玄缯为之，其制式如裘，其裳以纁，皆无文绣；冕则无旒。制曰：可。〕
23上将有事太庙，诏以「斋日不乐，自今舆驾始出，鼓吹从而不从，还宫，如常仪。」〔还宫则鼓吹振作。吹，昌瑞翻。〕
八年〔（己丑、五○九）〕
1春，正月，辛巳，上祀南郊，大赦。时有请封会稽、禅国山者，〔国山在义兴国山县，隋废义兴郡为义兴县，并国山入焉。我朝太平兴国元年，以太宗蕃邸旧讳，改义兴为宜兴。会，工外翻。〕上命诸儒草封禅仪，欲行之。许懋建议，以为「舜柴岱宗，是为巡狩。而郑引孝经钩命决云：『封于太山，考绩柴燎；禅乎梁甫，刻石纪号，』此纬书之曲说，非正经之通义也。〔纬，于贵翻。〕舜五载一巡狩，春夏秋冬周徧四岳，〔书舜典，岁二月，东巡狩至于岱宗，柴望秩于山川。五月，南巡狩至于南岳。八月，西巡狩至于西岳。十有一月，北巡狩至于北岳。载，子亥翻。〕若为封禅，何其数也！〔数，所角翻。〕又如管夷吾所说七十二君，燧人之前，世质民淳，安得泥金检玉！结绳而治，安得镌文告成！夷吾又云：『唯受命之君然后得封禅，』周成王非受命之君，云何封太山禅社首！神农即炎帝也，而夷吾分为二人，妄亦甚矣。若圣主，不须封禅；若凡主，不应封禅。盖齐桓公欲行此事，夷吾知其不可，故举怪物以屈之。〔班志曰：齐桓公既霸，会诸侯于葵丘，而欲封禅。管仲曰：「古者封太山禅梁父者七十二家，夷吾所记者十有二焉。昔无怀氏封太山，禅云云；伏羲封太山，禅云云；神农氏封太山，禅云云；炎帝封太山，禅云云；黄帝封太山，禅亭亭；颛顼封太山，禅云云；帝喾封泰山，禅云云；尧封太山，禅云云；舜封太山，禅云云；禹封太山，禅会稽；汤封太山，禅云云；成王封太山，禅于社首：皆受命乃得封禅。」桓公曰：「寡人九合诸侯，一匡天下，昔三代受命何以异此！」管仲睹桓公不可穷以辞，因设之以事曰：「古之封禅，鄗上黍，北里禾，所以为盛；江、淮以一茅三脊，所以会藉；东海致比目之鱼，西海致比翼之鸟，然后物有不召而自至者十有五焉。今凤凰、麒麟不至，嘉禾不生，而蓬蒿藜莠茂，鸱鸮群翔，而欲封禅，无乃不可乎！」桓公乃止。〕秦始皇尝封太山，孙暼尝遣兼司空董朝至阳羡封禅国山，〔五代志曰：义兴，旧曰阳羡。〕皆非盛德之事，不足为法。然则封禅之礼，皆道听所说，失其本文，由主好名于上，〔好，呼到翻。〕而臣阿旨于下也。古者祀天祭地，礼有常数，诚敬之道，尽此而备，至于封禅，非所敢闻。」上嘉纳之，因推演懋议，称制旨以答请者，由是遂止。
2魏中山王英至义阳，将取三关，先策之曰：「三关相须如左右手，若克一关，两关不待攻而破；攻难不如攻易，宜先攻东关。」〔东关即武阳关。易，以豉翻；下势易同。〕又恐其并力于东，乃使长史李华帅五统向西关，〔五统，五统军之众。西关即平靖关。帅，读曰率。〕以分其兵势，自督诸军向东关。
先是，马仙琕使云骑将军马广屯马薄，军主胡文超屯松岘。〔先，悉荐翻。骑，奇寄翻。岘，户典翻。考异曰：梁马仙琕传云：「遣马广会超守三关。」今从魏中山王英传。〕丙申，英至长薄，戊戌，长薄溃马广遁入武阳，英进围之。上遣冠军将军彭瓮生、骠骑将军徐元季将兵援武阳，〔冠，古玩翻。骠，匹妙翻。骑，奇寄翻。季将，即亮翻；下同。考异曰：英传作「徐超秀」，今从魏帝纪。〕英故纵之使入城，曰：「吾观此城形势易取。」〔易，以豉翻。〕瓮生等既入，英促兵攻之，六日而拔，虏三将及士卒七千余人。进攻广岘，〔广岘，盖即黄岘关。〕太子左卫率李元履弃城走；又攻西关，马仙琕亦弃城走。
上使南郡太守韦叡将兵救仙琕，〔邵阳之捷，叡迁左卫将军，寻为安西长史、南郡太守。〕叡至安陆，俱筑城二丈余，更开大堑，起高楼。〔堑，七艳翻。〕众颇讥其示怯，叡曰：「不然，为将当有怯时，不可专勇。」中山王英急追马仙琕，将复邵阳之耻，闻叡至，乃退。上亦有诏罢兵。
初，魏主遣中书舍人鲖阳董绍慰劳叛城，〔鲖阳县，汉属汝南郡，晋属汝阴郡，魏属新蔡郡。孟康曰：鲖，音纣红翻。隋废新蔡郡为县，属豫州。鲖阳之地当在新蔡县界。劳，力到翻。〕白早生袭而囚之，送于建康。魏主既克悬瓠，命于齐苟儿等四将之中分遣二人，敕扬州为移，〔魏扬州治寿阳。移，移文也。〕以易绍及司马悦首。〔考异曰：绍传云「归苟儿等十人」，今从司马悦传。移书未至，领军将军吕僧珍与绍言，爱其文义，言于上，上遣主书霍灵超谓绍曰：「今听卿还，令卿通两家之好，〔好，呼到翻；下通好同。〕彼此息民，岂不善也！」因召见，赐衣物，〔见，贤遍翻。〕令舍人周舍慰劳之，〔舍人，中书通事舍人。劳，力到翻。〕且曰：「战争多年，民物涂炭，吾是以不耻先言与魏朝通好，比亦有书全无报者，〔朝，直遥翻。好，呼到翻；下同。比，毗至翻，近也。〕卿宜备申此意。今遣传诏霍【严：「霍」改「周」。】灵秀送卿至国，迟有嘉问。」〔迟，直利翻，待也。〕又谓绍曰：「卿知所以得不死不﹖〔死不，读曰否。〕今者获卿，乃天意也。夫立君以为民也，〔为，于伪翻。〕凡在民上，岂可以不思此乎！若欲通好，今以宿豫还彼，彼当以汉中见归。」绍还魏言之，魏主不从。
3三月，魏荆州刺史元志将兵七万寇潺沟，〔潺沟在汉北，据梁书吴平侯昺传，「破志于潺沟，流尸盖汉水，」则潺沟之水南注于汉。潺，仕山翻。〕驱迫群蛮，群蛮悉渡汉水来降，雍州刺史吴平侯昺纳之。〔降，户江翻。雍，于用翻。昺，音丙。〕纲纪皆以蛮累为边患，不如因此除之，〔州郡上佐，谓之纲纪，言其纲纪州郡之事也。〕昺曰：「穷来归，我诛之不祥。且魏人来侵，吾得蛮以为屏蔽，不亦善乎！」〔屏，必郢翻。〕乃开樊城受其降，命司马朱思远等击志于潺沟，大破之，斩首万余级。志，齐之孙也。〔拓跋齐见一百二十卷宋文帝元嘉四年。〕
4夏，四月，戊申，以临川王宏为司空，加车骑将军王茂开府仪同三司。〔骑，奇寄翻。〕
5丁卯，魏楚王城主李国兴以城降。
6秋，七月，癸巳，巴陵王萧宝义卒。
7九月，辛巳，魏封故北海王详子颢为北海王。〔详得罪死事见一百四十五卷天监元年。〕
8魏公孙崇造乐尺，以十二黍为寸；刘芳非之，更以十黍为寸。尚书令高肇等奏：「崇所造八音之器及度量皆与经传不同，诘其所以然，云『必依经文，声则不协。』请更令芳依周礼造乐器，俟成集议并呈，从其善者。」诏从之。〔夫作乐者先定律，律起于黄锺，黄锺之长以黍审其度，黄锺之龠以黍审其容。周礼典同虽曰掌六律六同之和，以辩天地四方阴阳之声，以为乐器，然度之长短，容之多少，未尝详言之也。冬官考工既出于汉，而凫氏为锺但言其广长圆径深厚，而絫黍之法无闻焉。肇请令芳依周礼造乐器，未知其何所依也。魏收曰：太和中，诏中书监高闾修正音律，久未能定。闾表太乐祭酒公孙崇参知律吕钟磬之事。景明四年，并州获古铜权，诏付崇以为锺律之准。永平中，崇更造新尺，以一黍之长絫为寸法。寻太常卿刘芳受诏修乐，以秬黍中者一黍之广即为一分，而中尉元匡以一黍之广度黍二缝以取一分，三家纷竞，久不能决。太和十九年，高祖诏以一黍之广用成分体，九十黍之长以定铜尺。有司秦从前诏，而芳尺同高祖所制，故遂典修金石。更，工衡翻。传，直恋翻。诘，去吉翻。〕
9冬，十月，癸丑，魏以司空广阳王嘉为司徒。
10十一月，己丑，魏主于式干殿为诸僧及朝臣讲维摩诘经。〔为，于伪翻。朝，直遥翻。〕时魏主专尚释氏，不事经籍，中书侍郎河东裴延隽上疏，以为「汉光武、魏武帝，虽在戎马之间，未尝废书，筅帝迁都行师，手不释卷，良以学问多益，不可暂辍故也。陛下升法座，亲讲大觉，凡在瞻听，尘蔽俱开。然五经治世之模楷，应务之所先，〔治，直之翻。〕伏愿经书互览，孔、释兼存，则内外俱周，真俗斯畅矣。」
时佛教盛于洛阳，沙【章：十二行本「沙」上有「中国」二字；乙十一行本同；孔本同。】门之外，自西域来者三千余人，魏主别为之立永明寺千余间以处之。处士南阳冯亮有巧思，〔为，于伪翻。处，昌吕翻。思，相吏翻。〕魏主使与河南尹甄琛、沙门统僧暹择嵩山形胜之地立闲居寺，极岩壑土木之美。由是远近承风，无不事佛，比及延昌，〔甄，之人翻。琛，丑林翻。比，必利翻。〕州郡共有一万三千余寺。
11是岁，魏宗正卿元树来奔，赐爵邺王。树，翼之弟也。时翼为青、冀二州刺史，镇郁洲〔水经注，朐山东北海中有大洲，谓之郁洲。〕久之，翼谋举州降魏，事泄而死。〔元翼来降见上卷五年。降，户江翻。〕
九年〔（庚寅、五一○）〕
1春，正月，乙亥，以尚书令沈约为左光禄大夫，右光禄大夫王莹为尚书令。约文学高一时，而贪冒荣利，用事十余年，政之得失，唯唯而已。〔冒，莫北翻；下同。唯，于癸翻。〕自以久居端揆，有志台司，论者亦以为宜，而上终不用；及求外出，又不许。徐勉为之请三司之仪，〔梁官制有开府同三司之仪，在开府仪同三司下。为，于伪翻。〕上不许。
2庚寅，新作缘淮塘，北岸起石头迄东冶，南岸起后渚篱门迄三桥。
3三月，丙戌，魏皇子诩生。【章：十二行本「生」下有「大赦」二字；乙十一行本同；孔本同；张校同。】诩母胡充华，临泾人，〔充华，晋武帝制。宋明帝时以婕妤、充华等五职位亚九嫔，萧齐之世，位列九嫔。临泾县，自汉以来属安定郡。诩，况羽翻。〕父国珍袭武始伯。〔隋志，金城郡狄道县，后魏置武始郡。〕充华初选入掖庭，同列以故事祝之，【章：十二行本「之」下有「曰」字；乙十一行本同；孔本同。】「愿生诸王、公主，勿生太子。」充华曰：「妾之志异于诸人，柰何畏一身之死而使国家无嗣乎！」及有娠，同列劝去之，〔娠，音身。去，羌吕翻。〕充华不可，私自誓曰：「若幸而生男，次第当长，〔长，丁丈翻，今知两翻；下渐长同。〕男生身死，所不憾也。」既而生诩。
先是，魏主频丧皇子，〔先，悉荐翻。丧，直浪翻。〕年渐长，深加慎护，择良家宜子者以为乳保，〔乳母、保母也。〕养于别宫，皇后、充华皆不得近。〔近，其靳翻。〕
4己丑，上幸国子学，亲临讲肄。乙未，诏皇太子以下及王侯之子年可从师者皆入学。
5旧制：尚书五都令史皆用寒流。夏，四月，丁巳，诏曰：「尚书五都，职参政要，非但总领众局，亦乃方轨二丞；〔方轨，谓并驾也。二丞，谓左右丞。〕可革用士流，秉此群目。」于是以都令史视奉朝请，〔朝，直遥翻。〕用太学博士刘纳兼殿中都，司空法曹参军刘显兼吏部都，太学博士孔虔孙兼金部都，司空法曹参军萧轨兼左右户都，宣毅黑曹参军王颙兼中兵都，〔宣毅将军府之墨曹参军。颙，鱼容翻。〕并以才地兼美，首膺其选。
6六月，宣城郡吏吴承伯挟妖术聚众，〔妖，于骄翻。〕癸丑，攻郡杀太守朱僧勇，转屠旁县。闰月，己丑，承伯踰山，奄至吴兴。东土人素不习兵，吏民恇扰奔散，或劝太守蔡撙避之，撙不可，〔恇，去王翻。撙，慈损翻。〕募勇敢闭门拒守。承伯尽锐攻之，撙帅众出战，大破之，临陈，斩承伯。〔帅，读曰率。陈，读曰阵。〕撙，兴宗之子也。〔蔡兴宗仕宋大明、泰始之间，以方正自将。〕承伯余党入新安，攻陷黟、歙诸县，〔黟，音伊。歙，书涉翻。〕太守谢览遣兵拒之，不胜，逃奔会稽，台军讨贼，平之。览，瀹之子也。〔谢瀹仕宋、齐之间，位要近，有清望。会，工外翻。〕
7冬，十月，魏中山献武王英卒。
8上即位之三年，诏定新历，员外散骑侍郎祖暅奏其父冲之考古法为正，历不可改。〔散，悉亶翻。骑，奇寄翻。暅，古邓翻，又况晚翻。〕至八年，诏太史课新旧二历，新历密，旧历疏，是岁，始行冲之大明历。〔旧历，何承天历也。新历，祖冲之历也。冲之上历见一百二十九卷宋孝武帝大明六年。〕
9魏刘芳奏「所造乐器及教文、武二舞登歌鼓吹曲等已成，〔吹，昌瑞翻。〕乞如前敕集公卿群儒议定，与旧乐参呈。若臣等所造形制合古击拊会节，请于来年元会用之。」诏：「舞可用新，余且仍旧。」
十年〔（辛卯、五一一）〕
1春，正月，辛丑，上祀南郊，大赦。
2尚书左仆射张稷，自谓功大赏薄，〔稷以杀齐东昏侯为功。〕尝侍宴乐寿殿，〔乐，音洛。〕酒酣，怨望形于辞色。上曰：「卿兄杀郡守，〔稷兄緕杀刘遐，事见一百三十四卷宋顺帝升明元年。守，式又翻。〕弟杀其君，有何名称！」稷曰：「臣乃无名称，〔称，尺证翻。〕至于陛下，不得言无勋。东昏暴虐，义师亦来伐之，岂在臣而已！」上捊其须〔捊，卢括翻。须，古须字通。〕曰：「张公可畏人！」稷既惧且恨，乃求出外，癸卯，以稷为青、冀二州刺史。
王珍国亦怨望，〔王珍国与稷同杀东昏侯，其怨望之心与稷同。〕罢梁、秦二州刺史还，〔还，从宣翻，又音如字。考异曰：梁书，珍国未尝为梁、秦刺史，今从南史。〕酒后于坐启云：〔坐，徂卧翻。〕「臣近入梁山便哭。」上大惊曰：「卿若哭东昏，则已晚；若哭我，我复未死！」珍国起拜谢，竟不答，坐即散，〔复，扶又翻。坐，徂卧翻。〕因此疏退，久之，除都官尚书。
3丁巳，魏汾州山胡刘龙驹聚众反，侵扰夏州，诏谏议大夫薛和发东奏、汾、华、夏四州之众以讨之。〔魏高祖太和十一年，分秦州置华州，治华阴，领华山、登城、白水郡。又置夏州治统万，领化政、阐熙、金明、代名郡。夏，户雅翻。华，户化翻。〕
  </div>
  <div class="pagination">
   <a href="资治通鉴注_page153.html">
    上一页
   </a>
   <span>
    ...
   </span>
   <a href="资治通鉴注_page149.html">
    149
   </a>
   <a href="资治通鉴注_page150.html">
    150
   </a>
   <a href="资治通鉴注_page151.html">
    151
   </a>
   <a href="资治通鉴注_page152.html">
    152
   </a>
   <a href="资治通鉴注_page153.html">
    153
   </a>
   <span class="current-page">
    154
   </span>
   <a href="资治通鉴注_page155.html">
    155
   </a>
   <a href="资治通鉴注_page156.html">
    156
   </a>
   <a href="资治通鉴注_page157.html">
    157
   </a>
   <a href="资治通鉴注_page158.html">
    158
   </a>
   <a href="资治通鉴注_page159.html">
    159
   </a>
   <span>
    ...
   </span>
   <a href="资治通鉴注_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
