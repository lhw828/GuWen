<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 396 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 396 页/共 607 页</h1>
    <div class="content">　　诏：「在京校试诸军武艺：马步军弓弩以加斗石为三等，步射弓、马射骤马直射背射、步军弩射以箭中多少为三等，黙子弩、癔以中多少为三等，赏银曂楪有差；枪刀、摽排手以胜人多少为三等，赏银楪有差；不合格者降等赏，无等可降者不赏，累中等者听累赏。」兵志：十月，诏立在京校试诸军技艺格【四】，马步军弓加本军上等二斗以及四斗【五】，弩加六斗以及一石三斗，第为上中下三等。马步军步射，六发而三中为第一等，二中为第二等，一中为第三等；马射，五发，骤马向堋直射三矢、背射二矢，中数第等如步射法。步军弩射，自六中至二中，黙子弩及癔自三中至一中，及等。凡及等赐银有差。枪刀并摽排手角胜负，计所胜第赏。其弓弩坠落，或纵矢不及堋斗，挽弓破体，或局而不张，或矢不满，或弩跖不上牙，或擭不发，或身倒足落，并为不合格。即射以中者赏，余箭不合格者降一等，无可降者罢之。合用本志，旧录太简，朱本特繁。
　　诏赐侍禁仵全赙赠如死事例，录其弟宣为三班借职，以全无子故也。全本隶荆湖南路钤辖何次公下，捕盗为先锋，至袁州万载县精进寺前，与贼詹遇等斗，死之。及是，江南西路转运判官彭汝砺言：「近缘巡历至全死所，其寺僧及居民称：『全勇敢入敌，贼初为之退却，以无救援遂死。』臣观自詹遇作过，其奋不顾身为国讨贼，惟全一人，窃谓当蒙曪赠。」上批：「全虽失于寡谋败事，然贼势因全杀伤，亦为小沮，其忠勇身先，深可矜恻，宜比死事使臣优赐录其家。」汝砺又言：「全所部兵退避不赴援者，请正其罪。」从之。
　　诏：「孙颀以逐处已获贼徒量轻重，依今分定三等刑名，断讫奏闻。其持仗助贼同劫略，不以有无赃，并斩；初见逼胁，因而与贼为用，手伤事主及捕盗人等【六】，或迎接贼势、掠取财物、借助兵仗、窝藏之类，并决脊杖，量情刺配，本罪重者自从重；或为贼驱迫，赍持人口、财物，受贼赃不以告官之类，并决，情重者送五百里编管。」
　　辛亥，韩存宝破泸夷后城等十三囤新纪于十月辛亥书此，旧记在十月甲申，盖甲申奏到也，今两存之。
　　壬子，御史中丞蔡确言：「窃闻江东转运判官何琬言，京师有以琬所列事密报知江宁府吕嘉问者。审如此，则不可不痛绳，以杜交通漏泄之奸。乞令有司穷治，如有实，乞重施行。」诏除王安石书外，余并送御史台根究。
　　都提举市易、兵部郎中王居卿言：「应赊市易钱货，许以金帛等物为抵当，收息毋过一分二厘；其不及年者，月计之；如愿全请钱，或欲以物货兼给者，并听。」从之。明年正月八日壬子【七】，又此年十二月二日壬寅，当考。
　　诏：「奉使高丽回，都辖西头供奉官、合门看班祗候宋球迁一资，充合门祗候，更减磨勘二年；书状官前襄州谷城县令丰稷、前衢州开化县令郑晞韩各循两资；其余第赏有差。」
　　命权同判刑部员外郎吕孝廉，司勋员外郎、权大理少卿韩晋卿，于同文馆置司，劾相国寺设粥院僧宗梵等事【八】，令勾当御药院窦仕宣监之。以上批：「宗梵缘其主僧行亲擅用官给常住粥钱，推其费钱之状，乃出前知祥符县孙纯借钱文字，案法，貣贷之人各合有罪，而主司以纯联近臣之亲，特为停抑其辞，仍累使人谕纯，止令私偿所负，可送无干碍官司根究。」先是，纯罢祥符县，得梓州路提举常平官，而行亲者，旧为纯主治田产，纯欲之新任，从行亲督钱【九】，行亲自借常住钱百千给纯，而宗梵告行亲辄持百千出，疑有奸。权发遣开封府苏颂曰：「宗梵告非干己事，不当治。钱隶常住，非官给，无貣贷法。」然纯闻事觉，即以钱偿行亲矣，宗梵坐决杖。或言纯乃颂女婿堂妹之子，颂故出纯罪，为皇城卒所告。上以为辇毂之下，近臣敢以情势挠法，审如此，则不可不治，故有是命。
　　诏韩村埽巡河、左班殿直武继宁追一官勒停，余官冲替、罚铜有差。坐大河以风雨溢岸，失于备预故也。
　　甲寅，睳复勒停人张谔，睳为太子中允、监江宁府商税。谔寻卒。
　　御史中丞、判司农寺蔡确言：「常平旧敕多已冲改，免役等法素未编定，今除令删修为敕外，所定约束小者为令，其名数、式样之类为式，乞以元丰司农敕令式为目。」从之。
　　诏三司、司农寺各同罪举升朝官五人，充诸路提举官，限十日以名闻。
　　诏诸州县修造系从来于公人圆融，虽无文案照据者，自今并保明支系省及免役头子钱各一半。
　　详定礼文所言：「今定十月丙辰朝谒天兴殿，依南郊前景灵宫荐享之礼，皇帝褥位当设于殿东陛上，洗当东溜。南北以堂深，东西直东溜，皇帝立洗南，北向盥。」诏礼院且依旧仪。朱本削去，今复存之。按：郊庙礼文载，景灵宫、太庙御罍洗不当东溜，乞改正。元丰元年九月十七日已得旨，依所定，又三年八月四日，又八月二十一日并称依奏【一○】，此当考。
　　乙卯，端明殿学士兼翰林侍读学士、提举崇福宫司马光，乞子康充编修资治通鉴所检阅文字。从之。
　　司农寺言，进士李复、王谌踏视府界官荒地，募诱闽、蜀民种稻有劳，乞推恩。诏李复、王谌并与广南路摄官。李复、王谌初遣时，当熙宁六年十月丁丑。
　　鄜延路经略使吕惠卿，乞以本司回易库抚养士卒等本钱别置库，不得杂公使钱，从经略司变易，止充抚养士卒及赏觇事人，如小事止支省钱。诸路并乞依此。从之。
　　诏：「昨岳州平江县民户，为詹遇等焚庐舍。令孙颀牒所属，随区数等第给钱。」
　　大理寺言：「散员都虞候、万州刺史全信，乞取卫旦等钱物，当追刺史，罚铜六十斤，降配。」诏依断，降充湖南本城都头。先是，上批：「全信乞取本班长行卫旦钱物，已奏案可速进呈裁断，庶军中有以警励。」至是，枢密院奏断也。
　　戊午，录左班殿直宋密子为三班借差。以使高丽，密为管勾舟船巡检，而死于高丽故也。
　　赠皇城使、嘉州防御使曹佺为同州观察使。佺，驸马都尉诗之父，以上批特赠。
　　己未，以宣徽北院使、检校太傅、中太一宫使王拱辰为检校太尉、宣徽南院使、西太一宫使，许居京师。旧纪书此。
　　左藏库使、昌州刺史曹志提点万寿观，其先差提点万寿观、皇城使，嘉州团练使刘永寿改醴泉观。以志太皇太后之侄故也。
　　权发遣兴州罗观乞颁义仓法于川峡【一一】四路。从之。志有。
　　诏：「潭州浏阳县永兴场采银铜矿所集坑丁，皆四方浮浪之民，若不联以什伍，重隐奸连坐之科，则恶少藏伏其闲，不易几察，万一窃发，患及数路，如近者詹遇是也。可立法选官推行。」寻诏举京朝官一员监场，管勾本场烟火公事，许断杖以下罪。又诏：「坑户限一月首纳所藏兵器，限满不首，依私有法。其保内有犯强盗杀人、放火、居停强盗，及逃军私藏兵器、甲弩，知而不告，各减犯人二等，并押出场界；情重者邻州编管；不知情，又减二等。有该说不尽事，令提点坑冶铸钱司立法。其本场地分排保虑未如法，令朱初平依条编排。」癸亥置监官，十一月甲戌禁私藏兵器、编排保甲，今并书。
　　庚申，判司农寺蔡确言：「诸路提举常平司旧兼领于转运司，极有擅移用司农钱物。自分局以来，河北东路提举司申转运司所移用钱二十余万缗，江东提举司申转运司所移用钱谷十二余万贯、硕。盖转运司兼领则不能免侵费之弊。今川、广等路未有提举官在假，故并转运司承例兼权。欲乞提举司阙官处，止令提点刑狱兼权；如廨舍稍远，即量留吏人照管官物等，委知州或管勾官就便提辖；其提举官时暂在假，亦委知州或管勾官权本司文字。」又言：「自今提举官称职者，乞令久任，候有成效，与迁提点刑狱及以上差遣。」皆从之。
　　诏广南西路转运司劾邕州不救火官吏，其都监、寨官并械送狱。以上批「邕、廉州永平、太平寨，相继遭火焚，失钱粮、器仗。州寨皆边要，水陆巇崄，艰于运致，一旦以吏懈弛，所失动计数十万。其失火之人，难绳以常法，宜速根究，主名斩讫以闻，其当职官不救护，亦可枷勘」故也。
　　辛酉，诏：「荆湖北路转运使孙颀，候会合诸处甲兵，选募敢死之兵六百人，择材武使臣五六员，厚供给犒设【一二】，令分两项，贾勇而前，余并遣回元差处。如贼党结集寖多，会合官兵力不能制，即相度量，可存三二百人，或增一二头项讫奏。其彭孙令部领元带兵甲，除选募合留使用外，余并令归荆南本将。」
　　壬戌，诏应造簿路分，如秋料灾伤，税额放及七分以上处，权免造，并候次年。
　　军器监言：「昨赞善大夫吕温卿言：『五路州军近年增置壮城兵，虽有教阅指挥，而所习武艺全无实用。如大名府城围四十余里，癔手止有四人，其它挂搭、施放火药、全火等人亦皆阙。盖旧无教阅格，又无专点检之官。今欲令诸州壮城兵，除修葺城橹外，并轮上下两番，教习守御，以十分为率，内留癔手三分，余并习挂搭，施用拒守器械。仍籍所习匠名，每季委本州岛比试升降。』尝下五路安抚司，而五路相度异同。本监今参酌，欲乞五路州军壮城兵，遇无修城池楼橹功料，即令安抚司以十分为率，三分令习癔，余并习挂搭、拒守器械。其广备十一作工匠，并均付五路准备差使及指教施用，每三年一替。自来所习禁书作艺，更不许传习。熙河路州军亦依此。」从之。
　　又言：「温卿谓『朝廷差官制造澶州浮梁火叉，其为防患不为不预。然恐万一寇至，以火筏、火船随流而下，风顺火炽，桥上容人不多，难以守御，不若别置战舰以攻其后。乞造战船二十艘，仍于澶州置黄河巡检一员，择河清兵五百，以捕黄河贼盗为名，习水战以备不虞。』下大名府路安抚司相度。本司言：『澶州界黄河旧无巡检，当北使路若增创战船，窃虑张皇。欲止选河清兵百人，为桥道水军，令习熟船水，可使缓急御捍上流舟筏及装驾战舰。』本监欲依安抚司所陈。」从之。
　　癸亥，于阗贡方物。两纪附年末。
　　诏遣翰林医官邢慥、邵化及秦玠【一三】医高丽国王王徽，内殿承制王舜封管押。以徽婴风痹，因安焘等使还上表乞医故也。又诏舜封如徽病不能躬承诏命，宜授其世子勋。授徽世子勋诏命，乃十一月甲戌，今并书。
　　丙寅，三司请牓在京诸色人，纳私小钱入官毁弃。从之。时以在市交易，多以外方盗铸滥恶小钱，而商贩颇以为患故也。本志系此事于熙宁十年，误也，当从实录。
　　诏孝惠皇后从孙贺安竦与班行。先是，安竦睳叔祖继宣尝以先朝后家恩与奉职，未受而亡，乞回授故也。
　　诏开封府界诸县知县自今差合入亲民京朝官。
　　丁卯，御史中丞蔡确言，根究吕嘉问等事，依条轮差三院御史或推直官承勘，虑不专一，乞专委御史黄廉、舒亶根究。诏止差黄廉同根究。
　　提辖修完京城所上修城都辖部役使臣等三十一人管勾年月。诏：「管勾及四月而合以年磨勘者，与减一年；内十年、十二年磨勘者，依条比折。其提辖官入内东头供奉官宋用臣迁礼宾使、遥郡刺史，依旧寄资，给寄资请受。」
　　诏罢开封府界提点司勾当公事官二员，并专充提举司管勾官；其提点司管勾文字官，遇河防、保甲事，许差出。先是，提举司言：「本司专领二十二县常平等，事目至繁，今提点司已罢兼领，而管勾官二员尚仍旧兼提点司事，恐职事不专一，无由办集。」司农寺以闻，故有是命。
　　经制泸州蛮贼韩存宝言：「梅始吉、胡斗但十村首领斗个撒等降，已打誓。」诏：「贼人逃匿山林，委存宝更多设方略讨荡，仍呼召斧望个恕、晏子等，或遣人说谕；令分布手下得力人，及罢勇【一四】等囤生熟户，逼逐讨捕蛮贼，每一名、一级支绢二十疋，如首级数多，当议优转职名；并照会七月甲戌诏，除老小妇女外，依今此指挥施行。」甲戌，七月二日。
　　戊辰，诏罢左藏库副使霍舜举、西京左藏库副使王鉴提举剥机黄、汴等河榆柳，止令逐地分使臣兼管，及委都大官提举。先是，程昉立法差官主剥机，自熙宁四年为始，及是八年，都水监言事已就绪，故有是诏。元差二人事，在熙宁六年五月十九日辛酉。
　　经制熙河边防财用司言，四州军依朝旨标拨官庄田外，乞于近城各更择沃土上腴地二十顷为营田，专差使臣等管勾。从之。五月九日、六月十四日、七月一日。
　　录遂州青石县令李进卿子为郊社斋郎。以进卿部粮草为夷贼所掩【一五】，投之于江，后韩存宝求得其尸以闻故也。
　　诏应詹遇惊劫及经历地分，捕盗官不画时捕杀，令逐路提点刑狱司速劾罪，不以赦降去官原免。
　　己巳，录三班差使张简子院喜为三班差使，赐名忠，并赐其家钱二万、绢二十疋。以河北路转运司言「简本保丁，呈试授官为回河镇巡检下指使，因夜巡逻，望见劫盗张善等五人，即先路驰马遂贼【一六】，战死」，故有是命。
　　荆湖南路转运司言：「湖北都监彭孙与詹遇等书，意欲招降。已招牒何次公等，须得翦灭。乞更赐指挥。」诏孙颀密切体量，如是实，即候彭孙到任，令具析准何指挥招呼贼党以闻。
　　诏开封府判官徐大方、推官许彦先并先冲替。大方等坐密谕孙纯私以钱偿僧宗梵故也。
　　复华州渭南镇为县。
　　注　　释
　　【一】薛昌期「期」，阁本及活字本作「朝」。
　　【二】佑原作「裕」，据正文改。
　　【三】委令佐续行支给「行」字原脱，据宋会要食货三八之三补。
　　【四】在京校试诸军技艺格「技」原作「校」，据宋史卷一九五兵志改。
　　【五】马步军弓加本军上等二斗以及四斗「加」原作「如」，据阁本改。
　　【六】手伤事主及捕盗人等「事」原作「变」，据阁本改。
　　【七】八日壬子「日」原作「月」，据阁本及活字本改。
　　【八】劾相国寺设粥院僧宗梵等事「设」原作「说」，据阁本改。
　　【九】从行亲督钱「钱」原作「前」，据阁本改。
　　【一○】又八月二十一日并称依奏原文舛为「又八月称依二十一日并奏」，据阁本及活字本乙正。
　　【一一】川峡四路「峡」原作「陕」，据阁本改。
　　【一二】厚供给犒设「厚」原作「原」，据阁本及宋会要兵一二之七改。
　　【一三】秦玠「玠」原作「介」，据阁本及活字本改。
　　【一四】罢勇「罢」，宋会要番夷五之二六作「罗」。
　　【一五】以进卿部粮草为夷贼所掩「以」字原脱，据阁本补。
　　【一六】即先路驰马遂贼「遂」原作「巡」，据阁本改。
续资治通鉴长编
卷二百九十四
卷二百九十四
　　起讫时间 起神宗元丰元年十一月尽其月
　　卷　　名 续资治通鉴长编卷二百九十四
　　帝　　号 宋神宗
　　年　　号 元丰元年（戊午，1078）
　　全　　文
　　十一月辛未朔，以翰林学士兼侍读、知审官西院兼提举在京诸司库务许将权发遣开封府，以苏颂干涉孙纯等狱事，且自请罢职故也。寻诏：如颂当参对，特免追摄。免追摄乃癸酉诏，今并书。
　　新知润州吕嘉问言：「昨案发江宁府签书判官张偓佺违法事，窃知权签书判官潘令先夜入右司理院取去见勘偓佺案，及带偓佺旧厅公人，并见禁罪人亲戚赴右司理院并净牢狱。窃虞诱胁变乱情实，乞下别路差官。」诏潘令先具析。又言：「何琬自准朝旨劾臣，追臣所使令殆遍，若臣有违法，理必难逃，观琬行遣多不循理法，必是令部内官吏协同锻炼。乞早赐移勘，及许臣检取照用文字，以备辨答。」诏送江南东路监司、提举司。又言：「准敕令臣具何以知琬案发事，九月中，前江宁府通判杜行送人回府称，行密令白臣昨在东府客次见觽人谈学士妄用公使钱修造，为监司所案发。及进士吴愿言，见提举官朱炎子浚明说，琬言臣为门僧教化，拆镇淮桥，修精义堂，及不造监司商量公事，而数至王安石之门，安石亦厌其来。又得在京市易务监华申甫书，所报如愿言。臣皆未敢为信，寻闻有朝旨下转运司案劾，臣谓提点刑狱王安上当知其详，遂询其兄安石，安石称闻琬所言亦相连及。」上批：「虑有事干涉中书吏人，可实封送御史台根究公事所。」
　　壬申，诏：「诸路都总管司所在，本州岛官及过往，止令本州岛供给，兵官、使臣、军员令总管司供给，仍令都副总管同主管，如副总管司钱少，即于本州岛公使钱内添给之。」
　　详定礼文所言：「郊祀坛域，当依仪注设三壝，彻去青绳。」又言：「郊祀天地，席当以矒鞂，配帝以蒲越，彻去黄褥、绯褥。」又言：「享宗庙当用制币及依仪注鞖萧。」又言：「遇雨望祀【一】，当服祭服，仍设乐。」又言：「分献官不当先期升坛，当依仪注。」又言：「南郊式监祭、监礼俱立于坛南，非是。请分监祭立于坛之西北，东向；监礼立于东北，西向。」此二事据礼文皆十一月五日依奏。实录不取，今增入。又言：「景佑中裁定衮冕制度，已与古合，今少府监进样不应礼，请改用朱组为纮，玉笄、玉瑱，以元纯垂瑱，以五采玉贯于五采藻为旒，以青、赤、白、黄、黑五色备为一玉，每一玉长一寸，前后二十四旒，垂而齐眉【二】，其表里皆用缯。」又言：「服裳皆前三幅后四幅，今以八幅为之，不殊前后。又佩玉及绶并服章皆不如古制，当改正。」又言：「百官虽不执事，以朝服侍祠非是，当并服祭服，如所考制度修制五冕及爵弁服，各正冕弁之名。」又言：「天子六服，自鷩冕而下，今既不亲祠，废而不用，则诸臣摄事，当依周礼从王所祭之服。」又言：「六冕并用赤舄。」「六冕并用赤舄」，礼文在四年十月六日，今并入此。又言：「景灵宫、太庙、南郊仪注，并云祀前三日，仪鸾司铺御座黄道褥，黄道褥设于郊庙非是。」诏黄道褥不设，余皆从之。郊庙礼文自有本书，今但举其要而削其繁辞。实录于三年七月十六日丁丑乃书郊庙不设黄道褥，今两存之。礼文三年八月十一日又诏明堂不设黄道褥，实录亦不别出，今附此。
　　癸酉，分命辅臣祈雪。
　　江宁府制院言：「鞫吕嘉问等事恐推拒拖延，乞先断王觉赃滥并官吏踰违等罪，其嘉问事别为一案根治。」诏王安石、朱炎已不许回避，令同系书以闻。
　　甲戌，诏大宗正司见监守锁闭皇族克颂，免锁闭，其监守如故。
　　经制熙河边防财用司言：「近有旨许岷州以旧钱本回易，管设蕃部。缘河、岷州已有公使钱外，更有管设钱，乃惟岷州许回易，乞更赐指挥。」诏罢岷州回易，其河、岷州管设钱旧各二千缗，令岷州更增二千缗，河州半之，并给经略司钱专犒设蕃部探刺边事，仍不得别支用。
　　都水监言：「乞下京西差夫一万赴汴口，限一月开修河道。」诏止差七千人。
　　乙亥，宣徽南院使王拱辰乞依二府例赐坟寺敕额，岁度僧一人。诏旨以拱辰历事三朝，累经内外清要繁剧，特从其请，不得为例。又赐方团金带。拱辰辞之。辞带十六日丙戌事，今并载此。刘挚行状亦并载两事为异礼，独不云辞带也。
　　提举广南西路常平等事刘谊言：「近准朝旨，下提点刑狱司劾本路转运使张颉，颉由此忿躁，凌辱官吏，甚于前日。桂州司理参军沈竦因白公事，颉骂竦为贼，怒竦分说，以至令军士捽抑之。」诏张颉罢任，于潭州供答文字，及具析刘谊所奏事理以闻。
　　经制熙河路边防财用司请移岷州滔山镇钱监，于岷州置铁钱监，及通远军威远镇钱监改铸铜钱，比之冶铁，岁收净利十四万余缗，仍乞取永兴军华州铁监作匠教习。诏移滔山镇钱监依奏外，余令本路转运司相度以闻。其后，转运司所奏未至，而财用司复列十事来上，通远军威远镇改铸事，即其一也。乃从之。熙宁九年五月置滔山监。
　　诏：「近分配殿前步军司标排手教头五十九人，可令逐司所管枪手均选蹻捷轻健堪教之人，每名各教九人。令阮根往来巡视指教，贾逵、燕达案阅，候教成日取旨引见。」后贾逵燕达等言：「近降东南队法，五人为一小队，一人排手，二人枪手，二人弩手【三】。五小队为一中队，两中队为一大队。今阮根反以八人为一队，又减大排一，增小排二，减弩一，增弓二，与东南所用器仗不同。乞止依东南队法，以弩手代小排，若去敌稍远，则施箭凿，近则左手持弩，如小排架隔次第，右手执刀劈斫，庶与长兵相兼。」从之。仍令枪手兼习标。本志：十月，贾逵、燕达等言，近议者增损东南排弩队法，与东南所用兵械不同，请止依东南队法，以弩手代小排，若去敌稍远，则施箭凿，近则左手持弩，如小排架隔，右手执刀，以备斩伐，长兵相参，可以为用。诏可，其枪手仍以标兼习。
　　西头供奉官曹□为合门看班祗候。先是，看班有阙，枢密院拟西头供奉官向縡，而令□候阙。诏宜先差□。以縡皇后之叔，虽先得旨，而□乃太皇太后之从孙也。
　　甲申，分命辅臣祈雪。
　　赐度僧牒千，为修完都城诸门瓦木工直之费，令三年印给。
　　又诏江南东路监司、提举司，见同鞫吕嘉问等事，其何琬以有嫌不预，宜令江南西路提点刑狱李茂直同劾。
　　上批：「捕詹遇兵暴露日久，冒历山险，实甚劳苦，今贼已败获，各分屯归所在，宜各赐特支钱，诸效用人比类给之。」又诏：「詹遇等昨自潭州窜洪、筠、袁、吉，复犯湖南郴、衡两州，近据逐处奏彭孙等已全火杀获，宜令孙颀牒所属监司遣官体量，应贼所经历地分为贼杀略焚荡民户，等第蠲税。其免役钱亦倚阁，或量蠲减，已经倚阁者，更展限。其常平钱谷准此。内贫阙民户，仍与接续赈贷。应收获贼内劫财物孳畜，速召人识认，责保给付。其被驱率妇女，令放逐便，人给路费钱千，无亲属收认者，遣人转达其家。有尝受寄贼赃之家，揭牓限半月首纳。」
　　西上合门使、忠州团练使、泾原路马步军总管、都大经制泸州贼人公事韩存宝言：「九月辛卯二十日讨蛮贼，至十月辛亥【四】十日回军，攻破贼后城等十三囤，除归降外，并已焚荡，斩首级五百七十余，获生口百余，得猪牛及铜鼓、标排、器甲各千余，见领兵赴泸州相度分屯。」上批：「存宝已讨荡蛮贼，令速上功状。」又批：「泾原路所遣兵马，非久分屯，并与特支路费钱。其邻路所差义军、药箭弩手，视厢军之数。」
　　乙酉，皇第八子生，遣嘉王頵告于太庙。四年五月薨，赐名倜。旧纪书皇子倜生，新纪不书。
　　太学生锺世美为试校书郎、睦州军事推官、太学正。世美以内舍生上书称旨，下国子监保明在学行义亦饬故也。或刻世美书印卖，上批：「世美所论有经制四夷等事，传播非便。」令开封府禁之。世美何许人？
　　又诏：「闻京西、河北、陕西诸路自冬无雪，并边山田麦苗已旱，令转运司访名山灵祠，委长吏祈祷。」
　　又诏：「闻熙河路商货所至州军，并市易司权买，令提举成都府等路茶场司李稷【五】体量。」后稷言熙、河、岷州、通远军等处商贩匹帛等，经制司实令市易务拘买。乃诏李宪具析以闻。
　　卫尉寺丞、知三泉县庄黄裳言：「本县当益、梓、利、夔四路之冲，昨议者请废北路，复褒斜故道，以减程驿，且□汉中输纳之劳，今日较之，为害乃甚于前日。其川茶自行法以后【六】，兴、利般运不行，几二万驮，望下陕西及利州路转运司并提举茶场司相度。」诏委刘忱、李稷同比较利害以闻。初，三泉县之金牛镇有东、北两路，北通陕西秦凤熙河、京西诸州，东通梁、洋。熙宁七年，提点刑狱范百禄建言废北路，复褒斜路。久之，凤州以为往来迂险，官私受弊，乞裁省河池、两当二里三驿，复河池旧路，而陕西路都转运司、秦凤路经略安抚司亦皆以为言，至是黄裳又疏其利害甚悉，乃委忱等比校。后忱等言：「新路视旧路虽名减两程，其铺兵递马皆增于旧，又卒亡马死相寻，官吏驿券给请亦倍。旧路虽号十程，比新路纔远八里，且多平易，新路虽减科发洋州税米四千余石，乃移拨兴元府、凤州税米二万余石。按：此处疑有脱文。今若行河池旧路，迁复马递铺，官舍亭驿，略加完整，即自如故，兼可减河池、两当二里三驿。」诏三驿不减，余并从之。诏知扬州鲜于侁、知滁州蔡延庆、权知戎州吕开、权广西转运副使苗时中、右赞善大夫蔡朦各罚铜二十斤，权知唐州范百禄、知宁州卢洪、洋州兴道县令安渐各罚铜十斤。并坐尝建此议故也。元丰三年八月二十五日，鲜于侁等乃罚铜，朱本并入此，今从之。
　　诏：「未差教授州军及县学，有讲书并职掌处，委长吏及本学管勾官共选有学行举人充教授，其学粮依旧，以赡生徒。」时河北转运司请以无教授处学粮增助有处给用，下国子监相度，而有是诏。
　　详定礼文所言：「古者大带，天子、诸侯、大夫、士采饰单合皆不同，今髃官助祭服一以绯白罗为之，无等降之别。」又言：「中单亦殊不应礼，并乞据礼改正。」诏送礼院。中单送详定所再详定，乃元丰元年十一月五日，详定所具奏则无月日，大带亦并无月日，今并附十一月五日，更徐考之。
　　白虹贯日。
</div>
    <div class="pagination">
<a href="续资治通鉴长编_page395.html">上一页</a><span>...</span><a href="续资治通鉴长编_page391.html">391</a><a href="续资治通鉴长编_page392.html">392</a><a href="续资治通鉴长编_page393.html">393</a><a href="续资治通鉴长编_page394.html">394</a><a href="续资治通鉴长编_page395.html">395</a><span class="current-page">396</span><a href="续资治通鉴长编_page397.html">397</a><a href="续资治通鉴长编_page398.html">398</a><a href="续资治通鉴长编_page399.html">399</a><a href="续资治通鉴长编_page400.html">400</a><a href="续资治通鉴长编_page401.html">401</a><span>...</span><a href="续资治通鉴长编_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
