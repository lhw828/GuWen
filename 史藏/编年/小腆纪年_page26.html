<!DOCTYPE html>
<html>
<head>
    <meta charset="UTF-8">
    <title>小腆纪年 - 第 26 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 26 页/共 72 页</h1>
    <div class="content">　　明裁九江额饷，总督袁继咸疏争之，不听；遂请罢，不许。

　　继咸字季通，号临侯，宜春人。天启乙（一六二五）丑进士，授行人，迁广东道御史，累官兵部右侍郎兼右佥都御史，总督九江诸军务（甲申三月以前事，详「纪传」）。京师陷，史可法遣人约勤王，继咸率师至安庆，而福王监国诏至。继咸虑良玉左右无正人，必生异议，亟致书言福王伦序之正，邀同入朝。良玉得诏，果不拜；闻继咸言，开读如礼。既晋四镇伯爵，继咸入见，面陈『封爵以劝有功，无功而伯，则有功者不劝；跋扈而伯，则跋扈者愈多』。王深然之。继咸又言：『皇上即位之初，虽以恩泽收人心，尤当以纪纲肃众志。盖君德刚毅为先，不可使太阿倒持。窃虑冬、春之间，淮上未必无事；臣虽驽，愿奉六龙为澶渊之行』。王有难色。阁臣姜曰广曰：『所言非遽为此事，要不可不存此心』。又诣榻前密奏曰：『左良玉虽无异图，然所部多降将，非孝子顺孙。陛下初登大宝，人心危疑，臣当驰还汛地』。王是之。继咸赴阁，责史可法不当封高杰等。疏陈致治守邦大计，言『金陵之界限在大江，而淮南、江北为之屏蔽；金陵之咽喉在浔阳，而湖南、襄、樊为之门户。今淮南、江北无恙也，叛将溃兵盘踞其间，小民嚣然，丧其乐生之心，此不可不加意措置。湖南新经丧乱，千里蒿莱，宜遣重臣抚治：选补廉吏、缉和难民、招徕商贾，通巴蜀、黔、粤之货。襄阳为古今必争之地，必设重镇；重镇必宿兵，兵必责饷，修城置器诸费不赀，皆不可不早计也。夫襄、樊守，则可由宛、叶以图关中；淮南、江北守，则可由归德以图河南，亦可由彭城以图河北：攻守之大势如此也』。又言：『致治必先得人。高宗知李纲、赵鼎之贤而不能用、用而不能信，而以汪伯彦、黄潜善、秦桧、汤思退诸小人参之，以致主势日卑、亲耻不雪，其得偏安一隅犹幸耳！国难虽殷，老成未谢。以臣所知，若刘宗周、吴甡、黄道周、杨廷麟、叶廷秀诸人，著名先朝；至今思其议论于后之祸败灼如蓍龟，使先皇早用其言，岂有今日』！马士英以为刺己，深恨之。会湖东巡按御史黄澍监良玉军，挟其势劾士英罪可斩；士英遣缇骑逮之，澍乃阴讽将士哗。继咸为留江漕十万石、饷十三万金给之，且代澍申理。刘泽清之诬奏姜曰广也，继咸又驰疏申辨。士英愈怒，欲败坏其事；凡所陈奏及题用监司郡县官，悉停寝。而阮大铖在兵部，于继咸奏调部将，必俟行贿方给敕印；由是诸将愈解体。

　　先是，楚将杨国栋、张先璧、黄朝宣等溃卒数万人劫掠蕲、黄间，继咸阴以恩抚之，使无为良玉用；疏请湖南总督速莅任，收士卒心。而士英不听，令良玉镇全楚；良玉得尽收先璧等军，其势愈张。继咸贻书朝臣：『左兵不可不备，宜稍加督抚权，示相维势』，士英终不省。继咸乃因贺元旦，上疏曰：『元朔者，人臣拜手称觞之日，陛下当以为尝胆卧薪之时。念大耻未雪，宜以周宣之未央问夜为法，以晚近长夜之饮、角抵之戏为戒。省土木之工，节浮淫之费；儆谕臣工，后私斗而急公仇。臣每叹三十年来，徒以「三案」葛藤不已；「要典」已经焚毁，何必复理其说？书未进，亟寝之；书已进，亟毁之。至王者代兴，从古亦多异同：平、勃迎立汉文，不闻穷治朱虚之过；房、杜决策秦邸，不闻力究魏征之非。固其君豁达大度，亦其大臣公忠善谋，翊赞其美。请再下宽大之诏，解圜扉疑人之囚，断草野株连之案』。王降旨俞其言。而士英等方以「要典」排善类，益不喜；裁其饷六万，军中有怨言。继咸争之不得，因力求罢；又不许。

　　徐鼒曰：书继咸请罢何？伤良臣之失职也。以良玉之骄悍，而继咸能驯扰之；非特忠义感动激发，亦其才足以驭之也。使当日畀以重权，收集溃散，则朱浮能御彭宠、温峤可制王敦；何至以石头之师兴晋阳之甲哉！所由太息痛恨于马、阮也。

　　明礼部尚书顾锡畴罢。

　　御史张孙振，逆案人也。劾锡畴险邪；以其请削温体仁谥而谥文震孟也。命致士去。

　　明命于苏州织造大婚冠服。

　　徐鼒曰；常事耳，何以书？讥侈也。箕子曰：『彼为象箸，必为玉杯；举一端而其它可知矣』！

　　丁卯（十四日），明荫方孝孺裔孙五经博士。

　　明殉难山西巡抚蔡懋德子方疏请恤典，不许。

　　时恤典滥行：前蓟辽总督吴阿衡以饮酒不能军遇害，谥忠毅；顺天巡抚陈祖苞以不堵隘口下狱死，复元官；济南巡抚宋学朱以城破无下落，赠大理寺少卿；他不可悉数。而方熺为父请恤；谓其纵贼渡河，一死莫赎，竟不许。论者谓懋德家贫所致也。

　　明赠伏法太监刘元斌、王裕民祭葬，予逆案徐大化、徐景濂、刘建元等恤典。

　　徐鼒曰：系之不许蔡懋德恤典后何？同时事也。彼不恤而此之恤，颠倒错乱之政，古未有若是之甚者也。吴阿衡、陈祖苞之恤何不书？曰犹有辞也，且不胜书也。

　　明命太监高起潜安抚高杰将士，驻扬州。

　　李本深等闻得功向扬州，弃汛奔还；王命起潜驻扬州安抚。杰妻邢夫人虑稚子之孤弱也，知史可法无子，欲以其子元爵螟蛉之；可法不欲。或献策曰：『渠高氏，有高监在；公盍主盟，令父其父而子其子』！次日，邢夫人设宴，将吏毕集；起潜忻然诺之。元爵拜，邢氏亦拜，并拜可法；可法不受，环柱走。明日，起潜宴可法；甫就坐，令小黄门衣蟒者数辈挟可法坐不得起，令元爵拜，邢夫人亦拜，父呼之。可法不得已，为尽欢。夜坐，屏人召应廷吉入，仰视曰：『紫微垣星失曜，奈何』？廷吉曰：『上相独明』。可法曰：『吾昔为上相，今瑶草矣（考曰：士英字瑶草）。虽然，辅弼皆暗，上相其独生乎』？怆然者久之。

　　己巳（十六日），明谕宗藩、勋戚、武臣，不得非法罔利。

　　时武臣借口助饷，往往破人产。延陵朱一冯者，已革巡抚也；家殷富，为众怨所归。史可法尝造庐请助饷万金以塞众口，一冯不答。及高杰镇扬，肤诉者沓至，杰疏于朝。王以一冯身为大臣，多藏厚亡，大丧缙绅之体；命察其田产。一冯浮海遁入闽；其子庠生号长源者，隆冬追比，至堕其二指焉（考曰：参「南都甲乙纪」、「青磷屑」）。王谕部臣曰：『捐助原听民乐输、抄没乃朝廷偶行，岂刁民献媚报仇之事？宗藩、勋戚须敬礼士大夫，与地方相安，不得非法罔利』。寻给事中吴希哲奏：『假宗、冒戚、伪勋、奸弁横行不道，虐民戾商』。命严缉之。

　　癸酉（二十日），明钦天监奏：『日月色甚赤』。

　　王曰：『是何分野，何无占候？其访术者举用』。

　　甲戌（二十一日），明进蔡奕琛礼部尚书、文渊阁大学士（考曰：「南都甲乙纪」以为壬申事）。

　　明追封弟由榘为颍王。

　　乙亥（二十二日），明礼部请朝日；命俟南郊礼成行之。

　　徐鼒曰：特书何？讥慢也。

　　丙子（二十三日），明改思宗庙号曰毅宗（考曰：「南都甲乙纪」以为甲戌事）。

　　先是，赵之龙奏：思非美谥，请改；不许。至高弘图、顾锡畴已去位，礼部余煜上言曰：『按谥法：道德纯一曰思、追悔前过曰思。先帝忧勤十七年，念念欲为尧、舜者也，遭家不造，乱阶频起；而所用之人，又皆忍于欺君，率致误国，于先帝何咎焉？道德纯一则似泛、追悔前过则似讥，于觐扬无当也。且唐、宋以来未有谥「思」者。周之思王、汉之后主，闇弱何足述乎！谥法：有功安民曰烈。今国破家亡，以身殉国，何烈之有？若激烈之「烈」，又非谥法之谓也。周之烈王、威烈王、汉之照烈、魏之烈宗、唐之光烈帝，未尝殉难也。他日书之史册，将按谥法乎，不按谥法乎？故曰「思」、「烈」二字举误也。然则谥宜云何？先帝英明神武，人所共钦；而内无声色狗马之好，外无神仙土木之营；临难慷慨，合国君死社稷之义。千古未有之圣主，宜尊以千古未有之徽称。考订古今，不得已而拟其似，当谥曰毅宗正皇帝』。从之（考曰：余煜疏见「台湾外纪」。据云礼部尚书，误也。时尚书为蔡奕琛，煜盖礼部之官也）。

　　明封慈爚为崇王（考曰：李自成之陷汝宁也，执崇王由樻，令谕降州县；由樻不从，并世子慈辉皆遇害。嗣封者不知何人？列传世表无可考。而弘光之南奔也，旧史皆云福、周、潞、崇四王）。

　　丁丑（二十四日），明谕止滇、黔援兵。

　　贵督李若星以兵勤王，谕止之；如已到常德，即留隶何腾蛟。

　　明御史袁洪勋、黄耳鼎疏劾袁继咸，宁南候左良玉疏辨，谕解之。

　　先是，继咸言：『「要典」不必重翻』。左良玉亦疏言：『「要典」治乱所关，勿听邪言，致兴大狱』。王曰：『此朕家事，列圣父子兄弟之间，数十年无纤毫间言；当日诸臣妄兴诬构，卿一细阅，亦当倍增悲愤。但造祸之臣物故几尽，与见在廷臣功罪无关；悉从宽宥，不必疑猜』。黄澍之被收也，倚良玉不至；继咸为之请。左光先、吕大器先后被逮，皆不至。洪勋因劾继咸庇护三案，公然忤逆。继咸疏辨。王曰：『袁继咸身任封疆，自有本等职业；贼信方急，当一心料理军务，不必借题寻衅』。会继咸议造战舰，檄九江佥事叶士彦于江流截买材木。士彦家芜湖，与诸商昵，封还其檄。继咸耻令不行，疏劾士彦。士彦同年御史黄耳鼎亦劾继咸，疏中有『继咸心腹将校劝左良玉立他宗，良玉不从』之语。盖欲构继咸于良玉也。而良玉常以不拜监国诏自疑，闻耳鼎疏中语益惧；因上疏明与继咸无隙。耳鼎受人指使，且言「要典」宜再焚。王谕解之。由是群小益衔继咸，将召入害之，推为刑部右侍郎。王曰：『彼地须继咸耳』！不允。又推为户部右侍郎；王虑无以牵制良玉，亦不许。

　　徐鼒曰：李清「南渡录」谓：『马、阮欲以「三朝要典」大兴党人之狱，累请不允』。向疑清言之为其主讳也；观其谕解良玉、委任继咸，词气婉而处置当，而且拒纳银赎罪之请、禁武臣罔利之非，盖非武、熹之昏騃比也。使得贤者辅之，安知偏安之不可为邪！庄烈帝曰：『朕非亡国之君，卿等皆亡国之臣』。吾于南都亦云。

　　己卯（二十六日），明铸各衙门印去「南京」字。

　　礼部右侍郎管绍宁于寓所失部印；马士英徇其请，改铸各衙门印，去「南京」字。

　　徐鼒曰：书曰去「南京」字何？明当日君臣之无意中原也。然则何以不云绍宁失印也？失印常罪也，无足书。

　　癸未（三十日），明僧大悲伏诛。

　　先是，阮大铖作正续「蝗蝻录」、「蝇蚋录」，盖以东林为蝗、复社为蝻、诸和从者为蝇为蚋。比大悲狱起，乃密与张孙振谋，更造十八罗汉、五十三参、七十二菩萨之目。十八罗汉者：史可法、高弘图、姜曰广、吴甡、张慎言、徐石麒、郑三俊、黄道周、解学龙、吕大器、练国事、路振飞、袁继咸、易应昌、徐汧、金光辰、郭维经、侯峒曾也；五十三参可数者：许誉卿、詹兆恒、姚思孝、华允诚、叶廷秀、章正宸、王重、熊维典、陈子龙、熊汝霖、游有伦、成勇、黄澍也；七十二菩萨，则王志道、刘同升、赵士春、姜采、金声、沈正宗、张采、熊开元、张有誉、马嘉植、沈宸荃、乔可聘、郭贞一、刘宗周、吴家胤、黄端伯、祁彪佳、张国维、何刚、钱枬、王孙蕃也，余不可详：皆前主立潞王议及东林、复社之名者，冀一网尽之。揭帖街衢，录而潜纳僧袖中；将穷治之，以兴大狱。马士英谓不可骤发此难，力持之；仅以大悲所供钱谦益、申绍芳二人上闻。谦益、绍芳疏辨，乃坐僧妖言律斩之。

　　明鸿胪寺少卿高梦箕密奏崇祯帝太子北来。

　　或曰：吴三桂拥太子至永平，檄中外臣民将奉入京即位。至榆河，阴逸之民间，使人导入皇姑寺。太监高起潜奔西山，太子偕之至天津，浮海而南。八月，抵淮上；有传言沈定王于河者。起潜知朝中旨，欲加弒害；其侄鸿胪梦箕不可。挟之至苏州，流转至杭州；太子不堪覉旅，于元夕观灯浩叹，为路人所窃指。梦箕惧祸及己，乃赴京密奏；王遣内竖李继周持御札召之。继周寻得之于金华；至杭州，抚臣张秉贞朝见之。

　　是月，闯贼复犯明郧阳，守将王光恩御却之。

　　光恩，均州降渠小秦王也。初，与张献忠、罗汝才为贼。献忠、汝才降而复叛，均州五营惧见讨自疑，又以献忠强，虑为所并；光恩敛众据险。居久之，乃降；按察使高斗枢招之同守郧阳。崇祯十四年（一六四一）六月，献忠自陕而东，光恩及弟光兴分扼之，战频捷。十五年（一六四二）冬，李自成陷襄阳、均州，逼郧阳。光恩择隘口筑砦，贼逼砦而营，积木与砦平；光恩火焚之，贼不得近。炮裂砦，光恩泥涂板护之，且守且筑；夜缒壮士斫其营，贼惊遁。十七年（一六四四）正月，伪将路应标以三万人来，大舟载炮，溯流而上。光恩设水砦于汉江深处，而以轻舟往来截杀，因风纵火；贼弃炮夺路走。光恩令别将循江鼓噪，贼挤入水，江水为赤；又遣人入均州烧其旧积，贼乃退。是月贼众二十万，水陆并进。光恩遣别将御之江渚，自率轻骑营城外，伏步卒榛莽间。贼至，苦路险不能驰突；而步卒出没如神。薄暮，缚荻树杪，火光参差上下；亲帅死士短兵冲贼垒，伏兵四起，喊声震天，贼众大溃。乃循江回捣贼水营，与别将之营江渚者前后夹击，贼弃舟从北岸遁；尽获其精骑飞舰。盖前后四至，皆大创；贼自是不敢窥郧矣。后降于王师而复为明用，乃见诛。其弟光泰、光兴等崛强楚、蜀间，凡十余载。

　　徐鼒曰：前书高斗枢郧阳固守功，兹归之王光恩何？义互见也。斗枢能用光恩，是光恩之破贼，皆斗枢致之，故归功斗枢；然无光恩，则斗枢无由成功，故仍归功光恩：义之互见者也。国史载光恩投诚，后为道臣李之纲所讦，逮问；弟光泰遂叛。而顾炎武「圣安本纪」「附录」谓：『光恩死于国难，以忠节终』。何舛异若是？盖光恩兄弟虽势迫投诚，始终为明用也。光泰、光兴等出没楚、蜀，迄于滇亡。考其颠末，盖与金声桓、李成栋、姜瓖之徒异矣！

　　三月甲申朔，明北来太子至南京。

　　太子驻兴善寺，以勇卫营兵五百人守之。夜五鼓，传旨移太子于锦衣卫都督同知冯可宗邸舍。或曰太子在兴善寺，王命北京张、王二内竖觇之。二竖见太子，抱足大恸。天寒，各解衣以进。王闻之大怒，掠二竖俱死；李继周亦赐酖死。都人闻太子至，人人色喜；言王未有子，且以为子。一日告语几遍，百官投职名。最后，太监卢九德至，太子呵之曰：『卢九德！汝何不叩首』？九德不觉叩头觳觫。辞出，戒营兵曰：『好守视！真太子自应护卫，假者亦防逸去』。寻传旨不许文武官私谒，中夜移太子于大内云（考曰：冯可宗亦作可京）。

　　徐鼒曰：书曰北来太子何？疑以传疑也。有曰真太子者矣，有曰伪太子者矣；谓为真者信乎？则藩镇之疏、民庶之口，皆未身侍青宫、面对狱词，据传闻以言之也；谓为伪者信乎？则马、阮方以翊戴福王为功，诸臣又皆朋附马、阮之人；推戴潞藩之狱，方避其齮龁之不暇，而孰以直言沾杀身之祸乎！况拱干既降贼之人、正宗辈列贰臣之传，从新背故，是其本怀；虽为讲官，胡足征信？然则详列稗官家言何也？史家之法，毋以己意弃取，第直书其事而是非自见。是皆当日故老耳闻目见之谈，摭而列之，使后之能断斯狱者有所左证焉！疑事毋质、直而勿有，其犹行古之道乎！

　　乙酉（初二日），明命群臣审视北来太子真伪。

　　王御武英殿，命府部九卿科道官及前东宫讲官中允刘正宗、李景濂、少詹事方拱干等审视。拱干趋入，太子呼曰『方先生』！及问正宗等，皆不识。问讲书何地？讲何书？习何字？答多不符。给事中戴英进曰：『先帝十六年冬，御中左门亲鞫吴昌时，太子侍旁，忆之乎』？不答。群臣环诘之，遂自供为王之明，故驸马都尉王昺侄孙，曾侍卫东宫；家破南奔，高梦箕家丁穆虎教之诈称太子，拱干则于侍卫日识之也。或曰：王之召刘正宗、李景濂也，谕之曰：『太子若真，将何容朕』？正宗曰：『太子恐未能来，臣当以说穷之』。群臣先后至，太子东向踞坐。一官以北京宫殿图问之，指承华宫曰：『此我所居』；指坤宁宫曰：『此我娘娘所居』。刘正宗曰：『我是讲官，汝识否』？太子不答。正宗多其词以折之，太子笑而不应。曰：『汝以为伪即伪耳！我原不想与皇伯夺皇帝』。诸臣无如何。正宗遂奏：『眉目全不似，所言讲所仿书悉误』。戴英奏：『其伪无疑』。先是，杨维垣扬言于众，谓驸马王昺侄孙王之明貌类太子，故士英袭其言以入奏也。

　　明以逆案杨维垣为都察院左副都御史。

　　都人为之语曰：『马、刘、张、杨，国势速亡』。

　　丙戌（初三日），明下北来太子于中城兵马司狱。

　　或曰：是日更余，肩舆送太子入中城狱，已大醉。醒见副兵马某在侧，问何人？以官对。问此何地？曰：『公所』。问纷纷者何？曰：『行路人』。问何故皆蓝缕？某未及答；曰我知之矣』！某以钱一贯置几上，顷之校尉四人叩头。太子指钱曰：『买香烛来』！至则燃火北向，再拜；大呼太祖高皇帝、皇考皇帝，叩首号泣。满狱为之栖然。

</div>
    <div class="pagination">
<a href="小腆纪年_page25.html">上一页</a><span>...</span><a href="小腆纪年_page21.html">21</a><a href="小腆纪年_page22.html">22</a><a href="小腆纪年_page23.html">23</a><a href="小腆纪年_page24.html">24</a><a href="小腆纪年_page25.html">25</a><span class="current-page">26</span><a href="小腆纪年_page27.html">27</a><a href="小腆纪年_page28.html">28</a><a href="小腆纪年_page29.html">29</a><a href="小腆纪年_page30.html">30</a><a href="小腆纪年_page31.html">31</a><span>...</span><a href="小腆纪年_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
