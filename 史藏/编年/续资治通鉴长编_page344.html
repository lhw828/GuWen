<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 344 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 344 页/共 607 页
  </h1>
  <div class="content">
   都提举市易司言，近遣试将作监主簿刘默相度置市易务于成都府路，乞借司银十万买茶。从之。
　　壬寅，录系囚，杂犯死罪第降一等，杖以下释之。赐自京至熙河急脚递铺特支钱有差。
　　王安石白上：「将帅利以多杀为功，熙河诸羌但能存恤，结以恩德，全惜兵力专事董毡，即诸羌自为我用；若专务多杀，乃驱之使附董毡，令敌愈强而自生患，不惟非计，亦非所谓仁义之师也。」上以为然，令速谕王韶。
　　先是，上谓安石曰：「蕃部非痛杀不可服。高遵裕讨荡谷口，阨中蕃部，承受问遵裕：『此无罪！』遵裕言：『今虽不作过，若有事宜，必先梗道路。』」安石曰：「若如此，宜其扰攘不定。项羽至强，但以多杀，故人相聚而畔。赵充国言，羌人所以畔，亦以汉兵不分黑白，故曰『抚我则后，虐我则绚』。此古今夷夏之大情。且青唐一族不经诛戮，又陛下厚抚包顺，所以尽力杀贼，乃以恩信结之故也。」上言：「河北事绝未有实，然形迹已露。」王安石曰：「彼汛使来，我戒惧而为备，使彼闻之，亦何所害？但不当非理怒之尔。且如保甲，不可闭匿而成就也。」冯京曰：「此等事不宜仓卒。」安石曰：「因循至今，所以不免仓卒，然亦何尝仓卒？」上曰：「如造车，车未成而腾说已纷纷。」安石曰：「既造进车样，廷试，车非怀握可藏之物，中外共见，如何免人腾说？且此事虽着，亦何所妨。」上患诸将行军都无行阵之法，曰：「据理用兵全未得。」安石曰：「诚如圣旨。若要用兵，先须朝廷因古今之宜讨论法制，然后择将帅授之，兵乃可用。今人人以私意妄相搏击，殊无法制，人命至重，诚宜早计深虑。」
　　□充建议乞弃岷州，上曰：「自可守，何须弃。」王安石言：「岷州若弃，必有取而为主者，则阶、秦、熙、河皆受敌。」上曰：「诚然。是于两路胁股间，又生一夏国也。」翌日，边奏木征、鬼章大兵转入岷州。上以为忧，安石与王珪皆言：「彼师已老，必难涉险远攻，岷州保亡虑。」冯京独不谓然。已而奏至，果如安石等所料。安石、珪言岷州保亡虑，据安石日录。
　　上又忧熙河城寨气势未相接【三】，安石曰：「城寨非少，若更增添，即粮馈难给。今此沮败，止缘景思立轻出，非关城寨，但当急抚定蕃部，收其豪杰为用耳。不然，则官军但能备蕃为变，未有力制秉常、董毡也。又蕃部亡蓄积，失田作，饥穷必聚而为寇。但隔商旅即河州供馈，自须倍费。以此计之，不早抚定蕃部，赈其乏绝，使饥穷合而为寇，非得计也。」上令安石速与王韶书言之。四月十二日高遵裕为岷州团练使，以守城功；则贼固尝攻围岷州也。安石、珪之言，当考详。
　　诏灾伤路委监司各分地检计，合兴农田水利及堤岸、沟河、道路栽种林木土功之类可以募夫者，并具利害以闻。
　　又诏：「灾伤州县所发常平仓粮斛不足，令转运司兑那应副。其第四等以下户，应纳役钱而饥贫无以输者，委州县保明，申提举司体量诣实【四】，于役剩钱内量分数或尽蠲之，即不得以故支用有阙。」
　　河北西路察访使曾布，请依邓润甫察访京东例，本路士人有行义为乡党所服，智识才武足备器使者以名闻，遣赴阙；如有可采，即随能录用。从之。
　　知酸枣县秘书丞王正辞巡检，内殿承制郭千并冲替。坐违法令保丁置衣装也。
　　癸卯，诏以旱避正殿，减常膳。
　　甲辰，王韶奏，已领兵自秦州入熙州。上深怪韶轻易，王安石曰：「韶此行不为轻易，西贼在马衔山外，木征在洮西宁河寨左右，韶日行秦、熙境内，若贼入，须有烽火斥堠，安能近韶，若防刺客之类，即五百人不为少。况又沿路城寨所收兵五六千人，何所惧而不进？」因言唐太宗与颉利语事，上曰：「太宗有兵随其后至。」安石曰：「韶去贼远，又已集兵通远，臣窃以为无可虑者。韶昨与臣书，已进呈欲扼要害勿与战，须其人心离溃乃要而击之。且欲以修常诃诺城致贼，皆不为失计。兼累书及累奏，皆言持重，必不肯率易取败。」上令安石作书戒韶，安石谓不须如此。
　　先是，上言韶若入熙州坚守为得计，安石曰：「恐韶不得坚守，必择要害地据而扼之，候其师老人饥，然后讨击，乃为得计。」已而韶报安石书，所计悉与安石同。
　　乙巳，白虹贯日。
　　王安石言，提举编修三司敕式成四百卷，乞缮写付三司等处。从之。
　　新提点秦凤等路刑狱郑民宪言：「奉诏同熙河路经略司相度借助应募弓箭手、买种粮、牛具、造屋及今夏耕种。乞带审官西院主簿舒亶往。」从之。亶，慈溪人也。前为临海县尉，负山濒海，民剽悍成俗，有使酒逐其叔父之妻至前者，亶命执之，不服，即断其首，投檄去。王安石闻而异之，欲召用，会丁父忧，服阕，乃除审官西院主簿。十一月七日，民宪以营田图入对。
　　荆湖北路察访章惇言，邵州新化县已建学，乞下转运司给水田二百亩为学田。从之。
　　诏：「役钱每千别纳头子五钱，其旧于役人圆融工费修官舍，作什器，夫力辇载之类，并用此钱，不足，即用情轻赎铜钱。辄圆融者，以违制论，不以去官赦原。」先是，凡公家之费有敷于民间者，谓之「圆融」，多寡之数【五】，或出临时，污吏乘之以为奸，其习弊所从来久。至是，始悉禁焉。
　　上患修河北守备而北敌疑，以问辅臣。王安石曰：「明告其使，北朝屡违誓书要求，南朝于誓书未尝小有违也。今北朝又遣使生事，即南朝不免须修守备，修守备，缘不敢保北朝信义故耳。若南朝固不肯违誓书，先起事端，如此，则彼亦或当知自反。」上以为然。
　　丙午，太子中允、崇文院校书黎侁为馆阁校勘【六】；权三司使曾布上熙宁新编大宗正司敕，诏付本司施行。
　　知谏院邓润甫言：「御史黄履近罢台职，中外之论，皆以为履言事有所不合，既而传闻履因求对【七】，恳辞台职。且引马援戒兄子之言曰『吾欲汝曹闻人过失，如闻父母之名』，以此不敢安职。臣恐内外大小之臣，皆务为持循拱嘿而不言人过，如此，四海之人当有受其弊者。惟陛下稽之古人，折之义理，亟令履就职，且以明人臣事君之义。」不报。二月【八】二十三日，履免御史。
　　分遣使臣十人，诸路选募熙河暛用武艺高强军人，量增料钱，准备呼使。如经一年愿复归本营者听，每路兵五百人。既而，知雄州冯行己奏缘边州军乞不选募。乃命除诸路兵中选者籍名以闻，未得辄遣外，河北、河东所募兵悉罢。
　　手诏：「累据广西经略司奏，探报交趾聚兵欲犯省地。深虑边臣不量彼已轻出兵，远离城寨迎敌，宜速指挥苏缄，如蛮人敢直来侵犯邕州，仰按兵固守，无得贪功轻敌。」
　　戊申，手诏：「河、洮、岷州为寇蕃部，多是胁从，若更讨荡，是驱使附贼。本路兵力适足备内患，不复能及外寇。今王韶已到熙州，大兵聚集，蕃部必各怀恐惧，令韶乘此气势，招抚搜择强壮，济其粮食，授以方略，责令讨贼自暛。若有功即厚酬赏，贵全兵力，兼收蕃部为用。」从王安石之言也。
　　权许州观察推官李公义为卫尉寺丞，右侍禁李希杰不依名次指射差遣，三边借职王尹【九】枢密院与差遣，句容县令耿宪、开封府界提点司勾当公事邹极各堂除差遣。并以用浚川杷【一○】铁龙爪疏浚汴河增深推恩也。初，王安石请与公义改京官，上难之，第令转资，安石固请，乃有是命。公义初见六年十一月八日，本志云：五年赏浚川之功，公义与堂除。六年，王安石为上言用杷浚二股河及闭塞鱼肋河【一一】之利曰：「今诸埽疏去沙觜，即水自移徙，若不辍工【一二】，虽二股河上流，可使行地中。」上乃与公义改京官。按公义改京官，乃七年三月十一日，本志系之六年，误也。与公义堂除，实录亦不载。
　　诏诸军教阅，止令都总管司施行。先是，诏五路自安抚使以下提举教阅诸军、义勇、保甲，岁取旨升黜。而知大名府韩绛言：「诸路安抚使尽兼都总管，训练乃其职事。内提举诸军教阅逐时提振行遣，与诸军供报文字增至一倍，乞教阅诸军责总管司外，义勇等事即依今处分。」故有是诏。当并入二月十一日。
　　秦凤等路都转运使蔡延庆言，今经略司已兼制置粮草，其军须司，乞行减罢，所贵事理归一，州县易于承禀。从之。
　　诏梓夔路察访熊本体问戎、泸、黎、雅间夷人战马，如何设法可买及逐年买数以闻。要见本后如何具奏【一三】。
　　庚戌，屯田员外郎、权发遣提点开封府界诸县镇公事□审礼，勾当公事大理寺丞张景温，殿中丞、前权发遣提点开封府界诸县镇公事刘淑，各减磨勘二年。并以引见开封等县新教保甲也。神宗宝训：五年，王安石言：「□审理近巡按保甲上番人还，言人多愿且留上番，其较艺得钱多者极歆艳，习学事艺至忘寝食。」上曰：「法当如此。太祖诸营战有功，乃令阖营增俸，此人所以乐战也。今虎翼一营，例给五百料钱，人何所劝。」安石曰：「曩者，非但军人，至于士大夫亦各自计资级，若稍稽留，即生觖望。及陛下稍分别才否黜陟，不复尽用资序，士大夫乃始粗知有劝。」已附五年十二月三日。
　　赐知岷州高遵裕子士充同进士出身。士充管押蕃部赴阙，诏试出身，而遵裕言寓通远军极塞，乏人照管，乞候边事宁息，遣赴试。遂特赐之，仍令乘驿亟还。
　　诏：熙河死事官亲属欲归乡者，除孝赠外，大使臣【一四】以上给路费钱一百五十千，小使臣百千，差使、殿侍五十千，其该说不尽者比类支给。
　　以旱遣官分祷京城、畿内诸祠，其五岳、四渎并委长吏致祭，仍令诸路监司检察巡按所部淹延枝蔓刑狱、审刑大理未断公事，疾速结绝以闻。
　　两浙察访沈括言：「两浙上供帛年额九十八万，民间赔备甚多。后来发运司以移用财货为名，复增两浙预买紬绢十二万【一五】，乞罢之以宽民力。」从之。仍令两浙提点刑狱司根究配买因依，劾罪以闻【一六】。
　　诏两浙、淮南、河北、京东西、陕西等路灾伤州军逋负官物，权停催理。
　　又诏：「闻镇、定州民有拆卖屋木以纳免役钱者，令安抚、转运、提举司体量，具实以闻。」其后逐司奏，体量得诸县去秋旱灾，以故贫下户亦有拆屋卖钱以给己家粮及官中诸费者，非专为纳免役钱也。王安石白上：「百姓卖屋纳役钱，臣不能保其无此。缘以今之官吏行今之法，必多轻重不均之处，然论事有权，须考问从前差役卖屋纳役钱孰多孰少【一七】？即于役法利害灼然可见，在远或难遽见，但问郑、滑则天下事理可知矣。」
　　上又批问安石，百姓为贷市易抵当所钱，多没产及枷锢者，安石对：「自置市易以来，有六户卖抵当纳欠钱，然四人以欠三司钱或以他事折欠故卖产。有纳户教唆，令觽人并不须纳钱，且申展限，故送三司枷锢纳钱。若请官钱不立供抵保法，即理不可行，若供抵当，即本备违欠出卖偿官；若不许出卖偿欠，即亦理不可行。两年之间，而卖产偿欠及枷锢催欠，止于如此，乃无足怪。今天下三年一郊，所放欠至一百余万贯，即其卖产偿欠及枷锢催理多少可知，然议者何以不言，陛下何以不怪而问之？」上曰：「人言卖产极多枷锢，乃至无人可监守。」安石曰：「人言必知卖产主名及见枷锢人所在，陛下何不宣示言者姓名，付所司推问？若实有之，市易司蔽匿不言，即罪固不可轻断，若实无此而妄言，不知陛下含容此人于政事何补？」上曰：「言市易扰人不便者觽，不知何故致令如此？」安石曰：「文彦博之徒，言朝廷不合言利，此乃为臣而发。其余左右近习诬罔市易，即以吕嘉问首公奉法，与内藏库、内东门司、都知、押班、御药争曲直，其事皆经论奏。又嘉问每事欲尽理，与三司、开封府屡争职事，虽未尝不直，然觽怨由此起。向时有言市易赊物后抵当纳欠不足，乃令私下买所赊人物者偿欠。及根究，乃是三司赊粜糯米【一八】，如此追逮，直至河北、京西。若市易但有如此一事，必无不上闻之理。今三司如此，陛下亦闻之乎？不知陛下何故乃不闻此，而但闻市易扰人？此无他由，凭附近习与不凭附近习故也。今人臣皆凭附近习，然后免责，一与近习忤，即吹毛求疵，无所措手足，臣恐治世无此事。」
　　壬子，上问辅臣曰：「闻泛使来，人甚恐，如何？」王安石曰：「泛使来，不知人何故恐，但不逞多口之人，因此妄说尔。」上曰：「王陶言：『大旱，又泛使来，人惶扰，必致大乱。』」安石曰：「乱亦何难致，若人主失计，则天下大乱矣。人主苟无失计，徒以旱故遂大乱，即无此理。」冯京曰：「大旱盗贼起，何为而不乱？」安石曰：「君子在位，若旱而不能除盗贼，亦无此理。但恐陛下所任，未尽君子而已。」
　　诏见留秦州蕃官瞎□叱等，令王中正等常切安存照管。
　　癸丑，髃臣上表请御正殿，复常膳，诏不许。表三上，犹不许。
　　是日，上谓辅臣曰：「成都且休置市易务，如何？」王安石曰：「已遣李杞相度，埙其还，不置亦无伤。」上曰：「若不置更相度，即蜀人必致惊扰。」安石曰：「不知置市易有何惊扰？骮但相度，因何惊扰？」上曰：「天旱民饥，欲且省事。」安石曰：「若因天旱人饥，便废修政事，恐无此理。臣初固言成都市易必致异论。今市易近在阙门之内，然谗诉日出，若于万里之外置务，即异论必更多。当此时，陛下便令不相度即已，今既遣使相度，乃忧蜀人惊扰为变而罢，此岂不为四方有识所笑，以为朝廷临事忧怯如此。」上乃已。日录二月二十三日安石云，如未能无疑，即不如勿遣李杞。凡四五行，今并附此不重出。四月五日罢相度市易。
　　上问安石：「纳免行钱如何？或云提汤缾人亦令出钱，有之乎？」安石曰：「若有之，必经中书指挥，中书实无此文字。」冯京曰：「闻后来如此细碎事都罢矣。」安石曰：「冯京同佥书中书文字，皆所亲见，如何却言闻？不知先来如何细碎收钱？后来如何都罢？若据臣所见，即从初措置如此，非后来方不收细碎事，不知冯京何所凭据有此奏对？其言『提汤缾亦令出钱』必有人【一九】，陛下何故不宣示，付所司考实？陛下观诗书所载，岂有函容小人诞妄都不考实而能治者？不惟诗书如此，律上书『诈不实，徒二年』，日奏亦是。所以如此，人主当爱日故也。寸阴可惜，乃以听小人诞妄之故弃日，臣诚为陛下惜之！陛下治身比尧、舜，实无所愧，臣诚无复可以论谏，至于难任人，疾谗说，即与尧、舜实异。如市易司非吕嘉问，孰敢守法不避左右近习！非臣，孰敢为嘉问辨明以忤近习！且市易事亦颇为劳费精神，正以不欲背负所学，为天下立法故也。若每每忤圣意【二○】，而又召致近习谗毁，乃作扰害百姓之事，不知臣欲以此何为【二一】？以为名则不善，以为利则无获。陛下试察臣所以区区为此者何意？」上曰：「何故士大夫言不便者甚觽？」安石曰：「士大夫或不快朝廷政事，或与近习相为表里。今大小之臣，与近习相表里者极有，陛下不察尔。自古未有令近习如此，而能兴起治功者。陛下欲知近习之害政不难，但观朝廷小大之臣以不敢犯义之故，不避近习者能有几人？若使异时在廷之臣皆莫敢忤近习，表里架合，更相庇覆以欺陛下，臣恐致乱不难也。」
　　甲寅，赐龙图阁直学士、秦凤等路都转运使蔡延庆诏奖谕。初，王韶自熙州入朝，延庆权领州事，会元夕张灯，西贼乘间伏兵北关下，遣贺英等二十九人伪来请降，与木征先遣刺事人王遂等合谋，将举火为内应。延庆觇知，斩首以儬，北关伏兵惶扰遁去。事闻，故有是命。
　　诏殿侍、散直充指使、巡检及缘边把托及七年，教押军队及十年，委官吏保明，牒殿前司磨勘，奏转三班差使。
　　诏三司以发运蕃息到钱物于合属处别项封桩，以备朝廷移用。
　　判司农寺吕惠卿言：「本寺主行常平、农田水利、差役、保甲之法，而官吏推行多违法意，及元法措置未尽，欲榜谕官吏、诸色人陈述。其官司违法事，并从本寺按察。」从之。七月二十七日惠卿又有申请，大抵类此。魏泰东轩录云：熙宁已来，凡近臣有夙望者【二二】，同列忌其进用，多求瑕累以沮之，百端挑动，以惑上听。曾子宣罢司农也，吕吉甫代之，遽乞令天下言司农未尽未便之事。张粹明罢司农【二三】，舒亶代之，则纳丞、簿言【二四】，不了事件甚觽。又河北、陕西、河东为帅者，各务矜功徼进，往往暴摘边事，污蔑邻帅，得罪，则边功在己也。此风久矣，而熙宁、元丰最为甚也。三年五月十七日，惠卿判司农，今年二月一日，兼判司农。记闻：苏□【二五】云曾布改助役为免役，吕惠卿大恨之。当考。食货志云：司农言：「始议出钱助民执役，今悉募充，请改助役为免役。」制可。系之邓绾劾李瑜前，恐志误。已附三年九月八日，当徐考。
　　乙卯，太子中允、崇文院校书、检正中书户房公事张锷【二六】直集贤院，仍升一任。缙云县尉、制置泾原秦凤路军马粮草司勾当公事郭逢原循一资，仍堂除差遣。供备库副使贾显、内殿承制张济各升一任。以编修三司暣令及诸司库务岁计条例成也。
　　太常博士、检正中书礼房公事向宗儒，太常丞、集贤校理、检正中书吏房公事蒲宗孟减磨勘二年，黄岩县主簿、崇文院校书曾肇循一资。宗儒以编修大宗正司敕、宗孟以八路暣、肇以将作监暣成也。
　　诏三司以永兴军等路所铸折二钱十万缗付秦凤等路转运司，备熙河支用。四年三月十四日当
　　权三司使曾布、判司农寺吕惠卿言：「臣等出使河北，看详边储【二七】，仰给便籴，自来措置无术，胥吏专斗，厚取贿赂，而又官阙见钱及时收籴。若朝廷借以一年籴本，明给吏禄，绳以重法，其籴官亦以所籴石斗次第给赏，于事为便。乞与本路当职官司详定条约以闻。」从之。
　　诏澶、卫二州，自今如河北饥民流移过河，月具数以闻。
　　丙辰，辽主遣林牙兴复军节度使萧禧来致书，见于崇政殿。书曰：「爰自累朝而下，讲好以来，互守成规，务敦夙契。虽境分二国，克保于驩和；而义若一家，共思于悠永【二八】。事如闻于违越【二九】，理惟至于敷陈【三○】。其蔚、应、朔三州土田一带疆里，祗自早岁曾遣使人止于旧封，俾安铺舍，庶南北永标于定限，往来悉绝于奸徒。洎览举申，辄有侵扰，于全属当朝地分，或营修戍垒，或存止居民，皆是守边之冗员，不顾睦邻之大体，妄图功赏，深越封陲。今属省巡，遂令案视，备究端实，谅难寝停。至于缕细之缘由，分白之事理，已具闻达，尽合拆移【三一】，既未见从，故宜伸报。爰驰介驭，特致柔缄，远亮周隆，幸希详审。据侵入当界地里所起铺形之处，合差官员同共检照，早令毁撤，却于久来元定界至再安置外，其余边境更有生创事端，委差去使臣到日，一就理会。如此，则岂惟疆埸【三二】之内不见侵踰，兼于信誓之间且无违爽，兹实便稳，颛俟准依。」
　　先是，执政多以为萧禧来，必复求关南地。王安石曰：「敌情诚难知。然契丹果如此，非得计，恐不至此。此不过以我用兵于他夷，或渐见轻侮，故生事遣使，示存旧态而已。既示存旧态而已，则必不敢大段非理干求，亦虑激成我怒，别致衅隙也。」禧书未拆【三三】，上犹以为疑，安石谓必无它，或是争河东疆界耳。及拆书果然，上谕禧曰：「此细事，疆吏可了，何须遣使？待令一职官往彼计会，北朝一职官对定，如何？」禧曰：「圣旨如此即不错。」上问禧复有何事？禧言：「雄州展托关城，违誓书。」上曰：「誓书但云不得创筑城池，未尝禁展托，然此亦细事，要令拆去亦可。」禧曰：「北朝只欲南朝久远不违誓书。」上曰：「若北朝能长保盟好，极为美事。」又问禧复有何事？禧曰：「无他事也。」此据王安石日录【三四】，乃萧禧初对时事，实录于禧辞日方书之，未知孰是，今两存，俟考实，削一处。据苏辙龙川略志【三五】，则禧初至时，上既面谕之矣。事见八年正月二十二日。张方平墓志云：萧禧至，以河东疆事为辞，上复以问公，公曰：「嘉佑二年，敌使萧扈尝言之，朝廷讨论之详，命馆伴王洙诘之，扈不能对。录其条目付扈以归。」因以賋上之。禧当辞，偃蹇卧驿中不起，执政未知为言，公班次二府，因朝，谓枢密使□充曰：「禧不即行，使主者日致馈而勿问，且使边吏以其故檄敌中可也。」充奏用其说，禧即日行。按方平六年十二月知陈州，七年十月徙南京过阙，萧禧初来，方平盖未尝在朝也。恐墓志误，或指禧再来时则可。
　　上批：「方农事时，秦凤路多起义勇以妨田作。将来谷价踊贵，边粮愈难计置，可指挥张诜如自京差发兵马至本路，即先放散义勇令归。」
　　诏河北、河东、陕西、京东西、淮南路转运司具辖下已得雨州军以闻。朱史以此事小削去，是未知春秋「闵雨」之义也，今复存之。
　　戊午，诏工部员外郎、集贤殿修撰、检正中书五房公事李承之缀中书省班，立起居舍人下。
　　又诏开封府今日以前见欠丝铜钱，并除之。王安石因辨市易事言「自熙宁五年至今罚铜者，凡千数百人，开封府不能催纳了当，又不依条矜放，极为扰人」故也。
　　权河北西路转运使【三六】刘航言，自冬以来颇愆雨雪，乞遣中使于曲阳大茂山真人洞投龙以祷，从之。
　　两浙路察访沈括言：「泗州都盐务免纳船户，而以官盐等第敷配，并给历抑配居民、寺观，违法。」诏淮南东路转运提举盐事司根治以闻。后实有抑配状，而官已罢去，获免。
　　手诏：「闻齐、郓等州比多盗贼，转运、提刑司并不具奏闻。可令速体量督责捕盗官严行追捕，其阙食人户亦多方谋所以赈济之。」新本以事小削去，今从朱本。
　　先是，上批问王安石：「取免行钱太重，人情咨怨，至出不逊之言，卿还闻否？」是日，安石与辅臣皆对，欲留身白上，会进呈取索免行文字，上又具道所闻。安石曰：「前御史盛陶亦言【三七】，此臣曾奏请令陶计会市易司，召免行人户问其情。愿，即令出钱；若不愿，即令依旧供行。如此则不须更听浮说。」上言：「如此问不得，见说匹帛行旧有手下抱缊角人，今亦尽收入行。」安石曰：「此事臣所未曾勘会，恐未必有也。法固有不及处，须因事修改，乃全无害。若果有害，惟当立法限定钱数，不许更增足矣。」上曰：「市易，如米麦之类能平价便民，固好；其它细微须害细民，缘市易务既零卖，即民间零卖不得。」安石曰：「此事亦不然，细民必资于大姓，大姓取利厚，故细民收利薄，今官收利薄【三八】，即细民自得利，岂有害细民之理。」上曰：「近臣以至后族无不言不便，何也？两宫乃至泣下，忧京师乱起，以为天旱更失人心如此。」安石曰：「近臣不知谁为悉力？朝廷有所闻，必考覆事实，欲以开陛下聪明者，但听诸不逞所说即以上闻耳。且其用意多，端在陛下聪明考察，陛下但明示姓名付中书，令对定虚实，即人自莫敢妄言，陛下所闻皆是实事。如其不然，即日昃坐朝，但为崇长欺谩，令政事日坏有何补！如后族即向经自来影占行人，因催行免行新法，遂依条收入。经尝以牒理会，不见听从。又曹佾赊买人木植不还钱。太后殿内勾当修曹佾宅，内臣却伪作曹佾宅干当人状云，被市易强买，已定下木植。及勾到客人，乃云但有曹侍中已赊买过木植不还钱，即无曹侍中已定木植，却卖与市易司。吕嘉问具此牒送开封府勾曹佾干当人，乃云元不曾过状。根究得此状，乃是太皇太后合臣伪作姓名过状，诬告市易司官员，开封府但牒市易司照会而已，元不曾行遣此内臣等罪过。陛下试观此两事，即后族何缘不结造语言？吕嘉问典领市易司，与开封、三司据法争职事，三司、开封皆所不悦。又以职事犯忤都知、押班、御药非一事，陛下试思吕嘉问如此何意？若为身计即大不便，但顾礼、义、廉、鯭，不欲以利疚于回邪故也。果其用心如此，不知何故却欺罔朝廷，专以害人为事？且既与内外觽人乖违如此，不知如何却作得欺罔事？凡作欺罔，即先须交结陛下左右，外缔朋党，然后能遏塞人论议，不知如吕嘉问所为，能遏塞人论议否？」冯京曰：「行人初闻人说不投状有罪，便争投状，后来见投状出钱细碎，却多不收。」安石曰：「冯京所言非人情，京师行人尽狡猾者，如何并不计经久利害，但闻人说遂争投状乎？」京曰：「人皆如此言。」安石曰：「凡士大夫不逞，以冯京为归，故冯京独闻此言，臣未尝闻此言也。」上曰：「见说中书亦尝案问市易事。」安石曰：「案问非一，然终不见市易有违法害民事，所以奏对敢保任其无他。」上曰：「出钱至少者可放。」安石曰：「若一一根究见人情便否？然后陛下特蠲除下户，岂非人所甚愿者。」上曰：「善。」觽退，安石独进曰：「陛下左右前后殊无亲臣，不知不顾利害肯为陛下尽言情实以补陛下聪明者为谁？」上曰：「如此人诚难得。」安石曰：「如此人诚难得，陛下果好信，即人孰不欲用情为善；陛下不好信，即虽忠信之人亦且随时暂易，又况素行浅薄者。」因言：「李宪庇景思立数有大罪，陛下不治；皮公弼交结内臣，开河无状，得罪甚薄。」又言：「三司、开封府于近习事，辄挠法容之，故不为近习所谮，免谴怒。然则陛下喜怒赏丝不以圣心为主，惟左右小人是从，如此何由兴起治道？唐二百年危乱相承，岂有他故，但以左右近习扰政而已。臣以衰晚之年，备位于此，若陛下但如此，即臣虽夙夜勤劳，何能有补？臣非私畏陛下左右议论，故出此言，诚以害陛下国家大计故尔！若臣有罪，亦不待此辈敷陈，臣同列必不肯掩覆也。臣自初得见陛下，即论奏以为小人有言不可信，但当一一考实，若欺罔即加之罪罚，然后天下情实毕陈于前。臣之言，岂欲闭塞陛下聪明令人不敢言，但欲令人不敢妄言尔。」
　　己未，秘书丞、集贤校理兼同修起居注章惇为起居舍人、知制诰。惇坚辞至五六，上命改右正言充职。
　　都官员外郎、检正中书户房公事熊本为刑部员外郎、集贤殿修撰。
　　诏：「户绝庄产委开封府界提点刑狱司提辖，限两月召元佃及诸色人实封，投状承买。逐司季具所卖，关提举司封桩，听司农寺移用，增助诸路常平本钱。」
　　同知审官东院邓润甫，乞以京东十七州选官四员各分定专管勾方田。今欲先差著作佐郎、知费县张锷，前建昌军录事参军刘源分定州县，三年为一任。从之。旧纪于己未书：诏民田疆界不明，租赋不均，立方田法。新纪亦于己未书立方田法。案食货志，则方田始自五年八月矣，两纪皆误，已具五年八月末注。四月二日、四日、六日，十月三日，当考。
　　先是，上欲赦以救旱灾，佥谓一岁三赦非宜。是日，上复欲赦，王安石曰：「汤旱以六事自责，首曰『政不节欤』，若一岁三赦，即是政不节，非所以弭灾也。」乃已。
　　王安石进呈市易改免行文字白上曰：「已令吕嘉问等具析如圣旨所谕事，仍乞陛下择可信内臣，令躬亲体问行户。如有不同，即乞降付中书推见指实。」且曰：「陛下昨宣谕两宫忧致乱，臣亦忧致乱。然所忧致乱之由，乃与两宫所忧适异。诗曰：『乱之初生，僭始既涵。』臣之所忧乃在于此，陛下试思诗书之言不知可信否【三九】？如不可信，即历代不当尊而宝之，开设学校以教人，孔子亦不当庙食。如其可信，即乱之生乃实在此。齐威王三年不治国事，一旦烹阿大夫，即举国莫敢不以情实应上，国遂治，兵遂强。僭之生乱弱，信之生治强，如此，愿陛下熟计。」上欲减省行人所纳免行钱，安石曰：「下户已自减省不少，若更减省，不知却令何人出钱给吏禄？」上令除吏禄钱外减省，安石曰：「如此固善，然谓免行钱非人愿、扰人，即非事实。」上曰：「京师人素优幸，分外优饶之亦不妨。」安石曰：「如此，即是陛下聪明为左右所蔽，实未知京城百姓疾苦。臣曾雇一洗濯妇人，自言有儿能作饼，缘行例重，无钱赔费，开张不得。未出免行以前，大抵如此，其为官司困扰百端，陛下乃以为优幸，今尽为除去。如此事却赋吏禄，禁以重法，令不得横扰，乃反为不如未立法以前，盖陛下为左右所蔽，故有所不察尔。」陈瓘论曰：京师者，万国之本也。吕嘉问欲取免行钱，以扰京师之民，神考欲减省之，以安京师，而安石对曰：「如此，则是陛下聪明为左右所蔽，实未知百姓疾苦。」夫优饶京师，而谓之不知百姓疾苦者何哉？唐德宗不恤京师之民，陆贽先事进言曰：「聚敛之法，毂下尤严，贵而不见优，近而不见异，其为愤戚，又甚诸方。诛求转繁，庶类恐惧，兴废无已，髃情动摇，朝野嚣然，而京邑关辅不宁矣。」呜呼！唐有贤臣，而德宗不能听，神考有圣训，而安石不肯顺，可为流涕也已。
　　上又患置官多费用，安石曰：「凡创置官，皆须度可以省费兴治乃创置，如将作监即但用诸置局处食钱，已足养创置官，而所省诸费固不胜数。如帐司即一岁磨勘出隐陷官物，少亦数倍，其它置官类此，岂得为冗。」上曰：「即如此，何故财用不足？若言兵多，则今日兵比庆历中为极少。」安石曰：「陛下必欲财用足，须理财，若理财，即须断而不惑，不为左右小人异论所移，乃可以有为。」上曰：「古者什一而税足矣，今取财百端，不可为少。」安石曰：「古非特什一之税而已，市有泉府之官，山林、川泽有虞衡之官，其絘布、总布、质布、廛布之类甚觽。关市有征，而货有不由关者，举其货，罚其人。古之取财，亦岂但什一而已。今之税，亦非重于先王之时，但不均，又兼并为患耳。」陈瓘论曰：神考曰：「古者什一而税足矣。」安石对曰：「古非特什一而已。」其对如此，为必须理财故也。必须理财，乃熙宁元年语也，为政七年，尚守此语！而神考反复折难，稽什一之法，以百姓不足为虑，以取民百端为戒。臣着之，以见神考爱民之本意，而又于理财论其本末。
　　庚申，诏河东、永兴、秦凤等路管勾常平官，遇有阙，依河北路提举司奏举。
　　上批：「熙河路经略使王韶见领兵在外，闻折博务官见权知州，可令秦凤等路都转运使蔡延庆且权州事。已差通判亦速令赴任。自今如知州领兵在外，并令监司官权管。」
　　诏：「京城门外草市百姓亦排保甲，闻多是城里居民逐利去来，今为保伍，人情非所便安，况又不习武艺，排之亦无所用，可速罢之。」
　　诏：「荆湖、川、广近边州军保丁，候教成即免籍，定土丁。其余州军土丁，并依旧人数注籍教阅。」
　　赐永兴军等路转运司所铸折二钱十万缗，以备夏籴、冬衣、郊赏等费。六年十月二十三日。
　　赐岷州修城防托禁军特支钱有差。
　　辛酉，诏翰林学士承旨韩维、知开封府孙永据详定行户利害所供行户投行事，追集行人体问，诣实利害以闻。于是王安石以吕嘉问等具析条件并案牍进呈，曰：「此皆百姓情愿，不如人言致咨怨也。」上曰：「韩维极言此不便，且云，虽取得案牍看详亦无补。」安石曰：「维既有此言，欲差孙永同维集觽行体问。」上从之。前此嘉问等尽括行户，细碎无所遗。已而有诏详定所更勿遣人体问，自贫下行特减钱一万缗。维等言：「方集觽行体问利害，全系纳钱多寡，须埙臣等见得的确，合减分数，别降指挥。今如此，则是吕嘉问等所定有得而臣等所言为不足信，伏乞改命可信之人，使毕其事。」诏维等依前降指挥，速体问结绝。
　　初，议者多谓朝廷既知行役之弊，当即罢省，不可更令出钱。而详定所奏：「朝廷所以许民间输直免行者，盖人情无不欲安居乐业而厌于追扰，若一切罢去，则无人祗应。又公人禄廪素薄，不免有求于行人，非重法不能禁。以薄俸申重法，则法有时而不行；县官为给，则三司经费无穷【四○】。今取于民薄，而公人各知自重，不敢冒法，此所以使上下交济，臣等推行之本意也。议者乃谓既知行役重，当为除去，不可敛钱。此殆不然，民未尝不畏吏，方其以行役触罪苦，虽欲出钱，亦不可得。今公人之禄可谓厚矣，然窃闻未比昔日于民间所得之半。今本司收免行钱，计所入，尚不足以偿朝廷因行户事增录行仓法处料钱，则不惟公人不得如向来诛求之半，而民间所出又未及增禄之半。以此推穷，孰便孰不便，较然可见。今略具司录司、左右军巡院、杂卖场、左藏库、内藏库、内香药库、内东门司上项八处公人，系自来于行户及请纳人处乞取钱物。今朝廷先以坊场、市例钱禄吏，于见在免行钱拨还外，已少二千八百余贯【四一】，今又蒙朝廷减放钱一万缗，计每岁亏官一万二千八百余贯。若其余三司、开封府并在京百司乞取行人钱物，犹不在此，可见民间所输不多矣。」
　　奏至，诏令送体问所。体问所寻奏称，糠米等行乞不纳钱，依旧祗应。而详定所奏，以为昨米行有当旬头曹赟者，以须索糯米五百石不能供，至雉经以死。
　　又言：「臣等窃知近日体问所勾集行人，内有言情愿祗应。议者乃谓行人既欲祗应仍旧，则从前不愿纳钱可知。此又不然，缘本所未置局立法以前，三司等处未尽行仓法，虽杂买务未支一色见钱，官司置买公用及供家之物，承例行下时估【四二】，虽无添减，亦须逐旬供申。又官物不限多少，并差行人看验，自免行后来买卖造作，不得下行看估，委自市司，如此之类甚多，无非自来骚扰。今若许以官司依旧行仓法，除去自来烦扰却与免出钱，仍旧祗应，则行人孰不为便者，然恐非朝廷委维等体问之意。」后卒罢维等议。此段参取朱、墨二史并日录修定，吕嘉问【四三】等奏，有不通处，当求别本校正之。新史全用墨史，一字不改易也。
　　三司言：「河北路有铜五十七万九千九百余斤，锡九千八百九十余斤，及市易务于榷场卖铜皆百万斤。」诏河北西路转运司相度，若以两路见在铜锡铸钱，即当何处置监，具利害比较本息以闻。后诏卫州置黎阳监，岁铸钱三万五十缗【四四】。三月十八日。
　　壬戌，命权判三司开拆司、太常少卿刘忱河东路商量地界，知忻州、礼宾使萧士元，检详枢密院兵房文字、秘书丞吕大忠，同商量地界。纲要云：会其臣枢密副使萧素等于代州境上，共议之。忱子襄州司户参军唐老随行，书写机宜文字。大忠言：「窃闻敌主孱懦，朔、应诸州久不知兵，习以畏战。可遣谍者游说，以挠其谋，迁延数年，缮我边计，因彼衅隙，乃可得志。其余诸羌，可以传檄而定。其合召募钱帛，乞下经略司应副，委臣称事优给。如商量地界未定或敌使未至，乞臣以点检为名，因于河外召募。」从之。仍下河东转运司支钱二千缗，如须金帛，于数内给。邵氏闻见录云：熙宁七年春，契丹遣泛使萧禧来言，代北对境有侵地，请遣使同分画。神宗许之，而难其人，执政议遣太常少卿、判三司开拆司刘忱为使。忱对便殿曰：「臣受命以来，在枢府考核文据【四五】，未见本朝有尺寸侵敌地。且雁门者古名限塞【四六】，虽跬步不可弃，奈何欲委五百里之疆以资敌乎！臣既辱使指，当以死拒之。惟陛下主臣之言，幸甚。」帝韪之。忱出疆，帝手暣曰：「敌理屈则忿，卿姑如所欲与之。」忱不奉诏。以秘书丞吕大忠为副使，命下，大忠丁家艰，诏起复，未行，忱亦使回。敌又遣萧禧来，帝开天章阁，召执政与忱、大忠同对资政殿，论难久之。帝曰：「凡敌争一事，尚不肯已，今两遣使，岂有中辍之理。卿等为朝廷固惜疆境诚是也，然何以弭患？」大忠进曰：「彼遣使相来，即与代北之地，若万一有使魏王英弼者来求关南之地，则如何？」帝曰：「卿是何言也！」大忠曰：「陛下既以臣言为不然【四七】，今代北安可启其渐。」忱曰：「大忠之言，社稷大计，愿陛下熟思之。」执政皆知不可夺，罢忱为三司盐铁判官，大忠乞终丧制。大忠事，国史略有之，忱事，绝无闻，当考。
　　王韶言：「河州近城川地招汉弓箭手外，其山坡地招蕃弓箭手，每寨三、五指挥，以二百五十人为额，人给地一顷，蕃官两顷，大蕃官三顷。仍募汉弓箭手等为甲头，候招及人数，补节级人员【四八】与蕃官同管勾。自来出军，多为汉兵盗杀蕃兵以为首功，今蕃兵各愿于左耳前刺『蕃兵』字。」从之。元佑元年三月二十八日，罢提举熙河等弓箭营田蕃部司。
　　初，吕嘉问以户部判官提举市易务，挟王安石势，陵慢三司使薛向，且数言向沮害市易事，安石信之。其实向于嘉问未尝敢与之校曲直，凡牙侩市井之人有敢与市易争买卖者，一切循其意，小则笞责，大则编管。嘉问自知不直，虑间己，故先以沮害加之，使其言不信于安石。市易本隶三司，而嘉问气焰日盛，三司固多出其下。及曾布代向为三司使，素知嘉问骄恣，怀不能平，又闻上数以市易苛细诘责中书，意欲有所更张，未得间也。
　　是月丁巳，上夜降手札赐布曰：「闻市易务日近收买货物，有违朝廷元初立法本意，颇妨细民经营，觽语諠哗，不以为便，致有出不逊语者，卿必知之，可详具奏。」布先受命察访河北，辟魏继宗为察访司指使，继宗实监市易务，嘉问自初建议以至其后增损措置，莫不与闻。布因召继宗问之，继宗愤惋自陈，以谓市易主者榷固掊克，皆不如初议，都邑之人不胜其怨。布遂携继宗见安石，具言曲折，安石责继宗曰：「事诚如此，何故未尝以告安石？」继宗曰：「提举日在相公左右，何敢及此。」提举，谓嘉问也。安石默然。布谓安石曰：「布翌日当对，欲悉以此白上。」安石诺之。
　　辛酉，布对于崇政殿，具奏所闻于继宗者【四九】，曰：「嘉问等务多收息以干赏，凡商旅所有，必卖于市易，或市肆所无【五○】，必买于市易。而本务率皆贱买贵卖，重入轻出，广收赢余，诚如继宗所言，则是挟官府而为兼并之事也。」上览之矍然，喜见于色，问布曰：「王安石知否？」又问：「安石以为如何？」布皆对以实，且言：「事未经覆案，未见虚实。」上曰：「朕久已闻之，虽未经覆案，思过半矣。」谕布姑留札子于榻后。布又言：「所召问行人，往往涕咽，陛下以久旱焦劳，诚垂意于此，足以致雨。」上曰：「必欲考见实状，非卿莫可。」布曰：「臣虽罢软，不敢不尽力。」上曰：「如此，则却取札子付中书。」
　　布始得对，方待次，安石先奏事，上谓安石曰：「曾布言市易不便，知否？」安石曰：「知之。」上曰：「布言如何？」安石曰：「布今上殿，必自言。」遂留身白上：「市易事，臣每日考察，恐不致如言者，陛下但勿仓卒，容臣一一推究，陛下更加覆验，自见曲直。若陛下为觽毁所摇，临事仓卒，即上下协力，承望为欺，恐致忠良受枉。」上曰：「布言此，何故？」安石曰：「布与嘉问不相足，争互牒事亦可见。」上曰：「布或缘与卿素亲厚，故如此。」安石曰：「臣不敢逆料人情，但依实考验事情，要见曲直而已。」因言：「备位久无补时事，不能令风俗忠厚，幸陛下早改命，臣久如此，必负陛下寄托。」布所言既送中书，是夜上批问安石：「恐嘉问实欺罔，非布私忿移怒【五一】。」安石具奏，明其不然。于是有诏令布与吕惠卿同根究市易务不便事，诣实以闻。大抵安石意主嘉问，不以布所言为是，故使惠卿居其间也。
　　他日，安石又言：「乡者开封、祥符两县人三日拥门，求请常平钱不得，而朝廷之上方争论抑配不已，陛下亦疑其事，乃即位之初也。今陛下即位已久，言市易事乃复如此，足以观风俗之如故也。」
　　刑部员外郎、集贤校理窦卞，太子中允、集贤校理兼史馆检讨沈括，并同修起居注。
　　癸亥，辽使萧禧辞于崇政殿，上面谕：「蔚、应、朔三州地界，俟修职官与北朝职官就地头检视定夺。雄州外罗城，乃嘉佑七年因旧修葺，元计六十余万工，至今已十三年，纔修五万余工，即非创筑城隍，有违誓书，又非近年事也。北朝既不欲如此，今示敦和好，更不令接续增修。白沟馆驿亦俟差人检视，如有创盖楼子箭窗等，并令拆去，创屯兵级并令抽回。朝廷自来约束边臣不令生事【五二】，如昨来赵用擅入，全属北朝地分，雄州职官十余人并已停降。今来郭庠侵入，全属南界地分，兼先放箭射伤巡人，理须应敌。况北朝近差巡马，已是创生事端。其郭庠事并其余细故，并循常例，别无违越，无可施行。」禧奉诏而退。
　　投以报书曰：「辱迂使指，来贶函封，历陈二国之和，有若一家之义。固知邻宝，深执信符，独论边鄙之臣，尝越封陲之守【五三】，欲令移徙以复旧常。窃惟两朝抚有万宇【五四】，岂重尺土之利，而轻累世之驩。况经界之间，势形可指，方州之内，图籍具存，当遣官司，各加覆视。倘事由夙昔，固难徇从，或诚有侵踰，何□改正。而又每戒疆吏，令遵誓言，所谕创生之事端，亦皆境候之细故。已令还使具达本国【五五】，缅料英聪，洞垂照悉。」翰林学士吕惠卿之辞也。吕惠卿撰国书，此据密院时政记，惠卿集载此国书，「具达本国」下有「自今以还，凡此之类，只委守臣之移檄，免烦使节之交驰。庶邦好之不渝，亦民疑之交释」六句，与此不同。当是密院削去，其详见八年四月五日注。吕惠卿家传：契丹遣泛使萧禧要求地界，傲慢无礼，当遣不辞，中书、枢密院议，欲移檄本国施行。惠卿押赐筵，乃上疏曰：「切闻使臣此来，颇甚骜慢，朝廷有意督过之。臣愚谓敌人讲和垂七十年，岁赐金帛以数十万计，虽违首足上下之义，犹得以大事小之权。今陛下圣德光充，神武独运，西覆洮、陇，南平荆蛮，彼以无事坐受数十万之赐于中国，则其势不能不震迭。故因使人辄争小事，示无所畏而为自安之谋，其状可见矣。为今之计，莫如一切置而不问，乃所以深制之之术也。何以言之？汤之事葛也，无牺牲则遗之牛羊，无粢盛则使亳觽往为之耕，及其可征也，一举而葛服。冒顿之平东胡也，求宝马则与宝马，求阏氏则与阏氏，东胡愈骄不为备，乃袭而灭之。盖翕张胜败之势，有至于必然者，虽冒顿犹如此也。今朝廷之于北敌，诚不失旧好，不当无事而使之疑，苟有经营镇抚之心，不当先事而使之知，故臣以为一切置而不问。伏惟陛下恢天地之量，法成汤之智，以朝廷中国之未治为忧，而不以契丹之未服为患，则圣人有不怒，一怒而安天下之民者此也。」上赐手诏曰：「得卿奏论，方今朝廷当遇契丹之宜，悉如卿之言，深符朕意。政臣欲令有司详数其傲慢之状，移檄敌中戒敕之，已令寝之矣。」后数日对，上曰：「前日文彦博等坚欲檄契丹责其使者，朝廷方多事，岂宜如此，得卿来奏，助朕多矣。」此据惠卿家传增入，当考。彦博此时不预政事，答诏所问，又在八年四月，家传云云，必误。
　　甲子，兵部郎中、天章阁待制韩缜假龙图阁直学士、给事中，为回谢辽国使。
　　遣检正中书户房公事张谔减定在京诸门税额。司马光记闻云：郑侠言，新制使选人监京城门【五六】，民所赉物，无细大皆征之。使贫民愁怨。此事当考。去年十二月二十四日诏，合参照。
　　上批：「闻都下米麦踊贵，可令司农寺发京仓常平麦【五七】，不计元籴价，比在市见卖之直量减钱出粜。」时米价斗钱百五十，已诏司农寺以常平米三十二万斛、三司米百九十万斛，平其价至斗百钱，至是又减十钱，益置官场出粜【五八】，民甚便之。
　　乙丑，诏中书曰：「朕涉道日浅，晻于致治，政失厥中【五九】，以干阴阳之和。乃自冬迄今，旱暵为虐，四海之内，被灾者广。间诏有司，损常膳，避正殿，冀以塞责消变，历月滋久【六○】，未蒙休应。嗷嗷下民，大命近止，中夜以兴，震悸靡宁，永惟其咎，未知攸出。意者朕之听纳不得于理欤？狱讼非其情欤？赋敛失其节欤？忠谋谠言郁于上闻，而阿谀壅蔽以成其私者觽欤？何嘉气之久不效也？应中外文武臣僚，并许实封言朝政阙失，朕将亲览，考求其当，以辅政理。三事大夫，其务悉心交儆，成朕志焉。」翰林学士承旨韩维之辞也。
　　先是，维对延和殿，上曰：「久不雨，朕夙夜焦劳，奈何？」维曰：「陛下忧闵旱灾，损膳避殿，此乃举行故事，恐不足以应天变。书曰：『惟先格王正厥事。』愿陛下痛自责己，下诏广求直言，以开壅蔽；大发恩令，有所蠲放，以和人情【六一】。」后数日又言：「近日畿内诸县，督索青苗钱甚急【六二】，往往鞭挞取足，至伐桑为薪以易钱货【六三】，旱灾之际，重罹此苦。夫动甲兵，危士民，匮财用于荒夷之地，朝廷处之不疑【六四】，行之甚锐；至于蠲除租税，□裕逋负以救愁苦之良民，则迟迟而不肯发。望陛下自奋英断行之，过而养人【六五】，犹愈于过而杀人也【六六】。」复请对面论，上感悟，即命维草诏。诏出，人情大悦。维本传云：诏出，人情大悦，是日乃雨。然实录不载是日雨，恐本传或有润饰，今不取。本传又云【六七】，有旨根究市易、免行利害，权住方田，编排保甲，罢议东、西川市易。按此诏未出，维已同孙永根究免行利害矣。权住方田、保甲等，见四月二日，特不当就此并书。会要三月六日有诏求直言，而实录无此【六八】，二十八日乃有此诏【六九】。一月不应两诏，或会要误也。
　　知制诰王益柔言：「试将作监主簿麻皓年尝注孙、□二书及唐李靖对问，颇得古人意旨，兼自撰临机兵法，甚精当。欲望许进所注书，或可采录，乞加试用。」从之。李靖兵法世无全书，略见于通典，今对问出于阮逸家，或云逸因杜氏益之也。
　　诏诸路安抚使司，许差机宜官【七○】出入提举训练义勇、保甲。
　　上批：「比来流民往京西者，经过京师，恐无资粮，或致饿殍，可相度赈济。」中书言：「民既失业流移，道过京师，苟给以粮食，远近相传，来者不已，则难以周给，而近畿又未有兴工用觽之役以募之。臣等以为莫若诏流民所往州郡，募其少壮者充役，疾病老幼者则计口给食。」遂诏京西路监司官分定州军速检计，随处当兴大小工役，募流民给钱粮兴修。
　　又诏：「河北、河东、京东西【七一】、荆湖、淮南、江南、福建、两浙、永兴、秦凤、梓州路灾伤州军，贼盗罪至死者减死决配发募；赃及二千以上刺配广南牢城，不满二千刺配千里外牢城；强□不杀伤人，元谋及下手人各依法【七二】，余刺配广南牢城。非阙食饥民，自依常法。令诸路转运司体量辖下灾伤州军，因阙食而为盗者，依暣断遣，毋得下司，候丰熟日缴纳中书。」
　　斩内殿直行王进、康德于班门。本班长行长随【七三】告其给假逃背为盗，鞠之得实也。以随为右侍禁。
　　王韶言：「是月甲寅，走马承受公事张佑赍暣字黄旗付本司，告谕熙河将士：『如能协力一心，用命破贼，广有斩获，当比收复河州，倍加酬赏。』士皆感奋，军声大振。」李宪传云：河州见急，宪趣驰至军【七四】。晨起帐中，张暣字黄旗告吏士曰：「此旗，上所赐也，视此以战，帝实临之。」士争奋用命。按王韶所言，乃张佑赍至，不知与宪所张，为一为二。
　　曾布既受诏同吕惠卿根究市易事，或为布言：「中书每以不便事诘嘉问，嘉问未尝不巧为蔽欺，至于案牍往往藏匿改易，如不惩革此弊，虽根究无以见其实。」布又闻嘉问已呼胥吏持案牍还私家隐藏更改，遂奏乞出牓以厚赏募告者。明日，二十六日。上批：「依奏付三司施行。」布即牓嘉问所居。又明日，二十七日。惠卿至三司，召魏继宗及行人问状【七五】，无一有异辞者。惠卿退，以继宗还官舍，诘布所以辟继宗为指使缘由，再三诱胁继宗，令诬布以增加所言。继宗不从，反具以告布。惠卿又遣弟温卿密造王安石言张牓事，且曰：「行人辞如一，不可不急治继宗，若继宗对语小差，则事必可变。」而嘉问诉于安石尤切，安石欲夜收张榜，左右白以有御宝批，乃止。
  </div>
  <div class="pagination">
   <a href="续资治通鉴长编_page343.html">
    上一页
   </a>
   <span>
    ...
   </span>
   <a href="续资治通鉴长编_page339.html">
    339
   </a>
   <a href="续资治通鉴长编_page340.html">
    340
   </a>
   <a href="续资治通鉴长编_page341.html">
    341
   </a>
   <a href="续资治通鉴长编_page342.html">
    342
   </a>
   <a href="续资治通鉴长编_page343.html">
    343
   </a>
   <span class="current-page">
    344
   </span>
   <a href="续资治通鉴长编_page345.html">
    345
   </a>
   <a href="续资治通鉴长编_page346.html">
    346
   </a>
   <a href="续资治通鉴长编_page347.html">
    347
   </a>
   <a href="续资治通鉴长编_page348.html">
    348
   </a>
   <a href="续资治通鉴长编_page349.html">
    349
   </a>
   <span>
    ...
   </span>
   <a href="续资治通鉴长编_page345.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
