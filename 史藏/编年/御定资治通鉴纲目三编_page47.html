<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 47 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 47 页/共 73 页</h1>
    <div class="content">　　秋七月南京地震
　　八月振辽东饥
　　【廵抚辽东侯汝谅言辽左濵海水陆险阻往时虽罹灾害或止数城或仅数月未有全镇被灾三嵗不登如今日者臣春初被命入境见其巷无炊烟野多暴骨萧条惨楚问之则云去年凶馑斗米至银八钱母弃生儿父食死子父老相传咸谓百年来未有之灾于时布种入土遗民盻盻方望有秋乃夏秋之交滛雨田虫交作今西成在候斗米犹至七钱冬春不至作何状矣乞大出内帑金钱以拯阽危防入诏户部即发太仓银六万两差御史一贠即往召籴设法输运务济百姓之急嵗终仍给发牛具银五万两以备来春布种】
　　【庚申】三十九年春二月南京兵乱杀总督粮储侍郎黄懋官
　　【先是南京设振武营募健儿御倭素骄悍懋官稍裁抑之旧制南军有妻者月粮米一石无者减其四春秋二仲米石折银五钱马坤掌南京户部奏减折色之一懋官又奏革募补者妻粮诸军以嵗饥求复折色故额懋官不可给饷又复逾期诸军大怒遂以都肄日杀懋官裸尸于市守偹太监何绶等遣吏持黄纸许给赏万金卒輙碎之许犒十万金乃稍定侍郎李遂托病闭阁给免死劵以慰安之而宻捕首恶二十五人系狱事闻追禠懋官官止诛叛卒三人而三人已前死兵自此益骄】质实【振武营南京兵部尚书张鳌以海警创设初议选各营精鋭不足乃益以四方趫健然京卒怯脆中选者十不及一二多团集防手恶少充之故致此变黄懋官莆田人马坤字顺卿南通州人】
　　三月以鄢懋卿总理盐政
　　【旧制无一人总理四运司者至是懋卿以严嵩力总两浙两淮长芦河东塩政骤増塩课四十余万两所至市权纳贿势焰薰灼其按部常与妻偕行制五防与令十二女子舁之道路倾骇淳安知县海瑞供帐简薄抗言贫邑不能容轩车慈谿知县霍与瑕亦清鲠不屈懋卿嗾廵塩御史袁淳劾之俱削籍】质实【淳安汉丹阳郡歙邑地唐改还淳县宋改淳安县明属严州府今因之鄢懋卿时为左副都御史户部以西浙两淮长芦河东塩政不举请遣大臣一人总理嵩遂用懋卿两淮余塩嵗征银六十万两及懋卿增至一百万两懋卿去廵塩御史徐爌极言其害乃复六十万之旧嵩败懋卿以贜戊邉海瑞字汝贤琼山人霍与瑕韬之子】
　　秋七月大同总兵官刘汉袭谙逹于丰州破之
　　【先是敌聚众喜峯口规犯蓟镇汉乗其虚其帐于灰河至是汉复与叅将王孟夏等分道出丰州擒斩百五十人焚板升畧尽时邱富已随敌帐他徙赵全亦遁免】质实【灰河在山西宁武府西下流至马邑县入桑干河当大同右卫邉外由玉林旧城而经黒河二灰河一歴三百余里即丰州之地刘汉大同人】
　　八月胡宗宪献白龟芝草
　　【自赵文华得罪宗宪失内援又见倭患方未已思自媚于上乃于一嵗中再获白鹿以献帝喜天瑞频降告谢元极寳殿及太庙百官称贺晋宗宪秩兵部尚书兼节制廵抚及操江都御史如三邉故事至是复献白龟二五色芝五帝益大悦赐名龟曰玉龟芝曰仙芝告谢如前赉宗宪加等】质实【宗宪献白鹿在三十七年宗宪性喜賔客东南才学士茅坤徐渭沈明臣軰皆招致幕府用是名日起其献白鹿也令渭草表帝称善宗宪以是益重渭渭知兵好竒计宗宪擒徐海诱汪直皆预谋焉后宗宪败渭佯狂自废茅坤字顺甫归安人徐渭字文长山隂人沈明臣字嘉则鄞人】
　　【辛酉】四十年春二月辛夘朔日有食之
　　景王载圳之国
　　【初荘敬太子薨廷臣言裕王次当立不报帝晚年信方士二王皆不得见载圳年少既与二王同出邸居防衣服无别左右颇懐觊觎至是之国徳安居四年薨无子国除】
　　三月金星昼见
　　【丙子画见歴二十四日而没】
　　秋九月己丑朔日有食之
　　九月振南畿灾
　　【时蘓松常镇杭嘉湖七府大水平地深数尺累月不退因命停征是嵗秋粮仍改折起运改兑米有差七府事例贜罚银俱留充振又以灾伤免直扬州淮安鳯阳庐州等府所属州县及两淮运司等官入觐】
　　冬十一月以袁炜为户部尚书兼武英殿大学士预机务
　　【先是二月朔日食微隂钦天监言日食不见即同不食严嵩以为天眷趣礼部急上贺炜亦以为言尚书吴山仰首视天曰日方亏将谁欺耶仍救防如常仪帝怒山引罪去遂以炜代山及七月朔又日食钦天监言食止一分五杪例免救防炜乃阿帝意上言陛下以父事天以兄事日是以太阳晶明氛祲销铄食止一分与不食等臣等不胜忻忭防入帝大喜及是遂入阁炜本以青词进与李春芳严讷郭朴并号青词宰相】质实【袁炜字懋中慈谿人李春芳字子寔扬州兴化人严讷字敏卿常熟人】
　　永夀宫灾
　　【永夀宫在西苑成祖旧宫也帝自二十一年宫婢之变即徙居此是夜火作禁卫不及救乗舆服御及先世寳物尽燬乃暂御玉熈宫时公卿大臣皆欲帝归大内而不敢请徐阶因请以三殿大工之余木趣治永夀宫百日而工就帝即日徙居之命曰万夀宫】质实【玉熈宫近西华门孔道列屋二层】发明【嘉靖不御大内公卿大臣皆知其非是意欲请而不敢言适当所居永夀火灾之后正可借辞请归大内此严嵩与徐阶同为职所当言之事也乃嵩既以徙居南城为对已为希合不居大内之指阶复以三殿大工余材趣治尤属巧于逢迎盖是时嵩已为阶所中故事事欲与相反以自表其才识即为争权邀宠之图于此已见一班矣史谓阶虽任智数要为不失其正此概论其生平耳若以此一事观之岂惟智数是尚又寕得谓不诡于正哉】
　　【壬戌】四十一年春三月増设南赣副总兵官
　　【从总督浙江福建江西尚书胡宗宪请也于南赣设副总兵官以吉安守偹属之于建昌抚州设叅将以铅山守偹属之复设逰击于南昌而以鄱阳守偹改为叅将令専练舟师控制九江】质实【南赣谓南安赣州二府九江秦九江郡隋置江州大业初改为九江郡明为九江府今因之】
　　増设甘州茶马司
　　【从廵抚都御史鲍承廕请也于甘州适中之地设茶马司令招商茶易番马仍以四川保寕茶课全徴本色助之】质实【明史职官志茶马司大使一人正九品副使一人从九品掌市马之事鲍承廕山西长治人】
　　夏五月严嵩以罪免其子世蕃下狱
　　【帝居西苑大臣希得进见惟嵩独承頋问御札一日或数下虽同列不获闻以故嵩得逞志徧引私人居要地士大夫奔走辐辏皆惴惴事嵩然揽权既久帝亦寝厌之而渐亲徐阶初帝所下手诏语多不可晓惟世蕃一览了然答语无不中世蕃颇通国典晓畅时务尝自负为天下才嵩既耄昏且旦夕直西内诸司白事輙曰以质东楼东楼者世蕃别号也及嵩妻欧阳氏死世蕃居防不得入直所代票拟嵩受诏多不能答毎遣人持问世蕃值其方纵滛乐不以时答中使相继促嵩嵩不得已自为之往往失指所进青词又多假他人手不能工以此积失帝欢防万夀宫灾嵩请徙南城离宫南城英宗为太上皇时所居也帝不悦而阶营万夀宫甚称防由是帝益向阶頋问多不及嵩即及嵩祠祀而已未防方士蓝道行以扶乩得幸故恶嵩帝问天下何以不治道行诈为乩语具道嵩父子弄权状帝问上仙何不殛之答曰留待皇帝自殛帝心动欲逐嵩御史邹应龙避雨内侍家侦知之因抗防极论嵩父子不法帝遂罢嵩下世蕃诏狱嵩为世蕃求释不聴法司奏论世蕃及其子锦衣鹄鸿客罗龙文俱戍邉诏从之特宥鸿为民使侍嵩而锢其奴严年于狱擢应龙通政司叅议侍郎魏谦吉等皆坐奸党黜谪有差】质实【邹应龙字云卿长安人应龙将具防劾嵩夜梦出猎见一髙山射之不中东有培塿其下甚壮一注天拉然觉而悟曰此小儿束楼之兆也遂専劾世蕃慿借父势専利无厌私擅爵贵广致贿遗毎一开选则视官之髙下而低昂其值及遇陞迁则视缺之美恶而上下其价以致选法大壊市道公行羣丑竞趋索价转钜如刑部主事项治元以万二千金而转吏部举人潘鸿业以二千二百金而得知州至于交通赃贿为之关节者不下百十余人而伊子锦衣卫严鹄中书严鸿家奴严年中书罗龙文为甚即数人之中严年尤为防狡世蕃委以腹心诸所鬻官卖爵自世蕃所者年率十取其一不才士夫竟为媚奉呼曰鹤山先生不敢名也遇嵩生日年輙献万金为夀嵩父子原籍江西袁州乃广致良田宅于南京扬州等防无虑数十所而以恶仆严冬主之抑勒侵夺怙势肆害所在民怨入骨尤有异者往嵗世蕃适母防陛下以嵩年老特留侍养令其子鹄代为扶衬南旋世蕃名虽居忧寔喜得计狎客曲晏拥侍姬妾屡舞髙歌日以继夕至于鹄本豚防无知习闻赃贿视祖母防有同竒货骚扰道路百计需索其往返所经诸司悉望风奉承郡邑为空今天下水旱频仍南北多警民穷财尽莫可措手者正由世蕃父子贪婪无度掊克日棘政以贿成官以赂授凡四方小吏莫不竭民脂膏偿已买官之费如此则民安得不贫国安得不竭天人灾警安得不迭至臣请斩世蕃首以示为人臣不忠不孝者戒其父嵩受国厚恩不思报而溺爱恶子弄权黩货亦宜亟令休退以清政本如臣言不寔乞斩臣首以谢嵩世蕃防入帝乃罢嵩下世蕃于理时坐嵩世蕃党黜谪者前兵部右侍郎栢乡魏谦吉工部左侍郎南昌刘伯跃刑部右侍郎徳安何迁右副都御史信阳董威佥都御史万安张雨应天府尹祥符孟淮南京光禄卿南昌胡植南京光禄少卿武进白启常右谕徳兰谿唐汝楫南京太常卿字国子监事新城王材太仆丞新喻张春及嵩婿广西副使袁应枢等数十人】
　　土黙特攻辽东总兵官黒春战死
　　【土黙特入抚顺复攻鳯凰城春与把总田耕等力战三日夜死之事闻诏赠春都督同知廕子千户】质实【土黙特即鞑靼小王子后嘉靖初徙幕东方抚顺城名在奉天府承徳县东与盛兴京接界鳯凰城在奉天府东南鸭緑江经此入朝鲜国　土黙特旧作土蛮今改】
　　秋八月加户部尚书髙燿太子太保
　　【初大内灾宦官有宻収龙涎香者至是帝索之急燿从禁中购得八两用圣夀建熙日献之大称防赐银币寻加太子太保燿初贿严世蕃躐户部尚书以贪秽着及世蕃败知不为公论所容乃要结为固位计】质实【髙燿清苑人】
　　发明【古未患得患失之夫其于夤縁幸进巧售计术盖无所不至而必有左右进幸之人为之导引而宻示其机乃得以施其伎俩高燿之以龙涎进也何由而知大内之无此又何由而知索此之甚急即使知庆节建醮在所必需又何由而知宦寺中有宻蔵此者物以类感憸邪之声气自有黙黙相通者燿仍以其结世蕃之术结宦官故遂以其躐司农之伎躐少保而嘉靖适颠倒于其局中而懵然罔觉耳】
　　九月三殿成
　　【更奉天殿曰皇极华盖殿曰中极谨身殿曰建极文楼曰文昭阁武楼曰武成阁左顺门曰防极右顺门曰归极奉天门曰皇极东角门曰政西角门曰宣治复改乾清宫右小阁曰道心旁左门曰仁荡右门曰义平】质实【文楼是时文楼蔵永乐大典其帙甚钜帝初年好古礼文之事时取探讨凡有疑郤悉按韵索览几案问毎有一二帙在焉及三殿灾帝闻变命左右趣登文楼出大典甲夜中传谕再三是书遂得不燬帝因欲重録其副贮之他所以备不虞至是谕大学士徐阶曰昨计重録永乐大典兹秋凉可理乃选各色善楷书人礼部儒士程南道等百余人就史舘分録命礼部左侍郎高拱右春坊右中允管国子监司业事张居正各觧原务入舘校録拱仍以侍郎兼翰林院学士同左春坊左谕徳兼侍读瞿景淳充总校官居正仍以中允兼翰林院编修同修撰林燫丁士美徐时编修吕旻王希烈张四维陶大临检讨吴可行马自强充分校官】
　　冬十一月分遣御史求方书
　　【帝晚年求方术益急时江西丰城县方士熊显进法书六十六册诏留览赐显冠带银币是时陶仲文已死乃命御史姜儆王大任分行天下访求方士及符箓秘书阅二年还朝上所得法秘数千册荐方士唐秩刘文彬等数人儆大任俱擢侍讲学士秩等赐第京师时严嵩既罢蓝道行亦被遣宫中数见妖孽帝春秋高意邑邑不乐中官因设诈以娱之当夜坐庭中获一桃御幄后左右言自空中下帝喜曰天赐也修迎恩醮五日明日复获一桃是夜白兎生二子帝益喜谢元告庙未防夀鹿亦生二子廷臣表贺帝以奇祥三锡天眷非常手诏褒荅事在四十三年】质实【姜儆南昌人王大任陕西保安人】










　　御定资治通鉴纲目三编巻二十四
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷二十五
　　【起癸亥明世宗嘉靖四十二年尽壬申明穆宗隆庆六年】凡十年
　　【癸亥】四十二年夏四月总兵官俞大猷副总
　　倭于福建破之
　　【自倭去柯梅浙东江北渐宁而患尽移于福建泊泉州之浯屿掠回安恵安攻福宁宁徳进围福州经月不解蔓延兴化奔突漳州迄无宁日闽人在朝者争劾胡宗宪嫁祸帝不问既而宗宪以罪被逮倭寻防兴化府焚掠一空移据平海卫不去自倭躏东南破州县卫所以百数未有及府城者兴化故名郡最繁富既防逺近震动诏急征大猷充总兵官继光为副合兵往讨时刘显自广东赴援以兵少壁城下不敢战大猷至亦不欲攻俟大军之集乃与显别邀贼于长乐殱之继光先已破倭于横屿还浙江矣至是继光以浙江兵来防巡抚谭纶令继光将中军显左大猷右合攻贼于平海继光先登左右军继之斩级二千二百有竒还被掠者三千人倭遁去遂复兴化其侵犯他州县者亦为诸将所破闽患少熜自倭起以来二十余载攻破城邑杀伤官吏军民不可胜纪转漕増饷天下骚然至是大创而去其后继光大猷复连败之东南始得安枕矣】质实【浯屿即金门在泉州府同安县东南海中广袤数十里同安五季闽县恵安宋县明俱属泉州府今因之平海卫明置今栽故城在兴化府莆田县东长乐唐县明属福州府今因之横屿在宁徳县东南海中胡宗宪以罪被逮宗宪初因赵文华结欢严嵩父子文华死又因罗龙文以进赂及嵩败南京给事中陆凤仪劾其党严嵩及奸欺贪滛十大罪有诏逮问及宪宗至帝曰宗宪非嵩党朕防用十九年人无言者自累献祥瑞为羣邪所疾今若加罪后谁为我任事者释令闲住乆之以万寿节献秘术十四帝大悦将复用矣防御史汪汝正籍罗龙文家上宗宪手书乃被劾时自拟防授龙文以逹世蕃者遂逮下狱宗宪自叙平贼功以献瑞得罪言官且许汝正受赃事帝终怜之并下汝正狱宗宪竟庾死汝正得释戚继光字元敬世袭登州卫指挥佥事谭纶字子理宜黄人】
　　金星昼见
　　【四月始伏】
　　冬十月锡林阿巴图尔入防京师戒严
　　【虏数犯辽塞总督阳选囚絷三卫长托干令其子更迭为质托干者锡林阿妻父也冀以牵制锡林阿三卫皆怨至是锡林阿巴图尔等溃墙子岭入大掠顺义三河诸将赵溱孙膑战死京师戒严诏诸路兵入援虏驻内地八日大同总兵官姜应熊败之于密云乃退诏诛选初防之入帝方祠厘兵部尚书杨博不敢奏谋之徐阶檄宣府总兵官马芳等入援防帝见东城火光知防已逼大惊谕徐阶议逐防而芳兵已至阶请亟偿之令専防京师及防退帝怒博不早闻欲与杨选同论罪阶力为救觧乃诛选而不罪博】质实【墙子岭闗名在密云县东北七十五里古北口之东南城周一里有竒三河唐置县明属通州今属顺天府孙膑时官总兵赵溱官游击马芳字徳馨蔚州人巴图尔旧作把都儿托干旧作通罕今并改】
　　【甲子】四十三年春二月伊王典楧有罪废为庶人国除【典楧贪而愎多持官吏短长不如指必搆之去既去复折辱之御史行部过者楧要笞之缙绅徃来率纡途取他境经郭外者府中人辄追挽其车詈其不朝入朝者复辱以非礼府墙坏请更筑乃夺取民舎以广其宫郎中陈大壮与邸邻索其居不与使数十人从大壮卧起夺其饮食竟馁死所为宫崇台连城拟帝阙有锦衣官校之陜者经洛阳典楧忽召官属迎诏鼓吹拥锦衣入捧一黄卷入宫众请开读曰宻诏也遂起锦衣去锦衣谓王厚待之不知所以其夜大张乐至曙府中人皆呼千嵗诈谓天子特亲我也闭河南府城大选民间子女七百余留其姝丽者九十人不中选者以金赎都御史张永明等上言状再遣使往勘革禄三之二令壊所僭造宫城归民间女执羣小付有司典楧不奉诏部牒促之布政使侍牒入见楧曰牒何为者可用障櫺耳抚按官以闻诏礼部防三法司议佥谓典楧滛暴无藩臣礼宜禁锢髙墙削除世封从之】质实【伊王典楧伊厉王防之元孙防太祖之第二十五子也封国于洛阳张永明字钟诚乌程人】
　　倭犯仙游总兵官戚继光大败之福建倭平
　　【时闽中旧倭畧平余党复纠新倭万余攻仙游县城围之三日继光引兵驰赴之大战城下贼败趋同安继光麾兵追之斩首数百级坠崖谷死者无莫余者尚数千奔漳浦继光分其兵为五哨身自持短兵徒跣縁崖披荆棘而上迫贼垒贼伏发继光气愈厉督各哨兵入贼巢殊死战又俘斩数百人于是闽患悉平】质实【仙游县本莆田县地唐析置清源县属泉州天寳初改仙游县明属兴化府漳浦唐置县明属漳州府今皆因之】
　　夏五月壬辰朔日有食之
　　【乙丑】四十四年春三月袁炜免
　　【炜疾笃上疏乞归道卒炜贵倨鲜腆故出徐阶门直以气凌阶馆阁士出门下者斥辱尤不堪人皆畏而恶之】
　　严世蕃伏诛
　　【世蕃论戍雷州未至而归初嵩归至南昌值万夀节使道士蓝田玉为帝建醮鐡柱宫田玉善召鹤嵩取其符箓并已祈鹤文上之因乞移世蕃近地以便就养词甚哀帝不许而世蕃遽返罗龙文一诣戍所即逃还徽州数往来江西与世蕃计事世蕃大治园亭势焰不少衰其监工奴见袁州推官郭谏臣不为起防南京御史林润按视江防因与谏臣谋驰疏尽发其罪疏言臣巡视上江备访江洋羣盗悉窜入逃军罗龙文严世蕃家龙文卜筑深山乘轩衣蟒隂有不臣之心而世蕃曰夜与龙文诽谤时政揺惑人心近假名治第招集勇士至四千余人道路汹汹咸谓变且不测乞早正刑章以絶祸本帝得疏大怒即诏润逮捕之世蕃子绍庭官锦衣闻命急报世蕃使诣戍所方二日润已驰至世蕃猝不及赴乃械以行龙文亦捕得于梧州既至京润因复上书数嵩世蕃罪畧曰世蕃罪恶积非一日任彭孔为主谋罗龙文为羽翼恶子严鹄严珍为爪牙占防城厫仓吞宗藩府第夺平民房而又改厘祝之宫以为家祠凿穿城之池以象西海直栏横槛峻宇雕墙巍然朝堂之规模也袁城之中列为五府南府居鹄西府居鸿东府居绍庆中府居绍庠而嵩与世蕃则居相府招四方之亡命为防卫之壮丁森然分封之仪度也总天下之货寳尽入其家世蕃已逾天府诸子各官东南虽豪仆严年谋客彭孔家资亦称亿万民穷盗起职此之由甚者畜养厮徒招纳叛卒数十百人明称官舎出没江广刧掠士民其家人夀二银一等隂养刺客昏夜杀人夺人子女金钱半嵗之间事发二十有七而且包藏祸心隂结典楧在朝则为宁贤居乡则为宸濠以一人之身而总羣奸之恶虽赤其族犹有余辜严嵩不顾子未赴伍朦胧请移近卫既奉明防居然藏匿以国法为不足遵以公议为不足恤世蕃稔恶有司受词数千尽送父嵩嵩阅其词而处分之尚可诿于不知乎既知之又縦之又曲庇之此臣谓嵩不能无罪也疏入帝怒诏下法司讯状世蕃犹抵掌曰任他燎原火自有倒海水已而聚其党窃议自谓贿字自不可掩然非上所深恶惟聚众通倭之说得讽言官使削去而故填杨沈下狱为词则上必激而怒上怒乃可脱也谋既定乃令其党扬言之刑部尚书黄光升等亦以为然如其言具稿诣徐阶议之阶固已豫知姑问稿安在吏出懐中以进阅毕曰法家断案良佳延入内屏左右语曰诸君子谓严公子当死乎生乎曰死不足赎曰然则此案将杀之乎生之乎曰用杨沈正欲抵死徐阶曰别自有说杨沈事诚犯天下公恶然以计中上所讳取特防沈暗入招中取泛防上岂肯自引为过一入覧疑法司借严氏归过于上必震怒在事者皆不免严公子骑欵叚出都门矣众愕然请更议曰稍迟事且泄从中败事者必多事且变今当以原疏为主而阐发聚众本谋乃出一稿于防中独按罗龙文与汪直交通贿世蕃求官世蕃用日者言以南昌仓地有王气取以治第制拟王者又结宗人典模隂伺非常多聚亡命南通倭北通虏共相响应即呼写本吏入扃户令疾书即用印封识而世蕃不知也窃自喜计行谓龙文曰诸人欲以尔我偿杨沈命奈何龙文不应执其手耳语曰且畅饮不十日释缧絏善归上因此念吾父别有恩命未可知虽然先取徐阶首当无今日吾父养恶故至此今且归用前计未晚谁谓阿侬智者龙文喜问故曰第俟之已而阶改疏上帝覧疏命法司鞫讯具实以闻阶因速具疏言事已勘实具有显证请亟正典刑帝从之命斩世蕃龙文于市二人闻相抱哭家人请写遗书谢其父不能成一字都人闻之大快各相约持酒至西市看行刑籍其家黄金可三万余两白金三百余万两他珍寳服玩所值又数百万嵩及诸孙皆为民后二年嵩老病寄食基舎以死】质实【鐡柱宫在南昌城内中有鐡柱相传许逊所铸以镇蛟螭之害明嘉靖改名妙济万夀宫郭谏臣长州人林润字若两莆田人黄光升晋江人】
　　夏四月以吏部尚书严讷礼部尚书李春芳并兼武英殿大学士预机务
　　【袁炜去后徐阶当国屡请増防臣故有是命帝眷侍直诸臣厚凡迁除皆出特防春芳自学士至柄国凡六迁未尝一由廷推】
　　六月建玉芝宫
　　【睿宗原庙前殿东柱产金色芝一本帝大悦告于太庙百官表贺因建玉芝宫十一月奉安献皇帝后神主于玉芝宫】
　　冬十一月严讷罢
　　【讷仍掌吏部晨理部事暮直西苑供奉青词积劳成疾遂罢归讷既归里父母皆在晨夕备物孝养人以为荣讷尝语人曰铨臣与辅臣必同心乃有济吾秉铨二年适华亭当国诸事无阻且所任选郎贤举无失人华亭谓徐阶选郎谓陆光祖也】质实【陆光祖字与绳平湖人】
　　【丙辰】四十五年春正月福建地震
　　【福州兴化泉州三府同日地震】
　　二月下户部主事海瑞于狱
　　【帝乆不视朝深居西苑専意斋醮督抚大吏争上符瑞礼官辄表贺廷臣自杨最杨爵得罪后无敢言时政者至是瑞独上疏日陛下即位初年敬一筬心冠履分辨天下欣然望治未乆而妄念牵之谓遐举可得一意修真竭民脂膏滥兴土木二十余年不视朝法纪弛矣数年推广捐纳事例名器滥矣二王不相见人以为薄于父子以猜嫌诽谤戮辱臣下人以为薄于君臣乐西苑而不返人以为薄于夫妇吏贪官横民不聊生水旱无时盗贼滋炽陛下试思今日天下为何如乎古者人君有过赖臣工匡弼今于修斋建醮相率进香仙桃天药同辞表贺建宫筑室则将作竭力经营购香市寳则度支差求四出陛下误举之而诸臣误顺之无一人肯为陛下正言者谀之甚也且陛下之误多矣其大端在于斋醮斋醮所以求长生也自古圣贤垂训修身立命曰顺受其正矣未闻有所谓长生之说陛下受术于陶仲文以师称之仲文则既死矣彼不长生而陛下何独求之至于仙桃天药怪妄尤甚苦宋真宗得天书于干祐山孙奭日天何言哉岂有书也桃必采而后得药必制而后成今无故获此二物是有足而行耶曰天赐者有手执而付之耶此左右奸人造为妄诞以欺陛下误信之以为实然过矣陛下又将谓悬刑赏以督责臣下则分理有人天下无不可治而修真为无害己乎太甲日有言逆于汝心必求诸道有言逊于汝志必求诸非道用人而必欲其唯言莫违此陛下之计左也即观严嵩有一不顺陛下者乎昔为同心今为戮首矣梁材守道守官陛下以为逆者也厯任有声官户部者至今首称之然诸臣宁为嵩之顺不为材之逆得非有以窥陛下之防而潜为趋赴乎即陛下亦何利于是陛下诚知斋醮无益一旦翻然悔悟日御正朝与宰相侍从讲求天下利害洗数十年之积误使诸臣亦得自洗数十年阿君之耻天下何忧不治万事何忧不理此在陛下一振作间而已释此不为而切切于轻举度世敝精劳神以求之于系风捕影茫然不可知之域臣见劳苦终身而无成也帝得疏大怒抵之地顾左右曰趣执之无使得遁宦官黄锦在剑曰此人素有痴名闻其上疏时自知触忤当死市一棺诀妻子待罪于朝僮仆亦奔散无留者是不遁也帝黙然少顷复取读之为感动太息留中者数月尝曰此人可方比干第朕非纣耳防帝有疾烦懑不乐召徐阶议内禅因曰海瑞言俱是朕今病乆安能视事又曰朕不自谨惜致有此疾困使朕能御便殿岂受此人诟詈耶遂逮瑞下诏狱究主使者寻移刑部论死狱上阶力救奏遂留中】
　　发明【嘉靖朝诸大臣多以青词干进謟谀成风从未有以斋醮为非者海瑞疏陈痛切其忠君爱国之忱自然溢于楮墨视明代掠浮词而抗疏者大相迳庭矣乃嘉靖始闻之而怒继取读之感动太息且留中数月深然其言引咎愧悔以此切谕辅臣然终逮瑞下狱岂防疾忌医根于素性抑由当时臣工阿顺为习乆未闻此逆耳之言也瑞疏云使诸臣亦得洗数十年阿君之耻置身于臯夔伊傅之列天下安得不治是瑞亦乆见于此矣】
　　三月以吏部尚书郭朴兼武英殿大学士礼部尚书髙拱兼文渊阁大学士并预机务
　　【朴拱皆由徐阶荐召入直庐至是同入阁】质实【髙拱字肃卿新郑人】
　　夏四月壬戌朔日有食之
　　六月旱
　　【戊寅以乆旱帝亲祷雨于凝道雷轩越三日雨羣臣表贺】
　　秋七月防犯万全右卫总兵官马芳击败之
　　【锡林阿以十万骑入西路芳迎之马莲堡堡圮众请塞之不可请登台亦不可开堡四门偃鼔寂若无人比暮野烧烛天嚣呼逹旦芳卧日中不起敌骑窥者相属莫测所为明日芳蹶然起乘城指示众曰彼军多反顾且走勒兵追击大破之】
　　冬十月振淮徐饥
　　【淮徐告饥命巡盐御史以修河银一万二千两振之】
　　闰十月谙逹冦大同防将崔世荣战死
　　【时谙达屡犯东西诸塞及冬犯固原总兵官郭江败死又犯偏头闗及大同世荣御之与其子大朝大賔俱力战死】
　　十一月帝有疾
　　【先是帝以乆病忽欲南幸兴都取药徐阶力谏乃止既而服方士王金等所献丹药病遂甚时方士至者日众帝知其妄无殊锡王金思所以动帝乃伪造诸品仙方与所制金石药同进其方诡秘药性燥非服食所宜帝御之稍稍火发病遂不能愈】
　　十二月帝崩
　　【庚子帝大渐自西苑还乾清宫是日崩除阶草遗诏召用建言得罪诸臣死者防録方士付法司论罪一切斋醮工作及政令不便者悉罢之诏下朝野号恸感激时髙拱郭朴以阶不与共谋不乐朴曰徐公谤先帝可斩也两人遂与阶有隙】
　　发明【大臣秉与国事当虚已和惟求其是所谓功不必自已出名不必自已成乃为得之此犹言其无事时也若当草写遗诏于哀痛呼抢之余商家国根本之务此何时也而可以嫌疑生分别者耶观徐阶所草诏犹能切中当时弊政为髙拱郭朴者自当賛助其成何至以己未与之故而遂生忌嫉造谤媒蘖竟欲各分门户甚至数年后拱専国政一切尽反阶之所为而启其衅者实惟郭朴一言朴安得无罪哉】
　　裕王载垕即位
　　【是为穆宗以明年为隆庆元年赦天下免明年天下田赋之半及嘉靖四十三年以前逋赋】
　　释海瑞于狱
　　【先是瑞在狱犹未闻大行状提牢主事先知之以瑞且见用设酒馔欵之瑞自疑当赴西市恣饮噉不顾主事因附耳语宫车适晏驾先生今即出大用矣瑞曰信然乎即大恸尽呕出所饮食陨絶于地终夜哭不絶声及是既释复故官俄再迁大理丞】
　　【丁夘】穆宗庄皇帝隆庆元年春正月罢睿宗明堂配享【时礼部奉诏防议郊社诸典礼及祔塟祔享诸制尚书髙仪上言先帝肇祀明堂奉睿宗配享今陛下践祚睿宗已为皇祖若仍配享上帝似非周人宗祀文王之义请罢大享礼从之】质实【髙仪字子象钱塘人】
</div>
    <div class="pagination">
<a href="御定资治通鉴纲目三编_page46.html">上一页</a><span>...</span><a href="御定资治通鉴纲目三编_page42.html">42</a><a href="御定资治通鉴纲目三编_page43.html">43</a><a href="御定资治通鉴纲目三编_page44.html">44</a><a href="御定资治通鉴纲目三编_page45.html">45</a><a href="御定资治通鉴纲目三编_page46.html">46</a><span class="current-page">47</span><a href="御定资治通鉴纲目三编_page48.html">48</a><a href="御定资治通鉴纲目三编_page49.html">49</a><a href="御定资治通鉴纲目三编_page50.html">50</a><a href="御定资治通鉴纲目三编_page51.html">51</a><a href="御定资治通鉴纲目三编_page52.html">52</a><span>...</span><a href="御定资治通鉴纲目三编_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
