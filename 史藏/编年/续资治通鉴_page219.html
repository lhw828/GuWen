<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 219 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 219 页/共 372 页</h1>
    <div class="content">　　金尚书右丞苏保衡以疾求退，金主不许，遣敬嗣晖传诏曰：“卿以忠直，擢居执政，齿发未衰，遽以小疾求退！善加摄养，俟病间视事。”庚寅，保衡卒。金主将放鹰近郊，闻之，乃还，辍朝，赙赠，命有司致祭。时已起复参知政事石琚，丙申，以琚为尚书右丞。
　　戊戌，谏议陈天麟言：“近探北人聚粮增戍，宜择将帅，预讲御备之策。”帝曰：“此今日急务。昨王琪请筑扬州城，卿等见文字否？”魏杞言：“淮东之备，宜先措置清河、楚州、高邮，庶可遏敌粮道。”帝曰：“若守定高邮，不放过粮船，则敌不能留淮上，自当引去。”
　　三月，庚子，宰臣叶容请抽回江州兵马，帝曰：“此岂得已！近来招兵练兵皆易，惟养兵最难。它时财赋有馀，自可增招。”容又言：“陈敏知地理，且有志立功。”帝曰：“陈敏守高邮甚善，别选步帅，亦难得人。”
　　丁巳，诏：“四川宣抚司创招千人，置司所在屯驻。”
　　壬戌，秀王夫人张氏薨，帝所生母也。
　　夏，四月，戊辰朔，日有食之。
　　癸酉，为秀王夫人成服于后苑。
　　丙子，宣殿前司选锋等军五百八十二人，车二十四两。入内教场。右军统制张平入对，帝曰：“兵谋务要决胜，不得轻发。有功者虽仇与赏，有罪者虽亲与罚。”
　　丁丑，并利州东、西为一路，以吴璘为安抚使兼四川宣抚使，兼知兴元府，璘寻薨。初，璘病，呼幕客草遗表，命直书其事曰：“愿陛下无充四川，无轻出兵。”不及家事。人称其忠。璘为人，刚毅靖深，喜大节，略苛细，读史传，晓大义。其御军，恩威兼济，士卒乐为之用；每出师，指麾诸将，风采凛然，无敢犯令者，故所向多捷。自吴玠死，璘为大将，守蜀捍敌，馀二十年，隐然为方面之重，威名亚于玠。其选诸将多以功；有告以荐材者，璘曰：“兵官非尝试，难知其才。今以小善进之，则侥幸者获志，而边人宿将之心怠矣。”故所用后多知名。
　　壬辰，金御史大夫李石，拜司徒兼太子太师，御史大夫如故，赐第一区。
　　五月，丙午，金大兴狱空，诏赐钱三百贯为宴乐之用以劳之。
　　戊申，叶容言近日州官被论，有阴遣家属，纳短卷于台谏以相挟制者，陈俊卿曰：“近来此风颇盛，是使监司不敢按郡守，郡守不敢按县官。”帝曰：“此风诚不可长。”
　　庚申，命四川制置使汪应辰主管宣抚司事，移利州。
　　修扬州城。
　　辛酉，王炎言：“近来士大夫议论太拘畏。且如近诏王琪至淮上相度城壁，朝士皆纷然以为不宜。”帝曰：“儒生不论，真不达时变。昔徐庶言通世务者在乎俊杰，朕与卿等当守此议论，它不足恤。”
　　壬戌，大减三衙官属。
　　是月，赈泉州水灾。
　　安奉太宗、真宗《玉牒》及《三祖下仙源积庆图》、《哲宗宝训》。
　　六月，己巳，命汪应辰权节制利州路屯驻御前军马。
　　辛未，复分利州东、西路为二。
　　癸酉，帝曰：“朕欲依祖宗故事，先令有司具囚情款，前数日进入，朕亲阅之，可释者释之，可罪者罪之，庶不为虚文。今后并依祖宗典故。”
　　金主命地衣有龙文者罢之。
　　判度支赵不敌言：“将帅未必知兵，徒务声势，今日添使臣，明日招效用，但资冗堕，未见精雄。”帝曰：“此正中今日将帅膏肓。”
　　甲戌，以虞允文为资政殿大学士、四川宣抚使，代吴璘也。帝谓允文曰：“璘既卒，汪应辰恐不习事，无以易卿。凡事宜亲临，无效张浚迂阔。”旋复命以知枢密院事充四川宣抚使。帝亲书九事戒之。允文寻言：“房州义士、金州保胜军见管七千馀人，皆建炎、绍兴之初，自相结集，固守乡闾，最为忠义。而州县全不加恤，分占白直，又有都统司差役科扰。乞差皇甫倜为利州东路总管，金州驻答刂，令专一主管，于农隙往来教阅，或缓急有警，可责令分守诸关。”从之。
　　己丑，金遣使来取被俘人。诏：“实俘在民间者还之，军中人及叛亡者不预。”
　　辛卯，皇后夏氏崩，谥安恭。
　　秋，七月，己亥，立荐举改官格。
　　壬寅，以皇太子疾，减杂囚，释流以下。乙巳，皇太子愭薨，谥庄文。
　　戊申，金禁服用金线，其织卖者皆抵罪。
　　辛亥，臣僚言：“户部申请，诸路并限一季出卖官产，拘钱发纳。且以江东、西、二广论之，村疃之间，人户凋疏，弥望皆黄茅、白苇、膏腴之田，耕犹不遍，岂有馀力可买官产！今州县迫于期限，且冀有厚赏，不免监锢保长，抑勒田邻。乞宽以一年为限，戒约州县，不得抑勒。”从之。
　　癸丑，谏议大夫陈良祐言：“民间传边事，多是两岐，为备虽不得已，要不可招敌人之疑。”如近日修扬州城，众论以为无益。”帝曰：“为备如何无益？”良祐曰：“万一敌人冲突，兵不能守，则是为敌人筑也。今进二三万人过江，敌人探知，恐便成衅隙。”帝曰：“若临淮则不可，在内地亦何害？”良祐曰：“今日为备之要，无过选择将帅，收蓄钱粮，爱民养土。”帝曰：“然。”
　　甲寅，帝曰：“淮东备御事，此须责在陈敏。万一有警，恐推避误事，卿等宜熟与之谋。”魏杞言：“臣等昨与陈敏约，敏亦自任此事，朝廷但当稍应付之而已。”
　　闰七月，丙寅朔，帝谕曰：“朕欲江上诸军，各置副都统一员，食令兼领军事，岂惟储它日统帅，亦使主帅有顾忌，不敢专擅。”
　　戊辰，金进封越王永中为许王，郑王永功为随王，封永成为沈王。
　　甲戌，金命秘书监伊喇子敬经略北边。
　　戊寅，郭刚降镇江副都统。
　　帝曰：“郭刚之除，闻镇江军中甚喜。”叶容曰：“刚甚廉，军中素所推服。”
　　庚辰，帝谕叶容等曰：“朕常思祖宗创立法度以贻后人，惜后世子孙不能保守。”又曰：“创之甚难，坏之甚易。”蒋芾曰；“臣尝记元祐间，李常宁廷试策云：‘天下至大，宗庙、社稷至重，百年成之而不足，一日坏之而有馀。’”帝曰：“诚为名言。”芾曰：“所谓坏者，非一日遽能坏也。人主一念之间不以祖宗基业为意，则驯至败坏。故人主每自警戒，常恐一念之失。”帝曰：“朕非独自警戒而已，且忧后世子孙不能保守为可惜也。”
　　癸未，臣僚言：“闽中盐策之弊有五：官籴浩瀚而本钱积压不支，间或支俵而官吏克减，计会糜费，贫民下户皆不乐供官，而大半粜于私贩，一也。纲运之人，非巨室则官吏，载县官之舟，藉县官之重，影带私盐出粜，二也。州县斥卖，多置坊局，付之胥徒，其权称之减克，泥沙之杂和，官皆不之问，私价轻而官价重，官民大半食私盐，故官粜不行，三也。巡尉未尝警捕，但日具巡历，申于官长，月书所到，置于驿壁，私贩猾吏，莫之谁何，四也。今之邑敷卖官食盐与夫借盐本钱者，多是给虚券，约册到数日支给。甚至抛敷卖之数，付之耆保，摊及侨户，其见在盐，却封桩不得支出，谓之‘长生盐’；若人户不愿请盐，只纳敷数之半，以贴陪官，将官盐贮之别所以作后日之数，谓之‘还魂盐’；猾吏揽扑民户贴陪钱，请盐出卖，出息则与邑均分，谓之‘请钞盐’；五也，况闽中崇冈峻岭，浅滩恶濑，商旅兴贩，流转实难，故钞盐之法不可行也，宜讲究利害以革前弊。”从之。
　　癸巳，刘珙自湖南召还。首论：“独断虽英主之能事，然必合众智而质之以至公，然后有以合乎天理人心之正而事无不成。若弃佥谋，徇私见，而有独御区宇之心，则适以蔽其四达之明，而左右私昵之臣将有乘之以干天下之公议者矣。”又论羡馀之弊曰：“州县赋入有常，大郡仅足支遣，小郡往往匮乏。而近者四方尚有以羸馀献者，不过重折苗米或倍税商人，至有取新赋以积馀钱，捐积逋以与州郡。州郡无以自给，不过重取于民，此民之所未便一也。和籴之弊，湖南、江西为尤甚，朝廷常下蠲免之令，远方之民举手相贺，曾未数月，又复分抛。州县既乏缗钱，将何置场收籴？倘有已革纲运之弊，自可减和籴之数，此民之所未便二也。望诏止之。”帝嘉纳。寻以珙为翰林学士。
　　珙尝从容言于帝曰：“世儒多病汉高帝不悦学，轻儒生，臣窃以为高帝之聪明英传，其所不悦，特腐儒之俗学耳。诚使当世之士有以圣王之学告之，臣知其必将竦然敬信，而其功烈之所就，不止于是而已。盖天下之事无穷，而应事之纲在我，惟其移于耳目，动于意气，而私欲萌焉，则其纲必弛，而无以应夫事物之变。是以古之圣王无不学，而其学也必求多闻，必师古训，盖将以明理正心而立万事之纲，则虽事物之来，千变万化，而在我常整而不紊矣。惜乎当时学绝道丧，未有以是告高帝者。”帝亟称善。
　　镇江军帅戚方，刻剥役使，军士嗟怨，言者及之，陈俊卿言外议内臣中有主方者，帝曰：“朕亦闻之。方罪固不可贷，亦当并治左右素主方者以警其馀。”即诏罢方。八月，丁酉，以内侍陈瑶、李宗回付大理，究其贿状。瑶决配循州；宗回除名，编管筠州；方安置潭州。于是诏戒兵将官交结内侍，公行苞苴，自今有违戾，必罚无赦。
　　帝又谕辅臣以“建康刘源亦尝有赂于近习，方思有以易之。今且欲遣王抃至彼检察奸弊，留数月而后归，庶新帅之来，不至循习。”俊卿又言：“今但遴选主帅，则宿弊当自革矣。”帝曰：“政患未得其人耳。”俊卿曰：“苟未得人，更得精择。既已委之，则当信任。未得其人，已先疑之，似非朝廷所以待将帅之体。且军中财赋，所以激劝将士，但主帅不以自私，则其它当一听之。今检柅苛细，动有拘碍，则谁复敢出意绳墨之外，为国家立大事乎！况朝廷所以待将帅者如此，使有气节者为之，心必不服；其势必将复得奸猾之徒，则其巧思百出，弊随日滋，又安得而尽革耶！今不虑此，而欲独任一介单车之使以察之，政使得人，犹失任而无益，况不得人，则其弊又将不在将帅而在此人矣。”帝罢抃不遣。
　　癸丑，金尚书右丞相、监修国史赫舍哩良弼进《太宗实录》。
　　甲寅，叶容等以久雨求罢，不允。诏内外察狱，令大官早晚并进素膳。戊午，虑囚。
　　己未，金主如大房山。
　　壬戌，以知建康府史正志兼沿江水军制置使，自盐官至鄂州沿江南北及沿海十五州水军悉隶之。
　　金主致祭于睿陵。九月，乙丑朔，金主还官。
　　己巳，金右三部检法官韩赞，以捕蝗受赂除名。诏：“吏人但犯赃罪，虽会赦，非特旨不叙。”
　　丁丑，刘珙进读《三朝宝训》，至太宗谓《太祖实录》或云多漏落，当命官重修，因叹史官才难。苏易简曰：“大凡史官宜去爱憎。近者扈蒙修史，蒙为人怯懦，多疑忌，故其史传多有脱落。”帝曰：“善恶无遗，史臣之职。”珙曰：“史官以学识为先，文采次之。苟史官有学识，安得怯懦疑忌！”帝曰：“史官要识、要学、要才，三者兼之。”
　　庚辰，金地震。
　　乙酉，金主出猎；庚寅，次保州，诏修起居注王天祺察访所过州县官。
　　臣僚言：“检视灾伤，官司未尝遵承，每差州县官到，随行征求，皆有定例。然后择村疃中近年瘠薄之田，先往视之，名曰‘应破’；又择今岁偶熟之处，再往视之，责以妄许，名曰‘伏熟’；重为民困。望诏守臣选差练晓清强官，公心考核，申饬监司，严行按举，所差官污廉、勤惰、公正、诬罔，悉以上闻。”从之。
　　是秋，以四川旱，赐制置司度牒四百，备赈济。
　　陈良翰言：“昨立住卖度牒，二十馀年，人民生聚，不为无益，辛巳春，边事既作，作度浸广，乃始放行。令下之初，往往争买。其价则五百千，其限则三个月，其数不过万道，未足以病民。今则减价作三百千，展限已二十馀次，总数计十万三千馀道，民甚病之。且唐人有言，十户不能养一僧，今放行者与旧所度者无虑三四十万，是三四百万户不得休息也。不知国之所利者能几何，而令三四百万户不得息肩？且又暗损户口，侵扰齐民，奚止千万，此其为害岂浅哉！”
　　申严献羡馀之禁，从刘珙奏也。
　　冬，十月，乙未朔，金主谓侍臣曰：“近闻朕所幸郡邑，曾宴寝堂宇，后皆避之。此甚无谓，可谕仍旧居止。”
　　壬寅，帝曰：“昨日有从官奏云，边事规举未定。”叶容曰：“臣等日夕讲究，且徐措置。”帝曰：“维扬筑城已毕，更得来年一冬无事，足可经略。”陈俊卿言：“淮上规摹，须久任守臣，迟责其效。其不职者，早宜易之。”帝然之。
　　戊戌，修真州城。
　　戊申，金主还都。
　　丁巳，金以孟浩参知政事。
　　金主谓宰臣曰：“近闻蠡州同知伊喇延寿在官污滥，问其出身，乃正隆时鹰房子。如鹰房、厨人之类，可典城牧民耶？自后如此局分，勿授临民职任。”
　　辛酉，金主敕有司于东宫凉楼前增建殿位，孟浩谏曰：“皇太子虽为储贰，宜示以俭德，不当与至尊宫室相侔。”乃罢之。
　　十一月，乙丑朔，金主谓宰臣曰：“闻县令多非其人，其令吏部考察善恶，明加黜陟。”
　　丙寅，郊，雷雨，望祭于斋宫。
　　时金使来贺会庆节，上寿在郊礼散斋之内，不当用乐。陈俊卿请令馆伴以礼谕之，而议者虑其生事，请权用乐者，俊卿言：“必不得已，则上寿之日设乐而宣旨罢之，及宴使客，然后复用。庶几事天之诚得展，而所以礼使人者亦不为失。”帝可其奏，且曰：“进御酒亦毋用乐，惟于使人乃用之。”议者不决，俊卿又言：“适奉诏旨，有以见圣学高明。然窃谓更当先令馆伴以初议喻使人，再三不从，乃用今诏，则于礼为尽，而彼亦无词，不可遽自失礼以徇之。”蒋芾犹守前说。俊卿曰：“彼初未尝必欲用乐，我乃望风希意而自欲用之，彼必笑我以敌国之臣而亏事天之礼，它时轻侮，何所不至！此尤不可不留圣虑。”帝嘉纳。
　　己巳，诏戒士大夫因循苟且、诞谩奔竞之弊。
　　癸酉，叶容、魏杞并罢，以郊祀雷灾故也。以陈俊卿参知政事，刘珙同知枢密院。
　　俊卿言于帝曰：“执政之臣，惟当为陛下进贤、退不肖，使百官各任其职。至于细务，宜归有司，庶几中书之务稍清，而臣等得以悉力于其当务之急。”帝许之，既而审察吏部所莅知县有老不任事者，俊卿判令吏部改注，吏白例当奏知，俊卿曰：“此岂足以劳圣听？”明日，取旨：“自今此等请勿以闻。”
　　丁丑，诏台谏、侍从、两省官指陈阙失。
　　帝顾辅臣议恢复，刘珙曰：“复仇雪耻，诚今日之先务；然非内修政事，有十年之功，臣恐未可轻动也。”廷臣或曰：“汉之高、光，皆起匹夫，不数年而取天下，安用十年！”珙曰：“高、光身起匹夫，以其身蹈不测之危而无所顾。陛下躬受宗社之寄，其轻重之际，岂两君比哉！臣窃以为自古中兴之君，陛下所当法者，惟周宣王。宣王之事见于《诗》者，始则侧身修行以格天心，中则任贤使能以修政事，而于其终能复文、武之境。则其积累之功至此，自有不能已者，非一旦率然侥幸之所为也。”帝深然之。
　　丁亥，金枢密副使图克坦喀齐喀罢，为东京留守，同判大宗正事完颜默音出为北京留守，殿前右卫将军富察通为肇州防御使。
　　十二月，丙申，增修六合城。
　　戊戌，金图克坦喀齐喀等朝辞。金主御便殿，赐喀齐喀及默音以衣带、佩刀，慰之曰：“卿等年老，以此职优佚，宜勉之。”亦赐富察通以金带，谕曰：“卿虽有才，然用心多诈。朕左右须忠实人，故命卿补外。赐金带者，答卿服劳之久也。”又顾左宣徽使敬嗣晖曰：“如卿不可谓无才，所欠者纯实耳！”又尝戒嗣晖曰：“人臣上欲要君之恩，下欲干民之誉，必两亏忠节。卿宜戒之。”
　　甲辰，金以北京留守完颜思敬为平章政事。
　　乙巳，置丰储仓，增印会子。
　　甲寅，诏：“诸路训练兵官，艺高身强为上，艺高身弱为中，馀皆为下；限一月置册申枢密院。”
　　是岁，定荐举改官人额，四川换改官以二十人为额。
　　金断死囚二十人。
　　　　 ○孝宗绍统同道冠德昭功哲文神武明圣成孝皇帝乾道四年（金大定八年）
　　春，正月，乙丑，金主谓宰臣曰：“朕治天下，方与卿等共之，事有不可，即当面陈，以辅朕之不逮，慎无阿顺取容。卿等致位公相，正行道扬名之时，苟或偷安自便，虽为今日之幸，后世以为何如？”
　　戊辰，籍荆南义勇民兵。
　　先是前知荆南府王炎奏：“荆南七县主客佃户共四万有奇，丁口一十馀万。臣依旧籍，双丁以下及除官户并当差户人外，净得八千四百有奇，每岁于农隙只教阅一月。若比以赡养官军八千四百人，岁馀钱四十万贯，米一十一万石，绸绢布四万馀匹。今才岁费一万四千石，钱二万缗，获此一军之助，利害岂不较然易见！”
　　辛未，金主谓秘书监伊喇子敬等曰：“昔唐、虞之时，未有华饰，汉惟教文务为纯俭。朕于宫室惟恐过度，其或兴修，即损宫人岁费以充之，今亦不复营建矣。如宴饮之事，近惟太子生日及岁元饮酒，亦未尝至醉。至于佛法，尤所未信；梁武帝为同泰寺奴，辽道宗以民户赐寺僧，加以三公之官，其惑深矣。”
　　壬午，夺秦埚、秦堪郊祀恩廕。
　　壬辰，提举太平兴国宫叶容卒，谥正简。
　　容为人，清介有守，仕至宰相，居处不改其初。
　　二月，甲午朔，诏：“福建路建、剑、汀、邵武四州军，科卖官盐，骚扰民户，可将本路钞盐尽罢，转运司每岁合抱发钞盐钱二十二万贯并蠲免。却令本司于八州军增盐钱，并将桩留五分盐本钱抱认七万贯，充上供起发。今后州县不得更以卖钞盐为名，依前科敷骚扰。”初，臣僚极言盐法之弊。诏令前漕臣沈度、陈弥详察以闻，遂有是命。
　　未几，沈度入对，帝曰：“前日观卿所奏盐事，已尽蠲十五万缗以宽民力。”且曰：“朕意欲使天下尽蠲无名之赋，悉还祖宗之旧，未能如朕志耳。”又言：“四川有钞盐纲，有岁计盐纲。钞盐纲者，为抱纳钞盐钱窠名；岁计盐纲者，每斤除分隶增盐钱、盐本等钱外，其馀系州县所行市利钱，即以充纳上供银钱等用。今钞盐窠名已尽行除放，州县只是搬卖一色；岁计纲须今置场出卖，不得科抑于民。”
　　金制子为改嫁母服丧三年。
　　戊戌，置和州铸钱监。
　　己亥，以参知政事蒋芾为尚书右仆射、同中书门下平章事兼枢密使兼制国用使。以观文殿大学士史浩为四川制置使，浩辞不行。
　　庚子，诏蒋芾常朝赞拜不名；芾辞，许之。
　　乙巳，赐王炎出身，签书枢密院事。
　　癸丑，五星皆见。
　　三月，癸亥朔，诏举制科。
　　己巳，以职官子补令史。
　　庚午，以敷文閤待制晁公武为四川安抚制置使。
　　夏，四月，丙午，金主诏曰：“马者，军旅所用；牛者，农耕之资。杀牛有禁，马亦何殊！其令禁之。”
　　己亥，置郢州转般仓。
</div>
    <div class="pagination">
<a href="续资治通鉴_page218.html">上一页</a><span>...</span><a href="续资治通鉴_page214.html">214</a><a href="续资治通鉴_page215.html">215</a><a href="续资治通鉴_page216.html">216</a><a href="续资治通鉴_page217.html">217</a><a href="续资治通鉴_page218.html">218</a><span class="current-page">219</span><a href="续资治通鉴_page220.html">220</a><a href="续资治通鉴_page221.html">221</a><a href="续资治通鉴_page222.html">222</a><a href="续资治通鉴_page223.html">223</a><a href="续资治通鉴_page224.html">224</a><span>...</span><a href="续资治通鉴_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
