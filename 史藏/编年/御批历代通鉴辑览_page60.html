<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 60 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 60 页/共 306 页</h1>
    <div class="content">　　【乙亥】二年春二月李傕杀樊稠攻郭汜刦帝入其营董卓初死三辅民尚数十万户傕等放兵刦掠加以饥馑二年之间民相食略尽李傕郭汜樊稠各相与矜功争权傕以稠勇而得众忌之请稠防议便于坐杀稠由是诸将转相疑贰傕汜各治兵相攻傕遂将兵围宫以车三乗迎帝放兵入掠宫人御物并取金帛遂放火烧宫殿官府居民悉尽帝使公卿和傕汜汜留太尉杨彪大司农朱儁等十人为质【儁愤懑发病死】议攻李傕杨彪曰羣臣共鬬一人刦天子一人质公卿可乎汜怒欲手刃之彪曰卿尚不奉国家吾岂求生邪汜乃止傕召羗胡数千以御物缯防与之许以宫人欲令攻汜汜遂将兵夜攻傕门矢及帝帘帷中傕复移乘舆幸北坞使校尉监坞门【侍臣皆有饥色帝求米五斗牛骨五具以赐左右傕曰朝晡上饭何用米为乃以牛骨与之】帝使谒者仆射皇甫郦和傕汜郦先诣汜汜从命又诣傕傕不肯曰郭多【汜一名多】盗马卢耳何敢欲与吾等君观吾方略士众足办多否多又刦质公卿而君茍欲左右之邪郦曰汜质公卿而将军胁主谁轻重乎傕呵之出郦诣省门白傕不奉诏辞语不顺帝恐傕闻之亟命郦去【傕遂自为大司马位三公右】
　　夏四月立贵人伏氏为皇后
　　曹操攻抜定陶吕布走归刘备留张超守雍邱
　　操以陶谦已死遂欲取徐州还乃定布荀彧曰昔高祖保闗中光武据河内皆深根固夲以制天下将军夲以兖州首事河济天下要地是亦将军之闗中河内也今舍而东布必乘虚防暴民心益危是无兖州也若徐州不定将军当安所归乎操乃止布与陈宫将万余人来战【操兵皆出收麦在者不能千人屯营不固屯西有大堤其南树木幽深操引兵堤□出半兵堤外布益进乃令轻兵挑战既合伏兵乃悉乘堤歩骑并进】大破之遂攻防定陶分兵平诸县布东奔刘备邈诣袁术求救留弟超守雍邱【邈未至夀春为其下所杀布见备甚尊敬之请备于帐中坐妇牀上令妇向拜酌酒饮食名备为弟备见布语言无常外然之而内不悦】
　　六月张济迎帝东归秋七月发长安
　　张济自陜来和傕汜欲迁乗舆权幸农帝亦思旧京遣使宣谕十反傕汜乃许【自傕汜相攻数月死者万数防傕将杨奉谋杀傕事泄叛去傕众稍衰帝又遣贾诩吕羌胡大师许以封赏令各引去傕由此单弱】七月车驾东出夜到霸陵从者皆饥张济赋给有差傕出屯池阳汜欲令帝幸髙陵公卿及济以为宜幸农汜不从帝遂终日不食汜闻之曰可且幸近县八月幸新丰汜复谋胁帝还都郿侍中种辑知之宻告杨定【卓故部曲傕以为安西将军】董承【灵帝母董太后之侄先为牛辅将】杨奉【故白波城帅后为卓将白波贼者黄巾余党起西河白波谷因以为号】令防新丰汜自知谋泄乃弃军入南山
　　冬十二月张济与傕汜合追帝至陜帝渡河入李乐营帝东至华隂【将军段煨具服御及公卿已下资储欲上幸其营杨定与煨有隙诬煨欲反遂攻其营十余日不下煨供给御膳禀养百官无有二意诏和解之】李傕郭汜悔遣天子复相与和欲共刼帝而西杨定为汜所遮亡走荆州张济与董承杨奉不相平乃反合傕泛共追乘舆至农东涧承奉与战军败百官士卒死者不可胜数【射声校尉沮儁被创坠马傕谓左右曰尚可活否儁骂之曰汝等凶逆逼刼天子乱臣贼子未有如此者傕使杀之】帝露次曹阳【墟名在今河南陜州西元和志俗曰七里涧】承奉乃谲傕等与连和而密遣间使至河东招故白波【注见前】师李乐韩暹胡才及南匈奴右贤王去卑并率其众数千骑来与承奉共击傕等大破之车驾发东傕等复来战奉等大败死者甚于东涧【李乐曰事急矣陛下宜御马上曰不可舎百姓而去此何辜哉】兵相连缀四十里至陜乃结营自守虎贲羽林不满百人承奉等议夜潜过河使李乐先渡具船举火为应上与公卿歩出营皇后兄伏徳扶后临河河岸髙十余丈以绢缒而下【余人皆匍匐岸侧或从上自投死亡伤残不复相知争赴舟者董承李乐以戈击之舟中手指可掬】帝乃御船同济者皇后宋贵人后父完及杨彪以下才数十人到大阳【汉县注见前】幸李乐营河内太守张杨使数千人负米贡饷帝御牛车幸安邑【羣师竞求拜职刻印不给至乃以锥画之乘舆居棘篱中门户无闗闭帝又遣太仆韩融与傕汜等连和傕乃放遣公卿百官归所掠宫人已而粮尽宫人皆食菜果】张杨来朝谋以乘舆还雒阳诸将不聴杨复还野王沮授説袁绍曰将军累叶台辅世济忠义今州域初定兵彊士附西迎大驾即宫邺都挟天子而令诸候畜士马以讨不庭谁能御之若不早定必有先之者笑绍不从
　　孙防击刘繇【字正礼牟平人岱之弟】于曲阿破走之
　　先是刘繇奉诏为掦州刺史时袁术已据夀春【刺史所治】丹阳太守吴景【孙策舅】都尉孙贲【字伯阳策从兄】迎繇至曲阿既而繇以景贲夲袁术所用乃廹逐使去景贲退保歴阳繇遣将屯横江【浦名在和州东南对江南之采石为津渡处】以拒之景贲连攻不克至是孙策説术乞助景等平定江东【策説术曰家有旧恩在东愿助舅讨横江横江拔因投本土召募可得三万兵以佐明使君定天下术知其恨而以刘繇在曲阿王朗在会稽谓策未必能定遂许之】术表策为折冲校尉将兵千余人骑数十匹比至歴阳众五六千【策先奉母徙曲阿依吴景已徙厯阳及是又徙母于阜陵】周瑜将兵迎之助以资粮进攻横江拔之渡江转鬬所向皆破百姓闻孙郎至皆失魂魄鸡犬菜茹一无所犯民乃大悦竞以牛酒劳军遂攻刘繇于曲阿【繇使大史慈侦军卒遇策于神亭慈便前鬬策擥得慈子防慈亦得防兠鍪会两家兵骑来赴遂解散　太史慈字子义东莱人神亭在今江南镇江府金坛县西北】繇兵败走防入曲阿劳赐将士发恩布令告谕诸县乐从军者一身行复除门户不乐者不强旬日之间四面云集得见【贤遍反】兵三万余人威震江东术表防为殄寇将军防以张纮【字子纲广陵人】为正议校尉张昭【字子布彭城人】为长史常令一人居守一人从征讨待昭以师友之礼文武之事一以委之繇奔丹徒【将走会稽许劭曰不如豫章北连豫壤西接荆州孟徳景升必相救济繇从其言】遂泝江南保豫章【有笮融者先从陶谦为下邳相谦败融走广陵杀太守赵昱依故彭城相薛礼于秣陵复杀礼至豫章又诈杀太守朱皓繇击破之融走死】
　　雍邱溃张超自杀袁绍围东郡执太守臧洪杀之张超在雍邱曹操围之急超曰唯臧洪当来救吾众曰袁曹方睦洪为袁所表用必不败好以招祸超曰子源天下义士终不背本但恐见制强力不相及耳洪时为东郡太守【洪先领青州绍以其能徒东郡治东武阳】徒跣号泣从绍请兵将赴其难绍不与请自率所领以行亦不许雍邱遂溃超自杀操夷其三族洪由是怨绍絶不与通绍兴兵围之不下【绍令洪邑人陈琳以书喻之洪复书曰仆防主人倾盖遂窃大州自谓究竟大事其尊王室岂悟郡将□戹请师觅拒使洪故君遂至沦灭区区微节无所获仲斯所以忍悲挥戈收涙告絶者也行矣孔璋足下徼利于境外臧洪投命于君亲吾子托身于盟主臧洪防名于长安子谓余身死而名灭仆亦笑子生而无闻焉】绍知洪无降意増兵急攻【城中粮谷已尽初尚掘防煮筋角后无可复食者主簿啓内厨米三升请为饘粥洪难曰何能独甘此也使作薄糜徧班士众又杀其爱妾以食将士将士感流涕无能仰视者男女七八千人相枕而死莫有离叛】城陷生执洪绍谓洪曰今日服未洪据地瞠目曰诸袁事汉四世五公可谓受恩今王室衰弱无扶翼之意欲因际会希冀非望多杀忠良以立奸威洪惜力劣不能推刃为天下报讐何谓服乎绍知洪终不为己用乃杀之【洪邑人陈容少亲慕洪时在绍坐起谓绍曰将军欲为天下除暴而先诛忠义岂合天意绍惭使人牵出容曰宁与臧洪同日死不与将军同日生也遂复见杀在坐无不叹息窃相谓曰如何一日杀二烈士】
　　刘虞故吏鲜于【箕于封朝鲜其支子食采在于因以鲜于为氏】辅迎虞子和击公孙瓒破之
　　公孙瓒尽有幽州之地遂益骄矜记过忘善多所贼害刘虞从事渔阳鲜于辅等率州兵欲报瓒以燕国阎柔素有恩信共推为乌桓司马招诱胡汉得数万人与瓒所置渔阳太守邹丹战斩之乌桓峭王【乌桓大人之称】感虞恩徳亦率种人随辅南迎虞子和【和先为袁术所执逃还北袁绍复留之】与袁绍将麴义合兵十万共攻瓒瓒兵数败还易【汉县故城在今直保定府雄县】京固守【前此有童謡曰燕南垂赵北际中央不合大如砺惟有此中可避世瓒自以为易地当之逆徙镇焉及为辅等所败虑有非常为堑十重筑京髙十丈为楼其上以铁为门夀与姫妾居疎逺宾客希复攻战或问其故瓒曰昔谓天下事可指挥而定今日视之非我所决不如休兵力田畜谷兵法百楼不攻今吾楼橹十重积谷三百万斛食尽此谷足以待天下之事矣】
　　【丙子】建安元年秋七月帝还雒阳
　　张杨使董承先诣雒阳修宫【时诸将更相疑贰帝遣使至营宣谕乃从诏】杨奉韩暹奉帝东还【胡才李乐留河东才为怨家所害乐病死】杨以粮迎道路七月至雒阳幸故中常侍赵忠宅八月幸南宫杨安殿【张杨以为己功故名其殿曰杨安】杨曰天子当与天下共之朝廷自有公卿杨当出扞外难遂还野王【杨后为其将杨丑所杀】杨奉亦出屯梁【汉县故城在今河南汝州】韩暹董承并留宿卫时宫室烧尽百官披荆棘依墙壁间州郡各拥强兵委输不至羣僚饥乏尚书郎以下自出采稆【音吕野谷不因播种而生者】或饥死墙壁或为兵士所杀
　　曹操入朝自为司校尉录尚书事
　　曹操在许谋迎天子众以为山东未定韩暹杨奉未可卒制荀彧曰今銮驾旋轸东京搸芜诚因此时奉主上以从人望大顺也秉至公以服天下大略也扶宏义以致英俊大徳也四方虽有逆节其何能为操乃遣曹洪【字子廉操从弟】将兵西迎天子董承等拒之洪不得进防韩暹矜功専恣承潜召操操乃以兵诣雒阳既至奏韩暹杨张之罪【暹惧诛单骑奔杨奉】帝以暹杨有翼驾功诏勿问以操领司隶校尉録尚书事【操杀尚书马硕等封董承辅国将军伏宂等十三人为列侯赠沮儁农太守】
　　曹操迁帝于许自为大将军封武平【后汉县故城在今河南归徳府鹿邑县】侯
　　操引董昭问计昭曰诸将人殊意异今留匡弼事埶不便唯有移驾幸许耳操曰此孤本志也乃奉车驾东迁【行至轘辕杨奉韩暹欲要遮乘舆不及操撃之奉暹南奔袁术】遂都许立宗庙社稷自是政归曹氏天子守位而已
　　孙防取会稽太守王朗降
　　防引兵渡浙江会稽功曹虞翻【字仲翔余姚人】劝太守王朗避之朗不从发兵拒战败绩浮海至东冶【注见前】防追击大破之朗乃降【策以朗儒雅诘让而不害后曹操征朗参司空军事】防自领防稽太守复命翻为功曹待以交友之礼【防好游猎翻谏曰明府喜轻出微行夫白龙鱼服困于豫且愿少留意防曰君言是也然不能改　白龙鱼服昔白龙下清冷之渊化为鱼渔者豫且射中其目见刘向説苑】
　　以袁绍为太尉曹操自为司空
　　诏书下绍责以地广兵多而専自树党不闻勤王之师但擅相讨伐绍上书陈愬乃以绍为太尉绍耻班在操下辞不受操惧请以大将军让绍而自为司空行车骑将军事
　　曹操以荀彧为侍中尚书令荀攸为军师郭嘉【字奉孝颍州阳翟人】为祭酒
　　操以荀彧为侍中守尚书令问以防谋之士彧荐其从子攸及郭嘉操征攸与语大悦曰公逹非常人也吾得与之计事天下当何忧哉以为军师嘉初见袁绍绍甚敬礼之居数十日嘉讶其多端寡要好谋无决遂去之操召见与论天下事喜曰使孤成大业者必此人也嘉出亦喜曰真吾主也操表嘉为司空祭酒
　　以孔融为将作大匠
　　北海太守孔融志在靖难而才疎意广讫无成功时袁曹公孙首尾相连融孤立不与通袁绍子谭为青州刺史攻融自春及夏战士所余才数百人流矢交集而融犹隐几读书谈笑自若及城陷乃奔东山【胡三省注都昌县之东山也都昌故城在今山东青州府临朐县】操与融有旧征为将作大匠【融在北海尊事髙宻郑康成为特立一乡曰郑公乡会黄巾入郡界康成避地徐州数年乃还公车征为大司农以病乞归卒于家康成所着经书凡百余万言通人颇讥其烦然经传洽熟称为大儒齐鲁间宗之】
　　募民屯田许下州郡并置田官
　　中平以来民弃农业诸军并起率乏粮谷饥则冦掠饱则弃余瓦解流离无敌自破者不可胜数【袁绍在河北军人仰食袁柘袁术在江淮取给蒲嬴民多相食州里萧条】羽林监枣祗请建置屯田操从之以祗为屯田都尉以任峻【字伯逹中牟人】为典农中郎将募民屯田许下得谷百万斛于是州郡例置田官所在仓廪皆满故操征伐四方无运粮之劳遂能兼并羣雄军国之饶起于祗而成于峻
　　吕布攻刘备备走归许诏以为豫州牧遣东屯沛先是袁术攻刘备以争徐州备使张飞守下邳自将拒术于盱眙【注见前】术与布书令袭下邳许以助军粮布引兵东下飞败走备与术战又败请降于布布亦忿术军粮不至乃复与备合并埶攻术至是术畏布为己害乃为子求婚布许之术遣将纪灵等攻刘备备求救于布布驰往赴之灵等闻布至皆敛兵而止【布屯沛□西南诸灵等灵等亦请布布往就之与备共饮食布谓灵等曰元徳布弟也为诸君所困故来救之布性不喜合鬬喜解鬬耳乃令军候植防于营门布弯弓顾曰诸君观布射戟小支中者当各解兵不中可留决鬬布即一发正中防支灵等皆惊言将军天威也明日复欢会然后罢兵】备合兵得万余人布恶之自出兵攻备备败走归曹操操厚遇之以为豫州牧或谓操曰备有英雄之志今不早图后必为患操以问郭嘉嘉曰公起义兵爲天下除暴推诚仗信以招俊杰犹惧其未也今备有英雄名以穷归已而害之则智士将自疑囘心择主公谁与定天下乎操笑曰君得之矣遂益其兵使图布【初备在豫州与袁涣为茂才至是涣为布所留布使作书辱骂备涣不可布以兵胁之涣顔色不变笑而应曰涣闻唯徳可以辱人不闻以骂且涣他日事刘将军犹今日之事将军也如一旦去之复骂将军可乎布惭而止　袁涣字曜卿扶乐人司徒滂之子】
　　刘表立学校作雅乐
　　刘表爱民养士从容自保境内无事学士归之者以千数表乃起立学校讲明经术命故雅乐郎杜防【字公良河南人】作雅乐表欲庭观之防曰将军号不为天子合乐而庭观之无乃不可乎表乃止【祢衡少有才辩而尚气刚傲孔融荐之曹操□辱骂操操怒曰衡竖子杀之犹鼠雀耳顾此人素有才名逺近将谓孤不能容乃送刘表衡称表之羙盈口而好讥贬其左右左右谮之表怒以江夏太守黄祖性急送衡与之后衡众辱祖祖杀之衡字正平平原般人】
　　【丁丑】二年春正月曹操击张绣降之绣叛袭操杀其子昻绣张济族子也先是济在闗中士卒饥饿至南阳冦略为流矢所中死绣领其众屯宛与刘表合【初帝出长安贾诩往依段煨已而归绣説绣使附刘表绣从之诩往见表还曰表平世三公才也不见事变多疑无决无能为也】至是曹操击绣绣举众降操纳张济妻绣恨之袭击操军杀操长子昻操中流矢败走绣还保穰【明年操后击绣围穰防袁绍将田丰劝绍袭许奉迎天子绍不从而亡卒有以丰谋白操者操遂解穰围而还绣率众追之贾诩曰不可追也必败绣不听败还诩曰促更追之必胜绣从之果以胜归绣问其故诩曰公虽善用兵非曹公敌也曹公军新退必自断后故云必败曹公力未尽而一朝引退必国内有故也已破将军必轻军速进诸将虽勇非将军敌故虽用败兵而必胜也绣乃服】
　　以钟繇为司隶校尉督关中诸军
　　初董卓召马腾韩遂以圗山东至防卓死李傕皆以为将军遣遂还留腾屯郿【事在初平三年】谏议大夫种劭【字申甫拂之子】左中郎将刘范【焉之子】等谋诛傕使腾袭长安战败劭等皆死腾走还凉州【在兴平元年】至是曹操将有事山东而以闗右为忧【操用荀彧郭嘉言将东取吕布又袁绍浸扰鬬中彧曰闗中将师唯马腾韩遂最彊若抚以恩徳虽不能乆安比公平定山东足以不动侍中钟繇有志谋可属以西事】乃表钟繇以侍中守司隶校尉持节督闗中诸军繇至长安移书腾遂等为陈祸福腾遂各遣子入侍
　　袁术称帝杀故兖州刺史金尚
　　术以谶言代汉者当涂髙自云名字应之【章懐注当涂髙者魏也术自以术及路皆是涂故云应之】遂有僭逆之谋闻孙坚得国玺拘坚妻而得之议称尊号孙防闻之与术书曰汤武虽有圣徳假使时无失道无由逼而取也今主上非有恶于天下徒以幼小胁于强臣异于汤武之时且董卓贪滛骄陵志无纪极至于废主自兴亦犹未也而天下同心疾之况效尤而甚焉者乎术始料防必与己合及得其书愁沮发疾防遂絶之至是僭号于夀春自称仲家置百官郊祀天地沛相陈珪【字汉瑜登之父】少与术游术以书召珪又刦质其子期必致珪珪答书曰足下隂谋不轨以身试祸欲吾营私阿附有死不能也术欲以金尚为太尉【尚先为曹操所击奔术事见前】尚不许而逃去术杀之
　　夏五月以吕布为左将军布击袁术兵破之
　　袁术遣使以称帝告吕布因求迎妇布遣女随之陈珪恐徐合纵为难未已往说布曰曹公奉迎天子辅赞国政将军宜与协谋共存大计今与术结婚必受不义之名将有累卵之危矣布亦素怨术女已在涂乃追还絶婚械送其使枭首许市珪欲使子登诣曹操布固不肯防诏以布为左将军操复遗布手书深加慰纳布大喜即遣登奉章谢恩并答操书登见操因陈布勇而无谋轻于去就宜早图之操即增珪秩中二千石拜登广陵太守命隂合部众以为内应【始布因登求徐州牧不得登还布怒拔防斫几日卿父劝我协同曹操絶婚公路今吾所求无获而卿父子显重但为卿所卖耳登不为动容徐对之曰登见曹公言养将军譬如养虎当饱其肉不饱则将噬人公曰不如卿言譬如养鹰饥即为用饱则飏去其言如此布意乃解】术遣其大将张勲等与韩暹杨奉步骑数万七道攻布布惧不敌珪曰暹奉与术卒合之师谋无素定不能相维子登策之比于连鸡埶不俱栖立可离也布乃用珪策与暹奉书使与己并力击术且许破术悉以军资与之暹奉大喜即从布进军去勲营百歩暹奉兵同时呌呼勲等散走布追击大破之杀伤堕水死者殆尽【韩暹杨奉纵暴徐间是耳刘备诱奉斩之暹奔还并州道为人所杀】
　　袁术遣盗杀陈王宠【敬王羡曾孙】
　　自黄巾贼起郡国皆弃城走唯陈王宠有勇善射治兵自守国人不敢离叛故陈独得完国相骆俊【字孝远乌栕人】素有威恩邻郡人多归之有众十余万袁术求粮俊拒絶之术遣客诈杀俊及宠陈由是破败【时王侯无复租禄或并日而食转死沟壑者甚众夫人姬妾多为冦盗所虏云】
　　秋九月下故太尉杨彪狱寻赦出之
　　故太尉杨彪与袁术婚姻曹操恶之奏收下狱劾以大逆孔融往见曹曰杨公四世清徳海内所瞻父子兄弟罪不相及况以袁氏归罪杨公乎操曰此国家之意融曰假使成王杀召公周公可得言不知邪操使许令满宠【风俗通荆蛮有瞒氏音舛后改为满宠字伯宁山阳昌邑人】按彪狱融与荀彧皆属宠勿考掠宠考讯如法数日求见操曰杨彪考讯无他辞语此人有名海内若罪不明白必大失民望窃为明公惜之操即赦彪【彪见汉室衰防政在曹氏遂称脚挛积十余年不行由是得免于祸】
　　【戊寅】三年夏四月诏将军段煨等讨李傕夷三族
　　先是郭泛为其将伍习所杀至是煨等诛傕首于许诏髙县之封煨阌乡【汉县今属河南陜州】侯【煨后征为大鸿胪病卒】
　　秋九月吕布复攻刘备曹操击布杀之
　　吕布复与袁术通遣其将髙顺等攻刘备破沛城虏备妻子备单身走曹操使夏侯惇【字元让谯人】救备为顺所败【顺所将七百余兵每战必克名陷陈营】操乃自击布与备遇于梁广陵太守陈登率郡兵为操先驱进至下邳布屡战皆败还保城不敢出【布欲使陈宫髙顺守城自将骑断操粮道布妻谓曰宫顺素不和将军一出宫顺必不同心共守城如有蹉跌妾岂得复为将军妻哉布乃止】遣人求救于袁术术不能救严兵为布作声援操围下邳乆疲敝欲还荀攸郭嘉曰吕布勇而无谋今屡战皆北锐气衰矣陈宫有智而迟今及布气之未复宫谋之未定急攻之布可防也乃引沂泗【水名注俱见前】灌城月余布益困迫布将魏续等共执陈宫髙顺【初布性决疑所为无常髙顺每谏布不能从后遂疎顺夺其兵以与魏续至是续执顺等以叛布】率其众降布登白门楼【水经注下邳城南门名白门】兵围之急布令左右取其首诣操左右不忍乃下降布见操曰明公之所患不过于布今已服矣若令布将骑明公将步天下不足定也顾谓刘备曰元徳卿为坐上客我为降虏绳我急独不可一言邪操笑曰缚虎不得不急乃命缓布刘备曰不可明公不见吕布事丁建阳董太师乎操然之布目备曰大耳儿最叵信于是缢杀布及陈宫髙顺皆首送许然后葬之【操将杀陈宫谓曰奈卿老母妻子何宫曰以孝治天下者不害人之亲施仁政于天下者不絶人之祀老母妻子存否在明公不在宫也遂出就刑操为之流涕厚抚其家初防山屯帅臧霸等皆附于布及布败霸等及布将张辽皆率其众降操割青徐二州近海者委霸等以辽为中郎将刘备从操还许操表为左将军礼之愈重陈登加伏波将军　臧霸字宣髙防山华人张辽字文逺雁门人】
　　以孙防为讨逆将军封吴侯
　　孙忠遣张纮献方物操欲抚纳之表防为讨逆将军封吴侯以纮为侍御史袁术以周瑜为居巢【注见前】长鲁肃【字子敬临淮人】为东城【胡三省注前汉县属庐江后汉省当是袁术复置】长瑜肃知术终无所成皆弃官渡江从防防自将讨祖郎【丹阳宗帅】于陵阳【注见前】禽之即破械署门下贼曹又讨太史慈【刘繇仁走慈进住泾县大为山越所附】于勇里【胡三省注在泾县】禽之即署门下督【防谓慈曰宁识神亭时邪若卿尔时得我云何慈曰未可量也防大笑曰今日之事当与卿共之孤是卿知己勿忧不如意也】军还郎慈俱在前导军人以为荣先是刘繇攻破笮融朝廷以华歆为豫章太守及是繇卒余众未有所附防命慈为抚安之且观华歆牧御方规何如慈还谓防曰华子鱼良徳也然无他方规自守而已防遂有兼并之志
　　【己夘】四年春三月袁绍击公孙瓒瓒自焚死
　　袁绍连年攻公孙瓒不能克欲与瓒释憾连和瓒不答而増修守备至是黒山帅救瓒未至瓒密使人赍书使起火为应瓒自内出战绍候得其书如期举火瓒遂出战绍设伏击之瓒大败复还自守绍为地道穿其楼下烧之楼辄倾倒稍至京中【即所筑髙京】瓒悉缢其姊妹妻子然后引火自焚【其将田楷战死】
　　袁绍承制以乌桓蹋顿为单于
　　蹋顿邱力居从子有武略邱力居死【子楼班年少蹋顿代立】总摄诸部绍攻公孙瓒蹋顿以诸部助之瓒灭绍皆赐以单于印绶又以阎柔得乌桓心因加宠慰以安北边【其后诸部奉楼班为单于以蹋顿为王然蹋顿犹秉计策】
　　夏六月袁术北走诏刘备将兵邀之术还走死
　　术既称帝淫侈滋甚媵御数百无不兼罗纨厌梁肉而士卒冻馁莫之简恤既为吕布所破【事见前】又为曹操所败【二年操东征术术弃军走留其将桥蕤等拒操操击斩之术走渡淮由是遂衰】资食空尽不能自立乃烧宫室奔其部曲陈简复为所拒士卒散走忧懑不知所为乃遣使归帝号于绍【具言禄去汉室表氏当兴绍因然之】袁谭自青州迎术欲从下邳北过曹操遣刘备邀之复走夀春至江亭坐箦牀而叹曰表术乃至是乎因愤慨欧血死妻子奔皖城故广陵太守徐璆得国玺献之
　　秋八月曹操进兵黎阳【注见前】还许分兵守官渡【城名在今河南开封府中牟县东北亦曰中牟台】
　　袁绍既克公孙瓒心益骄贡御稀简简精兵十万骑万匹欲以攻许沮授谏曰曹操奉天子以令天下今举师南向于义则违且庙胜之防不在强弱操法令既行士卒精练非公孙瓒坐而受攻者也窃为公惧之绍不从许下诸将闻绍将攻许皆惧操曰吾知绍之为人志大而智小色厉而胆薄忌克而少威兵多而分画不明将骄而政令不一土地虽广粮食虽丰适足以为吾奉也【孔融谓荀彧曰绍地广兵彊田丰许攸智士也为之谋审配道纪忠臣也任其事顔良文丑勇将也统其兵殆难克乎彧曰绍兵虽多而法不整田丰刚而犯上许攸贪而不治审配专而无谋逄纪果而自此数人者者埶不相容必生内变顔良文丑一夫之勇耳可一战而禽也】八月操进军黎阳使臧霸等入青州于禁【字文则防山钜平人】屯河上九月操还许分兵守官渡
　　冬十一月张绣降
　　袁绍遣人招绣并与贾诩书结好诩于绣坐上显谓绍使曰归谢袁夲初兄弟不能相容而能容天下国士乎绣惊惧曰何至于此诩因劝绣归曹操绣从之【操以绣为武将军诩为执金吾】
　　复置盐官徙司隶校尉治农
　　闗中诸将以袁曹方争皆中立顾望【凉州牧韦端使从事杨年诣许阜还诸将问袁曹胜负阜曰袁公寛而不断好谋而少决不断则无威少决则后事今虽彊终不成大业曹公有雄才大略决机无疑法一而兵精能用度外之人所任各尽其力必能济大事者也　杨阜字义山天水冀人】操使侍御史卫觊【字伯儒河东安邑人】往镇抚之时四方大有还民诸将多引为部曲觊书与荀彧【书曰闗中膏腴之地顷遭荒乱人民流入荆州者十万家今归者无以自业诸将各竞招怀以为部曲一旦变动必有后忧夫盐国之大寳也乱来放散宜如旧置使者监卖以其直益市犂牛若有归民以供给之勤耕积粟以丰殖闗中逺民闻之必日夜竸还又使司校尉留治闗中以为之主则诸将日削官民日盛此彊本弱敌之利也】彧以白操操从之始遣谒者仆射监盐官司校尉治农闗中由是服从
　　孙防袭庐江取之徇豫章太守华歆降
　　庐江太守刘勲新得袁术部曲孙防恶其兵强劝勲攻取上缭【今江西南昌府建昌县有上缭营相传汉昌邑王所置】宗帅勲既行防与周瑜轻军袭拔庐江悉降其众勲北归许防遂西破黄祖盛兵将徇豫章谓虞翻曰华子鱼自有名字然非吾敌也若不开门譲城不得无所伤害卿便在前具宣孤意翻往见歆曰孙讨逆智略超世用兵如神君今守孤城资粮不足不早为计悔无及也大军已次椒邱【地名在南昌府城北】明日日中迎檄不至与君絶矣歆乃夜作檄明旦遣使赍迎防便进军歆葛巾迎降防向歆拜礼为上宾【防之入皖城也抚视袁术妻子及入豫章収载刘繇丧善遇其家士大夫以是称之　皖城后汉皖县为庐江郡治故城在今江南安庆府潜山县】
　　刘备起兵徐州讨曹操
　　初董承称受帝衣帯中密诏与刘备谋诛曹操操从容谓备曰今天下英雄唯使君与操耳本初之徒不足数也备方食失匕箸值雷震备因曰圣人云迅雷风烈必变良有以也遂与承及种辑等同谋会操遣备邀袁术备遂杀徐州刺史留闗羽守下邳行太守事身还小沛郡县多叛操为备备众数万人遣使与袁绍连兵【操使长史刘岱等击备不克备谓曰使汝百人来无如我何曹公自来未可知耳】


　　御批歴代通鉴辑览卷二十六
　　钦定四库全书
　　御批厯代通鉴辑览卷二十七
　　后汉
　　孝献皇帝
　　【庚辰】建安五年春正月曹操杀车骑将军董承遂击刘备破之备奔冀州
　　董承等谋泄曹操杀之皆夷三族操欲自击刘备诸将皆曰与公争天下者袁绍也今绍方来而弃之东绍乘人后若何操曰刘备人杰也今不击必为后患郭嘉曰绍性迟而多疑来必不速备新起众心未附急击之必败操师遂东田丰说袁绍曰曹刘连兵未可卒解公举军而袭其后可一往而定绍辞以子疾丰举杖击地曰嗟乎遭难遇之时而以婴儿之病失其防惜哉事去矣操击刘备破之获其妻子进拔下邳禽闗羽备由青州奔袁绍【袁谭故备茂才也以步骑迎备至平原遣使白绍】绍去邺二百里迎之
　　二月曹操还官渡袁绍进军黎阳夏四月绍遣兵攻白马【注见前】操击破之斩其将顔良文丑
　　操还官渡绍乃议攻许田丰谏【丰曰曹操既破刘备则许下非复空虚且曹操善用兵众虽少未可轻也今不如以久待之据山河之固拥四州之众蕳其精鋭乘虚迭出救右则击其左救左则击其右我未劳而彼已困不及三年可坐克也】绍不从丰复彊谏绍以为沮众械系之于是移檄州郡数操罪恶【陈琳为之辞】二月进军黎阳【沮授临行会其宗族散财与之曰军之破败在此举矣雄有言六国蚩蚩为羸弱姬其今之谓乎】绍遣顔良攻白马沮授曰良性促狭虽骁勇不可独任绍不听四月操引军兼行趣白马良来逆战关羽望见良麾葢防马刺良于万众之中斩其首而还绍军莫能当者遂解白马之围徙其民而西绍渡河追之沮授谏绍复不从【授临济叹曰上盈其志下务其功悠悠黄河吾其济乎遂以疾辞绍不许而意恨之】军至延津【杜预左传注陈留酸枣县北有延津酸枣注见前】南操勒兵驻营南阪下令骑解鞍放马用荀
　　攸计陈辎重饵敌绍骑将文丑与刘备将五六千骑前后至诸将曰可上马操曰未也有顷骑至稍多或分趣辎重操曰可矣乃皆上马纵击大破之斩丑丑良皆绍名将再战斩之绍军夺气【初曹操壮闗羽之为人而察其无留意使张辽以其情问之羽叹曰吾极知曹公待我厚然我受刘将军恩誓以共死不可背之要当立效以报曹公乃去耳辽以报操操义之及杀良操知其必去重加赏赐羽尽封其所赐拜书告辞而奔刘备于袁军左右欲追之操曰彼各为其主勿追也】
　　孙策卒弟权代领其众
　　策欲乘虚袭许郡署未发会先所杀呉郡太守许贡奴客【初贡为朱治所逐南依山贼严白虎防皆击杀之贡奴客欲为报仇】因策出猎伏篁竹中射之中颊创甚召张昭等谓曰中国方乱以呉越之众三江【韦昭曰呉松江钱塘江浦阳江也考三江诸说不一此指呉越而言韦说为近】之固足以观成败公等善相吾弟呼权佩以印绶谓曰决机于两陈之间与天下争衡卿不如我举贤任能各尽其心以保江东我不如卿遂卒【时年二十六】权悲号未视事昭曰孝廉此宁哭时邪乃易权服扶上马使出巡军上表朝廷下移属城中外将校各令奉职周瑜自巴邱【初防定豫章分置庐陵郡留瑜镇巴邱　裴松之曰瑜所镇今巴邱县也考巴邱县晋属庐陵郡梁改曰巴山故城在今江西抚州府崇仁县】将兵赴防留与张昭共掌众事时流寓之士皆以安危去就为意未有君臣之固昭与瑜等谓权可与共成大业遂委心而服事焉
　　秋九月庚午朔日食
　　袁绍攻曹操于官渡冬十月操袭破其辎重绍军大溃袁绍军阳武【秦置县两汉列代皆因之今属河南开封府】沮授説曰北兵虽众而劲果不及南南兵虽精而资储不如北南幸于急战北利在缓师宜徐持久旷以日月绍不从进营稍前东西数十里操亦分营与相当遂合战操军不胜复还坚壁【绍为髙橹起土山射营中营中皆防□而行操乃为霹雳车发石击绍□皆破绍又为地道攻操操辄于内为长堑拒之】操众少粮尽士卒疲乏乃与荀彧书议欲还许彧报曰绍悉众聚官渡欲与公决胜负公以至弱当至彊若不能制必为所乘是天下之大机也且绍能聚人而不能用情见势竭必将有变此用竒之时不可失也操乃坚壁持之绍运谷车数千乘至官渡操击烧之十月绍复遣军运谷使淳于琼等将兵送之沮授请别为支军于表【支别表外也】以絶曹操之钞绍不从琼宿乌巢【泽名在延津县东南】去绍营四十里防许攸怒绍奔操説操袭琼【先是许攸谓绍曰曹操悉师拒我许下势必空弱若分邉轻军星行掩袭许可防也许防则奉迎天子以讨操操成禽矣绍不从防攸家犯法审配収击之攸怒遂奔曹操闻其来跣出迎之抚掌笑曰子卿逺来吾事济矣既入坐谓操曰今有几粮乎操诡言可支一嵗既曰半嵗攸皆以为不实操乃曰向言戏之其实可支一月为之奈何攸曰袁氏辎重万余乘在故市乌巢屯军无严备若轻兵袭之燔其积聚不过三日袁氏自败也】操大喜乃留荀攸曹洪守营自将歩骑五千用袁军旗帜衔枚马口夜从间道出人抱束薪至屯放火琼营惊乱操急击之绍闻操击琼谓其子谭曰就操破琼吾防其营彼固无所归矣乃使其将张郃【字儁乂河间鄚人】等攻操营而但遣轻骑救琼骑至乌巢操士卒殊死战大破之斩琼等尽燔其粮谷张郃等攻操营不能下闻琼已破乃焚攻具诣操降于是绍军惊扰大溃绍及谭等幅巾乘马与八百骑渡河操追之不及尽収其辎重图书珍寳余众降者操尽阬之前后所杀七万余人【沮授为操军所执大呼曰授不降也操与之有旧遂赦而厚遇焉授寻谋归袁氏操乃杀之操収绍书中得许下及军中人书皆焚之曰当绍之彊孤犹不能自保况众人乎】绍走至黎阳北余众稍复归之旣还遂杀田丰【或谓田丰曰君必见重矣丰曰公貌寛而内忌若胜而喜犹能赦我今战败而恚吾不望生绍还谓僚属曰吾不用田丰言果为所笑遂杀之】绍外寛雅有局度喜怒不形于色而性矜愎自高短于从善故至于败【冀州城邑多降于操绍归复击定之明年夏操兵河上击破绍仓亭军】
　　有星孛于大梁【晋书天文志自胃七度至毕十度曰大梁之次】
　　以孙权为讨虏将军
　　曹操闻孙策死欲因丧伐之张纮谏曰乘人之丧旣非古义若其不克成讐弃好不如因而厚之操即表权为讨虏将军领防稽太守操欲令纮辅权内附乃以纮为防稽都尉纮至吴太夫人以权年少委纮与张昭共辅之纮思惟补察知无不为鲁肃将北还周瑜止之因荐于权权与语悦之引肃合榻对饮问计肃曰汉室不可复兴曹操不可卒除为将军计惟有保守江东以观天下之衅耳若因北方多务除黄祖进伐刘表竟长江所极据而有之此王业也张昭毁肃年少麄踈权益贵重之
　　张鲁据汉中【后汉郡治南郑注见前】
　　张鲁以刘璋闇懦不复承顺璋怒杀其母及弟鲁遂据汉中【鲁以鬼道杀民自号师君其来学道者初皆名鬼卒受本道已信号祭酒各领部众犯法者三原然后行刑不置长吏皆以祭酒为治民夷便之】后复袭取巴郡【后汉郡治江州注见前】朝廷力不能征遂就宠鲁为镇民中郎将领汉宁【章怀注建安二年置郡】太守通贡献而已【鲁雄据巴汉垂三十年】
　　【辛巳】六年春三月丁卯朔日食
　　秋九月曹操击刘备于汝南备奔荆州
　　先是袁绍遣刘备畧汝南【汝南黄巾刘辟叛操附绍绍遣备将兵助辟】郡县多应之曹操遣曹仁【字子孝操从弟】击备备走还绍军隂欲离绍乃説绍南连刘表绍遣备将本兵复至汝南与龚都等合操遣其将蔡阳击之为备所杀【事在五年】至是操自将击备备奔刘表【都等皆散】表闻备至自出郊迎以上賔礼待之益其兵使屯新野【已而表遣备北侵与曹操将夏侯惇于禁等相拒于博望久之备设防兵一旦自烧屯伪遁惇与禁等追之为伏兵所破备在荆州数年尝于表坐起至厠慨然流涕表怪问备备曰吾尝身不离鞍髀肉皆消今不复骑髀里肉生日月如流老将至矣而功业不能建是以悲耳】
　　【壬午】七年春正月曹操复进军官渡夏五月袁绍卒防子尚袭行州事长子谭出屯黎阳操攻败之
　　袁绍慙愤发病呕血卒初绍有三子谭【字显思】熙【字显雍】尚【字显甫】绍后妻刘氏爱尚绍欲以为后乃以谭继兄后出为青州刺史【沮授谏曰世称万人逐免一人获之贪者悉止分定故也谭当为嗣而斥使居外祸其始此矣绍曰吾欲令诸子各据一州以视其能于是使熙为幽州刺史甥髙干为并州刺史】逢纪审配素为谭所疾辛评【阳翟人辛毗兄】郭图【字公则颍川人】皆附于谭而与配纪有隙及绍卒众以谭长欲立之配等恐谭立而评等为害遂矫绍遗命奉尚为嗣谭至不得立自称车骑将军屯黎阳尚少与之兵而使纪随之谭求益兵配等不与谭怒杀纪曹操攻谭尚自将助之与操相拒谭尚数败【尚遣其将郭援高干共攻河东发使与马腾等连兵援所经城邑皆下河东郡吏贾逵守绛援攻之急父老约援不害逵乃降援许之既而使逵为将逵不屈援怒将斩之或防其上以救之吏民皆乗城呼曰负约杀我贤君宁俱死耳援乃囚逵壶闗有祝公道者夜盗出之援军至平阳钟繇遣使説马腾为言利害腾乃遣其子超将兵与繇防援将渡汾为营济未半繇击大破之援繇之甥也校尉厐徳斩之繇见其头而哭德谢繇繇曰援虽我甥国之贼也何谢之有　绛汉县后汉曰绛邑即春秋晋新田注见前贾逵字梁道襄陵人马超字孟起厐徳字令明南安狟道人狟音桓】
　　曹操责孙权任子权不受命
　　曹操下书责孙权任子权召羣僚防议张昭等犹豫不决权引周瑜诣吴太夫人前定议瑜曰昔楚国初封不满百里继嗣贤能广土开境遂据荆阳至于南海传业延祚九百余年今将军承父兄余资兼六郡之众兵精粮多将士用命铸山煮海境内富饶有何逼廹而欲送质质一入不得不与曹氏相首尾与相首尾则命召不得不徃如此见制于人极不过一侯印仆从十余人车数乘马数匹岂与南面称孤同哉不如勿遣徐观其变若曹氏能率义以正天下将军事之未晩若为暴乱彼自亡之不暇焉能害人吴大夫人谓权曰公瑾议是也公瑾与伯符同年小一月耳我视之如子汝其兄事之遂不送质
　　【癸未】八年春二月曹操攻黎阳谭尚败走夏四月操追至邺还谭攻尚不克
　　曹操攻黎阳谭尚败走还邺操追至邺诸将欲遂攻之郭嘉曰哀绍爱此二子莫适立也今权力相侔各有党与急之则相保缓之则争心生不如南向荆州以待其变变成而后击之可一举定也操曰善留贾信守黎阳而还谭谓尚曰今曹军退人懐归志及其未济出兵掩之可令大溃此防不可失也尚疑而不许谭大怒攻尚谭败引兵还南皮【谭别驾王修自青州来救谭谭欲更还攻尚修曰兄弟者左右手也今与人鬬而断其右手曰我必胜其可乎夫弃兄弟而不亲天下其谁亲之谭不从　南皮注见前王修字叔治北海营陵人】
　　秋八月曹操击刘表尚围谭于平原冬十月操还救却之
　　曹操击刘表军于西平【汉县厯代因之今属河南汝宁府】袁尚攻袁谭大破之谭奔平原尚围之急谭遣辛毗【字佐治评之弟】诣操谓救【刘表以书谏谭劝其捐忿思义又与尚书曰青州天性峭急迷于曲直君当先除曹操以卒先公之恨事定之后乃议其曲直之计不亦善乎若还而不反则是韩卢东郭自困于前而遗田父之获也谭尚皆不从　韩卢良犬东郭防狡兔战国防韩卢逐东郭防腾山者五环山者三犬兔俱疲田父见而获之】毗至西平诸将皆疑荀攸劝操许之【诸将多以刘表方彊宜先平之荀攸曰天下方有事而表坐保江汉之间其无四方之志可知袁氏据四州之地带甲数十万使二子和睦以守其成业天下之难未息也今兄弟搆恶其势不两全若有所并则力専力专则难图也及其乱而取之天下定矣操从之】后数日操更欲先平荆州使谭尚自敝辛毗复说操【操谓毗曰谭必可信尚必可克不毗曰明公无问信与诈也直当论其势耳袁氏兄弟谗阅连年战伐今往攻邺尚不还救即不能自守还救即谭踵其后此乃天亡尚之时也天以尚与明公明公不取而伐荆州失用兵之本矣操曰善】乃许谭平十月操至黎阳尚闻操渡河乃释平原还邺操引军还
　　【甲申】九年春二月袁尚复攻谭夏四月曹操攻邺秋七月
　　尚还战败走幽州操遂入邺　　　　　　　　　　　　　　　【自】领冀州牧
　　正月曹操济河遏淇水【出河南懐庆府林县西山流迳卫辉府淇县东南入卫】入白沟【今淇水入卫自濬县以下谓之白沟水经注其水迳宿胥故渎东流为白沟是也王防学冯智舒以为宋辽分界之白沟考此河在今直隶新城雄县去淇水甚远无由得入其説非是】以通粮道二月尚复攻谭审配谏不聼乃留配守邺四月操至邺为土山地道以攻之又攻絶其粮道五月凿堑围城周围四十里初令浅示若可越配望见笑之不出争利操一夜濬之广深二丈引漳水【水经注漳水迳邺县西】以灌之城中饿死者过半七月尚还救邺【先使李孚入城孚研问事杖系马边自着平上帻投暮诈称都督歴北围而东呵责守围将士随轻重行罚遂歴曹营前至南围责怒守者収防之遂开其围驰到城下呼城上人得入操闻笑曰此非徒得入也方且复出孚知围不可后胃乃请配悉出城中老防以省谷夜持白竿出降孚升降人服随軰夜出突围得去　李孚钜鹿人】尚兵循西山而东去邺十七里为营夜举火以示城中配出兵城北以应操逆击之败还尚亦败走营曲漳【漳水之曲】操遂围之尚惧求降不聴众溃奔中山审配杀辛毗家属令士卒坚守死战伏弩射操几中配兄子荣开门纳操兵配拒战被执毗以马鞭击其头而骂之配顾曰狗辈正由汝曹破我冀州恨不得杀汝也操引见配欲活之配意气壮烈终无挠辞遂斩之操乃临祀绍墓哭之流涕慰劳绍妻还其家人寳物赐缯絮廪食九月诏以操领冀州牧操让还兖州【操辟崔琰为别驾谓曰昨按户籍可得三十万众故为大州也琰对曰今九州幅裂二袁亲寻干戈冀方烝庶暴骨原野未闻王师存问风俗敕其涂炭而唯以校计甲兵为先□岂鄙州士女所望于明公哉操改容以谢许攸恃功嫚操尝于众坐呼操小字操不乐后竟杀之　崔琰字季珪东武城人裴松之曰曹操一名吉利小字阿瞒】
　　冬十月有星孛于东井
</div>
    <div class="pagination">
<a href="御批历代通鉴辑览_page59.html">上一页</a><span>...</span><a href="御批历代通鉴辑览_page55.html">55</a><a href="御批历代通鉴辑览_page56.html">56</a><a href="御批历代通鉴辑览_page57.html">57</a><a href="御批历代通鉴辑览_page58.html">58</a><a href="御批历代通鉴辑览_page59.html">59</a><span class="current-page">60</span><a href="御批历代通鉴辑览_page61.html">61</a><a href="御批历代通鉴辑览_page62.html">62</a><a href="御批历代通鉴辑览_page63.html">63</a><a href="御批历代通鉴辑览_page64.html">64</a><a href="御批历代通鉴辑览_page65.html">65</a><span>...</span><a href="御批历代通鉴辑览_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
