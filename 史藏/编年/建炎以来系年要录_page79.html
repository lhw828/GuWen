<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 79 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 79 页/共 115 页</h1>
    <div class="content">　　乙未增建太庙时新祭器将成而太庙殿室狭至不能陈列给事中叚拂请正殿从西增六间通旧为十三间其中十有一间为十一室东西二间为夹室又作西神门册宝殿祭器库 明州观察使辛永宗降授凤州团练使永宗为秦桧所恶言者请移之远地诏添差湖南马步军副都总管居邵州永宗留建康不行御史中丞何若言建康大军所驻使永宗出入其间岂得安靖望少加惩责仍令本府差人押赴邵州故有 

是命 左宣教郎皇太后宅教授张本为秘书省正字本以上书得官赐出身改京秩至是入馆 
　　丙申诏海内四州军各置教谕一员从琼管安抚徐念道之请也 
　　己亥工部奏立淮东江东两浙湖北诸县岁较营田赏罚格其法以绍兴七年至十三年所收课利最多酌中者为额每路县令以十分为率取二分赏之岁收增三分至一分以上并减磨勘年仍以最亏一县为罚 
　　金主亶以上京宫室太狭是月始役五路工匠撤而新之规模虽仿汴京然仅得十之一二而已 

　　夏四月按是月庚子朔辛丑左朝请郎提举江州太平观何铸复左朝奉大夫知温州 
　　壬寅直徽猷阁知潭州刘昉升直宝文阁录招降武冈猺人杨再兴之功也事见去年十月乙酉上曰猺人久侵省地今尽以归可见向化大抵猺人须加存抚此既不扰彼亦岂敢为过也 
　　癸卯用前荆湖等路抚谕司干办公事胡骏请立祚德庙于临安府寻加封程婴为忠节成信侯公孙杵臼为通勇忠智侯韩厥为忠定义成侯婴等封在六月丁巳今并书 
　　乙巳普安郡王免丧还故官 司封员外郎边知白面对乞令郡邑以籍田手诏刊石置于厅事上曰凡治天下惟赏与罚有赏而无罚虽 

尧舜不能治天下守令有劝农之实若不能奉行朝廷德意当痛黜之 
　　右朝议大夫知道州李佾条上便民事件请以真宗御制文臣七条凡守令朝辞之日悉令拜赐权吏部侍郎王循友等言守令多外除恐不周遍欲令镂板于厅事揭示己酉从之熊克小历谓李佾乞揭示非也 
　　庚戌上曰近日全无事秦桧曰御前诸处奏到可见臣谨按林泉野记称桧已漏即出省文书壅滞皆不省乃与此不同以绍兴二十五年十一月董德元等所奏及上语考之乃是事事止申尚书省上又称钟世明奉使并无一字至朕前及称看详章奏官取大臣意旨民事不令朕 

见由是言之御前诸处奏到绝少乃是桧意今反以此答天问其欺罔甚矣故表出之上曰前此文字极多朕有至夜分不寐顿如此减省岂非议和之效乎 
　　丙辰敦武郎合门祇候俞似脩武郎合门祇候曹涭并为右武郎以使还特迁也 左奉议郎新通判成州郭伸献易解上曰易象深微难极穷究须有自得仍不穿凿始可谓之通经伸议论亦粗通可略加旌擢于是进伸一官 
　　戊午兵部上武士弓马及选试去留格初补入学步射弓一石若公私试步骑射不中即不许试程文其射格自一石五斗以下至九斗凡 

五等上可其奏因谕辅臣曰国家武选所系非轻今诸将子弟皆耻习弓马求换文资数年之后将无人习武矣岂可不劝诱之 
　　甲子右脩职郎杨迥充敕令所删定官逈时子也 
　　丙寅御史中丞何若言诸军多执平民强剌人情不安非太平肃静之意望严行禁戢从之 
　　五月按是月己巳朔壬申命诸路漕臣兼提举事如本司官俱无出身即从上一员兼领用权礼部侍郎游操请也 诏浚临安府运河时北关门外河道湮塞漕舟往往卸于门外极为劳费而商贩亦阻上闻乃谕大臣令开撩之 

　　甲戌集英殿脩撰知福州薛弼请以招安人付诸军拘收仍加存恤毋令逃窜上曰弼所虑不苟愚民无知有被驱掠或州县科扰不得巳而为盗者帅臣得人则盗不作矣 
　　丙子诏学校科举取士如经义诗赋人数不等即以文理优长通融补放不得过三分亦用礼部请也 
　　丁丑封典籍冯氏为美人司记刘氏为才人 
　　庚辰左大夫周绾为淮南转运判官上览除目曰监司朝廷耳目之官今天下安静恤民为先得人则一路安否则烦扰百出岂可不慎择 

绾缙云人也 
　　辛巳直宝文阁两浙转运副使钱端礼罢以右谏议大夫汪勃论其素习骄騃不闲世务倾险任数也 命权吏部王循友权户部侍郎李朝正编类诸路监司郡守条上裕民事件俟成书颁之 
　　癸未初作太庙祏室于室之西墙金钉朱户黑漆趺坐如承平之制 
　　甲申德兴县士民傅取新等请知县陈鼎再任鼎尝权监进奏院以上书请备边忤秦桧故逐至是桧进呈上曰德政果及于民则固可留 

然其间不能无计嘱须加核实御史中丞何若即奏鼎朋附廖刚其任德兴不遵法令用刑惨酷鼎坐免去鼎为邑有惠爱至今人思之鼎罢在八月庚申今并附此淳熙五年先臣知德兴县邑人为诗以美先臣其首章云银峰县政百余年陈郑才猷旧所传陈盖指鼎也是时去鼎之罢巳二十余年而邑人之言如此则若之所云非矣 
　　丙戌诏作景钟钟高九尺天子亲祠上帝则用之以皇祐黍尺为准既成命秦桧铭之曰德纯懿兮舜文继跻寿域兮孰内外荐上帝兮伟兹 

器声气应兮同久视贻子孙兮弥万世上大悦 太学博士关注罢以御史中丞何若论其阴有交结图为不靖也 
　　丁亥金主使金吾卫上将军彰德军节度使乌库哩海昭武大将军同知宣徽院事赵兴祥来贺天申节 
　　癸巳上谓大臣曰春秋之学士人习者极少宜有以劝之近秦熺亦尝论此寔契朕意 
　　甲午资政殿学士提举临安府洞霄宫李邴薨于泉州后谥文肃 徽猷阁待制知泸州冯楫奏天雨豆甘露降于郡园 

　　是月右承务郎康与之监尚书六部门与之倬子也上之以星变求言也倬以选人上书言彗不足畏秦桧大喜遂特改京官与之事以林泉野记脩入日历并不载与之改官指挥其监部门据题名在今年五月到任故附此月末彗出求言在去年四月 
　　六月己亥朔右宣义郎知信阳军冯荣叔代还上言京西淮南民之归业者尚少望诏有司应归业之民如给复年限已满止收其半税更假之五七年以劝耕垦其流移在内郡欲归业者所在自陈不许占留不过数年丁赋如旧矣上甚以为然谕大臣曰若荒田耕凿得遍大为国家之利今边境宁靖人思归业然所在尚有占留之毙可令户部措置乃以荣叔知均州上谕大臣在癸卯荣叔除郡在壬子今联书之 直秘 

阁知常州汤鹏举为两浙路转运判官 
　　丁未秦桧奏淮东盐课增羡乞推赏上曰增羡之赏尤所当慎大率今岁有羡次年必亏盖民之食盐每岁止如此也 
　　癸丑左朝奉郎知彭州彭宾会赦犹降一官以前通判卭州牒避亲举人不实故也 监察御史巫伋面对请申严有司所在刑狱不得辄为非法之具如钱塘仁和二邑所设浮匣命绳之类不得复用违者俱抵罪诏刑部禁止 
　　甲寅白州民家木偶土地神自馆驿前相持入商税务州人聚观之兵马都监叶某怒投之江中乃止其后未踰岁守臣赵不易与僚属死 

者六人此据百衲丛谈 
　　己未分遣医官循行临安疗病者至秋乃止自是行之至今 监察御史陈积中面对论监司州县淹留词诉之毙乞令诸部每季检举劾其尤者从之 
　　癸亥少师昭庆军节度使万寿观使平乐郡王韦渊复致仕任便居住从所请也 
　　监察御史王镃面对乞一新禖坛行亲祠之礼乙丑诏礼部措置 

　　是月安南献驯象十 
　　秋七月按是月戊辰朔己巳上谓大臣曰今早雨甚沾足方欲祈祷遂得之岁事有望闻米麦甚贱小民易活亦可庆也时岭南州县多不雨而庆之清远韶之翁源英之真阳三邑尤苦鼠害虽鱼鸟蛇皆化为鼠数十成群禾稼为之一空焉岭南不雨事以洪迈夷坚甲志脩入志称绍兴丙寅夏秋之间故因行在得雨附见 
　　壬申检校少传崇信军节度使和国公张浚落节钺职名依旧特进提举江州太平观连州居住先是浚因星变欲力论时事以悟上意以 

其母太夫人计氏年高言之必被祸恐不能堪计氏见其形瘠浚具言所以计氏诵其父咸绍兴圣初举制科策曰臣宁言而死于斧钺不忍不言而负陛下浚意遂决即上＜锍-釒＞言当今事势如养大疽于头目心腹之间不决不止决迟则祸大而难测决疾则祸轻而易治惟陛下谋之于心断之以独谨察情伪豫备仓卒庶几社稷有安全之理不然日复一日后将噬脐异时以国与敌者反归罪正议此臣所以食不下咽而一夕不能安也于是秦桧以谓时已太平讳言兵事见之大怒御史中丞何若即奏浚建造大第强占民田殊失大臣省愆念咎之体居常怨恨以和议非便惟欲四方多事侥幸再进包藏祸心为害实大望赐降黜以为臣子喜乱徇私之戒故有是命熊克小历载此事于今年十二 

月彗再出之后误也盖十五年四月彗出东方今年四月浚上此＜锍-釒＞七月贬十二月彗再出耳朱熹撰行状云桧命台谏论公章五六上以特进提举兴国宫连州居住今日历止载何若一章当考 
　　癸酉中亮大夫密州观察使行营右护军右部统制军马李师颜更领宜州观察使师颜新知西和州故改命制词有云惟务在于正名乃不嫌于改命 
　　甲戌徽猷阁待制提举江州太平观仇悆卒 

　　乙亥右武大夫福州观察使带御器械潘温卿落阶官为舒州观察使 
　　丙子利州路转运判官王陟罢用太府少卿总领四川宣抚司钱粮赵不弃请也陟为宣抚副使郑刚中所喜俾兼本司参议不弃既入蜀欲尽取宣抚司所储刚中不与不弃怒首劾陟罢之刚中愬于朝不报明年九月余尧弼劾刚中＜锍-釒＞称总司发擿赃吏亦百端庇护肆为邪说即指此也 右承议郎范仲熊以事至行在右谏议大夫汪勃论其不忠诏令临安府差人押出界日后不得至行在 
　　戊寅国子监言今年秋试额外补中之人乞令待阙至科场年许赴监依不满年人例取应仍自来春住补俟科场了毕有阙日检举施行 

先是四方就补者益多乃分场引试士有更名冒试至于再三者御史中丞何若尝以为言上曰士人进取之毙一至于此不可不革今日之所养则它日之所为可见矣上语在是月辛未于是学官以为言乃改用三岁之法焉 
　　乙酉封恩平郡王新妇靳氏为齐安郡夫人 右朝奉大夫新知奉化县陈泰初进神宗哲宗御集百有十八册上因谕大臣曰书籍未备宜有以劝之可令秦熺立定赏格重则进官轻则赐帛于是进泰初一官 
　　丙戌上曰诸军寨屋为霖雨所损可令脩整于是人赐钱一千 太常丞兼权司勋员外郎王湛面对乞戒州县官迎送监司毋出城倚郭 

县令毋得日诣郡守常衙以废事诏敕令所立法如所请 
　　戊子言者乞禁福建民间私藏军器上曰此自有法宜令民通知若绝其源则盗自不作矣 
　　己丑诏普安郡王二子赐名愉恺并补右内率府副率用宗室缌麻亲授官格也 
　　壬辰江东提刑司请诸路经总制钱并委县丞拘收无县丞处委主簿从之 提举秘书省秦熺奉诏立定献书赏格诏镂板行下应有官人献秘阁阙书善本及二千卷与转官士人免解余比类增减推赏愿给直者听诸路监司守臣访求晋唐真迹及善本书籍准此 

　　丙申左朝奉大夫何铸复端明殿学士提举万寿观兼侍读将遣使北也 江东转运司建康府言本府民户所欠官钱六万余缗委是贫乏无可催理乞特赐蠲免权户部侍郎李朝正乞令总领所审实蠲放从之先是清河郡王张俊为淮西宣抚使驻军建康责部民子钱息之不已积不能偿则献于朝奏下守臣敷文阁直学士晁谦之诘得其状立上言皆穷民愿勿责上许之谦之事以晁公愬所作传附入传又称谦之言于法不当偿今状中乃无此语疑公愬有所润色也传又称积数十巨万不能偿亦与所申不合今削此四字令不抵牾未知江东漕此时为 

谁当考其名增入 
　　八月戊戌朔尚书吏部员外郎周执羔守右司员外郎上览除目曰人材须广访而选用之所荐者君子其人自君子所荐者小人其人自小人观所荐其人可知矣 宝文阁直学士提举亳州明道宫赵子淔卒 
　　己亥左承议郎主管台州崇道观王苹特勒停苹奉祠家居其仆严安告乡人王立已者有不顺语苹坐知而不告特责之 
　　庚子熙州观察使侍卫步军司统制董先改邕州观察使于是管军田晟以下次第移镇焉 

　　辛丑筑高禖坛初监察御史王镃以上继嗣未立请行亲祠高禖之礼六月乙丑礼官言自祖宗以来惟两制侍祠虽大唐月令政和新礼有天子亲享之仪而未尝举乞命执政侍祠乃改筑于圜丘之东高咫而广五倍 诏访遗书于西蜀仍委逐路帅臣 
　　壬寅密州观察使殿前司后军统制张渊乞遣招安人周宙等回寨上谓宰执曰福建诸盗皆无知之民若招安未为要术须是监司守令恤之不扰自然宁息如海贼皆本处大姓资给使然可严立赏罚收捕者优赏资给者痛治此消弭之要术也 龙神卫四厢都指挥使降授果州团练使殿前司选锋统制刘宝复宣州观察使 

　　乙巳左朝散郎费枢知归州枢广都人宣和初徒步入京师将至长安舍旅馆主人妇美少新寡夜就之枢不可问知乃京师贩缯人女因访其父俾取而更嫁之人称其清 
　　庚戌秦桧奏臣昨准玉牒所取臣向者围城中推戴赵氏事迹乞经圣览降付本所上曰卿忠义之节书之信史万世不朽桧踧踖退避 桧又言礼器将毕上曰钟磬音律皆和惟黄钟大吕未甚应律更宜详加讲究 
　　辛亥右朝奉大夫江南东路安抚司参议官王晌提举淮南东路常平茶盐公事晌＜日奂＞弟也 起居郎兼侍讲兼权中书舍人赵 

卫卒 
　　壬子将作监边知白权尚书户部侍郎右司员外郎周执羔权礼部侍郎 
　　甲寅以边知白为贺金国正旦使武莭郎兼合门宣赞舍人孟思恭副之周执羔为贺生辰使左武大夫知合门使宋篯孙副之先是奉使者得自辟十人以行赏典既厚愿行者多纳金以请遂以为例执羔始拒绝之 监察御史陈积中太常丞兼权司勋员外郎王湛并罢先是宣州言忠显王桓彝庙显应积中时以主簿权博士与湛共奏加封其长子温为宣威公余子五人皆为侯至是御史中丞何若言温晋之乱臣请 

追告毁像上谓秦桧曰温谋移晋祚赖当时有大臣扶持不然晋不血食矣于是积中湛以尝与讨论故有是命 
　　己未敷文阁学士知广州莫将卒以奉使之劳特赠端明殿学士恩数视签书枢密院事 
　　庚申右谏议大夫汪勃兼侍讲 
</div>
    <div class="pagination">
<a href="建炎以来系年要录_page78.html">上一页</a><span>...</span><a href="建炎以来系年要录_page74.html">74</a><a href="建炎以来系年要录_page75.html">75</a><a href="建炎以来系年要录_page76.html">76</a><a href="建炎以来系年要录_page77.html">77</a><a href="建炎以来系年要录_page78.html">78</a><span class="current-page">79</span><a href="建炎以来系年要录_page80.html">80</a><a href="建炎以来系年要录_page81.html">81</a><a href="建炎以来系年要录_page82.html">82</a><a href="建炎以来系年要录_page83.html">83</a><a href="建炎以来系年要录_page84.html">84</a><span>...</span><a href="建炎以来系年要录_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
