<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 245 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 245 页/共 334 页
  </h1>
  <div class="content">
   18六月，甲子，桂州经略使邢济奏：破西原蛮二十万众，斩其帅黄干曜等。〔西原蛮居广、容之南，邕、桂之西，有宁氏，相承为豪。又有黄氏，居黄橙洞，其属也。其地西接南诏。天宝初，黄氏强，与韦氏、周氏、侬氏相唇齿，为寇害，据十余州，又逐韦、周于海滨县，地数千里。帅，所类翻。〕
19乙丑，凤翔节度使崔光远奏破泾、陇羌、浑十余万众。〔据章钰资治通鉴校宋记补。〕
20三品钱行浸久，〔开元钱与干元当十钱、重轮钱为三品。〕属岁荒，米斗至七千钱，人相食。京兆尹郑叔清捕私铸钱者，数月间，榜死者八百余人，不能禁。〔属，之欲翻。榜，音彭。〕乃敕京畿，开元钱与干元小钱皆当十，其重轮钱当三十，诸州更俟进止。是时史思明亦铸顺天、得一钱，〔史思明铸「得一元宝」钱，径一寸四分。既而恶得一非长祚之兆，改其文曰「顺天元宝」。〕一当开元钱百。贼中物价尤贵。
21甲申，兴王続薨。続，张后长子也，幼曰定王侗。〔続，音诏。侗，音通，又音同。〕张后以故数欲危太子，〔数，所角翻。〕太子常以恭逊取容。会続薨，侗尚幼，太子位遂定。
22乙酉，凤翔节度使崔光远破党项于普润。〔普润县，属凤翔府，汉杜阳县之地，隋作仁寿宫，大业初置普润县。宋白曰：普润县，本汉安定、鹑狐二县之地，在汉又为漆县。隋大业元年于细川谷置普润县，盖以杜、漆、岐三水灌溉民田，民获济利，以为县名。麟游县则汉杜阳之地，有隋仁寿宫。〕
23平卢兵马使田神功奏破史思明之兵于郑州。
24上皇爱兴庆宫，自蜀归，即居之。〔事见上卷至德二载。〕上时自夹城往起居，〔夹城，开元二十年所筑。〕上皇亦间至大明宫。〔间，古苋翻。〕左龙武大将军陈玄礼、内侍监高力士久侍卫上皇；上又命玉真公主、如仙媛、〔考异曰：常侍言旨作「九仙媛」，唐历作「九公主、女媛」，今从新、旧传。盖旧宫人也。〕内侍王承恩、魏悦及梨园弟子常娱侍左右。上皇多御长庆楼，〔长庆楼，南临大道，上皇每御之，裴徊观览。〕父老过者往往瞻拜，呼万岁，上皇常于楼下置酒食赐之；又尝召将军郭英父等上楼赐宴。有剑南奏事官过楼下拜舞，〔诸道遣官入京师奏事者，谓之奏事官。〕上皇命玉真公主、如仙媛为之作主人。〔为，于伪翻。〕
李辅国素微贱，虽暴贵用事，上皇左右皆轻之。辅国意恨，且欲立奇功以固其宠，乃言于上曰：「上皇居兴庆宫，日与外人交通，陈玄礼、高力士谋不利于陛下。今六军将士尽灵武勋臣，皆反仄不安，臣晓谕不能解，不敢不以闻。」〔李辅国此言，是临肃宗以兵也。〕上泣曰：「圣皇慈仁，岂容有此！」〔帝上上皇尊号曰圣皇天帝。〕对曰：「上皇固无此意，其如群小何！陛下为天下主，当为社稷大计，消乱于未萌，岂得徇匹夫之孝！且兴庆宫与阎闾相参，垣墉浅露，非至尊所宜居。大内深严，奉迎居之，与彼何殊，又得杜絻小人荧惑圣听。如此，上皇享万岁之安，陛下有三朝之乐，〔记曰：文王之为世子也，朝于王季日三。朝，直遥翻。〕庸何伤乎！」上不听。兴庆宫先有马三百匹，辅国矫敕取之。〔矫敕，犹言矫诏也。〕纔留十匹。上皇谓高力士曰：「吾儿为辅国所惑，不得终孝矣。」
辅国又令六军将士，号哭叩头，请迎上皇居西内。〔唐以大明宫为东内，太极宫为西内，兴庆宫为南内。号，户刀翻。〕上泣不应。辅国惧。会上不豫，秋，七月，丁未，辅国矫称上语，迎上皇游西内，至睿武门，辅国将射生五百骑，露刃遮道奏曰：「皇帝以兴庆宫湫隘，〔湫，下也。隘，小也，狭也。陆德明音义：湫，子小翻；徐音秋。〕迎上皇迁居大内。」上皇惊，几坠。〔几，居依翻。〕高力士曰：「李辅国何得无礼！」叱令下马。辅国不得已而下。力士因宣上皇诰曰：「诸将士各好在！」〔以将士露刃遮道，震惊上皇，殊无善状，令其好在。好在，犹今人言好生，言不得以兵干乘舆也。〕将士皆纳刃，再拜，呼万岁。力士又叱辅国与己共执上皇马鞚，侍卫如西内，居甘露殿。〔西内以两仪殿为内朝。两仪殿北有甘露门。甘露门内为甘露殿。如，往也。〕辅国帅众而退。〔帅读曰率；下同。〕所留等卫兵，纔両老数十人。〔両，乌光翻。〕陈玄礼、高力士及旧宫人皆不得留左右。上皇曰：「兴庆宫，吾之王地，〔王，于况翻。事见二百九卷睿宗景云元年。〕吾数以让皇帝，皇帝不受。今日之徙，亦吾志也。」是日，辅国与六军大将素服见上，请罪。〔北门六军也。数，所角翻。见，贤遍翻。〕上又迫于诸将，乃劳之曰：「南宫、西内，亦复何殊！〔南宫，即谓兴庆宫。取语便顺，或言南宫，或言南内。劳，力到翻。复，扶又翻。」卿等恐小人荧惑，防微杜渐，以安社稷，何所惧也！」到部尚书颜真卿首率百寮上表，请问上皇起居。辅国恶之，奏贬蓬州长史。〔梁以汉宕渠县界置安国县，后周置蓬州，隋废州，以县属清化郡，唐复分置蓬州。恶，乌路翻。宋白曰：因蓬山为名，至京师二千三百六十里，东都二千五百八十二里。〕
25癸丑，敕天下重棱钱皆当三十，如畿内。〔重棱钱，即重轮钱。重，直龙翻。〕
26丙辰，高力士流巫州，王承恩流播州，魏悦流溱州，陈玄礼勒致仕；置如仙媛于归州，〔贞观八年，分辰州龙标县置巫州，京师南三千一百五十八里，至东都三千八百三十三里。播州，秦夜郎郡之南境，隋牂柯郡之牂柯县，贞观九年，置郎州，十一年，置播州，京师南四千四百五十里，至东都四千九百六十里。贞观十六年，开山洞置溱州，至京师三千四百八十里，东都四千二百里。归州，汉秭归县地，后周置秭归郡，隋废郡，以县属巴东郡；唐武德二年，分秭归、巴东二县置归州，京师南二千二百六十八里，至东都一千八百四十三里。〕玉真公主出居玉真观。〔玉真观，睿宗为主所起。〕上更选后宫百余人，置西内，备洒扫。〔洒，所卖翻。扫，素报翻，又皆如字。〕令万安、咸宜二公主视服膳；〔万安、咸宜二公主皆上皇女。〕四方所献珍异，先荐上皇。然上皇日以不怿，因不茹荤，辟谷，浸以成疾。上初犹往问安，既而上亦有疾，但遣人起居。其后上稍悔悔寤，恶辅国，欲诛之，〔恶，乌路翻。〕畏其握兵，竟犹豫不能决。
27初，哥舒翰破吐蕃于临洮西关磨环川，于其地置神策军。〔会要：天宝十三载，哥舒翰以前年收九曲，请以其地置洮阳郡，郡内置神策军，去临洮郡二百里。〕及安禄山反，军使成如璆〔璆，与球同。〕遣其将卫伯玉将千人赴难。〔难，乃旦翻。〕既而军地沦入吐蕃，伯玉留屯于陕，累官至右羽林大将军。八月，庚午，以伯玉为神策军节度使。〔为神策军强盛张本。〕
28丁亥，赠谥兴王佋曰恭懿太子。
29九月，甲午，置南都于荆州，以荆州为江陵府，仍置永平军团练兵三千人，以扼吴、蜀之冲，从节度使吕諲之请也。
30或上言：「天下未平，不宜置郭子仪于散地。」〔散，昔亶翻。〕乙未，命子仪出镇邠州；党项遁去。〔畏子仪也。〕戊申，制：「子仪统诸道兵自朔方直取范阳，还定河北，发射生英武等禁军〔射生号英武军，见上卷至德二载十二月。〕及朔方、鄜坊、邠宁、泾原诸道蕃、汉兵共七万人，皆受子仪节度。」〔鄜，音夫。〕制下旬日，复为鱼朝恩所沮，事竟不行。〔使郭子仪果总兵向范阳，则史思明有内顾之忧，李光弼成夹攻之势，必无邙山之败矣。郭、李成功，则又必无树置河北诸帅之祸矣。复，扶又翻。〕
31冬，十月，丙子，置青、沂等五州节度使。〔详考通鉴所书，干元二年四月甲辰，以尚衡为青密节度使，上元二年四月乙亥，青密节度使尚衡破史朝义兵。如此，则是年尚衡尚镇青密，安得又置青沂等州节度使邪！新书方镇表：上元二年置淄沂节度使，领淄、沂、沧、德、棣五州。侯希逸自平卢引兵保青州，授青密节度使，遂废淄沂节度，并所管五州，号淄青、平卢节度。通鉴书侯希逸为平卢、淄青节度在宝应元年五月。盖新表与通鉴各以所见书为据，故参错不同如此。〕
32十一月，壬辰，泾州破党项。
33御史中丞李铣、宋州刺史刘展皆领淮西节度副使。铣贪暴不法，展刚强自用，故为其上者多恶之；〔恶，乌路翻。〕节度使王仲升先奏铣罪而诛之。时有谣言曰：「手执金刀起东方。」仲升使监军使、内左常侍邢延恩入奏：〔唐中人出监方镇军，品秩高者为监军使，其下为监军。监，古衔翻。〕「展倔强不受命，姓名应谣谶，〔此句当属上句。倔，其勿翻。强，其两翻。谶，谓金刀之谣应刘姓也。〕请除之。」
延恩因说上曰：「展与李铣一体之人，今铣诛，展不自安，苟不去之，恐其为乱。然展方握强兵，宜以计去之。〔说，式芮翻。去，羌吕翻。〕请除展江淮都统，代李峘，〔峘，户登翻。〕俟其释兵赴镇，中道执之，此一夫力耳。」上从之，以展为都统淮南东、江南西、浙西三道节度使；〔考异曰：沈既济刘展乱纪云：「淮南东道、浙江西道凡二十三州，置都统节度。」下云：「以展为都统江南、淮南节度使。」下又云：「三道皆发吏申图籍。」按旧李峘传：「峘都统淮南、江南、江西节度。」展既代峘，其所统亦三道耳。淮南者，东道杨、楚、滁、和、舒、庐、濠、寿八州也。江南者，浙西升、润、常、苏、湖、杭、睦七州也。江西者，洪、虔、江、吉、袁、信、抚七州也。凡二十二州。乱纪误以「二」为「三」，又脱「江南西道」字耳。〕密敕旧都统李峘及淮南东道节度使邓景山图之。〔李峘为浙东节度兼淮南，见上卷元年。按唐会要：干元元年十二月，李峘除都统淮南、江东、江西节度、宣慰、观察、处置等使。都统之名起于此。通鉴但书以浙东兼淮东，与会要少异。〕
延恩以制书授展，展疑之，曰：「展自陈留参军，数年至刺史，可谓暴贵矣。江、淮租赋所出，今之重任，展无勋劳，又非亲贤，一旦恩命宠擢如此，得非有谗人间之乎﹖」〔间，古苋翻。〕因泣下。延恩惧，曰：「公素有才望，主上以江、淮为忧，故不次用公。公反以为疑，何哉﹖」展得印节，乃上表谢恩，牒追江、淮亲旧，置之心膂，三道官属遣使迎贺，申图籍，相望于道，展悉举宋州兵七千趣广陵。〔趣，七喻翻。〕
延恩知展已得其情，还奔广陵，〔书云：「作伪心劳日拙，」邢延恩之谓矣。〕与李峘、邓景山发兵拒之，移檄州县，言展反。展亦移檄言峘反，州县莫知所从。峘引兵渡江，与副使润州刺史韦儇、〔儇，许缘翻。〕浙西节度使侯令仪屯京口，邓景山将万人屯徐城。〔徐城县属泗州，汉徐县地，隋置徐城县于大徐城，开元二十五年，移就临淮县。〕展素有威名，御军严整，江、淮人望风畏之。展倍道先期至，使人问景山曰：「吾奉诏书赴镇，此何兵也﹖」景山不应。展使人呼于陈前曰：〔呼，火故翻。〕「汝曹皆吾民也，勿干吾旗鼓。」使其将孙待封、张法雷击之，景山众溃，与延恩奔寿州。展引兵入广陵，遣其将屈突孝标将兵三千徇濠、楚，王暅将兵四千略淮西。〔暅，古邓翻。」
李峘辟北固为兵场，〔北固山，在京口，梁武帝所登，即其地。〕插木以塞江口。展军于白沙，设疑兵于瓜洲，〔今扬州江都县南三十里，有瓜洲镇，正对京口北固山。塞，昔则翻。〕序张火、鼓，〔张火及鼓，以为疑兵。〕若将趣北固者，如是累日。峘悉锐兵守京口以待之。展乃自上流济，袭下蜀。〔此自白沙济江也。升州东北九十里至句容县，有下蜀戍，在句容县北，近江津。〕峘军闻之，自溃，峘奔宣城。〔宣城，汉宛陵县地，晋置宣城郡，隋平陈，废郡，改宛陵为宣城县，带宣州。李峘奔宣城，就郑炅之。〕
甲午，展陷润州。〔考异曰：实录：「十一月壬子，淮南节度奏展反，邓景山、李峘战败。八日，展陷润州。十日，陷升州。」按八日甲午，十日丙申，壬子二十六日，乃奏到日也。唐历：「壬子，淮南奏宋州刺史刘展赴镇，扬州长史淮南节度邓景山、都统尚书李峘承诏拒之，兵败，奔于寿州。乙未，刘展陷扬州。景申，陷润州。丁酉，陷升州。」壬子在前，盖因实录也。今从刘展乱纪及新书本纪。〕升州军士万五千人谋应展，攻金陵城，〔升州治金陵。〕不克而遁。侯令仪惧，以后事授兵马使姜昌群，弃城走。昌群遣其将宗犀诣展降。丙申，展陷升州，以宗犀为润州司马、丹杨军使；〔干元二年置丹杨军于润州。〕使昌群领升州，以从子伯瑛佐之。〔从，才用翻。〕
34李光弼攻怀州，百余日，乃拔之，生擒安太清。〔考异曰：旧传云：「擒安太清、周挚、杨希文等，送于阙下。」按周挚于时不在怀州城中，明年为史朝义所杀，非光弼所擒也。〕
35史思明遣其将田承嗣将兵五千徇淮西，王同芝将兵三千人徇陈，许敬江将二千人徇兖、郓，薛鄂将五千人徇曹州。〔新书「江」作「缸」，「鄂」作「萼」〕
36十二月，丙子，党项寇美原、〔章：甲十六行本「原」下有「华原」二字；乙十一行本同；退斋校同。〕同官，大掠而去。〔后魏景明元年，分汉富平县置土门县，属新平郡，因土门山为名，隋废土门县入华原。咸亨二年，分京兆之富平、华原及同州之蒲城以故土门县置美原县。同官，本汉铜官之地，后因谓之铜官川。后魏真君七年，置铜官县，属北地地郡，隋为铜官，至唐，二县并属京兆。宋白曰：同官县，汉祋祤地，晋为频阳地，苻坚于祋祤城东北铜官州置铜官护军，后魏真君七年，罢军为县。后周除「金」，作此「同」字。〕
37贼帅郭愔等引诸羌、胡败秦陇防御使韦伦，〔帅，所类翻。败，补卖翻。〕杀监军使。
38兖郓节度使能元皓〔方镇表：干元二年，升郓、齐、兖三州都防御使为节度使。是年，以齐州隶青密，而兖郓增领徐州。能，奴代翻。〕击史思明兵，破之。
39李峘之去润州也，副使李藏用谓峘曰：「处人尊位，食人重禄，临难而逃之，非忠也；〔处，昌吕翻。难，乃旦翻。〕以数十州之兵食，三江、五湖之险固，〔韦昭曰：三江，谓吴松江、钱唐江、浦阳江也。吴地记曰：松江东北行七十里，得三江口。东北入海为娄江，东南入江为东江，并松江为三江。五湖注已见晋安帝纪。〕不发一矢而弃之，非勇也。失忠与勇，何以事君！藏用请收余兵，竭力以拒之。」峘乃悉以后事授藏用。藏用收散卒，得七百人，东至苏州募壮士，得二千人，立栅以拒刘展。
展遣其将傅子昂、宗犀攻宣州，宣歙节度使郑炅之弃城走，〔宣歙节度使领宣、歙、饶三州。歙，书涉翻。〕李峘奔淇〔章：甲十六行本「淇」作「洪」；乙十一行本同。〕州。
李藏用与展将长景超、孙待封战于郁墅，兵败，奔杭州。景超遂据苏州，待封进陷湖州。〔湖州，本汉乌程县地，吴置吴兴郡，隋平陈，废郡，置湖州，大业初，废州，以县属吴郡。唐武德四年，复置湖州。〕展以其将许峄为润州刺史，〔峄，音亦。〕李可封为常州刺史，杨持璧苏州刺史，待封领湖州事。景超进逼杭州，藏用使其将温晁屯余杭。〔余杭、汉县，时属杭州，在州西四十五里。晁，直遥翻。〕展以李晃为泗州刺史，宗犀为宣州刺史。
傅子昂屯南陵，〔南陵，汉春谷县地，梁置南陵县及南陵郡，隋废郡，以县属宣州。旧治赭圻城，长安四年，移治青阳城。〕将下江州，徇江西。〔江西，谓江南西道。〕于是屈突孝标陷濠、楚州，〔屈，居勿翻。〕王暅陷舒、和、滁、庐等州，所向无不摧靡，聚兵万人，骑三千，横行江、淮间。寿州刺史崔昭发兵拒之，由是暅不得西，止屯庐州。
初，上命平庐〔章：甲十六行本「庐」作「卢」，「卢」下有「都知」二字；乙十一本同；张校同；退斋校同。〕兵马使田神功将所部精兵五千屯任城；〔任，音壬。〕邓景山既败，与邢延恩奏乞敕神功救淮南，未报。景山遣人趣之，〔趣，读曰促。〕且许以淮南金帛子女为赂，神功及所部皆喜，悉众南下，及彭城，敕神功讨展。〔田神功至彭城，敕方下。〕展闻之，始有惧色，自广陵将兵八千拒之，选精兵二千渡淮，击神功于都梁山，展败，走至天长；〔天宝元年，分江都、六合、高邮置千秋县，七载，更名天长，属扬州。〕以五百骑据桥拒战，又败，展独与一骑亡渡江。神功入广陵〔考异曰：刘展乱纪云：「二年春，神功举兵东下。」实录、唐历，神功入扬州在此月。今从之。〕及楚州，〔当属上句。盖先入楚州而后入广陵。〕大掠，杀商胡以千数，城中地穿掘略徧。〔穿掘，以求人所窖藏者。掘，其月翻。〕
40是岁，吐蕃陷廓州。
唐纪三十八〔起重光赤奋若（辛丑），尽昭阳单阏（癸卯）六月，凡二年有奇。〕
《肃宗文明武德大圣大宣孝皇帝下之下》
上元二年〔（辛丑、七六一）〕
1春，正月，癸卯，史思明改元应天。
2张景超引兵攻杭州，败李藏用将李强于石夷门。〔败，补迈翻。将，即亮翻；下同。〕孙待封自武康南出，〔吴分乌程、余杭二县置永安县、晋改为永康，又改为武康，唐属杭州。〕将会景超攻杭州，〔自武康南出，迥狗头岭，至杭州五十里。〕温晁据险击败之；〔去年李藏用使温晁屯余杭。余杭东至杭州钱塘县界一十八里，又东二十七里则至杭州。此陆路也，故温晁得趋而据险以败孙待封。〕待封脱身奔乌程，李可封以常州降。丁未，田神功使特进杨惠元等将千五百人西击王暅。〔暅，户登翻。〕辛亥夜，神功先遣特进范知新等将四千人自白沙济，西趣下蜀；邓景山将千人自海陵济，东趣常州；〔趣，七喻翻；下同。〕神功与邢延恩将三千人军于瓜洲，壬子，济江。展将步骑万余陈于蒜山；〔陈，读曰阵。蒜山，在润州城西三里；其上多蒜，故名。蒜，苏贯翻。〕神功以舟载兵趣金山，会大风，五舟飘抵金山下，〔金山，在大江中，南直西津渡口，去润州城七里。〕展屠其二舟，〔沈，持林翻。〕神功不得渡，还军瓜洲。而范知新等兵已至下蜀，展击之，不胜。弟殷劝展引兵逃入海，可延岁月，展曰：若事不济，何用多杀人父子乎！死，早晚等耳！」遂更率众力战。〔帅，读曰率。【章：胡注「帅，读曰率」，十二行本作「帅」。是注本刻误，乙十一行本同。】〕将军贾隐林射展中目而仆，遂斩之。〔射，而亦翻。中，竹仲翻。考异曰实录云：「乙卯，平卢兵马使田神功生擒逆贼刘展。」旧神功传亦然。今从刘展乱纪。〕刘殷、许峄等皆死。〔峄，音亦。〕隐林，滑州人也。杨惠元等击破王暅于淮南，暅引兵东走，至常熟，乃降。〔王暅东走，渡江而至常熟。晋分吴县置海虞县，梁立信义郡南沙县，隋平陈，废郡，并海虞、南沙、海阳、前京、信义、兴国等县为常熟县，属苏州。〕孙待封诣李藏用降。张景超聚兵至七千余人，闻展死，悉以兵授张法雷，使攻杭州，景超逃入海。法雷至杭州，李藏用击破之，余党皆平。平卢军大掠十余日。〔田神功所将平卢兵也。〕安、史之乱，乱兵不及江、淮，至是，其民始罹荼毒矣。〔考异曰：刘展乱纪，孙待封降以下事在二月。今因展败，终言之。〕
3荆南节度使吕諲奏：请以江〔【严：「江」改「湖」。】〕南之潭、岳郴、邵、永、道、连，黔中之涪州，皆隶荆南；从之。〔邵州，汉召陵、都梁之地。召陵，后汉改为昭阳，晋改为邵阳。吴立邵陵郡，隋废郡为邵阳县，属潭州；唐武德四年，分置南梁州，贞观十年，更名邵州。郴，丑林翻。黔，其今翻。〕
4二月，奴剌、党项寇宝鸡，〔奴剌，西羌种落之名。剌，来葛翻。至德二载，改陈仓县为宝鸡县，以其地有秦时宝鸡祠故也，时属凤翔府。〕烧大散关，南侵凤州，杀刺史萧仸，〔仸，余世翻。〕大掠而西；凤翔节度使李鼎追击，破之。
5戊辰，新罗王金嶷入朝，〔嶷，鱼力翻。〕因请宿卫。
6或言：「洛中将士皆燕人，〔燕，于肩翻。〕久戍思归，上下离心，击之，可破也。」陕州观军容使鱼朝恩以为信然，屡言于上，上敕李光弼等进取东京。光弼奏称：「贼锋尚锐，未可轻进。」朔方节度使仆固怀恩，勇而愎，〔愎，蒲逼翻。〕麾下皆蕃、汉劲卒，恃功，多不法，郭子仪宽厚曲容之，每用兵临敌，倚以集事；李光弼性严，一裁之以法，无所假贷。怀恩惮光弼而心恶之，乃附朝恩，言东都可取。〔史言仆固怀恩欲覆李光弼之军以便其私。恶，乌故翻。朝，直遥翻。〕由是中使相继督光弼使出师，光弼不得已，使郑陈节度使李抱玉守河阳，与怀恩将兵会朝恩及神策节度使卫伯玉攻洛阳。
戊寅，陈于邙山。光弼命依险而陈，怀恩陈于平原，光弼曰：「依险则可以进，可以退；若平原，战而不利则尽矣。思明不可忽也。」命移于险，怀恩复止之。史思明乘其陈未定，〔陈，读曰阵。〕进兵薄之，官军大败，死者数千人，军资器械尽弃之。〔考异曰：实录曰：「史思明潜遣间谍反说官军曰：『洛中将士久戍思归，士多不睦。』鱼朝恩以为然，乃告光弼及仆固怀恩、卫伯玉等曰：『可速出军，以扫残寇。』光弼等然之。」今从旧光弼传。实录曰：「光弼、怀恩败绩，步兵死者数万。」今从旧思明传。〕光弼、怀恩渡河走保闻喜，朝恩、伯玉奔还陕，抱玉亦弃河阳走，河阳、怀州皆没于贼。朝廷闻之，大惧，益兵屯陕。〔相州之败，邙山之败，皆鱼朝恩为之也。唐不以覆军之罪罪朝恩而罢郭、李兵柄，失刑甚矣。〕
7李揆与吕諲同为相，不相悦。〔干元二年，李揆与吕諲同相。上元元年，諲罢。〕諲在荆南，以善政闻，揆恐其复入相，奏言置军湖南非便，〔潭、郴、邵、永、道、连皆在洞庭湖之南。吕諲请兼领之，故揆言非其便。复，扶又翻。〕又阴使人如荆、湖〔荆，谓荆南。湖，谓湖南。〕求諲过失。諲上疏讼揆罪，癸未，贬揆袁州长史，以河中节度使萧华为中书侍郎、同平章事。
8史思明猜忍好杀，〔好，呼到翻。〕群下小不如意，动至族诛，人不自保。朝义，其长子也，〔朝，直遥翻；下朝清同。长，知两翻。〕常从思明将兵，颇谦谨，爱士卒，将士多附之，无宠于思明。思明爱少子朝清，使守范阳，〔朝清守范阳，事始上卷上年。少，诗照翻。〕常欲杀朝义，立朝清为太子，左右颇泄其谋。思明既破李光弼，欲乘胜西入关，使朝义将兵为前锋，自北道袭陕城，思明自南道将大军继之。〔南道，出二崤之间。汉建安中，曹公西讨巴蜀，恶南路之险，更开北道。〕三月，甲午，朝义兵至礓子岭，〔即礓子阪也。按旧书，礓子岭在陕城东。〕卫伯玉逆击，破之。〔考异曰：实录作「甲子」。按长历，此月丙戌，下有戊戌，当作甲午。〕朝义数进兵，皆为陕兵所败。〔数，所角翻。败，补迈翻。〕思明退屯永宁，以朝义为怯，曰：「终不足成吾事！」欲按军法斩朝义及诸将。戊戌，命朝义筑三隅城，〔新书作「三角城」，盖一角依山，止筑其三角也。〕欲贮军粮，〔贮，丁吕翻。〕期一日毕。朝义筑毕，未泥，思明至，诟怒之，令左右立马监泥，斯须而毕。〔诟，古候翻。监，古衔翻。〕思明又曰：「俟克陕州，终斩此贼。」朝义忧惧，不知所为。
思明在鹿桥驿，〔鹿桥驿，永宁传舍也。贞观十七年，尝徙永宁县于此。〕令腹心曹将军将兵宿卫；朝义宿于逆旅，〔水经注：陕城东有漫涧，涧北有逆旅亭，谓之漫口客舍。此郦道元以一时经由所见者言之耳。自元魏至唐干元、上元间，三百许年矣，漫口客舍必不复存。此逆旅特泛言旅舍耳。〕其部将骆悦、蔡文景说朝义曰：〔说，式芮翻。〕「悦等与王，死无曰矣！自古有废立，请召曹将军谋之。」朝义俛首不应。〔俛，音免。〕悦等曰：「王苟不许，悦等今归李氏，王亦不全矣。」朝义泣曰：「诸君善为之，勿惊圣人！」〔当时臣子谓其君父为圣人。〕悦等乃令许叔冀之子季常召曹将军，至，则以其谋告之；曹将军知诸将尽怨，恐祸及己，不敢违。〔令，力丁翻。将，即亮翻。〕是夕，悦等以朝义部兵三百被甲诣驿，〔被，皮义翻。〕宿卫兵怪之，畏曹将军，不敢动。悦等引兵入至思明寝所，值思明如厕，问左右，未及对，已杀数人，左右指示之。思明闻有变，踰垣至厩囗〔【章：十二行本囗作「中」；乙十一行本同。】〕自疒马乘之，〔疒，平秘翻。〕悦傔人周子俊射之，〔傔，丁念翻。射，而亦翻。〕中臂，坠马，遂擒之。〔中，竹仲翻。〕思明问：「乱者为谁﹖」悦曰：「奉怀王命。」〔思明封朝义为怀王。〕思明曰：「我朝来语失，〔谓欲斩朝义也。〕宜其及此。然杀我太早，何不待我克长安！今事不成矣。」悦等送思明于柳泉驿，囚之，〔唐制：三十里一驿。柳泉驿又当在鹿桥驿东三十里。考异曰：河洛春秋曰：「思明混诸嫡庶，以少者为尊，唯爱所锺，即为继嗣，欲杀朝义，追朝清为伪太子。左右泄之，父子之隙自此始构。」邠志曰：「三月，，思明乘胜欲下陕城，使朝义帅锐卒北路先往，己自宜阳引众继之。」今从实录、旧传。〕还，报朝义曰：「事成矣。」〔还，从宣翻。朝，直遥翻。〕朝义曰：「不惊圣人乎﹖」悦曰：「无。」时周挚、许叔冀将后军在福昌，〔将，即亮翻，又音如字。福昌又在柳泉驿之东。宋白曰：福昌县，唐属洛州，古宜阳地，今县治魏一泉坞城。〕悦等使许季常往告之，挚惊倒于地；朝义引军还，挚、叔冀来迎，悦等劝朝义执挚，杀之。军至柳泉，悦等恐众心未壹，遂缢杀思明，〔缢，一计翻，又于赐翻。〕以毡裹其尸，橐驼负归洛阳。
朝义即皇帝位，改元显圣。密使人至范阳，敕散骑常侍张通儒等〔散，普亶翻。骑，奇计翻。〕杀朝清及朝清母辛氏并不附己者数十人。其党自相攻击，战城中数月，死者数千人，范阳乃定。〔去年若果能使郭子仪自朔方直捣范阳，适值城中自相攻击，可驰檄而下也。〕朝义以其将柳城李怀仙为范阳尹、燕京留守。〔燕、因肩翻。守，式又翻。考异曰：实录：「朝义既杀思明，密遣使驰至范阳，杀伪太子朝英及伪皇后辛氏并不附己者数十人。伪范阳留守张通儒知有变，遂引兵战于城中。数日，战不利，死者数千人，通儒被斩于乱兵中。」蓟门纪乱曰：「思明既王有数十州之地，年余，朝兴遂为皇太子。朝兴，辛氏之长男，特为思明所爱，嗜酒好色，凶犷顽戾，招集幽、蓟恶少与其年齿相类者百人为左右，皆弯弓利剑，饰以丹雘、珠玉，带佩印，雕镂金银，控弦挥刃，常如见敌，以南行大将子弟统之。每与其党饮宴，酒酣，爇燎其须发，或以铜弹丸击之，以颐颡为的。血流至地，无楚痛之色，则赏卮酒；少似嚬蹙，乃鞭之，从胫至踵，或至数千，困绝将殒，方舍之。候稍愈，复鞭之，有杖六七千不死者。姬妾皆思明所掠良家子，有不称命，则杀之。亦有以汤镬死者，既火盛汤沸，令壮士抱而投之，初宛转叫呼，须臾骨肉糜烂。旁人皆毛竖股栗，朝兴笑临而观之，以所策球杖于镬中撞击，颜色自若。上元二年三月甲寅，使使告捷，云王师败绩于洛北，斩首万余级，勒其六宫及朝兴，备车马，为赴洛之计。贼庭之党相庆，踊跃叫唤，声振天地十余日。又宦者二人传思明伪敕云：收兵陕、虢，以朝兴为周京留守，仍勒驰驿速发，并辛氏已下续行。朝兴大喜。其宦者，朝义伪遣之，人莫知也。时朝义已杀思明，僭位，潜勒伪左散骑常侍张通儒、户部尚书康孝忠与朝兴衙将高鞫仁、高如震等谋诛朝兴。其日，朝兴速召工匠与其母、妻造宝钿鞍勒，搜索库藏，修乘骑之具，并命左右各备行装，唯数十人侍卫。思明留骏马百余匹在其貛中，朝兴出入驰骤，每日则于桑干河饮之。通儒将入，潜令康孝忠从数十人持兵诣饮处，驰取其马，闭于城南毗沙门神之院。通儒与鞫仁领步兵十余人入其日华门，伪皇城留守刘象昌逢之，惊问其故。通儒顾左右斩之。俄而朝兴腹心卫鸣鹤又问，亦斩之。子城扰乱。朝兴惶怖，犹能擐甲持兵，与亲信二三十人出拒，奔走于貛中取马。马尽矣，唯病马一匹，朝兴乘而策之，不前，遂步战。通儒立白旗招朝兴之党，降者舍罪，复官爵。恶少等虽沐朝兴之赐曁，亦怨其无道鞭捶，降者太半。朝兴犹从十余人接战，弓矢所发，无不中者，中者皆应弦没羽。通儒军披靡，所伤者数十百人，退出子城外。人不知甲兵之故，皆惶恐潜匿。通儒于城门拒战良久，日已云暮，朝兴众寡不敌，走匿城上之逍遥楼，遂失其所。通儒兵入禁中，劫掠金帛，思明、朝兴妻衣服皆尽。夜半，蕃将曹闵之于楼上擒获之。朝兴曰：『我兄弟六七人，朝兴一身，斩之何益！』高如云对曰：『以殿下残酷，人各有怨心。』朝兴曰：『乞放此一度，后更不敢。』执者皆笑。又谓闵之曰：『此腰带三十两黄金新造，谨奉将军。』闵之曰：「殿下但死，腰带闵之自解取。』左右益笑。缢以弓弦，断其首，函送洛阳。伪侍中向闰客特受思明委托，朝兴亦甚敬惮，至是惶怖，走入私第，不自安，匍匐待罪。通儒颔之，勒驰驿赴洛。通儒收朝兴党与，悉诛之。思明骁将辛万年特有宠于朝兴，又与鞫仁、如震等友善，为兄弟。当诛朝兴之党也，通儒有意于万年。及令行刑，遂忘之。至是，敕鞫仁、如震斩万年首送。鞫仁置酒与万年同饮，谓曰：『张尚书令杀弟，故相报。』万年稽首，但乞快死。鞫仁抗声曰：『只可兄弟谋取通儒，终不肯杀弟。』于是如震、万年领其部曲百余人入子城，斩通儒于子城南廊下，城中扰乱；又杀其素不快者军将数人，共推伪中书令阿史那承庆为留守，函通儒等首，使万年送洛阳，诬其欲以蓟城归顺。朝义闻之，使使令向闰客所在却回为留守。鞫仁、如震等各从数百人被甲巡城，城中人心弥惧。承庆为留守一两日，又不自安，递相疑阻，于是领蕃兵数十骑出子城，至如震宅门，立令屈将军暂要相见。如震不虞有难，驰至马前，承庆斩之，应声而殒。承庆入东军，与伪尚书康孝忠招集蕃、羯。鞫仁闻如震遇害，惊而且怒，统麾下军讨之，相逢于宴设楼下。接战，自午至酉，鞫仁兵皆城旁少年，骁勇劲捷，驰射如飞；承庆兵虽多，不敌，大败，杀伤甚众，积尸成丘。承庆、孝忠出城收散卒，东保潞县，又南掠属县，野营月余，径诣洛阳自陈其事，城中蕃军家口尽踰城相继而去。鞫仁令城中，杀胡者皆重赏。于是羯、胡俱殪，小儿皆掷于空中，以戈承之，高鼻类胡而滥死者甚众。时鞫仁在城中最尊，使使奏朝义以承庆等反。向闰客行至贝州，承朝义命回，将至，众官迎之；鞫仁严兵不出。闰客甚惧，戒其子弟从者无带兵器，从数人而入。鞫仁待之于日华门，闰客望见，下马执手相慰，鞫仁亦抗礼还营。闰客但专守子城端坐，余不敢辄有所问。奏承庆等使回，朝义以鞫仁为燕京都知兵马使。五月甲戌，朝义以伪太常卿李怀仙为御史大夫、范阳节度使；燕州颇有兵甲，故委腹心，鞫仁闻之，意不快也。无何，怀仙至，从羸马数千，自蓟城南门入。鞫仁不出，迎之于日华门。怀仙至，卑身过礼，立谈，约为兄弟，结盟相固，期同保燕邦以奖其主。鞫仁意少解。怀仙以蓟县为节度院，虽入节制，鞫仁兵五千余人皆不受命。十数日，怀仙待之弥厚，每衙，皆降阶交接，鞫仁亦不为之屈。既而怀仙命飨军士，中宴，鞫仁疑有变，兵皆惊走，还营被甲。怀仙忧惧无计，遂囚其牙将朱希彩，责以惊军中之罪。其夜，鞫仁将袭怀仙，遇大雨，持疑未决，彻明，遂止，单骑至节度门。怀仙已潜备壮士待之。鞫仁趋入，怀仙亦不改常礼，与坐良久，乃问惊军之罪，门已关，顾左右拉杀之，立舍希彩。自暮春至夏中，两月间，城中相攻杀凡四五，死者数千，战鬬皆在坊市闾巷间。但两敌相向，不入人家剽劫一物，盖家家自有军人之故，又百姓至于妇人小童，皆闲习弓矢，以此无虞。六月丙申，宣思明遗诰，发丧，将相百僚缟素，哭于其听政楼前，卑幼相视而笑，笑声与哭声参半焉。朝义又追向闰客赴洛阳，加怀仙燕京留守。」河洛春秋：「初，朝义令人以书与向贡并阿史那王杀朝清。朝清既受父命，常有君临之心，惟以球猎为务，车下勇敢之士仅三千人，每日教习，然其残酷颇有父风，而加淫乱，幽州士庶，无石吁嗟。向贡、高久仁等既见诸将之书，又闻思明已死，因说朝清曰：『昨有密旨，令大王主器承祧，其事尤重。今敌国犹在，上人未还，傥更移恩于人，诚恐自贻窘迫。』朝清然之。是日，顾左右，各令辞诀，便自饰装。高久仁、高如震等及其无备，率壮士数百人潜入子城门，阿史那王、向贡等共率三百人继至。朝清时在卧内，仆妾侍侧，忽闻兵士，问是何人。门人曰：『三军叛。』乃擐甲登楼，责让向贡等。高如震乃于楼下佯战，朝清自援弓射之，凡毙数人。阿史那军佯北，朝清下楼，向贡等令人擒杀之。向贡摄知军事，经四十日，阿史那又杀向贡。阿史那自称长史，三日后，斩高久仁，以其首枭之，杀朝清故也。高如震还，固守，与阿史那相持。城中分两军，经五日，以燕州街为界，各自御备，递相捉搦，不得往来。阿史那从经略军领诸蕃部落及汉兵三万人，至宴设楼前与如震会战。如震不利，乃使轻兵二千人于子城东出，直至经略军南街，腹背而击之，并招汉军万余人。阿史那军败，走于武清县界野营。后朝义使招之，尽归东都，应是胡面，不择少长，尽诛之。于是朝义伪授李怀仙幽州节度。高如震旅拒之中，承阿史那遁逸之后，野行草次，人各持兵，糗粮刍茭，非戮不应。朝义令兵士悉为商贾，白衣先行，至幽州，尽被捉为团练。怀仙方自统五千余骑直叩蓟门。高如震方欲出师以抗其命虑其卒叛，因出迎之。怀仙实内图之，且外示宽宥，大行诱募，咸舍厥□，于是士众帖然，竞皆欣戴。乃大赏设，经三日，因众前却，乃斩高如震幽州遂平。」旧传亦云「朝义令人杀伪太子朝英」，新传作「朝清」。今从河洛春秋及新传，余从蓟门纪乱。〕时洛阳四面数百里，州县皆为丘墟，而朝义所部节度使皆安禄山旧将，与思明等夷，朝义召之，多不至，〔朝，直遥翻。使，疏吏翻。将，即亮翻。〕略相羁縻而已，不能得其用。
9李光弼上表，固求自贬；〔上，时掌翻。〕制以开府仪同三司、侍中，领河中节度使。
10术士长塞镇将朱融〔据新书，长塞镇，当在蔚州界。唐制：上镇将正六品下，中镇将正七品上，下镇将正七品下。〕与左武卫将军窦如玢等〔玢，音彬。〕谋奉嗣岐王珍作乱，金吾将军邢济告之。夏，四月，乙卯朔，废珍为庶人，溱州安置，其党皆伏诛。〔嗣，祥吏翻。溱，兹诜翻。〕珍，业之子也。〔岐王业，上皇之弟。〕丙辰，左散骑常侍张镐贬辰州司户。镐尝买珍宅故也。〔散，昔亶翻。骑，奇计翻。镐，下老翻。辰州卢溪郡，汉辰陵、沅陵、义陵县地。旧志：辰州，京师南微东三千四百五里。〕
11己未，以吏部侍郎裴遵庆为黄门侍郎、同平章事。
12乙亥，青密节度使尚衡破史朝义兵，斩首五千馀级。
13丁丑，兖郓节度使能元皓破史朝义兵。〔郓，音运。能，奴代翻。〕
14壬午，梓州刺史段子璋反。子璋骁勇，从上皇在蜀布功，〔梓州梓潼郡，汉鄠县，广汉、氐地道。骁，坚尧翻。〕东川节度使李奂奏替之，〔替，代也。〕子璋举兵，袭奂于绵州。〔线州，治巴西，汉之涪县也。〕道过遂州，刺史虢王巨苍黄修属郡礼迎之，〔梓、遂二州并属东川节度，盖列郡也。巨修属郡礼以迎子璋，示卑服之意。〕子璋杀之。李奂战败，奔成都，子璋自称梁王，改元黄龙，以绵州为龙安府，置百官，又陷剑州。〔剑州，治普安，汉之梓潼县也。〕
15五月，己丑，李光弼自河中入朝。
16初，李辅国与张后同谋迁上皇于西内。〔迁上皇见上卷上年。〕是日端午，山人李唐见上，上方抱幼女，谓唐曰：「朕念之，卿勿怪也。」对曰：「太上皇思见陛下，计亦如陛下之念公主也。」上泫然泣下，〔泫，胡畎翻。〕然畏张后，尚不敢诣西内。
18初，史思明以其博州刺史令狐彰为滑、郑、汴节度使，将数千兵戍滑台。〔滑州，古滑台也。〕彰密因中使杨万定通表请降，徙屯杏园度。思明疑之，遣其将薛岌围之。彰与岌战，大破之，因随万定入朝。甲午，以彰为滑、卫等六州节度使。〔滑、卫、相、贝、魏、博六州。〕
19戊戌，平卢节度使侯希逸击史朝义范阳兵，破之。
20乙未，西川节度使崔光远与东川节度使李奂共攻绵州，庚子，拔之，斩段子璋。
21复以李光弼为河南副元帅、太尉兼侍中，都统河南、淮南东?西、山南东、荆南、江南西、浙江东?西八道行营节度，〔考异曰：实录、旧纪皆云，光弼都统河南、淮南、山南东、江东五道。唐历、会要为河南、淮南东?西、山南东、荆南五道。刘展乱纪又有江西、浙东、浙西凡八道。按袁晁乱浙东，光弼讨平之，则是浙东亦其统内也。今从之。复，扶又翻。帅，所类翻。统，他综翻。〕出镇临淮。〔临淮郡，泗州。〕
22六月，甲寅，青密节度使能元皓败史朝义将李元遇。〔按上卷五年冬书兖郓节度使能元皓。详考本末，「青密」恐当作「兖郓」。败，补卖翻。〕
23江淮都统李峘畏失守之罪，〔失守事见上卷上年。峘，户登翻。〕归咎于浙西节度使侯令仪，丙子，令仪坐除名，长流康州；〔康州，因晋康郡而名，治端溪县，至京师五千七百五十里，东都五千一百五十里。〕加田神功开府仪同三司，〔赏平刘展之功也。〕徙徐州刺史；〔自平卢兵马使徙刺徐州。〕征李峘、邓景山还京师。〔还，从宣翻，又音如字。〕
24戊寅，党项寇好畤。〔党，底朗翻。畤，音止。好畤县，自汉至后魏属扶风，后周省；隋开皇十七年，置上宜县，属京兆。又有旧莫西县，十八年，改曰好畤，大业三年，废入上宜。武德二年，分醴泉置好畤，贞观八年，废上宜入岐阳，二十一年，省好畤、岐阳，复置上宜，更上宜曰好畤。〕
25秋，七月，癸未朔，日有食之既，大星皆见。〔见，贤遍翻。〕
26以试少府监李藏用为浙西节度副使。〔少，诗照翻。〕
27八月，癸丑朔，君开府仪同三司李辅国兵部尚书。乙未，辅国赴上，〔仆射、尚书赴省供职，曰赴上。上，时掌翻。〕宰相朝臣皆送之，御厨具馔，太常设乐。辅国骄纵日甚，求为宰相，上曰：「以卿之功，何官不可为，其如朝望未允何！」〔相，息亮翻。朝，直遥翻。〕辅国乃讽仆射裴冕等使荐己。上密谓萧华曰：「辅国求为宰相，若公卿表来，不得不与。」华出，问冕，曰：「初无此事，吾臂可断，〔断，丁管翻。〕宰相不可得！」华入言之，上大悦；辅国衔之。〔衔，户缄翻。〕
28己巳，李光弼赴河南行营。
29辛巳，以殿中监李若幽为镇〔【章：十二行本「镇」上有「朔方」二字；乙十一行本同；退斋校同。】〕西、北庭、兴平、陈郑等节度行营及河中节度使，〔代李光弼。镇绛州，赐名国贞。
30九月，甲申，天成地平节，〔上于景云二年九月三日生，以九月三日为天成地平节。〕上于三殿置道场，〔南部新书：大明宫中有麟德殿，在仙居殿之西北。此殿三面，亦以三殿为名。雍录，麟德殿，在翰林院之东。〕以宫人为佛菩萨，〔释典曰：菩，普也。萨，济也。言能普济众生也。〕武〔【章：十二行本「武」上有「北门」二字；乙十一行本同。】〕士为金刚神王，〔范成大曰：在处寺门有两金刚神，是千佛数中最后者，一名娄至德，一名青叶髻。〕召大臣膜拜围绕。〔膜，莫乎翻。〕
31壬寅，制去尊号，但称皇帝；去年号，但称元年；〔去，羌吕翻。〕以建子月为岁首，月皆以所建为数；〔【严：「数」改「名」。】〕因赦天下。停京兆、河南、太原、凤翔四京及江陵南都之号。〔四京见二百二十卷至德元载。南都见上卷上年。〕自今每除五品以上清望官及郎官、御史、刺史，令举一人自代，观其所举，以行殿最。〔令，加丁翻。殿，丁甸翻。〕
32江、淮大饥，人相食。
33冬，十月，江淮都统崔圆署李藏用为楚州刺史。〔统，他综翻；或从上声。考异曰：刘展乱纪曰：「初，刘展既平，诸将争功，畴赏未及李藏用，崔圆乃署藏用为楚州刺史，领二城而居盱眙。」按实录，七月，藏用已除浙西节度副使。盖恩命未到耳。〕会支度租庸使以刘展之乱，诸州用仓库物无准，奏请征验。〔唐六典：度支郎，掌支度国用、租赋多少之数。凡天下边军皆有支度之使，以计军资、粮、仗之用。每岁皆申度支而会计之。此支度租庸使，盖使之支度江、淮租、庸者也。使，疏吏翻。〕时仓猝募兵，物多散亡，征之不足，诸将往往卖产以偿之。藏用恐其及己，尝与人言，颇有悔恨。其牙将高干挟故怨，使人诣广陵告藏用反，先以兵袭之。藏用走，干追斩之。崔圆遂簿责藏用将吏以验之，将吏畏，皆附成其状。〔将，即亮翻。附高干之言以成李藏用反状。〕独孙待封坚言不反，圆命引出斩之。或曰：「子何不从众以求生！」待封曰：「吾始从刘大夫，奉诏书来赴镇，〔刘大夫，谓刘展。赴镇事见上卷上年。〕人谓吾反；李公起兵灭刘大夫，今又以李公为反。如此，谁则非反者，庸有极乎！吾宁就死，不能诬人以非罪。」遂斩之。〔史言兵兴之时多滥刑。〕
34建子月，壬午朔，上受朝贺，如正旦仪。〔以其月为岁首也。朝，直遥翻；下同。〕
35或告鸿胪卿康谦与史朝义通，事连司农卿严庄，俱下狱。〔胪，陵如翻。朝，直遥翻。下，遐嫁翻。狱，宜欲翻。〕京兆尹刘晏遣吏防守庄家。上寻敕出庄，引见。〔见，贤遍翻。〕庄怨晏，因言晏与臣言，常道禁中语，矜功怨上。丁亥，贬晏通州刺史，〔通州，通川郡，汉宕渠县地。旧志：通州，京师西南二千五百里。〕庄难江尉，〔难江县，汉宕渠地，梁置东巴州，后魏恭帝改集州，后周改宕渠为难江县，以水为名也。隋废集州，以县属梁州；唐初复置集州，以难江为治所。〕谦伏诛。戊子，御史中丞元载为户部侍郎，充句当度支、铸钱、盐铁兼江淮转运等使。〔句，古候翻。当，丁浪翻。度，徒洛翻。使，疏吏翻。〕载初为度支郎中，敏悟善奏对，上爱其才，委以江淮漕运，数月，遂代刘晏，专掌财利。
36戊戌，冬至；己亥，上朝上皇于西内。〔朝，直遥翻；下同。〕
37神策节度使卫伯玉攻史朝义，拔永宁，破渑池、福昌、长水等县。〔永宁、渑池、福晶三县时属河南府。渑，弥兖翻。后魏分陕县置南陕县，西魏改曰长渊，属弘农郡，唐初改名长水，避高祖讳也，初属谷州，后属洛州。宋白曰：长水县，本卢氏地，后魏延昌二年，分卢氏东境库谷以西、沙渠谷以东为南陕县。余同上注。〕
38己酉，上朝献太清宫；庚戌，享太庙、元献庙。〔太清宫，在丹凤门之左，南出第二坊。太庙，在朱雀街东第二街，北来第二坊。元献庙，上母元献杨后庙也。〕建丑月，辛亥朔，祀圜丘、太一坛。〔干元元年立太弓坛，见二百二十卷。考异曰：实录：「建子月戊戌冬至，其日祀昊天上帝。己亥，诏以来月一日祭圜丘及太一坛」又云：「建丑月辛亥，以河南节度使来瑱为太子少保。」下又有丁未、己酉、康戌日事。又云：「建丑月辛亥朔，拜南郊，祭太乙坛。」按瑱传，未尝为河南节度使及少保。实录误剩此一日事。其冬至祀上帝，盖有司行事，非亲祀也。〕
39平卢节度使侯希逸与范阳相攻连年，救援既绝，又为奚所侵，乃悉举其军二万余人袭李怀仙，破之，因引兵而南。
宝应元年〔（壬寅、七六二）以楚州表言上帝赐宝玉改元。改元实在四月。〕
1建寅月，〔去年九月，敕以建子月为岁首，而通鉴仍以建寅月为岁首者，以是年四月制复月数皆如其旧也。改元亦在是月。〕甲申，追尊靖德太子琮为奉天皇帝，妃窦氏为恭应皇后，丁酉，葬于齐陵。〔琮，上皇之长子，天宝十载薨，谥曰靖德太子。新书地理志：齐陵，在京兆昭应县东十六里。琮，徂宗翻。〕
2甲辰，吐蕃遣使请和，〔使，疏吏翻。〕
3李光弼拔许州，擒史朝义所署颍川太守李春；朝义将史参救之，〔许州，颍川郡，唐已复邵为州，安、史犹仍天宝旧名。守，式又翻。将，即亮翻。〕丙午，战于成下，又破之。
4戊申，平卢节度使侯希逸于青州北渡河而会田神功、能元皓于兖州。〔使，疏吏翻。能，奴代翻。〕
5租庸使元载以江、淮虽经兵荒，其民比诸道犹有赀产，乃按籍举八年租调之违负及逋逃者，计其大数而征之；〔八年，自天宝十三载止上元二年。天宝十三载，天下未乱，租、调之入为盛。十四载，而禄山反，租、调始有违负逋逃。自是迄于去年，大难未平，战兵不止，违负逋逃，年甚一年。今不问有无，计其大数而征之。调，徒钓翻。〕择豪吏为县令而督之，不问负之有无，赀之高下，察民有粟帛者发徒围之，籍其所有而中分之，甚者什取八九，谓之白着。〔着，直略翻。今人犹谓无故而费放财物者为白着。勃海高云有白着歌曰：「上元官吏务剥削，江、淮之人多白着。」〕有不服者，严刑以威之。民有蓄谷十斛者，则重足以待命，〔重，直龙翻。〕或相聚山泽为群盗，州县不能制。
6建卯月，辛亥朔，赦天下；复以京兆为上都，河南为东都，凤翔为西都，江陵为南都，太原为北都。〔去年罢西京及南都。复，扶又翻，又音如字。〕
7奴剌寇成固。〔成固县，自汉以来属汉中。剌，来达翻。〕
8初，王思礼为河东节度使，资储丰衍，赡军之外，积米百万斛，奏请输五十万斛于京师。思礼薨，〔干元元年，王思礼镇太原，其薨当在去年。〕管崇嗣代之，为政宽弛，信任左右，数月间，耗散殆尽，惟陈腐米万余斛在。〔言见在米止此数。〕上闻之，以邓景山代之。景山至，则钩校所出入，将士辈多有隐没，皆惧。有裨将抵罪当死，诸将请之，不许；其弟请代兄死，亦不许；请入一马以赎死，乃许之。诸将怒曰：「我辈曾不及一马乎！」遂作乱，〔将，即亮翻。〕癸丑，杀景山。上以景山抚御失所以致乱，不复推究乱者，遣使慰谕以安之。〔复，扶又翻。〕诸将请以都知兵马使、代州刺史辛云京为节度使。〔【章：十二行本「使」下有「己未以云京为北都留守、河东节度使」十五字；乙十一行本同；退斋校同。】〕云京奏张光晟为代州刺史。〔张光晟有德于辛云京，见上卷干元二年。〕
9绛州素无储蓄，民间饥，不可赋敛，〔敛，力赡翻。〕将士粮赐不充，朔方等诸道行营都统李国贞屡以状闻；朝廷未报，军中咨怨。〔咨嗟忧愁而怨上也。〕突将王元振将作乱，〔突将，以领骁解驰突之士。突将，即亮翻。〕矫令于众曰：「来日修都统宅，各具畚锸，〔畚，布衮翻，织竹为器。锸，测洽翻，锹也。〕待命于门。」士卒皆怒，曰：「朔方健儿岂修宅夫邪！」乙丑，元振帅其徒作乱，烧牙城门。〔帅，读曰率。〕国贞逃于狱，元振执之，置卒食于前，曰：「食此而役其力，可乎！」国贞曰：「修宅则无之，军食则屡奏而未报，诸君所知也。」众欲退。元振曰：「今日之事，何必更问！都统不死，则我辈死矣。」遂拔刃杀之。镇西、北庭行营兵屯于翼城，〔翼城县，属绛州，本汉绛县，后魏曰北绛县。隋开皇十八年，改曰翼城，以春秋翼侯邑于此也。〕亦杀节度使荔非元礼，推裨将白孝德为节度使，朝廷因而授之。
10戊辰，淮西节度使王仲升与史朝义将谢钦让战于申州城下，为贼所虏，淮西震骇。会侯希逸、田神功、能元皓攻汴州，朝义召钦让兵救之。
11绛州诸军剽掠不已，〔剽，匹妙翻。〕朝廷忧其与太原乱军合从连贼，〔从，子容翻。〕非新进诸将所能镇服，辛未，以郭子仪为汾阳王，知朔方、河中、北庭、潞泽节度行营兼兴平、定国等军副元帅，发京师绢四万匹、布五万端、米六万石以给绛军。
建辰月，庚寅，子仪将行，时上不豫，群臣莫得进见。〔见，贤遍翻。〕子仪请曰：「老臣受命，将死于外，不见陛下，目不瞑矣。」上召入卧内，谓曰：「河东之事，一以委卿。」
史朝义遣兵围李抱玉于泽州，子仪发定国军救之，乃去。
12上召山南东道节度使来瑱赴京师；瑱乐在襄阳，其将士亦爱之，乃讽所部将吏上表留之；行及邓州，复令还镇。〔乐，音洛。复，扶又翻。〕荆南节度使吕諲、淮西节度使王仲升及中使往来者言「瑱曲收众心，恐久难制。」上乃割商、金、均、房别置观察使，令瑱止领六州。〔山南东道领襄、邓、随、唐、安、均、房、金、商九州岛。今分四州，余五州耳。曰领六州，无亦于郢、复二州增领一州邪！〕会谢钦让围王仲升于申州数月，瑱怨之，按兵不救，仲升竟败没。行军司马裴茙谋夺瑱位，〔茙，如融翻。〕密表瑱倔强难制，〔倔，其勿翻。强，其两翻。〕请以兵袭取之，上以为然。癸巳，以瑱为淮西、河南十六州节度使，〔考异曰：旧传无汝，云十五州。今从实录。〕外示宠任，实欲图之。密敕以茙代瑱为襄、邓等州防御使。
13甲午，奴敕寇梁州，〔剌，来达翻。〕观察使李勉弃城走。〔时山南西道观察使置司梁州。〕以邠州刺史河西臧希让为山南西道节度使。〔山南西道节度领梁、洋、集、壁、文、通、巴、兴、凤、利、开、渠、蓬十三州。邠，弥频翻。使吏翻。考异曰：肃宗实录作「希液」。代宗实录有传，作「希让」，今从之。〕
14丙申，党项寇奉天。〔党，底朗翻。奉天县，属雍州。〕
15李辅国以求宰相不得怨萧华。〔求相不得事见上上元二年八月。相，息亮翻。〕庚午，以户部侍郎元载为京兆尹。载诣辅国固辞，辅国识其意；壬寅，以司农卿陶锐为京兆尹。辅国言萧华专权，请罢其相，上不许。辅国固请不已，乃从之，仍引元载代华。〔考异曰：旧华传云：「肃宗寝疾，辅国矫命罢华相。」今从辅国传。〕戊申，华罢为礼部尚书，以载同平章事，领度支、转运使如故。〔尚，辰羊翻。度，徒洛翻。〕
16建巳月，庚戌朔，〔建巳月，四月也。〕泽州刺史李抱玉破史朝义兵于城下。〔朝，直遥翻。〕
17壬子，楚州刺史崔侁表称，有尼真如，恍惚登天，见上帝，赐以宝玉十三枚，〔侁，疏臻翻。恍，呼广翻。尼，女夷翻。惚，音忽。唐会要：「十三宝：一曰玄黄天符，如笏，长八寸，阔三寸，上圆下方，近圆有孔，黄玉也；二曰玉鸡，毛文悉备，白玉也；三曰谷璧，白玉也，径可五六寸，其文粟粒，无雕镌之迹；四曰西王母白环，二枚，白玉也，径六七寸；五曰碧色宝，圆而有光；六曰如意宝珠，圆如鸡卵，光如月；七曰红靺鞨，大如巨栗，赤如樱桃；八曰琅玕珠，二枚，长一寸二分；九曰玉玦，形如玉环，四分缺；十曰玉印，大如半手，斜长，理如鹿形，陷入印中，以印物，则鹿形着焉；十一曰皇后采桑钩，长五六寸，细如筋屈，其末似金又似银；十二曰雷公石斧，长四寸，阔二寸，无孔，细致如青玉；十三曰阙；凡十三宝，置于日中，皆白气连天。」〕云：「中国有灾，以此镇之。」群臣表贺。
18甲寅，上皇崩于神龙殿，〔神龙殿，盖中宗于神龙间居之，遂以名殿。〕年七十八。乙卯，迁坐于太极殿。〔坐，徂卧翻，神御坐也。〕上以寝疾，发哀于内殿，群臣发哀于太极殿。〔内殿，上居大明宫之寝殿也。太极殿，西内前殿，大行所御。〕蕃官剺面割耳者四百余人。〔剺，里之翻。〕丙辰，命苗晋卿摄耱宰。上自仲春寝疾，闻上皇登遐，哀慕，疾转剧，乃命太子监国。〔耱，而陇翻。监，古衔翻。〕甲子，制改元；〔改元宝应。〕复以建寅为正月月数皆如其旧；〔复，扶又翻。〕赦天下。
19初，张后与李辅国相表里，专权用事，〔见上卷干元二年。〕晚年，更有隙。内射生使三原程元振党于辅国。〔以宦官领射生手，故曰内射生使。〕上疾笃，后召太子谓曰：：「李辅国久典禁兵，制敕皆从之出，擅逼迁圣皇，〔玄宗尊号曰圣皇天帝。〕其罪甚大，所忌者吾与太子。今主上弥留，〔书顾命曰：「病日臻，既弥留。」言病日至一日，愈留而不去体也。〕辅国阴与程元振谋作乱，不可不诛。」太子泣曰：「陛下疾甚危，二人皆陛下勋旧之臣，一旦不告而诛之，必致震惊，恐不能堪也。」后曰：「然则太子姑归，吾更徐思之。」太子出，后召越王系谓曰：「太子仁弱，不能诛贼臣，汝能之乎﹖」对曰：「能。」系乃命内谒者监段恒俊选宦官有勇力者二百余人，授甲于长生殿后。〔恒，户登翻。〕乙丑，后以上命召太子。元振知其谋，密告辅国，伏兵于陵霄门以俟之。〔雍录：六典大明宫图，宫城北面玄武门之西有青霄门。阁本大明宫图作凌云门。〕太子至，以难告。〔难，乃旦翻。〕太子曰：「必无是事，主上疾亟召我，我岂可畏死而不赴乎！」元振曰：「社稷事大，太子必不可入。」乃以兵送太子于飞龙貛，〔飞龙貛，仗内六闲之一也。程大昌曰：在玄武门外。〕且以甲卒守之。是夜，辅国、元振勒兵三殿，收捕越王系、段恒俊及知内侍省事朱光辉等百余人，系之。以太子之命迁后于别殿。时上在长生殿，使者逼后下殿，并左右数十人幽于后宫，宦官宫人皆惊骇逃散。丁卯，上崩。〔年五十二。〕辅国等杀后并系及兖王囲。〔囲，下赧翻。考异曰：肃宗实录曰：「张后因太子监国，谋诛辅国。其日，使人以上命召太子，语之，太子不可。乙丑，后矫上命将唤太子，程元振知之，密告辅国。景寅，元振与辅国夜勒兵于三殿前，使人收捕越王及同谋内侍朱光辉、段恒俊等百余人，系之，移皇后于别殿。其夜，六宫内人、中管等惊骇奔走。及明，上崩。」代宗实录曰：「乙丑，皇后召上。既夜，辅国、元振勒兵捕系，幽后。丁卯，肃宗崩。」系传：「乙丑，后召太子。景寅夜，元振、辅国勒兵捕系，幽后。是日，俱为辅国所害。」旧肃宗纪：「丁卯，宣遗诏。是日，上崩。」代宗纪：「乙丑，皇后矫诏召太子。辅国、元振卫从太子入飞龙貛以俟变。是夕，勒兵于三殿，收系及朱光辉、马英俊等。丁卯、肃宗崩。」新本纪：「丙寅、闲貛使李辅国、飞龙貛副使程元振迁皇后于别殿，杀越王系、兖王囲。是夜，皇帝崩。」代宗录、唐历、统纪、系传皆以段恒俊为马英俊。按张后以乙丑日召太子，迨夜不至，必知有变矣，辅国等安能待至来夜，然后勒兵收系等乎！盖收系等在乙丑之夜也。今从代宗实录、旧代宗纪。新、旧传皆云兖王囲宝应元年薨。而代宗实录群臣议系、囲之罪，云：「二王同恶，共扇奸谋。」盖囲亦预谋也。今从之。〕是日，辅国始引太子素服于九仙门与宰相相见，〔阁本大明宫图，宫城西面右银台门之北有九仙门，又北转东则凌云门。相，息亮翻。〕叙上皇晏驾，拜哭，〔叙自上皇晏驾后，宫中多故，不见辅臣。〕始行监国之令。〔命太子监国在甲子前，而乙丑即有内变。既定，乃始行令。监，古咸翻。〕戊辰，发大行皇帝丧于两仪殿，宣遗诏。〔肃宗崩于东内寝殿，发丧于西内内朝，从上皇也。上皇梓宫在西内前殿。〕己巳，代宗即位。
  </div>
  <div class="pagination">
   <a href="资治通鉴注_page244.html">
    上一页
   </a>
   <span>
    ...
   </span>
   <a href="资治通鉴注_page240.html">
    240
   </a>
   <a href="资治通鉴注_page241.html">
    241
   </a>
   <a href="资治通鉴注_page242.html">
    242
   </a>
   <a href="资治通鉴注_page243.html">
    243
   </a>
   <a href="资治通鉴注_page244.html">
    244
   </a>
   <span class="current-page">
    245
   </span>
   <a href="资治通鉴注_page246.html">
    246
   </a>
   <a href="资治通鉴注_page247.html">
    247
   </a>
   <a href="资治通鉴注_page248.html">
    248
   </a>
   <a href="资治通鉴注_page249.html">
    249
   </a>
   <a href="资治通鉴注_page250.html">
    250
   </a>
   <span>
    ...
   </span>
   <a href="资治通鉴注_page246.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
