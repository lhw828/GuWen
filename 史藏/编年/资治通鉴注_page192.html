<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 192 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 192 页/共 334 页</h1>
    <div class="content">十一月，戊子，立晋王广为皇太子；天下地震。〔广始正位储宫，而天下地震，其示戒亦昭昭矣。〕太子请降章服，宫官不称臣；十二月，戊午，诏从之。以宇文述为左卫率。始，太子之谋夺宗也，洪州总管郭衍预焉，〔隋志：豫章郡，平陈置洪州总管府。〕由是征衍为左监门率。〔隋志：东宫置左、右监门率，掌诘门禁。监，工衔翻；下同。率，所律翻。〕
帝囚故太勇于东宫，付太子广掌之。勇自以废非其罪，频请见上申冤，〔见，贤遍翻；下同。申，伸也，明也。〕而广遏之不得闻。勇于是升树大叫，声闻帝所，冀得引见。杨素因言勇情志昏觅，为癫鬼所著，火可复收。帝以为然，卒不得见。杨素因言勇情志昏乱，为痲鬼所著，不可复数。帝以为然，卒不得见。〔狂病而死者为癫鬼。着，直略翻。复，扶又翻。卒，子恤翻。〕
初，帝之克陈也，〔开皇九年克陈。〕天下皆以为将太平，监察御史房彦谦〔后齐御史台置检校御史十二人，隋置监察御史十二人。〕私谓所亲曰：「主上忌刻而苛酷，太子卑弱，诸王擅权，〔言秦、晋、蜀三王分据方面也。〕天下虽安，方忧危乱。」其子玄龄亦密言于彦谦曰：「主上本无功德，以诈取天下，诸子皆骄奢不仁，必自相诛夷，今虽承平，其亡可翘足待。」彦谦，法寿之玄孙也。〔房法寿见一百三十二卷宋太宗泰始三年。〕
玄龄与杜果之兄孙如晦〔杜果有名周、隋间。〕皆预选，〔选者吏部。选，宣绢翻。〕使部侍郎高孝基名知人，〔有知人之名。〕见玄龄，叹曰：「仆阅人多矣，未见如此郎者，异日必为伟器，恨不见其大成耳。」见如晦，谓曰：「君有应变之才，必任棵栋梁之重。」俱以子孙托之。
6帝晚年深信佛道鬼神，辛巳，始诏「有毁佛及天尊、岳、镇、海、渎神像者，以不道论；〔隋志：佛者西域天竺之迦罗卫国净饭王之太子释迦牟尼，舍太子位，出家学道，勤行精进，觉悟一切种智，而谓之佛。道经云：有元始天尊者，生于太元之先，禀自然之气。冲虚凝远，莫知其极，天地沦坏劫数终尽，而天尊之体常存不灭。岳者，五岳，东岳太山、西岳华山、南岳衡山、北岳恒山、中岳嵩山。隋五岳各置令；又有吴山令，盖吴山亦谓之吴岳也。镇，即周官职方氏：扬州其山镇曰会稽，刑州其山镇曰衡山，豫州其山镇曰华山，青州其山镇曰沂山，兖州其山镇曰岱山，雍州其山镇曰岳山，幽州其山镇曰医无闾，并州其山镇曰镇曰恒山，冀州其山镇曰霍山。隋开皇十四年，诏东镇沂山，南镇会稽山，北镇医无闾山，冀州镇霍山，并就山立祠。东海于会稽县界，南海于南海镇南，并近海立祠，及四渎、吴山并取侧近巫一人，主知洒扫。十六年，又诏北镇于营州龙山立祠。岱岳、华岳、衡岳、恒岳、嵩岳皆先有庙。四渎，江、河、淮、济。〕沙门毁佛像，道士毁天尊像者，以恶逆论。」
7是岁，征同州刺史蔡王智积入朝。〔隋志：冯翊郡，后魏置华州，西魏改曰同州。朝，直遥翻。〕智积帝之弟子也，〔智积，帝弟整之子。〕性修谨，门无私谒，自奉简素，帝甚怜之。智积有五男，止教读论语，〔【章：十一行本「语」下有「孝经」二字；乙十一行本同；孔本同；张校同；斋校同。】〕不令交通宾客。或问其故，智积曰：「卿非知我者！」其意盖恐诸子有才能以致祸也。
8齐州行参军章武王伽〔齐郡，齐州。行参军，在诸曹行参军之下，典签之上。杜佑曰：隋开皇三年，诏佐官以曹为名者，并改为司。十二年，诸州司以从事为名者，并改为参军炀帝置诸司书佐，改行参军为行书佐。隋志：河间郡平舒县旧置章武郡。迦，求迦翻。〕送流囚李参等七十余人诣京师，行至荥阳，〔荥阳县属郑州。〕哀其辛苦，悉呼谓曰：「卿辈自犯国刑，身婴缧绁，〔缧，黑索绁挛也，所以拘罪人。缧，力追翻。绁，息列翻。〕固其职也；重劳援卒，〔援送之卒。〕岂不愧心哉！」参等辞谢。伽乃悉脱其枷锁，停援卒，与纯曰：「某当至京师，如致前却，〔谓或前或却，不能如期。〕吾当为汝受死。」〔为，于伪翻。〕遂拾之而去。流人感悦，如期而至，一无离叛。上闻而惊异，召见与语，称善久之于是悉召流人，令携负妻子俱入，赐宴于殿庭而赦之。因下诏曰：「凡在有生，含灵禀性，咸知善恶，并识是非。若临以至诚，明加劝导，则俗必从化，人皆迁善。往以海内乱离，德教废绝，吏无慈爱之心，民怀奸诈之意。朕思遵圣法，以德化民，而伽深识朕意，诚心倡导，参等感寤，自赴宪司：明是率土之人，非为难教。若使官尽王伽之俦，民皆李参之辈，刑厝不用，〔厝，士故翻。〕其何远哉！一乃擢伽为雍令。〔雍县，岐州治所。雍，于用翻。〕
9太史令袁充表称：「隋兴已后，昼日渐长，开皇元年，冬至之景长十丈二尺七寸二分；〔长一，亘亮翻。〕自尔渐短，至十七年，短于旧三寸七分。日去极近则景短而日长，去极远则景长而日短；行内道则去极近，行外道则去极远，〔极，北极也。〕谨按元命包曰：『日月出内道，璇玑得其常。』〔六纬之书，有春秋元命包。孔安国曰：璇，美玉。玑者，正天文之器。旋，似宣翻。〕京房别对曰：『太平，日行上道；升平，行次道；霸代，行下道。』伏惟大隋启运，上感干元，景短日长，振古希有。」〔诗：振古如兹。毛传曰：振，自也。〕上临朝，〔朝，直遥翻。〕谓百官曰：「景长之庆，天之佑也。今太子新立，当须改元，宜取日长之意以为年号。」是后百工作役，并加程课，以日长故也。丁匠苦之。〔史言袁充诬天以病民。〕
仁寿元年〔（辛西、六○一）〕
1春，正月，乙酉朔，赦天下，改元。
2以尚书右仆射杨素为左仆射，纳言苏威为右仆射。
3丁酉，徙河南王昭为晋王。
5以晋王昭为内史令。
4突厥步迦可汗犯塞，败代州总管韩弘于恒安。〔鴈门郡，隋代州。厥，九勿翻。迦，古牙翻。可，从刊入声。汗，音寒。败，补迈翻。恒，户登翻。〕
6二月，乙卯朔，日有食之。
7夏，五月，己丑，突厥男女九万口来降。〔降，户江翻。〕
8六月，乙卯，遣十六使巡省风俗。〔使，疏吏翻。省，昔景翻。〕
9乙丑，诏以天下学校生徒多而不精，〔校，户教翻。〕唯简留国子学生七十人，太学、四门及州县学并废。〔汉置太学，晋武帝立国子学，后国子、太学各置博士以授生徒。后魏太和二十年，于四门置学，立四门博士。自汉似来，郡有文学，隋郡、县皆置博士。〕殿内将军河间刘炫〔殿内将军，即殿中将军，隋避讳改之，属左、右卫。河间郡，瀛州。炫，荧绢翻。〕上表切谏；不听。〔上，时掌翻。秋，七月，〔【章：十一行本「月」下有「戊戌」二字；乙十一行本同；孔校同；退斋校同。】〕改国子学为太学。
10初，帝受周禅，恐民心未服，故多称符瑞以耀之，其伪造而献者，不可胜计。〔胜，音升。〕冬，十一月，己丑，有事于南郊，如封禅礼，版文备述前后符瑞以报谢云。
11山獠作乱，〔獠，卢皓翻。蜀有獠。〕以卫尉少卿洛阳卫文升为资州刺史〔隋志：洛阳县属河郡洛州。资阳郡，西魏置资州，治盘石。少，始照翻。〕镇抚之。文升名玄，以字行。初到官，獠方攻大牢镇，〔开皇十三年，置大牢县。宋白曰：荣州应灵县，本汉南安县，隋置大牢镇。九域志：在州西一百五十里。〕文升单骑造其营，〔骑，奇寄翻。造，七到翻。〕谓曰：「我是刺史，衔天子诏，赡养汝等，勿惊惧也！」群獠莫敢动。于是说以利害，渠帅感悦，解兵而去，〔说，输芮翻。帅，所类翻；下同。〕前后归附者十余万口。帝大悦，赐缣二千匹。壬辰，以文升为遂州总管。〔隋志：遂宁郡，后周置遂州。〕
12潮、成等五州獠反，高州酋长冯盎驰诣京帅，请讨之。〔隋志：义安郡，梁置东扬州，后改曰瀛州，平陈置潮州。苍梧郡，梁置成州，隋后改封州。高凉郡，置高州。酋，才由翻。长，知两翻。〕帝敕杨素与盎论贼形势，素叹曰：「不意蛮夷中有如是人！」即遣盎发江、岭兵击之。〔江、岭，谓江南、岭南也。〕事平，除盎汉阳太守。〔隋志：汉阳郡，后魏曰南奏州，西魏曰成州。守，手又翻。〕
13诏以杨素为云州道行军元帅，〔隋志：定襄郡开皇五年置云州总管府，治大利。〕长孙晟为受降使者，〔长，知两翻。晟，承正翻。降，户江翻。使，疏吏翻。〕挟启民可汗北击步迦。〔挟，户颊翻。可，从刊入声。汗，音寒。迦，古牙翻。〕
二年〔（壬戌、六○二）〕
1春，三月，己亥，上幸仁寿宫。
2突厥思力俟斤等〔厥，九勿翻。俟，渠之翻。〕南渡河，掠启民男女六千口、杂畜二十余万而去。〔畜，许又翻。〕杨素帅诸军追击，转战六十余里，大破之，〔帅，读曰率。〕突厥北走。素复进追，夜，乃之，〔复，扶又翻。〕恐其越逸，令其骑稍后，亲引两骑并降突厥二人与虏并行，虏不之觉；候其顿舍未定，趣后骑掩击，〔骑，奇寄翻。趣，读曰促。〕大破之，悉得人畜以归启民。自是突厥远遁，碛南无复寇抄。〔碛，七迹翻。抄，楚交翻。〕素以功进子玄感爵柱国，赐玄纵爵淮南公。〔淮南郡公。〕
3兵部尚书柳述，庆之孙也，〔柳庆见一百六十一卷梁武帝太清二年。〕尚兰陵公主，怙宠使气，自杨素之属皆下之。〔下，遐嫁翻。〕帝问符玺直长万年韦云起：〔符玺局，属门下省，直长四人。万年，属京兆。玺，斯氏翻。长，知两翻。〕「外间有不便事，可言之。」述时侍侧，云起奏曰：「柳述骄豪，未尝经事，兵机要重，非其所堪，徒以主伲，遂居要职。臣恐物议以为陛下『官不择贤，专私所爱，』斯亦不便之大者。」帝甚然其言，顾谓述曰：「云起之言，汝药石也，可师友之。」秋，七月，丙戌，诏内外官各举所知。柳述举云起，除通事舍人。〔曹魏中书置通事一人，掌呈秦案章，正始中，改为通事舍人，属中书省。隋改中书省为内史省。〕
4益州总管蜀王秀，容貌緕伟，〔緕，古回翻。〕有胆气，好武艺。〔好，呼到翻。〕帝每谓独孙后曰：「秀必以恶终，我在当无虑，至兄弟，必反矣。」大将军刘哙之讨西爨也，帝令上开府仪同三司杨武通将兵继进。〔此必爨翫再反时。将，即亮翻。〕秀以嬖人万智光为武通行军司马。〔嬖，卑义翻，又博义翻。〕帝以秀任非其人，谴责之，因谓群臣曰：「坏我法者，子孙也。〔坏，音怪。〕譬如猛虎，物不能害，反为牝间虫所损食耳。」遂分秀所统。
及太子勇以谗废，晋王广为太子，秀意甚不平。太子恐秀终为后患，阴令杨素求其罪而谮之。〔令，力丁翻。〕上遂征秀，秀犹豫，欲谢病不行。总管司源师谏，〔源师，即北齐源文宗之子，盖是时亦老矣。〕秀作色曰：「此自我家事，何预卿也！」师垂涕对曰：「师忝参府幕，敢不尽忠！圣上有敕追王，以淹时月，〔「以」，当从隋书源师传作「已」。蜀本作「己」。〕今乃迁延未去。百姓不识王心，倘生异议，内外疑骇，发雷霆之诈，降一介之使，王何以自明﹖愿王熟计之！」朝廷恐秀生变，成子，以原州总管独孙楷为益州总管，〔平凉郡，置原州。〕驰传代之。〔传，株恋翻。〕楷至，秀犹未肯行；楷讽谕久之，乃就路。楷察秀有悔色，因勒兵为备；秀行四十余里，将还袭楷，觇知有备，乃止。〔觇，丑廉翻，又丑艳翻。〕
5八月，甲子，皇后独孙氏崩。太子对上及宫人哀恸绝气，若不胜丧者；〔胜，音升。〕其处私室，〔处，昌吕翻。〕饮食言笑如平常。又，每朝令进二溢米，而私令取肥肉脯鲊，〔干肉为脯，酿鱼肉为鲊。〕置竹筩中，以蜡闭口，衣幞裹而纳之。〔幞，防玉翻，帊也。〕
著作郎王劭上言：「佛说：『人应生天上及生无量寿国之时，〔上，时掌翻。〕天佛放大光明，以香花妓乐来迎。』〔妓，渠绮翻。〕伏惟大行皇后福善祯符，备诸秘记，皆云是妙善菩萨。〔释典：菩，普也；萨，济也。菩萨，言能普济众生。菩，薄乎翻。萨，桑葛翻。〕臣谨按八月二十二日，仁寿宫内再雨金银花；〔雨，于具翻。〕二十三日，大宝殿后夜有神光；〔大宝殿，在仁寿宫中寝殿也。〕二十四日卯时，永安宫北有自然种种音乐，〔种，章勇翻。〕震汉虚空；至夜五更，〔更，工衡翻。〕奄然如寝，遂即升遐，与经文所说，事皆符验。」上览之悲喜。
6九月，丙戌，上至自仁寿宫。
7冬，十月，癸丑，以工部尚书杨达为纳言。达，雄之弟也。〔雄自广平王改封清漳，时又改封安德。〕
8闰月，甲申，诏杨素、苏威与吏部尚书牛弘等修定五礼。〔五礼，吉、凶、军、宾、嘉。〕
9上令上仪同三司萧吉为皇后择葬地，〔为，于伪翻。〕得吉处云：「卜年二千，卜世二百。」上曰：「吉凶由人，不在于地。高纬葬父，岂不卜乎！俄而国亡。正如我家墓田，若云不吉，朕不当为天子；若云不凶，我弟不当战没。」〔上弟整从周武帝伐齐，至并州，力战而死。〕然竟从吉言。吉退，告族人萧平仲曰：「皇太子遣宇文左率深谢余云：〔宇文述时为左卫率。率，所律翻。〕『公前称我当为太子，竟有其验，终不忘也。今卜山陵，务令我早立。我立之后，当以富贵相报。』吾语之云：『后四载，太子御天下。』〔语，牛倨翻。载，作亥翻。〕若太子得政，隋其亡乎！吾前绐云〔绐，徒亥翻。〕『卜年二千』者，三十字也；『卜世二百』者，取世二传也。汝其识之！」〔识，职吏翻，记也。〕
壬寅，葬文献皇后于太陵。诏以「杨素经营葬事，勤求吉地，论素此心，事极诚孝，岂与夫平戎定寇比〔夫，音扶。〕其功业！可别封一子义康公，邑万户。」〔义康郡公。隋志：高凉郡杜原县旧有宋康郡，平陈改曰义康郡。〕并赐田三十顷，绢万段，米万石，金珠绫锦称是。〔称，尺证翻。〕
10蜀王秀至长安，上见之，不与语；明日，使使切襄之。〔使使，下疏吏翻。〕秀谢罪，太子诸王流涕庭谢。上曰：「顷者秦王糜费财物，我以父遣训之。今秀蠹害生民，当以君道绳之。」于是付执法者。开府仪同三司庆整谏曰：〔庆姓，出于齐大夫庆氏。〕「庶人勇既废，奏王已薨，陛下见子无多，〔见，贤遍翻。〕何至如是！蜀王性甚耿介，今被重责，〔被，皮义翻。〕恐不自全。」上大怒，欲断其舌，〔断，丁管翻。〕因谓群臣曰：「当斩秀于市以谢百姓。」乃令杨素等推治之。〔治，直之翻。〕
太子阴作偶人，缚手钉心，枷镇杻械，〔订，丁定翻。杻，敕九翻。〕书上及汉王姓名，仍云「请西岳慈父圣母〔【章十一行本「母」下有「神兵」二字；乙十一行本同；孔本同；张校同。】〕收杨坚、杨谅神魂，如此形状，勿令散荡。」密埋之华山下；〔华，户化翻。〕杨素发之，又元「秀妄述图谶，称京师妖异，造蜀地征祥」；〔妖，于骄翻。征，与祯同。〕并作檄文，云「指期问罪」，置秀集中，〔集，文集也。隋志曰：别集者，盖汉东京之所创也。自灵均已降，属文之士众矣，然其志尚不同，风流殊别；后之君子，欲观其体势而见其心灵，故别聚焉，名之为集。辞人景慕，并自记载，以成书部。〕俱以闻奏。上曰：「天下宁有是邪！」〔邪，音耶。〕十二月，癸巳，废秀为庶人，幽之内侍省，不听与妻子相见，唯獠婢二人驱使，〔獠，鲁皓翻。〕连坐者百余人。秀上表摧谢曰：〔上，时掌翻。〕「伏愿慈恩，赐垂矜愍，残息未尽之间，希与瓜子相见；请赐一穴，令骸骨有所。」瓜子，其爱子也。上因下诏数其十罪，〔数，所具翻。〕且曰：「我不知杨坚、杨谅是汝何亲﹖」后乃听与其子同处。〔处，昌吕翻。〕
初，杨素尝以少谴敕送南台，〔南台者，御史台也。立国面朝后布，台省皆在南，故尚书省曰南省，御史台曰南台。少，诗沼翻。〕命治书侍御史柳彧治之。〔治，直之翻；下同。〕素恃贵，坐彧床。彧从外来，〔【章：甲十一行本「来」下有「见之」二字；乙十一行本同；孔本同；张校同。】〕于陛下端笏整容谓素曰：「素曰：「奉敕治公之罪！」素遽下。彧据案而坐，立素于庭，辨诘事状素由是衔之。〔诘，去吉翻。〕蜀王秀尝从彧求李文博所撰治道集，〔李文博，博陵人，仕隋不调。性贞介鲠直，好学不倦，至于教义名理，特所留心；读书至治乱得失，忠臣烈士，未尝不反复吟翫。长于议论，亦善属文，着治道集十卷，大行于世。夫其文大行而仕不遇，何也﹖治，直吏翻。〕彧与之；秀遗彧奴婢十口。〔遣，于季翻。〕及秀得罪，素奏彧以内臣交通诸侯，除名为民，配戍怀远镇。〔新唐志，营州有怀远城。〕
帝使司农卿赵仲卿往益州穷按秀事，秀之宾客经过之处，仲卿必深文致法，州县长吏坐者太半。〔过，音戈。长，音知两翻。〕上以为能，赏赐甚厚。
久之，贝州长史裴肃〔隋志：清河郡，后周置贝州。〕遣使上书，称：「高颎以不挺良才，元勋佐命，为众所疾，以至废弃；〔颎废见上卷开皇十九年。使，疏吏翻。上，时掌翻。〕愿陛下录其大功，忘其子过。又二庶人得罪已久，〔二庶人，谓勇、秀。〕宁无革心！愿陛下弘君父之慈，顾天性之义，〔经曰：父子之道，天性也。〕各封小国，观其所为：若能迁善，渐更增益；如或不悛，〔悛，丑缘翻。〕贬削非晚。今者自新之路永绝，愧悔之心莫见，岂不哀哉！」书奏，上谓杨素曰：「裴肃忧我家事，此，亦至诚也。」于是征肃人朝。〔朝，直遥翻；下同。〕太子闻之，谓左庶子张衡曰：「使勇自新，欲何为也﹖」衡曰：「观肃之意，欲令如吴太伯、汉东海王耳。」〔吴太伯，注已见前。汉东海王强事见光武纪。此张衡为裴肃解也。令，力丁翻。〕肃至，上面谕以勇不可复收之意而罢遣之。肃，侠之子也。〔裴侠见一百五十六卷梁武帝中大通五年。复，扶又翻。〕
杨素弟约及从父文思、文纪、〔从，才用翻。〕族父忌并为尚书、列卿，诸子无汗马之劳，位至柱国、刺史；广营资产，自京师及诸方都会处，邸店、碾硙、〔碾，尼展翻。丁度集韵，碾，女箭翻，所以轹物器也。硙，五对翻，并磨也。〕使利田宅，不可胜数；〔胜，音升。〕家僮千数，后庭妓妾曳绮罗者以千数；〔妓，渠绮翻。〕第宅华侈，制拟宫禁；亲故吏布列清显。〔隋书素传作「亲戚故吏」，此逸「戚」字。〕既废一太子及一王，威权愈盛。朝臣有违忤者，或至诛夷；〔忤，五故翻。〕有附会及亲戚，虽无才用，必加进擢；朝廷靡；朝廷靡然，莫不畏附。敢与素抗而不桡者，〔桡，奴教翻，屈也。〕独柳彧及尚书右丞李纲、大理卿梁毗而已。
始，毗为西宁州刺史，〔隋志：越巂郡，后置严州，闰皇六年，改曰西宁州，十八年又改曰巂州。毗刺西宁，盖十八年以前。〕凡十一年，蛮夷酋长皆以金多者为豪隽，递相攻夺，略无宁岁，毗患之。后因诸酋长相帅以金遗毗，〔酋，才由翻。帅，读曰率。长，知两翻。遗，于季翻。遗，于季翻。〕毗置金坐侧，〔坐，徂卧翻。对之恸哭，而谓之曰：「此物饥不可，食寒不可衣，〔衣，于既翻。〕汝等以此相灭，不可胜数，〔胜，音升。〕今将此来，欲杀我邪！」〔邪，音耶。〕一无所纳。于是蛮夷感悟，遂不相攻击。上闻而善之，征为大理卿处法平允。〔处，昌吕翻，信也，当也。〕
毗见杨素专权，恐为国患，乃上封事曰：「臣闻臣无有作威作福，其害于而家，凶于而国。〔书洪范之言。上，时掌翻。〕窃见左仆射越国公素，幸遇愈重，权势日隆，搢绅之徒，属其视听。〔言注耳目也。属，之欲翻。〕忤旨者严霜夏零，阿旨者甘雨冬树；〔忤，五故翻。澍，之戍翻，又殊遇翻。〕荣枯由其唇吻，废兴候其指麾；所私皆非忠谠，〔谠，音党。〕所进咸是亲戚，子弟布列，兼州连县。天下无事，容息异图；四海有虞，必为祸始。〔黎阳之变，卒如毗言。〕夫奸臣擅命，有渐而来，〔夫，音扶。〕王莽资之于积年，桓玄基之于易世，而卒殄汉祀，终倾晋祚。〔二事具汉、晋纪。卒，子恤翻。〕陛下若以素为阿衡，臣恐其心未必伊尹也。伏愿揆鉴古今，量为处置，〔量，音良。处，昌吕翻。〕俾洪基永固，率土幸甚！」书奏，上大怒，收毗系狱，亲诘之。〔诘，去吉翻。〕毗极言「素擅宠弄权，将领之处，杀戮无道。〔将，即亮翻。〕又太子、蜀王罪废之日，百僚无不震竦，唯素扬眉奋肘，喜见容色，〔见，贤遍翻。〕利国家有事以为身幸。」上无以屈，乃释之。
其后上亦寖疏忌素，乃下敕曰：「仆射国之宰辅，不可躬亲细务，但三五日一向省，评论大事。」外示优崇，实夺之权也。素由是终亡寿之末，不复通判省事。出杨约为伊州刺史。〔隋志：河南郡陆浑县，东魏置伊川郡及北荆州，后周改曰和州，开皇初，又改曰伊州。〕
素既被疏，〔被，皮义翻。〕使部尚书柳述益用事，摄兵部尚书书，参掌机密；〔按述传：仁寿中，判兵部尚书事，寿拜兵部尚书，参掌机密；投表陈让，乃令摄兵部尚书事。〕素由是恶之。〔恶，乌路翻。〕
太子问于贺若弼曰：「杨素、韩擒虎、史万岁皆称良将，其优劣何如﹖」弼曰：「杨素猛将，非谋将；韩擒虎鬬将，非领将；史万岁骑将，非大将。」太子曰：「然则大将谁也﹖」弼拜曰：「唯殿下所择！」弼意自许也。〔若，人者翻。将，即亮翻；下同。骑，奇寄翻。〕
11交州俚帅李佛子作乱，〔交趾郡，交州。俚，音里。帅，所类翻。〕据越王故城，〔此城盖秦汉间骆越之王所筑也。〕遣其兄子大权据龙编城，〔交州，旧治龙编县，隋志治宋平，而龙编以县属州。〕其别帅李普鼎据乌延城。〔帅，所类翻；下同。〕杨素荐瓜州刺史长安刘方〔敦煌郡置瓜州。〕有将帅之略，诏以方为交州道行军总管，统二十七营而进。方军令严肃，有犯必斩；然仁爱士卒，有疾病者亲临抚养，士卒亦以此怀之。至都隆岭，遇贼，击破之。进军临佛子营，先谕以祸福。佛子惧，请降，〔降，户江翻。〕送之长安。
三年〔（癸亥、六○三）〕
1秋，八月，壬申，赐幽州总管燕荣死。〔燕，因肩翻。〕荣性严酷，鞭挞左右，动至千数。尝见道次丛荆，以为堪作杖，命取之，辄以试人。人或自陈无罪，荣曰：「后有罪，当免汝。」既而有犯，将杖之，人曰：「前日被杖，使君许以有罪宥之。」荣曰：「无罪尚尔，况有罪邪！」〔被，皮义翻。使，疏吏翻。邪，音耶。〕杖之自若。
观州长史元弘嗣〔隋志：平原郡东光县，旧置勃海郡，隋废郡，置观州。杜佑曰：开皇三年，改别驾、治中为长史、司马。观，古玩翻。长，知两翻。〕迁幽州长史，惧为荣所辱，固辞。上敕荣曰：「弘嗣杖十已上罪，皆须奏闻。」荣忿曰：「竖子何敢玩我！」于是遣弘嗣监纳仓粟，扬得一糠一舦，皆罚之。〔监，古衔翻。扬，与章翻，又余亮翻。舦，音比。〕每笞虽不汉十，然一日之中，或至三数。如是历年，怨隙日构。荣遂收弘嗣付狱，禁绝其粮，弘嗣抽絮杂水咽之。〔咽，于甸翻。〕其妻诣阙称冤，上遣使按验，〔使，疏吏翻。〕奏荣暴虐，赃秽狼籍；征还，赐死。元弘嗣代荣为政，酷又甚之。
2九月，壬戌，置常平官。〔开皇初，置义仓，今置常平官掌之。〕
3是岁，龙门王通诣阙献太平十二策，〔隋志：龙门县属河东郡。〕上不能用，罢归。通遂教授于河汾之间，弟子自远至者甚众，累征不起。杨素甚重之，劝之仕，通曰：「通有先人之弊庐足以蔽风雨，薄田足以具似龝，〔龝，诸延翻，厚粥。〕读书谈道足以自乐。〔乐，音洛。〕愿明公正身以治天下，〔治，直之翻。〕时和岁丰，〔【章：甲十一行本「时」上有「使」字，「岁」作「年」；乙十一行本同；孔本同。】〕通也受赐多矣，不愿仕也。」或谮通于素曰：「彼实慢公，公何敬焉﹖」素以问通，通曰：「使公可慢，则仆得矣；不可慢，则仆失矣：得失在仆，公何预焉！」素待之如初。
弟子贾琼问息谤，通曰：「无辩。」问止怨，曰：「不争。」通尝称：「无赦之国，其刑必平；重敛之国，其财必削。」〔敛，力赡翻。〕又曰：「闻谤而怒者，谗之囮也；见誉而喜者，佞之媒也：绝囮去媒，谗佞远矣。」〔囮，余周翻，又五戈翻，鸟媒也。尔雅翼曰：按说文，囮，译也。率鸟者系生鸟以来之，名曰囮，读若。誉，音余。去，羌吕翻。〕太业末，卒于家，〔卒，子恤翻。〕门人谥曰文中子。〔通卒，门人议曰：「礼，男子生有字，所以昭德；死有谥，所以易名。仲尼既没，文尼既没，文不在兹乎！易曰，『黄裳元吉，文在中也。』请谥曰文中子。」
4突厥步迦可汗所部大乱，铁勒仆骨等十余部皆叛，步迦降于启民。〔隋书：铁勒之先，匈奴之苗裔也，种类最多，自西海之东，依据山谷，往往不绝。独洛河北有仆骨、同罗、韦纥、拔也古、覆罗，并号俟斤，蒙陈、吐如、纥斯结、浑、斛薛等诸姓，胜兵可二万。伊吾以西，焉耆之北，傍白山则有契弊、薄落职、乙咥、苏婆、锹曷、鸟讙、纥骨、也咥、于尼讙等，胜兵可二万。金山西有薛延妷、咥勒儿、十盘、达契等，一万余兵。唐国北傍阿得水，则有诃咥、曷髪、拨忽、比千、具海、曷比悉、何嵯苏、拔也末渴达等，有三万余兵。得嶷海东有路羯、三索咽、蔑促、隆忽等诸姓，八千余。佛菻东则有恩屈、阿兰、北褥九离、伏嗢昏等，近二万人。北海南则都波等。虽姓氏各别，总谓为铁勒。并无君长，分属东、西两突厥。人性凶忍，善于骑射，贪婪尤甚，以寇抄为生。自突厥有国，东西征讨，皆资其用，以制北荒。迦，古牙翻。可，从刊入声。汗，音寒。〕步迦众溃，西奔吐谷浑；长孙晟送启民置碛口，启民于是尽有步迦之众。〔碛，七迹翻。〕
资治通鉴卷第一百八十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
隋纪四〔起阏逢困敦（甲子），尽强圉单阏（丁卯），凡四年。〕
高祖文皇帝下
仁寿四年〔（甲子、六〇四）〕
1春，正月，丙午，赦天下。
2帝将避暑于仁寿宫，术士章仇太翼固谏；不听。太翼曰：「是行恐銮舆不返！」帝大怒，系之长安狱，期还而斩之。甲子，幸仁寿宫。乙丑，诏赏赐支度，事无巨细，并付皇太子。夏，四月，乙卯，帝不豫。六月庚申，赦天下。秋，七月，甲辰，上疾甚，卧与百僚辞诀，并握手歔欷，〔歔，音虚。欷，音希，又许既翻。〕命太子赦章仇太翼。丁未，崩于大宝殿。〔年六十四。〕
高祖性严重，令行禁止。每〔【章：十二行本「每」上有「勤于政事」四字；乙十一行同；孔本同。】〕旦听朝，日昃忘倦。〔朝，直遥翻。昃，阻力翻。日中则昃。〕虽啬于财，至于赏赐有功，即无所爱；将士战没，必加优赏，仍遣使者劳问其家。〔将，即亮翻。使，疏吏翻。劳，力到翻。〕爱养百姓，劝课农桑，轻傜薄赋。其自奉养，务为俭素，乘舆御物，故弊者随宜补用；〔乘，绳证翻。〕自非享宴，所食不过一肉；后宫皆服澣濯之衣。天下化之，开皇、仁寿之间，丈夫率衣绢布，〔衣，于既翻。〕不服绫绮，装带不过铜铁骨角，无金玉之饰。故衣食滋殖，仓库盈溢。受禅之初，民户不满四百万，未年，踰八百九十万，〔此以开皇初元户口之数，比较仁寿末年大业初之数而言之也。按周之平平齐，得户三百三万，而隋受周禅，户不满四百万，则周氏初有关中，西并巴、署，南兼江、汉，见户不满百万也。陈氏之亡，户六十万。大约隋氏混壹天下，见户未及五百万；及其盛也，盖几倍之。滋，音兹。殖，音植。禅，音墠。〕独冀州已一百万户。〔隋以信都郡为冀州，此以古冀州之域言之也。然禹之冀州，兼有幽、并、营三州地，其界比他州为最大，其后以天文画?分州，自胃七度至毕十一度为大梁，冀州分。隋志以信都、清河、魏、汲、河内、长平、上党、河东、绛、文城、临汾、龙泉、西河、离石、鴈门、马邑、定襄、楼烦、太原、襄国、武安、赵、恒山、博陵、河间、涿、上谷、渔阳、北平、安乐、辽西等郡为冀州，则其地亦兼有幽、并、营三州地，故其户最多。〕然猜忌苛察，信受纔言，功臣故旧，无始终保全者；乃至子弟，皆如仇敌，此其所短也。〔此上总论文帝平生。〕
初，文献皇后既崩，〔独孤后崩，谥文献，见上卷二年。〕宣华夫人陈氏、容华夫人蔡氏皆有宠。陈氏，陈高宗之女；〔陈宣帝庙号高宗。〕蔡氏，丹阳人也。〔丹杨郡，时至蒋州。〕上寝疾于仁寿宫，尚书左仆杨素、兵部尚书柳述、黄门侍郎元岩〔隋制，门下省纳言二人，给事黄门侍郎四人，其位任重矣。此又一元岩，前蜀王秀长史之元岩封平昌郡公，此元岩封龙涸县公，见隋书列女华阳王楷妃传。〕皆入合侍疾，召皇太子入居大宝殿。太子虑上有不讳，须预防拟，〔防，御也，堤备也。拟，准也，准拟揣度以待之也。手自为书，封出问素；素条录事状以报太子。宫人误送上所，上览而大恚。〔恚，于避翻。〕陈夫人平旦出更衣，〔更，工衡翻。〕为太子所逼，拒之，得免，归于上所；上怪其神色有异，问其故。夫人泫然曰：「太子无礼！」上恚，抵床曰：「畜生何足付大事！〔抵，触也。今人署人犹曰畜生。言其无识无礼，若马牛犬豕然，待畜养而生者也。泫，户畎翻。〕独孤误我！」〔事见上卷开皇二十年。〕乃呼柳述、元岩曰：「召我儿！」述等将呼太子，上曰：「勇也。」述、岩出合为敕书。〔储嗣之重，废置之间，轻易如此，乌得不君臣皆败乎。〕杨素闻之，以白太子，矫诏执述、岩，系大理狱；追东宫兵士帖上台宿卫，〔帖，裨也。帝之猜防太子勇也，屏去东宫宿卫之勇健者，知出苏孝慈而不知备张衡之入寝殿也，悕矣。〕门禁出入，并取宇文述、郭衍节度；令右庶子张衡入寝殿侍疾，尽遣后宫出就别室；俄而上崩。故中外颇有异论。〔此上述帝所以见弒。考异曰：赵毅大业略记曰：「高祖在仁寿宫，并甚，追帝侍疾，而高祖美人尤嬖幸者，唯陈、蔡二人而已。帝乃召蔡于别室，既还，面伤而发乱，高祖问之，蔡泣曰：『皇太子为非礼。』高祖大怒，啮指出血，召兵部尚书柳述、黄门侍郎元岩等令发诏追庶人勇，即令废立。帝追迫，召左仆射杨素、左庶子张衡进毒药。帝简骁健官奴三十人皆服妇人之服，衣下置仗，立于门巷之间，以为之卫。素等既入，而高祖暴崩。」马总通历曰：『上有疾，于仁寿殿与百僚辞诀，并握手歔欷。是时唯太子及陈宣华夫人侍疾，太子无礼，宣华诉之。帝怒曰：『死狗，那可付后事！』遽令召勇，杨素秘不宣，乃屏左右，令张衡入拉帝，血溅屏风，冤痛之声闻于外，崩。」今从隋书。〕陈夫人与后宫闻变，相顾战粟失色。晡后，太子遣使者赍小金合，帖纸于际，亲署封字，以赐夫人。夫人见之，惶惧，以为鸩毒，不敢发。使者促之，乃发，〔使，疏吏翻；下同。〕合中有同心结数枚，宫人咸悦，相谓曰：「得免死矣！」陈氏恚而却坐，不肯致谢；诸宫人共逼之，乃拜使者。其夜，太子蒸焉。〔杜预曰：「上淫曰蒸。」〕
乙卯，发桑，〔考异曰：大业略记曰：「十八日，发桑。」杜宝大业杂记曰：「甲戍，文帝崩。辛巳，发丧。壬午，炀帝即位。」按长历，是月乙未朔。乙卯，二十一日也。无甲戍、辛巳、壬午日。今从隋书。〕太子即皇帝位。会伊州刺史杨约来朝，〔杨约出刺伊州，见上卷二年。朝，直遥翻。〕太子遣约入长安，易留守者，矫称高祖之诏，赐故太子勇死，缢杀之；〔缢，于赐翻。〕然后陈兵集众，发高祖凶问。炀帝闻之，〔书炀帝以别大行。〕曰：「令兄之弟，果堪大任。」追封勇为房陵王，不为置嗣。〔房陵郡王。隋志：房陵郡光迁县，旧曰房陵，置新城郡；梁末置岐州；后周，郡县并改为光迁；大业初，置房陵郡。考异曰：大业略记云：「庶人勇八男，亦阴加酖害，恐其为厉，皆倒埋之。」按隋书、北史皆云「炀帝践极，俨常从行，卒于道，实酖之也。诸弟分徒岭表，仍敕在所皆杀焉。」今从之。按通键下文，大业三年杀俨及七弟。〕八月，丁卯，梓宫至自仁寿宫；丙子，，殡于大兴前殿。〔大兴前殿，大兴宫正殿也。〕柳述、元岩并除名，述徙龙川，岩徙南海。〔隋志：龙川郡，平陈置循州。南海郡，旧置广州。〕帝令兰陵公主与述离绝，欲改嫁之；公主以死自誓，不复朝谒，〔复，扶又翻。朝，直遥翻。〕上表请与述同徙，帝大怒。公主忧愤而卒，临终，上表请葬于柳氏，帝愈怒，竟不哭，葬送甚薄。〔上，时掌翻。卒，子恤翻。〕
3太史令袁充奏言：「皇帝即位，与尧受命年合。」讽百官表贺。礼部侍郎许善心议，以为「国哀甫尔，不宜称贺。」左卫大将军宇文述素恶善心，〔宇文述自左卫率迁左卫大将军，岂特以旧恩哉﹖既以秄功，且亲之以自卫也。恶，乌故翻。〕讽御史劾之；〔劾，户概翻，又户得翻。〕左迁给事郎，降品二等。
4汉王谅有宠于高祖，为并州总管，〔开皇十七年，汉王谅代秦王俊为并州总管。〕自山以东，至于沧海，南距黄海，五十二州皆隶焉；特许以便宜从事，不拘律令。谅自以所天下精兵处，见太子勇以谗废，〔事见上卷开皇二十年。〕居常怏怏；〔怏，于两翻。〕及蜀王秀得罪，〔见上卷二年。〕尤不自安，阴蓄异图。言于高祖，以「突厥方强，〔厥，九勿翻。〕宜修武备。」于是大发工役，缮治器械，〔治，直之翻。〕招集亡命，左右私人殆将数万。突厥尝寇边，高祖使谅御之，为突厥所败，〔败，补迈翻。〕其所领将帅坐除解者八十余人，〔将，即亮翻。帅，所类翻。除，除名也。解，解官也。〕皆配防岭表。谅以其宿旧，奏请留之，高祖怒曰：「尔为藩王，惟当敬依朝命，〔朝，直遥翻。〕何得私论宿旧，废国家宪法邪！嗟乎小子，尔一旦无我，或欲妄动，彼取尔如笼内鸡雏耳，何用腹心为！」
王頍者，僧辩之子，〔王僧辩事梁，有平侯景之功，为陈霸先所杀。頍，丘弭翻。〕倜傥好奇略，〔倜，他狄翻。好，呼到翻。〕为谅咨议参军，〔隋制，诸王府咨议参军，在长史、司马之下，掾属之上也。〕萧摩诃，陈氏旧将，〔蒋，即亮翻。〕二人俱不得志，每郁郁思乱，皆为谅所亲善，赞成其阴谋。
会荧惑守东井，〔荧惑，罚星。东井，秦分。〕仪曹邺人傅奕晓星历，〔按隋制，王府诸曹无仪曹，概不在诸参军之数。邺县，属魏郡。〕谅问之曰：「是何祥也﹖」对曰：「天上东井，黄道所经，〔晋志：东井八星，天之南门，黄道所经。〕荧惑过之，乃其常理，若入地上井，则可怪耳。」〔奕知谅有异图，诡对以自免于祸。〕谅不悦。
及高祖崩，炀帝遣军骑将军屈突通以高祖玺书征之。〔骑，奇寄翻。屈，区勿翻。玺，斯氏翻。〕先是，高祖与谅密约：「若玺书召汝，敕字傍别加一点，〔高欢与侯景亦有此约，而皆以阶乱。先，悉荐翻。〕又与玉麟府合者，〔开皇七年，领青龙府于东方总管、刺史，西方以驺虞，南方以朱雀，北方以玄武。是后三子分居方面，并、杨、益三总管统属甚广，故为玉麟符。汉王谅既败，惟留守东、西两都用玉麟符，至唐犹然。〕当就征。」及发书无验，谅知有变。诘通，〔诘，去吉翻。〕通占对不屈，乃遣归长安。谅遂发兵反。
总管司马安定皇甫诞切谏，〔安定郡，泾州。〕谅不纳。诞流涕曰：「窃料大王兵资非京师之敌；加以君臣位定，逆顺势殊，士马虽精，难以取胜。一旦陷身叛逆，絓于刑书，〔絓，户挂翻。〕虽欲为布衣，不可得也。」谅怒，囚之。
岚州刺史乔锺葵将赴谅：〔岚州，楼烦之地也。按隋志：大业四年方置楼烦郡，管下秀容县旧置肆州，开皇十八年置忻州，大业初废。又按唐志：楼烦郡，平刘武周，，置东会州，武德六年，改岚州，而义宁元年，复分秀容置忻州。乔锺葵者，既为岚州刺史，而隋志不载岚州建置，当考。岚，卢含翻。宋白曰：后魏置岚州，因岢岚山为名。〕其司马京兆陶模拒之曰：「汉王所图不轨，公荷国厚恩，〔【章：十二行本「恩」下有「位为方伯」四字；乙十一行本同；孔本同；张校同。】荷，下可翻。〕当竭诚效命，岂得身为厉阶乎！」锺葵失色曰：「司马反邪！」临之以兵，辞气不挠，〔邪，音耶。挠，奴教翻，屈也。〕锺葵义而释之。军吏曰：「若不斩模，无以压众心。」乃囚之。于是从谅反者十九州岛。
王頍说谅曰：「王所部将吏，家属尽在关西，〔说，输芮翻。将，即亮翻。此关西，谓蒲津关以西。〕若用此等，则宜长驱深入，直据京都，所谓疾雷不及掩耳；〔淮南子之言。〕若但欲割据旧齐之地，〔南距大河，北尽燕、代，皆高齐之地也。〕宜任东人。」谅不能决，乃兼用二策，唱言杨素反，将诛之。〔谅若如宋武陵王声元凶之罪而举兵，天下其谁能敌之。〕
总管府兵曹闻喜裴文安〔兵曹，兵曹参军也。闻喜县，属绛州。〕说谅曰：「井陉以西，在王掌握之内，山东士马，亦为我有，宜悉发之；分遣赢兵屯守要害，仍命随方略地，帅其精锐，直入蒲津。〔同州朝邑县有蒲津关，渡河，东即蒲州城。陉，音刑。赢，伦为翻。帅，读曰率。〕文安请为前锋，，王以大军继后，风行雷击，顿于霸上。〔自武关入，则顿于霸上，自蒲津入，岂须顿于霸上！盖欲乘高以临长安耳。〕咸阳以东，可指麾而定。京师震扰，兵不暇集，上下相疑，群情离骇；我陈兵号令，谁敢不从！旬日之间，事可定矣。」〔考异曰：大业略记云：「司兵参军裴文安说谅曰：『今梓宫尚在仁寿宫，比其征兵，动移旬月。今若简骁勇万骑，令文定督领，不淹十五日，径据长安，其在京被黜停私之徙，并擢授高位，付以心膂，共守京城，则以东府县非彼之有。然后大王总兵鼓行而西，声势一接，天下可指挥而定也。』谅不从。」大业杂记云：「文帝又说曰：『先人有夺人之心，殿下选精骑一万，径往京师奔丧，晓夜兼行，谁敢止！约至京径掩仁寿宫，彼纵征召，未暇御我，大军骆驿随王而至，此则次计。王直资河北，彼率天下之兵，百道攻我，则难为主人，此下计也。』」今从隋书。〕谅大悦，于是遣所署大将军余公理出太谷，趣河阳，〔姓范：余姓，由余之后。隋志：太谷县，属太原郡，旧曰阳邑，开皇十八年改焉。水经注：太谷，谷名，在祁县东南。河阳县属怀州，欲由此渡孟津。趣，七喻翻；下同。〕大将军綦良出滏口，趣黎阳，〔綦，姓也。此二军皆欲使渡河，略河南。滏，音釜。〕大将军刘建出井陉，略燕、赵，〔陉，音陉。〕柱国乔锺葵出鴈门，〔鴈门郡，代州也。时李景以代州拒谅，使锺葵自岚州攻之。〕署文安为柱国，与柱国纥单贵、王聃等直指京师。〔纥单，虏复姓。纥，下没翻。单，多寒翻，又达演翻。聃，他酣翻。〕
帝以右武卫将军洛阳丘和〔隋制，左右武卫将军，领外军宿卫。风俗通：丘姓，左丘明之后。又云：太公封于营丘，支孙以地为氏。又魏书官氏志：后魏献帝次弟丘敦氏，后改为丘氏。按拓跋南都洛阳，凡北人从之南迁者，三字姓、复姓皆改从单字姓，为河南洛阳人。丘合既洛阳人，盖即丘敦氏之后。〕为蒲州刺史，镇蒲津。谅选精锐数百骑戴羃，羃，莫狄翻。﨎，音离。新唐志曰：妇人施羃﨎以蔽身。永徽中，始用帷冒，施屌及颈。武后时，帷冒益盛。中宗后，无复羃﨎矣。按帷冒起于隋。骑，奇寄翻；下同。〕诈称谅宫人还长安，门司弗觉，径入蒲州，〔门司，蒲州之掌城门者。〕城中豪杰亦有应之者；丘合觉其变，踰城，逃归长安。蒲州长史勃海高义明、司马北平荣毗〔勃海郡，开皇六年置棣州。大业二年改沧州。北平郡，旧置平州。荣姓，周荣公之后。〕皆为反者所执。裴文安等末至蒲津百余里，谅忽改图，令纥单贵断河桥，守蒲州，〔此蒲津之桥也，谅欲断河，谓可坐有旧齐之地耳。断，音丁管翻。〕而召文安还。文安至，谓谅曰：「兵机诡速，本欲出其不意。王既不行，文安又返，使彼计成，大事去矣。」谅不对。以王聃为蒲州刺史，裴文安为晋州刺史，薛粹为绛州刺史，梁菩萨为潞州刺史，韦道正为韩州刺史，张伯英为泽州刺史。〔隋志：临汾郡，晋州。绛郡，后魏置东雍州，后周改绛州。上党郡，后周置潞州。上党郡襄垣县，后周置韩州，大业初，州废。长平郡，旧曰建州，开皇初，改泽州。菩，蒲乎翻。萨，桑葛翻。聃，他甘翻。〕代州总管天水李景发兵拒谅，谅遣其将刘暠袭景；〔将，即亮翻。暠，古老翻。〕景击斩之。谅复遣乔锺葵帅劲勇三万攻之，〔复，扶又翻。帅，读曰率；下同。〕景战士不过数千，加以城池不固，为锺葵所攻，崩毁相继，景且战且筑，士卒皆殊死鬬；锺葵屡败。司马冯孝慈、司法吕玉〔司法，即法曹行参军。〕并骁勇善战，〔骁，坚尧翻。〕仪同三司侯莫陈多谋画，工拒守之术，景知三人可用，推诚任之，己无所关预，唯在合持重，时抚循而已。
杨素将轻骑五千袭王聃、纥单贵于蒲州，夜，至河际，收商贾船，得数百艘，〔贾，音古。艘，苏遭翻。〕船内多置草，践之无声，遂衔枚而济；迟明，击之；〔迟，直二翻。〕纥单贵败走，聃惧，以城降。〔降，户江翻。〕有诏征素还。初，素将行，计日破贼，皆如所量，〔量，音良。〕于是以素为并州道行军总管、河北道安抚大使，帅众数万以讨谅。〔使，疏吏翻。〕
谅之初起兵也，妃兄豆卢毓为府主簿，苦谏，不从，私谓其弟懿曰：「吾匹马归朝，自得免祸，此乃身计，非为国也，不若且伪从之，徐伺其便。」〔朝，直遥翻。为，于伪翻。〕毓，绩之子也。〔豆卢绩见一百七十四卷陈宣帝太建十二年。绩，则历翻。〕毓兄显州刺史贤〔隋志：淮安郡，后魏置东荆州，西魏改淮州，开皇五年又改显州。〕言于帝曰：「臣弟毓素怀志节，必不从乱，但逼凶威，不能自遂，臣请从军，与毓为表里，谅不足图也。」帝许之。贤密遣家人赍敕书至毓所，与之计议。
谅出城，将往介州，〔隋志：西河郡，后魏置汾州，后齐置南朔州，后周改曰介州。〕令毓与总管属朱涛留守。〔属在掾下。守，手又翻。〕毓谓涛曰：「汉王构逆，败不旋踵，吾属岂可坐受夷灭，孤负国家邪！〔邪，音耶。〕当与卿出兵拒之。」涛惊曰：「王以大事相付，何得有是语！」因服拂衣而去，毓追斩之。出皇甫诞于狱，与之协计，及开府仪同三司宿勤武等〔宿勤，虏复姓，后魏未有宿勤明达叛乱。〕闭城拒谅。部分未定，〔分，扶问翻。〕有人告谅，谅袭击之。〔考异曰：皇甫诞传云：「杨素将至，谅屯清澈以拒之。」按谅屯清源时，素军已迫，何暇自还袭毓！今从毓传。〕毓见谅至，给其众曰：「此贼军也！」〔给，徒亥翻。〕谅攻城南门，稽胡守南城，〔稽胡，步落稽也，散居介、石二州。〕不识谅，射之；〔射，而亦翻。〕失下如雨；谅移攻西门，守兵识谅，即开门纳之，，毓、诞皆死。
綦良攻慈州刺史上官政，不克，〔隋志：魏郡滏阳县，后周置；开皇十年，置慈州，大业初，州废。〕引兵攻行相州事薛冑，又不克，〔魏郡，置相州，，治安阳。相，息亮翻；下同。〕遂自滏口攻黎州，〔隋志：汲郡黎阳县，旧置黎州。〕塞白马津。〔白马津在东郡白马县，北对黎阳岸，塞之使不得渡。塞，悉则翻。〕余公理自太行下河内，〔行，户刚翻。〕帝以右卫将军史祥为行军总管，军于河阴。〔河阴县，属洛阳郡，北对河阳岸。〕祥谓军吏曰：「余公理轻而无谋，〔轻，墟政翻。〕恃众而骄，不足破也。」公理屯河阳，祥具舟南岸，公理聚兵当之。祥简精锐于下流潜济，公理闻之，引兵拒之，战于须水。〔按九域志：郑州荣阳县有须水镇。然其地在河南。史祥既济河击余公理，当遇战于河阳界。水经注：湨水出原城西北山勋掌谷，东南流过河阳无辟城，又南入于河。疑「须水」当作「湨水」。湨，古阒翻。杜佑通典作湨水，音同。则「须」字误明矣。〕公理未成列，祥击之，公理大败。祥东趣黎阳，綦良军不战而溃。祥，宁之子也。〔史宁从宇文氏于兵间，屡有战功。〕
帝将发幽州兵，疑幽州总管窦抗有贰心，问可使取抗者于杨素，素荐前江州刺史勃海李子雄，〔隋志：九江郡，旧置江州。〕授上大将军，拜广州刺史。〔拜广州而使之往幽州，未得之广州。〕又以左领将军长孙晟为相州刺史，〔隋志：左右领军府，各掌十二军籍帐、差科、辞讼之事。〕发山东兵，与李子雄共经略之。晟辞以男行布在谅所部，帝曰：「公体国之深，终不以儿害义，朕今相委，公其勿辞。」李子雄驰至幽州，止传舍，〔传，直恋翻。〕召募得千余人。抗来诣子雄，子雄伏甲擒之。抗，荣定之子也。〔窦荣定见一百七十五卷陈长城公至德二年。〕
子雄遂发幽州兵布骑三万，自井陉西击谅。时刘建围戍将兆张祥于井陉，子雄破建于抱犊山下，〔隋志：恒州石邑县有抱犊山。〕建遁去。李景被围月余，〔被，皮义翻。〕诏朔州刺史代人杨义臣救之。〔马邑郡，朔州，与代州接境。杨义臣，本姓尉迟。尉迟迥之乱，义臣父崇，以宗族之故自囚于狱，高祖慰释之。后崇与突厥战死，义臣尚幼，养于宫中，以其父诚节，赐姓杨氏。〕义臣帅马步二万，夜出西陉，〔新唐志：代州鴈门县有东陉关、西陉关。帅，读曰率。〕乔锺葵悉众拒之。义臣自以兵少，〔少，诗沼翻。〕悉取军中牛驴，得数千头，复令兵数百人持一鼓，潜驱之，匿于涧谷间。晡后，义臣复与锺葵战，〔复，扶又翻。〕兵初合，命驱牛驴者疾进，一时鸣鼓，尘埃涨天，锺葵军不知，以为伏兵发，因而奔溃；义臣纵击，大破之。晋、绛、吕三州皆为谅城守，〔隋志：临汾郡霍邑县，后魏置永安郡，开皇十六年置汾州，十八年改吕州。为，于伪翻。〕′杨素各以二千人麋之而去。谅遣其将赵子开拥众十余万，栅绝径路，屯据高壁，〔高壁，岭名。将，即亮翻；下同。〕布陈五十里。〔陈，读曰阵。〕素令诸将以兵临之，自引奇兵潜入霍山，〔霍山在霍邑东北，亦曰太白山，禹贡所谓岳阳，指是山之阳也。史记谓之霍太山。〕缘崖谷而进。素营于谷口，自坐营外，使军司入营简留三百人守营，〔汉、晋谓军司马为军司；今军吏亦谓之军司。〕军士惮北兵之强，不欲出战，多愿守营，因尔致迟。素责所由，军司具对，素即召所留三百人出营，悉斩之；更令简留，人皆无愿留者。素乃引军驰进，出北军之北，直指其营，，鸣鼓纵火；北军不知所为，自相蹂践，杀伤数万。〔蹂，人九翻。〕谅所著介州刺史梁修罗屯介休，〔隋介州治隰城县，而介休县属焉。〕闻素至，弃城走。
谅闻赵子开败，大惧，自将众且十万，拒素于高泽。会大雨，谅欲〔引军还，王頍谏曰：「杨素悬军深入，士马疲弊，王以锐卒自将击之，其势必克。今望敌而退，示人以怯，沮战士之心，益西军之气，〔杨素军自长安来，故谓之西军。〕愿王勿还。」谅不从，退守清源。〔开皇十六年，分晋阳置清源县，在晋阳西南。宋白曰：地理志：榆次县梗阳〔乡，魏戊邑。今梗阳故城在清源县南一百二十步。此县自汉至晋皆为榆次县地，隋置清源县，因县西清源水为名。〕
王頍谓其子曰：「气候殊不佳，兵必败，汝可随我。」杨素进击谅，大破之，擒萧摩诃。谅退保晋阳，素进兵围之，谅穷蹙，请降，〔降，户江翻。〕余党悉平。帝遣杨约麧赍手诏劳素。〔劳，力到翻。〕王頍将奔突厥，至山中，径路断绝，知必不免，谓其子曰：「吾之计数不减杨素，但坐言不见从，遂至于此，不能坐受擒获，以成竖子名，吾死之后，汝慎勿过亲故。」于是自杀，瘗之石窟中。其子数日不得食，遂过其故人，〔过，古合翻。瘗，于计翻。〕竟为所擒；并获頍尸，枭于晋阳。〔枭其首也。枭，工尧翻。〕
群臣奏汉王谅当死，帝不许，除名为民，绝其属籍，竟以幽死。谅所部吏民坐谅死徙者二十余万家。初，高祖与独孤后甚相爱重，誓无异生之子，尝谓群臣曰：「前世天子，溺于嬖幸，〔溺，奴狄翻。嬖，卑义翻，又博计翻；下同。〕嫡庶分争，遂有废立，或至亡国；朕旁无姬侍，五子同母，可谓真兄弟也，岂有此忧邪！」〔邪，音耶。〕帝又惩周室诸王微弱，故使诸子分据大镇，专制方面，权侔帝室。及其晚节，父子兄弟迭相猜忌，五子皆不以寿终。
臣光曰：昔卒伯谂周桓公曰：「内宠并后，外宠贰政，嬖子配嫡，大都偶国，乱之本也。」〔左传辛伯有是言，而狐突引之。谂，式甚翻，告也，深谏也。〕人主诚能慎此四者，乱何自生哉！隋高祖徒知嫡庶之多事，孤弱之易摇，〔易，以鼓翻。〕曾不知势钧位逼，虽同产至亲，不能无相倾夺。考诸辛伯之言，得其一而失其言乎！
5冬，十月，己卯，葬文皇帝于太陵，庙号高祖，与文献皇后同坟异穴。
6诏除妇人及奴婢，部曲之课，男子二十二成丁。〔隋因周、齐之制，妇人及奴婢、部曲课役各随给田为差；军人以二十二成丁。至是，以户口益多，府库盈溢，故有是诏。是后兵役繁兴，盗贼倮起，而是诏为其文矣。〕
7章仇太翼言于帝曰：「陛下木命，雍州为破木之冲，〔本旺在卯；雍州在西，西位也，故为破木之冲。雍，于用翻。〕不可久居。又谶云：『修治洛阳还晋家。』」〔治，直之翻。〕帝深以为然。十一月，乙未，幸洛阳，留晋王昭守长安。杨素以功拜其子万石、仁行、侄女挺为仪同三司，赉物五万段，以绮罗千匹，谅妓妾二十人。〔妓，渠绮翻。〕
8丙申，发丁男数十万掘堑，自龙门东接长平、汲郡，〔龙门县，属蒲州。长平郡，泽郡，冲州。堑，七艳翻。〕抵临清关，〔唐志：冲州新乡县东北有临清关。〕渡河至浚仪、襄城，〔浚仪，汴州。襄城，汝州。〕达于上洛，〔上洛，商州。〕以置关防。
9壬子，陈叔宝卒；赠大将军、长城县公，〔长城县属吴郡，今长兴县是也。卒，子恤翻。〕谥曰炀。〔谥法：好内怠政曰炀。帝谥陈叔宝曰炀，岂知己不令终，亦谥曰炀乎！〕
10癸丑，下诏于伊洛建东京，仍曰：「宫室之制，本以便生，今所营构，务从俭约。」〔【据章校补。】〕
11蜀王秀之得罪也，〔见上卷二年。〕右卫大将军元冑坐与交通除名，久不得调。〔调，徒钧翻。〕时慈州刺史上官政坐事徙岭南，将军丘和以蒲州失守除名，〔守，式又翻。〕冑与和有旧，酒酣，谓和曰：「上官政，壮士也，今徙岭表，得无大事乎！」因自拊腹曰：「若是公者，不徒然矣。」和奏之，冑竟坐死。〔元冑乘危而挤元旻于死，岂知丘和在其后乎！」于是征政为骁卫将军，〔唐六典曰：汉武帝以李广为骁骑将军，后省。光武改屯骑为骁骑。晋文王立晋台，以为宿卫之官，历宋、齐、梁、陈、后魏、北齐并有骁骑将军之职。后周有左、右骁骑，率上士二人；至隋炀帝改左、右备身为左、右骁卫，，寻以其所领名豹骑，而又别置备身。骁，坚尧翻。〕以和为代州刺史。
炀皇帝上之上〔讳广，一名英，小子阿齑，高祖第二子也。谥法：好内远礼曰炀；去礼远众曰炀；逆天虐民曰炀。〕
大业元年〔（乙丑、六〇五）〕
1春，正月，壬辰朔，赦天下，改元。
2立妃萧氏为皇后。
3废诸州总管府。〔后周置诸州总管，隋因之，又有增置，，今废之。〕
4丙辰，立晋王昭为皇太子。
5高祖之未，群臣有言林邑多奇宝者。时天下无事，刘方新平交州，〔刘方平交州见上卷仁寿三年。〕乃授方驩州道行军总管，〔隋志曰：南郡，梁置德州，开皇十八年，改曰驩州。〕经略林邑。方遣钦州刺史宁长真等以步骑万余出越裳，〔隋志：宁越郡，置钦州。越裳县属日南郡。〕方亲帅大将军张愻等以舟师出比景，〔比景，汉县，属日南郡，隋置比景郡。帅，读曰率。愻，苏困翻。〕是月，军至海口。〔林邑出海之口。〕
</div>
    <div class="pagination">
<a href="资治通鉴注_page191.html">上一页</a><span>...</span><a href="资治通鉴注_page187.html">187</a><a href="资治通鉴注_page188.html">188</a><a href="资治通鉴注_page189.html">189</a><a href="资治通鉴注_page190.html">190</a><a href="资治通鉴注_page191.html">191</a><span class="current-page">192</span><a href="资治通鉴注_page193.html">193</a><a href="资治通鉴注_page194.html">194</a><a href="资治通鉴注_page195.html">195</a><a href="资治通鉴注_page196.html">196</a><a href="资治通鉴注_page197.html">197</a><span>...</span><a href="资治通鉴注_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
