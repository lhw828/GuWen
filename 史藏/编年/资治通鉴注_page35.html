<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 35 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 35 页/共 334 页
  </h1>
  <div class="content">
   ①春，正月，莽妻死，谥曰孝睦皇后。初，莽妻以莽数杀其子，〔数，所角翻。莽杀子获见三十四卷哀帝建平二年，通鉴书于三十五卷元寿元年；杀子宇见三十六卷平帝元始三年。〕涕泣失明；莽令太子临居中养焉。〔养，余亮翻。〕莽妻旁侍者原碧，莽幸之，临亦通焉；恐事泄，谋共杀莽。临妻愔，国师公女，〔师古曰：愔，音一寻翻。〕能为星，语临宫中且有白衣会，〔晋书天文志：木与金合，为白衣之会。土与金合，亦为白衣之会。言宫中者，以所会之舍占而知之。语，牛倨翻。〕临喜，以为所谋且成；后贬为统义阳王，出在外第，愈忧恐。会莽妻病困，临予书曰：〔予，读曰与。〕「上于子孙至严，前长孙、中孙年俱三十而死。〔宇，字长孙；获，字中孙；获先死，安得俱年三十乎！长，知两翻。中，读曰仲。〕今臣临复适三十，诚恐一旦不保中室，则不知死命所在！」〔李奇曰：中室，临之母也。晋灼曰：长乐宫中殿也。师古曰：二说皆非也。临自言欲于室中自保全，不可得耳。复，扶又翻；下同。〕莽候妻疾，见其书，大怒，疑临有恶意，不令得会丧。既葬，收原碧等考问，具服奸、谋杀状。莽欲秘之，使杀案事使者司命从事，埋狱中，〔司命从事，司命之属官也。〕家不知所在。赐临药；临不肯饮，自刺死。〔刺，七亦翻。〕又诏国师公：「临本不知星，事从愔起。」愔亦自杀。
②是月，新迁王安病死。初，莽为侯就国时，〔哀帝初，莽就国；元寿元年，召还京师。〕幸侍者增秩、怀能，生子兴、匡，皆留新都国，以其不明故也。〔师古曰：言侍者或与外人私通所生子，不可分明也。〕及安死，莽乃以王车遣使者迎兴、匡，封兴为功修公，匡为功建公。
③卜者王况谓魏成大尹李焉曰：〔莽改魏郡曰魏成。〕「汉家当复兴，李氏为辅。」因为焉作谶书，合十余万言。〔因为，于伪翻。〕事发，莽皆杀之。
④莽遣太师羲仲景尚、〔莽以太师主春，其属置羲仲官。〕更始将军护军王党〔诸将军皆置护军。〕将兵击青、徐贼，国师和仲曹放助郭兴击句町，〔莽以国师主秋，故置和仲。句町，音劬挺。〕皆不能克。军师放纵，百姓重困。〔重，直用翻。〕
⑤莽又转天下谷帛诣西河、五原、朔方、渔阳，每一郡以百万数，欲以击匈奴。须卜当病死，莽以庶女妻其子后安公奢，〔莽女捷，侍者开明所生也，以妻奢。李奇曰：奢，本为侯，莽以女妻之，故进爵为公。妻，七细翻。〕所以尊宠之甚厚，终欲为出兵立之者。〔师古曰：言为此计意不止。为，于伪翻；下同。〕会莽败，云、奢亦死。
⑥秋，陨霜杀菽，关东大饥，蝗。
⑦莽既轻私铸钱之法，犯者愈众，及伍人相坐，没入为官奴婢；其男子槛车，女子步，以铁琐琅当其颈，传诣【章：十二行本「诣」下有「长安」二字；乙十一行本同；退斋校同。】锺官以十万数。〔师古曰：琅当，长琐也。锺官，主铸钱之官也。〕到者易其夫妇。〔师古曰：改相配匹，不依其旧也。〕愁苦死者什六七。
⑧上谷储夏自请说瓜田仪降之；〔储夏，人姓名。战国时，齐有储子。〕仪未出而死。莽求其尸葬之，为起耱、祠室，谥曰瓜宁殇男。〔此殇，非未成人之殇，强死者也。楚辞所谓国殇者。〕
⑨闰月，丙辰，大赦。
⑩郎杨成修献符命，〔姓阳成，名修，而官为郎也。〕言继立民母；又曰：「黄帝以百二十女致神仙。」〔汉儒言天子三夫人、九嫔、二十七世妇、八十一御妻，则亦百二十女。〕莽于是遣中散大夫、谒者各四十五人，〔百官志：中散大夫秩六百石。时属司中。〕分行天下，〔行，下孟翻。〕博采乡里所高有淑女者上名。〔上，时掌翻。〕
莽恶汉高庙神灵，〔恶，乌路翻。〕遣虎贲武士入高庙，四〔【章：十二行本「四」上有「拔剑」二字；乙十一行本同；孔本同；张校同；退斋校同。】〕面提击，〔师古曰：谓梦见谴责。提，掷也，音徒计翻。〕斧坏户牖，〔师古曰：以斧斫坏之。坏，音怪。〕桃汤、赭鞭鞭洒屋壁，〔师古曰：桃汤洒之，赭鞭鞭之也。赭，赤也。〕令轻车校尉居其中。〔汉以虎贲校尉主轻车。此轻车校尉，莽所置也。〕
是岁，南郡秦丰聚众且万人；平原女子迟昭平亦聚数千人在河阻中。〔姓谱：迟，姓也，樊迟之后，以王父字为氏。一曰：古贤人迟任之后。〕莽召问群臣禽贼方略，皆曰：「此天囚行尸，命在漏刻。」〔言其得罪于天，死在须臾；其猖狂为盗，特尸行耳。〕故左将军公孙禄征来与议，〔师古曰：与，读曰豫。〕禄曰：「太史令宗宣，〔宗姓，晋伯宗之后。伯宗本出于宋桓公。〕典星历，候气变，以凶为吉，乱天文，误朝廷；太傅平化侯尊，饰虚伪以偷名位，贼夫人之子；〔夫，音扶。〕国师嘉信公秀，〔「信」，当作「新」。〕颠倒五经，毁师法，令学士疑惑；明学男张邯、地理侯孙阳，造井田，使民弃土业；〔邯，下甘翻。〕羲和鲁匡，设六筦以穷工商；说符侯崔发，阿谀取容，令下情不上通；宜诛此数子以慰天下！」又言：「匈奴不可攻，当与和亲。臣恐新室忧不在匈奴而在封域之中也。」莽怒，使虎贲扶禄出，〔禄之言则直矣，然以汉旧臣而与莽朝之议，出处语默，于义得乎！事君若龚胜者可也。〕然颇采其言，左迁鲁匡为五原卒正，以百姓怨诽故也；六筦非匡所独造，莽厌众意而出之。〔师古曰：厌，满也，音一艳翻。〕
初，四方皆以饥寒穷愁起为盗贼，稍〔【章：十二行本重「稍」字；乙十一行本同；孔本同。】〕群聚，常思岁熟得归乡里，众虽万数，不敢略有城邑，〔【章：十二行本「邑」下有「转掠求食」四字；乙十一行本同；孔本同；张校同；退斋校同。】〕日阕而已；〔师古曰：阕，尽也；随日而尽也。此言群盗攻剽所得，日给口体而已。阕，空穴翻。〕诸长吏牧守皆自乱?之L而死，〔师古曰：中，伤也，音竹仲翻。〕贼非敢欲杀之也，而莽终不谕其故。〔师古曰：不晓此意也。〕是岁，荆州牧发奔命二万人讨绿林贼；贼帅王匡等相率迎击于云杜，〔贤曰：云杜，县名，属江夏郡，故城在今复州沔阳县西北。杜佑曰：安州应城县，汉云杜县地。〕大破牧军，杀数千人，尽获辎重。〔重，直用翻。〕牧欲北归，马〔【章：十二行本「马」上有「贼」字；乙十一行本同；张校同；退斋校同。】〕武等复遮击之，〔复，扶又翻。〕鹆牧车屏泥，〔屏泥，缇油饰之，在轼前。〕刺杀其骖乘，〔刺，七亦翻。乘，绳证翻。〕然终不敢杀牧。贼遂攻拔竟陵，〔贤曰：竟陵，县名，属江夏郡；故城在郢州长寿县南。〕转击云杜、安陆，〔贤曰：安陆县，属江夏郡；今安州县。〕多略妇女，还入绿林中，至有五万余口，州郡不能制。又，大司马士按章豫州，〔师古曰：有上章相告者，就而按治之。豫州部颍川、汝南、沛郡、梁国、鲁国。〕为贼所获，贼送付县。士还，上书具言状。〔还，从宣翻；又如字。〕莽大怒，〔【章：十二行本「奴」下有「下狱」二字；乙十一行本同；孔本同。】〕以为诬罔，因下书责七公曰：〔七公，谓四辅、三公。〕「夫吏者，理也。宣德明恩，以牧养民，仁之道也。抑强督奸，〔师古曰：督，谓察视也。〕捕诛盗贼，义之节也。今则不然。盗发不辄得，至成群党遮略乘传宰士。〔传，知恋翻。〕士得脱者又妄自言：『我责数贼：「何为如是﹖」〔数，所具翻。〕贼曰：「以贫穷故耳。」贼护出我。』今俗人议者率多若此。惟贫困饥寒犯法为非，大者群盗，小者偷穴，〔师古曰：穴，谓穿墙为盗也。〕不过二科；今乃结谋连党以千百数，是逆乱之大者，岂饥寒之谓邪！七公其严敕卿大夫、卒正、连率、庶尹、谨牧养善民，急捕殄盗贼！有不同心并力疾恶黠贼，〔恶，乌路翻。黠，下八翻。〕而妄曰饥寒所为，辄捕系，请其罪！」〔请治其罪也。〕于是群下愈恐，莫敢言贼情者，州郡又不得擅发兵，贼由是遂不制。〔言不可制也。〕
唯翼平连率田况素果敢，发民年十八以上四万余人，授以库兵，与刻石为约；焚崇等闻之，不敢入界。况自劾奏；〔劾，户僙翻。〕莽让况：「未赐虎符而擅发兵，此弄兵也，厥罪乏兴。〔师古曰：擅发之罪，与乏军兴同科也。〕以况自诡必禽灭贼，故且勿治。」〔治，直之翻；下同。〕后况自请出界击贼，所向皆破。莽以玺书令况领青、徐二州牧事，〔玺，斯氏翻。〕况上言：「盗贼始发，其原甚微，部吏、伍人所能禽也；〔部吏，部盗贼之吏，郡贼曹、县游徼、乡亭长之类是也。师古曰：伍人，同伍之人，若今伍保者也。〕咎在长吏不为意，县欺其郡，郡欺朝廷，实百言十，实千言百。朝廷忽略，不辄督责，遂至延蔓连州，〔师古曰：延，音弋战翻。〕乃遣将帅，多使者，传相监趣。〔传，知恋翻。监，古衔翻。师古曰：趣，读曰促。〕郡县力事上官，应塞诘对，〔师古曰：力，勤也。塞，当也。塞，悉则翻。诘，去吉翻。〕共酒食，具资用，以救断斩，〔师古曰：交惧斩死之刑也。共，读曰供。断，丁管翻，又丁乱翻。〕不暇复忧盗贼、治官事。〔复，扶又翻。治，直之翻。〕将帅又不能躬率吏士，战则为贼所破，吏气浸伤，徒费百姓。前幸蒙赦令，贼欲解散，或反遮击，恐入山谷，转相告语；〔语，牛倨翻。〕故郡县降贼皆更惊骇，恐见诈灭，因饥馑易动，〔降，户江翻。易，以豉翻。〕旬日之间更十余万人，此盗贼所以多之故也。今洛阳以东，米石二千，窃见诏书欲遣太师、更始将军；二人爪牙重臣，多从人众，道上空竭，〔言牢禀不给也。〕少则无以威示远方。宜急选牧、尹以下，明其赏罚，收合离乡；小国无城郭者，〔小国，诸列侯国也。〕徙其老弱置大城中，积臧谷食，〔臧，读曰藏。〕并力固守。贼来攻城，则不能下；所过无食，势不得群聚；如此，招之必降，击之则灭。今空复多出将帅，〔复，扶又翻。〕郡县苦之，反甚于贼。宜尽征还乘传诸使者〔传，知恋翻。〕以休息郡县；委任臣况以二州盗贼必平定之。」莽畏恶况，〔畏恶其能也。恶，乌路翻。〕阴为发代，〔为，于伪翻。〕遣使者赐况玺书。使者至，见况，因令代监其兵，〔监，古衔翻。〕遣况西诣长安，拜为师尉大夫。况去，齐地遂败。
三年〔（壬午、二二）〕
①春，正月，九庙成，纳神主。〔木主也。〕莽谒见，大驾乘六马，以五采毛为龙文衣，着角，长三尺。〔师古曰：以被马上也。着，陟略翻。长，直亮翻。〕又造华盖九重，〔古今注曰：华盖，黄帝所作也。黄帝与蚩尤战于涿鹿之野，常有云气，金枝玉叶，因而作华盖。重，直龙翻。〕高八丈一尺，〔高，居傲翻。〕载以四输车；挽者皆呼「登仙」，莽出，令在前。百官窃言：「此似輀车，〔輀，音而，丧车也。〕非仙物也。」
②二月，樊崇等杀景尚。〔景尚，去年所遣。〕
关东人相食。
④夏，四月，遣太师王匡、更始将军廉丹东讨众贼。〔更，工衡翻。〕初，樊崇等众既寖盛，乃相与为约：「杀人者死，伤人者偿创。」〔创，初良翻。〕其中最尊号三老，次从事，次卒史。〔师古曰：言不为大号。余谓三老、从事、卒史皆郡县史也。崇等起于民伍，所识止此耳。其后党众日盛，气势日张，则攻长安，立盆子，非其初不为大号也。〕及闻太师、更始将讨之，恐其众与莽兵乱，乃皆朱其眉以相识别，〔别，彼列翻。〕由是号曰赤眉。匡、丹合将锐士十余万人，〔将，即亮翻；下遣将同。〕所过放纵。东方为之语曰：「宁逢赤眉，不逢太师！太师尚可，更始杀我！」卒如田况之言。〔卒，子恤翻。〕
⑤莽又多遣大夫、谒者分教民煮草禾为酪，〔服虔曰：煮木实。或曰，如今饵朮之属也。如淳曰：作杏酪之属也。师古曰：如说是也。〕酪不可食，重为烦费。〔师古曰：重，音直用翻。〕
⑥绿林贼遇疾疫，死者且半，乃各分散引去。王常、成丹西入南郡，号「下江兵」；王凤、王匡、马武及其支党朱鲔、张卬等北入南阳，号「新市兵」；〔郡国志，新市县属江夏郡。水经注：新市县治杜城，属竟陵郡。杜佑曰：汉新市县故城，在郢州富水县东北。〕皆自称将军。莽遣司命大将军孔仁部豫州，纳言大将军严尤、秩宗大将军陈茂击荆州，〔莽赐司卿及六卿号皆大将军。〕各从吏士百余人，乘传到部募士。〔传，知恋翻。〕尤谓茂曰：「遣将不与兵符，必先请而后动，是犹绁韩卢而责之获也。」〔师古曰：绁，系也。韩卢，古韩国之名犬也。黑色曰卢。绁，音私列翻。〕
蝗从东方来，飞蔽天。
⑧流民入关者数十万人，乃置养赡官禀食之，〔师古曰：禀，给也，音彼甚翻。食，读曰坔。〕使者监领，〔监，古衔翻。〕与小吏共盗其禀，〔师古曰：盗其禀者，盗所给之物。〕饥死者什七八。
先是，莽使中黄门王业领长安市买，〔先，悉荐翻。〕贱取于民；民甚患之。业以省费为功，赐爵附城。莽闻城中饥馑，以问业。业曰：「皆流民也。」乃市所卖粱饭、肉羹，持入示莽曰：「居民食咸如此。」莽信之。
⑨秋，七月，新市贼王匡等进攻随；〔贤曰：随县，属南阳郡；今随州县。〕平林人陈牧、廖湛复聚众千余人，号「平林兵」，以应之。〔姓谱：廖，周文王子伯廖之后。风俗通：古有廖叔安，左传作「飂」，盖其后也。水经注：章水南径随郡平林县故城西，俗谓之将陂城，与新市接界。贤曰：廖，音力吊翻。平林，地名，在今随州随县东北。复，扶又翻。〕
⑩莽诏书让廉丹曰：「仓廪尽矣，府库空矣，可以怒矣，可以战矣！将军受国重任，不捐身于中野，无以报恩塞责！」〔塞，悉则翻。〕丹惶恐，夜，召其掾冯衍，以书示之。〔掾，俞绢翻。〕衍因说丹曰：「张良以五世相韩，椎秦始皇博浪之中。〔事见七卷秦始皇二十九年。说，轮芮翻。相，息亮翻。〕将军之先，为汉信臣；〔贤曰：廉褒，襄武人，宣帝时为后将军，即丹之先。〕新室之兴，英俊不附。今海内溃乱，人怀汉德，甚于周〔【章：十二行本「周」作「诗」；乙十一行本同；孔本同。】〕人思召公也；〔召公之教，明于南国，周人思之，为赋甘棠。召，音邵。〕人所歌舞，天必从之。〔贤曰：诗小雅曰：虽无德与女，式歌且舞。言汉氏之德，人歌舞之也。书曰：人之所欲，天必从之。〕今方为将军计，莫若屯据大郡，镇抚吏士，砥厉其节，纳雄桀之士，询忠智之谋，兴社稷之利，除万人之害，则福禄流于无穷，功烈着于不灭；何与军覆于中原，身膏于草野，功败名丧，耻及先祖哉！」〔师古曰：与，犹如也，丧，息浪翻。〕丹不听。衍，左将军奉世曾孙也。
冬，无盐索卢恢等举兵，反城附贼，〔师古曰：索卢，姓也。恢，名也。吕氏春秋：禽滑厘有门人索卢参。反城，据城以反也。一曰：反，音幡，今语贼犹曰幡城。索，音先各翻。余谓一说是。贤曰：无盐县，属东平郡；故城在今郓州须昌县之东。〕廉丹、王匡攻拔之，斩首万余级。莽遣中郎将奉玺书劳丹、匡，〔劳，力到翻。〕进爵为公；封吏士有功者十余人。
赤眉别校董宪等众数万人在梁郡，〔校，户教翻；下同。梁国，时除为郡。〕王匡欲进击之；廉丹以为新拔城罢劳，罢，读曰疲。〕当且休士养威。匡不听，引兵独进，丹随之。合战成昌，〔师古曰：成昌，地名也。余据后汉书，亦当在无盐县界。〕兵败，匡走；丹使吏持其印、绂、节付匡〔绂，音弗。〕曰：「小儿可走，吾不可！」遂止，战死。校尉汝云、王隆等二十余人别，〔汝，姓也。左传：晋大夫女齐。陆德明曰：女，音汝。〕闻之，皆曰：「廉公已死，吾谁为生！」〔为，于伪翻。〕驰奔贼，皆战死。
国将哀章自请愿平山东，〔将，即亮翻。〕莽遣章驰东与太师匡并力。又遣大将军阳浚守敖仓；司徒王寻将十余万屯洛阳，镇南宫；大司马董忠养士习射中军北垒；〔恐当作「北军中垒。」〕大司空王邑兼三公之职。
初，〔【张：「初」下脱「景帝子」三字。】〕长沙定王发生舂陵节侯买，买生戴侯熊渠，熊渠生考侯仁。仁以南方卑湿，徙封南阳之白水乡，与宗族往家焉。〔贤曰：舂陵，乡名，本属零陵泠道县，在今永州唐兴县北；元帝时，徙南阳，仍号舂陵，故城在今随州枣阳县东。杜佑曰：枣阳，后汉蔡阳县；汉舂陵故城在今县东。〕仁卒，子敞嗣；值莽篡位，国除。节侯少子外为郁林太守，〔贤曰：郁林郡，今郴州县。余按唐郴州无郁林县，而唐之桂、柳、郁、邕、象、燕、浔、南、尹、乐、融、宾等州，皆汉郁林郡地。〕外生巨鹿都尉回，〔贤曰：巨鹿郡，今邢州县。余按唐邢州固有巨鹿县，而唐邢、赵二州皆汉巨鹿郡地。〕回生南顿令钦。〔贤曰：南顿县，属汝南郡；故城在今陈州项城县西。括地志：陈州南顿县，古顿子国；逼于陈，南徙，故曰南顿。〕钦娶湖阳樊重女，〔湖阳县，属南阳郡。宋白曰：湖阳县，古蓼国地。〕生三男：演，仲，秀，〔演，音衍。〕兄弟早孤，养于叔父良。演性刚毅，慷慨有大节，自莽篡汉，常愤愤，怀复社稷之虑，不事家人居业，倾身破产，交结天下雄俊。秀隆准日角，〔贤曰：隆，高也。许负云：鼻头为准。郑玄尚书中侯注云：日角，谓庭中骨起状如日。〕性勤稼穑；〔贤曰：种曰稼，敛曰穑。〕演常非笑之，比于高祖兄仲。〔贤曰：仲，合阳侯喜也，能为产业。高祖为太上皇寿曰：始大人常以臣不能治产业，不如仲力；今其业所就，孰与仲多﹖〕秀姊元为新野邓晨妻，秀尝与晨俱过穰人蔡少公，少公颇学图谶，言「刘秀当为天子」；〔少，诗照翻。谶，楚谮翻。〕或曰：「是国师公刘秀乎﹖」秀戏曰：「何用知非仆邪！」坐者皆大笑。晨心独喜。
宛人李守，好星历、谶记，〔宛，于元翻。好，呼到翻。〕为莽宗卿师，〔贤曰：平帝五年，王莽摄政，郡国置宗师以主宗室。盖时尊之，故曰宗卿师之。余按莽置宗师，主汉宗室耳。此宗卿师，莽篡时所置也。〕尝谓其子通曰：「刘氏当兴，李氏为辅。」及新市、平林兵起，南阳骚动，通从弟轶谓通曰：〔从，才用翻。轶，音逸，又徒结翻。〕「今四方扰乱，汉当复兴。〔复，扶又翻，又如字。〕南阳宗室，独刘伯升兄弟泛爱容众，可与谋大事。」〔演，字伯升。〕通笑曰：「吾意也！」会秀卖谷于宛，〔宛，于元翻。〕通遗轶往迎秀，与相见，因具言谶文事，与相约结，定计议。通欲以立秋材官都试骑士日，劫前队大夫甄阜及属正梁丘赐，〔莽改南阳曰前队，置大夫职如太守，属正职如都尉。师古曰：队，音遂。甄，之人翻。〕因以号令大众，使轶与秀归舂陵举兵以相应。于是演召诸豪桀计议曰：「王莽暴虐，百姓分崩；今枯旱连年，兵革并起，此亦天亡之时，复高祖之业，定万世之秋也！」〔言定天下传之万世，此其时也。〕众皆然之。于是分遣亲客于诸县起兵，演自发舂陵子弟。诸家子弟恐惧，皆亡匿，曰：「伯升杀我！」及见秀绛衣大冠，〔董巴舆服志曰：大冠者，武官冠之。东观记：上时绛衣大冠、将军服也。〕皆惊曰：「谨厚者亦复为之！」乃稍自安。凡得子弟七八千人，部署宾客，自称「柱天都部」。〔贤曰：柱天，若天之柱也。都部者，都统其众也。〕秀时年二十八。李通未发，事觉，亡走；父守及家属坐死者六十四人。
演使族人嘉招说新市、平林兵，〔说，输芮翻。〕与其帅王凤、陈牧西击长聚；〔帅，所类翻。聚，才喻翻；下同。〕进屠唐子乡，〔贤曰：多所诛杀曰屠。唐子乡有唐子山，在今唐州湖阳县西南。〕又杀湖阳尉。军中分财物不均，众恚恨，欲反攻诸刘；〔恚，于避翻。〕刘秀敛宗人所得物，悉以与之，众乃悦。进拔棘阳，〔贤曰：棘阳，县名，属南阳郡，在棘水之阳，古谢国也；故城在今唐州湖阳县西北。棘，音纪力翻。〕李轶、邓晨皆将宾客来会。〔将，即亮翻。〕
严尤、陈茂破下江兵；成丹、王常、张卬等收散卒入蒌溪，略锺、龙间，〔贤曰：蒌，音力于翻。盛弘之荆州记曰：永阳县北有石龙山，在今安州应山县东北。又随州随县东北有三钟山。〕众复振；〔复，扶又翻；下同。〕引军与荆州牧战于上唐，〔贤曰：上唐，乡名，故城在今随州枣阳县东北。水经注：上唐本蔡阳县之上唐乡，春秋时唐国也。〕大破之。
十一月，有星孛于张。〔贤曰：张，南方宿。续汉志曰：张为周地。晋书天文志：张六星，在天庙北。孛，蒲内翻。〕
刘演欲进攻宛，至小长安聚，〔贤曰：续汉书：淯阳县有小长安聚，故城在今邓州南阳县南。杜佑曰：南阳，汉宛县；县南三十七里有小长安。〕与甄阜、梁丘赐战；时天密雾，汉军大败。秀单马走，遇女弟伯姬，与共骑而奔；前行，复见姊元，趣令上马，〔骑，奇寄翻。复，扶又翻；下同。趣，读曰促。上，时掌翻。〕元以手挥曰：「行矣，不能相救，无为两没也！」会追兵至，元及三女皆死，演弟仲及宗从死者数十人。〔从，才用翻。〕
演复收会兵众，还保棘阳。阜、赐乘胜留辎重于蓝乡，〔贤曰：比阳县有蓝乡。重，直用翻。〕引精兵十万南渡潢淳，〔贤曰：郦道元水经注曰：诸水二湖流注，合为黄水；又南经棘阳县之潢淳聚，又谓之潢淳水。在今唐州湖阳县。〕临沘水，〔水经注：沘水出沘阳县东北大胡山，南与沣水会，谓之派水；昔汉光武破甄阜、梁丘赐于沘水西，斩之于斯水也。杜佑曰：汉舞阳故城在唐州泌阳县北；有泌水，在县南，光武破阜、赐处。〕阻两川间为营，绝后桥，示无还心。新市、平林见汉兵数败，〔数，所角翻。〕阜、赐军大至，各欲解去，演甚患之。会下江兵五千余人至宜秋，〔贤曰：宜秋，聚名，在沘阳县。余按续汉志，南阳平氏县有宜秋聚。〕演即与秀及李通造其壁曰：〔造，七到翻。〕「愿见下江一贤将，议大事。」众推王常。演见常，说以合从之利，〔贤曰：以利合曰从。说，输芮翻；下同。从，子容翻。〕常大悟曰：「王莽残虐，百姓思汉。今刘氏复兴，〔复，扶又翻；下同。〕即真主也；诚思出身为用，辅成大功。」演曰：「如事成，岂敢独飨之哉！」遂与常深相结而去。常还，具为余将成丹、张卬言之。〔常与演会，余二将在军。为，于伪翻。将，即亮翻。〕丹、卬负其众曰：「大丈夫既起，当各自为主，何故受人制乎！」常乃徐晓说其将帅曰：「王莽苛酷，积失百姓之心，民之讴吟思汉，非一日也，故使吾属因此得起。夫民所怨者，天所去也；民所思者，天所兴也。举大事，必当下顺民心，上合天意，功乃可成；若负强恃勇，触情恣欲，虽得天下，必复失之。以秦、项之势，尚至夷覆，况今布衣相聚草泽，以此行之，灭亡之道也。今南阳诸刘举〔【章：十二行本「举」下有「宗起」二字；乙十一行本同；孔本同；张校同；退斋校同。】〕兵，观其来议者，皆有深计大虑，王公之才，与之并合，必成大功，此天所以佑吾属也！」下江诸将虽屈强少识，〔屈强，梗戾貌。屈，音居勿翻。强，音其两翻。少，诗沼翻。〕然素敬常，乃皆谢曰：「无王将军，吾属几陷于不义！」〔几，居希翻。〕即引兵与汉军、新市、平林合。于是诸部齐心同力，锐气益壮。演大飨军士，设盟约，休卒三日，分为六部；十二月，晦，潜师夜起，袭取蓝乡，尽获其辎重。〔重，直用翻。〕
汉纪三十一〔起昭阳协洽（癸未），尽阏逢涒滩（甲申），凡二年。〕
《淮阳王》〔讳玄，字圣公，光武族兄也。帝王世纪曰：舂陵戴侯熊渠生苍梧太守利；
；利生子张；子张生玄。后败，降赤眉；光武诏封为淮阳王。〕
更始元年〔（癸未、二三）更，工衡翻。是年二月，即位，改元。〕
①春，正月，甲子朔，汉兵与下江兵共攻甄阜、梁丘赐，斩之，〔甄，之人翻。〕杀士卒二万余人。王莽纳言将军严尤、秩宗将军陈茂引兵欲据宛，〔宛，于元翻。〕刘演与战于淯阳下，〔续汉志，淯阳县属南阳郡。贤曰：故城在今邓州南阳县南淯水之阳，因名。淯，音育。〕大破之，遂围宛。先是，青、徐贼众虽数十万人，讫无文书、号令、旌旗、部曲；〔师古曰：文，谓文章。号，谓大位号也。一曰：号，谓号令也。先，悉荐翻。〕及汉兵起，皆称将军，攻城略地，移书称说。〔称说者，数莽之罪也。〕莽闻之，始惧。
舂陵戴侯曾孙玄在平林兵中，号更始将军。〔更，工衡翻。〕时汉兵已十余万，诸将议以兵多而无所统一，欲立刘氏以从人望。南阳豪桀及王常等皆欲立刘演；而新市、平林将帅乐放纵，〔乐，音洛。〕惮演威明，贪玄懦弱，先共定策立之，然后召演示其议。演曰：「诸将军幸欲尊立宗室，甚厚！然今赤眉起青、徐，众数十万，闻南阳立宗室，恐赤眉复有所立，〔其后赤眉果立盆子。复，扶又翻。〕王莽未灭而宗室相攻，是疑天下而自损权，〔言宗室争立，则天下莫知所从，是疑天下之心而自损其权也。〕非所以破莽也。舂陵去宛三百里耳，遽自尊立，为天下准的，使后人得承吾敝，非计之善者也。不如且称王以号令，王势亦足以斩诸将。若赤眉所立者贤，相率而往从之，必不夺吾爵位；若无所立，破莽，降赤眉，〔降，户江翻。〕然后举尊号，亦未晚也。」诸将多曰：「善！」张卬拔剑击地〔考异曰：司马彪续汉书「卬」作「印」，袁宏后汉纪作「斤」，皆误。今从范晔后汉书。〕曰：「疑事无功，〔战国策，肥义对赵武灵王之言。〕今日之议，不得有二！」众皆从之。二月，辛巳朔，设坛场于淯水上沙中，〔水经注：淯水出弘农卢氏?之蟟髐s，东南过南阳西鄂县西北，又东过宛县南；诸将立圣公于斯水之上。〕玄即皇帝位，南面立，朝群臣；〔朝，直遥翻。〕羞愧流汗，举手不能言。于是大赦，改元，以族父良为国三老，王匡为定国上公，王凤为成国上公，朱鲔为大司马，刘演为大司徒，陈牧为大司空，余皆九卿将军。〔匡、凤皆位上公而加定国、成国美号也。九卿将军，职为九卿，各带将军之号，仍王莽之制也。〕由是豪桀失望，多不服。〔豪桀欲立演而今立玄，故失望。〕
②王莽欲外示自安，乃染其须发，立杜陵史谌女为皇后；〔谌，时壬翻。〕置后宫，位号视公、卿、大夫、元士者凡百二十人。〔三夫人视三公，九嫔视九卿，二十七世妇视二十七大夫，八十一御妻视八十一元士。〕
③莽赦天下，诏：「王匡，哀章等讨青、徐盗贼，严尤、陈茂等讨前队丑虏，明告以生活、丹青之信；〔师古曰：生活，谓来降者不杀之也。丹青之信，言明着也。〕复迷惑不解散，〔复，扶又翻。〕将遣大司空、隆新公将百万之师劋绝之矣。」〔师古曰：劋，绝也，音子小翻。司空、隆新公，王邑。〕
④三月，王凤与太常偏将军刘秀等徇昆阳、定陵、郾，皆下之。〔贤曰：昆阳、定陵、郾，皆县名，并属颍川郡。昆阳故城，在今许州叶县北二十五里。郾，今豫州郾城县也。定陵，在今郾城西北。郾，音于建翻。余按旧唐书，高宗咸亨二年冬，校猎于许州叶县昆水之阳。〕
⑤王莽闻严尤、陈茂败，乃遣司空王邑驰传，〔传，知恋翻。〕与司徒王寻发兵平定山东；征诸明兵法六十三家以备军吏，以长人巨毋霸为垒尉，〔郑玄曰：军壁曰垒。贤曰：垒尉，主壁垒之事。〕又驱诸猛兽虎、豹、犀、象之属以助威武。邑至洛阳，州郡各选精兵，牧守自将，〔守，式又翻。将，即亮翻。〕定会者四十三〔【章：十二行本「三」作「二」；乙十一行本同；孔本同；退斋校同。】〕万人，号百万；余在道者，旌旗、辎重，千里不绝。〔贤曰：周礼曰：析羽为旌，熊虎为旗。辎，车名。释名曰：辎，厕也，谓军粮什物杂厕载之；以其累重，故称辎重。重，音直用翻。〕夏，五月，寻、邑南出颍川，与严尤、陈茂合。
诸将见寻、邑兵盛，皆反走，入昆阳，惶怖，忧念妻孥，〔贤曰：孥，子也，音奴。〕欲散归诸城。刘秀曰：「今兵谷既少〔少，诗沼翻。〕而外寇强大，并力御之，功庶可立；如欲分散，势无俱全。且宛城未拔，〔贤曰：谓伯升围宛未拔也。〕不能相救；昆阳即拔，一日之间，诸部亦灭矣。今不同心胆，共举功名，反欲守妻子财物邪！」诸将怒曰：「刘将军何敢如是！」秀笑而起。会候骑还，言：「大兵且至城北，军陈数百里，不见其后。」〔陈，读曰阵。〕诸将素轻秀，及迫急，乃相谓曰：「更请刘将军计之。」秀复为图画成败，〔复，扶又翻。为，于伪翻。〕诸将皆曰：「诺。」时城中唯有八九千人，秀使王凤与廷尉大将军王常守昆阳，夜与五威将军李轶等十三骑〔贤曰：王莽置五威将军，其衣服依五方之色，以威天下。李轶初起，犹假以为号。余谓如太常偏将军、廷尉大将军之类，亦犹莽之纳言大将军、秩宗大将军，是即前所云九卿将军也。〕出城南门，于外收兵。
时莽兵到城下者且十万，秀等几不得出。〔几，居希翻。〕寻、邑纵兵围昆阳，严尤说邑曰：〔说，输芮翻。〕「昆阳城小而坚，今假号者在宛，〔假号者，谓更始也。〕亟进大兵，彼必奔走；宛败，昆阳自服。」邑曰：「吾昔围翟义，坐不生得〔翟义事见三十六卷王莽居摄二年。贤曰：坐，才卧翻。〕以见责让，今将百万之众，遇城而不能下，非所以示威也。当先屠此城，蹀血而进，〔师古曰：蹀，音大颊翻。蹀，谓履涉之也。〕前歌后舞，顾不快邪！」遂围之数十重，列营百数，钲鼓之声闻数十里，〔重，直龙翻。闻，音问。〕或为地道、冲輣撞城；〔贤曰：冲，橦车也；诗曰：临冲闲闲。许慎曰：輣，楼车也。輣，音步耕翻。撞，丈江翻。〕积弩乱发，矢下如雨，城中负户而汲。王凤等乞降，不许。〔降，户江翻。〕寻、邑自以为功在漏刻，不以军事为忧。严尤曰：「兵法：『围城为之阙』，〔师古曰：此兵法之言也。阙，不合也。孙子曰：围师必阙。曹操注云：司马法云：围其三面，阙其一面，所以示生路也。〕宜使得逸出以怖宛下。」〔怖，普布翻。〕邑又不听。
⑥棘阳守长岑彭〔姓谱：岑，古岑子国之后。吕氏春秋：周文王封异母弟耀之子渠为岑子，其地梁国岑亭是也。彭，棘阳人，守本县长。长，知两翻。〕与前队贰严说〔贰，副也。莽使说为前队大夫甄阜之副也。〕共守宛城，汉兵攻之数月，城中人相食，乃举城降；更始入都之。诸将欲杀彭，刘演曰：「彭，郡之大吏，执心固守，是其节也。今举大事，当表义士，不如封之。」更始乃封彭为归德侯。〔贤曰：归德，县名，属北地郡。宋白曰：庆州华池县，本汉归德县地。又，通远军西北有归德川。〕
⑦刘秀至郾、定陵，悉发诸营兵；诸将贪惜财物，欲分兵守之。秀曰：「今若破敌，珍宝万倍，大功可成；如为所败，〔败，补迈翻。〕首领无余，何财物之有！」乃悉发之。六月，己卯朔，秀与诸营俱进，自将步骑千余为前锋，去大军四五里而陈；〔陈，读曰阵。〕寻、邑亦遣兵数千合战，秀奔之，斩首数十级。〔贤曰：秦法：斩首一，赐爵一级；因谓斩首为级。〕诸将喜曰：「刘将军平生见小敌怯，今见大敌勇，甚可怪也！且复居前，请助将军！」秀复进，寻、邑兵却，诸部共乘之，斩首数百、千级。〔自数百级以至千级也。复，扶又翻。〕连胜，遂前，诸将胆气益壮，无不一当百，秀乃与敢死者三千人从城西水上冲其中坚。〔贤曰：敢死，谓果敢而死者。凡军事，中军将军至尊，以坚锐自辅，故曰中坚也。余谓敢死者，敢于致死者也。〕寻、邑易之，〔易，以豉翻。〕自将万余人行陈，〔师古曰：巡行军陈也。行，音下更翻。陈，读曰阵；下同。〕敕诸营皆按部毋得动，独迎与汉兵战，不利，大军不敢擅相救；寻、邑陈乱，汉兵乘锐崩之，遂杀王寻。城中亦鼓噪而出，中外合势，震呼动天地；〔呼，火故翻。〕莽兵大溃，走者相腾践，伏尸百余里。会大雷、风，屋瓦皆飞，雨下如注，滍川盛溢，〔水经曰：滍水出南阳鲁阳县西尧山，东南经昆阳城北，东入汝。滍，音直理翻。〕虎豹皆股战，士卒赴水溺死者以万数，〔贤曰：数过于万，故以万为数。〕水为不流。〔为，于伪翻。〕王邑、严尤、陈茂轻骑乘死人渡水逃去，尽获其军实辎重，不可胜算，〔重，直用翻。胜，音升。〕举之连月不尽，或燔烧其余。士卒奔走，各还其郡，王邑独与所将长安勇数千人还洛阳，关中闻之震恐。于是海内豪桀翕然响应，〔响应，若响之应声也。〕皆杀其牧守，自称将军，用汉年号以待诏命；旬月之间，于天下。
⑧莽闻汉兵言莽鸩杀孝平皇帝，乃会公卿于王路堂，开所为平帝请命金縢之策，〔事见三十六卷平帝元始六年。为，于伪翻。〕泣以示群臣。
⑨刘秀复徇颍川，攻父城不下，〔贤曰：父城，县名，故城在今许州叶县东北。汝州郏城县亦有父城。复，扶又翻；下同。〕屯兵巾车乡。〔贤曰：巾车，乡名也，在父城界。〕颍川郡掾冯异监五县，〔掾，俞绢翻。监，古衔翻。〕为汉兵所获。异曰：「异有老母在父城，愿归，据五城以效功报德！」秀许之。异归，谓父城长苗萌曰：「诸将多暴横，〔长，知两翻。横，户孟翻。〕独刘将军所到不虏略，观其言语举止，非庸人也！」遂与萌率五县以降。〔降，户江翻。〕
⑩新市、平林诸将以刘演兄弟威名益盛，阴劝更始除之。秀谓演曰：「事欲不善。」〔言更始欲相图也。〕演笑曰：「常如是耳。」更始大会诸将，取演宝剑视之；悤衣御史申徒建随献玉玦；〔申徒，即申屠。贤曰：玦，决也，令早决断。〕更始不敢发。演舅樊宏谓演曰：「建得无有范增之意乎﹖」〔范增事见九卷高帝元年。〕演不应。李轶初与演兄弟善，后更谄事新贵；〔新贵，谓朱鲔等。〕秀戒演曰：「此人不可复信！」〔复，扶又翻。〕演不从。演部将刘稷，勇冠三军，〔冠，古玩翻。〕闻更始立，怒曰：「本起兵图大事者，伯升兄弟也。今更始何为者邪！」更始以稷为抗威将军，稷不肯拜；〔不肯拜受抗威之命也。〕更始乃与诸将陈兵数千人，先收稷，将诛之；演固争。李轶、朱鲔因劝更始并执演，即日杀之；以族兄光禄勋赐为大司徒。〔赐与更始同祖苍梧太守利。〕秀闻之，自父城驰诣宛谢。〔贤曰：以伯升见害，心不自安，故谢。〕司徒官属迎吊秀，〔演之官属也。〕秀不与交私语，〔远嫌也。〕惟深引过而已，〔引过以归己。〕未尝自伐昆阳之功；又不敢为演服丧，〔为，于伪翻。〕饮食言笑如平常。更始以是凓，拜秀为破虏大将军，封武信侯。
道士西门君惠谓王莽卫将军王涉曰：「谶文刘氏当复兴，〔复，扶又翻；下同。〕国师公姓名是也。」涉遂与国师公刘秀、大司马董忠、司中大赘孙伋谋，以所部兵劫莽降汉，以全宗族。〔涉欲全王氏之族也。降，户江翻。〕秋，七月，伋以其谋告莽，莽召忠诘责，因格杀之，使虎贲以斩马剑剉忠，收其宗族，以醇酰、毒药、白刃、丛棘并一坎而埋之；秀、涉皆自杀。莽以其骨肉、旧臣，恶其内溃，故隐其诛。〔师古曰：王涉，骨肉；刘歆，旧臣。余按莽传，涉，曲阳侯根子也。恶，乌路翻。〕莽以军师外破，大臣内畔，左右亡所信，〔古亡、无字通。〕不能复远念郡国，乃召王邑还，为大司马，以大长秋张邯为大司徒，崔发为大司空，司中寿容苗欣为国师。〔邯，下甘翻。欣，音欣。〕莽忧懑不能食，〔懑，音闷，又音满。〕但饮酒，啖鳆鱼；〔师古曰：此鳆，海鱼也，音雹。郭璞注三苍曰：鳆，似蛤，偏着石。广志：曰：鳆，无鳞，有壳，一面附石，细孔杂杂，或七或九。本草曰：石决明，一名鳆鱼。〕读军书倦，因冯几寐，〔师古曰：冯，读曰凭。〕不复就枕矣。
成纪隗崔、隗义、〔成纪县，属天水郡。贤曰：故城在今秦州陇城县西北。隗姓，出于赤狄。〕上邽杨广、冀人周宗〔上邽县，属陇西郡。贤曰：故邽戎邑，今秦州县。冀县，属天水郡；秦武公伐冀戎，因县之。宋白曰：秦州治陇城县，即故冀城。〕同起兵以应汉，〔【章：十二行本「汉」下有「众数千人」四字；乙十一行本同；孔本同；张校同。】〕攻平襄，杀莽镇戎大尹李育。〔贤曰：平襄，县名，属天水郡，故城在今秦州伏羌县西北：王莽改天水郡曰镇戎。〕崔兄子嚣，素有名，好经书，〔好，呼到翻。〕崔等共推为上将军；崔为白虎将军，义为左将军。〔崔本自署右将军；白虎居右，又起兵于西方，白虎主之，因改右将军号白虎将军。〕嚣遣使聘平陵方望，以为军师。〔贤曰：平陵，昭帝陵，因以为县；故城在今咸阳县西北。武王伐纣，以太公为师尚父；田单守即墨，以一卒为神师；韩信既破赵，师事李左车；皆军师也。后遂以为官称。〕望说嚣立高庙于邑东；〔平襄邑之东也。说，输芮翻。〕己巳，祠高祖、太宗、世宗，嚣等皆称臣执事，杀马同盟，以兴辅刘宗；移檄郡国，数莽罪恶。〔数，所具翻。〕勒兵十万，击杀雍州牧陈庆、安定大尹王向。〔莽改汉凉州曰雍州。向，平阿侯王谭之子也。考异曰：王莽传作「卒正王旬」，袁纪作「太守王向」，今从范书。〕分遣诸将徇陇西、武都、金城、武威、张掖、酒泉、敦煌，〔敦，徒门翻。〕皆下之。
初，茂陵公孙述为清水长，〔贤曰：清水，县名，属天水郡；今秦州县。〕有能名；迁导江卒正，治临邛。〔贤曰：王莽改蜀郡曰导江。临邛，今邛州县。班志，临邛县属蜀郡。邛，音渠容翻。〕汉兵起，南阳宗成、商人王岑起兵徇汉中以应汉，〔宗成，南阳人也。地理志，商县，属弘农郡。贤曰：今商州商雒县也。〕杀王莽庸部牧宋遵，众合数万人。述遣使迎成等，成等至成都，〔地理志，成都县，属蜀郡。〕虏掠暴横。〔横，户孟翻。〕述召郡中豪桀谓曰：「天下同苦新室，思刘氏久矣，故闻汉将军到，驰迎道路。今百姓无辜而妇子系获，此寇贼，非义兵也。」乃使人诈称汉使者，假述辅汉将军、蜀郡太守兼益州牧印绶；选精兵西击成等，杀之，〔按临邛在成都西南。述兵自临邛迎击宗成等，非西向也。此承范史之误。〕并其众。
前锺武侯刘望起兵汝南，〔按王子侯表：锺武节侯度，长沙定王之孙，成帝元延二年，侯则绍封；其后不见。或者望其则之子欤﹖锺武在义阳郡界。水经注：师水过义阳郡城，东径锺武故城南。考异曰：王莽传作「刘圣」，今从范书刘玄传。〕严尤、陈茂往归之；八月，望即皇帝位，以尤为大司马，茂为丞相。
王莽使太师王匡、国将哀章守洛阳。〔将，即亮翻。考异曰：袁纪作「蔵章」，今从范书。〕更始遣定国上公王匡攻洛阳，西屏大将军申屠建、丞相司直李松攻武关，〔李松，通之从弟。屏，必郢翻。〕三辅震动。析人邓晔、于匡起兵南乡以应汉，〔师古曰：析，南阳之县。南乡，析县之乡名也。宋白曰：邓州内乡县，古之析邑。析，音先历翻。〕攻武关都尉朱萌，萌降；〔降，户江翻。〕进攻右队大夫宋纲，杀之；〔莽改弘农郡曰右队。〕西拔湖。〔师古曰：湖，弘农之县也，本属京兆。〕莽愈忧，不知所出。崔发言：「古者国有大灾，则哭以厌之。〔师古曰：周礼春官之属女巫之职曰：凡邦之大灾，歌哭以请。哭者，所以告哀也。春秋左氏传：宣十二年，楚子围郑，旬有七日，郑人大临，守陴者皆哭。故发引之以为言也。厌，音一叶翻。〕宜告天以求救！」莽乃率群臣至南郊，陈其符命本末，仰天大哭，气尽，伏而叩头。诸生小民旦夕会哭，为设餐粥；〔为，于伪翻。师古曰：餐，音千安翻。〕甚悲哀者，除以为郎，郎至五千余人。
莽拜将军九人，皆以虎为号，将北军精兵数万人以东，内其妻子宫中以为质。〔质，音致。〕时省中黄金尚六十余万斤，他财物称是，〔称，尺证翻。〕莽愈爱之，赐九虎士人四千钱；众重怨，无意。〔师古曰：重，音直用翻。〕九虎至华阴回溪，〔贤曰：回溪，今俗所谓回坑，在洛州永宁县东北；其溪长四里，阔二丈，深二丈五尺。华，户化翻。〕距隘自守。于匡、邓晔击之，六虎败走；二虎诣阙归死，莽使使责死者安在，皆自杀；其四虎亡。〔二虎自杀者，史熊、王况也。四虎亡者，史逸其名。〕三虎收散卒保渭口京师仓。〔三虎，郭钦、陈翚、成重也。师古曰：京师仓，在华阴灌北渭口也。〕
邓晔开武关迎汉兵。李松将三千余人至湖，与晔等共攻京师仓，未下。晔以弘农掾王宪为校尉，〔掾，俞绢翻。〕将数百人北渡渭，入左冯翊界。李松遣偏将军韩臣等径西至新丰击【章：十二行本「击」下有「破」字；乙十一行本同；孔本同；张校同；退斋校同。】莽波水将军，〔据窦融传，莽拜融为波水将军。前书音义曰：波水，在长安南。〕追奔至长门宫。王宪北至频阳，所过迎降。〔师古曰：所过之处，人皆来迎而降附也。〕诸县大姓各起兵称汉将军，〔【章：十二行本无「军」字；乙十一行本同；孔本同。】〕率众随宪。李松、邓晔引军至华阴，而长安旁兵四会城下；又闻天水隗氏方到，皆争欲〔【章：十二行本「欲」下有「先」字；乙十一行本同；孔本同；张校同。】〕入城，贪立大功、卤掠之利。〔言入城诛莽，既立大功，又得卤掠，贪二者之利也。〕莽赦城中囚徒，皆授兵，杀豨，饮其血，与誓曰：「有不为新室者，社鬼记之！」〔豨，许岂翻，又音希。为，于伪翻。〕使更始将军史谌将之。〔谌，氏壬翻。〕渡渭桥，皆散走；谌空还。众兵发掘莽妻、子、父、祖冢，烧其棺及九庙、明堂、辟雍，火照城中。
九月，戊申朔，兵从宣平城门入。〔师古曰：长安城东出北头第一门。〕张邯逢兵见杀；王邑、王林、王巡、蹛恽等分将兵距击北阙下，〔蹛，师古曰：音带，又音徒盖翻。蹛姓，恽名。恽，于粉翻。〕会日暮，官府、邸第尽奔亡。己酉，城中少年朱弟、张鱼等恐见卤掠，趋讙并和，〔师古曰：众群行讙而自相和也。讙，许元翻。和，音乎卧翻。〕烧作室门，〔程大昌曰：作室者，未央宫西北织室、暴室之类，黄图谓为尚方工作之所者也。作室门，则工徒出入之门，盖未央宫之便门也。〕斧敬法闼，〔师古曰：敬法，殿名也。闼，小门也。谓斧斫之也。〕呼曰：「反虏王莽，何不出降！」〔师古曰：呼，音火故翻。〕火及掖庭、承明，黄皇室主所居。黄皇室主曰：「何面目以见汉家！」自投火中而死。
莽避火宣室前殿，火辄随之。莽绀袀服，〔师古曰：绀，深青而扬赤色也。袀，纯也，纯为绀服也。袀，音均，又音弋旬翻。〕持虞帝匕首；〔虞帝安得有匕首，盖莽自为之以愚夫人。〕天文郎按式于前，〔师古曰：式，所以占时日。天文郎，今之用式者也。〕莽旋席随斗柄而坐，曰：「天生德于予，汉兵其如予何！」〔莽引孔子之言以自况。〕庚戌，且明，群臣扶掖莽自前殿之渐台，〔【章：十二行本「台」下有「欲阻池水」四字；乙十一行本同；孔本同；张校同；退斋校同。】〕此未央宫之渐台也。水经：未央渐台在沧池中。建章渐台在太液池中。程大昌曰：渐者，渍也，言台在水中受其渐渍也。凡台之环浸于水者，皆可名为渐台。渐，子廉翻。〕公卿从官尚千余人随之。〔从，才用翻。〕王邑昼夜战，罢极，〔师古曰：罢，读曰疲。〕士死伤略尽；驰入宫，间关至渐台，〔师古曰：间关，犹言崎呕，展转也。〕见其子侍中睦解衣冠欲逃，邑叱之，令还，父子共守莽。军人入殿中，闻莽在渐台，众共围之数百重。〔重，直龙翻。〕台上犹与相射，〔射，而亦翻。〕矢尽，短兵接，王邑父子、蹛恽、王巡战死，莽入室。下餔时，众兵上台，〔晡后，谓之下晡。按前书天文志：旦至食时，食时至日昳，日昳至晡，晡至下晡，下晡至日入。〕苗欣、唐尊、王盛等皆死。〔欣，音欣。〕商人杜吴杀莽，校尉东海公宾就斩莽首；〔师古曰：公宾姓，就名也。风俗通曰：鲁大夫公宾庚之后。王莽五十一居摄，五十四即真，六十八诛死。〕军人分莽身，节解脔分，争相杀者数十人；公宾就持莽首诣王宪。宪自称汉大将军，城?之L数十万皆属焉；舍东宫，〔师古曰：舍，止宿也。〕妻莽后宫，乘其车服。癸丑，李松、邓晔入长安，将军赵萌、申屠建亦至；以王宪得玺绶不上，〔玺，斯氏翻。绶，音受。上，时掌翻。〕多挟宫女，建天子鼓旗，收斩之。传莽首诣宛，县于市；百姓共提击之，〔县，读曰悬。提，音徒计翻。〕或切食其舌。
班固赞曰：王莽始起外戚，折节力行以要名誉，〔折，而设翻。要，一遥翻。〕及居位辅政，勤劳国家，直道而行，岂所谓『色取仁而行违』者邪！〔师古曰：论语载孔子答子张之言也。不仁之人假仁者之色，而行则违之。行，下孟翻。〕莽既不仁而有佞邪之材，又乘四父历世之权，〔四父，谓王凤、王音、王商、王根相继秉政，皆莽诸父也。〕遭汉中微，国统三绝，〔成、哀、平皆绝。〕而太后寿考，为之宗主，故得肆其奸慝以成篡盗之祸。推是言之，亦天时，非人力之致矣！及其窃位南面，颠覆之势险于桀、纣，而莽晏然自以黄、虞复出也，〔黄帝、虞舜，莽祖之。复，扶又翻。〕乃始恣睢，奋其威诈，〔师古曰：睢，音呼季翻。〕毒流诸夏，乱延蛮貉，犹未足以逞其欲焉。是以四海之内，嚣然丧其乐生之心，〔师古曰：嚣然，众口愁貌也，音五高翻。丧，息浪翻。〕中外愤怨，远近俱发，城池不守，支体分裂，遂令天下城邑为虚，〔虚，读曰墟。〕害生民，自书传所载乱臣贼子，考其祸败，未有如莽之甚者也！昔秦燔诗、书以立私议，莽诵六艺以文奸言，〔师古曰：以六经之事文饰奸言。〕同归殊涂，俱用灭亡，皆圣王之驱除云尔。〔苏林曰：圣王，光武也，为光武驱除也。师古曰：言驱逐蠲除以待圣人也。〕
定国上公王匡拔洛阳，生缚莽太师王匡、哀章，皆斩之。冬，十月，奋威大将军刘信击杀刘望于汝南，〔信，大司徒赐兄显之子。〕并诛严尤、陈茂，郡县皆降。〔降，户江翻。〕
更始将都洛阳，以刘秀行司隶校尉，使前整修宫府。〔司隶校尉察三辅、三河、弘农，故使整修宫府。〕秀乃置僚属，作文移，〔东观记曰：文书移与属县也。〕从事司察，一如旧章。〔续汉书：司隶置从事史十二人，秩皆百石，主督促文书，察举非法。〕时三辅吏士东迎更始，见诸将过，皆冠帻而服妇人衣，〔汉官仪曰：帻者，古之卑贱不冠者之所服也。方言曰：覆髻谓之帻，或谓之承露。刘昭志曰：秦雄诸侯，乃加武将首饰，为绛袙以表贵贱；其后稍作颜题。汉兴，续其颜，却摞之，施巾，连题却覆之，名之曰帻。帻者，赜也，头首严赜也。至孝文，乃高颜题，崇其巾，为屋，合后，施收上下；群臣贵贱皆服之，文者长耳，武者短耳。〕莫不笑之；及见司隶僚属，皆欢喜不自胜，〔胜，音升。〕老吏或垂涕曰：「不图今日复见汉官威仪！」〔复，扶又翻；下同。〕由是识者皆属心焉。〔皆属，音之欲翻。〕
更始北都洛阳，分遣使者徇郡国，曰：「先降者复爵位！」〔降，户江翻；下同。〕使者至上谷，〔汉上谷郡，治沮阳。〕上谷太守扶风耿况迎，上印绶；〔上，时掌翻。〕使者纳之，一宿，无还意。功曹寇恂勒兵入见使者，请之，〔姓谱：苏忿生为周武王司寇，其后以官为寇氏。百官志：郡功曹，主选署功劳，在诸曹之上。〕使者不与，曰：「天王使者，功曹欲胁之邪！」恂曰：「非敢胁使君，窃伤计之不详也。今天下初定，使君建节衔命，郡国莫不延颈倾耳；今始至上谷而先堕大信，〔贤曰：堕，毁也，读曰隳。〕将复何以号令他郡乎！」使者不应。恂叱左右以使者命召况；况至，恂进取印绶带况。使者不得已，乃承制诏之，况受而归。
宛人彭宠、吴汉亡命在渔阳，乡人韩鸿为更始使，徇北州，承制拜宠偏将军，行渔阳太守事，〔为彭宠据渔阳张本。〕以汉为安乐令。〔贤曰：安乐，县名，属渔阳郡；故城在今幽州潞县西北。乐，音洛。〕
更始遣使降赤眉。〔遣使者招谕之，使降而释兵也；后以意推。降，户江翻。〕樊崇等闻汉室复兴，即留其兵，将〔【章：十二行本「将」上有「自」字；孔本同；张校同。】〕渠帅二十余人随使者至洛阳，〔帅，所类翻。〕更始皆封为列侯。崇等既未有国邑，而留众稍有离叛者，乃复亡归其营。〔崇等时营在濮阳。为赤眉攻更始张本。〕
故梁王立之子永诣洛阳；〔立死见三十六卷平帝元始四年。〕更始封为梁王，都睢阳。〔为永据梁、连群盗张本。睢，音虽。〕
更始欲令亲近大将徇河北，大司徒赐言：「诸家子独有文叔可用。」〔诸家子，谓南阳诸宗子也。光武讳秀，字文叔。〕朱鲔等以为不可，更始狐疑，赐深劝之；更始乃以刘秀行大司马事，持节北渡河，镇慰州郡。〔为光武自河北定天下张本。〕
以大司徒赐为丞相，令先入关修宗庙、宫室。〔将都长安也。〕
南阳邓禹杖策追秀，及于邺。秀曰：「我得专封拜，生远来，宁欲仕乎﹖」禹曰：「不愿也。」秀曰：「即如是，何欲为﹖」禹曰：「但愿明公威德加于四海，禹得效其尺寸，垂功名于竹帛耳！」〔汉初未有纸，以竹简及缣素书，故言竹帛。〕秀笑，因留宿间语；〔贤曰：间，私也。〕禹进说曰：〔说，输芮翻；下同。〕「今山东未安，赤眉、青犊之属动以万数。更始既是常才而不自听断，〔断，丁乱翻。〕诸将皆庸人屈起，〔贤曰：屈，音求勿翻。〕志在财币，争用威力，朝夕自快而已，非有忠良明智、深虑远图，欲尊主安民者也。历观往古圣人之兴，二科而已，天时与人事也。今以天时观之，更始既立而灾变方兴；以人事观之，帝王大业非凡夫所任，〔任，音壬。〕分崩离析，形势可见。明公虽建藩辅之功，犹恐无所成立也。况明公素有盛德大功，为天下所向服，军政齐肃，赏罚明信。为今之计，莫如延揽英雄，务悦民心，立高祖之业，救万民之命，以公而虑，天下不足定也！」〔邓禹为中兴元功，实本诸此。〕秀大悦，因令禹〔【章：十二行本「禹」下有「常」字；乙十一行本同；孔本同；张校同。】〕宿止于中，与定计议；每任使诸将，多访于禹，皆当其才。
秀自兄演之死，每独居辄不御酒肉，〔御，进也。〕枕席有涕泣处，立簿冯异独叩头宽譬；〔冯异自父城归光武，为司隶主簿；及渡河，为大司马主簿。宽，释也；譬，晓也，譬晓以宽释其哀戚之情。〕秀止之曰：「卿勿妄言！」异因进说曰：「更始政乱，百姓无所依戴。夫人久饥渴，易为充饱。〔孟子曰：饥者易为食，渴者易为饮。贤曰：犹言凋残之后，易流德泽。易，以豉翻。〕今公专命方面，宜分遣官属徇行郡县，〔行，下孟翻。〕宣布惠泽。」秀纳之。
骑都尉宋子耿纯谒秀于邯郸，〔先是李轶承制拜耿纯为骑都尉。贤曰：宋子县，属巨鹿郡；故城在今赵州平棘县北三十里。邯郸县，属赵国；今洺州县。〕退，见官属将兵法度不与他将同，遂自结纳。
故赵缪王子林〔贤曰：缪王，景帝七代孙，名元。前书曰：坐杀人，为大鸿胪所奏，谥曰缪；音谬。〕说秀决列人河水以灌赤眉，〔续汉书：林言于秀曰：「赤眉可破。」秀问其故，对曰：「赤眉今在河东，河水从列人北流，如决河水灌之，可令为鱼。」列人县，属巨鹿郡。贤曰：故城在今洺州肥乡县东北。〕秀不从；去之真定。〔贤曰：真定，县名，属真定国，今恒州县也。〕林素任侠于赵、魏间，王莽时，长安中有自称成帝子子舆者，莽杀之。〔如淳曰：相与信为任，同是非为侠；所谓权行州里，力折公侯者也。或曰：侠之为言挟也，以权力夹辅人者也。子舆事见三十七卷王莽始建国二年。〕邯郸卜者王郎缘是诈称真子舆，云「母故成帝讴者，尝见黄气从上下，遂任身；〔任，音壬。〕赵后欲害之，伪易他人子，以故得全。」林等信之，与赵国大豪李育、张参等谋共立郎。会民间传赤眉将渡河，林等因此宣言「赤眉当立刘子舆」，以观众心，百姓多信之。十二月，林等率车骑数百晨入邯郸城，止于王宫〔贤曰：故赵王之宫也。邯郸，音寒丹。〕立郎为天子；分遣将帅徇下幽、冀，移檄州郡，赵国以北、辽东以西皆望风响应。
二年〔（甲申、二四）〕
①春，正月，大司马秀以王郎新盛，乃北徇蓟。〔贤曰：蓟，县名，属涿郡；今幽州县也。蓟，音计。〕
②申屠建、李松自长安迎更始迁都；二月，更始发洛阳。初，三辅豪桀假号诛莽者，〔谓假汉将军号也。〕人人皆望封侯；申屠建既斩王宪，又扬言「三辅儿大黠，〔黠，下八翻，桀黠也。〕共杀其主。」吏民惶恐，属县屯聚；建等不能下。更始至长安，乃下诏大赦，非王莽子，他皆除其罪，于是三辅悉平。
时长安唯未央宫被焚，其余宫室、供帐、仓库、官府皆按堵如故，市里不改于旧。更始居长乐宫，〔乐，音洛。〕升前殿，郎吏以次列庭中；更始羞怍，俛首刮席，不敢视。〔贤曰：怍，颜色变也。俛，俯也。刮，爬也；怍，才各翻。俛，音免。〕诸将后至者，更始问：「虏掠得几何﹖」左右侍官皆宫省久吏，惊愕相视。〔给事天子左右者，谓之侍官。〕
李松与棘阳赵萌说更始宜悉王诸功臣；〔说，输芮翻。王，于况翻。〕朱鲔争之，以为高祖约，非刘氏不王。〔鲔，于轨翻。〕更始乃先封诸宗室：祉为定陶王，〔班志：定陶县，属济阴郡。宋白曰：定陶故城在曹州东北三十七里。〕庆为燕王，〔燕，于贤翻。〕歙为元氏王，〔元氏县，属常山郡。阚骃曰：赵公子元之封邑，故曰元氏〕嘉为汉中王，〔祉，舂陵康侯敞之子，大宗也。庆，敞之弟。嘉，敞之弟子。歙，更始之叔父。歙，许及翻。〕赐为宛王，〔宛县，属南阳郡。宋白曰：邓州南阳县，汉之宛县。〕信为汝阴王；〔班志，汝阴县属汝南郡，故胡国；唐颍州治所。〕然后立王匡为泚阳王，〔「泚阳」，后汉书作「比阳」。比阳县，属南阳郡；唐属唐州。〕王凤为宜城王，〔班志，宜城县属南郡，故鄢。宋为大堤之地，立华山郡；后魏改宜城郡；唐为县，属襄州。〕朱鲔为胶东王，〔胶东，汉王国，都即墨。贤曰：故城在今莱州胶水县东南。〕王常为邓王，〔邓县，属南阳郡，故邓国；唐为邓城县，属襄州。〕申屠建为平氏王，〔班志，平氏县属南阳郡，有桐柏山；唐为桐柏县，属唐州。〕陈牧为阴平王，〔贤曰：阴平县，属广汉郡。宋白曰：唐文州曲水县，汉阴平道也。〕卫尉大将军张卬为淮阳王，〔淮阳，本陈国；汉为淮阳国。贤曰：淮阳故城，在今陈州宛丘县东南。〕执金吾大将军廖湛为穰王，〔穰县，属南阳郡。师古曰：今邓州穰县是也。〕尚书胡殷为随王，〔随县，属南阳郡，古随国；唐为随州。〕柱天大将军李通为西平王，〔贤曰：西平县，属汝南郡；故城在今豫州郾城县南。〕五威中郎将李轶为舞阴王，〔舞阴县，属南阳郡。宋白曰：唐州泌阳县，本汉舞阴县地。舞阳故城在叶县东十里。〕水衡大将军成丹为襄邑王，〔襄邑县，属陈留郡。国〔圈〕称曰：襄邑，宋地，本承匡襄陵乡也。宋襄公所葬，故曰襄陵。秦始皇以承匡卑湿，徙县于襄陵，故曰襄邑。县西十里有承匡故城。贤曰：今襄邑县在宋州西。〕骠骑大将军宗佻为颍阴王，〔佻，他雕翻，又田聊翻。班志，颍阴县，属颍川郡。〕尹尊为郾王。〔班志，郾县，属颍川郡。宋白曰：七国时，魏之下邑，今许州郾城县是也。括地志：豫州褒信县，本汉郾县地。师古曰：郾，一战翻。〕唯朱鲔辞不受；乃以鲔为左大司马，宛王赐为前大司马，使与李轶等镇抚关东。又使李通镇荆州，王常行南阳太守事。以李松为丞相，赵萌为右大司马，共秉内任。〔内任，谓朝廷之内〕。
更始纳赵萌女为夫人，故委政于萌，日夜饮燕后庭；群臣欲言事，辄醉不能见，时不得已，乃令侍?之仃c中与语。韩夫人尤嗜酒，每侍饮，见常侍奏事，〔中常侍，受外朝臣奏事而奏之天子。〕辄怒曰：「帝方对我饮，正用此时持事来邪！」起，抵破书案。〔贤曰：抵，击也。〕赵萌专权，生杀自恣。郎吏有说萌放纵者，更始怒，拔剑斩之，自是无敢复言。〔复，扶又翻。〕以至群小、膳夫皆滥授官爵，长安为之语曰：「緖下养，中郎将。〔公羊传曰：炊烹为养，音弋亮翻。〕烂羊胃，骑都尉。烂羊头，关内侯。」〔言以烹煮熟烂为功也。〕军师将军李淑上书谏曰：「陛下定业，虽因下江、平林之势，斯盖临时济用，不可施之既安。唯名与器，圣人所重；〔孔子曰：唯名与器不可以假人。〕今加非其人，望其裨益万分，犹缘木求鱼，升山采珠。〔贤曰：言求之非所，不可得也。〕海内望此，有以窥度汉祚！」〔度，徒洛翻。〕更始怒，囚之。诸将在外者皆专行诛赏，各置牧守；州郡交错，不知所从。由是关中离心，四海怨叛。
③更始征隗嚣及其叔父崔、义等。嚣将行，方望以更始成败未可知，固止之；嚣不听，望以书辞谢而去。嚣等至长安，更始以嚣为右将军，崔、义皆即旧号。〔就其旧号以授之。隗嚣违方望之言而从更始，违马援之言而叛光武，始则几至杀身，后则终于灭族，择木之难也。〕
④耿况遣其子弇奉奏诣长安，弇时年二十一。〔弇，古含翻。〕行至宋子，会王郎起，弇从吏孙仓、卫包曰：「刘子舆，成帝正统；拾此不归，远行安之！」弇按剑曰：「子舆弊贼，卒为降虏耳！〔从，才用翻。卒，终也，音子恤翻。〕我至长安，与国家陈上谷、渔阳兵马，归发突骑，〔贤曰：突骑，言能冲突军陈。〕以辚乌合之众，如摧枯折腐耳。〔贤曰：辚，轹也，音力刃翻。〕观公等不识去就，族灭不久也！」仓、包遂亡，降王郎。
弇闻大司马秀在卢奴，〔贤曰：卢奴，县名，属中山国；故城在今定州安喜县。水经注曰：县有黑水故池。水黑曰卢，不流曰奴，因以为名。〕乃驰北上谒；〔上，时掌翻；下异上同。〕秀留署长史，与俱北至蓟。〔蓟，故燕都；昭帝改燕为广阳国，亦治蓟。〕王郎移檄购秀十万户，秀令功曹令史颍川王霸至市中募人击王郎，〔汉旧注：公府令史，秩百石。霸时为大司马功曹令史。〕市人皆大笑，举手邪揄之，霸惭懅而反。〔贤曰：说文曰：歋臓，手相笑也。歋，音弋支翻。臓，音踰，或音由。此云邪揄，语轻重不同。懅，亦凓也，音遽。〕秀将南归，耿弇曰：「今兵从南方来，不可南行。渔阳太守彭宠，公之邑人；〔彭宠，南阳宛人。〕上谷太守，即弇父也。发此两郡控弦万骑，邯郸不足虑也。」秀官属腹心皆不肯，曰：「死尚南首，奈何北行入囊中！」〔贤曰：渔阳、上谷北接塞垣，至彼路穷，如入囊中也。首，音式救翻。〕秀指弇曰：「是我北道主人也。」
会故广阳王子接起兵蓟中以应郎，〔贤曰：广阳王名嘉，武帝五代孙。〕城内扰乱，言邯郸使者方到，二千石以下皆出迎。于是秀趣驾而出，〔贤曰：趣，急也，音促。〕至南城门，门已闭；攻之，得出，遂晨夜南驰，不敢入城邑，舍食道傍。至芜蒌亭，〔贤曰：芜蒌，亭名，在今饶阳东北。蒌，音力于翻。〕时天寒烈，冯异上豆粥。至饶阳，〔贤曰：饶阳，县名，属安平国，在饶河之阳；故城在今瀛州饶阳县东北。〕官属皆乏食。秀乃自称邯郸使者，入传舍，〔贤曰：传舍，客馆也。传，音知恋翻；下同。〕传吏方进食，从者饥，争夺之。〔从，才用翻。〕传吏疑其伪，乃椎鼓数十通，绐言「邯郸将军至」；〔贤曰：椎，直追翻。绐，言欺诳也，音殆。〕官属皆失色。秀升车欲驰，既而惧不免，徐还坐，曰：「请邯郸将军入。」久，乃驾去。晨夜兼行，蒙犯霜雪，面皆破裂。
至下曲阳，〔贤曰：下曲阳，县名，属巨鹿郡。常山郡有上曲阳，故此言下。刘昭曰：下曲阳有鼓聚，故翟鼓子国。宋白曰：镇州鼓城县，汉下曲阳县地。〕传闻王郎兵在后，从者皆恐。〔从，才用翻。〕至滹沱河，〔贤曰：山海经云：大戏之山，滹沱之水出焉。在今代州繁畤县，东流经定州深泽县东南，即光武所渡处；今俗犹谓之危渡口。臣贤按：滹沱河旧在饶阳南，至魏太祖曹操，因饶河故渎决令北注新沟水，所以今在饶阳县北。〕候吏还白「河水流澌，〔贤曰：澌，音斯，冰澌也。〕无船，不可济。」秀使王霸往视之。霸恐惊众，欲且前，阻水还，即诡曰：「冰坚可度。」官属皆喜。秀笑曰：「候吏果妄语也！」遂前。比至河，〔比，必寐翻，及也。〕河冰亦合，乃令王霸护渡，〔贤曰：监护渡也。〕未毕数骑而冰解。至南宫，〔贤曰：南宫，县名，属信都国，今冀州县也。〕遇大风雨，秀引车入道傍空舍，冯异抱薪，邓禹爇火，〔贤曰：爇，音而悦翻。〕秀对緖燎衣，〔贤曰：燎，炙也。〕冯异复进麦饭。〔复，扶又翻。〕
进至下博城西，〔贤曰：下博县，属信都国；在博水之下，故曰下博；故城在今冀州，下博县南。〕惶惑不知所之。有白衣老父在道旁，〔贤曰：盖神人也。今下博县西有祠堂。〕指曰：「努力！信都郡为长安城守，〔贤曰：信都郡，今冀州。为，于伪翻。〕去此八十里。」秀即驰赴之。是时郡国皆已降王郎，独信都太守南阳任光、和戎太守信都邳肜不肯从。〔东观记曰：〔王莽分信都为和戎，居下曲阳。邳肜传作「和成」。成字为是。风俗通：奚仲为夏车正，封于邛，其后以为氏。肜，余中翻。〕光自以孤城独守，恐不能全，〔贤曰：独守无援，故恐。〕闻秀至，大喜；吏民皆称万岁。邳肜亦自和戎来会，议者多言可因信都兵自送，西还长安。邳肜曰：「吏民歌吟思汉久矣，故更始举尊号而天下响应，三辅清宫除道以迎之。今卜者王郎，假名因势，驱集乌合之众，遂振燕、赵之地，〔振，举也。〕无有根本之固。明公奋二郡之兵以讨之，〔二郡，信都、和成。〕何患不克！今释此而归，岂徒空失河北，必更惊动三辅，堕损威重，〔堕，读曰隳。〕非计之得者也。若明公无复征伐之意，〔复，扶又翻。〕则虽信都之兵，犹难会也。何者﹖明公既西，则邯郸势成，民不肯捐父母、背成主而千里送公，〔谓光武西归，则王郎之位号定，故曰成主。背，蒲妹翻。考异曰：范书邳肜传：「邯郸成，民不肯背」。「成主」字皆作「城」。袁纪作「邯郸和城，民不肯捐和城而千里送公」，汉春秋作「邯郸之民不能捐父母、背成主。」按文意，「城」皆当作「成」。邯郸成，谓邯郸势成也。成主，谓王朗为已成之主也。〕其离散亡逃可必也！」秀乃止。
秀以二郡兵弱，欲入城头子路、力子都军中；〔爰曾起兵卢城头，曾字子路，故号城头子路。考异曰：范书作「力子都」。同编修刘攽曰：「力」当作「刁」，音雕。〕任光以为不可。乃发傍县，得精兵四千人，拜任光为左大将军，信都都尉李忠为右大将军，邳肜为后大将军；和戎太守如故，信都令万修为偏将军，〔万，姓也。孟子弟子有万章。〕皆封列侯。留南阳宗广领信都太守事，使任光、李忠、万修将兵以从。〔从，才用翻；下使从同。〕邳肜将兵居前，任光乃多作檄文曰：「大司马刘公将城头子路、力子都兵百万众从东方来，击诸反虏！」遣骑驰至巨鹿界中。吏民得檄，传相告语。〔传，知恋翻。语，牛倨翻。〕秀投暮入堂阳界，〔贤曰：堂阳县，属巨鹿郡，在堂水之阳；故城在今冀州鹿城县南。〕多张骑火，弥满泽中，堂阳即降；又击贳县，降之。〔贤曰：贳县，属巨鹿郡；音时夜翻；师古音式制翻。〕城头子路者，东平爰曾也，寇掠河、济间，有众二十余万，〔济，子礼翻。〕力子都有众六七万，故秀欲依之。昌城人刘植聚兵数千人据昌城，迎秀；〔贤曰：昌城县，属信都郡；故城在今冀州西北。杜佑曰：故城在冀州信都县北。水经注引应劭曰：在堂阳县北三十里。〕秀以植为骁骑将军。耿纯率宗族宾客二千余人，老病者皆载木自随，〔贤曰：左传曰：又如是而嫁，将就木焉。木，谓棺也。老病者恐死，故载以从军。〕迎秀于育；〔贤曰：育，县名；故城在冀州。余考两汉志无育县，盖「贳」字之误。〕拜纯为前将军。进攻下曲阳，降之；众稍合，至数万人，复北击中山。〔贤曰：中山国，一名中人亭；故城在今定州唐县东北。张曜中山记曰：城中有山，故曰中山也。复，扶又翻。〕耿纯恐宗家怀异心，乃使从弟欣宿归，烧庐舍以绝其反顾之望。
秀进拔卢奴，〔杜佑曰：定州安喜县，汉卢奴也。〕所过发奔命兵，移檄边郡共击邯郸；郡县还复响应。〔复，扶又翻；下同。〕时真定王杨起兵附王郎，众十余万，秀遣刘植说杨，杨乃降。〔杨，常山宪王舜六世孙。舜，景帝子也。说，输芮翻。〕秀因留真定，纳杨甥郭氏为夫人以结之。进击元氏、防子，皆下之。〔贤曰：元氏、防子属常山郡；并今赵州县也。防与房，古字通用。〕至鄗，击斩王郎将李恽；〔鄗县，属常山郡。贤曰：今赵州高邑县也。鄗，音呼各翻。恽，于粉翻。〕至柏人，复破郎将李育。〔贤曰：柏人，县名，属赵国；今邢州县；故城在县之西北。〕育还保城；攻之，不下。
⑤南郑人延岑起兵据汉中；〔延，姓；岑，名。〕汉中王嘉击降之，有众数十万。校尉南阳贾复见更始政乱，乃说嘉曰：〔说，输芮翻。〕「今天下未定，而大王安守所保，所保得无不可保乎﹖」〔所保，谓汉中也。〕嘉曰：「卿言大，非吾任也。大司马在河北，必能相用。」乃为书荐复乃长史南阳陈俊于刘秀。复等见秀于柏人，秀以复为破虏将军，俊为安集掾。〔刘玄传：玄初从陈牧等为其军安集掾。贤曰：欲以安集军众，故权以为官名。余谓光武用俊之意，不特安集军众，盖为民也。掾，俞绢翻。〕
秀舍中儿犯法，军市令颍川祭遵格杀之，〔从军者非一处人，故于军中立市，使相贸易，置令以治之。姓谱：周公第五子祭伯，其后以为氏。贤曰：祭，音侧介翻。〕秀怒，命收遵。主簿陈副谏曰：「明公常欲众军整齐，今遵奉法不避，是教令所行也。」乃贳之，〔贤曰：贳，犹赦也。〕以为刺奸将军，〔王莽置左右刺奸，使督奸猾，光武因以为将军号。〕谓诸将曰：「当备祭遵！吾舍中儿犯法尚杀之，必不私诸卿也。」
⑥初，王莽既杀鲍宣，〔事见三十六卷平帝元始三年。〕上党都尉路平欲杀其子永；太守苟谏保护之，永由是得全。更始征永为尚书仆射，行大将军事，将兵安集河东、并州，〔河东郡，本属司隶。令永安集河东及并州所部诸郡。〕得自置偏裨。永至河东，击青犊，大破之。以冯衍为立汉将军，屯太原，与上党太守田邑等缮甲养士以扞卫并土。
⑦或说大司马秀以守柏人不如定巨鹿，〔说，输芮翻；下同。〕秀乃引兵东北拔广阿。〔贤曰：广阿，县名，属巨鹿郡；故城在今赵州象城县西北。杜佑曰：赵州昭庆县，汉广阿县。〕秀披舆地图，〔武帝时，群臣请王皇子，御史奏舆地图。索隐曰：谓地为舆者，天地有覆载之德，故谓天为盖，谓地为舆。故地图称舆地图，疑自古有此名，非始汉也。〕指示邓禹曰：「天下郡国如是，今始乃得其一；子前言以吾虑天下不足定，何也﹖」禹曰：「方今海内殽乱，人思明君，犹赤子之慕慈母。古之兴者在德薄厚，不以大小也！」
⑧蓟中之乱，耿弇与刘秀相失，北走昌平，〔贤曰：昌平县，属上谷郡；今幽州县；故城在县东。〕就其父况，因说况击邯郸。〔说，输芮翻；下同。〕时王郎遣将徇渔阳、上谷，急发其兵，北州疑惑，多欲从之。上谷功曹寇恂、门下掾闵业〔闵，姓也。鲁有大夫闵马父；孔子弟子有闵子骞。〕说况曰：「邯郸拔起，〔贤曰：拔，猝也。〕难可信向。大司马，刘伯升母弟，尊贤下士，可以归之。」〔下，遐稼翻。〕况曰：「邯郸方盛，力不能独拒，如何﹖」对曰：今上谷完实，控弦万骑，可以详择去就。恂请东约渔阳，齐心合众，邯郸不足图也！」况然之，遣恂东约彭宠，欲各发突骑二千匹、步兵千人诣大司马秀。
安乐令吴汉、护军盖延、狐奴令王梁亦劝宠从秀，〔乐，音洛。盖，古盍翻。狐奴县，属渔阳郡。〕宠以为然；而官属皆欲附王郎，宠不能夺。汉出止外亭，〔外亭，城门外之亭也。〕遇一儒生，召而食之，〔食，读曰坔。〕问以所闻。生言：「大司马刘公，所过为郡县所称；邯郸举尊号者，实非刘氏。」汉大喜，即诈为秀书，移檄渔阳，使生赍以诣宠，令具以所闻说之。〔说，输芮翻。〕会寇恂至，宠乃发步骑三千人，以吴汉行长史，与盖延、王梁将之，南攻蓟，杀王郎大将赵闳。
寇恂还，遂与上谷长史景丹及耿弇将兵俱南，与渔阳军合，所过击斩王郎大将、九卿、校尉以下，凡斩首三万级，定涿郡、中山、巨鹿、清河、河间凡二十二县。前及广阿，闻城中车骑甚众，丹等勒兵问曰：「此何兵﹖」曰：「大司马刘公也。」诸将喜，即进至城下。城下初传言二郡兵为邯郸来，〔为，于伪翻；下同。〕众皆恐。刘秀自登西城楼勒兵问之；耿弇拜于城下，即召入，具言发兵状。秀乃悉召景丹等入，笑曰：「邯郸将帅数言我发渔阳、上谷兵，〔数，所角翻；下同。〕吾聊应言『我亦发之』，〔贤曰：王郎将帅数云欲发二郡兵以拒光武，光武聊亦应云然，犹今两军相戏弄也。孔颖达曰：聊，且略之辞。〕何意二郡良为吾来！〔考异曰：袁纪作「良牧为吾来」，今从景丹传。韵释：良，首也，信也。〕方与士大夫共此功名耳。」乃以景丹、寇恂、耿弇、盖延、吴汉、王梁皆为偏将军，使还领其兵，加耿况、彭宠大将军；封况、宠、丹延皆为列侯。
吴汉为人，质厚少文，造次不能以辞自达，〔少，诗沼翻。朱子曰：造次，急遽苟且之时。造，七到翻。〕然沈厚〔【章：十二行本「厚」作「勇」；乙十一行本同；孔本同；张校同。】〕有智略，〔沈，持林翻。〕邓禹数荐之于秀，秀渐亲重之。
更始遣尚书令谢躬率六将军讨王郎，不能下；秀至，与之合军，东围巨鹿，月余未下。王郎遣将攻信都，大姓马宠等开门内之。更始遣兵攻破信都，秀使李忠还，行太守事。王郎遣将倪宏、刘奉率数万人救巨鹿，秀逆战于南疖，不利。〔贤曰：南疖，县名，属巨鹿郡；故城在今邢州柏人县东北。左传：齐国夏伐晋，取栾，即其地也。其后南徙，故加「南」；今谓之伦城，声之转也。杜佑曰：唐巨鹿，汉南疖地；汉巨鹿县，今平乡也。疖，音力全翻。〕景丹等纵突骑击之，宏等大败。秀曰：「吾闻突骑天下精兵，今见其战，乐可言邪！」〔乐，音洛。〕
耿纯言于秀曰：「久守巨鹿，士众疲弊；不如及大兵精锐，进攻邯郸，若王郎已诛，巨鹿不战自服矣。」秀从之。夏，四月，留将军邓满守巨鹿；进军邯郸，连战，破之，郎乃使其谏大夫杜威请降。威雅称郎实成帝遗体，秀曰：「设使成帝复生，〔复，扶又翻。〕天下不可得，况诈子舆者乎！」威请求万户侯，秀曰：「顾得全身可矣！」威怒而去。秀急攻之，二十余日；五月，甲辰，郎少傅李立开门内汉兵，遂拔邯郸。郎夜亡走，王霸追斩之。秀收郎文书，得吏民与郎交关谤毁者数千章；〔关，通也。〕秀不省，〔省，悉井翻。〕会诸将军烧之，曰：「令反侧子自安！」〔贤曰：反侧不安。诗曰：展转反侧。〕
秀部分吏卒各隶诸军，〔句绝。〕士皆言愿属大树将军。大树将军者，偏将军冯异也，为人谦退不伐，敕吏士非交战受敌，常行诸营之后。每所止舍，诸将并坐论功，异常独屏树下，〔屏，必郢翻，蔽也。坐树下以自蔽也。〕故军中号曰「大树将军」。
  </div>
  <div class="pagination">
   <a href="资治通鉴注_page34.html">
    上一页
   </a>
   <span>
    ...
   </span>
   <a href="资治通鉴注_page30.html">
    30
   </a>
   <a href="资治通鉴注_page31.html">
    31
   </a>
   <a href="资治通鉴注_page32.html">
    32
   </a>
   <a href="资治通鉴注_page33.html">
    33
   </a>
   <a href="资治通鉴注_page34.html">
    34
   </a>
   <span class="current-page">
    35
   </span>
   <a href="资治通鉴注_page36.html">
    36
   </a>
   <a href="资治通鉴注_page37.html">
    37
   </a>
   <a href="资治通鉴注_page38.html">
    38
   </a>
   <a href="资治通鉴注_page39.html">
    39
   </a>
   <a href="资治通鉴注_page40.html">
    40
   </a>
   <span>
    ...
   </span>
   <a href="资治通鉴注_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
