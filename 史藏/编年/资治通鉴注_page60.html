<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 60 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 60 页/共 334 页</h1>
    <div class="content">刘焉在益州阴图异计。沛人张鲁，自祖父陵以来世为五斗米道，〔陵即今所谓天师者也。后魏寇谦之祖其道。〕客居于蜀。鲁母以鬼道常往来焉家，焉乃以鲁为督义司马，〔洪氏隶释曰：刘焉在蜀，创置督义司马，助义、褒义校尉。刘表在荆州，亦置绥民校尉。汉衰，诸侯擅命，率意各置官属。〕以张修为别部司马，与合兵掩杀汉中太守苏固，断绝斜谷阁，〔斜谷，在汉中西北，今兴元府西北入斜谷路，至凤州界百五十里，有栈阁二千九百八十九间，板阁二千八百九十二间。郡国志曰：褒谷，北口曰斜，南口曰褒，长四百七十里，同为一谷。两山高峻，中间谷道，褒水所流，曹操谓斜谷道为五百里石穴者此也。余据班志，斜水出衙岭山，北至郿入渭；褒水亦出衙岭，南至南郑入沔，则褒、斜虽同为一谷，而衙岭乃其分水处也。断，丁管翻。斜，音余奢翻。谷，音谷，又音浴。〕杀害汉使。焉上书言「米贼断道，不得复通」。〔断，丁管翻。〕又托他事杀州中豪强王咸、李权等十余人，以立威刑。犍为太任岐及校尉贾龙由此起兵攻焉，焉击杀岐、龙。焉意渐盛，作乘舆车具千余乘，〔乘，绳证翻。〕刘表上「焉有似子夏在西河疑圣人」之论。〔礼记檀弓：曾子责子夏曰：吾与子事夫子于洙、泗之间，退归老于西河之上，使西河之人疑汝于夫子，而罪一也。表盖言焉在蜀僭拟，使蜀人疑为天子也。上，时掌翻。〕时焉子范为左中郎将，诞为治书御史，〔续汉志曰：治书侍御史二人，秩六百石，掌选明法律者为之；凡天下诸谳疑事，掌以法律当其是非。蔡质曰：选御史高第补之。胡广曰：宣帝幸宜室，斋居而决事，令御史二人治书，治书御史起此。治，直之翻。〕璋为奉车都尉，皆从帝在长安，惟小子别部司马瑁素随焉；帝使璋晓喻焉，焉留璋不遣。
公孙度威行海外，中国人士避乱者多归之，北海管宁、邴原、王烈皆往依焉。宁少时与华歆为友，〔少，诗照翻。华，户化翻。〕尝与歆共锄菜，见地有金，宁挥锄不顾，与瓦石无异，歆捉而掷之，人以是知其优劣。邴原远行游学，八九年而归，师友以原不饮酒，会米肉送之；原曰：「本能饮酒，但以荒思废业，故断之耳。〔思，相吏翻。断，音短。〕今当远别，可一饮燕。」于是共坐饮酒，终日不醉。宁、原俱以操尚称，度虚馆以候之。〔操，七到翻。候者，伺其至也。〕宁既见度，乃庐于山谷，时避难者多居郡南，〔难，乃旦翻。〕而宁独居北，示无还志，后渐来从之，旬月而成邑。宁每见度，语唯经典，不及世事；还山，专讲诗、书，习俎豆，非学者无见也。由是度安其贤，民化其德。邴原性刚直，清议以格物，〔格，正也。〕度以下心不安之。宁谓原曰：「潜龙以不见成德。〔干：初九，潜龙勿用。孔子曰：君子以成德为行，潜之为言也，隐而未见，行而未成，是以君子弗用。见，贤遍翻。〕言非其时，皆招祸之道也。」密遣原逃归，度闻之，亦不复追也。〔复，扶又翻。〕王烈器业过人，少时名闻在原、宁之右。〔少，诗照翻。闻，文运翻；名声所至曰闻。〕善于教诱，乡里有盗牛者，主得之，盗请非，曰：「刑戮是甘，乞不使王彦方知也！」〔王烈，字彦方。〕烈闻而使人谢之，遗布一端。〔布帛六丈曰端，一曰八丈曰端。按古以二丈为端。遗，于贵翻。〕或问其故，烈曰：「盗惧吾闻其过，是有耻恶之心，既知耻恶，则善心将生，故与布以劝为善也。」后有老父遗剑于路，行道一人见而守之，至暮，老父还，寻得剑，怪之，以事告烈，烈使推求，〔推，寻也。〕乃先盗牛者也。诸有争讼曲直将质之于烈，〔质，正也。〕或至涂而反，或望庐而还，〔还，旬缘翻。〕皆相推以直，〔推，移也。前书韩延寿传，以田相移。即此义也。〕不敢使烈闻之。度欲以为长史，烈辞之，为商贾以自秽，乃免。〔贾，音古。〕
三年〔（壬申、一九二）〕
①春，正月，丁丑，赦天下。
②董卓遣牛辅将兵屯陕，辅分遣校尉北地李傕、张掖郭汜、武威张济将步骑数万击破朱儁于中牟，〔傕，古岳翻。汜，音祀，又孚梵翻。〕因掠陈留、颍川诸县，所过杀虏无遗。
初，荀淑有孙曰彧，少有才名，〔少，诗照翻。〕何颙见而异之，曰：「王佐才也！」及天下乱，彧谓父老曰：「颍川四战之地，〔言其地平，四面受敌。〕宜亟避之。」乡人多怀土不能去，彧独率宗族去依韩馥。会袁绍已夺馥位，待彧以上宾之礼。彧度绍终不能定大业，〔度，徒洛翻。〕闻曹操有雄略，乃去绍从操。操与语，大悦，曰：「吾子房也！」〔比之张良。〕以为奋武司马。〔操初起兵为奋武将军，故以彧为奋武司马。其乡人留者，多为傕、汜等所杀。
③袁绍自出拒公孙瓒，与瓒战于界桥南二十里。〔水经：大河右渎东北径巨鹿郡广宗县故城南，又东北径界城亭北，又东北径信都郡武强县故城东。此盖于河渎上作桥。注又云：清河东北径界城亭东，水上有大梁，谓之界城桥。贤曰：今贝州宗城县侧有古界城，此城近枯漳水，界桥当在此水上。杜佑曰：界桥在贝州宗城县东。〕瓒兵三万，其锋甚锐。绍令曲义领精兵八百先登，强弩千张夹承之。瓒轻其兵少，纵骑腾之。义兵伏楯下不动，未至十数步，一时同发，讙呼动地，〔讙，许元翻。〕瓒军大败。斩其所置冀州刺史严纲，〔考异曰：九州岛春秋作「刘纲」。今从范书、魏志。〕获甲首千余级。追至界桥，瓒敛兵还战，义复破之，〔复，扶又翻。〕遂到瓒营，拔其牙门，〔贤曰：真人水镜经曰：凡军始出，必令完坚；若有折，将军不利。牙门旗竿，军之精也，即周礼司职云「军旅会同置旌门」是也。〕余众皆走。
初，兖州刺史刘岱与绍、瓒连和，绍令妻子居岱所，瓒亦遣从事范方将骑助岱。及瓒击破绍军，语岱令遣绍妻子，〔语，牛倨翻。〕别敕范方：「若岱不遣绍家，将骑还！吾定绍，将加兵于岱。」岱与官属议，连日不决，闻东郡程昱有智谋，召而问之。昱曰：「若弃绍近援而求瓒远助，此假人于越以救溺子之说也。〔言势不能相及也。越人习水，故以为能救溺，奴历翻。〕夫公孙瓒非袁绍之敌也，今虽坏绍军，〔坏，音怪。〕然终为绍所禽。」岱从之。范方将其骑归，未至而瓒败。
④曹操军顿丘，〔顿丘县，属东郡。师古曰：以丘名县也。丘一成为顿丘，谓一顿而成也。或曰：成，重也，一重之丘也。〕于毒等攻东武阳。操引兵西入山，攻毒等本屯。〔毒等时掠魏郡，屯于西山。〕诸将皆请救武阳。操引兵西入山，攻毒等本屯。〔毒等时掠魏郡，屯于西山。〕诸将皆请救武阳。操曰：「使贼闻我西而还，武阳自解也；不还，我能败其本屯，虏不能拔武阳必矣。」〔败，蒲迈翻。〕遂行。毒闻之，弃武阳还。操遂击眭固及匈奴于扶罗于内黄，〔内黄县属魏郡；陈留有外黄，故加内。眭，息随翻。〕皆大破之。
⑤董卓以其弟旻为左将军，兄子璜为中军校尉，皆典兵事，宗族内外并列朝廷。卓侍妾怀抱中子皆封侯，弄以金紫。卓车服僭拟天子，召呼三台，〔三台：尚书台、御史台、符节台也。晋书曰：汉官：尚书为中台，御史为宪台，谒者为外台，是谓三台。〕尚书以下皆自诣卓府启事。又筑坞于郿，〔英雄记曰：郿去长安二百六十里。汉书，郿，音媚，地名。〕高厚皆七丈，积谷为三十年储，自云：「事成，雄据天下，不成，守此足以毕老。」
卓忍于诛杀，诸将言语有蹉跦者，〔蹉，仓何翻。跌，徒结翻。〕便戮于前，人不聊生。司徒王允与司隶校尉黄琬、仆射士孙瑞、尚书杨瓒密谋诛卓。中郎将吕布，便弓马，膂力过人，〔膂，脊骨也。〕卓自以遇人无礼，行止常以布自卫，甚爱信之，誓为父子。然卓性刚褊，尝小失卓意，卓拔手戟掷布，〔手戟，小戟，便于击刺者。〕布拳捷，〔勇力为拳，迅疾为捷。〕避之，而改容顾谢，卓意亦解。布由是阴怨于卓。卓又使布守中阁，而私于傅婢，益不自安。王允素善待布，布见允，自陈卓几见杀之状，〔几，居希翻。〕允因以诛卓之谋告布，使为内应。布曰：「如父子何﹖」曰：「君自姓吕，本非骨肉。今忧死不暇，何谓父子﹖掷戟之时，岂有父子情邪！」布遂许之。
夏，四月，丁巳，帝有疾新愈，大会未央殿。卓朝服乘车而入，〔魏秘书监秦静曰：汉氏承秦改六冕之制，朝服俱玄冠、绛衣而巳。晋名曰五时朝服。有四时朝服，又有朝服。〕陈兵夹道，自营至宫，左步右骑，屯卫周阋，〔阋，作答翻。〕令吕布等扞卫前后。王允使士孙瑞自书诏以授布，〔使尚书仆射自书诏者，惧其泄也。〕布今同郡骑都尉李肃〔考异曰：袁纪作「李顺」，今从范书、魏志。〕与勇士秦谊、陈卫等十余人伪着卫士服，〔着，陟略翻。〕守北掖门内以待卓。卓入门，肃以戟刺之；〔刺，七亦翻；下同。〕卓衷甲，不入，〔衷甲者，被甲于内，而加衣甲上。〕伤臂，堕车，顾大呼曰：〔呼，火故翻。〕「吕布何在！」布曰：「有诏讨贼臣！卓大骂曰：「庸狗，敢如是邪！」布应声持矛刺卓，趣兵斩之。〔趣，读曰促。〕主簿田仪及卓仓头前走其户，布又杀之，凡所杀三人。布即出怀中诏版以令吏士曰：「诏讨卓耳，余皆不问。」吏士皆正立不动，大称万岁。百姓歌舞于道，长安中士女卖其珠玉衣装市酒肉相庆者，填满街肆。弟旻、璜等及宗族老弱在郿，皆为其群下所斫射死。〔射，而亦翻。〕暴卓尸于市，〔暴，薄木翻，又薄报翻。〕天时始热，卓素充肥，脂流于地，守尸吏为大炷，〔炷，灯也，烬所著者。〕署卓脐中然之，光明达曙，如是积日。诸袁门生聚董氏之尸，焚灰扬之于路。坞中有金二三万斤，银八九万斤，锦绮奇玩积如丘山。以王允录尚书事，吕布为奋威将军、假节、仪比三司，〔奋威将军始于汉元帝用任千秋为之。沈约曰：吕布为奋武将军、仪比三司，犹仪同三司也。〕封温侯，〔温县，属河内郡，周大夫苏忿生之邑。〕共秉朝政。〔朝，直遥翻。〕
卓之死也，左中郎将高阳侯蔡邕在王允坐，〔高阳县，属涿郡；又陈留圉县有高阳亭。坐，徂卧翻。〕闻之惊叹。允勃然，叱之曰：「董卓国之大贼，几亡汉室，〔几，居希翻。〕君为王臣，所宜同疾，而怀其私遇，反相伤痛，岂不共为逆哉！」即收付廷尉。邕谢曰：「身虽不忠，古今大义，耳所厌闻，口所常玩，岂当背国而向卓也！〔背，蒲妹翻。〕愿黥首刖足，继成汉史。」〔初，邕徙朔方，自从中上书，乞续汉书诸志，盖其所学所志者在此。〕士大夫多矜救之，不能得。太尉马日磾谓允曰：「伯喈旷世逸才，〔蔡邕，字伯喈。〕多识汉事，当续成后史，为一代大典；而所坐至微，诛之，无乃夫人望乎！」允曰：「昔武帝不杀司马迁，使作谤书流于后世。〔贤曰：凡史官记事，善恶必书。谓迁所记但是汉家不善之事，皆为谤也，非独指武帝之身，即高祖善家令之言、武帝算缗榷酤之类是也。〔班固集云：史迁著书成一家之言，至以身陷刑。故微文讥刺，贬损当世，非义士也。〕方今国祚中衰，〔中，竹仲翻。〕戎马在郊，不可令佞臣执笔在幼主左右，既无益圣德，复使吾党蒙其讪议。」〔复，扶又翻。〕日磾退而告人曰：「王公其无后乎！善人，国之纪也；制作，国之典也；灭纪废典，其能久乎！」邕遂死狱中。
初，黄门侍郎荀攸与尚书郑泰、侍中种辑等谋曰：「董卓骄忍无亲，虽资强兵，实一匹夫耳，可直刺杀也。」〔刺，七亦翻。考异曰：魏志云，「攸与何颙、伍琼同谋。」按颙、琼死已久，恐误。〕事垂就而觉，收攸系狱，泰逃奔袁术。攸言语饮食自若，会卓死，得免。
⑥青州黄巾寇兖州，刘岱欲击之，济北相鲍信谏曰：「今贼众百万，百姓皆震恐，士卒无鬬志，不可敌也。然贼军无辎重，唯以钞略为资，〔重，直用翻。〕今不若畜士众之力，先为固守；彼欲战不得，攻又不能，其势必离散，然后选精锐，据要害击之，可破也。」岱不从，遂与战，果为所杀。
曹操部将东郡陈宫谓操曰：「州今无主，而王命断绝，宫请说州中纲纪，〔纲纪，即谓州别驾及治中诸从事也。说，输芮翻；下同。〕明府寻往牧之，〔牧之，谓为州牧。〕资之以收天下，此霸王之业也。」宫因往说别驾、及治中诸从事也。说，输芮翻；下同。〕明府寻往牧之，〔牧之，谓为州牧。〕资之以收天下，此霸王之业也。」宫因往说别驾、治中曰：「今天下分裂而州无主；曹东郡，命世之才也，若迎以牧州，必宁生民。」鲍信等亦以为然，乃与州吏万潜等至东郡，迎操领兖州刺史。操遂进兵击黄巾于寿张东，不利，贼众精悍，〔悍，下罕翻，又侯旱翻。〕操兵寡弱，操抚循激励，明设赏罚，承间设奇，〔间，古苋翻。〕画夜会战，战辄禽获，贼遂退走。鲍信战死，操购求其丧不得，乃刻木如信状，祭而哭焉。诏以京兆金尚为兖州刺史，将之部，操逆击之，尚奔袁术。〔为后建安二年尚不屈于术张本。〕
⑦五月，〔考异曰：范书，「丁酉，大赦」，袁纪，「丁未，大赦」。按是年正月，丁丑，大赦；及李傕求赦，王允曰：「一岁不再赦。」然则五月必无赦也。〕以征西将军皇甫嵩为车骑将军。
⑧初，吕布劝王允尽杀董卓部曲，允曰：「此辈无罪，不可。」布欲以卓财物班赐公卿、将校，允又不从。允素以剑客遇布，布负其功劳，多自夸伐，既失意望，渐不相平。允性刚棱疾恶，〔贤曰：棱，威棱也，音力登翻。余谓棱，方棱也；刚棱，犹言刚方。初惧董卓，故折节下之。〔下，遐稼翻。〕卓既歼灭，自谓无复患难，〔歼，息廉翻。复，扶又翻。难，乃旦翻。〕颇自骄傲，以是群下不甚附之。
允始与士孙瑞议，特下诏赦卓鄀曲，既而疑曰：「部曲从其主耳。今若名之恶逆而赦之，恐适使深自疑，非所以安之也。」乃止。又议悉罢其军，或说允曰：「凉州人素惮袁氏而畏关东，今若一旦解兵开关，必人人自危。可以皇甫义真为将军，就领甚众，因使留陕以安抚之。」允曰：「不然。关东举义兵者，皆吾徒也，今若距险屯陕，虽安凉州，而疑关东之心，不可也。」〔陕，失冉翻。〕
时百姓讹言当悉诛凉州人，卓故将校遂转相恐动，皆拥兵自守，〔将，即亮翻。校，户教翻。〕更相谓曰：「蔡伯喈但以董公亲厚尚从坐；今既不赦我曹而欲使解兵，今日解兵，明日当复为鱼肉矣。」〔更，工衡翻。复，扶又翻。〕吕布使李肃至陕，以诏命诛牛辅，辅等逆与肃战，肃败，走弘农，布诛杀之。辅恇怯失守，〔恇，去王翻。〕会营中无故自惊，辅欲走，为左右所杀。李傕等还，〔傕等自陈留、颍川还也。〕辅已死，傕等无所依，遣吏诣长安求赦。王允曰：「一岁不可再赦。」不许。傕等益惧，不知所为，欲各解散，间行归乡里，〔间，古苋翻。〕讨虏校尉武威贾诩曰：「诸君若弃军单行，则一亭长能束君矣；〔长，知两翻。〕不如相率而西，以攻长安，为董公报仇，〔为，于伪翻。〕事济，奉国家以正天下；若其不合，〔不合，谓事不济，不与本计合也。〕走未晚也。」傕等然之，乃相与结盟，率军数千，晨夜西行。王允以胡文才、杨整修皆凉州大人，〔贤曰：大人，请大家豪右。又曰：大人，长老之称，言尊事之也。〕召使东，解释之，不假借以温颜，谓曰：「关东鼠子，欲何为邪﹖卿往呼之！」于是二人往，实召兵而还。
傕随道收兵，比至长安，〔比，必寐翻，及也。〕已十余万，与卓故部曲樊稠、李蒙等合围长安城，城峻不可攻，守之八日。〔考异曰：魏志云十日，今从范书。〕吕布军有叟兵内反，〔贤曰：叟兵即蜀兵也；汉代谓蜀为叟。〕六月，戊午，引傕众入城，放兵虏掠。布与战城中，不胜，将数百骑以卓头系马鞍出走，驻马青琐门外，〔卫瓘曰：青琐，户边青镂也。一曰：天子门内有眉格再重，里青画曰琐。〕招王允同去。允曰：「若蒙社稷之灵，上安国家，吾之愿也；如其不获，则奉身以死之。朝廷幼少，朝廷，谓天子也。〕恃我而已，临难苟免，吾不忍也。〔难，乃旦翻。〕努力谢关东诸公，勤以国家为念！」太常种拂曰：「为国大臣，不能禁暴御侮，使白刃向宫，去将安之！」遂战而死。
傕、汜屯南宫掖门，杀太仆鲁馗、〔馗，音逵。〕大鸿胪周奂、〔胪，陵如翻。〕城门校尉崔烈、越骑校尉王颀，〔颀，音祈。〕吏民死者万余人，狼籍满道。王允扶帝上宣平门避兵，〔三辅黄图曰：长安城东面北头门号宣平门。上，时掌翻。〕傕等于城门下伏地叩头，帝谓傕等曰：「卿等放兵纵横，欲何为乎﹖」〔横，户孟翻。〕傕等曰：「董卓忠于陛下，而无故为吕布所杀，臣等为卓报雠，〔为，于伪翻。〕非敢为逆也。请事毕诣廷尉受罪。」傕等围门楼，共青请司徒王允出，问「太师何罪﹖」允穷蹙，乃下见之。己未，赦天下，以李傕为扬武将军，郭汜为扬烈将军，〔扬武将军始于建武之初，马成为之。扬烈将军盖始于是时。〕樊稠等皆为中郎将。傕等收司隶校尉黄琬，杀〔章：甲十一行本「杀」上有「下狱」二字；乙十一行本同。〕之。
初，王允以同郡宋翼为左冯翊，王宏为右扶风，〔允，太原人。〕傕等欲杀允，恐二郡为患，乃先征翼、宏。宏遣使谓翼曰：「郭汜、李傕以我二人在外，故未危王公，〔危，谓杀也。〕今日就征，明日俱族，计将安出﹖」翼曰：「虽祸福难量，〔量，音良。〕然王命，所不得避也！」宏曰：「关东义兵鼎沸，欲诛董卓，今卓已死，其党与易制耳。〔易，以豉翻。〕若举兵共讨傕等，与山东相应，此转祸为福之计也。」翼不从，宏不能独立，遂俱就征。甲子，傕收允及翼、宏，并杀之；允妻子皆死。宏临命诟曰：〔诟，许候翻，又古候翻，怒骂也。〕「宋翼竖儒，不足议大计！」〔贤曰：竖者，言贱劣如僮竖。〕傕尸王允于市，莫敢收者，故吏平陵令京兆赵戬弃官收而葬之。〔戬，子践翻。〕始，允自专讨卓之劳，士孙瑞归功不侯，故得免于难。〔难，乃旦翻。〕
臣光曰：易称「劳谦君子有终吉」，〔易系辞曰：劳而不伐，有功而不德，厚之至也。语以其功下人者也。德言盛，礼言恭。谦也者，致恭以存其位者也。程颐注曰：有劳而能谦，又须君子行之，有终则吉。夫乐高喜胜，人之常情。平时能谦，固已鲜矣，况有功劳可尊乎！虽使知谦之善，勉而为之，若矜负之心不忘，则不能常久，欲其有终不可得也。惟君子安履谦顺，故久而不变，乃所谓有终则吉也。〕士孙瑞有功不伐，以保其身，可不谓之智乎！
⑨傕等以贾诩为左冯翊，欲侯之，诩曰：「此救命之计，何功之有！」固辞不受。又以为尚书仆射，诩曰：「尚书仆射，官之师长，〔长，知两翻。〕天下所望，诩名不素重，非所以服人也。」乃以为尚书。
⑩吕布自武关奔南阳，袁术待之甚厚。布自恃有功于袁氏，〔谓杀董卓为袁氏报仇也。〕恣兵钞掠。〔钞，楚交翻。〕术患之，布不自安，去从张杨于河内。李傕等购求布急，布又逃归袁绍。
丙子，以前将军赵谦为司徒。
秋，七月，庚子，以太尉马日磾为太傅，录尚书事；〔磾，丁奚翻。〕八月，以车骑将军皇甫嵩为太尉。
诏太傅马日磾、太仆赵岐杖节镇抚关东。
九月，以李傕为车骑将军、领司隶校尉、假节；郭汜为后将军，樊稠为右将军，张济为骠骑将军，皆封侯。〔骠，匹妙翻。〕傕、汜、稠筦朝政，〔筦，与管同。〕济出屯弘农。
司徒赵谦罢。
甲申，以司空淳于嘉为司徒，光禄大夫杨彪为司空，录尚书事。
初，董卓入关，说韩遂、马腾与共图山东，〔说，输芮翻。〕遂、腾率众诣长安。会卓死，李傕等以遂为镇西将军，遣还金城；腾为征西将军，遣屯郿。〔晋书职官志曰：四征起于汉代，四镇通于柔远。〕
冬，十月，荆州刺史刘表遣使贡献。以表为镇南将军荆州牧，封成武侯。〔成武县，前汉属山阳郡，后汉属济阴郡。〕
十二月，太尉皇甫嵩免，以光禄大夫周忠为太尉，参录尚书事。
曹操追黄巾至济北，悉降之，〔济，子礼翻。降，户江翻。〕得戎卒三十余万，男女百余万口，收其精锐者，号青州兵。〔所降者青州黄巾也，故号青州兵。〕
操辟陈留毛玠为治中从事，玠言于操曰：「今天下分崩，乘舆播荡，生民废业，饥馑流亡，公家无经岁之储，百姓无安固之志，难以持久。夫兵义者胜，〔魏相尝引是言。〕守位以财，〔易大传曰：何以聚人，曰财；何以守位，曰仁。〕宜奉天子以令不臣，修耕植以畜军资，〔操之所以芟群雄者，在迎天子都许、屯田积谷而已；二事乃玠发其谋也。〕如此，则霸王之业可成也。」操纳其言，遗使诣河内太守张杨，欲假涂西至长安；杨不听。
定陶董昭说杨曰：〔说输芮翻。〕「袁、曹虽为一家，势不久群。曹今虽弱，然实天下之英雄也，当故结之。〔故者，结交之因也，谓因事而结之。〕况今有缘，宜通其上事，〔上，时掌翻；下同。〕并表荐之，若事有成，永为深分。」〔分，扶问翻，契分也。〕杨于是通操上事，仍表荐操。昭为操作书与李傕、郭汜等，〔为，于伪翻。〕各随轻重致殷勤。
傕、汜见操使，以为关东欲自立天子，今曹操虽有使命，非其诚实，〔使，疏吏翻。〕议留操使。黄门侍郎锺繇说傕、汜曰：「方今英雄并起，各矫命专制，唯曹兖州乃心王室，而逆其忠款，〔地，盖闻其雄略，先为效用以自结也。〕繇，皓之曾孙也。〔锺皓见五十三卷桓帝建和三年。〕
徐州刺史陶谦与诸守相共奏记，推朱儁为太师，〔守，式又翻。相，悉亮翻。〕因移檄牧伯，欲以同讨李傕等，奉迎天子。会李傕用太尉周忠、尚书贾诩策，征儁入朝，儁乃辞谦议而就征，复为太仆。
公孙瓒复遣兵击袁绍，至龙凑，〔龙凑，地名，在平原界。汉晋春秋载绍与瓒书曰：「龙河之师，羸兵前诱，大兵未济，而足下胆破众散，不鼓而败。」则龙凑盖河津也。详味昭书，龙凑宜在勃海界。又袁谭军龙凑宜在勃海界。又袁谭军龙凑，曹操攻之，拔平原，走保南皮，盖在平原界也。复，扶又翻；下同〕绍击破之。瓒遂还幽州，不敢复出。
柹扬州刺史汝南陈温卒，袁绍使袁遗领扬州；袁术击破之，遗走而沛，为兵所杀。术以下邳陈瑀为扬州刺史。〔考异曰：献帝纪，「四年，三月，袁术杀陈温，据淮南。」魏志术传云：「术杀温，领其州。」裴松之按：英雄记，温自病死，不为术所杀。九州岛春秋曰：「初平三年，扬州刺史陈祎死，术以瑀领扬州。」盖陈祎当为陈温，实以三年卒，今从之。〕
四年〔（癸酉、一九三）〕
①春，正月，甲寅朔，日有食之。
②丁卯，赦天下。〔考异曰：袁纪，五月丁卯赦。今从范书。〕
③曹操军甄城。〔甄城县，属济阴郡。贤曰：今濮州县也。甄，音绢，蜀本作「鄄」，为是。〔章：甲十一行本正作「鄄」；乙十一行本同；张校同。〕袁术为刘表所逼，引兵屯封丘，黑山别部及匈奴于扶罗皆附之。曹操击破术军，遂围封丘；术走襄邑，又走宁陵。〔封丘、襄邑二县属陈留郡；宁陵县属梁国。宋白曰：封丘，古封国之地，左传所谓「封父之繁弱」是也，汉为封丘县。宁陵县，古宁城，汉高祖改为宁陵县。〕操追击，连破之。术走九江，扬州刺史陈瑀拒术不纳。术退保阴陵，集兵于淮北，复进向寿春；〔阴陵、寿春二县，皆属九江郡。寿春，扬州刺史治所。复，扶又翻。〕瑀惧，走归下邳，术遂领其州，兼称徐州伯。李傕欲结术为援，以术为左将军，封阳翟侯，〔阳翟县，属颍川郡。〕假节。
④袁绍与公孙瓒所置青州刺史田楷连战二年，士卒疲困，粮食并尽，互掠百姓，野无青草。绍以其子谭为青州刺史，楷与战，不胜。会赵岐来和解关东，瓒乃与绍和亲，各引兵去。
⑤三月，袁绍在薄落津。〔续汉志，安平国经县西有漳水津，名薄落津。巨鹿郡瘿陶县有薄落亭。水经注，漳水径巨鹿县故城西，水有故津，谓之薄落津。〕魏郡兵反，与黑山贼于毒等数万人共覆邺城，杀其太守。绍还屯斥丘。〔斥丘县，属巨鹿郡。贤曰：故城在今相州成安县东南。十三州志云：土地斥卤，故云斥丘。〕
夏，曹操还军定陶。
⑦徐州治中东海王朗及别驾琅邪赵昱说刺史陶谦曰：「求诸侯莫如勤王，〔左传晋大夫狐偃之言。说，输芮翻。〕今天子越在西京，宜遣使奉贡。」谦乃遣昱奉章至长安。诏拜谦徐州收，加安东将军，封溧阳侯。〔漂阳县属丹阳郡。〕以昱为广陵太守，朗为会稽太守。
是时，徐方百姓殷盛，〔古语多谓州为方，故八州八伯谓之方伯。书曰「惟此陶唐，有此冀方」，诗曰「徐方不庭」是也。〕谷实差丰，流民多归之。而谦信用谗邪，疏远忠直，〔远，于愿翻。〕刑政不治，由是徐州渐乱。许劭避地广陵，谦礼之甚厚，劭告其徒曰：「陶恭祖外慕声名，内非真正，〔陶谦，字恭祖。〕待吾虽厚，其势必薄。」遂去之。后谦果捕诸寓士，人乃服其先识。
⑧六月，扶风大雨雹。〔雨，于具翻。〕
⑨华山崩裂。〔华，户化翻。〕
⑩太尉周忠免，以太仆朱为太尉，录尚书事。
下邳阙宣聚众数千人，〔贤曰：风俗通曰：阙，姓也，承阙党童子之后；纵横家有阙子著书。〕自称天子；陶谦击杀之。〔考异曰：范书谦传作「阎宣」。今从魏志武纪及谦传。魏武纪又曰：「谦与宣共举兵，取泰山华、费，掠任城。」谦传亦云：「谦始与合从，从遂杀之，并其众。」按谦据有徐州，托义勤王，何藉宣数千之众而与之合从！盖谦别将与宣共袭曹嵩，故曹操以此为谦罪而伐之耳。〕
大雨，昼夜二十余日，漂没民居。
袁绍出军入朝歌鹿肠山，〔朝歌县，属河内郡。贤曰：朝歌故城在今卫县西。续汉志曰：朝歌有鹿肠山。〕讨于毒，围攻五日，破之，斩毒及其众万余级。绍遂寻山北行，进击诸贼左髭丈八等，皆斩之。又击刘石、青牛角、黄龙左校、郭大贤、李大目、于氐根等，复斩数万级，皆屠其屯壁。遂与黑山贼张燕及四营屠各、鴈门乌桓战于常山。〔复，扶又翻。屠，直于翻。屠各，匈奴种。〕燕精兵数万，骑数千匹。绍与吕布共击燕，连战十余日，燕兵死伤虽多，绍军亦疲，遂俱退。
吕布将士多暴横，〔横，户孟翻。〕绍患之，布因求还雒阳。绍承制以布领司隶校尉，遣壮士送布，而阴图之。布使人鼓筝于帐中，〔说文：筝，乐也，鼓弦竹身。十三弦，蒙恬所造。一说：秦人薄义，父子争瑟而分之，因以为名。按筝制与瑟同，瑟二十五弦而筝十三弦，故云然。风俗通：筝，秦声，五弦、糂身。筝者，上圆象天，下平象地，中空准六合，弦柱十二拟十二月，乃仁智之器也。今并、凉二州筝形如瑟，不知谁改也。释名：筝，施弦高；筝筝然，音争。〕密亡去，送者夜起，斫帐被皆坏。明旦，绍闻布尚在，惧，闭城自守。布引军复归张杨。
前太尉曹嵩避难在琅邪，〔难，乃旦翻。〕其子操令泰山太守应劭迎之。嵩辎重百余两，〔重，直用翻。两，音亮。〕陶谦别将守阴平，〔阴平县，属东海郡。贤曰：故城在今沂州承县西南。〕士卒利嵩财宝，掩袭嵩于华、费间，杀之，〔前汉志，华、费二县皆属泰山郡。续汉志，泰山有费县，无华县，盖并省也。水经：时水南过华县东，又南过费县东，入沂。贤曰：费县故城，在费县东北。费，音秘。并少子德秋。操引兵击谦，攻拔十余城，至彭城，大战，谦兵败，走保郯。〔郯县，属东海郡，徐州刺史治所。〕
初，京、雒遭董卓之乱，民流移东出，多依徐土，遇操至，坑杀男女数十万口于泗水，水为不流。〔为，于伪翻。〕
操攻郯不能克，乃去，攻取虑、睢陵、夏丘，〔三县皆属下邳国。杜佑曰：泗州下邳县北有汉武原故城，又北有郯县故城。睢陵故城在下邳东南。夏丘，尧封禹为夏伯，邑于此，汉为夏丘县。师古曰：取，音趋，又音秋。虑，意庐。睢，音虽。夏，户雅翻。〕皆屠之，鸡犬亦尽，墟邑无复行人。
冬，十月，辛丑，京师地震。
有星孛于天市。〔孛，蒲内翻。〕
司空杨彪免。丙午，以太常赵温为司空，录尚书事。
刘虞与公孙瓒积不相能，瓒数与袁绍相攻，〔数，所角翻；下同。〕虞禁之，不可，而稍节其禀假。瓒怒，屡违节度，又复侵犯百姓。虞不能制，乃遣驿使泰章陈其暴掠之罪，瓒亦上禀粮不周。〔上，时掌翻。〕二奏交驰，互相非毁，朝廷依违而已。〔依违，言甲奏上则依甲而违乙，乙奏上则依乙而违甲，无决然之是非也。〕瓒乃筑小城于蓟城东南以居之，〔蓟县，属广阳国，幽州牧所治也。蓟，音计。虞数请会，瓒辄称病不应；虞恐其终为乱，乃率所部兵合十万人以讨之。时瓒部曲放散在外，仓卒掘东城欲走。〔卒，与瘁同。〕虞兵无部伍，不习战，又爱民庐舍，敕不听焚烧，戒军士曰：「无伤余人，杀一伯珪而已。」〔公孙瓒，字伯珪。〕攻围不下。瓒乃简募锐士数百人，因风纵火，直冲突之，虞众大溃。虞与官属北奔居庸，〔居庸县，属上谷郡。胡峤曰：自幽州西北入居庸关。未祁曰：唐妫州怀戎县东南五十里有居庸塞，东连卢龙、碣石，西属太行、常山，实天下之险。瓒追攻之，三日，城陷，执虞并妻子还蓟，犹使领州文书。会诏遣使者段训增虞封邑，督六州事；拜瓒前将军，封易侯。〔易县，前汉属涿郡，复汉省。〕瓒乃诬虞前与袁绍等谋称尊号，胁训斩虞及妻子于蓟市。故常山相孙瑾、掾张逸、张瓒等相与就虞，骂瓒极口，然后同死。〔掾，俞绢翻。〕瓒传虞首于京师，故吏尾敦于路劫虞首，归葬之。〔贤曰：尾，姓；敦，名。余按古有尾生。〕虞以恩厚得众心，北州百姓流旧莫不痛惜。〔流者，他州人流入幽州者也；旧者，旧着籍幽州者也。〕
初，虞欲遣使奉章诣长安，而难其人，众咸曰：「右北平田畴，年二十二，年虽少，〔少，诗照翻。〕然有奇材。」虞乃备礼，请以为掾。具车骑将行，畴曰：今道路阻绝，寇虏纵横，称官奉使，为众所指。愿以私行，期于得达而已。」虞从之。畴乃自选家客二十骑，俱上西关，出塞，傍北山，〔傍，步浪翻。西关，即居庸关。北山，即阴山。〕直趣朔方，循间道至长安致命。〔趣，七喻翻。间，古苋翻。〕
诏拜畴为骑都尉。畴以天子方蒙尘未安，不可以苛佩荣宠，〔荷，下可翻。〕固辞不受。得报，驰还，比至，虞已死，〔比，必寐翻。〕畴谒祭虞墓，陈发章表，〔章表，当依下文作章报。〕哭泣而去。公孙瓒怒，购求获畴，谓曰：「汝不送章报我，何也﹖」畴曰：「汉室衰颓，人怀异心，唯刘公不失忠节。章报所言，于将军未美，恐非所乐闻，〔乐，音洛。〕故不进也。且将军既灭无罪之君，又雠守义之臣，畴恐燕、赵之士皆将蹈东海而死，莫有从将军者也。」瓒乃释之。
畴北归无终，〔无终县，属右北平郡，春秋无终子之国，畴盖其县人。宋白曰：无终，唐为蓟州玉田县。〕率宗族及他附从者数百人，扫地而盟曰：「君仇不报，吾不可以立于世！」遂入徐无山中，〔徐无县，属右北平郡，有徐无山。〕营深险平敞地而居，躬耕以养父母，〔养，羊亮翻。〕百姓归之，数年间至五千余家。畴谓其父老曰：「今众成都邑，而莫相统一，又无法制以治之，〔治，直之翻。〕恐非久安之道。畴有愚计，愿与诸君共施之，可乎﹖」皆曰：「可！」畴乃为约束，相杀伤、犯盗、诤讼者，〔诤，读曰争。晋王沈释时论：闟茸勇敢于饕诤。计韵平声。〕随轻重抵罪，重者至死，凡一十余条。又制为婚姻嫁娶之礼，与学校讲授之业，〔校，户教翻。〕班行于众，众皆便之，至道不拾遗。北边翕然服其威信，乌桓、鲜卑各遣使致馈，畴悉抚纳，令不为寇。
十二月，辛丑，地震。
司空赵温免。乙巳，以卫尉张喜为司空。
资治通鉴卷第六十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十五〔起屠维单阏（己卯），尽上章执徐（庚辰），〕凡二年。
孝献皇帝丙
兴平元年〔（甲戌、一九四）〕
①春，正月，辛酉，赦天下。
甲子，帝加元服。
③二月，戊寅，有司奏立长秋宫。诏曰：「皇妣宅兆未卜，〔孝经：卜其宅兆而安厝之。兆，茔域也。〕何忍言后宫之选乎！」壬午，三公奏改葬皇妣王夫人，追上尊号曰灵怀皇后。〔王夫人死，见五十八卷灵帝光和四年。皇后纪曰：改葬文昭陵。上，时掌翻。〕
④陶谦告急于田楷，楷与平原相刘备救之。备自有兵数千人，谦益以丹阳兵四千，备遂去楷归谦，谦表为豫州刺史，屯小沛。〔沛国，治相县，而沛自为县，属沛国，时人谓沛县为小沛。由此时呼备为刘豫州。豫州刺史本治谯，备领刺史而屯小沛。按此时又有豫州刺史郭贡，朝命不行，私相署置者也。〕曹操军食亦尽，引兵还。
⑤马腾私有求于李傕，〔傕，古岳翻。〕不获而怒，欲举兵相攻；帝遣使者和解之，不从。韩遂率众来和腾、傕，既而复与腾合。〔遂知傕之不足与也。复，扶又翻。〕谏议大夫种卲、侍中马宇、左中郎将刘范谋使腾袭长安，己为内应，以诛傕等。壬申，腾遂勒兵屯长平观。〔种，音冲。观，古玩翻。〕卲等谋泄，出奔槐里。傕使樊稠、郭汜及兄子利击之，腾遂败走，还凉州。又攻槐里，卲等皆死。庚申，诏赦腾等。〔傕等力不能制腾，遂因下诏赦之。〕夏，四月，以腾为安狄将军，遂为安降将军。〔二将军号，一时暂置耳，后世不复置。降，户江翻。〕
⑥曹操使司马荀彧、寿张令程昱守甄城，〔甄城县，属济阴郡。水经注曰：沇州旧治。魏武创业始于此。河上之邑，最为峻固。甄，当作「鄄」。续汉志：兖州刺史治昌邑。宋白曰：汉献帝于鄄城置兖州。盖曹操以刺史始治此。〕复往攻陶谦，〔复，扶又翻。〕遂略地至琅邪、东海，所过残灭；还击破刘备于郯东。谦恐，欲走归丹阳。〔谦，丹阳人也。〕会陈留太守张邈叛操迎吕布，操乃引军还。〔还，从宣翻，又如字。〕
初，张邈少时，好游侠，〔少，诗照翻。好，呼到翻。侠，户颊翻。〕袁绍、曹操皆与之善。及绍为盟主，有骄色，〔盟主，事见五十九卷初平元年。〕邈正议责绍；绍怒，使操杀之。操不听，曰：「孟卓，亲友也，是非当容之。今天下未定，柰何自相危也！」操之前攻陶谦，〔见上卷上年。〕志在必死，敕家曰：「我若不还，往依孟卓。」后还见邈，垂泣相对。〔泣，垂泪也。〕
陈留高柔谓乡人曰：「曹将军虽据兖州，本有四方之图，未得安坐守也。而张府君恃陈留之资，将乘间为变，〔间，古苋翻。〕欲与诸君避之，何如﹖」众人皆以曹、张相亲，柔又年少，不然其言。柔从兄干自河北呼柔，柔举宗从之。〔高干从袁绍在河北。〕
吕布之拾袁绍从张杨也，〔事见上卷上年。〕过邈，〔过，工禾翻。〕临别，把手共誓；绍闻之，大恨。邈畏操终为绍杀己也，〔为，于伪翻。〕心不自安。前九江太守陈留边让尝讥议操，操闻而杀之，并其妻子。让素有才名，由是兖州士大夫皆恐惧。陈宫性刚直壮烈，内亦自疑，乃与从事中郎许汜、王楷及邈弟超共谋叛操。宫说邈曰：〔说，输芮翻；下同。〕「今天下分崩，雄杰并起，君以千里之众，当四战之地，抚剑顾盼，亦足以为人豪，而反受制于人，不亦鄙乎！今州军东征，〔谓操兵征徐州也。〕其处空虚，吕布壮士，善战苶前，若权迎之，共牧兖州，观天下形势，俟时事之变，此亦纵横之一时也。」〔纵，子容翻。〕邈从之。
时操使宫将兵留屯东郡，遂以其众潜迎布为兖州牧。布至，邈乃使其党刘翊告荀彧曰：「吕将军来助曹使君击陶谦，宜亟供其军食。」众疑惑，彧知邈为乱，即勒兵设备，急召东郡太守夏侯惇于濮阳；惇来，布遂据濮阳。〔濮，博木翻。〕时操悉军攻陶谦，留守兵少，〔少，诗沼翻。〕而督将、大吏多与邈、宫通谋，〔督将，领兵；大吏，通掌州郡事者。将，即亮翻。〕惇至，其夜，诛谋叛者数十人，众乃定。
豫州刺史郭贡率众数万至城下，或言与吕布同谋，众甚惧。贡求见荀彧，彧将往，惇等曰：「君一州镇也，〔谓一州倚之为重也。〕往必危，不可。」彧曰：「贡与邈等，分非素结也，〔分，扶问翻。〕今来速，计必未定，及其未定说之，纵不为用，可使中立。〔贤曰：不令其有所去就也。说，输芮翻；下同。〕若先疑之，彼将怒而成计。」贡见彧无惧意，谓鄄城未易攻，〔易，以豉翻。〕遂引兵去。
是时，兖州郡县皆应布，唯鄄城、范、东阿不动。〔贤曰：范县属东郡，今濮阳县。东阿县属东郡，今济州县也。〕布军降者言：「陈宫欲自将兵取东阿，又使泛嶷取范。」〔降，户江翻。泛，符咸翻。皇甫谧云：本姓凡氏，遭秦乱，避地于泛水，因氏焉。嶷，鄂力翻。〕吏民皆恐。程昱本东阿人，彧谓昱曰：「今举州皆叛，唯有此三城，宫等以重兵临之，非有以深结其心，三城必动。君，民之望也，直往抚之。」昱乃归过范，说其令斩允曰：〔过，工禾翻。说输芮翻。靳，居焮翻，姓也。战国楚有幸臣靳尚。〕「闻吕布执君母、弟、妻子，孝子诚不可为心。今天下大乱，英雄并起，必有命世能息天下之乱者，此智者所宜详择也。得主者昌，失主者亡。陈宫叛迎吕布而百城皆应，似能有为；然以君观之，布何如人哉﹖夫布麤中少亲，刚而无礼，匹夫之雄耳。宫等以劫假合，不能相君也；〔相，如字。言不能相与定君臣之分也。〕兵虽众，终必无成。曹使君智略不世出，殆天所授；君必固范，我守东阿，则田单之功可立也。〔田单，事见五卷周赮王三十六年。〕孰与违忠从恶而母子俱亡乎﹖唯君详虑之！」允流弟曰：「不敢有贰心。」时泛嶷已在县，允乃见嶷，伏兵刺杀之，〔刺，七亦翻。〕归，勒兵自守。
徐众评曰：允于曹公未成君臣；母至亲也，于义应去。卫公子开方仕齐，积年不返，管仲以为不怀其亲，安能爱君！〔齐桓公问管仲曰：「开方何如﹖」对曰：「弃亲以适君，非人情，难亲。」〕是以求忠臣必于孝子之门；允宜先救至亲。徐庶母为曹公所得，刘备遣庶归北，欲为天下者恕人子之情也；〔事见后六十五卷建安十三年。〕曹公亦宜遣允。
⑦昱又遣别骑绝仓亭津，〔水经注：河水过东阿县北。河水于范县东北流，为仓亭津。述征记曰：仓亭津在范县界，去东阿六十里。〕陈宫至，不得渡。昱至东阿，东阿令颍川枣袛已率厉吏民拒城坚守，〔颍川文士传：枣氏本姓棘，避难改焉。〕卒完三城以待操。〔卒，子恤翻。〕操还，执昱手曰：「微子之力，吾无所归矣。」表昱为东平相，屯范。吕布攻鄄城不能下，西屯濮阳。曹操曰：「布一旦得一州，不能据东平，断亢父、泰山之道，乘险要我，〔东平国，当亢父、泰山之道。亢父本属东平，章帝元和元年，分属任城。贤曰：亢父故城在今兖州任城县。断，丁管翻。亢父，音抗甫。要，一遥翻。〕而乃屯濮阳，吾知其无能为也。」乃进攻之。
⑧五月，以扬武将郭汜为后将军，安集将军樊稠为右将军，〔安集将军，亦一时暂置。〕并开府如三公，合为六府，〔时太傅马日磾出使，李傕以车骑将军开府，汜、稠又开府，与三公合为六府。〕皆参选举。李傕等各欲用其所举，若一违之，便忿愤喜怒，主者患之，乃以次第用其所举。〔主者，盖尚书也。〕先从傕起，汜次之，稠次之，三公所举，终不见用。
⑨河西四郡以去凉州治远，隔以河寇，〔淑州刺史本治汉阳郡冀县，时寇贼繁兴，遂与河西隔绝。河寇盖群盗阻河为寇者。〕上书求别置州。六月，丙子，诏以陈留邯郸商为雍州刺史，典治之。〔风俗通：邯郸以国为姓。余谓邯郸非国也，盖以邑为姓。左传，晋有邯郸午。时置雍州，治武威。治，直之翻。〕
丁丑，京师地震；戊寅，又震。
乙酉晦，日有食之。
戊午，以太常杨彪为太尉，录尚书事。
甲子，以镇南将军杨定为安西将军，开府如三公。
自四月不雨至于是月，谷一斛直钱五十万，长安中人相食。帝令侍御史侯汶出太食米豆为贫人作糜，〔汶，音闻。糜，粥也。为，于伪翻。〕饿死者如故。帝疑禀赋不实，〔禀，给也。赋，与也。〕取米豆各五升于御前作糜，得二盆。乃杖汶五十，于是悉得全济。〔观此，则献帝非昏蔽而无知也，然终以失天下者，威权去己而小惠不足以得民也。〕
八月，冯翊羌寇属县，郭汜、樊稠等率众破之。
吕布有别屯在濮阳西，曹操夜袭破之，未及还；会布至，身自搏战，自旦至日昳，〔昳，徒结翻，日昃也。〕数十合，相持甚急。操募人陷陈，〔陈，读曰阵。〕司马陈留典韦将应募者进当之，〔典姓，韦名。〕布弓弩乱发，矢至如雨，韦不视，谓等人曰：〔等人者，立等以募人，及等者，谓之等人。或曰：等人，一等应募之人也。〕「虏来十步，乃白之。」等人曰：「十步矣。」又曰：「五步乃白。」等人惧，疾言「虏至矣！」韦持戟大呼而起，〔呼，火故翻。〕所抵无不应手倒者，布众退。会日暮，操乃得引去；拜韦都尉，令常将亲兵数百人，绕大帐左右。
</div>
    <div class="pagination">
<a href="资治通鉴注_page59.html">上一页</a><span>...</span><a href="资治通鉴注_page55.html">55</a><a href="资治通鉴注_page56.html">56</a><a href="资治通鉴注_page57.html">57</a><a href="资治通鉴注_page58.html">58</a><a href="资治通鉴注_page59.html">59</a><span class="current-page">60</span><a href="资治通鉴注_page61.html">61</a><a href="资治通鉴注_page62.html">62</a><a href="资治通鉴注_page63.html">63</a><a href="资治通鉴注_page64.html">64</a><a href="资治通鉴注_page65.html">65</a><span>...</span><a href="资治通鉴注_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
