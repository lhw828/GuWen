<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 57 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 57 页/共 372 页</h1>
    <div class="content">　　初，郭皇后之立，非帝意，浸见疏；而后挟庄献势颇骄，后宫希得进。及庄献崩，帝稍自纵，宫人尚氏、杨氏骤有宠；后性妒，屡与忿争。尚氏尝于帝前语侵后，后不胜忿，起批其颊。帝自起救之，后误批帝颈。帝大怒，有废后意。内侍副都知阎文应，白帝出爪痕示执政近臣。吕夷简以前罢相故怨后，而范讽方与夷简相接，讽乘间言：“后立九年无子。义当废。”夷简赞其言。帝意未决，外人藉藉颇有闻者。右司谏范仲淹因对，极陈其不可，且曰：“宜早息此议，不可闻于外也。”
　　居久之，乃定议废后，夷简先敕有司无得受台谏疏。乙卯，诏称：“皇后以无子愿入道，特封为净妃、玉京冲妙仙师，赐名清悟，别居长宁宫。”台谏疏皆不得入，仲淹即与权御史中丞孔道辅率知谏院孙祖德、侍御史蒋堂、郭劝、杨偕、马绛、殿中侍御史段少连、左正言宋郊、右正言刘涣伏閤争之，诣垂拱殿门伏奏：“皇后不当废，愿赐对以尽言。”守殿门者阖扉不为通，道辅手抚铜镮大呼曰：“皇后被废，奈何不听台谏入言！”寻诏诣中书。道辅等语夷简曰：“人臣于帝后，犹子事父母也。父母不和，固宜谏止，奈何顺父出母乎！”众哗然，争进说。夷简曰：“废后自有故事。”道辅及仲淹曰：“人臣当道君以尧、舜，岂得引汉、唐失德为法？公不过引汉光武劝上耳，是乃光武失德，何足法也？”夷简不能答，拱立曰：“诸君更自见上力陈之。”道辅与仲淹等退，将以明日留百官揖宰相廷争。而夷简即奏台谏伏閤请对，非太平美事，乃议逐道辅等。祖德，北海人；偕，坊州人；少连，开封人。
　　丙辰旦，道辅等始至待漏院，诏道辅出知泰州，仲淹知睦州，祖德等各罚铜二十斤。故事，罢中丞必有告辞，至是直以敕除，道辅比还家，敕随至，又遣使押道辅及仲淹亟出城。仍诏：“谏官、御史，自今并须密具章疏，毋得相率请对，骇动中外。”绛、偕奏乞与道辅、仲淹俱贬，劝及少连再上疏，皆不服。
　　将作监丞、签判河阳富弼上疏曰：“皇后自居中宫，不闻有过；陛下忽然废斥，物议腾涌。自太祖、太宗、真宗三后未尝有此。陛下为人子孙，不能守祖考之训，而遂有废后之事。治家尚不以道，奈天下何！范仲淹为谏官，所极谏者，乃其职也，陛下何故罪之？假使所谏不当，犹须含忍以招谏诤；况仲淹所谏，大惬众心，陛下乃纵私忿，不顾公议，取笑四方，臣甚为陛下不取也。陛下以万乘之尊，废一妇人，甚为小事，然所损之体则大。夫废后谓之家事而不听外臣者，此乃唐奸臣许敬宗、李世勣谄佞之辞，陛下何足取法！陛下必欲废后，但可不纳所谏，何必加责以重己过！今匹庶之家或出妻，亦须告父母，父母许，然后敢出之。陛下贵为天子，且庄献、庄懿山陵始毕，坟土未干，便废黜后氏，不告宗庙，是不敬父母也。今陛下举一事而获二过于天下：废无罪之后，一也；逐忠臣，二也。此二者，皆非太平之世所行，臣实痛惜之！仲淹以忠直不挠，庄献时论冬仗事，大正君臣之分，陛下以此擢用之。既居谏列，闻累曾宣谕，使大小之事，必谏无隐。是陛下欲闻过失，虽古先圣哲亦无以过。今仲淹闻过遂谏，上副宣谕之意而反及于祸，是陛下诱而陷之，不知自今何以使臣！虽日加宣谕，谏臣以仲淹为戒，必不信矣。愿追还仲淹，复其谏职，减二过之一，庶乎谏路不绝，朝纲复振，斯社稷之庆也。”疏入，不报。
　　时仍岁蝗旱，执政谓宜有变更以导迎和气。丁巳，诏改明年元曰景祐。
　　禁边臣增置堡砦。
　　参知政事王随言：“淮南积盐一千五百万石，至无屋以贮，露积苫覆，岁以损耗。又，亭户输盐得本钱，或无以给，故亭户贫困，往往起为盗贼。其害如此，愿得权听通商三五年，使商人入钱京师，又置折博务于扬州，使输钱及粟帛以资国用。”遂诏宋绶等与三司使、江、淮制置使同议可否，皆以为：“听通商则恐私贩肆行，侵蠹县官。请敕制置司监造船，运至诸路，使皆有二三年之畜。复天禧元年制，听商人入钱粟京师及淮、浙、江南、荆湖州、军易盐。在通、泰、楚、海、真、扬、涟水、高邮贸易者，毋得出城，馀州听诣县镇，毋至乡邨。其入钱京师，增盐予之。并敕转运司经画本钱以偿亭户。”诏皆施行。
　　辽以北府宰相萧孝先为枢密使。孝先在枢密府，好恶自恣，权倾人主，朝多侧目。
　　　　 ○仁宗体天法道极功全德神文圣武睿哲明孝皇帝景祐元年（辽重熙三年。甲戌，一零三四年）
　　春，正月，甲子，许京兆府立学，赐《九经》，仍给田五顷。
　　发江、淮漕米赈京东饥民。
　　丁卯，侍御史充贺辽正旦使章频卒于辽境。辽主诏有司赙赠，命近侍护丧以归。
　　戊辰，诏铸“景祐元宝”钱。
　　丁丑，命翰林学士浦城章得象等五人权知贡举。
　　壬午，以太常博士滕宗谅为左正言。宗谅，先与刘越同上庄献太后疏请归政者也。
　　癸未，令：“南省就试进士、诸科十取其二，进士五举年五十、诸科六举年六十、尝经殿试进士三举、诸科五举及尝预先朝御试者，虽试文不合格，毋辄黜，皆以名闻。”自此率以为常。
　　甲申，以淮南岁饥，出内藏绢二十万下三司，代其岁输。
　　始置崇政殿说书，命都官员外郎贾昌朝、屯田员外郎赵希言、太常博士王宗道、国子博士杨安国为之，日以二人入侍讲说。初，孙奭出知兗州，帝问谁可代讲说者，奭荐昌朝等，因命中书试说书，至是特置此职以处之。
　　辛卯，辽主如春水。
　　是月，赵元昊寇府州。
　　二月，壬辰朔，权停解州盐池种盐三年，以本池所贮可支十年故也。
　　辽北院枢密使萧朴，出为东京留守。自太后专制国事，一委弟萧孝先。朴屡言仁德皇后之冤，太后兼之，故外迁。
　　乙未，罢书判拔萃科，更不御试。自今幕职、州县官经三考以上，非缘边及川、广、福建者，许应贤良方正能直言极谏等六科；其京朝官至太常博士及进士诸科取解而被黜落者，毋得复应茂才异等三科及武举。用知制诰李淑议也。
　　先是召知凤翔府、兵部员外郎司马池知谏院，池上表恳辞。帝谓宰相曰：“人皆嗜进，池独嗜退，亦难能也。”加直史馆，复知凤翔。尝有疑狱上谳，大理辄复下，掾属惶恐引咎，池曰：“长吏者，政事所由，非诸君过。”乃独承其罪。有诏勿劾。
　　辛丑，诏：“礼部贡院，诸科举人，应七举者，更不限年，并许特奏名。”
　　甲辰，权减江、淮漕米二百万石，候岁丰补之。
　　戊申，诏麟、府州赈蕃、汉饥民。
　　三月，开封府判官谢绛言：“蝗亘田野，坌入郛郭，跳掷官寺，井匽皆满，而使者数出，府县监捕驱逐，蹂践田舍，民不聊生。鲁史书螟，《谷梁》以为哀公用田赋，虐取于民。今朝廷敛弛之法，近于廉平，以臣愚所闻，似吏不甚称职而召其变。凡今典城牧民，有颛方面之势，才者掠功取名，以严急为术，或辨伪无实，数蒙奖录；愚者期会簿书，畏首与尾；二者政殊而同归于敝。夫为国在养民，养民在择吏，吏循则民安气和而灾息。愿先取大州邑数十百，诏公卿以下举任守州者，使得自辟属县令长，务求术略，不限资考，然后宽以约束，许便宜从事，期年条上理状，或徙或留，必有功化风迹。如此而沴气不弭，嘉休不至者，未之有也。”
　　丙子，诏：“御试进士题目书所出，摹印给之，更不许上请。”
　　戊寅，御崇政殿，试礼部奏名进士。己卯，试诸科。辛巳，试特奏名。已而得进士诸科八百八十三人，特奏名八百五十七人，赐及第、出身。
　　夏，四月，壬辰，诏：“锁厅举人所试不合格者，除其罪。”始，天禧二年，宰相王钦若请锁厅举人试不合格者，并坐私罪，至是始除之。
　　甲午，赠故翰林学士、礼部侍郎、知制诰杨亿为礼部尚书，谥曰文。故事，非常任二府及事东宫，则四品无赠官。枢密使王曙言：“亿尝为寇准草奏，请太子亲政，为丁谓所排，不得志而殁。准既赠中书令，亿宜蒙旌贲。”故特赠之。
　　初，准令亿草奏，曙知其不可，尝劝止。准败，曙取奏草付其妻，缝置夹衣中。及朝廷欲理准旧勋，曙乃出之，其字漫灭，几不可识矣。
　　丁酉，殿中侍御史庞籍为开封府判官，尚美人遣内侍称教旨，免工人市租。籍言：“祖宗以来，未有美人称教旨下府者。”帝为杖内侍，切责美人，仍诏有司：“自今宫中传命，毋得辄受。”
　　癸丑。诏置殿中侍御史、监察御史里行。
　　江东转运使蒋堂言：“窃见诸路武臣知州军者，多是素昧条教。欲乞自今除扼束边陲之处合选任近上武臣外，其馀州改差文资。”帝谕令枢密院，今后差武臣知州军，并须择人。
　　五月，庚申朔，辽主请暑沿柳湖。
　　乙丑，以权知开封府程琳为三司使。
　　先是三司并合田赋沿纳诸名品为一物，琳谓：“借使牛皮、食盐、地钱合为一，谷、麦、黍、豆合为一，易于钩校可也。然后世有兴利之臣，复用旧名增之，是重困民无已时也。”琳又上疏，论“兵在精不在众，河北、陕西军储数匮，而招募不已。其住营一兵之费，可给屯驻三兵，昔养万兵者，今三万矣。愿罢河北、陕西募住营兵，勿复增置，遇阙即选厢军精锐者补之。仍渐徙营内郡，以便粮饷。”帝嘉纳焉。
　　丁卯，禁民间织锦绣为服。
　　以秘书丞张宗谊、孙沔并为监察御史里行。沔，会稽人也。
　　壬申，出内藏库缗钱百万赐三司。
　　以河南府学为国子监。
　　壬午，录系囚。
　　辽太后既摄政，虑辽主年长难制，与枢密使萧孝先谋废立，欲立少子重元，重元以所谋白辽主。辽主用内侍赵安仁策，勒卫兵出宫，召孝先至，谕以太后当废状，孝先震慑不能对。遂收太后符玺，迁于庆州，诛内侍数十族，释孝先等不问。
　　六月，己丑朔，赐陈州、扬州学田三顷。
　　壬辰，广东转运司言交州陈公永等六百馀人内附，李德政发兵境上捕逐。诏遣公永等还，仍谕德政抚存之。枢密副使蔡齐言：“蛮去暴归德，请纳之，给以荆湖闲田使自营。今纵去，必不复还旧部，若散入山谷，如后患何！”不听。明年，蛮果为乱。
　　淮南制置发运使刘承颜献轮扇浴器。同知谏院郭劝言：“此非所宜献，承颜欲以此媚上耳。乞付外毁弃，以戒邪佞。”甲辰，诏还之。
　　己酉，策试贤良方正能直言极谏太常博士晋江苏绅、才识兼茂明于体用大理寺丞建安吴育、茂才异等宋城张方平及武举人于崇政殿。育所对策入第三等，绅、方平并等四等次，以育为著作左郎、直集贤院、通判湖州，绅为祠部员外郎、通判洪州，方平为校书郎、知昆山县。
　　闰月，戊午朔，赐杭州学田五顷。
　　乙丑，府州言赵元昊自正月后数入寇，诏并州部署司严兵备之。
　　乙亥，毁天下无额寺院。
　　壬午，罢后苑作所用玳瑁、龟筒，从度支判官谢绛言也。绛又言：“迩来用物滋侈，赐予过制，禁中须索。去年计为缗钱四十五万，自今春至四月，已仅二十万。比诏裁节费用，而有司移文，但求咸平、景德簿书，不存则无所错置。臣以为不若推近及远，递考岁用而裁节之，不必咸平、景德为准也。”又言：“号令数变则亏体，利害偏听则惑聪，请者务欲各行，而守者患于不一。请罢内降，凡诏令皆由中书、枢密院，然后施行。”
　　甲申，诏：“御试制科举人，自今张幕次于殿庑，仍令大官给食；武举人以别日试之。”从知制诰宋郊言也。
　　乙酉，以前西京留守推官安福欧阳修为馆阁校勘，枢密使王曙所荐也。
　　始，钱惟演留守西京，修及尹洙为官属，皆有时名，惟演待之甚厚。修等游饮无节，惟演去，曙继至，数加戒敕，常厉色谓修等曰：“诸君知寇莱公晚年之祸乎？正以纵酒过度耳。”众客皆唯唯，修独起对曰“寇公之祸，以老不知止耳。”曙默然，终不怒，更荐修及洙，置之馆阁，议者贤之。
　　秋，七月，戊子朔，辽主始亲政，授赵安仁左承宣、监门卫大将军，充契丹汉人渤海内侍都知兼都提点。以耶律玛陆为崇德宫使。玛陆为人，畏慎容物，或有面相陵折者，恬然若弗闻，不臧否人物，故益为辽主所亲狎。
　　辽主尝与护卫耶律仁先论政事，亟叹其才。仁先以为不世之遇，言无所隐。辽主善之，授为宿直将军。
　　以太常博士、监察御史里行卫人高若讷为主客员外郎、殿中侍御史里行。
　　初，命同判司天监杨惟德等以周天星宿度分及占测之术，纂而为书，成三十卷，至是上之，惟德等皆迁官。
　　以翰林侍读学士范讽为给事中、龙图阁学士，知兗州。讽性倜傥，不拘细行。雅善李迪。常与张士逊议论不合，为中丞，力挤士逊。授吕夷简入相，又合谋废郭后，欲夷简引己置二府，然夷简惮讽，终不敢荐也。讽建议，朝廷当差择能臣，留以代大臣之不称职者，夷简闻而恶之。权三司使公半岁，以疾免；既久不得意，愤激求出。将行，复谓帝曰：“陛下朝无忠臣，一旦纪纲大坏，然后召臣，何益！”夷简愈恶之，故寻被谴黜。
　　壬辰，辽主如秋山。召东京留守萧朴为南院枢密使，徙封楚王。
　　己亥，诏：“诸路监司按所部官吏不法者，须密切体访，毋得出榜召人告首。”
　　乙巳，随州言崇信军节度使钱惟演卒，特赠侍中，官护葬事。惟演始以父归国，故亟显，然自以才能进。尝曰：“韩林学士备顾问，司曲诰，于书一有所不观，何以称职！”官兼将相，阶勋品皆第一，而终不历中书，故常谓人曰：“吾平生不足者，惟不得于黄纸尾押字耳。”
　　常平仓旧领于司农寺，壬子，始诏诸路转运使与州长吏举所部官专主常平钱粟。既而淮南转运副使吴遵路言：“本路丁口百五十万，而常平钱粟才四十馀万，岁饥不足以救恤。愿自经制，增为二百万，它毋得移用。”许之。
　　枢密直学士杜衍亦尝建议曰：“豪姓蓄贾，乘时贱收，水旱则稽伏而不出，须其翔踊以牟厚利，而农民贵籴。九谷散于穰岁，百姓困于凶年，盖缘常平仓制度不立，有名而无实。谓宜量州县远近，户口众寡，时其饥熟，取贱出贵，严以赏罚，课责官吏，出纳无壅，增损有宜。公籴未充，则禁争籴以规利者；籴毕而储之，则察其以供军为名而假借者。夫香象珠玑，久藏府库，非衣食之急。若州郡阙无钱，愿斥卖以赐之，补助其乏。”
　　先是庆州柔远蕃部巡检嵬逋，领兵入夏州界，攻破后桥新修诸堡。是月，赵元昊率万馀众来寇，称报仇。缘边都巡检杨遵、柔远塞监押卢训，以骑七百战于龙马岭，败绩。环庆路都监齐宗矩、走马承受赵德宣、宁州都监王文援之，次节义烽。通事蕃官言蕃部多伏兵，不可过壕，宗矩不听。伏兵发，宗矩被执。久之，以宗矩还。
　　八月，庚申，徙知定州、龙神卫西厢都指挥使刘平为环庆路副都部署。
　　帝初擢平主四厢，谓左右曰：“平，所谓诗书之将也。”平在定州，尝建言：“臣前在陕西，见元昊车服僭窃，势且叛矣，宜严备之。”不听。及是，戒平曰：“知卿有将略，故委以边寄，卿其勉之！”加赐钱百万。
　　资政殿学士、户部侍郎薛奎卒，赠兵部尚书，谥简肃。奎在政府，谋议无所迎避，或时不如志，归，辄叹咤不食，曰：“吾仰惭古人，俯愧后世耳！”尤善知人，范仲淹、庞籍、明镐，自为吏部选人，皆以公辅许之；欧阳修、王拱辰，皆其女婿也。
　　壬戌，有星孛于张、翼。
　　登亥，枢密使、吏部侍郎、检校太傅、同平章事王曙卒，赠太保、中书令，谥文康。曙方严简重，有大臣体。常言人臣患不节俭，及贵显，深自抑损。子益恭，以廕为卫尉寺丞，淡于荣利，数解官。曙始参知政事，治第西京，既成，益恭作书陈止足之义，劝曙谢事退居，曙不果去。益恭终父丧，遂以司门员外郎致仕。
　　甲子，宰臣吕夷简等上表请立皇后。
　　参知政事宋绶，以帝富于春秋，天下无事，虑燕乐有渐，乃上言：“驭下之道有三：临事尚乎守，当机贵乎断，兆谋先乎密。能守则奸莫由移，能断则邪莫由惑，能密则事莫由变。斯安危之所系，愿陛下念之。至若朝务清夷，深居闲燕，声味以调六气，节宣以顺四时，爱养王躬，使不至伤过，乃保和平，无疆之福也。”
　　戊辰，帝不豫。
　　庚午，以王曾为吏部尚书、同平章事、枢密使。
　　时南京留守推官奉符石介贻赠书曰：“主上即位十有三年，不好游畋，不近声色，恭俭之德，闻于天下。乃正月以来，闻既废郭皇后，宠幸尚美人，宫庭传言渐有失德。自七、八月来，所闻又甚，倡优妇人，朋淫宫内，饮乐无时，圣体因常有不豫，斯不得不为虑也。今变异屡见，人心忧危，白气切霄，凶灾荐岁，此天地神灵所以示戒警也。相公昔作元台，今冠枢府，社稷安危，皆系于相公。当此之时，宜即以此为谏；谏止则已，谏不止则相公宜辞枢衡之任，庶几有以开悟聪听，感动上心。若执管仲不害霸之言，以嗜欲闲事，不欲极争，则遂启成乱阶，恐无及矣。”
　　辛未，以星变，大赦，避正殿，减常膳，出内藏库钱优赏在京将士。诏辅臣于延和殿閤奏事，其诸司事，权令辅臣处分。
　　壬申，诏：“净妃郭氏出居于外，美人尚氏为道士洞真宫，杨氏别宅安置。长秋之位，不可久虚，当求德门以正内治。”
　　自郭后废，尚、杨二美人益有宠，每夕侍寝，体为之敝，或累日不进食，中外忧惧，皆归罪二美人。杨太后亟以为言，帝未能去。入内都知阎文应，早暮侍帝，言之不已，帝不胜其烦，乃颔之，文应即命氈车载二美人出。二美人涕泣不肯行，文应搏其颊骂曰：“宫婢，尚何言！”驱使登车；翌日，降是诏。
　　甲戌，司天言孛星不见。
　　殿中侍御史庞籍、左司谏滕宗谅，并坐言宫禁事不实，乙酉，出籍为广东转运使，宗谅知信州。
　　九月，己丑，群臣上表请御正殿，复常膳；表三上，乃从之。
　　壬辰，群臣上表请双日不视朝，从之。仍诏中书、枢密院，双日有合奏事，亦许便殿请对。
　　丁酉，帝康复，御正殿，复常膳。
　　范仲淹知睦州，不半岁，徙苏州。州比大水，民田不得耕，仲淹疏五河，导太湖注之海，募游手兴作。未就，又徙明州。转运使言仲淹治水有绪，愿留以毕其役；庚子，诏仲淹复知苏州。
　　太子少傅晁迥，既与太清楼宴，复召对延和殿閤，问《洪范》雨勿之应，迥据经以对。忽感疾卒，年八十四。诏罢一日朝，赠太子太保，谥文元。
　　迥乐易纯固，喜质正经史疑义，标括字类，无一日废学。不喜术数，尝曰：“自然之分，天命也；乐天不忧，知命也；推理安常，委命也。何必逆计未然乎！”
　　尚、杨二美人出宫后，帝令参知政事宋绶面作诏云：“当求德门，以正内治。”既而左右引寿州茶商陈氏女入宫，帝欲立之为后，绶谏曰：“陛下乃欲以贱者正位中宫，不与前日诏语戾乎？”后数日，枢密使王曾入对，又奏引纳陈氏为不可，帝曰：“宋缓亦如此言。”宰相吕夷简、枢密副使蔡齐相继论谏，兼侍御史知杂事杨偕、同知谏院郭劝复上疏，卒罢陈氏。
　　甲辰，诏立皇后曹氏，彬之孙女也。郭后废，始聘后入宫。乙巳，命宰相李迪为册礼使，参知政事王随副之，宋绶撰册文，并书册宝。有司奏用冬至日行册礼。监察御史里行孙沔，言庄献三年之丧未除，请终制而后行，秘书丞余靖亦以为言，不报。
　　壬子，诏名太后所居殿曰保庆宫，自今并以保庆皇太后为称。
　　冬，十月，己未，辽主驻中会川。
　　庚申，罢淮南、江、浙、荆湖制置发运使，仍诏：“淮南转运使兼领发运使司事；其制置茶盐矾税，各归逐路转运使司。”
　　改钱惟演谥曰思。先是太常博士、同知礼院张瑰议：“惟演博学业文，此其所优；贪慕权要，衅生不足，此其所劣。《谥法》，敏而好学曰文，贪以败官曰墨。请谥文墨。”其家诉于朝，诏覆议，以惟演无贪黩状，而晚节率职自新，《谥法》，“追悔前过”，改谥曰思。诏：“自今定谥，须礼院集官众议之。”
　　己丑，诏：“閤门祗候，自今须尚书员外郎、诸司使以上及本路转运使或提点刑狱一员，共七人举之，方许引对。”
　　赵元昊自袭封，即为反计，多招纳亡命，峻诛杀，以兵法部勒诸羌。始衣白窄衫，氈冠红里、顶，冠后垂红结绶。自号嵬名吾祖，凡六日，、九日则见官属。初制秃发令，元昊先自秃发，及令国人皆秃发，三日不从令，许众杀之。每欲举兵，必率酋豪与猎，有获则下马环坐饮，割鲜而食，各问所见，择取其长。是岁春，始寇西边，杀掠居人，下诏约束之。居国中，僭益甚，私改元曰开运，既逾月，人告以石晋败亡年号也，乃更广运。
　　母米氏族人山喜，谋杀元昊，事觉，元昊鸩其母，杀之，沉山喜之族于河，遣使来告哀。诏起复，以閤门祗候王用中为致祭使，兵部员外郎郭劝为吊赠兼起复官告使。元昊赂遗劝等百万，劝悉拒不受。
　　癸酉，以净妃、玉京冲妙仙师清悟为金庭教主、冲静元师。美人杨氏听入道，赐名宗妙。并居安和院，仍改赐院名曰瑶华宫。
　　乙亥，作郊庙《景安》、《兴安》、《祐安》之曲。
　　辛巳，赐舒州学田五顷。
</div>
    <div class="pagination">
<a href="续资治通鉴_page56.html">上一页</a><span>...</span><a href="续资治通鉴_page52.html">52</a><a href="续资治通鉴_page53.html">53</a><a href="续资治通鉴_page54.html">54</a><a href="续资治通鉴_page55.html">55</a><a href="续资治通鉴_page56.html">56</a><span class="current-page">57</span><a href="续资治通鉴_page58.html">58</a><a href="续资治通鉴_page59.html">59</a><a href="续资治通鉴_page60.html">60</a><a href="续资治通鉴_page61.html">61</a><a href="续资治通鉴_page62.html">62</a><span>...</span><a href="续资治通鉴_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
