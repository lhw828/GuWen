<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 440 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 440 页/共 607 页</h1>
    <div class="content">　　诏河北立额步军，各于逐指挥额外招百人。
　　乙亥，以左领军卫大将军、驸马都尉郭献卿为开州团练使。
　　赠皇城使、嘉州团练使寇伟引进使、均州防御使，供备库使温普皇城使、嘉州刺史，左藏库副使李仕言文思使，西京左藏库副使周辅良、们都，并供备库副使孙庆、李世忠并左藏库副使，内殿承制李信、罗渠、甘师道并文思副使，玛克密鄂特桑、李仕安、张仲谟并西京左藏库使。皆以随军没于永乐城也。又录死事者东上合门副使景思谊等九十人父、子、弟、侄、孙及婿、妻兄迁官者十四人，授东头供奉官一人，左、右侍禁各一人，左、右班殿直二十四人，奉职、借职百五十六人，差使二百有余资；及无子孙，赐其家钱各有差。
　　丙子，诏：「诸承务郎以上【二七】及幕职州县官并未入官人，历任无私罪徒及入官赃、失入死罪，并勒停，冲替后已经一任者，许试刑法。无人奏举，听于吏部及所在官司投状乞试。见在外任官及授黄河地分见阙者，不许就试。诸举官试刑法者，尚书刑部官、大理长贰岁各十人，侍从、三省、六曹、御史、开封府推判官及监司各七人。」
　　是冬，绛州髃盗王达等阻山横行□略，达张红伞以入县镇。诏提点刑狱黄廉督捕尽【二八】。十二月，悉捕斩之。（廉行状有此，要考。王达事因掇取附见。）
　　是岁，复程乡县为梅州。（新纪书：复置梅州【二九】。旧纪乃不书。）置泸州乐共城。废兰州胜如、质孤二堡。
　　宗室子赐名授官者三十五人，断大辟二千八十五人。
　　注　　释
　　【一】一时取索「一」字原脱，据阁本补。
　　【二】供备库使任端「供」上原衍「备」字，据阁本删。
　　【三】左骐骥使合门通事舍人「使」原在「合门」下，据阁本乙正。
　　【四】郑郧溪集按：郧溪集，宋郑獬撰，据本书文例，疑此处「郑」下脱「獬」字。
　　【五】在明年二月九日丙辰「辰」原作「寅」，据阁本及本书卷三三三元丰六年二月丙辰条改。
　　【六】差使殿侍三十千「十」字原脱，据宋会要礼四四之二七补。
　　【七】骁骑两指挥「骁」字原脱，据阁本补。
　　【八】三班差使九分三班借差八分「九分三班」四字原脱，据宋会要兵二之二四补。
　　【九】谢表云「谢」原作「请」，据阁本、活字本改。
　　【一○】不缘轻躁「缘」原作「录」，据阁本、活字本改。
　　【一一】提举教习马军所「马军」二字原倒，据阁本及下文乙正。
　　【一二】陛下擢材无所不可「不可」二字原倒，据阁本乙正。
　　【一三】提点开封府界诸县镇公事「点」原作「举」，据阁本及宋会要职官六六之二○改。
　　【一四】夏国南都统「南」，宋史卷四八六夏国传作「西南」。
　　【一五】侵人之土疆「疆」原作「强」，据阁本、活字本及同上书、西夏书事卷二六改。
　　【一六】怅然何已「怅」原作「恨」，据阁本及上引西夏书事改。
　　【一七】先筑汝遮堡最为贼冲「先」字原脱，据阁本补。
　　【一八】李元辅变转西川钱「西川」原作「四州」，阁本「州」作「川」，按本卷十二月戊辰条：户部言昨遣李元辅经制变运西川钱物赴陕西路，则「四州」当为西川之误，据改。
　　【一九】官制所拟修六曹敕令「制」原作「纪」，据阁本及长编纪事本末卷八○改官制改。
　　【二○】旧纪书「纪」原作「记」，据阁本、活字本改。
　　【二一】通议大夫守侍郎苏颂「通」原作「朝」，据阁本、活字本及长编纪事本末卷八○改官制改。
　　【二二】河北缘边安抚司「北」原作「南」，据阁本及宋会要职官五一之三改。
　　【二三】蹇序辰「辰」原作「长」，据阁本改。按宋史卷三二九蹇序辰传，蹇序辰曾提举江西常平。
　　【二四】奉议郎「郎」字原脱，据阁本及宋会要仪制六之一七补。
　　【二五】为原武埽闭合水口「原武」二字原倒，据阁本及宋会要方域一六之一六乙正。
　　【二六】廖各等凡三百七十六人入贡「三」字原脱，据阁本及宋会要蕃夷七之三七补。
　　【二七】承务郎以上「务」原作「议」，据宋会要选举一三之二一改。
　　【二八】诏提点刑狱黄廉督捕尽「督」原作「省」，据阁本改。
　　【二九】复置梅州「复」原作「后」，据正文及宋史卷九○地理志改。
续资治通鉴长编
卷三百三十二
卷三百三十二
　　起讫时间 起神宗元丰六年正月尽其月
　　卷　　名 续资治通鉴长编卷三百三十二
　　帝　　号 宋神宗
　　年　　号 元丰六年（癸亥，1083）
　　全　　文
　　春正月丁丑朔，御大庆殿受朝。先是，上以朝会仪物敝，当改为，诏合门、御史台详定朝会仪，更造仗卫、舆辂、冠服。至是，始陈于殿。既而仪鸾司夜半彻覆辂幕屋，屋坏，毁新玉辂，上不怿久之，乃诏仪鸾司监官冲替，案大理寺问罪，并案太仆寺殿宿官【一】以闻。后寺丞安宗奭、王得君各罚铜三十斤，冲替；入内西头供奉官王达、殿头李永吉各追一官，罚铜三十斤，勒停；高品陈惟和追两官，勒停。（庞元英文昌杂录云：除夜三更，大风北来，拔幕屋，坏新玉辂，入地数尺，玉饰皆碎，观者骇愕。与实录略不同。旧纪书：「御大庆殿受朝，始用新乐，覆辂屋坏，毁玉辂。」新纪但改「覆辂屋」作「幕屋」。林希野史云：元丰六年癸亥正月丁丑，上御大庆殿受朝。前此，有诏重详定元会仪，比旧多所更易，髃臣冠服佩绶，廷中仗卫一新，值慈圣上仙，今始行之。门下侍郎奏祥瑞，旧无表辞【二】，中书省申明画旨，令礼部撰表，余首为之，给事中陆佃【三】押案至东阶下，侍郎章惇受以升，诣御座前搢笏跪读。上寿时，百官未及班，传旨屡促，班始半，上已升座。三省官奔走而赴，退易常服，至内东门拜表，余入省首拜此表。旧五辂设于殿门外，今设于廷中，有司预设幕屋于廷东以藏辂。命以是日四鼓出辂而除幕屋，自三馆便门辇屋木权置馆中。余质明先至廷中，闻庑间有人呻吟甚苦，疑而不敢问也。见廷中但设四辂，而旧辂处已无屋，见一物倾仆于地，品目甚多，尚昏黑莫能辨。问守卫者何物，云：「玉辂也。中夜为屋倒所坏。」及朝会毕，入馆中，正字邓谨思、馆吏王元云：「昨夕宿直，亲开馆门，内其辇木。至中夕，有三中贵视拆屋，方出四辂，遽遣百余人登屋而拆之，昏暗中又去其旁支之柱，以故屋摧而玉辂坏，百余人皆陨地，折手足，坏头面【四】，号哭之声喧然。扶舆而出，死者四人，余皆困重将死。」余出左扉，尸横屋道左，以俟检验，妻子守之而哭。蒙紫袖衫，即仪鸾司也。本司官三人：王达、李永吉、陈惟和。惟和最横，是夜，以杖驱逼人登屋。玉辂非太仆所藏，上命宋用臣、刘援于后苑新创者，但用太仆驾士耳。二丞王得君、安宗奭自请入守宿，中夜，惟和逼之掖辂，二人不从，惟和遂彻屋，急引四辂，而屋陨矣。上批付大理寺勘听时断。御药窦仕宣法服而侍立，上受贺毕，起入合，仕宣忽自御座踣于地，跌其足，冠佩狼籍，扶归不能起，一事可□。按：希所载甚详，国史太简，因附注此。）
　　戊寅，诏救护广武埽官吏转运副使向宗旦以下六人减磨勘一年，余人各减年、升名、赐帛有差。
　　己卯【五】，荆湖南路转运司言：「邵州莳竹县接近芙蓉石驿未归明溪洞各愿纳土，乞增赐公使钱。」诏赐钱千缗。（两纪并附年末。）
　　诏造军器及战车所不隶御史工察【六】。
　　壬午，赵□奏：「近西人赍到文字，巳具闻奏。窃虑再遣人赍文字来界首，坚要赴本司出头，未审许与不许收留。」诏：「如西人再将到文字，仰缴连闻奏，差来人留住听候朝旨。」续诏：「其留住人止作经略司意度，不得称听候朝旨。」（密记六日事。）
　　癸未，详定礼文所言：「祭之有蜡，所以报万物之成功，然岁之丰荒有异，四方之顺成不等，则报功之礼亦不得一。故记曰：『八蜡以祀四方。四方年不顺成，八蜡不通。』历代蜡祭【七】，独在南郊为一坛。伏请蜡祭四郊各为一坛，以祀其方之神，前期，司农关有不顺成之方，不报。其息民祭仍在蜡祭之后。」从之。（郊庙礼文载此事在元丰四年十月九日，此从政和会要。）
　　甲申，白虹贯日。（两纪并书。）
　　乙酉，诏晋州神山县尉李茂昭除名，坐部粮至鄜州，道亡归也。
　　诏：「闻新城四面濠溢，毁公私舍屋、田土。委杨景略估直给之，或还以官地。其官营房及民坟寺、舍屋，责京城所管认拨移修盖。」
　　诏殿前司选习新法弓马使臣五人，以名闻。于是本司以雷瑜等来上，诏分差充提举河北东、西路保甲司勾当公事，以教逐路保丁。
　　开封府言：「奉诏勘开封县保正率钱祭神，其被率人觽，未敢追逮。」诏止以见禁人劾罪以闻。
　　提举熙河营田蕃部司言：「兰州及定西城新招弓箭手，贫乏无种粮、牛具，乞贷钱十五贯与之，俟垦地得谷偿纳。」从之，仍增赐十五贯。
　　己丑，层檀贡方物。层檀，南海旁国也。国城距海二十里【八】。海道须便风百六十许日昼夜行，经勿巡、古林、三佛齐国乃至广州。国主名亚美罗亚眉兰，传国五百年，十世矣。春、冬暖。贵人以好越布缠头，服土产花锦白迭布，不服绫罗绢帛，出入乘象、马。官有奉。其法轻罪杖，重罪死。有稻、麦、粟、胡羊【九】、山羊、沙牛、水牛、驼、马、鱼、犀、象、熏陆、木香、血竭、没药、鹏砂、阿魏、苏合油、真珠、玻璃、葡萄、千年枣、蜜沙华三酒。交易用官铸钱，三分其齐，金铜相半，而银加一分。禁私铸。人语如大食国语。（新纪书：「己丑，层檀入贡。」旧纪附年末。）
　　诏鄜延路经略副使种谔、管勾机宜文字汲光各罚铜三十斤，蕃官刘永隆降一官。朱□等以赦原【一○】初，谔及经略使沈括轻信汲光【一一】奏将刘绍能遇敌不力战，与西人交通，皆不实。汲光妄信蕃官屈埋造作蜚语，教令蕃部诬绍能事，以状告经略司，及增秉常以所乘马遗绍能侄永德以幸赏，永隆坐赇支，皆会赦。勘官御史宇文昌龄言：「案发绍能自汲光始：轻捐金帛，巧设觇刺，旬月之内，告状杂逮，盖皆自外不根之言，未析端蓢，而光之用意阴有所幸，故遂操而为实，润色张皇。沈括轻听易摇，曾不以理推较，遽凭其状，质于朝廷。去年秋师招纳之后，继为光说所间【一二】，官吏牵于希合证佐，不索其情，然其间所具□词，尚有不夺其实，而括之剡奏，去是存非，欲置之无疑【一三】，以邀朝廷必信。朱□偷安曲从。今有司推核，首尾皆诬。括为帅臣，乞重行谴黜。」括先坐别罪安置，故特责谔。命已行，门下省覆奏，以为罚轻，乃诏谔罚铜四十斤，光仍冲替。（四年二月乙酉，绍能升钤辖；五年四月甲寅，遣昌龄鞫狱。）
　　辛卯，太子少师致仕赵概卒，年八十六。赠太子太师，谥康靖。
　　癸巳，诏给事中陆佃、中书舍人蔡卞勘详御史中丞舒亶论奏尚书省录目事，案罪以闻。先是，亶奏：「尚书省凡有奏钞，法当置籍录其事目。尚书省违法，擅不录目。」既案奏，而乃以发文书历为录目之籍，亶以为大臣欺妄；而尚书省取御史台受事簿亦无录目事，以奏亶为欺妄。于是诏尚书刑部劾罪，而御史翟思、王桓、杨畏言：「中丞案尚书省事，不应付其属曹治曲直。」故改命佃等。（二月戊午可并此。）
　　诏御史六察罢上下半年更易法。
　　奉议郎、驾部郎中王钦臣为陕西转运副使，端在本司。前此，转运司言：「本司官法当分巡州县，岁遍，不敢留官在司。凡有承受朝省文字，不免于巡历所在追逐，故报上行下率多稽违。欲乞自今常令一员在司主领职事。」故钦臣有是命。
　　甲午，朝奉大夫、直龙图阁、前知桂州张颉落职知均州【一四】，坐不能察蛮贼为寇，会赦也。（颉三年闰九月，除桂州；五年七月，替；今责降。按：颉坐不能察蛮寇落职降差遣，而本传不书，乃书陈被赏薄，且云海外无事，可谓簄谬矣。）
　　徐禧弟秘言：「禧没于王事，所得二资官，不忍受。」诏许之。
　　奉议郎魏纶权知吉州，以上批「吉州方推行盐法，紧要得人」故也。（此据御集。元佑初，孙升有章。）
　　乙未，以鲁国长公主子庄宅副使曹烨为右骐骥副使，改为如京副使；陈国长公主子宫苑副使王殊为东染院使，崇仪副使殖为六宅副使；卫国长公主子如京副使张秉渊为庄宅副使。
　　诏：「周、汉以来帝王陵庙，久阙修治。其令州县以陵地所入租课葺之。」（两纪并书：「诏修周、汉以来陵庙。」）
　　诏诸路提点刑狱司各置检法官一员。
　　尚书省言：「御史台编一司敕，于官制后违法请公使钱。御史中丞舒亶直学士院日，于官制后违法请厨钱。台察官朋蔽不言，乞并付有司推治。」诏大理寺鞫之。
　　太府寺言：「畿邑抵当之法，外路殊未施行。今欲乞许将诸路常平司市易赊借钱、□剩钱，五路各借十万缗，余路各借五万缗，充抵当本钱。」从之。
　　河北提举保甲司言：「都副保正多于教成大保长内选补，系主教人员，团教一都保人武艺。方且责成，又令管本都保公事，应副州县役使，以至期会稽违，必遭刑责，不惟有妨主教，恐非朝廷教养之意。乞应合系本县于本都保追呼公事，止责承帖人计会追呼，毋令亲身勾当及管解赴县。」从之。
　　丙申，经制宜州溪峒、西上合门使、果州刺史、知沅州谢麟言：「昨具状乞济师讨荡，建置城邑，奉诏：接纳髃蛮，不得进兵，巧以方略措置。遂选差将官进屯控要县寨，招降元谋贼首罗世念并逐峒头领种族四千八百人，赍所劫溪峒都巡检使印赴军前，衣甲器械二万，并生界思广峒酋长具到人烟户千四百一十七、口六千二百六十三，纳土归顺。其杰黠蛮首，已付有司，听朝旨措置。」（两纪书安化州思广峒内附于岁末。）诏：「谢麟领果州刺史，减磨勘三年；皇城使、昭州刺史、带御器械和斌领荣州团练使，知安化州；及思广等五十二峒首领罗世念为内殿承制，蒙承想、蒙全圣、蒙光赵并为西头供奉官，蒙全叫、蒙令件、蒙怀忽、蒙光速、潘曹并为侍禁，潘全剑为奉职。并给俸与春冬衣。」
　　初，安化上、中、下三州及北遐镇月赴宜州恭参【一五】及中卖板木，宜州岁四管设，及三岁听蛮人二百九十四输所贡兵械于思立寨，本州岛支给赏赐及其道费；补知州奉职、监州借职，有官迁一资，其班行则加勋，皆宜州溪峒司施行。前知宜州钱师孟、通判曹觏擅裁捐例册，酒食不如旧，买板木不及贾，赏答贡物估贾亏其实，迁补文字至五年不给，故自五年三月侵掠省地。经略司问致寇状，而宜州但以山稻不稔、溪峒大雪、牛羊死为言，经略司亦不能察也。其五月，效用前如京使费万战死；六月，知宜州王奇战死。事闻，诏以麟、斌经制溪峒事，以觏、师孟属吏焉。世念兄弟、儿侄百六人，补西头供奉官、右侍禁、披带班下班殿侍，令谢麟分擘于广南、荆湖路监当物务及指使。（去年九月庚寅可并此【一六】。）
　　先是，和斌为广西钤辖，经略司委斌率步骑三千讨罗世念。当盛暑，昼夜趣兵趋怀远寨，曰：「此要害之地，得之则生矣。」或曰：「奈何背龙江邪？」斌笑曰：「此所以生也。」因示弱以骄之【一七】，将士悉恐，斌暇逸自如。既兼旬，乃大阅。蛮人觇知兵少，果大至。斌亲至营，出俸钱为酒肉，以劳诸军，曰：「吾虽老，思效死以报国。翌日见敌，进退惟吾所视，不如令者诛。」夜选将迎敌，密戒以望敌则走。觽闻报皆恐，斌安卧不动。凌晨，报益急，斌从容会食，度诱之至平膎，列八阵以待之，张疑兵左右山上，戒军前贾贩者瞰江壁立。贼登佛子岭，见兵觽，大惊。斌分骑兵出其傍，身不乘马，被甲步出，策先锋阵将士皆力战，蛮人大败，遣北遐镇蒙利等求纳款。时谢麟被命经制，未至而斌已破贼矣。或欲益兵进讨，开置城邑，会朝廷以斌同经制蛮事【一八】，斌从容讲画，进屯要害，以图抚纳，世念遂率其属党内附云。（此据曾布作墓志。斌六年正月二十日为荣团；二月二十四日，为巡检使；八月二十四日，知邕州。）
　　西南龙蕃进贡使龙已达补保顺将军，余六十余人各补将军、郎将有差。
　　丁酉，诏：「陕西、河东路常平仓籴价不得过转运司，河北诸司籴价不得过措置籴便司。」
　　陕西转运副使范纯粹奏：「臣访闻得本路州县民间甚有阙食去处，又逃移过主客人户数目不少。本司近行下体问虚实，今先次据永兴军长安、万年两县及凤翔府宝鸡一县共三处申到文状，已是逃移过五千余户，其余州县若供申齐足，必是数目极多。臣体闻得盖缘累年不熟，又自军兴以后，调拨雇率，凋弊为甚；而集教、团教之法方此推行，兼民间以边事未平，妄意私忧，加之向春阙食，遂此流散。臣愚不知所以救止之方，深虑关陕根本益致残弊，所系不轻。伏望圣慈更赐采察，如臣言不妄，即乞详酌，特降诏敕，丁宁抚谕，及将团教、集教之法住罢推行。如朝廷相度更有可以安辑休养事件，并乞圣慈特赐处分。」贴黄：「臣体问得集教、团教去处内，集教百姓，除一身在官外，不免别遣家丁往复馈饷，其团教之人，虽去家不远，亦于农作不无妨废。当凋弊流移之际，欲其安辑休养，则今来教法恐非先务。臣愚不识忌讳，诚以上体陛下爱育百姓之意，不敢雷同坐视，缄默避隐，辄以状上闻。此状系臣所辟管勾文字官胡孙孺【一九】书写印发，不敢付吏，以防漏露。如蒙施行，只乞作朝廷访闻，内赐指挥。」（纯粹奏议乃六年正月二十一日发，二十六日，有旨罢团教、集教，或因纯粹奏也。）
　　戊戌，诏：「自今枢密院已得旨事，更不送尚书省具钞，径送门下省覆驳讫，自枢密院直下尚书省施行。」（五年九月十四壬辰诏合参考。）
　　诏右监门率仲蕝贷死除名，依从党例锁闭，坐令侍婢以药粥毒妻夏氏死也。
　　诏：「太医生八人，四厢使臣各辖二人，凡商旅与穷独被病者，录名医治，会其全失为赏罚法。人月支合药钱二千。」从两浙转运副使许懋请也。
　　大理寺言：「内侍黄门宋访下直日，阑入需云殿里□被，当阑入殿门私罪徒，该赦原。」诏勒归本院班。
　　己亥，礼部言：「每岁祀昊天上帝、感生帝，祭皇地祇、神州地祇，皆祖宗配享，差中书舍人一员前二日诣太庙本室奏告，或时阙员，改差不逮。看详宗庙时享既用宗室摄事，奏告亦用宗姓奉承庙享为宜。」从之。
　　太常博士何洵直言：「祀感生帝、祭神州地祇以祖宗配，而三献奉俎官与祀上帝、祭皇地祇不同。臣伏请自今祀感生帝、神州地祇并依南北郊礼。神州之祭，既当与地祇为一体，谓宜致斋之内不游幸，不作乐。」礼部看详：「神州地祇、感生帝视南北郊即有隆杀之节，天地之祭自有着令，余乞且仍旧贯。」又言：「诸祠祭以礼部为献官，以户部、兵部、工部为奉俎官，而吏部、刑部无事于其间，非所谓官联也。臣伏请自今诸大祠，除执政官、宗室节度使以上为初献官掌誓戒外，余以吏部尚书掌之，仍以刑部尚书聭誓戒礼。天神升烟，惟亲祠以百束为定制，余祀少者乃止一束而已。每祠爝火荧然，恐非达气报阳，以类求神之意。欲积薪高广，而燎之不必以柏，欲依洵直所请。」从之。（四年十月甲子当考。）
　　诏皇城使、丹州刺史张藻，左藏库副使张永昌各迁三官，赏出界获级也。
　　诏泾原路经略司：「近西贼入隆德寨，老幼、牛羊横见剽掠，乃是寨官不禀戒敕，预为清野之计，可械系案罪以闻。」后寨主贾宗谅【二○】冲替，巡检张志等勒停，余监押，以次各赎铜、降官有差。
　　诏客省使王渊，入内东头供奉官、勾当御药院梁从政按阅开封府界第一、第二将兵。
　　庚子，枢密院上景福殿使、武信军留后、入内副都知李宪磨勘，诏：「宪昨作拘栏商人货榷买，报上不以实，虽该德音，可展磨勘一年。」
　　尚书省乞都司置御史房，主行弹纠御史察案失职并六察殿最簿，从之。（此年二月十八日甲子【二一】，并政和四年九月二十四日丙申并合参对。）
　　诏：「宗室非袒免亲荫补外官，父祖俱亡，年未及者，于合出官年限内减半支本官俸。」从宗室令埤请也。
　　诏京东转运副使□居厚，本路转运判官阙，宜具名以闻。（六月壬子，除马称【二二】。）
　　自今禁军马军保甲教阅隶枢密院。
　　辛丑，诏：「权京西路转运使向宗旦、权判官唐义问不能经营财利，每有费用，悉干朝廷，职事不修，各特冲替。」时上以□居厚使京东，财利丰羡，故宗旦、义问有是责。
　　诏广南西路提点刑狱司劾本路转运判官□潜以闻，潜妄奏交趾欲借米故也。
　　壬寅，户部言：「准朝旨，诸路提举官散敛常平物，可自行法至今，酌三年之中数，取一年立为额，岁终比较增亏。今以钱银谷帛贯、石、匹、两定年额：散一千一百三万七千七百七十二，敛一千三百九十六万五千四百五十九。元丰三年，散一千三百一十八万六千一百十四，敛一千五百万四百二十二，比较散增二百一十四万八千三百四十二，敛增一百三万四千九百六十三。元丰四年，散一千三百八十三万七千七百三十六，敛一千一百九十七万八千九百九十四，比较散增二百七十九万九千九百六十四，敛亏一百九十八万六千四百六十五【二三】。」诏：「三年、四年，散多敛少及散敛俱少处，户部下提举司分析以闻。」（食货志同，但增：「自熙宁立法之初至元丰末，凡水旱赈恤饥馑之财用取具，至今赖焉。」今不取。）
　　连州言军贼李小八等持兵行劫，诏委提点刑狱陈知和择使臣选募勇敢一百人督捕。
　　诏权开封府推官祖无颇、内东头供奉官甘师颜各减磨勘一年，以修治开封府界至滑州北使道路毕也。
　　诏：「广南西路转运判官许彦先、提举常平等事刘何【二四】，赴枢密承旨司讲议广西峒丁依开封府界保甲集教、团教法，所用钱粮，与经略、转运司计置【二五】。」
　　工部言：「据都大提举修护西京河阳黄河堤埽、内殿承制李崇道【二六】等言：『准都水使者范子渊牒：已得旨疏治广武埽对岸石叫渡大和坡旧河，分行水势，以舒南岸。今欲自温县大河港开鸡爪河，接续至大和坡下武陟县界，透入大河，分减得广武埽水势，用夫四万七千三百。』看详欲依崇道所乞。」从之。
　　诏官司如辖下有申请，并须明具合用条例行下，不可泛言依条施行。从提举京西常平等事黄定请也。
</div>
    <div class="pagination">
<a href="续资治通鉴长编_page439.html">上一页</a><span>...</span><a href="续资治通鉴长编_page435.html">435</a><a href="续资治通鉴长编_page436.html">436</a><a href="续资治通鉴长编_page437.html">437</a><a href="续资治通鉴长编_page438.html">438</a><a href="续资治通鉴长编_page439.html">439</a><span class="current-page">440</span><a href="续资治通鉴长编_page441.html">441</a><a href="续资治通鉴长编_page442.html">442</a><a href="续资治通鉴长编_page443.html">443</a><a href="续资治通鉴长编_page444.html">444</a><a href="续资治通鉴长编_page445.html">445</a><span>...</span><a href="续资治通鉴长编_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
