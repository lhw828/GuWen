<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 315 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 315 页/共 372 页</h1>
    <div class="content">　　罢瓜、沙等州屯田。
　　甲戌，有飞书妄言硃清、张宣有异图，诏慰勉之。
　　丞相鄂勒哲等言：“往年先帝尝命开真定冶河，已发丁夫人役，值先帝升遐，以聚众罢之。今宜遵旧制，俾卒其役。”从之。
　　召大司农丞姚燧为翰林学士，修《世祖实录》。初置检阅官，究核故事，燧与侍读高道凝总裁之。
　　礼部郎中王约，请行赠谥之典以旌忠勋，付《时政记》于史馆以备纂录，立供需府以专供亿，从之。授翰林直学士、同修国史。
　　帝之即位也，翰林学士王恽献《守成事鉴》，列敬天、法祖、爱民、恤兵等事为目，凡十五篇，所论悉本经旨。至是命同修国史、纂修实录，恽集《世祖圣训》六卷上之。
　　二月，丁丑，翰林学士承旨留梦炎告老，帝以其在先朝言无所隐，厚赐遣之。
　　壬午，罢江南茶税，以其数添入江西榷茶都转运使岁额。
　　丁亥，云南行省平章额森布哈言：“敢麻鲁有两夷未附，金齿亦叛服不常，请调兵六千，镇抚金齿，置驲入缅。”从之。
　　庚子，缅国来贡。
　　丁酉，帝如上都。
　　癸卯，以吕天麟为参知政事。
　　立云州银场都提举司。
　　中书省言：“近者阿哈玛特、僧格，怙势卖官，不别能否，只凭解由，选法由是大坏。宜令廉访司体覆以闻，省台核实，定其殿最，以明黜陟。其廉访司官，亦令省台同选为宜。”从之。
　　河东山西廉访使程思廉言：“太原岁饲诸王驼马一万四千馀匹，请止饲千匹。平阳诸郡岁输租税于北方，民甚苦之，请改输河东近仓。”从之。
　　思廉刚正疾恶，言事剀切，喜荐达人物。或讥其好名，思廉曰：“若避好名之讥，人不敢复为善矣。”
　　三月，乙巳朔，安南世子陈日燇遣使上表慰国哀，又上书谢宽贳恩，并献方物。
　　壬子，禁来朝官敛所属俸。
　　戊午，罢福建银场提举司。
　　中书言：“省臣、枢密院、御史台例应奏举官属，其馀诸司不宜奏请，今皆请之，非便。”诏：“自今已后，专令中书拟奏。”
　　以东作方殷，罢诸不急营造，惟帝师塔及张法师宫不罢。
　　壬戌，地震。监察御史滕安上上疏曰：“君失其道，责见于天，其咎在内庭窃干外政，小人显厕君子，名实混淆，刑赏僭差，阳为阴乘，致静者动。宜兢兢祗畏，侧身修行，反昔所为，以尽弭之之道。”执政不以闻，安上遂归。
　　夏，四月，辛巳，妖人蒙虫僭拟，及其党十三人皆伏诛。
　　庚寅，封乳母杨氏为赵国安翼夫人。以后列朝封乳母，遂沿为故事。
　　庚子，立掌谒司，掌皇太后宝，以宦者为之。
　　癸卯，设各路阴阳教授，仍禁阴阳人不得游于诸王、驸马之门。
　　闰月，丙午，为皇太后建佛寺于五台山，以前工部尚书尼济为匠作院使，董其役。
　　己未，罢打捕鹰房总管府及司籍、周用、薄敛等库、徽州路银场、各处盐场，仍免大都今岁田租。
　　庚申，河南行省亏两淮盐钞五千锭，遣官往鞫，命随其罪之轻重治之。陕西行省、山东都转运司并有增羡盐钞，各赐衣以旌其能。
　　南人洪邵学上封事，妄言五运，笞而遣之。南人又有陈利便请搜括田赋者，执政欲从之，参议中书省事王构与平章何荣祖共言其不可，辨之甚力，得不行。
　　壬戌，塔奇呼、阿萨尔以不法伏诛。
　　诏禁抽分市舶货而匿其精细者。
　　是月，兰州上下三百馀里河清三日。
　　帝以京师米贵，益广世祖之制，设三十肆，发米七万馀石粜之。其后每年增粜，多至四十万石，行之既久，多为豪强巧取。乃令有司籍贫民户数，验口给之，减赈粜之直三分之一，每岁亦不下二十馀万石。
　　五月，庚辰，诏：“各省止存儒学提学司一，馀悉罢之。”
　　升江南诸县为州，以户为差，户四万、五万者为下州，五万至十万为中州，下州官五员，中州六员。凡为中州二十八，下州十五。又以连州户不及额，降路为州。
　　辛巳，罢行大司农司。
　　甲申，诏：“自元贞元年五月以前逋欠钱粮者，皆罢征。”
　　丙申，以迈迪为签书枢密院事。迈迪，太傅巴延子也。皇太后言巴延尽心王室，欲令代其父知枢密院，帝以其年尚少。故有是命。
　　六月，戊申，历城县大清河水溢，坏民居。
　　壬子，诏辽阳省进海东青鹘，二十四驲，每驲给牛六头，使者食米五石，鹰食羊五口。又狗递十二驲，每户给钞十锭。
　　甲寅，翰林学士承旨董文用等进《世祖实录》。
　　乙卯，敕：“凡上封事者，中书省发缄视之，然后以闻。”
　　癸亥，立蒙古军都元帅府于西川，径隶枢密院。
　　庚午，立西域亲军都指挥使。
　　是月，陕西旱、饥，行省右丞许扆议发廪赈之，同列以未经奏请，不可，扆曰：“民为邦本，今饥馁若此，必俟命下，无及矣。擅发之罪，吾当任之。”遂发粟赈贷。
　　辰、澧地接谿洞，宋尝选民立屯，免其徭役，使御之，在澧者曰隘丁，在辰者曰寨兵，宋亡，皆废。湖广行省平章刘国杰，既平田万顷，乃悉复其制；又经画茶陵、衡、郴、道、桂阳，凡广东，江西盗所出入之地，南北三千里，置戍三十有八，分屯将士以守之。由是东尽交、广，西亘黔中，地周湖广，四境皆有屯戍，制度周密，诸蛮不能复寇，盗贼遂息。是月入朝，赐玉带、锦衣、弓矢。台臣言国杰在军中，每以家资赏将士，帝命倍赏之，部曲有功者各迁官。
　　秋，七月，乙亥，诏江南地税输钞。
　　丁丑，御史台言：“内地盗贼窃发者众，皆由国家赦宥所致。请命中书立为条格，督责所属，期至尽灭。”从之。
　　工部言：“通惠河造闸坝，所费不赀，全藉主守之人上下修治，请设提领三员，专一巡护。”从之。
　　乙卯，诏申饬中外：“有儒吏兼通者，各路举之。廉访司每道岁贡二人，台省委官立法考试，所贡不公，罪其举者。”
　　命：“职官坐赃论断，再犯者加二等；仓库官吏盗所守钱粮，一贯以下笞，至十贯杖之，二十贯加一等，一百二十贯徒一年，每三十贯加半年，二百四十贯徒三年，满三百贯者死。计赃以至元钞为则。”
　　戊戌，硃永福、边珍裕以妖言伏诛。
　　壬寅，诏易江南诸路天庆观为玄妙观，毁所奉宋太祖神主。
　　八月，辛酉，缅国进驯象三。
　　癸亥，以辽阳水，赈之。
　　己巳，以驸马纳怀知枢密院事。
　　九月，甲戌，帝至自上都。
　　以托克托为上都留守。托克托，穆呼哩曾孙，萨曼之子也。幼失怙，其母笃意教之；稍长，直宿卫，世祖复亲诲导，尤以嗜酒为戒；既寇，喜从儒者游，闻善辄服膺。从世祖征纳颜，擐甲率家奴数十人疾驰击之，敌众披靡，世祖望见之，大加嗟赏，谓近臣曰：“萨曼不幸早死，托克托幼，朕抚而教之，常恐其不立。今能如此，萨曼可谓有子矣！”亲解佩刀及所乘马赐之，由是深加器重，得预闻机密之事。
　　帝即位以来，宠顾尤笃。常侍禁闱，出入唯谨，退，语家人曰：“我昔亲承先帝训饬，令毋嗜饮，今未能绝也。岂有为人知过而不能改者乎！自今以往，家人有以酒至吾前者，必痛惩之。”帝闻之，喜曰：“集赛中如托克托者无几，今能刚制于酒，真可大用矣！”遂有是命。托克托至上都，政令严肃，克修其职。
　　乙亥，用帝师奏，释大辟三人，杖以下四十九人。
　　己卯，罢四川淘金户四千，还其原籍；罪初献言者。
　　丁亥，爪哇遣使献方物。
　　史弼既以罪废，至是起同知枢密院事。伊尔噜言：“弼等以五千人渡海二十五万里，入近代未尝至之国，俘其王及谕降旁近小国，宜加矜怜。”遂诏还其所籍家资，拜江西行中书省右丞。
　　壬辰，湖南司狱郭玘，诉浙西廉访司佥事张孝思多取廪饩，孝思系玘于狱。行台令监察御史杨仁往鞫，而行省平章特穆尔逮孝思至省讯问，又令其属官与仁同鞫玘事，仁不从。行台以闻，诏省台遣官鞫，既引服，皆杖之。
　　冬，十月，癸卯，有事于太庙。中书省言：“去岁世祖皇帝、裕宗祔庙，以绫代玉册，今玉册玉宝成，请纳诸各室。”帝曰：“亲享之礼，祖宗未尝行之，其奉册以来，朕躬祀之。”命献官迎导入庙。
　　先是监察御史杨桓，疏陈时务，请亲享太庙，复四时之祭。又请正礼仪以肃宫庭，定官制以省冗员，禁父子骨肉奴婢相告讦者，罢行用官钱营什一之利。帝称善，然一时不能行也。
　　甲寅，中书省、御史台言：“江浙平章莽赍布哈陈台宪非便事，请自今监察御史、廉访司有所按核，州县官与本路同鞫，路官与宣慰司同鞫，宣慰司官与行省同鞫。”许之。
　　十一月，甲戌，太白经天。
　　戊戌，诏江浙行省括隐漏官田及检核富强被役之户。
　　太师伊实特穆尔，因议边事入朝，两宫赐宴，如家人礼，赐其妻图忽鲁宴服及他珍宝。是月，以疾卒。后追封广平王，谥贞宪。
　　十二月，丙辰，荆南僧普昭等伪撰佛书，有不道语，伏诛。
　　伊苏岱尔之军，因李亶乱去山东，其元驻之地为人所垦，岁久成业，争讼不已。甲子，命别以境内荒田给之，正军五顷，馀丁二顷，已满数者不给。
　　减海运脚价钞一贯，计每石六贯五百文。著为令。
　　丁卯，禁诸王辄召有司官吏。
　　时诸王锡锡等部曲，率恣横扰民，驸马曼济台私杀有罪，有司官吏辄被号召。至是诏：“非奉旨毋辄加罪。”
　　是岁，立巴约特氏为皇后，驸马托里斯之女也。
　　集贤学士阎复，上疏言：“京师宜首建宣圣庙、学，定用释奠雅乐”，从之。又言：“曲阜守冢户，昨有司并入民籍，宜复之。”其后诏赐孔林酒扫二十八户，祀田五千亩，皆复之请也。
　　行台御史及浙西宪司劾江浙行省平章不法者十七事，诏遣侍御史尚文往诘之，左验明著，犹力争不服，文以上闻。平章乃言御史违制取会防镇军数，帝命省台大臣集议，咸曰：“平章勋臣之后，所犯者轻事，宜宥；御史取会军数，当死。”文抗言：“平章罪状明白，不受薄责，无人臣礼，其罪非轻；御史纠事之官，因兵卒争诉，责其帅如旧均役，情无害法，即有罪亦轻。”廷辨数四，帝意始悟，平章、御史各杖遣之。
　　◎元贞二年
　　春，正月，丙子，蠲两都站户和雇、和市。
　　己卯，诏江南毋捕天鹅。
　　上思州叛贼黄胜许攻剽水口、思光寨，湖广行省调兵击之，获其党黄法安等，贼遁入上牙六罗。
　　丙戌，安西王傅特齐托特穆尔等复请立王相府，帝曰：“去岁阿南达已尝面陈，朕以世祖定制谕之。今复奏请，岂欲以四川、京兆悉为彼有也！赋税、军站皆朝廷所司，今姑从汝请，置王相府，惟行王傅事。”
　　己丑，以御史中丞图齐为御史大夫。
　　御史台言：“汉人为同寮者，尝为奸人捃摭其罪，由是不敢尽言，请于近侍中择人用之。”帝曰：“安用此曹！其选汉人识达事体者为之。”
　　乙未，诏：“诸王、驸马，非奉旨毋罪官吏。”
　　二月，己亥朔，中书省言：“陛下自御极以来，所赐诸王、公主、驸马、勋臣，为数不轻，向之所储，散之殆尽。今继请者尚多，请甄别贫匮及赴边者赐之，其馀宜悉止。”从之。
　　诏：“奉使及军官殁而子弟未袭职者，其所佩金银符归于官，违者罪之。”
　　丙午，禁军将擅易侍卫军、蒙古军。以家奴代役者罪之，仍令其奴别入兵籍，以其主资产之半畀之。军将敢有纵之者，罢其职。
　　庚戌，诏：“军卒擅更代及逃归者，死。”
　　丙辰，诏：“江南道士贸易田者，输田商税。”
　　庚申，自六盘山至黄河，立屯田，置军万人。
　　丙寅，以大都留守司达噜噶齐丹津为中书平章政事。
　　时博果密称疾不出，帝召至便殿，谓曰：“朕知卿疾之故，以卿不能从人，人亦不能从卿也。欲以丹津代卿，如何？”博果密曰：“丹津实胜臣。”乃拜博果密平章军国重事，辞曰：“是职也，国朝惟史天泽尝为之，臣不敢当。”诏去“重”字，而以丹津代为平章政事。
　　三月，壬申，罢太原、平阳路酿进葡萄酒，其葡萄园，民恃为业者，皆还之。
　　癸酉，实都言晋王噶玛拉，多尔岱言伊啰勒，皆有异图，诏枢密院鞫之，无验。帝命言晋王者死，言伊啰勒者谪从军自效。
　　丙子，帝如上都。
　　丁丑，以完颜邦义、尼雅斯拉鼎、刘委安妄言朝政，杖之，徒二年，籍其家财之半。
　　夏，四月，绛州、黄岩饥，杭州火，并赈之。
</div>
    <div class="pagination">
<a href="续资治通鉴_page314.html">上一页</a><span>...</span><a href="续资治通鉴_page310.html">310</a><a href="续资治通鉴_page311.html">311</a><a href="续资治通鉴_page312.html">312</a><a href="续资治通鉴_page313.html">313</a><a href="续资治通鉴_page314.html">314</a><span class="current-page">315</span><a href="续资治通鉴_page316.html">316</a><a href="续资治通鉴_page317.html">317</a><a href="续资治通鉴_page318.html">318</a><a href="续资治通鉴_page319.html">319</a><a href="续资治通鉴_page320.html">320</a><span>...</span><a href="续资治通鉴_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
