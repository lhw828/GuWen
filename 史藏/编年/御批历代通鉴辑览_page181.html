<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 181 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 181 页/共 306 页</h1>
    <div class="content">　　五月赐杭州隠士林逋【字君复杭州钱塘人】粟帛
　　逋力学善诗不趋荣利家贫衣食不足晏如也结庐杭州西湖之孤山【在里外二湖之间一屿耸立为湖山絶胜处】帝闻其名赐以粟帛
　　秋八月丙申朔日食
　　九月以王钦若陈尧叟为枢密使丁谓防知政事马知节为枢密副使
　　时天下乂安王钦若丁谓导帝以封祀眷遇日隆钦若自以深达道敎多所建明而谓附防之与陈彭年宦者刘承珪【楚州山阳人后改名承规】等搜讲坠典大修宫观以林特【字士竒南剑州顺昌人】有心计使为三司使以干财利五人交通踪迹诡秘时号五王旦欲谏则业已同之欲去则上遇之厚追思李沆之先识叹曰李文靖真圣人也钦若状貌短小项有附疣时目为瘿相性倾巧敢为矫诞然智数过人每朝廷有兴作能委曲迁就以中帝意知节以众方竞言祥瑞深不然之毎言于帝曰天下虽安不可忘战去兵也
　　冬十月帝言圣祖降于延恩殿
　　初汀州人王捷言于南康遇道人姓赵氏授以丹术及小镮神剑盖司命真君也是为圣祖刘承珪以闻赐捷名中正得对龙图阁既东封加圣祖号为司命天尊授中正左武衞将军至是帝语辅臣曰朕梦神人传玉皇之命云先命汝祖赵元朗授汝天书今令再见汝翌日复梦神人传圣祖言吾座西斜设六位以是日即于延恩殿设道场五鼔一筹先闻异香顷之黄光满殿圣祖至朕再拜殿下俄有六人至揖圣祖皆就坐圣祖命朕前曰吾人皇九人中一人也是赵之始祖再降乃轩辕皇帝后唐时复降生赵氏之族今已百年皇帝善为抚育苍生无怠前志即离座乘云而去王旦等皆再拜称贺诏告天下肆赦加恩【命丁谓等修崇奉仪注闰月上圣祖尊号曰圣祖上灵髙道九天司命保生天尊大帝圣母懿号曰元天大圣后遂加太庙六室尊号羣臣上帝尊号曰崇文广武感天尊适应真佑徳上圣钦明仁孝皇帝寻作景灵宫奉圣祖以孔子諡犯圣祖讳改元圣日至圣】
　　十一月以王旦兼玉清昭应宫使
　　诏建康军铸玉皇圣祖太祖太宗尊像以丁谓为奉迎使奉安于玉清昭应宫帝率百官郊谒又诏刻天书于宫以旦为刻玉使王钦若与谓副之
　　十二月立徳妃刘氏为皇后
　　后父通为虎捷都指挥使従征太原道卒后在襁褓而孤鞠于外氏善播鼗蜀人龚美者以鍜银为业携之至京师年十五入襄邸帝即位以为美人【欲封贵妃李沆不可事具前】未防为修仪进位徳妃専宠后宫郭后崩帝欲立之翰林学士李迪【字复古幽州人】言妃起于微寒不可以母天下防知政事赵安仁亦言不如沈才人出于相门帝不従【他日与王钦若従容论方今大臣谁为长者钦若欲排安仁乃誉之曰无若赵安仁安仁昔为沈伦所知常欲报之帝黙然未防安仁罢】帝欲得杨亿草制使丁谓谕旨亿难之谓曰勉为此不忧不富贵亿曰如此富贵亦非所愿也乃命他学士焉后既立以无宗族更以美为兄改其姓为刘闻李迪之谏大恨之【后性敏警晓书史闻朝廷事能记其本末帝退朝阅天下封奏多至中夜后皆预闻宫闱事有问辄援引故实以对帝深重之由是渐干外政】
　　【癸丑】六年春正月禁内臣出使干预公事
　　凡有干预州县公事所在官吏不以闻并罪之
　　秋七月除农器税
　　知滨州【后周置今属山东武定府】吕夷简【字坦夫防正兄子】请免税河北农器帝曰务穑劝农古之道也岂独河北哉诏诸路并除之
　　冬十二月戊午朔日食
　　献天书于朝元殿
　　先是帝享玉皇于朝元殿【判亳州丁谓献芝草三万七千本】遂诏扶侍使赵安仁等奉献天书告玉清昭应宫及太庙
　　【甲寅】七年春正月帝如亳州谒老子于太清宫
　　先是诏亲谒太清宫加号太上老君混元上徳皇帝孙奭上言陛下事事慕效唐明皇岂以明皇为令徳之主邪帝曰东封祀汾谒陵寝享老子非始于明皇且开元礼今世所循用不可以天宝之乱而非之作解疑论以示羣臣及是春天书发京师遂朝谒太清宫【丁谓献白鹿一芝革九万五千本】曲赦亳州及车驾所经流以下罪升亳州为集庆军赐酺三日
　　以应天府为南京二月还宫
　　国初因五代之旧以大梁为东京开封府洛阳为西京河南府后以太祖旧藩归徳军在宋州改宋州为应天府至是建为南京作鸿庆宫以奉太祖太宗圣像
　　夏四月沙州入贡
　　先是曹宗夀杀其从父节度使延禄而代之至是死其子贤顺遣人入贡诏授归义节度使【沙州自宗夀以来通使契丹】
　　六月王钦若陈尧叟马知节免
　　知节素恶钦若之为人议论未尝少屈钦若每奏事必懐数奏但出一二匿其余退则以己意称上旨行之知节尝于帝前顾钦若曰懐中奏何不尽出之钦若不恱会泸州【梁置今四川】都巡检王懐信等上平蛮功钦若久不决既而擅超擢之知节因面诋其短争于帝前帝召王旦质之旦至钦若犹哗不已知节流涕曰愿与钦若同下御史府旦叱钦若使退帝大怒命付狱旦従容曰钦若等当黜未知坐以何罪帝曰忿争无礼旦曰陛下奄有天下使大臣坐忿争无礼之罪或闻外国无以威逺愿至中书召钦若等宣示陛下含容之意且戒约之俟少间罢未晚也帝曰非卿言朕固难忍月余始罢钦若知节并及尧叟
　　司空张齐贤卒【諡文定】
　　以寇准为枢密使
　　王旦荐之也
　　契丹伐髙丽大败而还
　　初契丹以鸭绿江【注见前】地子髙丽髙丽筑六城【曰兴铁通龙郭六州】及王询败请降于契丹契丹责令亲朝询以疾辞契丹怒连嵗遣耶律资忠【字沃衍系出仲父房】往取地不従乃遣萧敌烈讨之髙丽与女真设竒邀击契丹大败而还【已而契丹耶律世良等大败髙丽于郭州斩首数万获其辎重而还　耶律世良小字干六院部人】
　　冬十月髙丽来贡
　　自髙丽王诵立遣使入朝为契丹所阻不通中国者累年至是询复遣其工部侍郎尹证古入贡诏登州置馆于海次以待之
　　十一月玉清昭应宫成
　　初议营宫料功须十五年修宫使丁谓令以夜继昼每绘一壁给二烛故七年而成凡二千六百一十楹制度宏丽屋宇少不中程式虽金碧已具刘承珪必令毁而更造有司莫敢较其费未防帝亲谒宫奉刻玉天书安于宝符阁以御容立侍于侧
　　十二月癸丑朔司天监奏日食不应
　　羣臣表贺
　　戸部献天下民数
　　戸九百五万五千七百二十九口二千一百九十七万六千九百六十五
　　【乙卯】八年春二月淮浙饥
　　加楚王元佐天策上将军赐剑履上殿诏书不名夏四月寇准罢
　　准以三司使林特附会邪险恶之每事阻抑帝方宠特闻之不恱谓王旦曰准刚忿如昔旦曰准好人懐惠又欲人畏威皆大臣所当避而准乃以为己任此其所短也非至仁之主孰能容之凖竟以是罢【初准数短旦于帝而旦専称准帝谓旦曰卿虽称其美彼専谈卿恶旦曰理固当然臣在相位久政事缺失必多准对陛下无隠益见其忠直此臣所以重准也帝由是益贤旦中书有事送枢密院违诏格准以上闻旦被责拜谢堂吏皆坐罸不逾月枢密冇事送中书亦违诏格堂吏欣然呈旦旦令送还枢密而已准大慙谢及罢准托人语旦求为使相旦惊曰将相之任岂可求耶吾不受私情也准深憾之已而除准武胜军节度使同平章事判河南府凖入见谢曰非陛下知臣安能至此帝具道旦所以荐者准愧叹以为不可及】
　　朝元殿灾
　　荣王元俨【太宗第八子】宫火延及殿阁内库有司劾遗火事当死者众王旦曰陛下始以罪已诏天下今乃过为杀戮且火虽有迹安知非天谴也帝欣然纳之减死防百人
　　六月己酉朔日食
　　秋九月吐蕃唃厮啰请伐夏州不许
　　嘉勒斯赉吐蕃嘉勒布之苗裔居宗噶尔城【在今西宁府西宁县东宋于此置龙支县后废】以宗噶尔僧李立遵为伦布伦布者国相也立遵贪而喜杀国人不附会与泾原铃辖曹玮战于三都谷【在今巩昌府伏羌县西】而败复袭西凉府亦败众益怨之嘉勒斯赉遂与立遵不协徙居邈川【城名宋于此置乐州今为西宁府碾伯县治】而立遵自居宗噶尔屡表请嘉勒布之号朝议以嘉勒布乃戎王也立遵居嘉勒斯赉下不宜妄授止命为保顺军节度使嘉勒斯赉与西夏接壤每以兵抗赵徳明希朝廷赐予因是聚众数十万请讨平夏以自效帝以戎人多诈或生他变命周文质监泾原军曹玮知秦州以备之
　　枢密直学士知陈州张咏卒【諡忠定】
　　咏倜傥有大志尚气节尝曰事君者亷不言贫勤不言苦忠不言已效公不言已能斯可以事君矣故所至以政绩闻方疾上疏言不当造宫观竭天下之财伤生民之命此皆贼臣丁谓诳惑陛下乞斩谓首置国门以谢天下然后斩咏头置丁氏之门以谢谓章三上出知陈州卒赠左仆射
　　赐信州道士张正随号真静先生
　　初汉张鲁子自汉中徙居信州龙虎山【在今江西广信府贵溪县西南相传汉张道陵修链于此】世以道惑众正随其后也至是召赴阙赐号王钦若为奏立授箓院及上清观【今曰太上清宫在龙虎山上】蠲其田租自是凡嗣世者皆赐号
　　【丙辰】九年春正月以张旻为枢密副使
　　先是旻为马军副都指挥使被旨选兵下令太峻兵惧谋欲为变上召二府议之王旦曰若罪旻则自今帅臣何以御众捕谋者则震惊都邑今但擢旻使解兵柄反侧者当自安矣帝従其言兵果无他帝语左右曰王旦善处大事真宰相也
　　夏六月畿内蝗
　　帝遣人出郊得死蝗以献因以示大臣明日执政遂袖死蝗进曰蝗尽死矣请示于朝率百官贺王旦曰蝗出为灾灾弭幸也又何贺固称不可后数日二府方奏事飞蝗忽蔽天帝顾旦曰使百官方贺而蝗如此岂不为天下笑邪
　　秋八月知秦州曹玮败吐蕃于伏羌砦【本唐复羌县宋为砦元复置县今属巩昌府】
　　玮在秦州屡请益兵帝不恱问李迪邉将谁可代玮者迪曰玮知嘉勒斯赉窥闗中故请益兵为备非怯也乃诏发闗内羡兵赴玮未防嘉勒斯赉与宗噶尔族入冦使谍者声言以某日下秦州会食以激怒玮玮勒兵不动坐俟其至大破之夷其族帐斩首千余级自是嘉勒斯赉势蹙退保碛中不出
　　九月丁谓陈尧叟免以陈彭年王曾张知白【字用晦沧州清池人】参知政事任中正【字庆之曹州济阴人】为枢密副使
　　彭年初入翰林为学士尝谒王旦旦辞不见【彭年性奸謟时号九尾狐】翌日向敏中以彭年所上文字示旦旦瞑目不览曰是不过兴建符瑞图进取耳已而彭年附王钦若丁谓朝廷典礼无不参预详练仪制前世未有者必推引依据以成就之帝甚宠遇及升内阁而李宗谔【字昌武昉之子】卒杨亿罢彭年独任事务丛委形神皆耗举止失措至家人有不记其名者【明年二月卒】
　　以旱蝗罢诸营建【考宋史李迪传迪请发内藏库与谏土木乃一时事续纲目分系祥符九年天僖元年与传不合今依宋元通鉴并之】
　　帝以频嵗旱蝗洊饥三司调用不给召李迪问所以济之之策迪对曰祖宗置内藏库欲攻取西北且备凶年今邉幸无费傥以佐国用则庶防天下财利寛而民不加赋矣帝曰朕欲用李士衡代马元方【字景山濮州甄城人】为三司使俟其至当出金帛借之迪曰天子于财无内外何必曰借迪又言陛下自祀汾亳以来土木之役不可胜纪今旱蝗之警乃天所以仁爱陛下也愿罢诸不急之费帝嘉纳之大发内库金缯赐三司诏宗乐罢秋宴督诸路捕蝗遂罢诸营造禁天下贡瑞物诏民能振贫者官之未防得雨青州飞蝗多赴海死
　　【丁巳】天禧元年春三月以王曾兼会灵观使辞不受王钦若方挟符瑞以固宠位阴排异已者会有诏以曾为防灵观使曾以推钦若帝不恱谓曾曰大臣宜傅会国事何遽自异邪曾顿首曰君従谏谓明臣尽忠谓义陛下不知臣驽病使待罪宰府臣知义而已不知异也
　　夏五月以王旦为太尉侍中参决军国重事旦固辞许之
　　旦素羸多疾连年求解机务不许乃拜太尉侍中五日一赴起居入中书遇军国重事不限时日入预参决旦愈畏避上疏固辞新命又托同列奏白帝重违其意止加封邑
　　秋七月王旦罢
　　旦疾甚引对滋福殿帝曰朕方以大事托卿而卿疾如此因命皇子出拜旦皇恐走避皇子随而拜之旦言皇子盛徳必任陛下事因荐可为大臣者十余人其后不至宰相惟凌策【字子竒宣州人】李及【字幼防郑州人】旦复力求避位帝悯其形瘁许之复问曰卿万一有不讳朕以天下付之谁乎旦谢曰知臣莫若君惟明主择之固问之旦举笏曰以臣之愚莫如寇准帝曰准性刚褊更思其次旦曰他人臣所不知也
　　八月以王钦若同平章事
　　帝久欲相钦若王旦曰钦若遭逢陛下恩礼已隆且乞留之枢密两府亦均臣见祖宗朝未尝有南人当国者虽古称立贤无方然须贤士乃可臣为宰相不敢阻抑人此亦公议也乃止及旦罢钦若遂相钦若语人曰为王子明迟我十年为宰相
　　九月王曾罢
　　曾不不受防灵观使上意不怿王钦若数谮之会曾市贺皇后家旧第其家未徙而曾令人舁土置其门贺氏诉于朝遂罢曾政事王旦在告闻之曰王君介然他日徳望勲业甚大顾予不得见尔或问其故曰王君昨让观使虽拂上旨而词直气和了无所慴且始被进用已能若是我自任政事二十年毎进对稍忤即防蹜不能自容以是知其伟度矣
　　太尉玉清昭应宫使王旦卒【谥文政】
　　旦疾笃帝临问亲调药并薯蓣粥赐之遣内侍问者日至三四及卒痛悼不已旦遗令削髪披缁以敛盖悔其不谏天书之失也诸子欲奉遗令杨亿以为不可乃止【旦为首相会天下无事慎守祖宗法度无所变改帝久益信言无不従凡大臣有所奏请必问曰王旦以为何如旦与人寡言笑及奏事羣臣异同旦徐一言以定居家賔客满堂察可与言及素知名者数日后召与语询访四方利病或使疏其言而献之以观其所长密籍其名荐之人未尝知谏议大夫张师徳两诣旦门不得见意为人所毁以告向敏中敏中従容为旦言之旦曰旦处安得有毁人者及议知制诰旦曰可惜张师徳敏中问之旦曰师徳名家子有士行不意两及吾门状元及第荣进素定当静以待之若复奔竞使无阶而入者当如何也薛奎□运江淮辞旦旦无他语但云东南民力竭矣奎退叹曰真宰相之言也内臣刘承珪以忠谨得幸既病求节度使帝谓旦曰承珪待此以瞑目旦执不可曰他日求为枢密使此其阶也遂止自是内臣不过留后旦任事久有谤之者辄引咎不辨至人有过失虽人主盛怒可辨者辨之必得而后已　张师徳字尚贤襄邑人薛奎字宿艺绛州人】
　　【戊午】二年夏五月京师民讹言妖至
　　先是西京讹言有物如席帽夜飞入人家又变为犬狼状能伤人民恐每夕重闭深处操兵自卫至是京师民讹言帽妖至达旦呌噪诏立赏格募告为妖者知应天府王曾令夜开里门有倡言者即捕之妖亦不兴
　　契丹以张俭【宛平人】为政事令
　　俭端慤不事外饰为云州幕官契丹主猎云中故事长吏当有所献节度使进曰臣境无他产惟幕僚张俭一代之宝愿以为献因召见容止朴野访及世务占奏三十余事由是顾遇特异
　　六月彗星出北斗
　　秋八月立子受益【帝第六子即仁宗】为皇太子更名祯赦受益司寝李氏【杭州人】所生皇后养以为子与杨淑妃【益州郫人】同抚育之至是立为太子帝作元良箴赐之
　　冬十月张知白罢
　　知白与王钦若论议多相失因称疾辞位遂罢知天雄军
　　【己未】三年春二月戊午朔日食
　　得天书于干佑山【干佑县之山也干佑五代汉县故城在今商州镇南县】夏六月王钦若有罪免以寇准同平章事
　　永兴军巡检朱能挟内侍都知周懐政【并州人】诈为天书降于干佑山时寇准方判永兴素喜能附已遂上其书诏迎入禁中中外皆识其诈帝独信之谕徳鲁宗道【字贯之亳州谯人】言奸臣妄诞以惑圣聴知河阳孙奭言乞斩朱能以谢天下皆不聴准由是得召用矣时钦若恩礼衰商州捕得道士谯文易蓄禁书能以术使六丁六甲神钦若坐与之出入遂免以准代相【准之始召也门生有劝准者曰公若至河阳称疾坚求外补此为上策倘入见即发干佑天书之诈斯为次也最下则再入中书大防平生矣准不怿】
　　以丁谓防知政事
　　谓因准称誉得致通显虽同列而事之甚谨尝防食中书羮汚准须谓徐起拂之准笑曰防政国之大臣乃为长官拂须邪谓大慙恨遂成雠隙
　　河决滑州
　　泛澶郓济徐境
　　秋七月羣臣上帝尊号大赦
　　以天书再见也
　　八月大防道释于天安殿
　　凡万三千八百六人
　　京东河北水
　　彰徳留后马知节卒【谥正惠】
　　知节慷慨以方畧自任所与善必一时豪杰性刚直敢言不肯少有卑屈天下称其直尝与王钦若争论上前退见王旦辞色犹怒甚曰知节防欲以笏击死之但恐惊动君相尔至是卒
　　冬十一月帝谒景灵宫享太庙祀天地于圜丘大赦自是每嵗三行礼宫庙圜丘必同举永为定制向敏中寇凖并加仆射麻下帝以即位未尝除左仆射意敏中应喜甚贺客必多使人密觇之云敏中方谢客门阑悄然瞷其庖中亦寂无一人帝大笑曰向敏中大耐官职





</div>
    <div class="pagination">
<a href="御批历代通鉴辑览_page180.html">上一页</a><span>...</span><a href="御批历代通鉴辑览_page176.html">176</a><a href="御批历代通鉴辑览_page177.html">177</a><a href="御批历代通鉴辑览_page178.html">178</a><a href="御批历代通鉴辑览_page179.html">179</a><a href="御批历代通鉴辑览_page180.html">180</a><span class="current-page">181</span><a href="御批历代通鉴辑览_page182.html">182</a><a href="御批历代通鉴辑览_page183.html">183</a><a href="御批历代通鉴辑览_page184.html">184</a><a href="御批历代通鉴辑览_page185.html">185</a><a href="御批历代通鉴辑览_page186.html">186</a><span>...</span><a href="御批历代通鉴辑览_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
