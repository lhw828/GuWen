<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 10 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 10 页/共 73 页</h1>
    <div class="content">　　命都督杨文从燕王棣武定侯郭英从辽王植备边开平俱听燕王节制
　　【勅杨文总北平都司行都司并燕谷寜三府防卫随燕王郭英总辽东都司并辽府防卫随辽王驻开平防边俱听燕王节制】
　　发明【考明太祖实録是年四月乙酉勅燕王防秋五月甲寅帝不豫戊午勅杨文郭英乙亥再勅燕王节制诸军又云遣中使持符召燕王还京至淮安用事者矫诏却还成祖实録云太祖不豫遣中官召上已至淮安太孙与齐泰等谋诈令人赍勅符令上归国云云所谓勅符即此勅也按太祖实録重修于永乐中凡所云帝欲立燕王者已不可尽信而成祖实録则于建水之间更多诬辞不足为信史也洪武二十八年秦王樉卒是年三月晋王防卒燕虽势居宠偪然节制之命岂足以为易储之据哉】
　　闰五月帝崩
　　【乙酉帝崩于西宫年七十有一遗诏皇太孙允炆仁明孝友天下归心冝登大位诸王临国中毋至京师天下臣民临三日皆释服无妨嫁娶】质实【按明太祖实録闰五月丙子朔乙酉十日也】
　　太孙允炆即位
　　【以明年为建文元年】
　　诏行三年丧
　　【羣臣请以日易月帝曰朕非效古人亮隂不言也朝则麻冕裳退则齐衰杖经食则饘粥郊社宗庙如常礼遂命定仪以进】
　　孝陵
　　【辛夘孝陵距崩七日遵遗诏也諡曰开天行道肇祀立极大圣至神仁文义武俊徳成功髙皇帝庙号太祖时诸王尚未闻丧遂投遗诏止毋防】
　　【明史赞曰太祖以聪明神武之资抱济世安民之志乘时应运豪杰景从戡乱摧强十五载而成帝业崛起布衣奄莫海宇西汉以后所木有也惩元政废弛治尚严峻而能礼致者儒考礼定乐昭揭经义尊崇正学加恩胜国澄清吏治修人纪崇风教正后宫名义内冶肃清禁宦竖不得干政五府六部官职相维置卫屯田兵食俱足武定祸乱文致太平太祖实身兼之至于雅尚志节听蔡子英北归晚歳忧民益切甞以一歳间攴河暨塘堰数万以利农桑备旱潦用此子孙承业二百余年士重名义闾阎充实至今苖裔防泽尚如东楼白马世承先祀有以哉】
　　诏文臣五品以上及州县正官各举所知
　　【非其人者坐之】
　　六月省并州县汰冗员
　　质实【建文初所汰冗员见于革除编年者有革都察院司狱四员革天下隂阳医学革建昌府盱江递运所南城县蓝田廵检司又革鳯阳开封懐庆平阳等肝属递运所凡数十处省左右布政司一员革五军都督府断事官革夔州府大昌县省卫辉府胙城县训导二员省永州府江华县县丞主薄各一员革各府照磨所检校司狱省广州府连山县以其地入连州等甚详宪章録载有革略阳县革南丹卫附庆逺省兴济县入青县省翁源县入英徳省保昌县省忻城县入东兰省沔县入褒城省两当县入徽州省防城县】
　　户部侍郎卓敬请徙封燕王棣于南昌不聼
　　【敬密疏言燕王智虑絶人酷类先帝北平形胜地士马精强金元所由兴也冝徙封南昌万一有变亦易控制奏入翌日帝召谓敬曰燕王朕骨月至亲卿何得及此敬叩头曰臣所言天下大计愿陛下察之帝曰卿休矣事竟寖】质实【南昌唐南昌军南唐升府明初曰洪都府寻复南昌府今因之】
　　召方孝孺为翰林院侍讲
　　【帝在东宫时素闻孝孺贤及即位自汉中驰骡召至日侍左右备顾问帝好读书有疑即使讲解临朝奏事臣僚面议可否或命孝孺就扆前批荅之】
　　以齐泰为兵部尚书黄子澄为太常寺卿参预国事【泰为兵部侍郎习边事太祖甞问边将姓名泰厯数无遗又问诸图籍出防中手册以进简要周宻大竒之子澄先以修撰充东宫伴读帝为太孙时尝坐东角门谓曰诸王尊属拥重兵多不法奈何对曰诸王防卫兵仅足自守倘有变临以六师其谁能支汉七国非不强卒底防亡顺逆之礼异也至是遂命子澄兼翰林学士与秦同参国政时燕周齐湘代岷诸王相煽动流言闻于朝帝谓子澄曰先生忆昔东角门之言乎对曰不敢忘】质实【齐秦初名徳赐名泰溧水人】
　　秋七月长星西陨
　　【有声如雷诏行寛政赦有罪蠲逋税】
　　周王橚有罪废为庶人
　　【橚子有防告橚谋不轨辞连燕齐湘三王齐泰与黄子澄谋泰欲先图燕子澄曰不然周齐湘岷诸王在先帝时多不法今告变者已在周矣莫若先取之周燕之母弟消周是剪燕手足也谋定入白帝遂命曹国公李景隆以备边为名猝至开封围王宫执之以归帝欲释之泰子澄不可未决出相语曰上妇人之仁耳事势如此安可不断明日复言之乃废橚为庶人窜防化诸子皆别徙已复召还京锢之】质实【防化元置府寻升路降州明初因之属大理府正綂间升府今改云南直防李景隆文忠子小字九冮】
　　八月诏天下卫所军单丁者放为民
　　西平侯沐春卒于军
　　【春在镇七年大修屯政辟田三十余万畆凿铁池河灌冝良涸田数万畆民复案者五千余户至是卒年三十六无子弟晟嗣诏何福领其众】质实【铁池河一名大池江一名盘江在冝良县东八十里源自曲靖府陆良州流入境至铁池铺入山峡数十里入澂江府界谓之铁池河冝良县元置明属云南府今因之】
　　冬十月荧惑守心
　　【诏求直言举山林岩穴懐才抱徳之士夀州学训导刘亨言六卿秩卑于五府当并为一品国子祭酒师表天下士位不当在太仆下诸将子弟冝设武学教以事上使下之道帝嘉纳之擢武进县丞于是苏州府知府姚善荐钱芹授户部司务又郑恕楼琏郑楷皆以荐擢用】质实【武进县孙吴改丹徒曰武进明为常州府附郭县今因之刘亨字嘉防庐陵人燕王立罢归屡荐不出姚善字克一安陆人钱芹字继忠吴县人善迎芹上座质经义芹曰非今所急也授以一册皆守御防郑恕仙居人楼琏金华人成祖既杀方孝孺以草诏属侍读楼琏琏不敢辞归语妻子曰我甘死恐累汝軰耳其夕自经死或曰草诏乃栝苍王景又曰无钖王逹郑楷浦江人】
　　前都督府防事髙巍上书言时政
　　【巍在洪武时侍母萧氏疾以孝行旌由太学生试前军都督府左断事寻谪戍贵州及帝即位赦还辽州知州王钦辟巍应诏时用事者方议削诸蕃巍独上书请加恩畧曰髙皇帝分封诸王比之古制既皆过当诸王又率多骄逸不法违犯朝制不削则纪纲不立削之则伤亲亲之恩贾曰欲天下治安莫如众建诸侯而少其力今盍师其意勿行鼂错削夺之谋而效主父偃推恩之防在北诸王子弟分封于南在南子弟分封于北如此则藩王之权不削而自削矣臣又愿益隆亲亲之礼嵗时伏腊使人餽问贤者下诏褒赏之骄逸不法者初犯容之再犯赦之三犯不改则告太庙废防之岂有不顺服者哉帝颇嘉之不能用及燕兵起命从李景隆出师防赞军务巍复上书请使燕令休兵归籓代朝廷十万师帝壮其言许之巍至燕自称国朝处士上书燕王极陈祸福具言大丧未终毒兴师旅其舆夷齐泰伯让国求仁之义不大径庭乎虽大王有肃清朝廷之心天下不无簒夺嫡统之议即幸而不败谓大王何如人哉书屡上不报已而景隆兵败遂自防南归】质实【断事职官志洪武十七年五军都统府各设左右断事秩从五品寻升正丘品建文中革辽州隋置明直山西布政司今因之髙巍辽州人】
　　颁示御史尹昌隆谏疏于天下
　　【帝有疾晏朝昌隆疏谏畧曰昔髙皇帝鸡鸣而起昩爽而朝百官成惧不敢稍怠陛下嗣膺大业冝追绳祖武未明求衣日旰忘食今乃即于晏安日上数刻犹未临朝恐自此上下懈弛旷职废业非社稷福也左右请以疾谕之帝曰直谏难得何可沮也其以疏宣示天下使咸知朕过】质实【尹昌隆字彦谦泰和人】
　　发明【有疾而晏朝御史谏而宣其疏可谓勉于劝言矣然明年昌隆即以抗疏谪福寜知县则帝亦好名而非有改过迁善之实也厥后燕王入捕昌隆等为奸党同驱就戮昌隆当陛大呼曰臣曾上章劝以位让陛下奏牍尚在可覆按也将贷死改官昌隆以刚直自负卒被吕震之譛竟夷其族惜乎其死之不早耳】
　　十二月赐天下明年田租之半
　　都督何福禽刀干孟斩之
　　【沐英既卒贼复懐贰福率兵讨之禽斩刀干孟思伦发始归平缅】
　　以张昺为北平布政使谢贵张信为北平都指挥使【自帝为太孙中外属望独燕王棣心不平常懐窥觊及即位削籓议起僧道衍劝棣为逆棣曰民心向彼奈何道衍曰臣知天道安问人心乃进相士袁珙及卜者金忠自是棣隂事一切与道衍谋棣居元故宫称疾不出道衍练兵后苑穴地作重厔周缭厚垣宻甃瓴甋瓦缶日夜铸军器畜鹅鸭乱其声久之事益露上变者日甚帝问齐泰黄子澄子澄曰先发者制人请讨之泰曰今方有边报但当以防边为名发军戍开平防卫精鋭悉调出寨羽翼既除虽欲为变不能矣帝然之乃更置守臣以工部侍郎张昺为北平布改使谢贵张信为北平都指挥使并受宻命伺察燕事寻命都督宋忠悉兵屯开平以燕防卫卒之又调北平二卫于彰徳诸处】质实【张昺泽州人谢贵木详所自洪武时官锦衣卫指挥佥事降河南卫指挥佥事张信临淮人袁珙鄞县人善相术棣召见谛视曰太平天子也年四十须过脐即登大寳矣已见藩邸诸校卒皆许以公侯将帅棣益自喜逆谋遂决金忠鄞县人宋忠未详何许人洪武时官锦衣卫指挥使】












　　御定资治通鉴纲目三编卷三
<史部,编年类,御定资治通鉴纲目三编>
　　钦定四库全书
　　御定资治通鉴纲目三编卷四
　　【起己卯明惠帝建文元年尽壬午明惠帝建文四年】凡四年
　　【己卯】恭闵惠皇帝建文元年春正月修太祖实录
　　【帝受朝不举乐诏修太祖实录以礼部左侍郎兼翰林院学士董伦右侍郎兼翰林院学士王景彰为总裁官太常寺少卿廖升侍讲学士髙逊志侍讲方孝孺副之修撰李贯国子监博士王绅汉中府教授胡子昭教授杨士竒训导罗恢吏目程本立等死编纂官】质实【董伦字安常恩县人王景彰名景以字行松阳人廖升襄阳人李贯吉水人王绅字仲缙金华人祎之子胡子昭字仲常嘉定州荣县人杨士竒名寓以字行泰和人州荐征授教授当行修撰王叔英复以史才荐遂召入翰林充编纂官罗恢崇仁学训导程本立字原道崇徳人周府长史坐累谪云南马龙他郎甸长官司吏目迁右佥都御史】
　　二月追尊皇考曰孝康皇帝
　　【庙号兴宗妣常氏为孝康皇后】
　　尊母吕氏为皇太后
　　质实【皇太子妃吕氏夀州人太常卿本之女】
　　立妃马氏为皇后子文奎为皇太子
　　质实【皇后马氏光禄少卿全之女文奎皇后生七嵗燕师入莫知所终】
　　封弟三人为王
　　【允熥为吴王允熞衡王允熙徐王俱不之藩】
　　诏诸王毋得节制文武吏士
　　【太祖遗诏王国所在文武吏士聴朝廷节制故申是命】
　　更定官制
　　【用方孝孺等议内外品官阶勲悉仿周礼更定又撰礼制颁行天下然无济实事徒为燕王棣借口】质实【成祖实録洪武三十五年吏部言建文改旧官制如六部尚书旧正二品陞正一品又増设侍中二员正二品所属诸司旧有清吏二字皆除去户刑二部属旧皆十二司改为四司工部増设照磨所兵部旧设典牧所户部设赃罚库皆革罢都察院改为御史府旧设十二道改为左右两院御史止设二十八员改通政使司为通政寺旧设通政使左右通政左右防议改为卿少卿丞翰林院官旧设学士及侍读学士侍讲学士其侍读侍讲五经博士典籍侍书待诏为属官修撰编修检讨为史官孔目为首领官中书舍人旧在内府别有印信于翰林非统属建文于翰林増设正官学士承防一员在学士之上又改侍读学士侍讲学士俱为文学博士设文翰文史二馆文翰馆以居侍读侍讲侍书五经博士典籍待诏其侍书五七品文史馆以居修撰编修检讨改孔目为典簿创典簿防条记而革中书舍人改为侍书以翰林又增设文渊阁待诏及拾遗补阙革罢五军防事五军制禄仓革罢大理寺左右寺寺正寺副増置本寺首领官典簿及太常寺赞理郎二员太祝一员光禄寺少卿旧五品陞四品寺丞旧六品陞五品又増设监事及司圃所改司牲司为孳牲司陞其品级太仆寺寺丞旧六品陞五品又改其首领官职名而陞其品级及増设録事及典廏典牧二署骕騻等十八羣滁阳等八牧监龙光等九十二羣官鸿胪寺少卿旧从五品陞正五品寺丞旧从六品陞正六品又改其首领官职名亦陞品级革罢司仪司賔二署而陞其鸣赞序班品级行人司旧别有衙门印信于鸿胪寺非统属革罢行人司而以行人鸿胪寺陞国子监丞为堂上官革罢学正学録增设钦天监五官监候增设选士院及应天府知候所改五城兵马司指挥副指挥为兵马副兵马陞各卫经歴品级又増设知事増设旗手等四十四卫武学及置锦衣卫带管优给武学所教授増置各王府宾辅伴讲伴书各布政使司布政使旧从二品陞正二品参政旧从三品陞正三品参议旧从四品陞正四品改各处提刑按察司为肃政按察司并请复旧制又兵部言建文中改沈阳左卫为衡山防卫右卫为临安防卫遂命凡天下军卫建文所改革者悉复其旧按所载建文朝更改官制最核故详録之】
　　三月命刑部尚书暴昭户部侍郎夏原吉等充采访使分巡天下
　　【使凡二十四人敕奬防平黜贪墨便宜行事昭至北平得燕王棣诸不法状密奏之请预为备】质实【暴昭潞州人夏原吉字维喆其先徳兴人徙湘隂】
　　京师地震
　　【诏求直言御史尹昌隆言奸臣専政隂盛阳防谪见于天是以地震谪福宁知县寻召还官】
　　夏四月湘王柏自焚死齐王榑代王桂有罪废为庶人【柏膂力过人握刀槊弓矢驰马若飞至是有告其反者帝遣使即讯柏惧焚其宫室弯弓跃马投火中死榑数歴塞上以武功自喜时与燕通为府中人所告防代邸亦上变乃废二王为庶人锢榑京师幽桂大同户部侍郎郭任以朝廷不先图燕而徒削夺诸藩乃上言天下事先本后末则易成今日储财粟备军实果何为者乃北讨周南讨湘舍其本而末是图非防也且兵贵神速苟旷日持久鋭气既竭姑息随之所谓强弩之末势不能穿鲁缟徒坐自困耳帝不能从】质实【郭任丹徒人或曰定逺人金川门陷任不屈死之子经亦论死少子戍广西本朝乾隆四十一年追諡郭任忠愍】
　　遣燕世子髙炽及其弟髙煦髙燧还北平
　　【太祖崩时燕王棣遣三子入临京师髙煦勇悍无頼其舅徐辉祖切戒之不听至是棣称病乞三子归齐泰欲遂收之黄子澄曰不若遣归使彼不疑因遣还棣喜曰吾父子复得相聚天赞我也髙煦濒行入辉祖廏盗善马径去辉祖追之已渡江矣途中辄杀吏民至涿州又杀驿丞于是朝臣举以责燕燕谋益急】质实【燕世子髙炽是为仁宗与髙煦髙燧俱燕王妃徐氏出涿州汉涿县唐改为范阳于县置涿州明省县入州属顺大府今因之】
　　发明【燕王三子在京齐奉请收之子澄不可遂遣归事载成祖实録夫防欲收之固属无名然使羁留于京师未尝不可为制燕之一法子澄本无胜算而徒曰遣归使不疑则疎甚矣时辉祖密奏髙煦勇悍不忠他日必为大患及燕师起髙煦勠力为多帝始悔不用辉祖之言又按逊国纪宪章録臣林外纪明史槩明纪事本末诸书载建文元年二月燕王来朝行皇道入登陛不拜御史曽鳯韶劾王不敬帝曰至亲勿问三月燕王还国明史皆不取考成祖实録无入觐之事此无可讳而不载则知诸书皆出于传闻之辞也且以时势考之燕王未必肯轻身而来朝既来朝矣齐黄诸人方日夜发愤谋燕岂御史昌言之而当国者反置之不议乎又逊国臣纪载建文初藩王入觐驰皇道入且不拜鳯韶侍班言殿上宜展君臣之礼宫中乃叙叔侄之伦诏勿问则或者他藩之事而传者譌以为燕也】
　　安置北平按察使陈瑛于广西
　　【佥事汤宗告瑛受燕王金钱通密谋逮谪广西】质实【陈瑛滁人汤宗字正传浙江平阳人】
　　六月岷王楩有罪废为庶人
　　【西平侯沐晟奏楩不法废为庶人徙漳州】
　　秋七月燕王棣举兵反
　　【棣以僧道衍为谋主防卫张玉朱能为爪牙选将校勾军卒部署已定问道衍师期对曰未也棣始称病或佯狂赴市夺酒食或卧土壤中弥日不苏盛暑围火炉犹揺头颤曰寒甚宫中亦杖而行防燕山卫百户倪谅告变帝下诏让棣遣中官逮王府僚属北平都指挥使谢贵布政使张昺部署军士列九门防守以都指挥张信为棣旧所信任密敕之使执棣信叛附于棣以情输之昺库吏李友直亦以昺谋告棣棣乃用道衍计令张玉朱能潜纳勇士八百人入府守卫及朝使至棣伪防官校置庭中绐贵昺入至端礼门为伏兵所执皆不屈死张玉等率勇士攻九门克其八独西直门不下都指挥彭二跃马呼市中曰燕王反从我杀贼者赏集兵千余人将攻燕府防燕健士从府中格杀二中防卫指挥唐云谕之兵遂散尽夺九门燕府长史葛诚防卫指挥卢振初皆与贵昺谋诛棣至是并遇害夷其族伴读余逄辰泣谏杀之参政郭资副使墨麟佥事吕震并降棣棣乃上书于朝指齐防黄子澄为奸臣并援祖训朝无正臣内有奸恶则亲王训兵待命天子密诏诸王统领镇兵讨平之书既发遂举兵反自署官属称其兵曰靖难夺居庸闗破怀来都督宋忠战败与指挥余瑱彭聚孙泰俱死之寻陷蓟州指挥马宣镇抚曾濬不屈死于是通州遵化永平密云诸守将皆以城叛众至数万】质实【信叛附于棣按明史张信传信受密诏令与张昺谢贵谋燕王棣信忧惧不知所为母怪问之信以告母大惊曰不可汝无妄举灭家族棣称病信三造燕邸辞不见信固请入拜牀下密以情输棣棣戄然起立召诸将定计徳信甚呼为恩张棣伪缚官校置庭中绐贵昺入按明纪事本末燕王称疾愈御东殿先伏壮士左右及端礼门内遣人召贵昺不至复遣官属内官以所就逮名往乃至卫士甚众门者呵止之贵昺入王曳杖坐赐宴行酒出爪数器曰与卿等尝之王自进片爪忽怒詈曰齐民足弟宗族尚相恤身为天子亲属旦夕莫必其命县官待我如此天下何事不可为乎掷于地防卫军皆怒前擒贵昺下殿王投杖起曰我何病迫于若奸臣耳遂曳贵昺等斩之又按明实録贵昺入至端礼门壮士出禽之无掷之事九门元京城门十一曰丽正顺承文明安贞健徳崇仁齐化光熙和义肃清平则明洪武九年徐达经理元都缩其城之北五里废光熙肃清二门其九门俱仍旧端礼门明初燕王建府于元之皇城旧址即今之西苑门四东曰体仁西曰尊义南曰端礼北曰广智怀来唐妫州明初置怀来所永乐中改卫今改县属宣化府蓟州唐置明属顺天府今因之遵化后唐置县明属蓟州今升直州密云后魏置县明属昌平州今属顺天府张玉字世美祥符人朱能字士怀逺人倪谅燕山左防卫百户一作千户棣即位收谅杀之初张昺被杀丧得还燕王称帝出昺尸焚之族其家法司以其近戚程亨等五人见怒曰张昺之亲与铁同顽直湏罏冶耳引出生烧之彭二逸其名为燕健卒厐来兴丁胜所杀葛诚不知所由进与卢振约为内应余逄辰字彦章宣城人闻异谋力谏遗书戒其子誓必死兵起泣谏死之又有北平人杜竒极谏棣立斩之郭资武安人墨麟髙陵人吕震字克声临潼人　本朝乾隆四十一年追諡谢贵张昺忠烈彭二葛诚卢振宋忠余瑱彭聚孙泰马宣曽濬烈愍余逄辰节愍杜竒入祠】
　　谷王橞自宣府奔京师
　　【宣府地近北平燕兵既破怀来宣府震恐橞弃其国走还京师】
　　诏削棣属籍命长兴侯耿炳文帅兵讨之
　　【棣反书闻帝告太庙削棣属籍废为庶人诏示天下曰邦家不造骨肉周亲屡谋僣逆去年周庶人橚僣为不轨辞连燕齐湘三王朕以亲亲故止正橚罪今年齐王榑谋逆又与隶柏同谋柏伏罪自焚榑已废为庶人朕以棣于亲最近未忍穷治其事今乃称兵搆乱图危社稷获罪天地祖宗义不容赦用是简发大兵往致厥罚以炳文太祖时宿将拜征虏大将军驸马都尉李坚都尉甯忠副之帅师讨燕寻命安陆侯吴杰江隂侯吴髙都尉耿瓛都指挥盛庸潘忠杨松顾成徐凯李友陈晖平安分道并进设平燕布政使司于真定以暴昭掌之时齐泰黄子澄益慷慨任事请声其罪或难之泰曰名其为贼敌乃可克名正言顺又何疑焉一切命将兴师皆二人主之】质实【耿炳文时年六十五李坚武陟人尚大名公主吴杰复之子吴髙良之子耿瓛炳文次子顾成字景韶其先湘潭人后徙江都平安滁人小字保儿】
　　八月耿炳文及棣战于滹沱河北败绩
　　【炳文次真定令徐觊屯河间潘忠杨松屯鄚州使先锋九千人驻雄县值中秋方宴防不设备燕将张玉夜半疾驱袭陷之寻陷鄚州忠松被执炳文部将张保叛降于棣时大兵号三十万先至者十三万分营滹沱河南北棣欲与北军战惧南军乗之乃纵保归杨言燕王率兵且至诱炳文移军尽北渡河棣率张玉谭渊等循河蹴击炳文军不得成列大败丧师三万副将李坚甯忠都督顾成皆被执炳文退保真定棣围之三日以炳文老将未可克乃引去】质实【滹沱河山海经泰戏之山滹沱之水出焉在山西繁峙县东北百二十里流经直正定保定河间诸府至天津之静海县名子牙河注直沽入海其别河至青县防于漳雄县五代周雄州明改县属保定府今因之鄚州汉鄚县髙齐分置任邱县唐于鄚县置鄚州开元十三年改鄚为莫宋省莫县入任邱移州治之金州县俱废改置莫亭县元于莫亭置莫州并置任邱县属之明洪武七年省州入任邱县属河间府今因之莫州故城在任邱县北三十五里谭渊清流人李坚械送北平道卒甯忠亦死】
　　召耿炳文还以李景隆代之
　　【炳文败帝商代者黄子澄荐曹国公李景隆景隆读书通典故与方孝孺友善齐泰极言不可帝不聴赐景隆通天犀带亲为推毂饯之江浒景隆至徳州收集炳文将卒并调诸路兵五十万进营河间当是时帝倾国兵以畀景隆谓燕可旦夕破棣闻之顾大喜曰昔汉髙止能将十万景隆何才乃以五十万付之是自坑其众也吾破之必矣防吴髙耿瓛及都指挥杨文方围永平棣语诸将曰景隆知我在此必不敢至不若往援永平以致其师吴髙怯不敢战闻我至必走是我一举解永平围而破景隆也遂帅师援永平吴髙等尽弃辎重走退保山海闗景隆知燕兵出果引兵趣北平直薄城下筑垒九门燕世子髙炽坚守不战夜遣勇士缒城出斫营营中惊扰骤退都督瞿能与其子帅精骑千余攻张掖门垂克景隆忌能功令止之燕人夜汲水沃城明日氷凝不得上时御史韩郁上言诸王亲则太祖遗体贵则孝康皇帝手足尊则陛下叔父乃防儒偏见病藩封太重疑虑太深于是周王废湘王焚齐代相继被摧为计者必曰兵不加则祸必稔今燕举兵两月矣前后调兵不下五十万而一矢无获将不效谋士不效力徒使中原赤子困于转输九重之忧方深也谚曰亲者割之不防疏者续之不坚陛下幸垂洞鉴兴灭继絶释代王之囚封湘王之墓还周王于京师迎楚蜀为周公俾各命世子持书劝燕罢兵守藩慰宗庙之灵明诏天下笃厚亲亲宗社幸甚不聴】质实【山海闗汉榆闗唐曰临渝一名临闾明曰山海闗在永平府抚寜县东百里张掖门金燕城门十三西曰彰义明北京九门方舆纪要西之北曰西直旧名彰义嘉靖中増筑外城门七西曰广宁今亦呼彰义是西直广宁俱防彰义旧称也是时外城未建瞿能所攻葢西直门也张掖则彰义声之转耳韩郁字康郁铅山人燕师入郁弃官遁不知所终】
　　冬十月棣诱执宁王权夺其众及朶顔三卫归北平【权国大宁在喜峯口外东连辽左西接宣府为巨镇所属朶顔三卫骑兵皆骁勇善战燕兵起朝廷虑权与燕合召权及辽王植归京师植泛海还权不至坐削防卫棣闻之喜为书贻权至是以单骑入大宁诡言穷蹙求救执权手大恸求代草表谢罪而隂令吏士结三卫部长及诸戍卒乃辞去权祖之郊外伏兵起拥权行三卫彍骑及诸戍卒一呼毕集守将朱鉴不能御力战死宁府长史石撰每以臣节讽宁王城陷愤詈不屈支解死都指挥万无都督刘真陈亨帅兵扼松亭关亨欲降畏万不敢发燕行反间贻万书盛称万诋亨亨执万下狱死籍其家亨降真由海道遁还京师王府妃妾世子皆随入松亭闗归北平棣以其众分各军大寜城为空】质实【朱鉴万见明史马宣传未详里系石撰平定人刘真合肥人陈亨夀州人　本朝乾隆四十一年追諡朱鉴烈愍石撰卜万节愍】
　　十一月李景隆及棣战于郑村坝败绩奔徳州
　　【诸军方围北平燕兵乗胜抵城下城中兵鼓噪出内外夹攻李景隆不能支宵遁翌日九垒犹固守燕兵次第破四垒诸军闻景隆走皆溃景隆还徳州亡士卒十余万明年春棣兵陷蔚州攻大同使景隆疲于奔命景隆自紫荆闗赴援燕兵已旋居庸官军多冻馁死者不见敌而还】质实【郑村坝在顺天府大兴县东二十里蔚州汉代郡地唐置安边县属蔚州天寳初自灵邱移州来治五代晋初改县曰灵仙明洪武四年省县入州属山西大同府　本朝雍正六年改属直宣化府紫荆闗在易州西八十里即太行蒲隂陉也地记太行第七陉为蒲隂宋时谓之金陂闗金以后始名紫荆】
　　罢兵部尚书齐防太常寺卿黄子澄
　　【棣以前所上书不报再上书请去奉子澄帝为罢二人以谢燕隂留之京师仍参密议】
　　发明【此仍诛鼂错之説也黜陟王者大柄岂冦逆所能倒持此时以泰子澄为非则伐燕亦非以伐燕为中罪致讨所不得已则奉子澄亦不可罢二臣縦谋之不臧然帝既用其言即不宜诿以谢过况燕势已猖獗虽去齐黄又乌能止兵而消逆适示怯耳乃阳罢之又隂留之进退失措徒为见讐者笑不亦孱乎】
　　【庚辰】二年春正月均江浙田赋
　　【初太祖时屡蠲苏松嘉湖极重田赋至是帝复下诏曰国家有维正之供江浙赋独重而苏松官田悉凖私租起税用惩一时岂可为定则今悉与减免亩不得过一斗有司违者罪之后永乐中尽革帝政浙西赋复重】
</div>
    <div class="pagination">
<a href="御定资治通鉴纲目三编_page9.html">上一页</a><span>...</span><a href="御定资治通鉴纲目三编_page5.html">5</a><a href="御定资治通鉴纲目三编_page6.html">6</a><a href="御定资治通鉴纲目三编_page7.html">7</a><a href="御定资治通鉴纲目三编_page8.html">8</a><a href="御定资治通鉴纲目三编_page9.html">9</a><span class="current-page">10</span><a href="御定资治通鉴纲目三编_page11.html">11</a><a href="御定资治通鉴纲目三编_page12.html">12</a><a href="御定资治通鉴纲目三编_page13.html">13</a><a href="御定资治通鉴纲目三编_page14.html">14</a><a href="御定资治通鉴纲目三编_page15.html">15</a><span>...</span><a href="御定资治通鉴纲目三编_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
