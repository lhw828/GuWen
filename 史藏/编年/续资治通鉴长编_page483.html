<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 483 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 483 页/共 607 页
  </h1>
  <div class="content">
   【二三】根检章惇昨往本路察访日牒朱初平相度盐法一宗文字「察访」原互倒，文义不同，按上文有「章惇察访湖南日」，今据以乙正。
　　【二四】乞取索照会「会」，阁本作「用」。
　　【二五】文永世之事「之」原作「为」，据阁本改。
续资治通鉴长编
卷三百七十一
卷三百七十一
　　起讫时间 起哲宗元佑元年三月己未尽是月辛未
　　卷　　名 续资治通鉴长编卷三百七十一
　　帝　　号 宋哲宗
　　年　　号 元佑元年（丙寅，1086）
　　全　　文
　　三月己未，左司谏王岩叟言：「臣闻圣人不贵无过而贵改过，明主不贵好谏而贵从谏。成汤之所以为三代盛王者，惟曰改过不吝；高祖之所以为两汉英主者，惟曰从谏如流。伏惟陛下聪明睿智，超越前古，求天下之治，惟恐不至；用天下之贤，惟恐不及。臣于此时蒙陛下特达之知，擢在谏职，是陛下欲臣每事必言也。臣若遇事不言，有言不尽，则是不忠于陛下，有负于朝廷，为臣如此，陛下将焉用之！陛下用范纯仁虽骤，何故无一人有言？盖赏贤也【一】。一进安焘，则谏官、御史，交章论奏，而多士之议，喧然不平，盖非公望所与也【二】。臣以为知其无状，旦令备位，则是陛下所以待大臣之恩已深，已厚，臣等固不敢不体陛下此意，乞赐罢免，但愿陛下不躐等进之；及愿陛下正命令所出，以存纲纪，而不以斜封用大臣，成圣政之日新耳。今进一非才于极高之位，轻朝廷名器，一当论也。告命不由门下书读而行之，损朝廷纪纲，二当论也。二者皆非小事，臣岂敢苟顺圣意，而不为力言。陛下面谕臣，以为公正而用臣，若二三其心，不固所守，则非陛下用臣之意矣。陛下至圣至明，岂不亮小臣何敢违君命、犯天威以取罪怒？盖义有不可也。夫以义事君者，臣之忠也；以顺事君者，臣之邪也。臣安忍弃忠而不用，而以邪事君。或陛下今欲退臣则可，进安焘则终难厌服清议。惟陛下虚心平意，察愚臣之忠而纳其言，天下幸甚！」
　　贴黄称：「王制曰『爵人于朝，与觽共之。』言觽议皆与而后可爵也。今一升安焘，而士大夫之论皆以为不当，非与觽共之之义也。愿陛下取法先王，以服天下。」
　　右司谏苏辙言：「臣等前月二十八日奏论安焘除知枢密院告，不令给事中书读，直下吏部施行事。人微言轻，未能仰回圣意。窃惟封驳故事，本唐朝旧法，祖宗奉行，未尝敢废。事有不由门下，不名制敕。盖此法之设，本以关防欺蔽，君臣所当共守。今安焘差除，未允公议，有司举职，实不为过。而陛下即令废法以便一时，古语所谓君有短垣，而自踰之。臣等窃恐百司法度，自此隳废。君臣之间，无所据执，何以经久！近日朝廷除吕公着门下侍郎，止因中书吏人行遣差误，不经门下，而给事中范纯仁以失职为言，朝廷为之行遣，以申明旧法。及今未几，乃以一安焘之故，特开此例。况焘与纯仁并命，二告皆不经书读。窃料纯仁必不肯不顾前言，黾俛而受。纯仁既不受命，则焘必不敢不辞。焘既力辞，而给事中又封驳不已，臣等必恐此命无由复行。伏乞陛下克己为法，检臣等前奏，且令焘依旧供职。陛下必谓先朝旧臣，无大过恶，不可轻弃，则同知枢密院任用不轻。陛下必谓已行之命，不可中止，则命之未行，臣等无由预议。若既行之后，又不得言，则朝廷设置台谏竟将安用？陛下明圣，其必不然。臣等区区所惜者祖宗法度，非敢必行己意，以废格明诏，惟陛下裁择。」
　　庚申，御史中丞刘挚言：「臣近见安焘、范纯仁告命不由给事中，直付所司。臣以谓朝廷之大失政也。故寻具状及与台官连状，共四次论列，至今未蒙追正。臣诚不知陛下命令不使给事中书读，此何意也。将惮其封驳耶？厌其封驳耶？天下之理，是非当否而已。陛下试思之：今来进用焘等，若果当其人，不缘私援，则天下必以为是。而给事中虽百千封驳，犹当终使之经历而后行，不然罢其人可也。若焘等之进不由公道，理亦未安，天下不以为是，给事中乃能封还驳正，则是拾遗救失，善守其职，有补于国者。陛下当嘉纳而改为之，乃盛德事也，不当厌惮其言，而废其职也。今陛下以给事中之言，为是耶？为非耶？而陛下何故自隳典宪？为此委曲行政，不由于直道命官，乃出于斜封，不知谁为陛下建此谋者。今于门下之录黄明书云：『奉圣旨更不送给事中书读。』于吏部之告身给事中衔下明书云：『奉圣旨不书读。』制命乖当，未见有如此者，实恐取谤于四方，贻讥于后世，不可忽也。录黄初下，既见批旨，则门下侍郎合行进驳，不合放出。既出之后，尚书省左右仆射、左右丞亦合执奏，不合承行。既行之后，命令不全，吏部亦合申禀，不合书告。是官司上下，皆阿谀苟且，失其职守，坏乱纪纲，成此谬误，以累圣德。臣不知陛下以名器、食禄养大臣，置百官，将何所用之！凡人主出令差误，古今所不能无。但左右之臣，彰明救正之，则不至于成其失矣。况皇帝陛下富于春秋渊嘿之日，而太皇太后陛下听政不出房闼之时乎！夫斜封墨敕，滥官横赏，乃前古之所以召乱者也。今大臣欲以此事误陛下，若门户一开，何所不有！欲望圣慈询问大臣，命令如此施行是与不是？苟以为是，则可谓罔上迷国；苟知其非而不言，则可谓不忠，尚可以任人之国乎！伏请速降指挥，追还焘等告命，依国朝典故行下。所有门下侍郎及尚书省官属、吏部官吏各有前项罪状，伏乞以臣此章并前后论列文字，付外施行。」
　　贴黄称：「进任大臣而不使告命篃历门下，乃是陛下先以私自处也。制书不全而受之，是臣下以私自进也。上下如此，则何以厌伏中外？臣固知焘等之必不敢受也。」
　　又贴黄称：「焘蒙恩遇，未赐罢免，已可谓幸，若又超迁度越觽人，实不足以允公议。欲乞检会臣前奏，且留焘为同知本院。其范纯仁告命，伏乞追改，别作制行下。」
　　又贴黄称：「陛下临御方逾年，正当谨守祖宗法度，以销厌权僭。今差除命令，偶有差失，左右执政，既不肯建明，而台谏之言，又不蒙听纳，则朝政阙失，谁复救之？陛下既已沮坏给事中所守，而又隳言路执业，臣所以夙夜忧惧不能自已，非独论焘之进退，诚上惜朝廷纪纲，所以防微杜渐而已。」
　　是日，详定役法所言：「乞下诸路，除衙前外，诸色役人只依见用人数定差。今年夏料役钱住罢，更不起催。官户、僧道、寺观、单丁、女户出钱助役指挥勿行。」从之。（此据荣州旧案增入【三】。）
　　壬戌，诏：「诸路提点刑狱不分路。京东西路、京东东路并为京东路，京西南路、京西北路并为京西路，秦凤等路、永兴军等路并为陕府西路，河北西路、河北东路并为河北路，淮南西路、淮南东路并为淮南路。」从司马光闰二月丙申所奏也。（闰月八日。）
　　司马光言：
　　伏睹朝廷改科场制度。第一场，试本经义；第二场，试诗赋；第三场，试论；第四场，试策；试新科明法，除断案外，试论语、孝经义。奉圣旨，令礼部与两省学士、待制、御史台、国子监司业集议闻奏。（集议在闰二月二日。）臣窃有所见，不敢不以闻。
　　凡取士之道，当以德行为先，文学为后。就文学之中，又当以经术为先，辞采为后。是故周礼大司徒以六德六行，宾兴万民，汉以贤良方正、孝廉，质朴敦厚取士。中兴以后，取士尤为精审。至于公府掾属，州从事，郡国计吏、丞、史，县功曹，乡啬夫，皆择贤者为之。苟非其人，则为世所讥贬。是以人人思自砥砺，教化兴行，风俗淳厚。乃至后世陵夷，虽政刑紊于上，而节义立于下。有以奸回巧伪致富贵者，不为清议所容。此乃德化之本源，王者所先务，不可忽也。
　　熹平中，诏引诸生能文赋者，待制鸿都门下。蔡邕力争，以为辞赋小才，无益于治，不如经术。自魏、晋以降，始贵文章而贱经术，以词人为英俊，以儒生为鄙朴。下至隋、唐，虽设明经、进士两科，进士日隆而明经日替矣。所以然者，有司以帖经墨义试明经，专取记诵，不询义理。其弊至于离经析注，务隐争难，多方以误之。是致举人自幼至老，以夜继昼，腐唇烂舌，虚费勤劳以求应格【四】。诘之以圣人之道，瞢若面墙，或不知句读，或音字乖讹，乃有司之失，非举人之罪也。至于以赋诗、论策试进士，及其末流，专用律赋格诗取舍过落【五】，摘其落韵，失平侧，偏枯不对，蜂腰鹤膝，以进退天下士，不问其贤不肖。虽顽如跖、蹻，苟程试合格，不废高第；行如渊、骞，程试不合格，不免黜落，老死衡茅。是致举人专尚辞华，不根道德，涉猎钞节，怀挟剿袭，以取科名。诘之以圣人之道，未必皆知。其中或游处放荡，容止轻儇，言行丑恶，靡所不至者，不能无之，其为弊亦极矣！神宗皇帝深鉴其失，于是悉罢诗赋及经学诸科，专以经义、论策试进士。此乃革历代之积弊，复先王之令典，百世不易之法也。
　　但王安石不当以一家私学，欲掩盖先儒，令天下学官讲解及科场程试，同己者取，异己者黜。使圣人坦明之言，转而陷于奇僻；先王中正之道，流而入于异端。若己论果是，先儒果非，何患学者不弃彼而从此，何必以利害诱胁，如此其急也！又黜春秋而进孟子，废六艺而尊百家，加之但考校文学，不勉励德行，此其失也。凡谋度国事，当守公论，不可希时，又不可徇俗；宜校是非之小大，利害之多少，使质诸圣人而不谬，酌于人情而皆通，稽于上古而克合，施之当世而可行，然后为善也。
　　今国家大议科场之法，欲尽善尽美，以臣所见，莫若依先朝成法，合明经、进士为一科，立周易、尚书、诗、周礼、仪礼、礼记、春秋、孝经、论语为九经，令天下学官依注疏讲说，学者博观诸家，自择短长，各从所好。春秋止用左氏传，其公羊、谷梁、陆淳等说，并为诸家，孟子止为诸子，更不试大义，应举者听自占习。三经以上多少随意，皆须习孝经、论语。于家状前开坐习某经。
　　又每岁委升朝文官保举一人，不拘见在任不在任，是本部非本部，各举所知。若系亲戚，亦于举状内声说。其举状称：「臣窃见某州、某县人某甲，有何行能，臣今举堪应经明行修科。于后不如所举，臣甘当连坐不辞。」候奏状到朝廷，下礼部贡院置簿，各逐路抄录本人姓名【六】，注举主官位、姓名于其下，仍下本州岛出给公据，付本人收执。及令本州岛亦如贡院置簿抄录，准备开科场日考验公据。其举状既上之后，若所举之人犯赃私罪至徒以上情理重及违犯名教，候断讫，仍收坐举主，奏乞朝廷取勘施行。其人未及第者减五等，已及第者减三等坐之，一如举选人充京官法。臣窃料此法初行，其奔竞属请，固不能免。若朝廷必坐举主，无有所赦，行三五人后，自皆审择其人，不敢妄举。如此则士之居乡、居家，独处闇室，立身行己，不敢不审。惟惧玷缺有闻于外矣。所谓不言之教，不肃而成，不待学官日训月察，立赏告讦，而士行自美矣。
　　每遇开科场，其有举主者，自称应经明行修举，仍于所投家状前，开坐举主官位姓名，有司检会簿上合同，方许收接。其无举主者，只称应乡贡进士举，如常法。每举人三人以上，自相结为一保。止保委是正身，及是本贯，不曾犯真刑，无隐忧匿服，此外皆不保。其本州岛及贡院考试，并依旧法，差弥封、誊录、监门、巡捕官。程试之日，严加检察，如旧试经学诸科法。各令求己，毋得移坐位相从，托商量相聚，传义传本，怀挟代笔，违者扶出。
　　第一场先试孝经、论语大义五道，内孝经一道，论语四道。先须备载正文，次述注疏大义，次引诸家异义，次以己见评其是非。以援据精详，理长文优者为通，其次为粗，援据疏略，理短文拙者为否。三通以上为合格。不合格者先次驳放，合格者榜引。次场就试，如旧试经学诸科法。或合格人数太少，则委试官临时短中求长，详酌放过。次场试尚书，次场试诗，次场试周礼，次场试仪礼，次场试礼记，次场试春秋，次场试周易大义，各五道。令举人各随所习经书就试，考校过落，如孝经、论语法。次场试论二道：一道于儒家诸子书内出题，一道于历代正史内出题。次场试策三道，皆问时务。考策之日，方依解额及奏名人数定去留，编排高下，以经数多者在上，经数均以论、策理长文优者在上，其余经明行修举人，并于进士前，别作一项出榜解发。及奏名，至御前试时务策一道，千字以上，弥封官于号上题所明经数及举主人数，候校考详定毕，编排之时，亦以经数多者在上，经数均以策理长文优者在上。文理均以举主多者在上。其经明行修举人，亦于进士前别作一项编排，先放及第。其推恩注官，比进士特加优异。他时选择清要官、馆阁、台谏等，并须先取经明行修人。其举主姓名，常于官告前声说。如此则举人皆务尊尚经术，穷圣人指趣，不敢不精；旁览子史，不敢不博。又不流放入于异端小说，讲求时务，亦不敢不知。所得之士，既有行义，又能明道【七】，又能博学，又知从政，其为国家之用，岂不贤于今日之所取乎！
　　所有今来乞复诗赋者，皆向日老举人。止习诗赋，不习经义，应举不得，故为此说，欲以动摇科场制度，为己私便。朝廷若不欲弃捐旧人，俟将来科场进士有特奏名者，令试诗赋，随其优劣等第推恩，亦无伤也。不可以此轻改成法，复从弊俗，误惑后生。若以为文章之士，国家所不可无，即乞许人于试本经合格日，投状乞试杂文，于试论次场引试：或律诗，或歌行，或古赋，或颂，或铭，或赞，或四六表启，临时委试官出题目，试某文，定篇数、字数，共须五百字以上，取辞采高者为合格。俟得解及奏名及第日，编排姓名高下，各在经数同等人之上。如此则文章之士，亦不乏矣。至于律令敕式，皆当官者所须，何必置明法一科使为士者豫习之。夫礼之所去，刑之所取，为士者果能知道义，自与法律冥合。若其不知，但日诵徒流绞斩之书，习锻炼文致之事，为士已成刻薄，从政岂有循良，非所以长育人材，敦厚风俗也。朝廷若不欲废弃已习之人，其明法曾得解者依旧应举，未曾得解者不得更应，则收拾无遗矣。
　　臣愚所见如此，伏乞以臣所奏及礼部等官所议牓国子监门，及篃下诸州有州学处牓学门，令举人限一月内投状，指定何法为善，仰本州岛附递以闻，俟到京齐足，更委其它执政看详参酌，从长施行。
　　先是，光以奏矒示范纯仁，纯仁答光曰：「举人难得朝士相知，士族近京犹可，寒远之人，允不易矣。兼今之朝士，未必能过京官选人，京官选人，未必能如布衣，徒令求举，未必有益。既欲不废文章，则杂文四六之科，不若设在觽人场中，不须别设一科也。孟子恐不可轻，犹黜六经之春秋矣。更乞裁度！纯仁更有一说，上裨聪明。朝廷欲求觽人之长而元宰先之，似非明夷聭觽之义。若已陈此书，而觽人不随，则虚劳思虑，而失宰相体。若觽人皆随，则觽人莫如相君矣。然恐为谄子媚其间，而正人默而退。媚者既多，使人或自信为莫己若矣，前车可鉴也。不若清心以俟觽论，可者从之，不可，便俟觽贤议之。如此则逸而易成，有害亦可改，而责议者少矣。若先漏此书之意，则谄谀之人能增饰利害，迎于公之前矣。」光欣纳之。（据光集乞先举经行札子，云三月五日上此议，而实录不书，今追附本日。「欣纳」之语，据纯仁言行录，当考。或先听纯仁所说，待集议然后出此也。集议，圣旨在闰二月二日，或移此附彼。据范纯仁谓光元宰，则附闰二月二日，差早。四月三日苏辙奏请，二十三日光举经明行修，可考。）
　　王岩叟言：「臣封还安焘除知枢密院敕黄，伏蒙御批以『国家进退大臣，皆须以礼，况前日延和奏事，已尝面谕。卿今复如是，非予所以待大臣之意也。可速书读，无执所见』者。臣既居谏诤之地，又假封驳之任，不敢俯仰姑息，以为陛下守官；不敢顾避谀从，以为陛下持法。今焘差除未安，已累恩德；命令斜出，尤损纪纲。此事最重，实系国体。臣所以夙夜思虑，殆废寝食，屡进愚忠，冀回天意。陛下初以焘次补而进之，终以焘自辞而听之，是进退大臣以礼也。臣以焘为不才，不当杂髃贤并进，所以上助圣明判白贤佞，使在位端亮名节之人，知陛下聪明旌别，感激自励，是所以副陛下待大臣之意也。及延和进对，蒙被天奖，使臣得安心言事，必赐主张，在臣之分，何以为报？须事无大小，有利国家者，知无不言，乃可以副睿眷。况今日之事，谏官御史，议论如一。臣之区区，岂敢偏执所见，伏望圣慈察臣之心，恕臣之罪，特依前奏，早赐施行。」
　　贴黄称：「臣窃恐陛下之意，谓已行之命，重于更改。缘给事中之任，本为封驳，凡所封驳，皆已行之命。置官之意，盖以封驳为重，而不以已行为重也。自唐室以来，命令既出，由给事中封还【八】，格之不下，改而后行者，不可胜数。陛下固已熟知。如此更愿优容开纳，使有司得为陛下守官，以正纲纪。臣以谓为臣之罪【九】，莫大于反复。臣既再三论列，义难漤行书读，伏望陛下别赐指挥，差官权给事中，以全孤臣之守。」
　　翌日，岩叟又言：「臣累言安焘之进，不能协公议，不能重朝廷，不能服四夷。又告命不由门下书读，无以正法度，无以持纲纪，无以敕髃臣。所系甚大，至今未蒙省纳施行。多士之论，皆以为皇帝陛下、太皇太后陛下自听政已来，未尝有一事不惬天下之心。今乃因一不材无状之人，致累吾君全美之德，非独臣惜之，天下爱君之人，谁不惜之。臣恐有献言者误陛下，但谓已行之命不可回，不复陈义理当如何，此非忠于陛下之言也，非明于国体之论也。自古及今，惟苦口逆耳，谏止君父，使无过举，为天下后世所议，乃忠臣也，乃明于国体者也。臣窃以明主惟义是从，不以回已行之命为难。请引仁宗朝一事以告陛下：庆历三年三月二十一日，除夏竦为枢密使，四月八日用御史中丞王拱辰、谏官欧阳修等十一疏，追竦枢密使敕。当时名儒石介作圣德颂，用以歌仁宗之美，天下流传，至今称为盛事。伏望陛下法而行之，不以改已行之命为难，而以听谏为重。天下幸甚！臣志在爱君，其再三之渎，惟陛下察臣之志，臣死无憾。」
　　甲子，御史中丞刘挚、殿中侍御史吕陶、孙升言：「臣等伏以御史台肃正纪纲，弹劾不法。自朝廷至于州县，由宰相及于百官，不守典法，皆合弹奏。今按中书省录黄，除安焘知枢密院事，付门下省书读省审，给事中封驳不当，奉圣旨更不书读，门下侍郎省审，并不执奏，付尚书省吏部出告，吏部具给事中不书读事理申本省，尚书省亦不执奏，遂以不书读告命降出。所有门下省、尚书省仆射、侍郎、左右丞，及付受官，并吏部等，不守典法，有损圣政，乞付有司论罪，以正朝廷纪纲，谨具弹劾以闻。」
　　贴黄：兼范纯仁同知枢密院事，系同敕行下，仍乞照会。（元佑元年三月初七日。）
　　挚、陶、升又言：「臣等累次论奏安焘知枢密院不当，其录黄不令给事中书读，及经历受付官并不复奏，乞寝罢追改，及正其罪，今已数日，未赐俞允。臣等以谓朝廷高爵重位，非有德与功不可虚授。若以恩礼假借，则不协公议。今安焘才望素轻，备位枢府，已为忝幸。一日骤有迁进，躐过觽人，士论纷然，以为朝廷拜枢府之长，殊不遴选，非所以镇社稷、服四夷也。命令既出，给事中不得书读，于法式未备而施行，门下一省，官存职废，纪纲紊乱，自此事始。尚书仆射、左右丞皆无一言建明执奏，遂付有司，乃是上下废法，中外徇私，何以训治四方，维持万世！所系甚大，极可骇叹。恭惟太皇太后陛下保佑圣德，以修正法度为急，忽有此举，人皆惜之。非独惜安焘差除之过分，盖惜国家法度之废失也。伏望圣慈检会臣等累次论列事理，并今来奏陈，寝罢安焘除命。所有经历受付官司，并乞早正其罪。其范纯仁录黄指挥，仍乞由门下省书读省审施行。」（元佑元年三月初八日，杂录乃以此为孙觉奏，误也。）
　　乙丑，御史中丞刘挚言：「窃以辅相之任，承君代天。上以理三光而调四时，下以镇百姓而遂万物。身有德义，乃可以尊朝廷；心秉公忠，乃可以服天下。人而非此，邦其殆哉！伏见宰臣韩缜，才鄙望轻，不学无术，多利欲而好富贵，习浅陋而无廉隅。前者谄附张诚一，夤缘进用，备位枢庭。近者以王珪死亡，次第推移，遂至宰席。无一言一事有补于国，无一长一善见称于人。至于平生之贪残，所至之丑污，前后台谏，已有奏论，不假臣言，再烦天听。然臣伏见近日每有差除，多不协人情，大招物论。皆谓缜侵夺吏部员缺，恣为中书堂除。非亲旧者不差，非朋比者不录，少循公道，多立私恩。故有才至京阙而便受官，经涉岁序而不得调，挟邪者或侥幸，有才者或滞淹。夫身为大臣，手持政柄，致此诽议，不无因依。乃是负国以为奸，非独素飧而尸禄。方皇帝陛下收延觽正，以绍承祖宗之志，而太皇太后陛下因革庶事，以深图社稷之安。方此之时，如缜何补？伏望圣慈降臣此言，并臣僚论缜章疏，付之于外，罢缜政事，以清朝路，以厌髃臣【一○】。」
　　贴黄：「如李南公在河北，残虐累年，措事乖当，臣曾两次弹奏，而近日却移河东。（闰二月二十六日。）郭茂恂在西路，丑行狼籍，以不职罢，到阙便除省郎。（二月六日。）寻又选差按行牧地。（二月二十六日。）王说以谄奉□居厚为徐州之害，亦用言者罢其省职，即日（闰二月四日。）除知密州。蔡京知开封不法，见有段继隆并僧惠信公事在大理寺根勘，已见京观望，权要任情曲法，臣僚弹奏，都不施行，乃除真定，（二月十二日。）使之帅领一路，乃物论之尤不平者，皆出于缜也。」（元佑元年三月八日。）
　　诏今后屯泊戍兵食不尽粮，愿坐仓收籴者无过三之一，以诸路经略等司言其不便故也。
　　枢密直学士朝议大夫知渭州刘庠卒。
　　丙寅，御史中丞刘挚、殿中侍御史吕陶、监察御史孙升言：「臣等近以安焘除命未当，及因给事中封驳，遂不令书读行下，累具论列，并弹劾门下、尚书省经历官司，至今未蒙追改施行。臣等待罪风宪，见朝廷纪纲颓废，命令乖失，苟不竭尽死力以救补之，则陛下何用置言路？臣等何颜在官次？自陛下临御以来，至公为心，直道为政。故凡见于施为者，皆以大服天下之心，今忽然行此一事，惊骇物听，与从来政事大异，甚非所望于陛下者。且安焘德凉望轻，不自卓立，朋附章惇，依阿其间，今度越觽人，无故进位，已失公议，又制敕不循典故，袭斜封以避官司封驳，不意圣朝为此，必有奸邪之论，以误陛下。殊不知中书之宣奉行，门下之省审读，乃历代典章。一有不备，则不成制命，焘等安敢受之哉？夫圣人善能救过，不能无过。故六经不美尧之任己，而美其舍己；不称汤之无过，而称其改过。今陛下追正此事，无甚难也。于合门取焘告身，罢焘新命，且令依旧同知，外范纯仁自从别制宣下。其门下侍郎、尚书仆、丞及吏部等经历奉行官司，皆不能建明执奏，诖误圣朝，各付有司，明正其罪，使中外释然，知朝廷尊严，典宪振肃，以销侥幸之望，杜绝私邪之谋，而成就陛下纳谏之盛德。在陛下一言而已，何迟迟而不为也。」
　　贴黄：「陛下开奖言路，多见听纳，何独于此一事不蒙开允？缘朝廷正宜守纪纲，重命令，今差误非小失，臣等所以不避烦渎，期于得请则已。伏望检会前后累状，付外施行。」（挚章以初九日丙寅上。）
　　丁卯，以蕃官内殿崇班密纳克裕勒威为内殿承制，东头供奉官溪罗为内殿崇班，赏战功也。
　　戊辰，户部言：「成都府路转运判官蔡朦奏：铸钱三监以桩榷茶司本钱。比年坑冶兴废，铸钱有限，铁货积滞，而人户坑冶净利并输见钱，过限则罚，迫于罚限，则必贱售。乞令以合纳净利钱折纳铁，应副铸钱，愿输见钱者听。」从之。
　　御史中丞刘挚奏：「臣近以安焘差除未安，制命施行未审，累具状并与官属连状论列，未蒙指挥。臣恭惟陛下圣明，洞照万事，料于此事非难可否，但恐以近日未曾延对执政，必然候帘听日更欲访问，然后改正。臣以谓此事是非极甚明白，伏望更赐省览臣等前后章疏，今不若出自圣断，但追取焘等告身，将范纯仁除命作别制行下，其焘宜依本官辞免，止令同知本院。只可批降指挥付三省施行，便可了当。今来逐官告身久在合门，外言纷纷，无益盛德。所有门下、尚书省经历奉行，见制敕未完，并不建明论奏，依阿苟且，致陛下命令不由至公直道而行，实误圣政。大臣如此，不可不有所戒责，以申典宪，以励臣节。伏乞降臣僚文字付外，速赐施行。」
　　贴黄：「臣近曾奏闻，谓三省亦皆不置长官，今枢密院只置同知两员，实无违碍，伏乞圣慈详酌。」
　　又贴黄：「告命未完，焘等自不敢祗受，则于理须正改。」
　　又贴黄：「臣等烦言冒渎天听多矣，罪不容诛，然非有他也，职在言路，又恃圣度包纳，故欲自竭以报恩遇而已。臣窃虑奸邪之言，以谓朝廷命令行而臣等乃欲回改，以此疑惑圣听，伏乞深察是非之理，臣死罪！」（元佑元年三月十一日。）
　　右司谏苏辙言：
　　臣闻天下治乱，在君子小人进退之间耳。冰炭不可以一器，枭鸾不可以同栖，共、鲧、皋陶不可以同朝，颜回、盗跖不可以并处。传曰：「一熏一莸，十年尚犹有臭。」夫君子推诚而不疑，故易欺，孤立而不党，故易危；正言而不讳，故易间；洁廉而不坏，故易去。小人则不然。窃用威福以市私恩，交通左右以结主知，顽钝无耻，奊诟无节，故其合也易，而其去之也难。诚使君子小人同处，则小人必胜，君子必去。如熏之香，一日而亡，如莸之臭，十年而存，此理之必然者也。
　　陛下用司马光为相，虽应务之才有所不周，而清德雅望，贤愚同敬。至于韩缜以屠沽之行，害于而家，以穿窬之才，凶于而国，皆有实状可以覆按。行路之人，指目非笑，纷纭之论，不可具载。此何等人也，而陛下使与光同列。以臣度之，不过一年，缜之邪计必行，邪党必胜，光不获罪而去，则必引疾而避矣。如人服药用茯苓、乌喙合和而并食之，陛下以为茯苓长年之功能胜乌喙杀人之毒乎？臣前后六上章论缜过恶，乞正典刑，至今留中不下。陛下必谓缜先朝旧臣，不可不用，则宜早罢光政事，使缜自引其类，布列于朝。臣等亦当相率而避之，毋使邪正杂处，而君子终被其祸。
　　自古四夷内侮，必于新故更代之际，主少国疑之时。故孝惠、高后之世，匈奴桀骜；唐太宗初即位，突厥奄至渭北。今外夷蓄谋，安危未分，折冲御侮，专在辅弼。去岁敌使入朝，见缜在位，使、副相顾，反唇微笑。此何意也？诚见缜无状，举祖宗七百里之地，无故与之。今其为政，我之利也，故喜而窃笑耳。启奸辱国，必始于是。
　　敌人地界之谋，出于耶律用正，今以为相，以辟国七百里而相用正，理固当尔。而朝廷以蹙国七百里而相缜，臣愚所未喻也。臣闻之河东父老云：韩琦为太原，欲置范家东堡、范家西堡及赤泥胶三指挥弓箭手，恐敌以为言，乃召弓手节级高政使干其事，政率其徒于萨尔台之南北，候伺敌人之樵采者辄殴伤之。敌以为言，则曰此汉界也。移文争之，往反十数，卒得其要约。自萨尔台以南为汉界，而三指挥弓箭手大获其用。及韩缜定地界，皆割与之。主户约一千五百余户，客户三四倍之【一一】，驱迫内徙，坟墓庐舍及所种田禾皆委之而南。老幼恸哭，所不忍闻，遂以天池岭为界。天池北距萨尔台尚二十五六里，异时敌欲祈福，修天池庙，必牒安抚司而后敢入，以明庙之属汉也。今亦为敌有。高政者，土豪也，有威名于北方，蕃汉目之为高天王。而天池庙神亦曰高天王庙。方割属敌时，政抚膺大恸，谓其徒曰：「我兄嫂今日陷蕃。」百姓数千人皆大哭。缜为侍从，仗节出使，而卖国党寇，曾不如一弓手节级，此而可忍，孰不可忍！政数年前为大皇平巡检，年七十余，每见人论缜与燕复之奸，即欲食其肉。燕复，火山军三界首唐隆镇一商人也，入粟得司户参军。韩绛为宣抚，始奏换武。边人疑其细作，而缜与之交私，狎昵无所不至，至呼为燕二，亦谓之二哥。割地之谋，皆出于复。敌使梁永、萧禧，本以横山下大川为界，至七蕃岭下，乃徙入汉地围裹。此岭凡二十八里，意欲自此直至分水岭界。边民大怒，有焦家弓箭手三百余人，殴击北使，夺下梁永等柱斧交椅，敌人不敢复南。仍自七蕃岭北转而西，以大川为界。燕复至雁门寨亦为弓箭手所殴，匍匐入寨，闭门仅免。
　　由此观之，边民皆忠愤不服，而敌人亦知理曲无词。使缜稍有臣子忠孝不负本朝之心，则七百里之地，必不至陷于寇雠之境也。
　　火山、宁化之间，山林饶富，财用之薮也。自荷叶平、芦牙山、雪山一带，直走瓦薼坞，南北百余里，东西五十里，材木薪炭，足以供一路；麋鹿雉兔，足以饱数州。今皆失之。雪山有庙，河东一路，牲币所走，今亦为夷鬼矣。人神共怒，皆缜之罪。中国从来控扼卓望形势之地，如五蕃岭、六蕃岭、七蕃岭、黄嵬山之类，今皆为敌地。下视忻、代，人马可数。异时用精兵数十万人，未易复取，而用兵之策，谁能复议？以此知缜卖国之罪，百世不磨。若祖宗有灵，必不赦缜。陛下近者降黜□居厚、王子京、蹇周辅之流，皆以立法害民，且黜其人，改其法，不数月而民复业矣。如缜之罪，智者不能复安，疆埸之患有不可测者，而陛下独赦之，臣不胜为国疾奸，忧深思远之至。伏乞检会前后章疏，下三省、两制杂议，正缜之罪，以告四方。有不如臣言，甘伏讪上之罪。
　　己巳，枢密院言，修定诸将巡教例物条。从之。
　　庚午，诏知泾州谢麟权管勾泾原路经略使司事，以刘庠病困故也。（御集庠八日已卒，朝廷未及知耳。）
　　辛未，诏改醴泉观慈寿殿为寿辉殿。
　　工部尚书孙永为吏部尚书，吏部侍郎李常为户部尚书。常，文士，少吏干，或疑其不胜任，以问司马光，光曰：「使此人掌邦计，则天下知朝廷非急于征利，贪吏望风掊克之患，庶几少息也。」（此据晁说之客话。）
　　常言：「伏见朝廷悼法意之未良，愍民力之重困，凡无名之入，悉皆罢去，而□民害物之吏，亦已窜黜。疲瘵蒙福，天下幸甚。窃虑诸路官吏，不达朝廷爱民之意，以谓凡所以供给县官，皆可废弛。孟子曰：『无政事，则财用不足。』赋租课入，国政之大者，苟或不振，何以上佐国用。伏望圣慈特下诏令申饬官吏，无谓□民恤物之德方行于上，而于赋租课入，废弛不治，以误大计。」
　　又言：「臣近点检得诸路夏秋税及酒税课利，全然亏欠。上供钱帛，例不及额。盖缘转运司及州县知、佐等妄意观望，务为□弛，恬不知畏。伏缘租税课入，国用之所赖。今肆然废职，上辜任使，倘不惩戒，深篅大计。臣愚伏望圣慈特降指挥，下有司修润旧条，至岁终，委本部考校逐路并州县税赋课利及上供钱帛，具亏欠分数上闻，从朝廷黜降，以戒慢吏。」（李常奏据本集。不得其时，因常初就职，即附见。）
　　中书舍人胡宗愈为给事中。
　　起居舍人苏轼免试为中书舍人，仍赐金紫。
　　司农少卿廉正臣、都水使者范子渊两易其任，承议郎王巩为宗正寺丞。（政目十四日事。）
　　诏自今堂差不得冲吏部已注授人。（吕陶论奏，先附闰二月末。）
　　枢密院言：「权通判施州朱衍奏：兰州乞招置蕃落广锐土兵一万人为额，许陕西诸州土兵投换养马一千五百匹，共治田一顷。五千人为一将，分为三番。二番在屯，一番在城防守教阅，逐旬更休。」诏刘昌祚及相度措置熙河兰会路财用事所各相度以闻。
　　诏太学每岁以公试归太学，使司业、博士自主之，如春秋补试法。前此□院如科场制，谏官王岩叟以为言故也。
　　岩叟言：「臣伏见太学每岁有公试诸生法，朝廷□院如科场制，欲以与学中一岁之十二试，参考其艺，而进之为内舍。行之累年，所进者无几。如元丰六年，预升补者三人；七年，一十四人；八年，四人而已。虽进而为内舍，亦于诸生未有沮劝，独比外舍增鰞钱八金耳。议者以为公试之设，无系利害，然事体用度之盛，一如科场。且以今春公试言之，凡用官四十二员，胥吏一百七人，诸司供事者总二百三十七人，□宿之法限一月，其为烦扰耗蠹，不可胜言，而于国家无分毫之补，臣窃为朝廷惜之。臣乞此后以公试归太学，使司业、博士自主之，如春秋补试法足矣，不必张大如此。况公私试本庠序之事，今设庠序之官，既备且觽，自当责任俾尽。至公人或可疑，固在谨择，不当置之而反以疑心待之也。伏望圣慈特赐采察施行，朝廷亦足以省事而节费。」（旧录云：先帝养士，太学考选较试，自外舍升内舍，自内舍升上舍，上舍乃免解补官，故其试法皆严。今弛以归太学，人得妄冒。新录辨曰：司业、博士，太学官也，考选较试，乃其职也。养士于太学，而使学官自主其试，此元丰学法，兼取行艺之意，非以太学之士为妄冒也。自「先帝养士」至「人得妄冒」四十五字并删去。）
　　诏罢郭茂恂河东陕西按行相度置监，以御史有言故也。（吕陶有章，见闰月末。）
　　军器监丞王得君，添差监亳州永城县仓。先是得君上书言：「臣伏睹先帝在御二十年，忧劳万机，宵旰无倦，更易庶政，修明百度，盖将措天下于无事之地，跻斯民于仁寿之域，则先帝之心固无负于天下。然而奉法之吏，其间有不能宣究圣泽，违迕指意，故于推行之际，不无偷弊。陛下嗣位已来，远考古道，稽参时变，登用贤材，咨询讲求，天下以为利者举而行之，人情以为弊者革而去之，增损缉缀，非徒立异而胜之也，固欲纂成先志，增光前人而已。近日言事之臣，又复不能体悉圣心，遂以先帝之法，一切为非，指斥点尘，无所不至。臣近见言者乞掩埋京城四门白骨，云多是昔日筑城开壕死损人夫，而谓陛下躬行仁政，罢去苛法。臣读此章，不胜感愤。臣伏惟先帝更新法度之意，姑谓时变所当，然有所未至。陛下今日正革而去之，非特陛下成先帝之美，是亦先帝所望于陛下如此。今建言者不深惟本末，乃斥先帝以苛名，而自沽讦直之誉。陵土未干，肆为丑诋。传播四方，人情痛惜；书之史册，又将谓何？恭惟陛下追慕感伧，孝思罔极、省览奏牍，宜所不忍。伏惟圣慈特降指挥，应臣僚上章与议改法。但许建明事情，不得妄有指斥，上足以广孝治，下足以抑浮薄，天下幸甚。臣疏远微贱，敢冒天威，诚以痛愤所激，不能自止。」内出手诏曰：「予方开广言路，得君上章，谓言事者自沽讦直之誉，意欲杜塞人言，无状若此，可罢职与外任监当。」（旧录云：得君敢言，人皆叹息。奸臣恶而黜之，人情大骇。新录已削去。熊克九朝通略：得君，广渊之子也。）
　　宰臣司马光言：「今讨论经史，上自伏羲，下至周威烈王二十二年，略序大要，合为二十卷，名曰稽古录。伏望看详，送秘书省正字范祖禹等，令缮写上进。候读祖宗宝训了日，乞取此书进读。」从之。又言：「校书郎黄庭坚好学有文，即日在本省别无职事，欲望特差与范祖禹及男康同校定资治通鉴。」从之。
　　草泽程颐言：「蒙恩授宣德郎、校书郎。自昨蒙恩授西京国子监教授，方再辞免，准朝旨，令乘递马赴阙，祗命而来，未获进见，遽有此除。伏望圣慈令臣入见，所降告命，不敢当受。」诏程颐特许朝见，仍令上殿。（二十四日辛未，除崇政说书，八年十一月丁巳，授推官、教授，元年闰二月十八日丙午，授承奉郎，再授宣德、校书，不记月日，政目于闰二月十八日即书汝州团推程颐授宣德、校书，与御集不同。）
　　诏陕西路转运司特许借常平存留钱籴买粮草【一二】。
　　入内东头供奉官、勾当御药院梁从政、□靖方乞罢御药院，提点宫观。时梁从政见寄理皇城使、遥郡防御使，□靖方寄理左藏库使、遥郡团练使。诏各于见寄官上迁一官转出，内梁从政回授与有官儿男【一三】，差提点醴泉观，□靖方额上改转差提点万寿观。
　　诏河北保甲愿投军人，及得上四军等仗事艺者，特许招填合给例物外，更增钱五千，中军以下三千。比等仗短一指，射保甲第一等弓弩，并许招刺，于本路常平仓钱内支借。其不愿充军，如祖父母、父母愿令投军者，委州郡长吏寄招转运司提举。从右司谏苏辙请也。（辙请在闰二月十四日。）
　　管勾看详诉理所言：「看详进状诉理人若不立定期限，窃虑无以结绝。欲乞应熙宁元年正月已后，【一四】至元丰八年三月六日赦前，命官诸色人被罪，合行诉理，并自降今来指挥日与限半年进状。先从有司依法定夺，如内有不该雪除及事理有所未尽者，送本所看详。」从之。（始命看详诉理在闰月四日。旧录云：先帝信赏必罚，十有九年。陵土未干，刘挚建言许被罪者理诉，置司设属，以故人人以噃自列。既扬先帝之失刑，欲示□大，又收被罪不忠之臣，悉为己用，仍以先帝上宾之日为断限。忠义之士，益以叹愤。新录辨曰：以谓先帝信赏必罚之所加，永不可息。又谓被罪者悉不忠之臣，永不可用，此非先帝之意也。其言元丰八年三月六日赦前者，盖用哲宗践阼大赦之日，许其诉理，而乃因其疑似，辄指为先帝上宾之日，非诏旨也。删去自「先帝信赏」至「叹愤」七十八字。八月六日又展限。）
　　殿中侍御史吕陶言：「伏见安焘之命，不送给事中书读，大于法非便。臣与刘挚等已尝论奏，拳拳之诚，谅烦圣览。臣今为陛下反复思虑此事，实系国体，有不可者四，须至再具奏陈，冒浼天听。夫给事中之职，主读制敕，许驳正奏覆。陛下不使之读，是废其职也。朝廷设官任人，而自废其职，无以训四方，示万世。今门下省录黄，于给事中字不书臣某之名，而书曰「奉圣旨不送给事中书读」，尚书省遂受而付于吏部，出告亦如此书。臣不知合何法式？成何制命？此一不可也。小人之情，巧伪险诈，善窥朝廷之衅隙，欲逞其志。虽防闲禁约，谨严周密，而犹有挠乱法度以侥幸者。陛下倘谓此事已行，难于更改，不恤人言，而遂行之，他日或有权臣女谒干请，希求非分之事，攀援此例，乞不付门下省施行。臣恐陛下无以却其说。盖已开之于前，则难塞之于后，此二不可也。夫三省大臣，皆与国家维持纲纪而同其休戚者。今朝廷出令未合于法度，而门下侍郎不驳正，尚书仆、丞亦不论奏，惟默默奉行，以付有司。若万一更有大事，处置之间，或不中于机会，则谁为陛下救其失误，此三不可也。自陛下临政以来，开广言路，台谏所奏，尽蒙听纳，万分有一，可裨治道。今以安焘之故，独不允从，深恐言事之臣上畏天威，自今以去不敢极论得失，陛下聪明亦或因而壅蔽，此四不可也。夫举一事而有四不可，在陛下处之甚难，以臣思之甚易。何则？改过不吝，明王之盛德；耻过作非，古人之深戒。故曰：『人谁无过，过而能改，善莫大焉。』又曰：『君子之过，如日月之蚀。过也，人皆见之；更也，人皆仰之。』且万机之繁，亲总独断，不容无失，能知其失而正之，则为得矣。其于圣政，殊不为累。今台谏论列未已，士大夫之议纷纷，二人者必不敢受命。陛下若令合门缴纳安焘、范纯仁告身，续降指挥，述其辞免之意，除二人皆为同知院事，由门下省施行，则台谏更不条奏，士大夫之议帖然，二人者不敢不拜。上全国体，下允公论，此所谓甚易而不难处也。况反汗之嫌小，而废法之失大，愿陛下权其轻重而行，臣不胜恳激待罪之至！」
　　右谏议大夫孙觉等言：「臣等伏见朝廷差安焘知枢密院，给事中以为不当，驳正封还。陛下未信其言，遂不送本官书读施行，臣等窃为朝廷惜之。夫安焘之才不才，差除之当与否，自有天下之公论，臣皆置而未议，所惜者朝廷之法度耳。且三省之设，事相表里，势相始终。凡命令之出。先自中书省一人宣之，一人奉之，一人行之。次由门下省一人读之，一人省之，一人审之。苟有未当，则许驳正，然后由尚书省受付施行。纪纲程序，其密如此，盖以出命令而尊国体也。或阙其一，则于制敕为不全，中外难以取信。近日除吕公着为门下侍郎，不由本省而下，给事中范纯仁力辨其事是也。夫国家所以维持四海而传之万事者，惟守法度而已。况当陛下谅闇之日，帘听之时，正宜谨守法度，不可毫厘差失。今安焘之命，不送给事中书读施行，乃是封驳一职遂为虚设。制敕不全，命令不重，而法度不存矣。斜封授官，恐渐起于此。臣等所以为朝廷深惜也。臣等窃度圣意，必谓已行之命难于追改，且失序迁，则是一举而两失矣。为安焘者，岂可受不全之制敕，而处具瞻之地哉？莫若因其辞免，寝罢新命，则君臣之际，授受皆得其宜，而法度不废也。况朝廷差除，因臣下辞免，或台谏论奏而罢与改者多矣。岂得于焘独不改？伏望圣慈追还安焘告命，及详览臣等论列安焘文字，别降指挥施行。陛下迁进大臣若合公道，何故不令给事中依条书读？臣等所论，乃系国体。若陛下不赐改正，臣等须至再三论奏，不敢自已。」（此月末孙觉奏云，十四日尚同王觌上殿，此章或与觌共奏也。今吕陶集亦有此奏。）
　　门下侍郎吕公着言：「安焘、范纯仁除命，虽已依中旨发下，而中外纷纷，皆以为门下省失官，若言者论奏不已，则恐转难处置。闻焘方固辞不敢受【一五】，或因其请，特赐俞允，则朝廷命令不至乖失，其于待焘亦为得体。」寻有中札问公着，不置知院官，而两院并为同知院，有故事乎？公着既以故事对，且言近例同知院有位左右丞上者。时焘亦自言：「近蒙除知枢密院事，非才躐等，不协士论，致给事中累行封驳。在臣之分，岂惟新命不敢辄当，至于旧职，亦难安处，望收还成命，俾领近州。」
　　先是，范纯仁再具奏辞免恩命，于是又奏曰：「臣近以辞免恩命，伏蒙圣慈累差中使封回札子，宣谕丁宁者。愚贱之臣，屡烦天听，再蒙遣使，恩典过优，固当勉励疲驽，上副任使。然臣有危恳，须合力陈。窃闻臣今来告命，不曾经门下省审读。臣闻爵人于朝，与觽共之，所以昭示至公，杜绝私宠。乃有司之职守，为朝廷之典章，此万古不易之规，而圣王之通道也。今闻台谏臣僚，皆有文字论列，而未蒙陛下听从。陛下必谓进用辅臣，已有成命，不当因人之言，轻有回改，以示睿断，欲全恩礼。臣之愚虑，窃谓不然。方今拔擢臣僚，颁宣号令，多因公卿密启，或非陛下素知。若不经历有司，必然难得审当。今来台谏官若俱有文字，即是朝野公言。其言当，则人皆谓之忠贤；其言不当，则人皆谓之谗党。各自系其名节，岂有轻易奏论，非同一人私窃之言，可以误惑圣听。陛下当坦然听信，不必致疑。彼皆陛下选用正直，使为耳目之官，岂有不用耳目，而可以视听于天下也。况陛下临御以来，闻善必纳，从谏如流，今乃于臣命特令不过门下，言者必不肯已，微臣必不敢居。久郁觽情，恐失髃望，不若因臣辞免，特赐允从。则上可以资陛下纳谏之明，下可以成愚臣安分之志，而俾近臣得职，言路开通。广帝尧舍己从人之风，协成汤从谏弗咈之义，一举而数善皆得，在圣明可不务乎！与夫微臣叨被误恩，沮格公议，利害相去远矣。伏望陛下察臣竭诚为国，不为身谋，特赐留神采纳，天下幸甚！」
　　注　　释
　　【一】盖赏贤也「赏」原作「当」，据宋史全文卷一三上改。
　　【二】盖非公望所与也「所」下原衍「不」字，据同上书删。
　　【三】此据荣州旧案增入「荣」原作「营」据阁本改。
　　【四】虚费勤劳以求应格「费」字原脱，据温国文正司马公文集卷五二起请科场札子补。
　　【五】专用律赋格诗取舍过落「落」原作「当」，据阁本及上引温国文正司马公文集改。
　　【六】各逐路抄录本人姓名同上书「各」下有「分」字。
　　【七】既有行义又能明道「又能明道」四字原脱，据同上书补。
　　【八】由给事中封还「给事中」原作「给事」，按宋史卷一六一职官志一门下省有给事中四人，掌封驳政令之失当者，现据阁本补「中」字。
　　【九】臣以谓为臣之罪「以」上原衍「所」字，据阁本删。
　　【一○】以厌髃臣阁本作「以厌髃言」，长编纪事本末卷九七逐小人作「以协师言」。
　　【一一】客户三四倍之「客」原作「各」，据阁本改。
　　【一二】籴买粮草「买」原作「卖」，据阁本改。
　　【一三】内梁从政回授与有官儿男「与」原作「兵」，据阁本改。
　　【一四】熙宁元年正月「元」原作「九」，按熙宁元年乃神宗即位改元，作「九年」无义，据宋会要刑法三之二○改。
　　【一五】焘方固辞不敢受「受」字原脱，据阁本及长编纪事本末卷九七逐小人补。
续资治通鉴长编
卷三百七十二
  </div>
  <div class="pagination">
   <a href="续资治通鉴长编_page482.html">
    上一页
   </a>
   <span>
    ...
   </span>
   <a href="续资治通鉴长编_page478.html">
    478
   </a>
   <a href="续资治通鉴长编_page479.html">
    479
   </a>
   <a href="续资治通鉴长编_page480.html">
    480
   </a>
   <a href="续资治通鉴长编_page481.html">
    481
   </a>
   <a href="续资治通鉴长编_page482.html">
    482
   </a>
   <span class="current-page">
    483
   </span>
   <a href="续资治通鉴长编_page484.html">
    484
   </a>
   <a href="续资治通鉴长编_page485.html">
    485
   </a>
   <a href="续资治通鉴长编_page486.html">
    486
   </a>
   <a href="续资治通鉴长编_page487.html">
    487
   </a>
   <a href="续资治通鉴长编_page488.html">
    488
   </a>
   <span>
    ...
   </span>
   <a href="续资治通鉴长编_page484.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
