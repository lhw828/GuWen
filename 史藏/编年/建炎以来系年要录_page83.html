<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 83 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 83 页/共 115 页</h1>
    <div class="content">丁亥右朝奉大夫提举福建路市舶曹泳为两浙路转运判官 
　　戊子诸王宫大小学教授林天鼐叶綝并兼权秘书省校勘书籍官用提举官秦熺请也 
　　是月金主亶复归上京 
　　十有二月辛卯朔诏诸州见管编配命官及事干边界情理重害之人各仰遵守见行成法不得擅行移放令提刑司常切检察用刑部请也 宝谟阁待制提举江州太平观张致远卒乙未左奉议郎章厦主管官诰院厦宣城人也 右承议郎新通判衡州张棣知新州右承奉郎陈适知昌化军先是秦桧拟除广西郡守上曰广东西阙官自来多是权摄如海外州军监司巡历不到朕每以为虑自今阙官处可早与除 
　　丙申初赐百官喜雪御筵于秦桧第翌日上谓桧曰雪后便觉寒非唯有丰稔之望来岁疫疠亦必消弭可为农民之庆也 永州防御使许世安为严州观察使以解带恩也 右承议郎刘子翚卒子翚既奉祠尽弃人事独居一室意有所得则笔之于书四方学者多从之至于得微疾即入谒家庙泣别其母遍以书告诀素所与往来者召其兄子珙付以家事指示葬处中外孤遗人人为计久远既已则复与学者讲说修身求道之要作训诫数百言弹瑟赋诗澹然如平日居两日而没年四十七其所著有圣传十论等书皆行于世 
　　己亥大理少卿许大英面对乞令诸州法司吏人只许检出事状不得辄言予夺诏申严行下 
　　癸卯婺州进士施谔进中兴颂行都赋各一首绍兴雅十篇诏永免文解 徽猷阁直学士提举江州太平兴国宫周秘卒 
　　乙巳右宣教郎添差通判温州高百之直秘阁百之世则子也百之女为秦埙妇其除职所因未见当考丙午封秦熺妻建康郡夫人曹氏为和国夫人熺女令人秦氏为同安郡夫人 
　　丁未左承奉郎林机右承奉郎周紫芝并为枢密院编修官 敦武郎合门祇候张昂充东南第十四将 
　　戊申右朝散郎主管官诰院陈大方罢时吏部郎官阙大方以例暂兼会当奏事误书权吏部侍郎殿中侍御史余尧弼论其鄙俗不忠故罢大方瓘孙已见 
　　庚戌直龙图阁都大提举川秦茶马监牧公事韩球始至成都自赵开以来每茶百斤除其十勿筭球至官遂尽取园户加饶之茶增为正额有一场而增至二十万斤者民知输官不补所得于是起为私贩夔茶自祖宗以来不榷禁政和中有司请卖引议者以民夷不便罢之球又榷忠达州茶即渠合广安军置场卖引岁以八万斤为额然商人以利薄不通第以引钱敷民间耳民甚苦之二十六年六月乙亥二十七年十一月陈请可考 
　　辛亥封红霞帔陈氏为永嘉郡夫人 
　　癸丑左朝奉郎檀倬卒甲寅资政殿学士郑刚中落职提举江州太平兴国宫桂阳监居住先是殿中侍御史余尧弼再论刚中抗命偃蹇迟留不行四川自建炎之后惟知宣抚之尊盖以去朝廷远能自立威福故也方今中兴总揽权纲之时而刚中乃尔怙权傲慢伏望亟赐窜责以为臣子不忠之戒右正言巫伋复论刚中四罪以为驺导儗于乘舆贿赂溢于私帑暴无名之歛以重困吾民造不根之谤以恐动远俗既被召命不即引道而密遣爪牙窥伺朝政故有是命尧弼章＜锍-釒＞十一月己酉降出伋章＜锍-釒＞十一月甲戌降出 右朝请大夫两浙东路提点刑狱公事林师说罢殿中侍御史余尧弼论师说于职事之外招致背国异议之属列在僚佐自云广中逐客有送我百韵诗又云赵相未可量实少革故师说遂罢 
　　丙辰金主使金吾卫上将军殿前左副都点检完颜宗藩安远大将军充东上合门使吴前范来贺来年正旦宗藩金主亶从父行也 中书舍人兼侍讲兼权直学士院王镃卒自是不复除舍人也 
　　丁巳权尚书吏部侍郎边知白兼权直学士院尚书刑部员外郎吴■为右司员外郎 
　　是岁宗子赐名授官者二十二人 诸路断大辟三十五人 言者论会稽士大夫家藏野史以谤时政于是李光家藏书万余卷其家皆焚之 金主亶遣使挟相士下两河诸路选民间室女得四千余人皆令入宫 
　　建炎以来系年要录卷一百五十六 
　　建炎以来系年要录卷一百五十六金人地名考证 
　　鄂抡贝勒原书作熬罗孛极烈误改见卷一百五十五 
　　蒙古原书作蒙兀误改见卷九十六 




●建炎以来系年要录卷一百五十七 
　　宋 李心传 撰 
　　绍兴十有八年岁次戊辰金熙宗亶皇统八年春正月按是月庚申朔戊辰左奉议郎诸王宫大小学教授林大鼐为太常寺主簿仍兼秘书省校勘书籍大鼐初为举子尝答策言秦桧靖康忠义之节桧时闲居永嘉见其文默识之至是稍获荐用大鼐初见绍兴十三年十二月 

　　己巳上幸天竺寺遂幸玉津园 
　　庚午入内东头供奉官康谞还所寄资为左武大夫和州防御使带御器械谞寻改宣政使谞改使额在二月癸巳 
　　丁丑太常博士骆庭芝罢先是参知政事叚拂闻赵鼎死于海南为之叹息秦桧怒殿中侍御史余尧弼将按拂罪先奏庭芝密与执政私交漏泄机事遂罢之自是拂不安于位矣 左承议郎张阐添差通判泉州自秦桧专国朝士为所忌者终身以添倅或帅幕处之未尝有为郡者 

　　辛巳命权户部侍郎李椿年同看详诸路监司郡守条具裕民文字 
　　壬午殿中侍御史余尧弼入对论参知政事叚拂灭弃人伦顷为小官身对宾客尝使其父执爨具食官于行朝阴交非类滥居政府漏洩机政伏望薄行流放以清表著 
　　乙酉右正言巫伋入对论建炎间建康通判杨邦乂仗节死难叚拂遂摄倅事恬不知愧躐居政府乃与小臣私交漏泄政机又尝语典谒者曰我岂是执政伏望亟赐窜逐 

　　戊子辅臣进呈上语及人材因谓秦桧曰士专谋身国家何赖励世磨钝惟在进贤退不肖桧曰此乃致治之要上曰但审其贤否而进退之则人自知劝沮矣 
　　二月癸巳上谕大臣曰两浙漕司举人闻有势之家行赂假手滥占解名甚喧士论今贡举锁院在近可令礼部立赏许人告捕甲午诏假手者许就试举人告获取旨补官仍赐出身 
　　乙未参知政事叚拂罢为资政殿学士提举江州太平兴国宫用台谏奏劾也章再上寻落职兴国军居住 签书枢密院事汪勃兼权参知政事 

　　丙申布衣郑樵为右迪功郎以经筵官秦熺等言其学术也 福建安抚使薛弼言近旨统制将官离军添差州都监已上并依见任人切详诸军将官系因功或年劳不拘大小使臣一时升补即与祖宗差注将副格法不同切虑员数太多繁紊军政欲将元在军中系大使臣充将官有朝廷宣劄人并支破厘务请给人从免令干预职事从之 
　　己亥入内东头供奉官杨公恕还所寄资为武显大夫带御器械 

　　壬寅左朝请大夫监尚书六部门张颉面对乞令诸路灾伤检踏官不得于税户止宿及接见宾客诏户部看详 
　　甲辰左中大夫知太平州范同引疾请奉祠诏复左太中大夫令终任 
　　庚戌入内东头供奉官王晋锡干办内东门司左朝请郎吕延年知蕲州代还言自五季之乱江南李氏穷兵暴歛害虐生民乃于江西一路税苗数外倍借三分上应军须至开宝八年李煜图籍归本朝而当时官司但名为沿纳盖谓事非本朝创立特循沿李氏旧法也积岁既久而官司又以沿纳一项钱米支移折变故里巷之民衔怨李氏之声犹在也仰惟陛下忧民疾苦如痛在躬欲乞行下江西漕司如委见本路田 

产步亩所载税苗倍于他路即取旨量与裁定仍乞将沿纳一项钱米特免支移折变诏户部取索诸路色目一体看详申省 
　　辛亥吉阳军奏责授清远军节度副使赵鼎卒诏令归葬 
　　壬子右承事郎监登闻鼓院徐琏面对言自昔帝王必有佐命之臣功铭鼎彝侑食清庙以劝万世国家远稽三代肇造原庙凡在佐命辅弼皆绘像庙廷以示报功之意陛下绍开中兴复崇原庙如祖宗之制而累朝配飨辅弼不过十余人今其家之子孙必有绘像存焉望诏有司访求摹于景灵宫廷之两壁诏礼部讨论 

　　三月壬戌诏政和八年已前实得两解贡人不限年并特与奏名许就殿试到省一举见年五十五以上者令本贯保明申部内开封府国子监举人召见任京朝官二员保奏并结除名罪当议特与推恩王明清挥麈录余话云靖康之乱文字散失不存南渡之后礼部老吏刘士祥者大为奸利士子之桀黠者相与表里云某岁曾经省试下合该年免既下部则士祥但云省记到因而侥幸遂获恩者不知其数 
　　壬申名行宫之南门曰丽正北门曰和宁 
　　丁丑上谓大臣曰闻殿前司招军多诱致乡民及负贩者恐其失业可令吴璘杨政招流民之失所者补其阙 

　　庚辰上初诣太一宫以宫成故凡一百七十楹既而礼部侍郎沈该等言銮舆诣宫皎日晴霁车驾还内雨泽复作有此祥应望宣付史馆从之礼部奏下在五月辛酉 
　　壬午资政殿大学士提举万寿观兼侍读秦熺知枢密院事一日太师秦桧问敕令所删定官胡宁曰儿子近除外议如何宁曰外议以为公相必不袭蔡京之迹宁寅弟也熊克小历称宁为祠部郎官按宁此时为选人克盖误也克又称宁对云云于是桧怒以日历考之宁引对改官在此后七日则桧未应怒今不取中兴圣政吕中大事记曰以其子熺为枢密欲以代居相位而两府合为一矣 

　　甲申右武大夫保宁军承宣使两浙西路马步军副都总管王安道落阶官为宣州观察使以解带恩也时安道之父继先有宠秦桧使其夫人王氏与之叙拜为兄弟往来甚密赵甡之遗史云继先遭遇在绍兴中冠绝人臣诸路大帅承顺下风莫敢少忤其权势之盛与秦桧埒张去为以下犹不足道又曰秦桧与其妻党皆贵盛者非桧荐举之力乃桧请升迁继先宗族及吴益宗族官职故继先及中宫亦请升迁秦氏王氏之官职也甡之此说或因秦熺王安道相继除擢而言且附此当考 
　　乙酉诏私擅渡淮及招纳叛亡之人并行军法后诏津载及巡防人故纵与同罪失察者减一官后诏在二十九年二月己丑 右朝散大 

夫秦亘知峡州绍兴二十六年十月癸亥周方崇奏亘守安丰以榷场货献权臣按日历亘去年十二月壬辰自安丰代还入对或可附此事也 
　　丙戌权尚书礼部侍郎沈该兼直学士院 
　　是月贡院言博学宏词科武进尉周麟之婺州州学教授季南寿合格诏并与堂除自是恩始杀矣麟之海陵人南寿龙泉人也 
　　夏四月戊子朔日有食之阴云不见诏付史馆 
　　己丑右迪功郎敕令所删定官胡宁特引对遂命改京官宁改官日历不书今年五月戊辰以右承务郎除太常丞故附见此 

　　庚寅上策试正奏名进士于射殿先是权吏部侍郎知贡举边知白上合格举人徐履等上问以欲起晋唐之陵夷接东汉之轨迹及柔道所理当有品章条贯右迪功郎董德元策言晋之失不在于虚无失于用兵故耳唐之失不在于词章亦失于用兵故耳东汉固无如是之失也陈孺策言今日中兴之盛以言乎内治则大臣法小臣廉百姓遂其衣食万物蒙其丰年以言乎外治则讲信修睦中外交欢边鄙无虞五兵不试东汉之事未足慕也愿申饬边郡守臣俾两相抚辑庶几边隙不生远人益服此品章条贯之一助举人王佐策言王义之言隆中兴之业政以道胜宽和为本盖讥当时不务息民保国而欲以兵取胜也杜牧有言上策莫如自治盖讥当时不计地势不审攻守而徒务为浪战也况陛 

下今日任用真儒修明治具足以铺张对天之宏休扬厉无前之伟绩则光武之治不足深羡权礼部侍郎兼直学士院沈该初考权户部侍郎李朝正覆考工部尚书詹大方详定乃奏德元第一孺次之既而以故事递降遂擢佐为首赐佐以下三百三十人及第出身履永嘉人德元吉水人佐山阴人也按绍兴二十三年十二月郑仲熊劾王佐章疏称佐曩缘大树本非廷魁以上三人皆系有官遂致侥冒按此举第四人乃莫汲当求他书参考 
　　庚子左中大夫知枢密院事秦熺罢为观文殿学士左通奉大夫提举万寿观兼侍读提举秘书省熺言父子共政理当避嫌故有是命仍 

诏熺应干恩数请给等并依见任宰臣例立班在右仆射之次 
　　辛丑徽猷阁待制邵博卒于犍为县 
　　乙巳特奏名进士俞舜凯等四百五十七人武举进士柯熙等七人特奏名一人赐第授官有差于是始以将仕郎易京府助教舜凯婺源人也 
　　癸丑敷文阁直学士知建康府晁谦之罢先是左承议郎方云翼自礼官罢归后起为江东安抚司参议官桧念之荐于谦之云翼干扰不 

已谦之怒其无厌以书白之会云翼代还桧以问云翼云翼愕然曰王庶之子比过金陵晁馆之于宅堂者四日云翼尝劝晁不当留在宅堂恐有诡谋晁即日津发前去云翼固知其言太深然不料其阴憾云翼至于此也桧默然即谕殿中侍御史余尧弼尧弼乃奏谦之险薄躁竞时无与伦赵鼎负滔天之恶投畀遐裔乃阴与交通书问络绎王庶诡诈乖僻世所共弃谦之实其辟客每慕其为人庶之子至今往来请求不绝朋奸稔恶日怀怨望志在动摇国是故有是命日历方云翼绍兴十五年三月癸未除江东安抚司参议官十一月丁未改添差通判宣州建康志谦之以十五年四月到任 直徽猷阁方庭实提点广南东路刑狱公事左朝请大夫新知徽州赵士粲为江南东路转运判官 

　　丙辰皇叔安德军节度使同知大宗正事权主奉濮安懿王祭祀士夽开府仪同三司以司宗十年也 显谟阁直学士知平江府郑滋知建康府滋再守平江政事多弛两浙转运判官汤鹏举宣言欲按之始秦桧举进士滋为南省参详官至是桧因鹏举应办北使寓书于滋称门生鹏举见之幡然更奏其治状遂有是命后旬日又升显谟学士滋进职在五月戊辰 
　　是月庆远军节度使知襄阳府张澄始视事襄阳平地当江汉之冲环以大堤岁久为水所圯澄始相葺之度民不可劳而江夏诸将私田占籍境内者倍于编户澄乃谕使出力修堤皆欣然听命既成比旧增高周回数十里民蒙其利 

　　五月辛酉权礼部侍郎兼直学士院沈该言国家乘火德之运以王天下望用故事即道宫别立一殿专奉火德配以阏伯而祀以夏至从之后建殿于太一宫名明离 
　　癸亥直秘阁两浙转运判官汤鹏举入内内侍押班李珂干办内东门司王晋锡各进秩一等以太一宫成故也 
　　甲子命有司绘配飨功臣像于景灵宫廷之壁皇武殿韩忠献王赵普周惠武王曹彬大定殿司空中书门下平章事谥文惠薛居正枢密院使谥元懿石熙载郑武惠王潘美熙文殿尚书右仆射平章事谥文靖李沆魏文贞公王旦山南东道节度使同平章事谥忠武李继隆美成 

殿沂文正公王曾许文靖公吕夷简签书枢密院事谥武穆曹玮治隆殿魏忠献王韩琦鲁宣靖公曾公亮大明殿韩文忠公富弼重光殿温文正公司马光承元殿魏文定公韩忠彦凡十有六人皆取诸其家惟熙载家累索不至 
　　乙丑诏岁以成都潼川府利州路称提钱十万缗对减四路激犒钱三分之一初郑刚中改四川宣副之岁始命三路茶盐酒课及租佃官田应输钱引者每千别输三十钱为铸本又得其赢十八万缗有奇至是以备军费三路称提钱凡四十三万七千缗铸钱本二十四万七千缗外余十八万四千六百九十道二百九十一文入帐此据总领所财赋册 权尚书吏部侍郎边知白提举江州太平兴国宫右正言巫伋论知 

白阘葺躁进顷宰平江外邑干郡将郑滋举状不获近缘接伴经由乃窘以人使事百端骚动挟私宿怨故有是命 
　　戊辰保康军节度使提举佑神观吴盖为昭庆军承宣使宣庆使清远军承宣使入内内侍省押班张见道为景福殿使以从幸太一宫特推恩也 右宣教郎监南雄州保昌县溪塘镇周芾特追三官昭州编管芾尝上书论事坐狂妄黜及至官自言以上封切直屏弃守臣奏之下大理鞫治有是命 

　　壬申工部尚书詹大方言近充贺大金生辰使自入境待遇使人甚厚及至大金阙廷供张饮馔一一精腆臣已戒一行官吏不得过有须索窃虑后来三节人或有不识大体责办供应妄生语言望严行戒饬庶几邻好脩睦永久不替诏今后使副及三节人并具知委状申尚书省 右武大夫合门宣赞舍人贺仔除名横州编管仔尝为利州路兵马都监至是诣都堂讼郑刚中功绩尚书省奏其欺罔乃有是命 
　　癸酉以太一宫斋殿后隙地为景灵宫道院 
　　乙亥殿中侍御史余尧弼言今欢盟既固聘问之使安行无虞而恩泽所加不减于旧邻国闻之其谓我何望裁抑适中以坚邻好诏礼部 

参酌如所请奉使赏赐例见绍兴十二年五月乙未并注于是赐物及赏各减半七月庚辰降旨 
　　丙子金主使龙虎卫上将军会宁尹萧秉温昭武大将军充东上合门使申奉颜来贺天申节始燕射于玉津园自是遂为故事 
　　癸未保信军节度使龙神卫四厢都指挥使添差两浙东路马步军副都总管李显忠落军职降授平海军承宣使提举台州崇道观本州居住先是金使尝言显忠私遣过界诏令分析会显忠上恢复之策于朝秦桧怒乃奏显忠不遵禀闻止用申状故有是命此以日历及显忠行状赵甡之遗史参修遗史云李显忠闻其妻周氏在黄龙府作绣工遣三人往取之共许金千两各人奏补承信郎三人果至黄龙府用笼床去 

</div>
    <div class="pagination">
<a href="建炎以来系年要录_page82.html">上一页</a><span>...</span><a href="建炎以来系年要录_page78.html">78</a><a href="建炎以来系年要录_page79.html">79</a><a href="建炎以来系年要录_page80.html">80</a><a href="建炎以来系年要录_page81.html">81</a><a href="建炎以来系年要录_page82.html">82</a><span class="current-page">83</span><a href="建炎以来系年要录_page84.html">84</a><a href="建炎以来系年要录_page85.html">85</a><a href="建炎以来系年要录_page86.html">86</a><a href="建炎以来系年要录_page87.html">87</a><a href="建炎以来系年要录_page88.html">88</a><span>...</span><a href="建炎以来系年要录_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
