<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 74 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 74 页/共 306 页</h1>
    <div class="content">　　三月皇后杜氏崩
　　夏四月恭皇后
　　【壬寅】八年春正月己未朔日食
　　夏六月帝崩琅邪王岳即位【是为康帝】
　　帝不豫或诈为尚书符勅宫门无得纳宰相众皆失色庾氷曰此必诈也推问果然帝二子丕【即哀帝】奕【字延龄即海西公】皆在襁褓氷请以母弟琅邪王岳为嗣帝许之中书何充曰父子相传先王旧典且今将如孺子何氷不聴帝乃诏氷充及武陵王晞【字道叔元帝子】防稽王昱【元帝少子即简文帝】尚书令诸葛恢【字道明阳都人】并受顾命而崩琅邪王即位委政于氷充已而封丕琅邪王奕东海王
　　秋七月兴平陵
　　【史臣曰成帝防冲嗣位不亲庻政及长留心万几务在简约雄武之度虽有愧于前王恭俭之徳兄追踪于往烈矣】
　　冬十月燕迁都龙城【地在今热河塔子沟东北辽于此立兴中府所建三塔犹存古谓三为古尔板塔为苏巴尔汉故名曰古尔板苏巴尔汉城】
　　燕王皝使阳裕等筑城于桞城之北龙山【胡三省注山在龙城东】之西立宗庙宫阙命曰龙城遂徙都焉
　　十一月燕王皝击髙句丽入丸都【高句丽所都故城在今朝鲜国城东北丸都山下】
　　慕容翰说燕王皝伐髙句丽【翰曰宇文屡为国患今逸豆归簒窃得国羣情不附伐之必克然髙句丽去国宻迩虚掩吾不备此腹心之疾也宜先除之还取宇文如反掌耳】皝善其言乃分兵二道伐之【高句丽有二道北道平濶南道险狭翰曰虏必重北而轻南王宜帅锐兵从南道击之而别遣偏师出从北道皝从之自将劲兵四万出南道以翰为前锋别遣长史王寓等出北道】髙句丽王钊战败【钊果以精兵拒北道而自以羸兵备南道翰先至合战皝以大众继之钊遂大败】燕军乗胜遂入丸都钊单骑走【会燕北道兵战没遂不穷追】乃虏钊妻子发钊父墓载其尸毁丸都城而还【明年钊朝贡于燕皝还其父尸留母为质数年而后归之】
　　十二月立皇后禇氏
　　时徴后父豫章太守禇裒为侍中裒以后父不愿居中任事乃除江州刺史镇半洲【城名在江西九江府徳化县】
　　赵徴兵入防
　　济南平陵【即汉东平陵注见前】城北石虎一夕移于城东南有狼狐千余迹随之迹皆成蹊赵王虎喜曰石虎者朕也自西北而东南天意欲使朕平荡江南也其敕诸州兵明年悉集【于是诸州兵集者百余万会虎享羣臣于大武殿有白雁百余集马道之南太史令赵揽曰白雁集庭宫室将空之象不宜南行虎乃临宣武观大阅而罢　事在建元二年】
　　康皇帝
　　【癸夘】建元元年秋七月诏议经畧中原庾翼表遣梁州刺史桓宣伐赵
　　翼为人慨慷喜功名与琅邪内史桓温【字元子之子】相友善【温尚南康公主豪爽有气槩翼甞荐于成帝曰温有英雄之才愿勿以常壻畜之宜委以方召之任必有宏济之勲时杜乂殷浩并才名冠世翼独弗之重也曰此辈宜束之髙阁俟天下太平然后徐议其任耳浩屡辞征辟屏居十年时人以比管葛谢尚王蒙至伺其出处以卜江左兴亡甞曰深源不起当如苍生何翼请浩为司马浩不应翼遗之书曰王夷甫立名非真实长华竞明徳君子遇会处际寕可然乎浩犹不起　谢尚字仁祖鲲之子】翼以灭赵取蜀为己任遣使约燕凉刻期大举朝议多以为难唯庾氷意与之同温及谯王无忌【字公夀氶之子】皆賛成之至是诏议经畧中原翼欲悉众北伐表桓宣督诸军趣丹水【注见前】桓温为先锋小督帅众入临淮【既而桓宣击赵李罴于丹水为罴所败宣慙愤而卒】
　　汉主夀卒太子势立
　　庾翼移镇襄阳诏以翼都督征讨军事庾氷都督荆江等州军事徴何充为扬州刺史録尚书事
　　翼欲移镇襄阳恐朝廷不许乃奏移镇安陆帝遣使譬止之翼遂违诏北行至夏口复请镇襄阳翼时有众四万诏加翼都督征讨军事遣氷出镇武昌以为继援徴充辅政【明年氷卒翼移镇夏口留子方之戍襄阳】
　　【甲辰】二年【汉李势太和元年】春燕王皝击灭宇文部逸豆归走死皝还杀其兄翰
　　皝自将击逸豆归以慕容翰为前锋逸豆归遣南罗大涉夜干【南罗城名大城之长涉夜干长之名也】将精兵逆战涉夜干勇冠三军宇文所頼翰直出冲陈斩之宇文士卒不战而溃燕兵乗胜逐之遂克其都城【宇文氏都辽西紫□川】逸豆归走死漠北宇文氏由是散亡皝迁其部众于昌黎翰为流矢所中卧病积时后渐差于其家试骋马或告翰欲为变皝虽借翰勇畧然终忌之乃赐翰死
　　秋九月帝崩太子聃即位【是为移帝】尊皇后曰皇太后太后临朝称制
　　帝疾笃庾翼庾氷欲立防稽王昱为嗣何充建议立聃为太子帝崩太子即位由是翼氷深恨充时太子方三嵗太后临朝称制【设白纱帷于太极殿太后抱帝临轩】充荐禇裒宜综朝政裒固请居藩改督徐兖镇京口【尚书奏裒见太后在公庭则如臣礼私觌则严父从之】
　　冬十月崇平陵
　　孝宗穆皇帝
　　【乙巳】永和元年【燕王慕容皝称十二年旧大国一赵小国三汉凉代新小国一燕凡五僣国】夏四月以防稽王昱为抚军大将军录尚书六条事【通典晋初有吏部三公客曹驾部屯田度支六曹太康有吏部殿中五兵田曹度支左民六曹盖六条也】
　　昱清虚寡欲尤善元言常以刘惔王蒙韩伯【字康伯颍川人】为谈客又辟郗超【字景兴鉴之孙】为抚军掾谢万【字万石安之弟】为从事中郎【超少卓肇不覊父愔简黙冲退而啬于财积钱数千万甞开库任超所取超施散亲故一日都尽万清旷秀迈亦有时名　郗愔字方回】
　　二龙见于燕之龙山
　　燕有黒白二龙见于龙山交首逰戯觧角而去燕王皝祀以太牢命所居宫曰和龙是嵗始不用晋年号称十二年
　　秋七月江州都督庾翼卒【諡曰肃】以桓温都督荆梁等州军事
　　翼病表子爰之【翼第二子】为荆州刺史委以后任及卒朝议以诸庾世在西藩人情所安欲从其请何充曰荆楚国之西门户口百万北带彊胡西隣劲蜀岂可以白靣少年当之哉桓温英畧过人有文武器干西夏之任无出温右者【丹阳尹刘惔每竒温才然知其有不臣之志谓会稽王昱曰温不可使居形胜之地其位号常宜抑之劝昱自镇上流以已为军司马昱不聴】遂以温代翼又以惔监沔中军代庾方之【翼长子】
　　冬十二月张骏自称凉王
　　初凉州僚属劝骏称王骏曰此非人臣所冝言也然境内皆称之为王至是骏分其境内二十二郡三营为凉【统武威等十一郡】河【统金城等八郡】沙【统敦煌等三郡及西域都防三营】州自称大都督大将军假凉王督摄之始置百官车服旌旗拟于王者
　　【丙午】二年【汉嘉宁元年凉王张重华永乐元年】春正月扬州刺史都乡侯何充卒【諡曰文穆】
　　充有器局临朝正色以社稷为己任所选皆以功效不私亲旧
　　三月以顾和为尚书令殷浩为扬州刺史
　　禇裒荐顾和殷浩诏以和为尚书令浩为扬州刺史和有母防固辞不起谓所亲曰古人有释哀绖从王事者以其才足干时故也如和者正足以亏孝道伤风俗耳浩亦固辞防稽王昱与浩书曰属当厄运危理极足下沈识淹长足以经济若复深存挹退吾恐天下之事于此去矣足下去就即时之废兴也家国不异宜深思之浩乃就职
　　夏五月凉王张骏卒世子重华【字泰临】嗣
　　冬十一月桓温帅师伐汉
　　桓温将伐汉将佐皆以为不可江夏相袁乔【字彦叔阳夏人】曰今为天下患者胡蜀二防而已蜀虽险固比胡为弱将欲除之宜先其易者李势无道臣民不附且恃其险逺不脩战备宜以精卒万人轻赍疾趋比其觉之我已出其险要可一战擒也蜀地富饶户口繁庻诸葛武侯用之抗衡中夏若得而有之国家之大利也温拜表即行委长史范汪【字元平顺阳人】以留事使袁乔帅二千人为先锋【朝廷以蜀道险逺温众少而深入皆以为忧惟刘惔以为必克或问其故惔曰以博知之温善博者也不必得则不为但恐克蜀之后温终专制朝廷耳】
　　【丁未】三年【是嵗汉亡大国一赵小国三凉燕代凡四僣国】春三月桓温败汉兵于笮桥【在成都府西南华阳国志万里桥西上曰夷星桥亦曰笮桥笮疾各反】进至成都汉主势降诏以为归义侯
　　温军至青衣【汉县后汉改阳嘉故城在今四川雅州府雅安县县有青衣水亦曰平羌江出县之蒙山至嘉定府乐山县入江】汉大发兵趋合水【青衣水入江之处水经注江水东南遇武阳县青衣水沫水从西南来合注之即此】以拒之汉诸将从江北向犍为【注见前】温军自江南出彭模【军中议者欲分为两军异道俱进以分汉兵之势袁乔曰今悬军深入当合势力以取一战之捷万一偏败大事去矣不如全军而进斋三日粮以示无还心胜可必也温然之　彭模即彭亡山后汉岑彭被刺处注见前】乃留参军孙盛将羸兵守辎重温自将步卒直指成都进遇汉将李权三战三捷汉兵走散温军于成都之十里陌势悉众出战于笮桥温前锋不利矢及温马首众惧欲退鼓吏误鸣进鼓袁乔拔剑督士卒力战遂大破之温乗胜长驱至成都纵火烧其城门汉人惶惧无复鬬志势舆榇靣诣军门温送势于建康引汉司空谯献之等以为参佐举贤旌善蜀人悦之留成都三十日振旅还江陵诏封势归义侯【后蜀自李特据成都至势亡凡六主合四十六年】
　　夏四月赵攻凉州张重华遣谢艾将兵击破之
　　先是赵遣王擢麻秋攻凉为凉将谢艾所破至是复遣麻秋攻枹罕帅众八万围堑数重云梯地突百道皆进城中御之秋众死伤数万退保大夏【汉县唐废故城在今甘肃兰州府河州】张重华遣谢艾帅步骑三万进军临河【艾乗轺车戴白幍鸣鼔而行秋望见怒曰艾年少书生冠服如此轻我也命黒稍龙骧三千人驰击之艾左右大懮艾踞胡床指麾处分赵人以为有伏兵惧不敢进】别将张瑁自间道引兵截赵军后赵军退艾乗势进击大破之赵王虎复遣孙伏都帅步骑二万会秋军长驱济河艾又破之虎叹曰吾以偏师定九州今九州之力困于枹罕彼有人焉未可图也
　　赵筑华林园【在临漳县西本魏所筑复广之】
　　赵王虎据十州之地聚敛财物不可胜记犹以为不足悉发前代陵墓取其金寳沙门吴进言于虎以赵运将衰晋当复兴宜苦役晋人以厌其气虎遂发近郡男女十六万人车十万乗运土筑华林园及长墙于邺北然烛夜作暴风大死者数万人【郡国前后献苍麟十六白鹿七虎命司虞调之以驾芝盖命太子宣祈福于山川因行逰猎宣乗大辂羽葆华盖建天子旌旗戎卒十八万出自金明门虎升凌霄观望之笑曰我家父子如此自非天崩地防当复何愁但抱子弄孙曰为乐耳】
　　冬十月杨初遣使称藩诏以为雍州刺史仇池公初杨难敌降刘曜曜封为武都王已降于成旋复叛成难敌卒子毅嗣遣使来称藩族兄初袭杀之附于赵【石虎】至是初复通使诏以为征南将军雍州刺史仇池公



　　御批歴代通鉴辑览卷三十二
<史部,编年类,御批历代通鉴辑览>
　　钦定四库全书
　　御批歴代通鉴辑览卷三十三
　　晋
　　孝宗穆皇帝
　　【戊申】永和四年秋八月加桓温征西大将军
　　朝廷论平蜀之功欲以豫章郡封温左丞荀蕤【字令逺崧之子】曰温若复平河洛将何以赏之乃加温征西大将军开府仪同三司封临贺郡【注见前】公温既灭蜀威名大振朝廷惮之防稽王昱以殷浩夙有盛名朝野推服乃引为心膂与参综朝权欲以抗温由是与温寖相疑贰浩以王羲之【字逸少导从子】为防军将军羲之以内外和协然后国家可安劝浩不宜与温搆隙浩不从
　　九月燕王皝卒世子儁【字宣英】嗣
　　皝有疾召儁属之曰今中原未平方资贤杰以经世务恪智勇兼济才堪任重汝其委之阳士秋【阳骛字骛北平人】志行髙洁忠干贞固可托大事汝善待之遂卒
　　赵立子世为太子
　　初赵太子邃骁勇赵王虎爱之谓羣臣曰司马氏父子兄弟自相残灭故朕得至此如朕有杀阿鐡【邃小字】理否未防邃谋逆虎诛之【虎荒耽酒色喜怒无常使邃省可尚书事诮责笞捶月至再三邃私谓中庶子李顔等曰官家难称吾欲行冐顿之事卿能从我乎顔等伏不敢对邃因称疾不视事虎使女尚书徃觇邃抽剑击之虎大怒收顔等推问顔具言其状遂杀顔等并诛邃】立子宣为太子既而宣弟韬有宠于虎宣使人杀之事觉虎复杀宣【虎闻韬死哀惊气絶乆之方蘓已知为宣所杀乃囚宣杀之邺北穷极惨酷宣少子方数岁虎素爱欲赦之大臣不聴取杀之儿挽虎衣大呌至于絶带虎因此发病】至是议立太子刘昭仪方有宠【昭仪故赵主刘曜女有殊色虎嬖之】乃立其子世以昭仪为后【虎谓羣臣曰吾欲以纯灰三斛自涤其肠何为专生恶子年逾二十辄欲杀父今世方十歳比其二十吾已老矣】
　　【己酉】五年【赵太寜元年石鉴青龙元年燕慕容儁元年】春正月赵主虎称皇帝夏四月赵主虎卒太子世立其兄遵弑之及其太后刘氏而自立
　　赵主虎病甚以彭城王遵【虎第三子】为大将军镇闗右燕王斌【勒之子】为丞相张豺为镇卫大将军并受遗诏辅政刘后恐斌不利于太子与张豺矫诏免斌归第防杀之遵自幽州至邺敕朝堂受拜遣之遵涕泣而去虎卒世即位尊刘后为皇太后刘氏临朝称制遵至河内闻丧防姚弋仲蒲洪及石闵【虎飬子本姓冉字永曽内黄人】等讨梁犊还【梁犊故东宫髙力督石宣既诛犊及髙力万余人谪戍梁州虎称帝大赦髙力不在赦例犊遂反戍卒皆随之比至长安众十余万遂出潼关趣洛阳所向奔溃虎以弋仲为征西大将军与洪闵等讨斩之　东宫髙力石宣简多力之士以衞东宫号曰髙力置督将领之】遇遵于李城【在懐庆府温县水经注奉沟水迳李城北即此】共说遵曰殿下长且贤先帝亦有意以为嗣末年惛惑为张豺所误【张豺劝虎立世】今若声豺之罪鼓行而讨之其谁不开门倒戈以迎殿下者遵然之遂举兵趣邺以石闵为前锋耆隽羯士皆出迎之豺惶怖亦出迎遵命执之擐甲耀兵入升前殿擗踊尽哀斩豺于市夷其族假刘氏令以遵嗣位封世为谯王废刘氏为太妃寻皆杀之【世在位三十三日】以石闵为都督中外诸军事【时沛王冲镇蓟闻遵杀世起兵讨遵遵遣石闵击之获冲赐死】
　　蒲洪遣使来降
　　石闵言于赵主遵曰蒲洪人杰也今以镇闗中【洪以讨梁犊功拜雍州刺史都督雍秦诸州单事】恐秦雍之地非复国家之有宜改图之遵遂罢洪都督洪怒归枋头【洪先为流民督帅诸氐居枋头枋头城名在今河南卫辉府濬县水经注魏武于淇水口下大枋木以成堰遏其水入白沟以通漕运】
　　【时人号其处曰枋头】遣使来降
　　秋七月征讨都督褚裒率师伐赵不克而还
　　桓温闻赵乱遣诸将经营北方赵扬州刺史王浃举夀春降西中郎将陈逵进据之征北大将军褚裒上表请伐赵朝议以裒事任贵重不宜深入宜先遣偏师裒执奏乃加裒征讨大都督帅众三万径赴彭城北方士民降者日以千计朝野皆以为中原可复独蔡谟忧之【人问其故谟曰夫能顺天乗时济羣生于艰难者非上圣与英雄不能为也其余则莫若度德量力观今日之事殆非时贤所及必将经营分表疲民以逞既而才畧踈短不能副心财殚力竭智勇俱困恐更贻朝廷之忧矣】鲁郡民五百余家起兵来附裒遣部将以锐卒迎之与赵将李农遇败殁陈逵毁夀春奔还裒退屯广陵未防还镇京口【时河北大乱遗民二十余万渡河欲来归附会裒已还威势不振皆不能自防死亡畧尽裒慙愤发病而卒诏以荀羡监徐兖军事是时梁州刺史司马勲帅众出骆谷破赵戍三辅毫杰多应之勲兵少不敢进遂向南阳拔宛城杀赵太守而还司马勲济南王遂之曽孙】
　　九月张重华自称凉王
　　先是朝廷授重华凉州刺史西平公至是遂自称王
　　冬十一月赵石鉴【虎庶子】弑其主遵而自立
　　初赵主遵之发李城也谓石闵曰努力事成以尔为太子既而立太子衍【故燕王斌之子】闵不平闵素骁勇屡立战功复总内外兵权中书令孟凖劝遵诛之遵召鉴宻议鉴出告闵闵遂弑遵及衍推鉴即位鉴以闵为大将军【遵在位一百八十三日】
　　秦雍流民立蒲洪为王
　　秦雍流民相帅西归【石虎先破刘徙氐羌十五万落于司冀州后破石生徙秦雍民及氐十余万户于关东今因赵乱故西归】路由枋头共推蒲洪为主众至十余万鉴惧其逼欲以计遣之乃以洪为雍州牧洪会官属议应受与否主簿程朴请与赵连和分境而治洪怒曰吾不堪为天子耶引朴斩之
　　【庚戌】六年【赵主石祗永宁元年魏主冉闵永兴元年旧大国一赵小国三凉燕代新大国一魏凡五僣国】春闰正月赵石闵弑其主鉴而自立改国号魏
　　先是赵主鉴隂使乐平王苞【虎之子】等攻石闵不克【鉴惧夜杀苞将军孙伏都刘铢等复攻闵为闵所杀】闵乃以兵守鉴于御龙观下令城中曰同心者留不同者各任所之于是赵人百里内悉入城胡羯去者填门闵知胡之不为己用遂帅赵人以诛胡羯无贵贱男女少长皆斩之死者二十余万【其屯戍四方者皆命赵人为将帅者诛之或髙鼻多须滥死者半】至是汝隂王琨【亦虎之子】起兵讨闵诸将张沈张贺度等亦皆拥众数万不附于闵闵击琨败之遂击贺度鉴宻使宦者召沈乘虚袭邺宦者以告闵闵驰还废鉴弑之【并杀虎之孙二十八人尽灭石氏鉴在位一百三日】谓众曰吾属故晋人也请与诸君分割诸州郡奉迎天子还都洛阳何如尚书胡睦曰陛下圣徳应天宜登大位晋氏衰微岂能混一四海乎闵曰尚书可谓识机知命矣乃即皇帝位国号大魏【闵未弑鉴时欲灭去石氏之迹托以防文有继赵李改国号曰衞易鉴姓为李氏及已僣位更号其国曰魏复姓冉氏】
　　以殷浩督扬豫等州军事
　　朝廷闻中原大乱复谋进取故以浩为中军将军督扬豫徐兖青州蒲洪为征北大将军督河北诸军事【是夏庐江太守袁真攻魏合肥克之明年鲜卑段龛以青州来降诏以为征北将军龛兰之子也】
　　蒲洪自称三秦王改姓苻
　　时姚弋仲据滠【书陟反】头【在今直冀州枣强县东北元和志枣强县外城即姚弋仲故垒】蒲洪据枋头各有西据闗右之志弋仲遣其子襄【字景国】击洪洪迎击破之自称大都督大将军大单于三秦王以防文有草付应王乃改姓苻氏以雷弱儿【南安人】梁楞【安定人】鱼遵【冯翊人】段陵【京兆人】为将相
　　二月燕王儁击赵拔蓟城徙都之
　　先是慕容霸【字道业皝第五子后更名垂】上书于燕王儁请伐赵儁犹豫未决将军封奕慕舆根复言之儁乃以慕容恪慕容评阳骛为三辅将军【恪为辅国评为辅弼骛为辅义谓之三辅】慕容霸为前锋都督选兵二十万讲武戒严为进取之计至是儁与霸及慕舆于三道并出赵守将皆走儁遂拔蓟入都之中州士女降者相继【燕兵至范阳太守李产欲为赵拒燕众莫为用乃降儁擢用之于是悉置幽州郡县守宰遂循冀州取章武河间至渤海赵故殿中督贾坚拥众不降慕容评与战擒之以为乐陵太守　范阳章武河间皆晋国赵为郡范阳治涿河间治乐城注俱见前章武治东平舒故城在今顺天府大城县渤海晋郡没于赵治南皮注亦见前李产字子乔范阳人贾坚渤海人】
　　故赵将麻秋杀苻洪洪子健【字建业洪第三子】斩秋遣使来请命
　　麻秋为苻洪所获洪以为军师将军秋説洪先取闗中然后东争天下洪深然之既而秋因宴鸩洪欲并其众洪世子健収秋斩之洪将死谓健曰吾所以未入闗者以为中州可定今不幸为孺子所困中州非汝兄弟所能办我死汝急入闗言终而卒健代统其众乃去王号称晋官爵告丧请命
　　赵石祗【虎之子】称帝于襄国
　　祗先以新兴王镇襄国冉闵既簒立赵公卿出奔者多归之于是祗遂称帝【改元永寕】六夷【胡三省注胡羯氐羌段氏及巴蛮是为六夷】据州郡者皆称兵以应祗以姚弋仲为右丞相待以殊礼弋仲子襄雄勇多才畧祗以为骠骑将军又以苻健为镇南大将军
　　夏魏主闵徴故散骑常侍辛谧【字叔重陇西狄道人】为太常谧不食而卒
　　谧有髙名歴刘石之乱徴辟皆不就及是闵徴为太常谧移闵书以为物极则反致至则危君王宜归身晋朝必有由夷【许由伯夷】之防享松乔【赤松子王子乔】之夀因不食而卒
　　冬十一月苻健入长安遣使来献捷
　　先是赵将王朗闻冉闵之乱自长安赴洛其司马杜洪据长安自称晋征北将军闗西夷夏皆应之至是苻健谋据闗中乃率兵入潼闗【健欲取洪恐洪知之乃沿宫室于枋头课民种麦示无西意已自称晋征西大将军悉众而西以鱼遵为前锋治浮桥以济孟津既济焚桥自帅大众与其弟雄俱进　苻雄字元才洪季子】洪遣将迎战健败之遂长驱至长安洪不能守奔司竹【园名元和志园在盩厔县东有监丞掌之】
　　十二月免蔡谟为庶人
　　谟除司徒三年不就职【谟谓所亲曰我若为司徒将为后代所哂义不敢拜也】诏书屡下终不受于是帝临轩遣黄门侍中徴之使者十余反称疾不至【时帝方八岁自旦至申甚倦问左右曰所召人何至今不来临轩何时当竟太后乃诏罢朝】会稽王昱等以谟违命无人臣礼请送廷尉谟惧素服自到廷尉待罪殷浩欲加以大辟荀羡曰蔡公今日事危明日必有桓文之举浩乃止诏免谟为庶人
　　【辛亥】七年【秦主苻健皇始元年是岁赵亡旧大国一魏小国三凉燕代新大国一秦凡五僣国】春正月苻健自称秦天王【是为前秦】
　　健长史贾元硕等请依刘备称汉中王故事表健为都督闗中诸军事大单于秦王健怒曰吾岂堪为秦王耶且晋使未返我之官爵非汝曺所知也既而密使梁安讽元硕等上尊号遂即天王大单于位国号大秦【健分遣使者问氏疾苦拽罗隽异凡赵之苛政不便于民者皆罢之】
　　夏四月赵刘显弑其主只而自立
　　先是魏主闵攻襄国赵主只遣使乞师于燕及姚弋仲弋仲遣其子襄救之【弋仲诚襄曰冉闵弃仁背义屠灭石氏我当为复讐老不能自行汝才十倍于闵若不枭擒不必复来见也】燕王儶亦遣兵来防闵军大败奔还邺【姚襄归弋仲怒其不擒闵杖之一百】已而只遣其将刘显攻邺闵大破显军显惧密使请降求弑祗以自效显还遂弑祗【祗在位一年而亡后赵自石勒建国至祗亡凡七主合二十三年】未几显自穪帝明年魏克襄国杀显迁其民于邺【赵故汝阴王琨奔建康斩之于是石氏遂絶】
　　秋八月魏徐兖荆豫洛【即晋司州】五州来降
</div>
    <div class="pagination">
<a href="御批历代通鉴辑览_page73.html">上一页</a><span>...</span><a href="御批历代通鉴辑览_page69.html">69</a><a href="御批历代通鉴辑览_page70.html">70</a><a href="御批历代通鉴辑览_page71.html">71</a><a href="御批历代通鉴辑览_page72.html">72</a><a href="御批历代通鉴辑览_page73.html">73</a><span class="current-page">74</span><a href="御批历代通鉴辑览_page75.html">75</a><a href="御批历代通鉴辑览_page76.html">76</a><a href="御批历代通鉴辑览_page77.html">77</a><a href="御批历代通鉴辑览_page78.html">78</a><a href="御批历代通鉴辑览_page79.html">79</a><span>...</span><a href="御批历代通鉴辑览_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
