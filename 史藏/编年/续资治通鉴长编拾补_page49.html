<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 49 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 49 页/共 59 页</h1>
    <div class="content">
　　又夏四月，下诏复幽燕故地，遂遣童贯勒兵十五万巡边，攸副之。仍以三策付贯，如燕人悦而取之，因复旧疆土，耶律淳纳款称藩次也。燕人未复，按兵巡边下也。五月，童贯至高阳关驻军，用知雄州和诜计，降黄榜诏谕，若有豪杰以燕京来献，除节度使。遂令种师道总东路之兵屯白沟，辛兴宗总西路之兵屯范村，耶律淳遣大石林牙领一千五百馀骑屯涿之新城。贯遣张宝、赵忠谕耶律淳举国内附，淳执二人斩之。又遣马扩斋军书入燕，大石林牙谓其使人王介儒曰：“过河语童贯，欲和即还作善邻，不和请以兵相见。”前军统制以轻骑数千过界趋兰沟甸，为大石林牙所掩，被伤而退。淳益兵二万遣萧傒统之，将渡白沟河，诸将皆欲迎敌，师道以贯约不可妄杀，乃止。翌日，虏来，大兵坚壁不动而退。萧傒迎战於范村，兴宗遣杨可弼救之，仍自督战，虏乃却，凡驻十二日乃还师退雄州。虏至城下曰：“女真之叛本朝，亦南朝之所甚恶也，舍此不图而欲射利弃好，结豺狼之邻，基他日之祸，谓为得计，可乎？”贯遣参议官刘韐义，再修好。上闻师败，遂诏班师。贯之遣也，郑居中力陈不可，又谓蔡京曰：“使百万生灵肝胆涂地，公实为之。”案：《宋史》、薛应旂《宋元通鉴》、毕沅《续资治通鉴》并三月十七日丙子，遣童贯巡燕。《三朝北盟会编》云：四月十日戊戌，太师、领枢密院事童贯陕西、河东、河北路宣抚使，勒兵十万巡边。是日，上微出斋宫端圣园，以观出师，因饯贯，仍以御笔三策付之。是四月戊戌为出师日。三月丙子正，耶律淳初立，遣使来告谢。各本所书，当是贯受命日也。是日，下诏曰：“燕京管内官吏军民百姓等，朕惟皇天既付中国民，使宅九有之师，取乱侮亡，拓其疆土，景命有仆，惟有德者能克飨之。朕服绍丕基，仰承先帝休德，夙夜祇惧，不敢荒宁。荷天降康，登兹极治，声教所暨，远逮要荒：东逾朝鲜，西迈积石，南越牂牁之璋，罔敢不庭。乃眷幽燕，实为故壤。五季不造，陷於北戎。惧尔邦君，暨厥臣庶，夙怀慕义，思欲来归，忠愤之诚，久而弥著。今上帝降祸於虏，秽德腥闻，弛绝纲维，俶为暴乱，横赋强敛，诛剥无厌，谗慝作仇，胁权相灭，以至上陵下替，妖孽并兴，倾国丧家，自取逋窜。白水之败，亟闻篡攘，调赋益烦，人不堪命。且复盗贼起，所至释骚，哀此下民，恫怨无告。朕诞膺骏命，俯顺人心，选将出师，复兹境土。是谓致天之罚，仁伐不仁，呼尔群黎，取诸涂炭。已遣枢密院使童贯，领兵百万，收复幽燕地。与大金国计议，画定封疆，大信不渝，内举外应，继天之命，莫我敢承。王师霆击雷驱，数路并进，前角后犄，万旅一心。威以济德，孰敢有越厥志？然念王师无战，而天道好生，亶兹告猷，爰迪尔众，尔其深计远虑，鉴於兴亡。如能举城自归，望风响应，使市不易肆，士不授旌，舍覆巢之危，从安枕之逸。是惟自求多福，惟天矜尔；有民永奠一方；惟朕以怿。已降处分秦晋国王，如纳土来朝，待以殊礼，世享王爵。应收复州县城寨及长官，并依旧职任事，平第功不次擢用，军民守戍之士，并加优赏。愿在军者厚与存录，愿归农者给复三年，收复之后，蕃、汉一等待遇。民户除二税外，应该徭科率，无名之赋，一切除却。大军所至，务在安集，官吏百姓，不得误有杀伤，或焚毁庐舍，虏掠人畜，犯者并行军令。如或昧於逆顺，干我王诛，犹豫怀疑，弗克果断，身膏原野，实尔自贻。惟予肃将天威，敢有逸罚，时弗可失，其尚勉哉！祸福无门，惟尔自召。朕言不再，师听惟明，故兹诏示，众宜知悉。”四月二十三日辛亥，童贯驻军高阳关。五月九日丙寅，少保、镇海军节度使、开府仪同三司蔡攸河北东路宣抚副使。十一日，敕出；十二日、拜命。十三日庚午，童贯奏乞应副军期。遂至河间府，分雄州、广信军为东、西路。种师道总东路，屯白沟；王禀将前军，王坪将后军；杨惟中将左，种师中将右；赵明、杨志将选锋军。辛兴宗总西路，屯范村；杨可世、王渊将前军；曲奇、王育将后军；焦安节将左，刘光世、冀景将右；吴子厚、刘安将选锋军。童贯进次雄州，遣张珤等入燕。既被杀，於是募马扩者借邠门宣赞舍人往燕招谕。十八日乙亥，蔡攸进发，燕王使大石林牙充西南路都统，萧遏鲁副之，领奚、契丹二千骑屯涿之新城县。二十六日癸未，种师道裨将杨可世为大石林牙掩败兰沟甸。二十九日，种师道亦为大石林牙、萧傒掩击，坚壁不战而退。三十日丁亥，燕王遣秘书郎王介儒、都官员外王仲孙斋书同马扩来雄州。六月三日庚寅，种师道回军雄州，大为燕军掩击，追至城下。於是童贯以契丹尚盛，诇探不实，奏劾师道，责授右卫将军致仕；和诜亳州团练副使，筠州安置；侯益知濠州。六日，贯作报书发王介儒等回燕。蔡攸至雄州。十二日己亥，宣抚司奏到，遂诏班师，以上月日并据《三朝北盟会编》。郑居中谓京云云，系政和八年四月二十八日己卯於朝堂责京语，非遣贯出师时语也。曾敏行《独醒杂志》曰：燕山招纳之举多出蔡攸，攸父子晚年争权相忌，至以茶汤相见，不交他语。王师败於白沟河，元长以诗寄攸曰：“老懒身心不自由，封书寄与泪横流；百年信誓当深念，三伏征途盍少休。目送旌旗如昨梦，心存关塞起新愁；缁衣堂下清风满，早早归来醉一瓯。”诗稍流入禁中，徽宗命京进呈，上阅毕曰：“‘三伏征途’不若改‘六月王师’”。观此诗，则知是举，非惟当时人知其非，虽其父亦知之矣。吴曾《能改斋漫录》曰：京为百年信誓之句，盖欲为他日败事张本耳。不知政和中，元长首建平燕之议，招纳燕人李良嗣为谋主，又欲以妖人王仔息服绵袍铁帻为大将军，计议已定，会仔息伏诛始止。王将明所为，乃推行元长之意耳，世可尽欺乎？周煇《清波别志》曰：有高拣者，事蔡京，言贯谋燕，度大臣难共，惟京於朝廷事，不问可否，毅然敢为。时京方居浙，上皇怒之，贯未有所处。会郑居中使辽，贯副之，因奏辽人知臣亲近天子，必求珍物，上皇於宫中亲择数件付之。贯以献辽主，果大喜，置酒密室，独召贯与二夫人同席会饮。贯因记当时语言，撰《密室录》归奏。其间载辽主盛慕蔡京德望，谓南朝不用京不能致太平。上览之默然。明日，居中对，问曰：“卿知《密室录》否？”居中奏：“臣未与燕，实不知。”上曰：“辽主称蔡京不容口。”居中唯唯而已。不数日，诏京复相，既视事，贯以所谋白京，京见天下空匮。边廷无备，不敢许。先是，贯以辽人赵良嗣归国，引居清职，乃上《北夷录》、《平夷书》，听其谋画，一面遣使约金使来。诏贯延使及良嗣议京私第，尽屏左右，令拣守门。拣但远闻金使言杖鼓须是两头打。既而使者去，京犹豫未决，贯恨京，毁於上前。京皇恐，使拣往贯致意，将退，复呼拣曰：“更烦贤问太师在杭州静坐，今日至此，谁之力？贯所以报太师亦尽矣。”拣归，告京，忧惧而已。一日，两府俱朝，京不入，上忽曰：“有一事须商，北方果何如？”郑居中对时未可为。顾问余深，云：“臣与蔡京所见一同，亦曾奏上，恐此事不可轻动。”遂问白时中，逡巡未对。王黼辄先奏曰：“中原故地，久陷戎羌，今天相陛下，成此大功，若不乘时，恐有后悔。”因敷奏数十言，历历动听。上皇笑曰：“众皆不可，卿独可之，难以施行，姑俟他日。”然意已属黼矣。更数日，禁中曲宴宰执，酒酣，有旨泛舟。上皇遽以片纸遣贯诏京等云此事，若可，即书名。京等皆错愕。令贯具奏容子细面陈，难便书名。独王安中曰：“某生长北方，闻燕人思归之情切矣。若今举事，指挥可定，某愿书名。”馀默然。於是黼拜相，赐玉带，遂罢群臣，独与贯、黼、安中议，决意行之。当日之事，实贯造谋，非黼与安中，亦无缘便为。盖贯创之，黼成之，安中赞助之，所以致中国祸者也。蔡绦《铁围山丛谈》曰：太上在政和初元时，遣童贯以节度使副尚书郑居中使辽。鲁公时责居在钱塘。闻而密止，上则无及。北伐盖自此始。俄其国乱，有董庞儿者乘乱举兵，击斩牛阑寨之裨将。且函其首来。於是天意盛欲兴师，赖鲁公力请而格，时政和已六年矣。得浮沈逮宣和初，事益迫。鲁公语泄，为伯氏得而愬诸上，遂罢鲁公相，乃大鸠兵。师垂起，而狂寇方腊连陷两浙数郡，适得倾兵旅，乃克殄平。上亦深悔此举，因而罢海上结约。会贯平方寇既归，与王丞相黼生隙。黼大惧，既患失，遂媚贯，奋当北伐事。宣和四年夏，不谋於众，兵乃遽起。鲁公已退休，亟请对，具为上言，匄止，不可。未几，伯氏亦有宣抚命。於是鲁公垂涕顿首上前，曰：“臣不任北伐，宁自甘闲退。今臣子行诚无以晓天下，愿陛下保全老臣。”上不听，则曰：“臣请效括母及语伯氏，吾将哭师也。”及后燕山告功，鲁公以表贺上，其末云：“臣虑终而不虑始，知守而不知通，有靦初心，徒欣盛烈。”上览表时，喜见颜色，曰：“太师能自守直如此。”因赐肴核，俾公庆伯氏之归也。又《北征纪实》曰：贯之出师也，是日，白虹贯日，出门而牙旗折。五月十一日，伯氏再出师，有少保、节度、宣抚副使二认旗，次日为执旗兵挈以逃去，识者共知不祥。嗣连数夕有大流星，若盂杯，自紫微、文昌閒出不一，或犯天津、河鼓等，越天汉、牛斗閒亦不一所，皆南向而奔曳，光如匹练，其占惧如西晋象，然太史皆屏不奏。又方用兵雄州，地震，雄之正寝忽元武见，龟大如钱，朱蛇仅若筋，每行必相逐，二帅拜之，藏以银合，置城北真武庙楼，明日，启视龟蛇俱死矣。曾敏行《独醒杂志》曰：宣和四年，朝廷信童、蔡之言，欲招纳北人，因命泾原经略招讨使种公师道为河东、河北、陕西路宣抚司，都统制王禀、杨可世副之，有旨令便道径赴本司。师道既至高阳，见宣抚司童贯，问出师之日，因极论其不可曰：“前议某皆不敢与闻，今此招纳事，恐不可以轻举，苟失便利，谁执其咎？”贯曰：“都统不用多言，贯来时面奉圣训，不敢擅杀北人。王师过界，彼当簟食壶浆来迎，又安用战？今特藉公威名以压众望耳。”遂作黄旗，大书圣语，立於军中以誓众。督师道行甚亟，师道不得已，遂调军过界河。师道未济，已有北人来迎敌，我师既不敢与之交兵，惟整阵辟之而已。杨可世与麾下皆重伤，士卒死者甚众，复还界河之南。北人隔河来问违背誓书师出何名，师道遣其属康随，具以河北宣司所申北人陈乞事答之。众哗然曰：“安得有此事？”遂薄我军，箭发如雨。师道於是遣康随诣宣司，告以北人之语，且问进退之策。宣司不知所为，乃令移兵暂回。北人遂追袭直至城下，属大风雨，士卒惊走，自相蹂践，兵甲器仗填满山谷，知真定府沈积中以其事闻之於朝廷，上怒甚，遂即罢师道兵柄，责授右卫将军致仕。师道表谢曰：“总戎失律，误国宜诛。厚恩宽垂尽之年，薄责屈黜幽之典。属兴六月之师，仰奉万全之算，众谓燕然之可勒，共知颉利之就禽。而臣知昧乘时，才非应变，筋力疲於衰残之后，聪明耗於昏瞀之馀。顿成不武之资，乃有罔功之实，何止败乎国事，盖有玷乎家风！”云云。以上各说，若蔡攸及高拣等言固袒京不足信，惟《纪事本末》《北边》一卷已久佚，故於辽事极略。然北伐亦宣和朝一大事，实北宋祸胎。所係非细。《长编》通例，事务其详，而《续宋编年》所云是据《契丹国志》而更删略，今故先取《三朝北盟会编》详列月日下，以各说补证之。据钱氏《四史朔闰考》，四月己丑朔。） 

　　又宋昭上书言辽国不可攻，金人不可邻。异时金人必先败盟为中国患，乞诛王黼、童贯、李良嗣等。言极激切，仍乞亲自奉使，以和解之。诏昭狂妄，除名，窜海州。案：《宋史》：九月戊午，朝散郎宋昭上书谏北伐。各本月日并同。《三朝北盟会编》具载此书事在六月三日庚寅。《续宋编年》此条系之夏四月后秋七月前，则事在五六月间，与《北盟会编》月日尚符，今从原次，仍附四月后。书曰：臣闻犬戎之性，不可以信义结。去来无定，叛服不常，虽成周盛世，犹有騚狁之难。故自古奭戎，未见上策。汉、唐以还，或盛或衰，乍叛乍服，其奭之之术，率非良策，皆不足为圣世道，故略而不论。迄我有宋，寰区之内，靡不归顺，而景德中亦有澶渊之役。真宗皇帝天威一震，贼势瓦解。当是时，乘胜逐北，则腥羶之种无噍类矣！真庙圣慈深厚，特以两国生灵为念，故扩天地之量，贷蝼蚁之命，啖以厚利，与之议和，为天下后世万万年安全之计。故虏人谨守盟誓，不敢南下而牧马者，诚以天地之洪恩，不敢忘也。自尔圣圣相承，明明继照，虽睿知神武，尧仁汤德，足以柔怀，然实亦恃此为长城。神宗皇帝熙、丰之间，锐意北伐，选将练兵，积穀理财，葺城郭，修器械，十九年间，仓廪实，府库充，貔貅之士，无不以一当百。当是时，鼓譟而前，则自河以北，其人皆俎上肉矣。亦以河朔祖宗兴王之地，不忍骚动，安可快一时之忿，失百年之好，故终莫之举也。陛下即位以来，奭戎之术，实得上策。虏使之来，宴犒赐予，恩数曲尽，故怀德畏威，向风慕义，稽首称藩。介胄之士，櫜弓偃息；黔黎之民，鼓腹咏歌。历观三代以来，倾心悦服，至诚面内，莫如今日，实太平希世之盛事也！比者王黼、童贯，力引狂生李良嗣、董才之徒，妄兴边事，致烦宸虑。遣大臣提重兵，久屯塞上，仓廪府库，为之一空。官卒民兵，死亡无数。前所奏陈，悉皆诞妄，财用尚可复全，死者何可更生？欺君罔上，蠹国害民，罪不容诛。臣愿断此数人头，以谢天下，不惟慰安虏人之心，使明知陛下德意，无复猜忌，谨守盟好。庶几奸臣贼子，欺君罔上，妄兴边事，侥觊功赏者，有所惩戒。臣固知陛下圣慈，不忍诛戮臣下，然此数人不诛，则虏人之猜忌心未易可解。臣愿陛下勿以驭贤臣之礼驭此奸贼，则不胜幸甚！臣闻虏中频岁不登，斗米千钱，虽或请和，恐非本意，特出於不得已耳！万一养锐数年，岁穀小稔，秋高马肥，士气稍振，复来侵扰，则干戈相寻，无时而已，蔽其利害轻重，则奸臣数人之诛，不足恤也。又况李良嗣、董才皆北虏叛臣，心怀怨望，故附会边臣，撰造虚语，欲假中国之势，以复私仇耳！实两朝之奸贼，岂复忠义之可望哉？臣窃料议者谓岁赐浩瀚，虚蠹国用，是不知祖宗建立榷场之本意也。盖祖宗朝，赐予之费，皆出於榷场，岁得之息，取之於虏，而复以予虏，中国初无毫朆损也。比年以来，榷场之法寝坏，遂耗内帑。臣愿遴选健吏，讲究榷场利害，使复如祖宗之时，则岁赐之物不足虑也。或者又谓中国九州之地，皆上饶膏腴之田，岁得甚厚，是曾不虑屯戍守奭之备，战斗犒赏之费，岁几百万邪？贪其所得，既不足以偿所失；而又战斗死亡之士。横被屠戮之民几人也哉！徒有挌国之虚名，而无补国之实利。或则又谓山后之民，皆有思汉之心，或欲归顺，此尤诞妄之易见者。不惟北虏为备日久，山后之民，往往徙居漠北。又自唐末至今，数百年间，子孙无虑已易数世，今则尽为番种，岂复九州中国旧民哉？皆由边臣用人无术，致探报利於所得，恣为诞谩；帅臣庸暗，更加缘饰，妄议边事，侥觊功赏。或者又谓北虏比年以来，为女真所困，侵城略地，横亘千里，势已穷蹙，愿与女真合从，腹背攻讨，则扑灭之易，甚於反掌，是亦弗思之甚也。灭一弱虏而与强虏为邻，恐非中国之福，徒为女真之利耳！且北虏虽夷狄，久渐圣化，粗知礼义，故百馀年谨守盟誓，不敢妄动者，知信义之不可渝也。今女真刚狠战斗，茹毛饮血，殆非人类。北虏以夷狄相攻，尚不能胜，傥与之邻，则将何术以御之？不过修盟誓以结邻国之外好而已！本与北虏通好百有馀年，一旦败之，女真果能信其不渝好乎？异日女真决先败盟为中国患，必矣！此理之必然，事之必至，虽使伊周复生，不能易此议也。臣又闻两国之誓，败盟者祸及九族，陛下以孝理天下，其忍忘列圣在天之灵乎？陛下以仁覆天下，其忍置河北之民於涂炭之中，而使肝脑涂地乎？臣窃谓凡今之人臣，不负陛下采访之意，爱君忧国，论奏忠赤者，閒亦有之；其希意承旨，背公营私，苟求陛下富贵者，不可胜数。遂使忠赤之臣，志不得伸，言不见用，此臣所以痛心疾首，扼腕愤闷，犯颜逆鳞，以蹈万死者，岂得已哉？诚以国之大事，实係安危，下情壅遏，不得上达，今而不言，其如后患何！譬犹人之一身，中气痞隔，阳不降，阴不升，则百脉不调，四体不充，久而不治，病在膏肓，虽有良医，不能愈也。今疾幸在腹腠，是正宜投药石之时也。臣愿为陛下出疆，说谕虏人。比因虏中亡失虏主，深虑扰攘之际，疆陲不戒，奸人作过，边庭生事，故遣近臣使之防边。果有群寇，妄讬北朝，惊却边民，虽降处分，不得杀戮，止牒北界，紧行捕捉。窃虑尚怀疑贰，妄兴兵马，务在谨守祖宗之盟，无失百年之好。如女真侵削不已，力不能胜，则许求援於中国，报使复来，厚加恩礼，以释其疑。使之外捍女真，内屏中国，则陛下奠枕，永无忧於北顾；百姓安业，得尽力於南亩，实天下万万年无穷之利！古人谓夷狄相攻，中国之福，正谓是矣。臣固知疏远微贱，辄以狂瞽，冒犯天威，难逃诛戮。然臣闻忠臣殉义，知士殉名，故忠义发於内，则鼎镬忘於外，爱君之心切，则虑患之志深也。况顽石五色，尚有补天之功；愚夫千虑，岂无一得之长？愿陛下勿以人废言，留神听察，则撮土之微，尚能增山岳不厌之高；爝火之光，尚可裨日月不照之明矣。臣向任陕州灵宝知县，日因论列陕右钱法，蒙恩召对，面奉德音，欲除监司，旋致烦言，犹叨二郡，未到任间，复蒙圣恩除臣提举江南盐茶事，以岁课增衍，又蒙特转一官，臣每以未能仰报天地为恨。今日伏睹奸贼敢尔欺君，义当竭节，图报涓埃，是敢僣越，辄贡刍荛。万一臣言可采，乞不降出，庶使天下皆知断自宸衷，不由人言，足以悚动神灵，激昂士类，北虏闻之，恩归陛下，则臣报上之心足矣！傥或上误圣聪，置诸鼎镬，亦臣之所甘也，惟陛下择而处之。书奏，枷项编管连州。宋昭，相州人。宣和四年五月，童贯、蔡攸师既行，即降旨，妄议此事者，必罚无赦！执政廷臣，皆不敢言，独昭上此书论之。王黼见之，大怒，除名勒停送连州编管。靖康元年，臣寮言昭书切中今日之病，乞加擢用，诏赴都堂审察。薛应旂《宋元通鉴》於童贯出师后，附宇文虚中论谏书。毕沅《续资治通鉴》亦节附安尧臣书。然虚中书在八月上，《三朝北盟会编》可考。尧臣书在政和七年上，上太嘉纳，并追复其父安惇正奉大夫。周煇《清波别志》具载诏书及此奏，可考。是皆非与宋昭之书同时论谏者也。

　　又加高俅开府。原注旧制，殿帅早朝退至殿门，於宰执阁子阶下相揖，卷帘二三尺以为礼。俅以随龙人不数年至太尉，至是又加开府，恩比宰相，每遇王黼於路，则分道而行，传呼相揖，故事尽废矣。案：《九朝编年备要》系四月事。据《宋史》及毕沅《续资治通鉴》并在五月五日壬戌。《续宋编年》虽此事亦系四月，然在秋七月前，固不定为四月也。今从原次，仍附宋昭上书后。朱弁《曲洧旧闻》云：开府之名起汉延平元年，仪同三司，亦使其姑视三公秩耳，亦假丞相之类也。晋以来，光禄大夫开府者为文官，大将军开府者为武官。唐以为文散阶，本朝因之。元丰官制既罢，而文臣寄禄亦存之，然无生为之者，唯以为赠官而已。大观二年，欲加童贯开府，蔡京尼止之。至政和末，竟以太尉加仪同三司。是岁，梁师成、高俅并踵其例，旧制固尽废矣。《挥麈后》录曰：高俅本东坡先生小史，笔札颇工，后荐事王晋卿，徽宗於潜邸识之，大见宠用。

　　又秋七月初，收经制钱。案：薛应旂《宋元通鉴》、毕沅《续资治通鉴》并系七月二十六日壬午后。云：初，遣陈遘经制江、淮七路，治杭州，以供餽饷。遘以财用不给，倡议比较酒务及度公家出纳钱粮，取其赢馀，号“经制钱”，遂为东南七路之害。《九朝编年备要》云：去夏，命陈遘经制江、淮、荆、浙、福建七路诸司财计，置司杭州。至是，遘请七路典卖田宅契钱，每一贯足增收二十文，通旧无过百文，省充经制移用。俞文豹《吹剑外集》云：牙契钱者，人买田宅，则投契印之。嘉祐末，每千输四十。宣和末，陈亨伯经制，增为六十。绍兴初，孟富文总制，又增为一百，以三十五入经制，三十二钱半入总制，三十二钱半留州。又罗大经《鹤林玉露》云：宣和中，大盗方腊扰浙，王师讨之，命陈亨伯以发运使经制东南七路财赋，因建议如卖酒鬻糟商税、牙税与夫头子钱、楼席皆少增其数，别历收入，谓之“经制钱”。其后，卢宗愿颇附益之。至翁彦国为总制，倣其法，又取赢焉，谓之“总制钱”。靖康初，尝诏罢之。据钱氏《四氏朔闰考》，七月丁巳朔。

　　（海昌倪锺祥辑注） 

　

卷四十五

　

　　徽宗

　　△宣和四年（壬寅，一一二二） 

　　１、八月（案：钱氏《四史朔闰考》：八月丁亥朔。） 庚子，诏赐新除太仆少卿王棣进士出身，以安石孙故旌之。（《纪事本末》卷百三十。案：毕沅《续资治通鉴》月日同，当即据此。《宋史》无之。安石本传，棣亦不见。王偁《东都事略·安石传》云：子雱早卒，无子，以族人之子棣为后。邵经邦《宏简录·宰辅列传·安石传》后雱有附传云：雱以忧愤，疽发背，卒，年三十有三。亦不言其有子。彭乘《墨客挥犀》曰：王雱，丞相荆公之次子也，取抚州庞氏女，逾年生有一子，而雱有心疾，与其妻常不睦，丞相念妇之无罪也，于是竟离而嫁之。魏泰《东轩笔录》曰：荆公次子雱，娶同郡庞氏女，逾年生一子，以貌不类己，百计欲杀之，竟以悸死。又曰：越州僧愿成客京师，能为符咒。时王雱幼子患夜啼，用神咒而止。雱德之。此当别一子，但二子皆必不育耳。） 

　　１、九月（案：钱氏《四史朔闰考》：九月丁巳朔。） 戊午，诏：“熙、丰政事，悉自王安石建明，今其家沦替，理宜襃恤，可赐第一区，孙棣除显谟阁待制、提举万寿观，曾孙醻、珏并转宣义郎，孙女二人各进封号一等，曾孙女五人并封孺人。”（《纪事本末》卷百三十。案：《宋史》无此。毕沅《续资治通鉴》月日亦同。王偁《东都事略·王安石》本传云：雱以族人之子棣为后。宣和时为显谟阁学士。盖此时棣以太仆少卿新除显谟阁待制，后即转学士也。） 

　　２、乙丑，金国通议使勃堇徒姑旦、（案：原本作“勃堇徒姑旦”，亦有作“徒姑且”者。《宋史》、《东都事略》并作“徒姑且”，今据《三朝北盟会编》及《宋史全文》作“勃堇徒姑旦”。） 乌歇、高庆裔等见於崇政殿，（案：《宋史·地理志》：宫后有崇政殿阅事之所也。李濂《汴京遗迹志》云：旧名简贤讲武，太平兴国二年改今名。） 捧国书以进。上特令引上殿上奏公事。其国书云云。先是，女真兵破中京，取云中，屯白水泊。六月初，阿骨打亲提兵数万自其国来会之，乃先遣乌歇、高庆裔持书来。诏乌歇等先诣高阳见童贯讫赴京师。是月三日入国门。诏以徽猷阁待制赵良嗣、起居郎檀倬馆之。金国缘朝廷遣曷鲁、大迪乌等归不遣使，疑吾有谋，又未尝先报军期，辄进兵取中京，移军白水泊，袭破天祚行帐，仍已占云中府、山后州县。忽闻童贯举兵趋燕，号二百万，阿骨打与群酋议，恐爽约自我，或南朝径取燕守关，则岁赂不可得，遂耑遣乘回船至登州，且自招军乘机措置。原注此据《金盟本未》增入，诏旨同。乌歇等既进国书，又跪奏曰：“皇帝遣臣来言，贵朝海上之使，屡来本国，共议契丹，已载国书。中国礼义之地，必不爽约。如闻贵朝遣童贯宣抚，统大兵压燕境，不来报本国，疑贵朝又复中辍，故遣臣来聘。”良嗣答曰：“皇帝闻贵朝今年正月已陷中京，引兵至松亭关、古北口，取西京，虽不得大金报起兵月日，已知贵朝大军起发，遂令童贯兵以应贵朝夹攻之意。彼此不报，不在较也。”遂各退归。（原注此据封氏《编年》增入，不知封氏所据何书也。） 上待乌歇等甚厚，屡差贵臣主宴，锡金帛不赀，至辍御茗调膏赐之。引登明堂，入龙德宫、蕃衍宅、别御、离宫，无所不至，礼过契丹数倍。而庆裔，渤海人，尤桀黠，颇知书史，虽外为恭顺，称恩颂德不绝词，屑屑较求故例无虚日，如乞馆都亭驿，乞上殿奏事。朝廷以两国往来之议未定，请姑俟佗日；况契丹修好之初，亦尝如此。庆裔遂出契丹例卷，面证朝廷之非，请载之国书，於是朝廷不得已，皆从之。及赐金线袍段，疑与夏国绵褐同，却而不受。（原注封氏《编年》，乌歇、庆裔以六月七日甲午遣来，八月十一日丁酉入见。据诏旨，两人乃以九月三日至国门，初九入见。） 越四日，诏乌歇、庆裔诣太宰王黼第计事，乌歇等庭趋讫，升堂，讲宾主之礼，面授回书云云。又明日，诏检校少傅、开府仪同三司梁师成临赐御筵，器皿供具皆出禁中，仍以绣衣、龙凤茶为赆。（《纪事本末》卷百四十三。案：《宋史》、薛应旂《宋元通鉴》并九月三日己未，此乌歇等入国门日也。毕沅《续资治通鉴》乙丑同。据《三朝北盟会编》：徒姑旦、乌歇、高庆裔至登州附五月十八日乙亥后。金人国书云：五月日，大金皇帝致书于大宋皇帝阙下：因旋使转，继附音函，会当命伐之时，未报溇期之约，方将并取，爰审前由。来书云，“汉地等事，并如初议，俟闻举兵到西京的期，以凭夹攻”，不言□期，就便计度，以此遣兵征讨，及留送使船上等候，见胜捷即令拘回。次得行营都统所状，初到中京，委谕款降，不为依应，即日攻破。外兴中府左右小可州城，亦相应效尤。以为虽已示威，本奉吊伐，若便攻拔，虑益残民，候收辽国，欲将何往？遂乃直抵山西，就禽昏主。无何潜觉，脱身逃遁，只获行宫并女二名，文武臣寮，续往西京，应、朔、蔚及西南路招讨司一带诸州县镇部族军戍，悉皆款附。后有西京、德州两处，相次背叛，累行招诱，竟不自新。军令既戒，无由可逭。又遇兴中府左右合聚兵众约馀五万，纵徒逆战，杀俘殆尽。后知契丹昏主窜于沙漠，分兵追捕，次其馀处所，并已归降。夏台亦遣人使来议通好，鞑靼愿输岁贡，继久称藩。燕京一处，留守国王耶律淳僣号称尊，恳诚告和，未审便行攻伐，或别有朝旨。即曰：“敌国新收，义当存抚，愿为亲幸，以快舆情。”由是亲临安慰，怀睦邻邦。前书已差太傅童贯领兵相应，虽未报期，缘兵马已到代北边陲，虑昏主逃入贵界，曾牒代州，幸无容纳，谅已必知，而又不为夹攻，及无本会，至始难见自来计议事理的实。今据前后往复因由，意或如何，冀示端的。盛炎在候，顺迓天休。今差孛堇乌歇、高庆裔等充通议使副及管押苏寿吉家属前去，有少礼物，具诸别幅。耑奉书陈达，不宣。谨白。九月三日入国门，既诏良嗣、檀倬充馆伴使副，复命中使李琮、童师礼就班荆馆押赐御筵。十一日丁卯，引见崇政殿。《燕云奉使录》曰：童师礼传圣旨：“令臣良嗣谕于使副，贵国兵屯白水泊虽已多时，亦有未是处。契丹旧酋，原不曾捉得，亦未杀了；又闻契丹旧酋走入夏国，借得人马过黄河，夺了西京，以西州军占了地土不少，不知来时知子细不？”使副答曰：“来时听得契丹旧酋在沙漠，已曾遣人马追赶，次第终须捉得。兼沙漠之间，系是达靼蒯古子地分，此两国君长，并已降拜了本国，待走那里去？国书中已载矣。”以上并据《三朝北盟会编》补入。上节原注云：封氏《编年》以八月十一日入见，诏旨以九月初九入见。乙丑为九月九日。《纪事》月日盖据诏旨，与《北盟会编》作丁卯亦异。） 

　　３、甲戌，诏：“太中大夫、徽猷阁待制赵良嗣充大金国信使，保义郎、邠门宣赞舍人马扩副之；武显大夫、文州团练使马政充伴送使。”（原注诏旨。案：原本作“大中”，《文献通考》卷六十四作“太中大夫”，云：元丰官制以太中大夫换谏议大夫，神宗以为宰相官，蔡确拜相，依前太中大夫。其后以为侍从官。此作“大中”误，今据以改正。保义郎係右班殿直，武显大夫係左藏库，及东、西作坊使皆武阶。） 

　　是日，徒姑旦、高庆裔、乌歇等入辞於崇政殿，上谕曰：“燕人无主，止是四军领兵为边患，（案：《谋夏录》曰：萧傒者，本奚人，蕃名夔蓠不，常统契丹、渤海、奚、汉儿四色军马，故号“四军大王。”） 乃挟女主猖獗，岂金国可容！早禽之为佳。”乌歇、庆裔曰：“四军，夔离不耳。彼何人，敢尔到本国，当即奏陈。”时朝廷方以屡胜欺女真，而有一四军不能制，反令女真禽之，自相矛盾矣。良嗣将行，以国书副本及事目示马扩，扩大惊曰：“金人方以不报师期，恐王师下燕，守关不得岁币，所以遣使通议，一则欲嗣音继好，二则视我国去就，犹未知杨可世、种师道白沟之衄，宣抚司气沮而退。在我当固守前约，且云：‘自北朝兴师，便发兵相应，缘昨以船送曷鲁等归日听师期，不谓贵朝寂然，但猜虑海道难测，所以不候的音，举兵相应。仍便趋宣抚司进兵，溇期下燕，以振中国威灵平燕而和。’女真既於夹攻元约无爽，且绝日后轻侮之患。奈何自布露腹心，倾身倚之，大事去矣！”良嗣愕然曰：“宣抚司尽力不能取，若不以金帛借女真取之，何以得燕？”扩曰：“既知力不能取，胡不明白奏上画与大金，退修送备，保我旧疆。安得贪目前小利，不顾后患，爱掌失指耶！”良嗣曰：“朝廷之意已定，可不易也。”是日，遂出国门。（《纪事本末》卷百四十三。案：《续宋编年资治通鉴》：九月，金使孛堇乌歇、高庆裔来。初，金人取中京，袭破天祚行帐，又占云中。忽闻童贯举兵，恐南朝径取燕京，则燕赂不可得，乃遣使来。乌歇等奏：“闻贵朝大兵压境，不报，本国故遣臣来聘。”良嗣答曰：“闻贵朝取西京不得报，已令童贯举兵，以应夹攻之约，彼此不报，不足较也。”乌歇等又诣王黼第计事，面授回书，良嗣曰：“纵本朝乘胜下燕，亦与已许岁币，初不必计先后也。”而以良嗣报使，马扩副之。此事各本月日并同，系十八日甲戌。乌歇等辞，上令童师礼传旨，契丹昏主尚在沙漠，早捉拏住当，为彼此之利。今来国书、事目并系亲笔写去，以见相待厚意。国书云：“使航洊至，聘礼增华，载惟修睦之勤，益志绵交之厚。且承亲临军旅，远抚封陲，用申吊伐之仁，以讫威怀之略。逖闻风义，深慰忱诚。自审举军至西京，即遣童贯等领重兵相应，河北、河东、西路屡败契丹，俘馘甚众，军声早震，谅已具知。所有汉地及夹攻等事，并如昔遣赵良嗣所议与累次国书，并马政所议事录，大信已定，义无更改。其馀俱如别录。大军屯驻，并边已久，冀敦守信约，来应师期，共成取乱之图，永洽善邻之契。候当秋凛，顺保天和。今差大中大夫、徽猷阁待制赵良嗣等充国信使、副，有少礼物，具诸别幅。专奉书陈达，不宣。谨白。”事目：一、昨遣赵良嗣计议及累次国书所载，并令马政斋执事录昨所议汉地等事，系五代唐以后所陷，营、平、幽、涿、蓟、檀、顺、蔚、朔、应、云、新、妫、儒、武、寰等州，旧汉地汉民。内幽州係今契丹新称燕京，其馀州县，有契丹废并及改正名号去处，候收复讫，彼此画定封疆。一、自闻举兵到西京，即遣太师童贯等领兵相应，大军自今年四月以后屯驻河北路极边。累与接战，大获胜捷。依元约合夹攻，以未见金国进兵夹攻，未曾深入。缘契丹日近犯边，若因追袭，乘势尽收燕地不须夹攻外，若未收复，即合依元约夹攻。所谓夹攻者，系本朝自涿、易等处进兵至燕京，金国自古北口进兵至燕京，西京管下汉地，候收复燕京毕日，彼此夹攻。其汉地外地土，合属金国占据。一、契丹旧主见在天德军北夹山一带藏泊，见带领所借夏国人马，及勾取朔州等处正军、乡军护卫，欲奭敌金国。燕京见搬送银绢赴旧主处充赏，设夏国来人兵，其旧主若不剿除，于金国终为后患。一、夏国素务矫诈，昨闻尝遣使金国贺功，其实力助契丹。至公行文字，诋毁金国甚切，及勾集众兵，借与契丹。闻累与金国接战，已占据契丹金国、河清军、天德军、云内州，若不讨伐，常作隄防，必为金国深患。其诋毁文字，可付与使人。近据河东路缴到金国军前元帅府牒，内一节称燕京路候秋凉以兵收去，二国其间将欲如何？又所称二国往来事，虑有下手先后。据此，虽意是夹攻，缘文字语言未是，彼此合守夹攻元约施行。以上并据《三朝北盟会编》补入。《纪事》乌歇辞，上谕云云，据汪藻《谋夏录》。又良嗣将行云云，是据马扩《茅斋自序》稍删润之。《续宋编年》即就九月三日至十八日事略存之，不及《纪事》之详，今仍从原次，附九月甲戌下。） 

　　《续宋编年资治通鉴》：初，贯、攸回军至河间，但招集亡溃，冀保、雄州而已。忽知中山府詹度奏，耶律淳死，燕人有越境而至者。王黼有请于上，诏贯、攸无归，异议者斩。召诸道兵三十万，复用种师道为帅，师道力辞，又造堂曰：“太祖尝出《收燕山图示赵普》，普曰：‘此必曹翰所为，然翰能取之，陛下使谁守之？’太祖遂卷图而入。如师道非才，岂敢望翰？今朝廷谋帅，设有如翰者，又使谁守之？”于是师道以避事落节度，而更以刘延庆为都统制。约九月，会三关属萧后专政，契丹恐汉人应南军，将谋杀之。时管常胜军郭药师有意归朝，而四军萧傒闻王师再压境，忽自燕来涿，药师诱傒降，而傒不从，药师遣使奉表以涿州来降。时高凤亦以易州来归。童贯自河间复回雄州，时已在道，药师至，受之，以其军八千并易州，义兵五千并隶刘延庆为乡导，军声大振。萧后遣萧容、韩昉来奉表称藩，攸视副本，止云纳款称臣，挥之而去，曰：“须土乃受”。冬十月，刘延庆、郭药师等自雄州趋新城，刘光世、杨可世自安肃军出易州，遂会于涿。时兵众五十万，进驻卢沟河，契丹四军萧傒亦于燕城十里外筑垒相拒，日遣骑渡河击我。药师言：“辽以全师抗我，则燕城必虚，宜遣轻骑袭之。”乃选常胜军并西兵五千骑袭燕，夺迎春门以入。药师遣人谕萧氏使降我师，与虏战，至晚不解。萧傒回兵救燕人，皆死斗。药师累败，奔门不得出，尽弃马缒城而下，死者过半，还者数百骑而已。时大军屯卢沟河者未动，萧傒兵叆数千，得汉两人留帐中，夜，伪相语曰：“闻汉十万，吾师三倍，当分左右，冀以精兵訩其中，举火为应，歼之无遗。”阴逸一人归报，众军遂溃，自相蹂践而死。傒遣骑来，追至涿水北而还。童贯、蔡攸再举，不能下，密遣其客王环由飞狐路约阿骨打以下燕。十二月，阿骨打分三道进兵，粘罕趋南暗口，挞懒驸马趋北牛口，阿骨打趋居庸关，马扩随军行，阿骨打谓扩曰：“我初闻南军到卢沟有入燕者，我心亦喜，将敛军归国，却闻刘延庆一夜烧焚而遁，何至此耶？一两日閒到关，汝观我家用兵有走者否？”契丹闻阿骨打至，弃关而遁。遂入居庸关，军皆蓐食。时到燕，萧后闻居庸失守，夜率萧傒等出奔，行五十里，金人游骑及城，统军萧乙信开门纳之，宰相以下皆降，萧氏奔夹山。阿骨打遣五百骑送马扩归朝献捷。案：六月二十四日辛亥，耶律淳死，王黼请再治兵。在七月二十六日壬午、八月丁亥朔，以检校少傅、河阳三城节度使刘延庆代种师道，耀州观察使刘光世即延庆子，代辛兴宗。《续宋编年》此事係九月，是本书药师归降而追序以前事，故曰初，此固用《长编》例也。《纪事》阙北伐事，无所附，今从原次，附九月末。九月十五日辛未，高凤以易州降；二十三日己卯，郭药师以涿州降。《燕云奉使录》载降表云：药师言：“伏闻蕃汉之人，实为异类，羊狼之伍，不可同居。自生夷狄之乡，未被衣冠之化，常思戴日，何啻望霓！一昨天祚皇帝怠弃銮舆，越在草莽，万姓无依栖之地，五都有板荡之危。虽宣宗嗣国，旋至奄忽，女后摄政，尤难抚绥。诚天命之有归，非人力之能致。臣药师等，虽属多难，莫生异心，盖所居父母之邦，不可废子臣之节。今契丹自为戎首，窃稔奸谋，燔烧我里庐，虔刘我士女，报之以怨，抚乃以仇。斋臣药师等以是竞思戴舜以同心，不可助桀而为虐。今将所管押马步军，用申恳悃。伏愿皇帝陛下副兹多望，悯此哀鸣。时开天地之恩，许入风云之会，实所愿焉！非敢望也！臣药师等无任瞻天慕圣激切屏营之至！谨拜表以闻。”二十七日癸未，萧后遣使奉表云：辽太后妾萧氏言：“盖闻溟海纳汙，繄众流而毕汇，太阳舒照，岂爝火以犹飞。方天下之大同，故圣人之有作。拊心悼往，饮泣陈辞。伏念妾先世乘唐晋之季年，割燕云之外地，暨逢圣运，已受齐盟，义笃一家，誓传百礻异。孰谓天心改卜，国步多艰。先王遇板荡之馀，励兴复之志，始历推戴，奄致沦殂。爰属惸嫠，俾续禴祀，常欲引干戈以自卫，与社稷以偕亡。伏念生灵，重罹涂炭，与其陷执迷之咎，曷若为奉上之勤。伏遇皇帝陛下四海宅心，兆人为命，敷文德以柔远，奋武烈以训时。必将拯捄黎元，混一区宇。仰承严命，敢稽归款之诚；庶保馀生，犹荷永绥之惠。今差永昌宫使萧容乾、文阁直学士韩昉等诣阙奉表，陈奏以闻。臣妾萧氏，诚惶诚恐，稽首顿首。谨言。”德兴元年九月十日上，十月九日甲午表至，雄州宣抚司飞递奏进，王黼率百官表贺。十九日甲辰，大军会涿州，二十三日戊申，药师献《捣虚策》，越日入燕，大败而还。药师本请刘光世为继后，及入，光世不接应，故败。二十九日甲寅，刘延庆烧营，王师奔溃。十一月二十七日壬午，萧傒陷涿之安次、固安二县。十二月三日戊子，药师败萧傒，克复之。六日辛卯，金主至燕；壬辰，使马扩还。以上并据《三朝北盟会编》补。马扩为金所留，故在金军。十月二十六日辛亥、十一月十九日甲戌可考。

　　１、十月（案：钱氏《四史朔闰考》：十月丙戌朔。） 辛亥，赵良嗣、马扩、徒始旦、乌歇、高庆裔等至奉圣州。（《纪事本末》卷百四十三。案：毕沅《续资治通鉴》：十月丙戌朔，金主至奉圣州。此据《三朝北盟会编》，赵良嗣等赴金人军前在十月一日下也，是时阿骨打屯奉圣州之东，粘罕兀室屯应州之南，宁术割娄室屯洪州之西，休兵牧马，遣使请议于朝廷。《茅斋自叙》云：九月，奉尚书经抚房劄子，差马扩充奉使大金国使副，使前去济南府等候国信使赵良嗣，同取登州海路前去奉使，仍充送伴金国通议使副。至青州，承御笔：“据代州奏探报阿骨打已到奉圣州，仰赵良嗣、马扩送伴使人取代州路过界前去奉使。”盖扩时随宣抚司在河间，故不知所议何事，良嗣出国书事目示之始悉。九月十八日甲戌可以参照。《燕云奉使录》云：二十一日，过界，金国遣甲马及接伴使副迎劳；是日，宿应州侍中庄。二十二日，见元帅粘罕，且言：“今来所计议事节，与自家在上京时说底话煞别也。”对以大信既定，本无异同之意。粘罕曰：“候到日皇帝不错。”食罢，遣副帅兀室接伴往奉圣州。二十五日，遂至军前。二十六日，见国王阿骨打，捧国书传达如仪。二十六日正辛亥也。奉圣州，《辽史》属西京路。即《通鉴·后晋纪》赂契丹十六州之新州。《舆地广记》曰：新州，唐末置。厉鹗《辽史拾遗》曰：新州，辽改奉圣州。） 

　　１、十一月（案：钱氏《四史朔闰考》，十一月系丙辰朔。） 甲戌，先是，赵良嗣、马扩等与徒姑旦、乌歇、高庆裔等以九月甲戌发京师，时金国主驻军奉圣州；良嗣过应州，粘罕、兀室留宾礼物，兀室权充使伴，与良嗣等至奉圣州，时十月辛亥也。金国令其弟国相浦结奴相温及二太子斡离不等计事，浦结曰：“皇帝圣旨，两朝通好，特不相疑，所以问讯往来。不谓中间贵朝绝如此。”良嗣对曰：“本朝敦守礼义，前此信约分明，未尝失信。”浦结云：“去年本国耑遣使议，如许大事，时已屯兵，候使回望之半年，已误出师期会，复不遣报使，止以咫尺之书数卒送使人归，岂非断绝乎？”良嗣对以当时书报云：“并如初议，安有断绝之意？”浦结云：“本国人马以正月到中京，贵朝何时出师？”良嗣曰：“本朝三月末方知大金人马至中京，即遣童贯勒兵相应，五月攻契丹，岂非已应元约！”浦结云：“本国取西京，贵朝当引兵自应、朔夹攻；本国自去年十一月出师，暴露半年有馀，贵朝方以五月驻军雄州，相去千馀里，安能射利夹攻者固如是乎？皇帝有指挥，去年不遣使，以为失信，今年出兵，复不如约，前议当且置之勿复言也。今欲得以新取西京一路与南朝，缘天祚尚在，若不得燕京，恐为后患，皇帝已下卜日亲往燕京，或与南朝未可知，盖是时闻我兵已下涿、易，刘延庆军次卢沟，恐不测入燕，所以有此议。”良嗣错愕答曰：“元议割还燕地，若不得燕京，则西京亦不要。”斡离不云：“燕京为未了，且言临时商量，今既言不要西京，不敢强与。”扩见良嗣失言，遽曰：“燕京係累次已约定，事不须更商量也。今贵朝先要交割西京，此段契义，尤见诚意。”良嗣又云：“本朝军马尽往燕京，安能来此交割？”译人未会良嗣之语，扩复易之曰：“若今先交割西京，即有河东军马可来弥补，燕京界见屯诸路大军，止候取燕城都来交割，便是太平无事了也。”相温曰：“既是不要西京，却须禀他皇帝。”遂起，良嗣云：“本朝与大国通好五六年，自大军未到上京时，已有要约，今反复乃尔，宁不顾义耶？况良嗣等所奉御笔，先燕而后西京，固自有次第。”浦结云：“今先与西京，其意已厚，汝家日夕守燕京不能，候吾既得之，取决临时，何为不可？”良嗣云：“大国所行，必以天为言，前年皇帝与良嗣握手曰：‘我已许南朝燕京，使我得之亦然。’指天为誓。料皇帝守信肯违天耶！”浦结去，少顷复来传旨曰：“皇帝言，初以南朝失信，断绝无疑，缘南朝皇帝，委曲御笔亲书，今更不论元约；特与燕京六州二十四县汉地、汉民，其係官钱特等及奚、契丹、勃海、西京、平、滦州，并不有许与之数。南朝自得燕京，亦借路平、滦以归；如南朝未得，我兵取之，悉如前约，更不论夹攻。”六州谓蓟、景、檀、顺、涿、易也。良嗣答以：“元约山前山后十七州，今止言燕京六州二十四县；昨日言西京，今又不及，何也？平、滦本燕地，先曾约定以榆关为界，则平、滦州在燕京之内矣。御笔事目，如本朝兵马因追袭乘胜，更须过关。今言本朝平燕，亦借路平、滦，本朝得燕，必分兵屯守，大国人马经过，岂敢耑听。”浦结、兀室勃然怒曰：“汝家未下燕京，已拒我如此，是不欲通和耳！况汝兵近为燕人击散，若旬日未下，岂不仰我力乎！”良嗣答以：“本国兵马见候夹攻，莫若乘未下之时，早往燕京，两无所妨为善。”浦结云：“当即行，但已议定者决不可改也。”浦结遂去，少閒复来，出文字三封：一知易州何灌牒，大金统领已收涿、易，不得交侵；一牒灵邱、飞狐县招诱蕃汉归附；一赵诩上李□温书，言女真多杀不道，请速归毋留。令良嗣读讫。浦结云：“飞狐、灵邱乃山后地，未商量定便来招诱，此何理也？”良嗣对以：“何灌不知界至，妄发文字耳。”浦结云：“此事姑置之，如使副不许借路过关，赵诩不许汉人归女真，其意亦同，必协谋为此。况书中备言御笔招诱诸汉蕃，汉蕃自本国收係，岂非违约哉！”良嗣对以：“招降蕃汉，乃本朝皇帝至仁，不欲行杀，悉使有归，何名背约？”浦结云：“适皇帝有旨，以修国书，为此二事，即欲改更，顾大信已定，止是二国信中留一人从军，恐大国入燕守居庸关，本军借路已归，无人辨明。且汝祗知沮我过关，不知汝国人马又败。”盖闻刘延庆败于新城也。良嗣辞以：“留使人无例。”金人答曰：“吾方行师，岂用例时耶！”遂以国书示良嗣等。遣孛堇李靖、王度剌充国信使副，撒卢梅充计议使。良嗣云：“所说燕京，如大金得之，亦与南朝，国书中不甚明白。”浦结乃曰：“一言足矣，喋喋何为！若必欲取信，待到燕京，使人面约。”便指良嗣朝辞，至庭下，有挺立二人，指示良嗣曰：“此燕京国妃遣来请降，如不许称藩，止乞燕京一职力拒南朝；及言契丹军虽寡弱，若止当南军有馀，祗恐大金国军来即不及也。”对良嗣等面谕二人云：“我已许南朝燕京，汝到日，说与国妃与夔离不曰勿与南朝交战，戮及齐民。”二人唯唯。良嗣等辞讫。遂留马扩遣良嗣，以是日戊午与使人同来。丙子到阙，诏良嗣充接伴使及馆伴，侍御史周武仲副之。（《纪事本末》卷百四十三。案：《续宋编年资治通鉴》：金使来议割燕山地。而平、滦、营三州不许。至是赵良嗣、马扩至奉圣州，国相浦结以往岁不遣报使，今岁出兵失期为言云：今更不论元约，特与燕京六州二十四县。良嗣答以：元约山前山后十七州，今乃如此，信义安在？辨论数四，卒不从。于是以国书付良嗣等，令与其使偕来。《三朝北盟会编》此事在十一月丙辰朔，良嗣与浦结计议语，并据《燕云奉使录》，与此略同，《纪事》盖稍删润之也。甲戌是十一月十九日，良嗣等以初三日发金军，二十一日到阙，则甲戌已将及国门矣。萧后于九月二十七日遣同中书门下平章事张炎、尚书都官员外郎张仅至金，奉表称臣，与萧容、韩昉至雄州同日发遣，此时二人故在金军。《续宋编年》此条与乌歇、高庆裔来并系九月，然不许平、滦、营之议乃十月二十六日辛亥，良嗣在奉圣州事，至金命与其使偕来，则已十一月三日戊午矣，皆非九月事。《宋史·本纪》及薛应旂《宋元通鉴》：十一月戊寅，金人来议燕山地。与《纪事》庚辰李靖等见崇政殿合，盖二十一日到阙，二十五日引见也。各本异同此云九月，恐误，今不从，原次取附十一月十九日甲戌下。） 

　　２、庚辰，李靖、王度剌、撒卢每等入见崇政殿，捧国书以进曰：“适逢使传，特示音函，然已露於深悰，斯未洽於旧约。载维大信，理有所陈，奚念前言，义当可许。昨差赵良嗣计议，若许燕京，依与契丹银绢数目岁交，寻许燕京及所管州县所辖汉民；如或不为夹攻，不能依得已许。后来马政至更议收复西京。回书‘祗请就便计度。如难果意，冀为报示。’又得书云：‘候闻举军到西京的期，以凭夹攻。’不言自行计度，或难果意，祗云并如初议，及绝使轺，以为非是通好之意。遂止夹攻许与之辞。以故昨来遣兵，及平定契丹了毕，未尝报论夹攻。自后燕国王上表称臣，永修贡进，薨逝后，属以其妻国妃虔诚表请，纵不许为藩辅，亦无佗望。良嗣等方始来到。且马政元斋到事目：‘所约应期夹攻，最为大事，须是大金兵马到西京，大宋兵马到燕京，并应、朔等州入去。如此，则方是夹攻，将来不到西京，便是失约也。’贵朝若依前书，实欲夹攻图谋，理须当期，本朝兵马到西京以来，合于所约道路进兵相应。若谓不知，又云燕南已屯重兵，兼贵朝士马发于代州北，并远至西京；地理劳逸，灼然可知，直至克定，未曾依应。今承芳翰，再缔新欢，极边屯相应之军，立议复幽云之地，皆非约也。其于信义，未合许与，盖念前书，至如契丹将来虔诚请和，听命无违，不必应允方是大信；故许燕京并六州属县及所管汉民外，其馀应干借官钱穀金帛诸物之类，并女真、渤海、契丹、奚及别处移散到彼汉民、杂色人户，兼平、滦、营等州县；纵贵朝克复，亦不在许与之限，当须本朝占据。如或广务於侵求，必虑难终於信义，所有信誓，分立界至，并旧来谕纳契丹岁币数目多少交割等事，候到燕京续议，已定式当严律，善保殊休。”靖等既引对毕，诏令诣太宰王黼第。黼论西京、平、滦当如约，撒卢每曰：“约勿言，姑议目前可也。来时上闻许燕京六州二十四县地，今必欲西京、平、滦州，方许契丹岁币之数定恐难。”黼曰：“大国所欲，本朝无一不从。本朝所欲，大国莫降心相从否？向来议事已定，是不免迁就，今又得圣旨，推西京分开别作一段，此亦顺大国之意，止欲得燕京又平、滦等一府，尽许契丹岁币，相从何难？”靖等云：“契丹沃壤，无如燕京已与贵朝，其平、滦等三州，本朝欲作关隘。以靖所见，莫若先以燕京六州二十四县交契丹岁币，其平、滦等州，当从容再议，或得不可知。一概言之，徒往还也。”（《纪事本末》卷百四十三。原注以上并据诏旨及《金盟本末》。赵良嗣《总录》载李靖等语言尤详，今不别出。《本纪》于二十三日戊寅书金人遣使来许我山前六州，今并入此。案：良嗣《燕云奉使录》云：是日，引李靖等上殿，上令黄珦传旨：“两朝计议五六年，大事已定，些小事各相说了却甚好，西京及平、滦三州，地土不多，可就议定。四军萧傒，两朝无礼，如捉得执缚送来，以见通欢之意。赵良嗣回，许定燕京，更不论夹攻，不夹攻如自取得，亦与本朝，甚荷厚意，可依例赴王黼处计议。”寻引诣王黼赐第议事。出御前文字读示，所有幽、蓟、平、滦自合依约。撒卢母与李靖相顾曰：“却是和西京、平、滦都要；靖等来时，只听得许燕京六州二十四县地与南朝，今来却西京、平、滦都要，怎生了得？”黼曰：“自赵龙图涉海北，从贵国来到上京，已如此商议，本只为五代以后所陷汉地更无二三。”撒卢母曰：“若是，和燕京、西京、平、滦州都要后，方许契丹旧日银绢之数。如此，则空费往来，和合不得。”黼曰：“某天性爽快，士大夫所共知。今来商议国事，须要说尽。已得圣旨，便将西京画断别做一项，此亦顺贵国之意。只以燕京、平、滦三州，尽许契丹旧日银绢之数，此乃是本朝一一相就之意。如燕京係官钱物汉户人口，西京画断，一一相就贵国，只有平、滦一事自可相从。”度剌曰：“此亦倾尽复知，且如本国，八九年来方尽得契丹旧地好处，惟是一个燕京，已□与贵朝平、滦等州，本国要做关口。”李靖曰：“两国来往，唯务诚实。据靖所见，先将燕京六州二十四县为定，岁交契丹银绢之数，其平、滦等州，别作一头项再觅去，或肯时，亦不可知；若一言之，徒苦往来。”黼曰：“此已是委曲相就，若更分平、滦，岂有是理！”遂各上马归。以上并据《三朝北盟会编》补入，皆赵良嗣《总录》中语也。《宋史·本纪》系此于二十三日戊寅，各本多从之。《纪事》作二十五日庚辰，不从《本纪》，原注谓据诏旨及《金盟本末》等书也。陈桱《通鉴续编》曰：十一月，金使来言燕地，初朝廷与金约但求石晋所赂契丹故地，而不思平、营、滦三州，非晋赂，乃刘仁恭所献以求援者。王黼欲并得之，金主不肯。邵经邦《宏简录》曰：十一月戊寅，金遣李靖等来许归山前蓟、景、檀、顺、涿、易六州，改燕京为燕山府，涿、易八州并赐新名，拜蔡攸少傅，判燕山府。王黼欲并得营、平、滦三州，复遣良嗣如金求之。金主以为初约但求石晋赂契丹故地，此三州非晋赂，乃刘仁恭所献，如必欲得之，并燕京不与。以上二说，似并据《宋史》。王应麟《困学纪闻·考史类》所引《长编》佚文，亦与此同，皆以此三州为刘仁恭遗契丹。惟王应麟所引不书月日，止云宣和五年，则不能附入此月正文，今取附五年正月己卯注中，可以参照蔡绦《北征纪实》，曰：又索营、平二州。虏曰：“海上元约石晋所割则属中国，契丹旧地则归我。今营、平二州乃阿保机于后唐时所陷，滦州乃营、平地，旧已入虏，即非石晋所献之地，当如初约。”于是我无辞。《辽史拾遗》引元混一《舆地要览》曰：滦州古无之，唐末阿保机陷平、营，刘守光据幽州，暴虐，民不堪命，多逃亡。阿保机筑此以居之。《通鉴·后晋纪》曰：天福元年十一月，割幽、蓟、瀛、莫、涿、檀、顺、新、妫、儒、武、云、应、寰、朔、蔚十六州以与契丹。胡三省注：卢龙之险在营、平二州，自刘守光僣窃，周德威攻取，契丹遂据营、平。同光以来，契丹南牧直抵涿易，其失险久矣。以上各说可证当时元约，王黼寡陋，实昧地理，后欲求之，自不可得矣。） 

　　《续宋编年资治通鉴》：十一月庚午，郊。案：《宋史》及各本月日并同，云庚午祀昊天上帝于圜丘，赦天下。东南官吏昨缘寇盗贬责者？次第移放，上书邪等人特与磨勘。《九朝编年备要》云：王黼言：“郊日，阴云解剥，阳景来临；璧月垂辉，信星彪列；非雾非烟，旁薄晻霭；已事而退，密雪四委。乞拜表称贺。”从之。《续宋编年》书事本不係日，唯郊及日食或閒一书之。庚午为十一月十五日，论事序，此当在甲戌、庚辰之前，应将此移附甲戌日上。但书例既以《续宋编年》事不书日，故係每月之末，则此虽閒一係日，亦仍从元例，不须提前。其郊赦诏书曰：门下：“事上帝而怀多福，非禋祀不足以昭报本之诚；绍大业以绥四方，非升侑不足以极奉先之孝。朕荷三灵之储祉，奉列圣之诒谋，制治保邦，克懋持盈之训；立政造事，敢忘继绪之思。弥文监虞夏之隆，成宪复熙丰之旧。百度惟正，庶绩其凝。士迪典常，尽革淫朋之习；民兴淳朴，式符道纪之昌。人徯志以否钦，天鉴诚而孚佑。清台观象，瑞占七政之齐；易馆颁常，运协四时之叙。雨泽应期而播润，河宗听命以回流。农扈奏功，黍稷嗣丰年之庆；燕民效顺，封疆归舆地之图。刑清而囹圄屡空，物遂而动植咸若。验诸福之毕至，岂成功之敢居！恭念祭不欲疏者，礼之经；物无以称者，天之德。肇卜迎长之旦，聿修肆类之仪。簠簋豆笾，秩九州之嘉荐；旂常罕毕，俨八卫之祲容。庶邦底贡以骏奔，多士秉文而显相。稽鲁人先事之义，以前飨于太宫；歌周王成命之诗，肆灵承于有昊。衎我烈祖，篇于群神，礼三献而精意昭，乐六奏而灵祗下。祥光旁烛，景贶备臻。修德锡符，已应克诚之享；行庆施惠，用均拜胙之禧。嘉与万方，共膺纯嘏，可大赦天下。於戏！百神受职，知帝命之不违；五福锡民，浃海隅而丕冒。尚赖忠良修辅，文武协恭，益坚励翼之心，永底辑宁之治。爰咨尔众，咸体朕怀。”此诏，据李攸《宋朝事实》补入。

　　１、十二月（案：据钱氏《四史朔闰考》：十二月系丙戌朔。） 戊子，李靖、王度剌等辞於崇政殿。诏龙图阁学士、太中大夫赵良嗣，显谟阁待制周武仲为国信使兼送伴国书云云。御笔付良嗣等云：“营、平、滦三州，闻每岁所得钱物斛斗不多，又天荒地土不少，况丰凶不常，兼须赡给三州，金朝廷顿计十万银帛，已过三州所入，可子细以此计议。又契勘契丹昏主尚在，所有西京一带若金国兵马回去，本朝又不占据，则昏主必出没作过，於彼此非便。本朝所以欲收复西京者，亦奭捍昏主定计，当以此理开谕之。”又御笔：“批遣卿等诣大金皇帝军前计议，金国遣使人持到国书，大概所请五事，除入关至燕，系官钱物移散汉民、杂色人户，并如金国所谕，并西京地土，候收复燕京日别行计议外，止有营、平、滦州一事合依元约本朝收复。如卿等到议约或未合，闻大金以平、滦州出得些小桑麻，所以欲得，可于岁交契丹银绢数目外，特每年更交割绢五万匹，银五万两，以助金帛之用，曲尽通好交欢之意。所有营、平、滦及西京地土，本朝并行收复。内西京如金国军马已回，即本朝便自计议，度可出此御笔为据，仍计会信誓界至等文字前来。”（《纪事本末》卷百四十三。原注徽宗御札两件，见藏抚州州学，教授虞鼐出以示臣，盖宣和四年十二月事也。合附三日戊子良嗣、武仲再使后，更须考详。案：《宋史》及王偁《东都事略》同，系戊子。《三朝北盟会编》系十二月二日丁亥，朝辞；三日戊子，遣伴使。上遣王珦传旨谕靖：“卿等到军前奏知大金皇帝，自金国兵马未到上京时，已遣使计议，成就交好，正在今日。今来所议凡五事，一切委曲俯从，金国所有营、平、滦三州地土不多，一就相许了却甚好。”国书云：“夙勤原使，嗣贶缄书。共闻绥抚之详，备谂敷陈之悉。方远敦于契好，宜曲尽于忱诚。本朝与邻国通好，自来係计使人往来之数以为礼节。昨曷鲁等来，系报马政之聘，以故更不遣使。然国书内且述：‘夙敦大信，备载前书，所有汉地等事，并如初议，候闻举兵到西京的期，以凭夹攻。’议约事理分明，别无断绝。今岁自闻举军到西京，即遣童贯等领兵自燕路相应。四月以后，累伐契丹，事可询访，亦累遣人移文贵朝军前报应，计议夹攻之举，即无失约。昨燕京国妃萧遣萧容等进表纳款，乞援助，止退大金兵马，及平、营、蓟、景等举地来归；继亦尝遣偏裨入燕城，杀戮不顺。契丹请和听命，各无允从，并未见贵朝进兵夹攻，即却其使并表，未尝听许及未曾分遣大兵据守。元议自燕、并、应、朔等州进兵后，来以西京之议未明，故止应、朔之师，虽奉圣、应、朔、蔚、武等州遣人请降，亦以此未曾抚定，敦守信义，以务求欢，本末可见。赵良嗣回款知入关至燕，本朝议云与贵朝讲好修睦，若本朝先自平燕，亦当迎待如礼。良嗣固执，妄有所陈。所有应关係官钱穀金帛诸物之类，今尽欲行拘收，实非元约。然贵朝兵马既欲入关，犒师之用，义合相从，其别处移散到汉民、杂色人户，如欲收管，亦非元约所载。今并如来谕，以示诚意。两朝守国，所恃大信，自初遣良嗣以至于今，所议正为五代以后所陷汉地，内燕京六州及属县，已载来书。并承谕：如本朝已取了燕京，自依今来已许；如未取了，贵国取得，亦与本朝，更不与夹攻外，所有营、平、滦、并、西京管下州县，并係五代所陷地土，合依元约本朝收复。爰念自贵朝未取上京之时，越大海一通交好，使聘往来。累年于此，所当曲务允应，以善初终。除营、平、滦三州本朝收复外，其西京地土，候收复燕京，别行计议。契勘马政所斋事目，已曾具言：缘收复燕京一带并西京地，所以尽许契丹岁交银绢；今若西京别作一段计议，理合减定。深念久已相许，义不可渝。将岁交银绢数目多少交割等，并依契丹旧例施行；信誓分立界至等事，续议画定，庶应来悰，用臻欢约。属岁当凛，益保天祺。今差龙图阁直学士、太中大夫赵良嗣，朝散郎充显谟阁待制周武仲充国信使副，有少礼物，具诸别幅。专奉书陈达，不宣。”据良嗣本传，此时为中龙，未尝为大龙。国书亦云龙图阁直学士，《纪事·作龙图阁》学士，恐误。盖良嗣以徽猷待制转中龙；武仲以侍御史转显谟待制，二人并新除也。九月十八日甲戌、十一月十九日甲戌可考。） 

　　２、辛卯，金人入燕。明日，遣马扩归廷献捷。（《纪事本末》卷百四十三。原注详见《北边门》。案：《纪事·北边》已佚。马扩《茅斋自叙》云：十二月一日，经妫、儒二州。初五日，抵居庸关。契丹弃关走。仆随行。阿骨打谓曰：“契丹国土十分，我已取其九，祗有燕京一分地土，我着人马三面逼着，令汝家就取，却怎生受，奈何不下！初闻南军已到卢沟河，已入燕，我心亦喜。南家故地，教他收了，我与佗分定界，分军马，归国早见太平；近闻都统刘延庆一夜走了，是甚模样？”仆答曰：“使人留此，不得而知，兵家进退常事，恐亦非败；纵使刘延庆果败，亦别有大军在后。”阿骨打曰：“似恁统领底人败了，军国大事，汝家有甚赏罚？”扩答曰：“将折兵死，兵折将死，延庆果是退败，便做官大，亦行军法。”阿骨打云：“若不行军法，后怎生使兵也。待一两日到居庸关，尔看我家兵将战斗，有敢走麽？”初六日，入居庸关，摆列军马。阿骨打与宗傒骨仑郎君并马南向立，诸军马三面整旗摆立，粘罕以下诸郎君皆披甲作两行，相对侍立，召仆当前，阿骨打云：“我已遣使副同尔家大使南去，想已到汴城，我已许了赵皇，燕京如今打了须要去；城内番官人户，即是我要，汉儿人户都属南朝。我今差人入城招诱契丹令投降，尔敢相随前去招谕汉儿麽？”仆答：“以使人留此，本了军国大事，有何不敢？”阿骨打曰：“敢时然好来，早同我家使臣前去。”入夜召仆，阿骨打曰：“我亲押军来，待与夔离不见一阵，适来已报同国妃直东走了，来日可以入燕城。”是夜四更，阿骨打召仆去，颇有怒色曰：“国妃与四军走去，盖缘我军马入关；今闻尔家军马，却来搀夺，如此则更无好说话也。”仆曰：“贵朝使人已与良嗣趋阙下，朝廷必不许来搀夺，万一南朝先入，亦足可商量。”阿骨打意少解。次日，抵燕京北门，两府汉儿官左企弓、于仲文、曹勇义、刘彦宗，契丹官萧一信等开门迎降。阿骨打召仆云：“今我军先入燕京，尔随行尽见，可回报捷。”已教写宣抚司牒，差五百骑相送，赐仆并随行人鞍马一副，仍令携涿州将官胡德章归。盖德章先与契丹战，为其所禽，囚燕京狱中，故令归。临行，粘罕遣乌歇来云：“传谕童太师，昨来海上，曾许水牛。如今相望甚近，欲觅千头，令送来。”仆南发，达雄州宣抚司。史愿《亡辽录》云：萧后行五十里，金人游骑已到城下。左企弓等集兵拒守，未定，已报统军副使萧一信开启夏门放人，娄室孛堇军登城，续遣先被虏人、知宣徽枢密北院事韩秉传令：“若耶律拜降，不杀一人。”催促宰相文武百僚僧道父老出丹凤门球场投拜，阿骨打戎服已坐万岁殿，皆拜伏罪。于是使译者宣曰：“我见城头奸绳席角都不曾解动，是无拒我意也。并放罪。”蔡绦《北征纪实》云：阿骨打全师自居庸入燕，四军大王者奉萧后由松亭关遁，燕人乃备仪物迎之。其始至于燕大内也，阿骨打与其臣皆握拳坐于殿之户限上，受燕人之降，且向询黄盖有若干柄，意欲与群臣皆张之，中国传以为笑。自后尊大，皆燕人及中国若良嗣辈教之也。以上并据《三朝北盟会编》。陈桱《通鉴续编》、薛应旂《宋元通鉴》并云金以骑兵送赵良嗣还，且献辽俘，盖误。） 

　　３、甲辰，女真复遣李靖、王度剌持国书与良嗣、周武仲同来，良嗣及靖等先以是月庚子至金国军前入见，国主曰：“数年相约夹攻，云何？”良嗣对以：“夹攻虽是元约，据昨奉圣州军前计议，云大国以去年不遣使为断绝别议，特许燕京，不论夹攻与否。今月二日，本朝於永清击走夔离不，追至燕京，虽非夹攻，亦其意也。”国主曰：“夹攻且勿言，其平、滦等州未尝计议，如何必欲取？若必欲取平、滦等州，并燕京不与汝家矣。”便令良嗣归馆。居四日，国主诏趣令南使辞归，良嗣曰：“今到军前合议事甚多，略未尝及，而遽令辞，何也？”撒卢母曰：“皇帝已怒。”遂令入辞，以国书副本示良嗣，良嗣曰：“自古及今，税租随地。岂有与其地而不与租税者！可削去租税事。”粘罕曰：“燕自我得之，赋税当归我。大国熟计，若不见与，请速退涿州之师，无留吾疆。”於是复以国书再遣良嗣及靖等。《纪事·本末》卷百四十三。原注已上并据《金盟本末》及诏旨等。《华夷直笔》、封氏《编年》若载收事甚详，则莫如《总录》，盖诸书多用《总录》也。案：良嗣以十五日庚子至金军，十九日甲辰遣辞，先至阿骨打卓帐处，使兀室传言，且云：“自前年相约夹攻契丹，及至寡人领兵到燕京，并不见一人一骑。更寡人自来不许与底平、滦等处，今来都要，怎生去得？若坚要平州，不是好意，和燕京都怕别了。”便揖良嗣等，退归所馆。良嗣等至其国弟固仑国相所居，以贯所与酒果遗之，以通其意。良嗣欲与粘罕议事，答以商量未定。粘罕临上马，与良嗣谕以大事已定，所有营、平、滦三州一道商议了甚好，却云：“则为这个事，近上大人们都不肯，若更紧着，恐和燕京都别了。”便催朝辞，兀室曰：“坚要平州，莫是待闭定关口，不与通好，此是皇帝已不许，众人皆不肯，坚不许今税。”因约与元师粘罕等议事。粘罕云：“这事本为我家自着兵马取得，所以须要税赋。肯时便肯，不肯便休，请句退过界人马。”良嗣等答以：“税赋自古随地，岂有得地而不得税者。”粘罕云：“不须理会，只是要税。”兀室在坐云：“此事不别，许多田地州城人民都与了南朝，些小税赋，计较甚！”良嗣曰：“且如税赋之内有诸般色数，若细豆率杂之类，地里相远，如何般运？莫若计数折纳。”兀室云：“但依得后，这事易为。”遂复遣靖等斋书赴阙。以上并据《三朝北盟会编》，盖亦据用良嗣《燕云奉使总录》等删修之也。

　　《续宋编年资治通鉴》：是岁，高丽王俣死，子楷嗣立。案：《宋史》：九月己巳高丽王俣薨，遣路允迪吊祭。陈桱《通鉴续编》云：高丽之俗，兄终弟及。俣卒，诸弟争立，其相李资深立俣子楷，诏遣路允迪吊祭。先是，俣求医于朝，诏二医往，留二年还，楷语之曰：“闻朝廷将用兵于辽，辽兄弟之国，存之足为边扞。女真豺狼，不可交也。业已然，愿归报天子，宜早为备。”医还，奏之，然已无及矣。彭百川《太平事迹统类》云：宣和元年六月，高丽国忽上奏，以其王病求医，上命择二良医往，岁馀，方遣归，奏馆二医甚勤，谓曰：“高丽小国，世荷国恩不敢忘。闻天子用兵，辽人此兄弟，足为中国捍边。女真虎狼，不可交也。”据此，求医为元年事，医还之奏，亦非楷语之也。周煇《清波杂志》云：宣和奉使高丽，路允迪、傅墨卿为使介，其属徐兢，倣元丰中王云所撰《鸡林志》为《高丽图经》。其《鸡林志》四十卷，并详载国信行移案牍。时刘逵、吴栻并命而往，是行盖使面谕高丽王颙，云：“女真人寻常入贡本朝，路由高丽，如他日彼来修贡，可与同来。”海上结约，此为祸胎。据《宣和奉使高丽图经序》云：宣和六年八月六日，奉议郎、充奉使高丽国信所提辖人船礼物赐绯鱼袋臣徐兢撰，于四年九月出使，内云：楷，王俣之世子也。王寅春三月俣病革，召李资谦入议嗣事。夏四月，俣薨，资谦乃立楷为王。楷眉宇疏秀，形短而貌丰，肉胜于骨，性慧多学，亦甚严明。在青宫官属，有过必遭谴辱。既立，虽幼冲，国官多畏惮之。迺者信使至彼，受诏拜表，行燕享礼，升降进退，绰有成人之风，亦当为东夷中之贤王也。《九朝编年备要》云俣在位三十八年。又李《十朝纲要》此係四月，不书日。

　　（海昌倪锺祥辑注） 

　
卷四十六
　
　　徽宗

　　△宣和五年（癸卯，一一二三） 

　　１、正月（案：钱氏《四史朔闰考》：正月乙卯朔。） 丁巳，大金国使副李靖、王度剌、撒卢母以乙卯朔入国门，诏赵良嗣、周武仲复馆之。（《纪事本末》卷百四十三。案：马扩《自序》曰：朝廷差良嗣、武仲充国信使副，仍送伴李靖等入燕。仆问良嗣所以奉使事，良嗣不答，遂行。经十馀日，良嗣、武仲同李靖、王永福、撒卢母回，自燕中赴关，不言所议。童贯呼仆谓曰：“良嗣昨有申到，语录与尔所说不同，兼尔系摘留使人，自合赴阙。本司已作奏状，可取东路驰去。”仆遂行。至阙下，奉圣旨，令中使押马扩赴王黼宅议事。黼云：“在奉圣州摘留所论事理，力争死争此一节，朝廷甚多公。”仆曰：“不意延庆遁走，女真先入三关，不得不争也。”黼起立云：“据今事宜有何所见？”仆投黼一劄子云：“燕地乃中国北户，自祖宗以来，有志恢复。比者海上交结女真，已许割还，但因刘延庆遁走，失入燕机会，令女真先入据之，轻我兵弱，已肆侮慢。当此形势，於复地未为急，而防后患乃急务也。请以复地之间，条画徐制女真三策，以杜后患。若女真果以山前山后故地故民尽还本朝，将用我故民守故地，关山险阻，易为择奭，虽倍益岁赐，所入足偿所出，得以复境土而绝后患，此为上策。倘女真必欲割留平、滦、营三州，不全归燕地，则宜各守所得；彼得燕山使守燕山，我得涿、易则守涿、易，比类高丽国少益岁赐，彼必欣然听命；若虑日后侵陵，则于广信以北，横斜多筑城垒，严屯军马，仍开掘涿、易两河塘泺，连接沮洳，直抵雄、霸，彼来则奭之，退则备之，是为中策。若听金人奉圣州之约，止割燕京六州二十四县，全与契丹旧币，姑苟目前之利，徐为善后之计，是为下策。荙此三者，若汲汲于求地而不计劳费，增岁币，益礼数，兴板筑，姑防一隅，用新附之众，徼幸战胜，一旦使女真得志，殆将取侮於四夷，是为无策。今女真虽乘胜气锐，且兵少力分，加之天祚未灭，张觉抗衡，国内空虚，新民未附，我若严备边防，屯集大军，示以威信，遣一介辩士议之，彼方内顾不暇，未必不成上策；惟朝廷议而行之，不可缓也。”黼读至“姑苟目前之利，徐为善后之计”，叹曰：“可谓苟目前之利也，公之下策，乃朝廷之上策，于公下策中，更待添些物色。朝廷大议已定，今又差公作计议使，但着刚着柔，交割取燕山便是功也，馀不须论。”以上据《三朝北盟会编》所引。扩於十二月六日自燕至雄报捷。此时正随良嗣等到阙也。） 

　　２、戊午，引对崇政殿，捧国书以进。其国书云云。对罢，见宰臣王黼如仪。黼谓靖等曰：“大计定矣，忽於元约之外求租赋，何哉？”靖对曰：“为本国得燕所以及此。”黼曰：“类有间谍害吾两国之成者。”撒卢母谢曰：“有之。契丹日夜为皇帝言，有国都如此而以与人，用事大臣颇惑其言，惟皇帝与粘罕、兀室持之甚坚，曰：‘已许南朝，不可改也。’”黼曰：“租税，未约也。上意以交好之深，特相迁就，然飞輓如是之远，欲以银绢充之尔。”靖曰：“然问其数。”黼曰：“已遣赵龙图面约多寡矣。”复曰：“去年岁币如何？”黼曰：“岁有币，以得地也，今地未入，取之何名？”靖恳求不已，上亦特许之。己未，入辞於崇政殿，以期日已迫，依所乞，免供奉库锡宴及门外御筵等。诏良嗣、武仲复充国信使副兼送伴，马扩充计议使，奉国书往。国书云云。（《纪事本末》卷百四十三。原注诏旨自此遂复平、滦，营。《实录》云李靖、王度剌辞崇政殿，不日遣良嗣等。案：各本月日同。金人国书云：十二月日，大金皇帝致书于大宋皇帝阙下：“肃驰使驿，继附音徽。然承邻睦之修，未尽理端之素，故形敝幅，开导深悰。昨于天辅四年，赵良嗣计议燕京，若是允肯，自来所与契丹银绢依数岁交及夹攻，回书已许燕京地分并所管户民，‘若不夹攻，不能依得已许为定’，平、营、滦等州，未曾允应。今承来书，‘其别处移散到汉民杂色人户，如欲收复，亦非元约。’据上项人户，前次往复，未曾遗漏，辞意详明。昨来度剌等去时已曾具言，兼契勘马政来斋到事目，‘所约应期夹攻，最为大事，须是大金兵马到西京，大宋兵马自应朔州入去，不如此，则便为失约也。’且当朝兵马，攻下西京以至武、朔，曾牒代州，亦未相应夹攻，又良嗣斋到书，‘所谓夹攻者，贵朝自涿、易等处进兵至燕京，金国自古北口等处进兵至燕京’，当朝兵马攻下居庸，直抵燕城，即日款降外，贵朝兵马不能入燕，已被战退。以故李靖等去时，具言已许燕京所管州县地方元管户民，‘如或广务於侵求，诸虑难终於信义’。今书又斋辞索平、营、滦等三州，已係广务於侵求，酌此事件，为约分明，义当不许。爰念大信，不可轻失，且图交好，特许燕京六州随县所有银绢，一依契丹旧例交取。兼燕京自以本朝兵力收下，所据见与州县合纳随色税赋，每年并是当朝收纳。如可依随，请差人使，不过前向正旦受礼贺功及斋送今岁合交银绢外，据平、营、滦三州亦不在许与之限。所有次年以后银绢，交割处所立界至及其馀事等，姑俟大事议妥告成，献庙奏凯，惠劳叙录，优恤部落外，再遣人员续议画定。如难依随，请于已后无复计议燕京。令属祁寒，冀膺多福！今差孛堇李靖、王度剌充国信使副，有少礼物，具诸别幅。谨奉书陈谢，不宣。”李靖上殿传达国书讫，上遣黄珦传旨云：“两朝共议，戮力讨伐契丹；今已得燕，实为庆事。自泛海计议。累年大事已定，自合结绝。今来一事未了，又生一事，暴师日久，各不稳便，早见了当，共享太平，岂非美事！所有税赋等事，诣宰相王黼赐第计议。”初五日入辞，上令黄珦传旨：谕靖等到军前日，传语大金皇帝，谢远遣使人到阙，两朝信好，累年已著，切不可听契丹言语。此辈亡国之人，没安身处，只欲闹乱两国，但与鉴破，必不敢复言。且如税赋，本实难从，只缘成就交好，待议依应，然亦须酌中商量，方可了得。所有营、平、滦三州，地里不多，只是要抵敌四军，且是一道了绝，甚好。本朝与贵国交好累年，且如朋友觅一般物也。须与卿等到日，但子绌奏知。靖等云：领圣旨。于是复命良嗣等斋书伴送。朝廷国书云：正月日大宋皇帝致书于大金皇帝阙下：“比闻亲提师卒，远涉关封，历烦振旅之勤，共底夹攻之绩。夙维信义，方剧忻愉，亟承使节之还，旧沐书辞之悉，念欲谐于欢好，当取示于忱诚。本朝于贵国数年计议汉地汉民及夹攻等事，具载累书，兹不赘词。昨赵良嗣等还自代北，知欲入关讨伐，即自涿、易等处分遣军马夹攻，三面掩杀契丹数阵，大获胜捷，追逐远过燕京东北，实与贵朝次取居庸之兵相应，靡有差失。暨国妃与四军以下奔窜，城中无不顺之人。似闻贵朝兵马相近，于义不当争入燕城，即令远驻兵马，本坚守信约之应夹攻者，事皆有迹可考，不待理辨。今承来书，燕地州县税赋欲行拘收，不特事非元约，亦非近所计议。自古及今，税赋随地，况远隔关塞，民户如何般运？于理本难允应，重念万里交欢，逾海遣使，积年于此，信聘往还，情意已笃，义当勉从，所欲以成交好。今特许每岁别交银绢以代燕地税赋，令良嗣等前去定议。并契丹旧交银绢，并合自今来计议毕日为始。所有彼此遣使，持礼贺正旦等事，候计议毕，议定发遣月日受理去处，其银绢交割处所分立界至等事，续议画定。候属春和，茂膺天福。今差龙图阁直学士、大中大夫赵良嗣，朝散郎、显谟阁待制周武仲充国信使副，及差马扩充计议使，有少礼物，具诸别幅。专奉书陈贺，并谢，不宣。”） 

　　《续宋编年资治通鉴》：宣和五年春正月，金使李靖、王度剌、撒母与赵良嗣偕来，金主谓“燕京用本朝”兵力攻下，其租税当还本朝。上意以银绢代之。靖复请岁币，上亦特许。遂命良嗣再使，求平、滦地。阿骨打曰：“平、滦欲作边镇不可得也。”遂议税租，阿骨打曰：“燕租六百万贯止取一百万，不然还我涿、易旧疆。”良嗣曰：“本朝自以兵下涿、易。夫复何言！御笔许十万至二十万，不敢擅增。”良嗣等留雄州，以国书递奏。诏复遣良嗣再使，代税之物，悉从来谕。遂许以辽人旧岁币四十万之数外，每岁更添燕山、涿、易、顺、景、檀、蓟六州代税钱一百万缗。金人既得所欲，乃许。三月，金使宁述割、王度剌、撒母卢持誓书来，且言金主许还西京，且求犒军二十万。而国书并誓书乃无一语及西京者，盖良嗣与宁苳割欺罔之言，乃遣兵部侍郎卢益持誓书议交燕京日子。卢益等至燕山，先索犒师金帛，乃得见兀室等，且索誓书观之，斥字画不谨，凡更改三四。王黼皆曲意从之。且索燕人赵温讯李处能来归者，宣抚司缚温讯与之，其志愈骄矣。至夏月，遣杨璞以誓书及燕京、涿、易、檀、顺、蓟、景六州来，且索米二十万石。上遣童贯、蔡攸入燕，先曰交割，后曰抚定。燕之金帛、子女、职官、民户为金人席卷而东，而宋朝捐岁币数百万，所得空城而已。粘罕犹欲止割涿、易，阿骨打曰：“海上之盟，不可忘也。我死，汝则为之。”时左企弓为金人谋，尝献诗：“劝君莫惜捐金议，一寸山河一寸金。”故金人邀求不已。宋朝曲从所请，乃许之。案：《续宋编年》此条虽系正月，而所书远及五六月，事盖略述交燕大槩，不及《纪事》之详，难以相附，故仍从原次附正月末。“撒卢母”亦作“撒卢每”，此作“撒母”，又曰“撒母卢”。左企弓诗上句《纪事》作“君王莫听捐燕议”，各本引用同，此云“劝君莫惜捐金议”，亦异。

　　又赦两河燕云路。时习赵良嗣虚辞，谓虏许我云中，故曲赦并及山后云。案：《三朝北盟会编》：四年十月十三日戊戌，曲赦新复州县。其时改燕京为燕山府，涿、易八州并赐名。五年四月二十七日庚戌，曲赦河东、河北、燕山府、云中路。庚戌之赦，与《纪事》及《宋史》月日并同。《续宋编年》此系正月，与两赦各不相合。虽正月以下至五月中间事，各不书月，似此亦可作四月事。但此下书后以王安中知燕山，则安中出知燕山在二月十一日，复书日后，其事定係正月矣。若取附四月庚戌下，似嫌失实，今仍从原次附正月末。而以四年十月诏书附之，盖曲赦既有两次，且各有诏书，本可两见也。诏曰：朕膺天骏命，作民之师，夜寐夙兴，惟祖宗之是绍。赖帝孕佑，中外敉宁，远暨海隅，罔不率俾。乃眷燕云之境，实我旧封，五季不纲，陷于北狄。属者虏酋失道，自绝于天，怨结四兴，势似瓦解。惟予克相上帝，宠绥兆民，爰命六师，大申吊伐。尔有众怀德，惟素沛然，率吁群心，奔走来归，莫之能遏。王师无战，而先志是承，四海永清。惟朕以怿，兴念兹土，久困暴昏，上下相陵，人用无告，典刑屏弃，罪及无辜，崇奸贼贤，毒痡犹在，以宽代虐，帝命惟新。应收复及已归附州县见禁罪人，除抗拒王命及谋为不顺外，馀无大小，并放；见停废文武官将校公吏人，并许所在自陈，当议尽行甄拔，随材任使；流配人并放还，逃亡及为盗贼者，并释罪令归。惟尔有官，体兹德意，奉承罔怠，以称朕恻隐之诚，庶一方亟蒙休泽。故兹亲札，诏尔咸使闻知。

　　又后以王安中知燕山府，詹度、郭药师同知。药师以节钺欲居度上，度称御笔所书有序，药师不从，兼常胜军横盛，度不能制，朝廷恐生变，九月以度知中山府，蔡靖两易其任。原注燕山之地，易州西北，乃金坡关，昌平之西，乃居庸关；顺州之北，乃古北关；景州东北，乃松亭关，平州之东，乃逾关，逾关之东，乃金人之来路。凡此数关，盖天所以限蕃汉也，一夫守之，可以当百。宋朝之割地，若得诸关，则燕山之境可保矣。然关内之地，平、滦、营三州，自后唐为契丹陷之，后改平州为辽兴府，以营、滦二州隶之，号平州路。石晋以燕山诸郡赂契丹，又改为燕京路，则与平州为两路矣。始，宋朝自海上议割地，但云得燕云两路而已。此平、滦所以有辞也。金人既据平州，则关内之地，蕃汉杂处，故斡离不入寇至自平州》，由当时议割地不明地理之误也。案：《宋史》，王安中知燕山府在正月七日辛酉。王偁《东都事略》亦系正月。薛应旂《宋元通鉴》月日同，且与郭药师同知并书。《三朝北盟会编》：二月十一日乙末，尚书左丞王安中除少保、靖难军节度使、河北燕山府路宣抚使；判燕山府、资政殿学士詹度为燕山府安抚使。六月一日壬午，以药师来朝，除检校少保、河北燕山府宣抚副使、同知燕山府。九月六日乙巳，知河间府蔡靖同知燕山府，与詹度易任，与各本不同，而所记独详云：童贯、蔡攸将交割燕山有日，朝廷因委之选命诸州守臣。王黼自以为功，多改易县名，以张得意，乃迁蔡攸少师守燕山。攸深不欲在外，且力辞，仍以呕血告上，令选自代者，乃举王安中。安中河朔人，必知北方事，自左丞除节度，宣抚河北燕山。安中之行也，上悉出内府金、玉器，至於瓶炉砚几之属毕备，使至燕铺陈於州寝，以滉大夷狄，礼遇之隆，一时殊绝。黼独祖道，赠以诗，且约归而相之也。又六月中，御笔云王安中知燕山府，詹度、郭药师同知，故度称御笔所书有序。《九朝编年备要》云：靖有城府，至则开怀待药师，药师亦重靖稍为损，然终不得其柄也。药师在燕山，凡有所请，朝廷无不从。又遣部曲、商贩，诸路为奇巧之物以奉权贵，下及小珰，无不喜之者。时常胜军及乡军号三十万，戍兵惟九千人，无能为也。药师及燕人终不改左衽，时人比之禄山云。原注云云。是议割燕山事与詹度郭药师等事不涉，其文亦据《九朝编年备要》，而张汇《金节要》说此尤详，此与正月己卯良嗣在金军议平、滦事可以参照。

　　１、二月（案：钱氏《四史朔闰考》：二月乙酉朔。） 丙戌，龙图阁直学士、太中大夫赵良嗣，朝散郎、显谟阁待制周武仲，阁门宣赞舍人马扩自燕山回，至雄州，以金国国书递奏。其书云云。初，良嗣及武仲、扩等以正月壬戌出国门；丁丑，至雄州；己卯，抵金国军前，诸酋列馆燕京郊外，独置南使於一废寺，以毡帐为馆。良嗣见金国主曰：“本朝徇大国多矣，止平、滦一事岂不能相从耶？”国主曰：“平、滦初未尝相许，今欲作边镇，不可得也。”（案：王应麟《困学纪闻》卷十五云：《长编》宣和五年，求石晋故疆，不思营、平、滦三州乃刘仁恭遣虏，虏不肯割。案：《五代史》，刘仁恭无割地遣虏之事。《四夷附录》云：契丹当庄宗、明宗时攻陷营、平二州。以上云云，其“案”字以前，并为《长编》佚文，照书例当以大字正文附补，但《长编》佚文之散见各书者，其有月日者，则按日附入，其无月日而有可据补者，亦补日附入。惟此事自四年十月二十六日辛亥良嗣至奉圣州议起，至五年四月十一日甲午交燕，其间并及平、滦一事，原本不係月日，但云宣和五年，亦不敢臆定为何日事，即以大字附入，亦嫌沓；况原文语气不类《长编》，似经删润，此当为伯厚考史节取之语。虽属《长编》之文，但非原本，不得据为佚文以大字辑入也。平、滦、营三州，四年十二月三日戊子御笔付良嗣等求之，至此不许已定，故后亦不议此矣。其四月十一日甲午下论此是《纪事》据蔡绦《北征纪实》补入，本为追序，非当日事也。则彼文既係五年，除此无可附入，故辑以补见于此。盖良嗣等以五年正月八日出国门，二十五日己卯始抵燕，以前无可议，总为己卯至二月丙戌数日所议事也。《九朝编年备要》云：关内之地，平、滦、营三州，自后唐为契丹陷之，后改平州为辽兴府，以营、滦二州隶之，号为平州路。至石晋之初，阿保机、耶律德光又得檀、顺、景、蓟、涿、易六郡，建燕山为燕京，以统六郡，号为燕京路，与平州自成两路。始朝廷自海上议割地，但云燕云两路而已。盖初谓燕山一路，尽得关内之地，殊不知关内之地，平州与燕山异路也。顾炎武《京东考古录》云：《宋史》言朝廷与金约灭辽，止求晋赂契丹故地，而不思营、平、滦三州非晋赂，乃刘仁恭献契丹以求援者。既而王黼悔，欲并得之，遣赵良嗣往，请之再三，金人不与。此史家之误。案：《通鉴》周德威为卢龙节度使，恃勇不修边备，遂失逾关之险。契丹每刍牧於营、平之间。又案《辽史》：太祖天赞二年春正月丙申，大元帅尧骨克平州，获刺史赵思温、裨将张崇。二月如平州，甲子以平州为卢龙军，置即度使。辽之天赞二年为后唐庄宗同光元年。是营、平二州契丹自以兵力取之於唐而不取之於刘仁恭，又非赂以求援也。若滦本平州之地，辽太祖以俘户置滦州，当刘仁恭时尚未有此州，尤为无据，此亦史家千年未正之误。《辽史》於滦州下云石晋割地在平州之境，亦误也。以上顾说与《日知录》所言同。《通鉴》后晋太祖天福元年十一月，割幽、蓟等十六州，赂契丹。本无营、平，当时朝廷宰执之陋亦可具矣。） 遂议租赋。兀室云：“籍燕地所出并课利计直可也。”良嗣曰：“国书止言租赋耳，乃及课利，何哉？”辨论良久，兀室出燕京租，令旧租缗钱岁四十馀万，新租缗钱岁六百馀万。良嗣曰：“承平时年粟不过百钱，今兵火凋残之馀盖十倍矣，岂可视此为率哉？”兀室曰：“姑置之，贵朝必已有成数，幸明言无隐。”良嗣乃出御笔十万之数，兀室笑而不答。良嗣复出二十万之数，兀室曰：“此一小县之数也。”良嗣曰：“海上所议，尽还燕京一带则与契丹岁币。今贵朝已除平、滦、营州不议，又起燕京职官、富户、工匠，今更於此外岁增十万匹两，岁岁如之，经久无穷，岂少哉！”兀室曰：“海上之约，燕地人民合归南朝，燕中客人合归北朝，从此各发还乡，两面进兵夹攻，即军马各不得过关，盖欲南朝乘本朝兵势就近自取。今贵朝不能取，直候本朝军马下燕，使贵朝坐享山河之利，有何不可？兼税赋自其地出，非贵朝物也，何屑屑如是耶！本朝欲起燕京职官、富户、工匠，亦缘元约燕北人合归北朝。如郭药师常胜军皆燕北人，药师亦铁州人，恐贵朝须此常胜军驱使，更不之请，所以且将职官等相贸易。若贵朝亦欲此职官等，秖遣药师常胜军还乡可也。今所许犹未及岁币之半，更兼西京在其中，如何谐合？”遂除西京复坚执如初。良嗣不得已，以御笔绫二万许之。兀室曰：“皇帝已与两府议，不须论租税多寡，止於岁币外增一百万缗，并以绫、锦、罗、丝绸、木棉、隔织、截竹、香茶、药材、细果等充两府。”谓左企弓、虞仲文、曹勇义、刘彦宗等本契丹两府人，金人得之任用，所以复称两府也。议者谓祖宗虽徇契丹岁捐银绢五十万匹两之数，盖榷场与之为市，以我不急，易彼所珍，岁相乘除，所失无几。今悉以物色估充，榷场之法坏矣。时兀室适得邮筒文字，乃燕山路转运赵良嗣乞存留人从等事，兀室曰：“计议未定而已更府名、差官属，岂不忿忿？设议论不合，遂欲以强兵取之耶！”良嗣曰：“乃是各不相疑之意，何为见诘？”（原注良嗣除燕山运使，诏旨在正月十八日，初草在去年十二月十九日。案：《宋史?良嗣传》不载除运使。） 翌日，兀室传其国主之言曰：“燕租六百万，今只取百万，非相侵迫，而乃靳啬较秋毫如此，借使如数得之，异时以物估充，当益有难色。不如且已还我契丹旧疆，寝其供输之约，涿、易常胜军旧属燕京，亦当见还。请贵朝退军出城，吾且提兵按边。若两军相遇，岂得晏然而已哉？”良嗣曰：“两国修好，累年於兹，本朝自以兵下涿、易，今乃云尔，岂无曲直哉！”兀室曰：“非本国纷纷，自贵朝吝甚，若增作百万缗，则无事矣！”良嗣曰：“使人出疆，岂敢擅增。况通旧数已七十万，不为不多。”兀室曰：“请退军事，圣旨极峻，不若闻之朝廷，庶几早决。”李靖曰：“郎君之言非妄也，不可忽。”良嗣知其欲为衅端，曰：“大国通欢，当以信义，万一交兵，罪在曲者，非使人所忧也。”（案：以上係二十六日庚辰，议事盖己卯之翌日也。《纪事》于丙戌下提行书之，以似丙戌之翌日矣。然《三朝北盟会编》，良嗣回雄州后，二月乙酉朔，金人焚桥梁、次舍，则丁酉早已不在金军矣。） 

　　又翌日，兀室来诘难良久，遂出书藁租税事目，云：“事悉在书中，能从固善，不能从无以议为也。”并出燕地图指示曰：“招燕州是渤海聚落，合归本朝外，居庸、金坡两关已为南朝所得，古北、松亭关本奚家族帐，当还金国矣。”良嗣曰：“古北、松亭关初议已与南朝，今复取之，何哉？”再三力争，良久方去。（案：以上系二十七日辛巳计议，《三朝北盟会编》於是日良嗣即回雄州递奏。） 后两日，良嗣入辞，金国主曰：“古北松亭本奚地，舍归北界，初以汝力争，疑非善意。今已释然，待将古北与汝家。其松亭关本朝屯戍，不可求也。”问良嗣来期何时，以半月对。令良嗣书以识之，国主曰：“过期不来，提兵往见矣。书中毫朆之爽，亦如之去年，今年岁币速斋以来。”遂令良嗣回，别不差使人。是日，国主与粘罕等入契丹纳跋行帐。（案：“纳跋行帐”，《辽史?营卫志》作“捺钵行帐”，四时行在之所也。厉鹗《辽史拾遗》引王易《漠北录》曰：春，捺钵多于长春州东北三十里就泺甸住坐；夏，捺钵多于永安山住坐；秋，捺钵无定上；冬，捺钵多在边甸住坐。与《辽史》所说地皆异。） 前列契丹邠门官吏，皆服袍带，如汉仪；赞引拜舞，悉用契丹规式。每入毡帐中门，谓之上殿。国主云：“使人回，为我语皇帝，事当亟决，使人亦疾回，我欲二月十日巡边，无妨我。”良嗣云：“此去朝廷数千里，今正月且尽，安能及期！莫若使人留雄州，以书驿闻为便。”国主许之。时金人得左企弓辈，日与之谋，以为南朝雅畏契丹。加以刘延庆之败，盖有轻我心。左企弓尝献诗阿骨打曰：“君王莫听捐燕议，一寸山河一寸金。”然金人自以分军护送燕京俘获东归；又山后告急，天祚已占西京，见招诱应、朔等州，当遣兵应援，复张瑴据平州之众，亦须支梧。既已出邀索百万之言不能无惧，故亟示巡边之意，观朝廷所应如何。故自南使过卢沟，悉断桥梁，焚次舍，恐我不从而自防也。（《纪事本末》卷百四十三。案：后两日，当为二十九日癸未，距二月六日庚寅止七日，回诏即至雄州，虽急递不应如是之速，□以二十七日辛巳自雄州递奏金国书为得实，不应二十九日良嗣犹在金军未至雄州也。况良嗣约半月回，而金主迫以二月十日巡边，若是二十九日语，此期皆不合，亦当为二十六日庚辰语也。《纪事》不知所用何本，但所言并与《三朝北盟会编》相同，当亦节用良嗣《总录》及马扩《自序》删润之，特较简略耳，今不复取。金国书云：正月日大金皇帝致书于大宋皇帝阙下：远辱华函，继形温问；因遽成於小补，感特贶於庆仪。载循计议之辞，未悉听从之谕。致烦驰报，冀示诚音。自来越海计议，收复燕京并所管州县元是汉地汉民，已曾允应：“若是夹攻则与。”又承回示：“若大金兵马到西京，本朝便自燕京并应、朔等州进兵。”洎至遣兵攻下西京，牒报代州，不经依应，直候契丹势倾力败，方自涿、易起兵，与元约不同。昨於奉圣州良嗣等来时，国妃状奏：贵朝兵马窃入燕京，虽已杀尽，幸愿款附金国，尚不欲违约已报许与。后国妃又申卢沟河南大破南兵，虽追捉数万，愿为金国臣子。重念如不自取，虑失元计，遂遣重兵攻破居庸、燕京并所管州县并已款降。寻遣亲见副使马扩专报委细。及差人就检阵地，僵秘甚众，俱是南人；更有人谙知贵朝统制刘延庆已坐失律，兼伪命林牙统军查剌等以下，亦称国妃知当朝兵马过关勾退镇南军马，待图逆战。盖以自来已破大军，别无警急，及至相近，不敢对敌，因而遁去，别不败于南军，南军亦不曾到燕京左右。若是城中之人实有相顺，无因尽杀入城军士。依此事迹，足认贵朝兵马不克夹攻，特因自力，所以拘收税赋。今承来书：“事非元约，税赋随地，户民如何般运，於理本难允应。今特许每岁别交银绢，令良嗣等去定议。”向来燕城倘赖贵朝攻下，无由更收税色，实以自力收获故也。既以相许，即委所司勘会。据燕京管内收纳随色税赋共送五六百万贯，乃命宣谕国信使副于内只收合直一百万贯货物回奏。良嗣等称奉御笔，只许银五万两绢五万匹，如不允应，便添十万，仍议西京在内，更或不许，西京别作一段；犹不允从，添绫二万，入二十万数；更或不允绫在二十万数外，以上别不奉到宣旨，不敢自专。愿遣使人斋书计议。据前年合交银绢数内，先已将到二十万疋两，寻委旧曾交割官员检办收领，缘称绢货下弱，不并前来。今请依与契丹一般者交送。据平、滦等州不在许与之限，已曾书报，倘广务侵求，难终信义，无烦理会。况平州已为边镇，所有胁虏投过民户，别谕良嗣等省会去讫。所据今岁代税合要物帛、丝绵、诸番色数，并依中等价直，别有劄目。如可依从，即请一就起般年前并今岁合交银绢，依契丹数目送至燕京，用赏军人，外据代税丝绵诸物，定于今岁十月交割，内丝绵等物燕京土产外，自今岁以后，常年合交代税丝绵等物，依见去劄数并前来交割。银绢依准旧例，分破五番般送平州路界首交付，及示盟誓。凡百事节，皆遵此约，长世不违，贵凭同盟。所有封疆，可自燕京所管州县地分，与平州界至其间画立。其贺正旦信使，彼此各请预先一日到阙，生辰人使，以十月三日受礼，依上到来外，贺贵朝生辰，并依旧来契丹发行月日到阙，仍于稳便处所起置榷场。所有燕京并随州县民户不少，若许计议，不见定一，自难安抚，苟失今来播殖，将来住係何处，率难拯济。如或难以准随，请各只依契丹体例施行，仍速勾退过界兵马。候当春始，善祝多祺。有少礼物，具诸别幅。令龙图阁直学士、大中大夫赵良嗣回，耑奉书陈达兼谢，不宣。据《辽史》保大三年二月癸巳，兴中、宜州复城守；三月，驻跸云内州南。又《契丹国志》曰：天祚得耶律大石林牙兵归，又得阴山室韦乞割石兵，自谓天助中兴，再谋出兵收复燕、云。耶律大石力谏曰：“今国弱至此而力求战，非计也，当养兵待时而动，不可轻举。”天祚斥而不从。大石讬故不行。天祚遂率军出夹山，下渔阳岭，取天德军、东胜宁边云内等州，南下武州。《纪事》言山后告急，即此。但云天祚已占西京，不知何据？张瑴据平州始末，五月三十日辛巳可考。） 

　　２、庚寅，诏遣赵良嗣、周武仲、马扩自雄州再往金国军前计议。国书云云。御笔付良嗣、武仲、扩等，议山后事须力争，如不可争，方别作一段商量。（《纪事本末》卷百四十三。案：《茅斋自序》云：到雄州后，即作语录入递待报，自南使过卢沟河，即焚桥梁。仆因谓良嗣曰：“女真广邀岁币，声言巡边，所以疑惧朝廷而自防也。”良嗣曰：“虏人自用兵未尝败衄，何自防之有？”仆曰：“兵家当怯守猛战，今女真兵少力分，见处危道，安得不自防？如仆前日所论徐制女真三策，比见形势，正当用之。乞召使副或止令扩赴阙禀议。”欲申尚书省，经抚房写了申状呈童贯，乞发递。贯云：“主上必不较些物色，但得事了早班师为上。”后来教他别人手悰理会，不肯发。越十日递到国书，并从之。御批云不许更生佗议也。朝廷国书云：二月日大宋皇帝致书于大金皇帝阙下：专使云还，置邮遽逮，嗣沐华缄之悉，具知雅意之详。惟交邻国者，当善初终，而守邦图者，务敦信义。既早通于契好，宜曲徇于来悰。所言代税货物，并事目所载色数价直，交割月日处所，与画立界至，遣使贺正旦、生辰及置榷场事，并如来书所谕。其年前依契丹旧交银绢，已指挥宣抚司津送前去，今岁银绢已令自京起发，候到，依契丹旧交月日交割。誓书亦如来示，候交割燕地讫谘闻。本朝缘与贵朝通好，天下所知，前后计议，每务曲从贵朝所欲，以成交契。诚意之厚，谅能深察。所有西京管下郡县，非务广土，以近日边报，契丹昏主，数领兵马出没，本朝当议就便计度，力图备奭，为彼此之利。茂履春祺，顺膺介福。今遣赵良嗣等自雄州复回递申。专奉书陈达，不宣。谨白。） 

　　１、三月（案：钱氏《四史朔闰考》：三月甲寅朔。） 乙卯，金国使宁苳割、王度剌、撒卢母来，见於崇政殿，赵良嗣、周武仲、马扩等先以二月庚寅发雄州，乙未至燕京，见金国主，国主得书，大喜。良嗣谓兀室曰：“贵朝所须岁币不赀，本朝皇帝无少吝。今平州已不可得，唯西京早与夺，庶人情无亏。”武仲亦曰：“来时主上丁宁，极留意且烦奏闻。”兀室唯唯而去。越三日不来，良嗣、武仲大恐，虑因山后坏山前已成之议，即欲弃之。马扩力争，姑待次日，（原注十四日戊戌。） 兀室、杨璞到馆云：“西京路疆土，据诸郎君言，初得之时，城中再叛，攻近四十日方下，士卒死伤极众，实为艰辛。又非元约当割，若我家不取，待分与河西毛揭室家，必得厚饷。河西谓夏国，毛揭室谓鞑靼也。皇帝谓：‘赵皇大度，我增百万，一言不辞，今求西京，何辞以拒？兼我在奉圣州，心已许之。’会议三日，今早方决，然其间人民却待迁去。”良嗣等曰：“既得疆土，人民自具，若止空城相付，将安用之？”兀室良久笑曰：“此无他，皇帝意欲南朝诸军犒赏耳。”扩答以：“贵朝既许西京，朝廷岂无酬酢之礼。”兀室曰：“此亦再遣使去。”

　　辛丑，入辞其书云云。

　　甲辰，良嗣等遂与宁苳割、耶律度剌、撒卢母三人来。将发，国主谓良嗣曰：“宁苳割，贵臣也，善待之。”时詹度除知燕山府，王安中除宣抚使驻燕山，宁苳割云：“此行良遽，恐不获如契丹旧仪，止求花宴。”良嗣曰：“当共取旨。”至壬子，（原注二月二十八日。） 宁苳割、度剌至国门，诏良嗣、武仲馆之，并用契丹故事，仍别赐衾褥叵罗。是日，引对罢，诣王黼第，如仪，黼欲令趋庭，宁苳割不可，分庭而见。宁苳割云：“西京已许贵朝，愿岁得碌矾二十栲栳，士卒取西京敝甚，乞加犒赏之恩。”黼许诺。上以宁苳割等屡乞花宴，且其国主有“善待之”语，诏特颁春宴。宴日，就辞於集英殿，跪奏，愿闻特赏金帛之数，上谕以二十万。宁苳割乞增，上不许。宁苳割退，良嗣等前，上问：“金人增岁物，起人户，诛求不已，何乃尔耶？”良嗣对以：“女真贪暴，惟利之从，其他不鄙也。”马扩云：“在本朝兵不立威乃至是。”武仲云：“赖陛下圣德，阿骨打心服，不尔边患未易量。”上云：“女真贪暴，残民害物，虽黄巢不如，讵能久耶？然彼既入关，先据燕地，朕恐为后患，不惜增百万以<口臽>之，且解恤目前之纷也。”诏吏部侍郎卢益借兵部尚书与良嗣俱充国信使，扩充副使，持国书及誓书往军前，议交燕月日。国书誓书云云。（《纪事本末》卷百四十三。原注按良嗣与宁苳割等言虏许西京且求犒军物二十万矣，而国书并誓书乃无一语及西京者，盖良嗣与宁苳割共为欺罔，卒启兵端云。案：《茅斋自序》曰：仆复至燕京，兀室等云：“皇帝甚喜，大事已定，止是商量交往礼数也。”仆窃语良嗣，便可理会山后。良嗣不欲，曰：“此事闲慢。”仆曰：“御笔令力争，奈何？”良嗣徐语兀室云：“贵朝所须，本朝一一从了，却有山后、西京地土人民并係旧汉地，今燕京已了，若将西京一同割还，乃是契义。”兀室云：“西京路前在奉圣州时曾许，龙图言不要，后来所以只言燕京事，今更不须再言也。”仆曰：“山后故地，自海上理会，使人岂敢言不要！但每言燕地，则西京在中矣。兼贵朝已许本朝收取，今燕京既已割还，西京却在西南，贵朝却要去远却，如何占守？或闻欲与别家，何若并还南朝，使得故地，亦见交欢诚意。”良嗣等怒仆不合理会山后，必致坏却山前。仆答：“山前后相为表悰，阙一则不可守，兼御笔令力争，岂可不尽心理会！”兀室三日不至，良嗣仓皇云：“某本不欲理会西京事，公必欲为言，必连山前事坏了。”仆曰：“御笔令力争，安得不言！”良嗣曰：“但归日语录中，载力争之言数段足矣。”仆曰：“臣事君以忠，何可伪也！”良嗣曰：“兀室三日不来，此必生变。”适欲呼李靖令勿议，侍郎云且更请公面议之。仆曰：“赖侍郎令呼某来，若龙图一面与李靖画断，即他日御史台公事有所在矣。”良嗣惊窘云：“某意但了燕山事，即吾曹成功，恐因山后坏却，宣赞何苦相戾？”仆曰：“不然，吾曹苟能为朝廷得全燕之地，尽复五关，止出契丹岁赐，使国家幅员万里，因机借势，控制强虏，弭久远表去悰单之患，则粗可言功。今既不得平、滦、营三州，又失榆、松亭二关，每岁别增一百万缗，耗竭中国，当自此始；又复不要山后，则燕人志向不一，争端在即，祸衅叵量，尚何自谓功耶！”良嗣云：“纵使虏人见许，必复邀增岁币，朝廷之力已竭，如何可出？”仆曰：“龙图，迩臣也，画此利害，使朝廷罢浮费不急之用，以为守边之赀则有馀矣。公见西边争战形势，虽一城一堡，必力战取，缮筑之功，在所不计。盖要塞必争之城，期于必得而后已。仆料虏人之意，西京已在其西南数千里，彼必不能守，将必归我，姑少迟之。”良嗣云：“纵使虏人见还，公观今日朝廷事势，如何守得？”仆曰：“得而弃之，此在上意。”良嗣方忧挠间，兀室、杨璞至云：“西京地土，据诸郎君与臣下议言，当初得西京时攻围四十日，死伤无数。惟皇帝言，赵良嗣大度，兼我在奉圣州，心上许了，不若与去，好共大朝交欢，也胜似与河西家。然人户却待起遣。”良嗣相与辨论久之。兀室云：“民土尽割还贵朝，只却要些答荷，此中亦遣使人须得道破，只得一年之数，赏此军人便是礼数了也。”差大使宁苳孛堇、副使耶律松度剌持书，越两日，同发至阙。金人国书曰：“使轺荐届，荣讯迭承，既增岁币之优，深悉善邻之意，俟成誓约，永保惟和。来书云所言代税物货，并事目所载色数价值，交割月日处所，与画定界至遣使贺正旦生辰及置榷场事，并如来示所谕，备详美意外，今年合交银绢候到，依契丹旧交月日，特思元书，理合一就，重念春农般运不易，曲从来意，其银绢以前来与契丹物色一般者交送。所有燕城候各立盟誓然后交割。今立誓草付国信使副到，请依草著誓，至日当议复盟。春律在中，冀膺多福。今差孛堇宁苳割、松度剌为充国信使副，撒卢母充计议使。有少礼物，具诸别幅。专奉书陈达，不宣。”又事目一纸云：“昨者赵良嗣到上京军前，计议五代以后陷入契丹旧汉地州县，特许燕京。再差马政，更议西京，回书‘只请就便计度收复’，寻为不能收复，致本朝收了；又差良嗣等来议，称燕、西两京已曾计议，为西京不在许限，不经许与，只与燕京所辖六州。来书云，‘其西京别作一段’，今来又令良嗣等许议西京一就收复，虽贵朝未经夹攻，而念两朝通和，实同一家，必务交欢，笃于往日。特许与西京、武、应、朔、蔚、奉圣、归化、儒、妫等州，并地土人口。其已西并北一带，接连山后及州县土地，不在许与之限。据所许民户地土甚多，自来攻伐抚慰，将帅士卒难苦不少。今来无别再索经略，请差人交割，其诸事理已宣谕良嗣等去讫。来书称契丹出没，今差人押令大军往彼，幸踏地里交割发行月日，已谕使人省会。所有盟誓，候交割日议定。”又誓草云：“大金大圣皇帝创兴，并有辽国，遣使计议五代已后陷入契丹燕地，幸感好意，特与燕京、涿、易、檀、顺、景、蓟并属县及所管户民；缘为边国尚为大金所有。以自来交与契丹银二十万两，绢三十万匹，并燕京每年所出税赋五六分中，只算一分计算，钱一百万贯，合值物色常年般送南京界首交割，色数已载前后往复议定国书。两界侧近人户不得交侵，盗贼逃人彼此无令停止，亦不得密约间谍，诱扰边人。若盗贼逃人，并脏捉获，各依本朝法令科罪讫，脏罚；贼虽不获，踪迹到处便勒留偿。若有暴贼，或因别故合举兵众，须得关报沿边官司。两国疆界各令防守，两朝界内地各如旧，不得遮堵。至如将来殊方异域，使人往来，无得禁阻。所贵久通欢好，庶保万世。苟违此约，天地鉴察，神明速殃，子孙不绍，社稷倾危。”以上国书及事目、誓草，并据《三朝北盟会编》辑入。无名氏《大金吊伐录》所载誓书，其首尚多“维宣和五年，岁次癸卯，三月甲寅朔，四日丁巳，大宋皇帝致誓书于大金大圣皇帝阙下，天之所助者顺，人之所助者信，履信思乎顺，则自天祐之吉无不利，昨以”，计共六十二字，此当为著誓时所加，故金人誓草无之。赵良嗣《燕云奉使录》云：将发，虏酋遣高庆裔来谕，以宁苳割係是近上大臣，知国事，见充西路都统兼杀败夏国，到贵朝莫似寻常使人一般，请依契丹旧例相待，至于商量事节，便可以一面与决。二十八日壬子到国门，三月甲寅朔进馆，五日戊午宁苳割等上殿。上遣黄珦传旨：“卿等离军前日，大金皇帝安乐否？累年计议事一切了绝，信誓已定，共享太平，乃是永远奠定。”宁苳割奏言：“来时本国皇帝令奏知大宋皇帝，计议公事已了，不要别做则好。”上复令珦传旨：“朝廷大信既定，岂有变更！”令诣宰臣王黼赐第计议，出国书并誓草读示，至西京地界事，黼谕宁术割：“此非广务土地，本为边州及天德云内地分，若不屯守防把，夏人定来出没，要当以河为界。”宁苳割辞以不知，又读至“所示誓草云”五字，宁苳割等乞不用。又云：“今后通好，不知或为兄弟，或为叔姪，或为知交。”黼谕以敌国往来，只可用知交礼。朝廷国书云：三月日大宋皇帝致书于大金皇帝阙下：“华缄洊至，契好增勤，爰驰预政之臣，共著约神之誓。惟两朝吊民伐罪之举，振古所无；而万世讲信修睦之诚，自今伊始，用坚盟载，永洽邻欢。来书云：‘燕城候各立盟誓，然后交割。今立誓草，付国信使副到，请依草书著誓，至日当议复盟，银绢请以前来与契丹物一般者交送。’并如来谕。顺履融和，茂迎祉福。今差中大夫、试工部尚书卢益、龙图阁直学士赵良嗣充国信使，邠门宣赞舍人马扩充国信副使。有少礼物，具诸别幅，专书陈达，不宣。”以上并据《三朝北盟会编》。朝廷誓书即依金国誓草，今付良嗣誓草，乃令金国依草著书也。此誓书，今不别出，附见四月十一日甲午。至宁苳割屡乞花宴，诏特颁春宴，盖宋制，春宴赐花也。蔡绦《铁围山丛谈》云：国朝燕集，赐臣僚花有三品。生辰大燕，遇辽使在庭，则内用绢帛花，盖示之以礼俭，且祖宗旧程也。春秋二燕则用罗帛花，甚为美丽。至凡大礼后恭谢，上元节游春，或幸金明池看琼花，从臣皆扈跸而随车驾，有小燕谓之对御。凡对御则用滴粉缕金花，极其珍巧。又赐臣僚燕花，率从班品高下，莫不多寡有数；至滴粉镂金花为最，则倍於常所颁。此盛朝故事也。是春宴固花宴之最。） 

　　１、四月（案：钱氏《四史朔闰考》：四月甲申朔。） 癸巳，初卢益及赵良嗣、马扩与宁苳割等以三月己未（原注初六日。） 发京师，行至涿州，见金国主，止卢益等，呼宁苳割等先归。益、良嗣、扩留涿州，候宣抚司拨足赏军银绢乃诣燕山。兀室、高庆裔等先索誓书观之，斥字画不谨，且求细故纷纷，至屡却令回京师换之。益等谕由主上亲御翰墨，示尊崇大国之意，犹不信，凡更改再三四不已，朝廷皆曲从之。居数日，兀室举杨璞来言：“计议已定，但近有燕京职官赵温讯、李处能、王硕儒、韩昉等越境去，南朝须先以见还，方可以议交燕月日。”是数人者，皆契丹所指名，金人必索之。良嗣欲谕宣抚司遣之，益、扩不可，曰：“数人闻已达京师，今欲悉还之，不惟失燕人心，且必见衔，告国虚实，所係非细。况今已迫四月，虏亦难留，何虑不交，奈何随所索即与之。彼得一询十，何时已耶！”然良嗣卒与撒卢母同赴宣抚司取温讯等。（原注此据《金盟本末》及马扩《自序》修入。《本末》云：终以人户未足，移文往来，留使人涿、易州数日。案：扩差撒卢母同良嗣往雄州，宣司取温讯等，经七日缚温讯回。今参取之。《本末》又云：居二日，兀室、杨璞来言。封氏《编年》系此於二十日癸酉，考按俱不合，今改云居数日，庶不牴牾。） 

　　２、丁巳，始差接伴使勃堇渠列、副使少卿郭霆来与益等相见。（案：此係三月二十四日事，《纪事》误。于原注下提行书之，则似四月十日癸巳后另一事矣，今不取，改正附癸巳原注下。盖兀室、高庆裔来，斥誓书，索人口后，此时正递奏改换誓书。《茅斋自序》云：留涿十日。则下二十六日己卯见金主，当是十六日到涿，至此已八日，而接伴使叆来，故云始差也。《三朝北盟会编》不云渠列、郭霆接伴，但云至燕后，差李靖、刘嗣卿充馆伴。盖在涿则差接伴，到燕又复差馆伴也。） 

　　３、己卯，见金国主，寻遣杨天寿传其言曰：“高庆裔斋书甚善，然须俟取户口，勃时不回议之，（原注户口勃时不，据《金盟本末》，“勃时不”莫晓所谓，疑或即指赵温讯等也。） 至今未至，何故？”益等对：“昨过雄州，见童太师云，户口在者何吝，如变匿姓名亡命之人，虽立赏召捕，安能便足？三五年间大事方定，此细故也，何苦相左？”杨璞云：“已秣马脂车炭，止候人口齐足即行。”（案：此系二十六日事。） 

　　４、壬午，益等赴花宴。（案：《辽史?礼志》：曲宴宋使，仪用教坊曲，赐簪花，故亦曰“花宴”。） 是日，金国主坐行帐，前列契丹伶人作乐，每举酒，辄谢恩。汉儿左企弓以下搢笏捧觞晋寿，悉如契丹旧仪。时国主形神已病，中觞，促令便辞，略不及交燕事。卢益力争不可，兀室曰：“两朝誓书中不纳叛亡，今贵朝已违誓矣。”益曰：“且勿言诸人未尝有至南朝者，借使有之，在立誓后耶，立誓前耶？”良嗣亦曰：“未议之事有五：一回答誓书，二交燕京月日，三符家口立界，四山后进兵时日，五西京西北界未定，兼赏军银绢在涿州未交，安得便辞！”符家口者，有永济务在焉。初画地图，以属南界，宣抚司遣姚平仲立封候，误置北朝，故良嗣以为言。兀室云：“我以山西全境与汝家，岂不能易此尺寸土地耶！”良嗣不能答，徐问交燕如何？兀室曰：“候宣抚司户口齐足。”良嗣云：“有各捕未获及未尝到南界之人如何？”兀室云：“若未获，止将郭药师、董虎儿（案：董庞儿事，政和二年可考，此云虎儿，恐误。） 当之可也。皇帝圣旨，山西地土并符家口已无可议者，使副当亟辞去。”（案：此为二十九日事。） 

　　５、癸未，复遣良嗣、撒母等往雄州取户口，途次，撒母等曰：“两朝议如许大事，十分八分来成，止为人口毫末，皇帝有言，此事责在赵龙图首尾议约之人。”良嗣云：“若赵轸、赵温讯、韩昉果到本朝，良嗣必知之，今实不闻，奈何！”杨璞密谕良嗣云：“拒之深，或触其暴，不可悔也。”良嗣以璞意白宣抚司，宣抚司不得已，缚温讯赴军前，撒母喜曰：“可以相贺矣，若韩昉与张轸等（案：韩昉已见四年九月甲戌注，张轸》未见，《辽史亦无传。且上作“赵轸”，此作“张轸”，未审孰是，抑果有两人，当考。） 皆得，尤善。”是月戊子，温讯至，粘罕释其缚而用之。杨璞寻出国书、誓书二稿示良嗣，欲借粮十万石，转至檀州、归化州给大军，讨天祚，且请良嗣入辞。良嗣问交燕的期，以十七日，先令官吏来，其兵屯卢沟河，俟皇帝进止。（《纪事本末》卷百四十三。案：四月癸巳，为初十日正当良嗣等辞金日，其初云云以下并追序，三月六日后按日计议事，皆当附癸巳下。《三朝北盟会编》据《燕云奉使录》极详，今取《纪事》所略者拾补之。良嗣至涿，诏瓦郎君及高庆裔来，酋言指摘誓草云：五字不当用及常年二字，又除去后面叠道五句，便令退换，更人口未齐，未许过界。因以其意递奏，复于递中付下御前改定誓书并誓草，进至燕，差李靖、刘嗣卿馆伴，至寨门，执笏捧国书入。至国主帐前，西北立。邠门官传国书入，引至帐内，跪奏，问大金皇帝圣躬万福，奏讫，拜起，复跪；问南朝皇帝圣躬万福，奏讫，拜起，复位，引出帐南面西立。邠门宣赞谒云：大宋国信使试工部尚书卢益等朝见，邠门官引进面北立，先五拜，搢笏，舞蹈，奏圣躬万福，遂引所斋礼物等。自西而东，于国主面前过，遂赐对衣、金带。跪受讫，复谢恩。于是赐茶酒，谢宴讫，同馆伴还，安下处。杨璞、高庆裔来传粘罕指挥，斥字画诺笔，提拔不对，又须着换对，以自来国书是司分人修写，拘於体例，自无诺笔。今主上亲御翰墨，在阙下，因使人陈乞已换过两次，到涿州又换一次，敌国往来岂有此理。然终以人口未足移文往来事，辨论久之。四月二日乙酉，金遣撒卢母、杨天寿同良嗣至雄州取户口，宣抚司颇难之，再三言乞差人去收。初五日，赵温讯来，长跪求免，良嗣谕之云：“本朝固不欲谏议过去，然金国必因此而寻兵，大丈夫生死皆有道，生亦为民，死亦为民，借谏议一身以解两国之兵，为利亦不浅。”相顾感泣，遂以温讯付之。七日庚寅，金人既得温讯，遂交赏军银绢，至朝辞，国主云：“卿等归去，传语皇帝：时热，善保圣体，如今军兵两处屯劄，讨伐夔离不并天祚，与你家勾当疆土，欲借米粮十万石，般送至擅州、归化。且不要疑虑，早些交来，已专差使人。”对以今夏道路难行。国主云：“此一遭方始是往来礼足，兼誓书事大，要结千万年交好礼数，故专使去。”因问交燕日，却云：“十一日，先令交割官员过来，其军兵只于卢沟河南下寨，更待数日，得我指挥发过河来。”又谕某等好去，到阙日，传语大宋皇帝，立誓已定，各守信约，永保万世，长如今日则甚好。遂行。） 

　　６、甲午，良嗣及益、扩等辞金国主，遂斋国书与杨璞俱来。国书、誓书云云。后两日，至雄州宣抚司犹疑金人所约非实，因留马扩同入燕，备缓急差使，遣益、良嗣与杨璞赴京师。

　　初，王黼既专任交割燕山事，降旨饬童贯蔡攸不得动，以听约束；因使良嗣奉使。而阿骨打谓良嗣曰：“我闻中国大将独仗刘延庆将十五万众，一旦不战自溃，中国何足道！我自入燕山，今为我有，中国安得之！”良嗣不能答。乃与其使偕来。

　　始，祖宗时虏使待遇之礼有限，不示以华侈，且以河朔附近都邑，故迂其途，多其里堠，次第为之燕犒而至，皆防微杜渐意也。及黼遣良嗣，唯务欲速以擅其功，与其使人限以七日自燕山至阙下，凡四五往还皆然。又，其每至也渐加以礼夸之以富盛，金人因是自负，邀索不已。黼遂许以辽人旧岁币四十万之数外，岁更添燕山、涿、易、景顺、檀、蓟六州代税钱一百万缗。金人既得所欲，乃许我。又索营、平二州，则曰：“海上元约石晋所割则属中国，契丹旧地则归我。今营、平二州乃阿保机於后唐时所陷，滦州乃营、平地，旧已入虏，即非石晋所献之地，当如初约。”于是我无辞。又索云中一路，则曰：“云中久为我有，中国安得之！中国亦无如之，何姑欲得燕山！”且掩其挫败之詀，以塞中外之议，因割燕山府、涿、易、檀、顺、景、蓟为一路，而归其代税一百万缗。又议折中国物货，以补其阙。於是又遣良嗣议折物，凡绢三十万匹，丝绵等称是。虏人每喜南货，故虽木棉，亦二万段，香犀、玳瑁、碗碟、匕筋，皆折阅倍偿之。至於龙脑，每两但折八贯，则皆良嗣其中为奸也。约既定，索礼数，因尽还其待契丹敌国之礼，唯不称兄弟而已。乃遣良嗣奉誓书，以金人取誓书副本先视之，又止诸界上，俾我使复回更易誓书中语然后来，我又从之。事既毕，彼亦遣使以誓书来。（原注此据蔡绦《纪实》收入。绦又自注云：作《纪实》后六年始得见马扩《自序》，备言金人入燕山事，实甚详备，然独不见之《纪实》所叙阿骨打不许燕山之语及索山后又有峻拒之语，却有良嗣更易语录之说，又有谓山后复率陷地里，交割牒文，大抵我使人疑，皆有所参商。至如良嗣之为奸利则是也。故《纪实》尽述当日朝论，不敢改从他录。按蔡绦所纪，颇与马扩不同。扩《自序》不可全信，故于此仍存绦说。良嗣更易语录，今扩《自序》亦不见此。案：《三朝北盟会编》全据良嗣《总录》，马扩《自序》盖虽不可全信，然事皆亲历，情景较真，即有改饰，不过十之一二。唯两书间有不同，此则参商之。故良嗣改语录，《自序》虽不见显言，而正月四日下有童贯呼扩谓曰：良嗣昨有申到语录，与尔所说不同。又二月九日下良嗣曰：但归日，语录中载力争之言数段足矣。此即改易之证也。蔡绦《北征纪实》所记阿骨打不许燕山及山后峻拒语，《总录》、《自序》非不见书，但此说不出于阿骨打，出于粘罕、兀室耳。《纪事》此节自初以下云云，皆用《纪实》，与《北盟会编》所据悉同。） 

　　先是，宣抚司遣姚平仲、康随分疆域，立烽堠，回是日，再遣平仲同王瑰等随李嗣本兵入燕山。（《纪事本末》卷百四十三。案：金人国书云：“累交礼聘，敦讲世和，复纡使传之华，克示载书之信，指以万世，昭然一言。见讲好息民之心，而得亲仁善邻之美，义欲存以坚久，事更具于宣陈。据燕疆界至，只依两朝差去人员，同行检视，分割为定。所云交西京边界，夹攻契丹皇帝事，已遣近上官员，押领大军，勒于今月十一日于彼应会，仍报宣抚司。凡关夹攻事件，须今与差去官员计议，从长施行。其边界亦依割定领受，仍已谕使人，却合有回谢数礼，并报复文字，送付差去军下官员。前次议取被掠并逃去人户，虽领宣抚司交付，只推延不肯早行发遣，致是一未结绝。必若边官邀功违约，转展如下，不切禀从，引惹紊乱，有失将来久结交好；若是再取如此人口，亦仰所司宣疾速发遣。又以契丹国皇帝在阴山，夔离不在奚部山谷，已两处勾当。今取岭北鸳鸯泺坐夏相度，所谋虽同，如或不泯后患，地里咫尺，特关贵朝。自馀分遣别路兵马，须是当朝供给，只据收捕夔离不、契丹皇帝两路兵马粮食，合销米十万石，宜早分取月日，於檀州、归化州两县处分路般送到，即候回报。歊炎在候，保啬是期。有少礼物，具诸别幅。专奉书陈达，不宣。”金人誓书云：“维天辅七年，岁次癸卯，四月甲申朔，八日辛卯，大金皇帝致书于大宋皇帝阙下：惟信与义，取天下之大器也。以通神明之心，以除天地之害。昨以契丹国主失道，民坠涂炭，肆用兴师，事在诛吊。贵朝遣使航海计议，若将来并辽国愿还幽燕故地，当时曾有依允。迺者，亲领兵至，全燕一方，不攻自下。尚念姑欲敦好，与燕京、涿、易、檀、顺、景、蓟并属县及所管户民与之如约。今承来书：‘缘为辽国尚为大金所有，以自来与契丹银二十万、绢三十万匹，并燕所出税赋五六分中只算一分，计钱一百万贯文。合值物出常年般送南京界首交割，色数已载前后往复议定国书。每年并支绿矾二千栲栳。两界侧近人户不得交侵，盗贼逃人彼此无令停止，亦不得密约间谋，诱扰边人。若盗贼并赃捉获，各依本朝法令科罪讫，赃罚；贼虽不获，纵迹到处便勒留偿。若有暴盗或因别故合举兵众，须得关报沿边官司。两国疆界各令防守，两朝界地内如旧，不得遮堵道路。至将来殊方异域，人往复，无得禁阻。所贵久通欢好，庶保万世，苟违此约，天地鉴察，神明速应，子孙不绍，社稷倾危。’本朝志欲协和万邦，大示诚信，故与燕地，兼同誓约。苟或违之，天地鉴察，神明速殃，子孙不绍，社稷倾危。如变渝在彼，一准誓约，不以所与为定。专具披述，不宣。”《茅斋自序》曰：十一日，朝辞，阿骨打坐所得契丹纳跋行帐，前列契丹教坊乐工作花宴，宰执左企弓以次搢笏捧觞为寿。是时阿骨打形神已病矣，顾益等曰：“南朝许大事，你几个使人商量了，功绩不小，来日好去复差。”杨璞为聘使，报许四月十四日交割燕山及山后率陷地里，交割南归。十三日，达雄州，宣抚司摘留，仆随逐入平。十四日丁酉，宣抚司差统制官姚平仲、康随等前去交割地界。又差李嗣本提兵马入燕。姚平仲至，金人要依元约，将松亭、榆关外民户归国数内，索取常胜军郭药师等八千馀户，元係辽东人也。宣抚司以常胜军先自归朝，有功授官，难以发遣。点检文字李宗振画策，或谓参谋宇文虚中画策曰：“若以燕人代之，则不惟常胜得为我军，又复燕民田产自可供养，不须国家应办钱粮，此一举而两得之。”申奏朝廷，遂从其议。以燕人代，金人亦从之。因而根括燕山管下州县百五十贯以上家业者，得三万馀户，尽数起发，合境不胜残扰。独涿、易二州之民安业，良以先归大宋也。是时燕人有惮于行者，说粘罕白阿骨打请只以与涿、易为界，阿骨打曰：“我与大宋海上信誓已定，不可失也。我待死后，由汝辈终如约交割。”） 

　　８、庚子，太师、剑南东川节度使、领枢密院事、陕西河东河北路宣抚司童贯，少传、镇海节度使、河北河东路宣抚副司蔡攸入燕山府。燕之金帛、子女、职官、民户，金人席滪而东，朝廷损岁币数百万，所得者空城而已。或告燕人曰：“汝之东迁，非金人意也，南朝留常胜军，利汝田宅，给之耳。”燕人皆怨，说粘罕不当与我全燕。粘罕犹首鼠，欲止割涿、易两州，金国主曰：“海上之盟，不可忘也，我死，汝则为之交燕。”毕，金国主於契丹、汉儿两府中携刘彦宗等出居庸关，由云中天德路西巡，留白水滦度夏。遣官交还本朝山后州县；且闻天祚北走鞑靼经营，禽之。乃遣左企弓等部所起燕山职官、富户，东取榆关、平滦路以归。虏始得燕，方自矜大，乃邀索不已，而朝廷坚求割燕地，则指臣谓使人曰：“此我有也。必欲得之，纳钱若干万即与汝。”虽僧寺巨室之属，指一塔一殿一屋曰：此我物也，当拆取之，汝欲留者，即纳其直。故或千或万货之而后重载以去。金国主既得燕山子女，加久驻，气候已热，遂大病，而城外诸寨，日夜为乡兵劫挠，因骂余睹曰：“汝劝我来此，今外寨皆不安，四面皆大兵，若在网罗中，如何归？”乃大毁诸州，及燕山城壁楼橹要害皆平之，又尽括燕山金银钱物，民庶寺院，一扫皆空。时便有语谓：使中国修理，二三年间却取之。赵良嗣亦尝私语人曰：“止可保三年尔。”时上下皆知，莫敢言也。（《纪事本末》卷百四十三。案：《纪事》云云，并据《平燕录》、封氏《编年》、《北征纪实》等书删节收入。《三朝北盟会编》引用尤详，今不赘补。《茅斋自序》云：贯、攸入燕京抚定，残民羸卒，捧香火迎导而行，欢呼言曰：“契丹既灭，大金归国，王师入城，复见天日。”相庆之人，家至户到。燕人大悦。初，李嗣本提兵先入燕城，其次宣抚司方到，以郭药师为先锋。嗣本军望见之，以为金人兵至，外军即遁，营中大扰，药师使人往抚之方定。攸、贯问扩曰：“众虑虏人劫寨，尔以为如何？”扩曰：“可保其不来，不必虑也。”王安中《入燕录》云：童贯差姚平仲、康随、王瑰及良嗣等各带本军人马起发，交割燕京。平仲将家子，豪迈俊爽，以强词折阿骨打，一夕随定。次差李嗣本统河东兵五万为前军，以种师中、杨可世统陕西诸道兵为中路，遣郭药师领常胜军自新城入固安、安次，勒兵博山，贯、攸建旌纛鸣鼓吹笙节，以大军次之。俾马公直将河北、京畿兵为殿。嗣本至卢沟桥，金人犹驻燕京，而良嗣、平仲、康随入燕京见金国主，粘罕曰：“前约十一日，今后时何也？”平仲复曰：“大事已定，并无少疑。交割燕京后时五日，乃本国敦礼；若先时而来，是属僣越，何问之有？若元帅求衅，妄生事端，败其欢盟，皇天昭鉴，岂辅曲者。自古败盟，不克享国。又况贵朝须求，我皇帝宽仁大度，曲就尽从，不欲少违，虑坏前约，元帅慎莫生事。”是日，师中等已营料石冈。可世又檄众曰：“今日我辈正索一死耳！”乃命诸将治鞍、发刃、彀弓，以待鏖战。督嗣本渡河，阿骨爽等闻我军先后左右周环亘二百里，乃谓良嗣、平仲曰：“岂敢生事，只为本国已先发军。今滞数日，所以诘问。”即呼所属交割。国主与阿骨爽等卷甲移灶，退舍三十里。日晡，嗣本提兵入城，师中、可世相继入焉。城市邱墟，狐狸穴处，所得空城而已。《平燕录》曰：金人用阿骨爽计，寸金寸土裒取殆尽。将燕城职官、民户、技术、嫔嫱、倡优、黄冠、瞿昙、金帛、子女等席滪而东。朱胜非《秀水闲居录》云：金既破契丹，至燕驻军，遂攻燕城，四面登堞填壕掘城为缠道，徙楼橹，反临城中需索，掠取人物俱尽乃还。厉鹗《辽史拾遗》云：保大四年夏五月，金人既克燕，驱燕之大家东徙，以燕之空城及涿、易、檀、顺、景、蓟州与宋以塞盟。钱大昕《宋史考异》云：四月癸巳，金作以燕京、涿、易、檀、顺、景、蓟州来归。庚子，童贯、蔡攸入燕。《建炎以来系年要录》作以燕京、檀、景、蓟、顺州来归。盖涿、易二州固宋自为收复也。） 

</div>
    <div class="pagination">
<a href="续资治通鉴长编拾补_page48.html">上一页</a><span>...</span><a href="续资治通鉴长编拾补_page44.html">44</a><a href="续资治通鉴长编拾补_page45.html">45</a><a href="续资治通鉴长编拾补_page46.html">46</a><a href="续资治通鉴长编拾补_page47.html">47</a><a href="续资治通鉴长编拾补_page48.html">48</a><span class="current-page">49</span><a href="续资治通鉴长编拾补_page50.html">50</a><a href="续资治通鉴长编拾补_page51.html">51</a><a href="续资治通鉴长编拾补_page52.html">52</a><a href="续资治通鉴长编拾补_page53.html">53</a><a href="续资治通鉴长编拾补_page54.html">54</a><span>...</span><a href="续资治通鉴长编拾补_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
