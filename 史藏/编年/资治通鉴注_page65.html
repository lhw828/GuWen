<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 65 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 65 页/共 334 页</h1>
    <div class="content">①春，三月，曹操军至谯。〔自赤壁还也。〕
②孙权围合肥，久不下。权率轻骑欲身往突敌，长史张纮谏曰：「夫兵者凶器，战者危事也。〔兵凶器、战危事，前书错之言。〕今麾下持盛壮之气，忽强暴之虏，〔以权在军中，故称麾下。〕三军之众，莫不寒心。虽斩将搴旗，威震敌场，此乃偏将之任，非主之宜也。〔将，即亮翻。〕愿抑贲、育之男、〔贲、音奔。〕怀霸王之计。」权乃止。
曹操遣将军张喜将兵解围，久而未至。扬州别驾楚国蒋济密白刺史，伪得喜书，云步骑四万已到雩娄，〔雩娄县，属庐江郡。师古曰：雩，音许于翻。娄，音力于翻。晋地道记，雩娄在安丰县西南。遣主簿迎喜。三部使赍书语城中守将：〔语，牛倨翻。〕「一部得入城，二部为权兵所得。」权信之，遽烧围走。〔考异曰：「十二月，权围合肥。」刘馥传云「攻围百余日」。孙权传云「踰月不能下」。由此言之，权退必在今年，明矣。〕
③秋，七月，曹操引水军自涡入淮，〔班志：淮阳扶沟县，涡水首受狼汤渠，东至向入淮；过郡三，行千里，水经注曰：至下邳睢陵县入淮。师古曰：涡，音戈，又音瓜。狼，音浪。汤，音徒浪翻。〕出肥水，军合肥，开芍陂屯田。〔水经注：肥水，出九江成德县广阳乡西，西北入芍陂。陂周一百二十许里，在寿春县南八十里，楚相孙叔敖所造也。自芍陂上施水，则至合肥。肥水又北过寿春县北，入于淮。师古曰：芍，音鹊。〕
④冬，十月，荆州地震。
⑤十二月，操军还谯。
⑥庐江人陈兰、梅成据灊、六叛、〔灊、六二县、皆属庐江郡。贤曰：灊，今寿州霍山县。灊，音潜。操遣荡寇将军张辽讨斩之；〔荡，徒朗翻。考异曰：辽传无年。按繁钦征天山赋云「建安十四年十二月甲辰，丞相武平侯曹公东征，临川未济，群舒蠢动，割有灊、六，乃俾上将荡寇将军张辽治兵南岳之阳。」又云：「陟天柱而南徂。」故置于此。〕因使辽与乐进、李典等将七千余人屯合肥。
⑦周瑜政曹仁岁余，所杀伤甚众，仁委城走。权以瑜领南郡太守，屯据江陵；〔守式又翻。程普领江夏太守，治沙羡；〔夏，户雅翻。羡，音夷。〕吕范领彭泽太守；〔范传云：范领彭泽太守，以彭泽、柴桑、历阳为奉邑。〕吕蒙领寻阳令。刘备表权行车骑将军，领徐州牧。会刘琦卒，权以备领荆州牧，周瑜分南岸地以给备。〔荆江之南岸，则零陵、桂阳、武陵、长沙四郡地也。〕备立营于油口，改名公安。〔水经：南平郡孱陵县有油水，西北注于江，曰油口。刘备立营之处也。
权以妹妻备。〔妻，七细翻。〕妹才捷刚猛，有诸兄风，侍婢百余人，皆执刀侍立，备每入，心常凛凛。〔恐为所图也。〕
曹操密遣九江蒋干往说周瑜。〔说，输芮翻；下同。〕干以才辨独步于江、淮之间，〔言江、淮人士，无能敌其才辩者。〕乃布衣葛巾，自托私行诣瑜。瑜出迎之，立谓干曰：「子翼良苦，远涉江湖，〔蒋干，字子翼。〕为曹氏作说客邪！」〔为，于伪翻。〕因延干，与周观营中，行视仓库、军资、器仗讫，还饮宴，示之侍者服饰珍玩之物。因谓干曰：「丈夫处世，〔处，昌吕翻；下同。〕遇知己之主，外托君臣之义，内结骨肉之恩，言行计从，祸福共之，假使苏、张更生，〔谓苏秦、张仪也。〕能移其意乎！」干但笑，终无所言。还白操，称瑜雅量高致，非言辞所能间也。〔间，古苋翻。〕
⑧丞相掾和洽言于曹操曰：「天下之人，材德各殊，不可以一节取也。俭素过中，自以处身则可，以此格物，所失或多。〔格，正也。掾，俞绢翻。〕今朝廷之议，吏有着新衣、〔着，陟略翻。〕乘好车者，谓之不清；形容不饰、衣裘敝坏者，谓之廉洁。至令士大夫故污辱其衣，藏其舆服；朝府大吏，或自挈壶飧以入官寺。〔朝，直遥翻。飧，苏昆翻，熟食曰飧。〕夫立教观俗，贵处中庸，为可继也。〔中者，正道；庸者，常道。程子曰不偏之谓中，不易之谓庸。〕今崇一概难堪之行以检殊涂，〔检，束也，检柙也。概，与僙同。行，下孟翻；下同。〕勉而为之，必有疲瘁。〔瘁，秦醉翻。〕古之大教，务在通人情而已；凡激诡之行，则容隐伪矣。」操善之。
十五年〔（庚寅、二一○）〕
①春，下令曰：「孟公绰为赵、魏老则优，不可以为滕、薛大夫。〔论语载孔子之言。朱子曰：公绰，鲁大夫。赵、魏，晋卿之家。老，家臣之长。大家势重而无诸侯之事，家老望尊而无官守之责。优，有余也。滕、薛，二国名；大夫，任国政者。滕、薛国小政繁，大夫位高责重。然则公绰盖廉静寡欲，而短于才者。〕若必廉士而后可用，则齐桓其何以霸世！〔管仲富拟公室，筑三归之台，塞门反坫，镂簋朱纮，桓公用之而霸。二三子其佐我明扬仄陋，〔书尧典曰：明明扬仄陋。扬，举也。〕唯才是举，吾得而用之！」
②二月，乙巳朔，日有食之。
③冬，曹操作铜爵台于邺。〔水经注：铜爵台，在邺城西北，因城为之，高十丈，有屋百余间。
④十二月，己亥，操下令曰：「孤始举孝廉，〔操年二十，举孝廉，为郎。〕自以本非岩穴知名之士，恐为世人之所凡愚，〔恐时人以凡愚待之也。〕欲好作政教以立名誉，故在济南，除残去秽，〔操为济南相，国有十余县，长吏多阿附贵戚，赃污狼籍。于是奏免其八，奸宄逃窜，境内肃然。济，子礼翻。去，羌吕翻。〕平心选举。以是为强豪所忿，恐致家祸，故以病还乡里。时年纪尚少，〔少，诗照翻。〕乃于谯东五十里筑精舍，欲秋夏读书，冬春射猎，为二十年规，待天下清乃出仕耳。然不能得如意，征为典军校尉，〔见五十九卷灵帝中平五年。〕意遂更欲为国家讨贼立功，〔为，于伪翻。〕使题墓道言『汉故征西将军曹侯之墓』，此其志也。而遭值董卓之难，兴举义兵。〔见五十九卷初平元年。难，乃旦翻。〕后领兖州，破降黄巾三十万众；〔见六十卷初平三年。降，户江翻。〕又讨击袁术，使穷沮而死；〔见六十三卷建安四年。沮，在吕翻。〕摧破袁绍，〔见六十三卷建安五年。〕枭其二子；〔斩谭见六十四卷十年；斩尚见上卷十二年。枭，坚尧翻。〕复定刘表，〔见上卷上年。复，扶又翻。〕遂平天下。身为宰相，人臣之贵已极，意望已过矣。设使国家无有孤，不知当几人称帝，几人称王。或者人见孤强盛，又性不信天命，恐妄相忖度，言有不逊之志，〔言其将篡也。度，徒洛翻。〕每用耿耿，〔耿，古幸翻。毛公曰：耿耿，犹儆儆也，又忧也。〕故为诸君陈道此言，〔为，于伪翻。〕皆肝鬲之要也。〔鬲，胸鬲也。〕然欲孤便尔委捐所典兵众以还执事，归就武平侯国，实不可也。何者﹖诚恐已离兵为人所祸，〔离，力智翻。〕既为子孙计，又己败则国家倾危，是以不得慕虚名而处实祸也！〔处，昌吕翻。〕然兼封四县，食户三万，何德堪之！江湖未静，〔谓孙、刘也。〕不可让位；至于邑土，可得而辞。今上还阳夏、柘、苦三县，户二万，但食武平万户，〔上，时掌翻。武平、阳夏、柘、苦四县皆属陈国。夏，音贾。〕且以分损谤议，少减孤之责也！〔少，诗沼翻；下同。〕
⑤刘表故吏士多归刘备，备以周瑜所给地少，不足以容其众，乃自诣京见孙权，〔京，京口城也。权时居京，故刘备、周瑜皆诣京见之。后都秣陵，于京口置京督，又曰徐陵督。尔雅：绝高曰京。其城因山为垒，缘江为境，因谓之京口。〕求都督荆州。〔荆州八郡，瑜既以江南四郡给备，备又欲兼得江、汉间四郡也。〕瑜上疏于权曰：「刘备以枭雄之姿，〔枭，坚尧翻。〕而有关羽、张飞熊虎之将，必非久屈为人用者。愚谓大计，宜徙备置吴，盛为筑宫室，多其美女玩好，以娱其耳目；〔好，呼到翻。〕分此二人各置一方，使如瑜者得挟与攻战，大事可定也。今猥割土地以资业之，〔谓资之土地，使成霸业。〕聚此三人俱在疆埸，〔埸，音亦。〕恐蛟龙得云雨，终非池中物也！」吕范亦劝留之。权以曹操在北，方当广炍英雄，〔炍，鲁敢翻，手取也。〕不从。〔不从瑜、范之言也。〕备还公安，久乃闻之，叹曰：「天下智谋之士，所见略同。时孔明谏孤莫行，其意亦虑此也。孤方危急，不得不往，此诚险涂，殆不免周瑜之手！」
周瑜诣京见权曰：「今曹操新败，忧在腹心，〔谓操以赤壁之败，威望顿损，中国之人或欲因其败而图之，是忧在腹心。〕未能与将军连兵相事也。〔相事，谓相与从事于战攻也。〕乞与奋威俱进，取蜀而并张鲁，因留奋威固守其地，与马超结援，瑜还与将军据襄以慂操，〔慂，子六翻。〕北方可图也。」权许之。奋威者，孙坚弟子奋威将军、丹阳太守瑜也。
周瑜还江陵为行装，于道病困，与权笺曰：「修短命矣，诚不足措；但恨微志未展，不复奉教命耳。〔复，扶又翻；下同。〕方今曹操在北，疆埸未静；刘备寄寓，有似养虎；〔言养虎将自遗患。〕天下之事，未知终始，此朝士旰食之秋，〔旰，右旦翻，晚也。朝，直遥翻。〕至尊垂虑之日也。鲁肃忠烈，临事不苟，可以代瑜。傥所言可采，瑜死不杇矣！」卒于巴丘。〔裴松之曰：瑜欲取蜀，还江陵治严，所卒之处，应在今之巴陵，与前所镇巴江，名同处异也。据水经注，巴丘山在湘水右岸，晋武帝太康元年立巴陵县，宋文帝元嘉十六年置巴陵郡，今岳州也。考异曰：按江表传，瑜与策同年，策以建安五年死，年二十六，瑜死时年三十六，故知在今年也。〕权闻之哀恸，曰：「公瑾有王佐之资，今忽短命，孤何赖哉！」自迎其丧于芜湖。〔芜湖县，属丹阳郡。〕瑜有一女、二男，权为长子登娶其女；〔为，于伪翻。长，知两翻。〕以其男循为骑都尉，胤为兴业都尉，妻以宗女。〔妻，七细翻。〕
初，瑜见友于孙策，太夫人又使权以兄奉之。是时权位为将军，诸将、宾客为礼尚简，而瑜独先尽敬，便执臣节。程普颇以年长，数陵侮瑜，瑜折节下之，〔长，知两翻。数，所角翻。折，而设翻。下，遐稼翻。〕终不与校。普后自敬服而亲重之，乃告人曰：「与周公瑾交，若饮醇醪，不觉自醉。」〔酒不浇为醇。醪，滓汁酒。〕
权以鲁肃为奋武校尉，代瑜领兵，令程昔领南郡太守。鲁肃劝权以荆州借刘备，与共拒曹操，权从之。〔为孙、刘争荆州张本。考异曰：肃传曰：「曹公闻权以土地业备，方作书，落笔于地。」恐操不至于是，今不取。〕乃分豫章为番阳郡，〔番，蒲何翻。〕分长沙为汉昌郡；〔鄱阳，今饶州地。沈约志，长沙郡有吴昌县，汉末之汉昌也，吴更名。至隋，废吴昌入罗县；唐武德八年，又省罗县入湘阴。则知吴立汉昌郡，在唐岳州湘阴县界。〕复以程普领江夏太守，〔复，扶又翻。〕鲁肃为汉昌太守，屯陆口。〔水经，江水左径乌林南，又东，右岸得蒲矶口，即陆口也。水出下隽县西三山溪，入蒲圻县北，径吕蒙城西；孙权征长沙、零、桂所镇也。
初，权谓吕蒙曰：「卿今当涂掌事，〔当涂，犹言当路也。〕不可不学！」蒙辞以军中多务。权曰：「孤岂欲卿治经为博士邪！但当涉猎，见往事耳。〔师古曰：涉，若涉水；猎，若猎兽。言历览之，不专精也。治，直之翻。〕卿言多务，孰若孤﹖孤常读书，自以为大有所益。」蒙乃浆就学。及鲁肃过寻阳，与蒙论议，大惊曰：「卿今者才略，非复吴下阿蒙！」蒙曰：「士别三日，即更刮目相待，大兄何见事之晚乎！」肃遂拜蒙母，结友而别。
刘备以从事庞统守耒阳令，〔耒阳县，属桂阳郡。宋白曰：郡国志云：鳌山口，即耒阳县。耒，卢对翻。〕在县不治，免官。鲁肃遗备书曰：「庞士元非百里才也，使处治中、别驾之任，始当展其骥足耳！」〔遗，于季翻。处，昌吕翻。百官志：司隶校尉，从事史十二人：功曹从事，主选署及众事；别驾从事，校部、行部则奉引，录众事。州牧则改功曹从事为治中从事。杜佑曰：别驾从事史，从刺史行部，别乘一乘传车，故谓之别驾。治中从事史，居中治事，主众曹。功曹，主选用。〕诸葛亮亦言之。备见统，与善谭，大器之，〔善谭者，剧论当世事也。谭，与谈同。〕遂用统为治中，亲待亚于诸葛亮，与亮并为军师中郎将。
⑥初，苍梧士燮为交趾太守。交州刺史朱符为夷贼所杀，州郡扰乱，燮表其弟壹领合浦太守，党领九真太守，〔党，胡悔翻，又于鄙翻。〕武领南海太守。燮体器宽厚，中国士人多往依之。雄长一州，偏在万里，威尊无上，〔天下殽乱，燮雄据偏州，人但知威尊，无复知有天子也。长，知两翻。出入仪卫甚盛，震服百蛮。
朝廷遣南阳张津为交州刺史。津好鬼神事，常着绛帕头，〔好，呼到翻。着，陟略翻。帕，莫白翻。项安世家说：头巾，一名盗，音?；一名帕。陆游曰：袹头者，巾帻之类，犹今言仆头。韩文公云「以红袹首」，已为失之，东坡云「绛袹蒙头读道书」，增一「蒙」字，其误尤甚。〕鼓琴、烧香，读道书，云可以助化，为其将区景所杀，〔区，乌侯翻，姓也，又亏于翻。据史，自贾琮以前，皆为交趾刺史，未得为交州。晋志，永和九年，交趾太守周敞求立为州，朝议不许，即拜敞为交趾刺史。建安八年，张津为刺史，士燮为交趾太守，共表立为州，乃拜津为交州牧。十五年，移居番禺。〕刘表遣零陵赖恭代津为刺史。〔姓谱：赖为楚所灭，子孙以国为氏。风俗通：汉有交趾太守赖先。〕是时苍梧太守史璜死，表又遣吴巨代之。朝廷赐燮玺书，以燮为绥南中郎将，董督七郡，领交趾太守如故。【章：甲十一行本「后」字；乙十一行本同；孔本，「后」字作空格。】巨与恭相失，巨举兵逐恭，恭走还零陵。
孙权以番阳太守临淮步骘为交州刺史，〔姓谱：晋有步扬，食采于步，因氏焉。番，蒲荷翻。骘，职日翻。〕士燮率兄弟奉承节度。吴巨外附内违，骘诱而斩之，〔诱，音酉。〕威声大震。权加燮左将军，燮遣子入质。〔质，音致。〕由是岭南始服属于权。
十六年〔（辛卯、二一一）〕
①春，正月，以曹操世子丕为五官中郎将，置官属，为丞相副。〔汉五官中郎将，主五官郎而已，未尝置官属也；领属光禄勋，未尝为丞相副也。〕
②三月，操遗司隶校尉锺繇讨张鲁，使征西护军夏侯渊等将兵出河东，与繇会。〔渊之族，操所自出也；付以西征先驱之任，以资序未得为征西将军，故以护军为名。〕仓曹属高柔谏曰：〔公府仓曹，主仓谷事；有掾，有属。〕「大兵西出，韩遂、马超疑为袭己，必相扇动。宜先招集三辅，三辅苟平，汉中可传檄而定也。」操不从。
关中诸将果疑之，〔操估关中而远征张鲁，伐虢取虞之计也。盖欲讨超、遂而无名、先张讨鲁之势以速其反，然后加兵耳。〕马超、韩遂、侯选、程银、杨秋、李堪、张横、梁兴、成宜、马玩等十部皆反，其众十万，屯据潼关；〔潼关，在弘农华阴县。水经注曰：河在关内南流，潼激关山，因谓之潼关；晋所谓桃林之塞，秦所谓阳华是也。〕操遣安西将军曹仁督诸将拒之，〔晋百官志曰：四安起于魏初。谓安东、安西、安南、安北四将军也。〕敕今坚壁勿与战。命五官将丕留守邺，以奋武将军程昱参丕军事，〔沈约曰：奋武将军，始于汉末。〕门下督广陵徐宣为左护军，〔门下督，督将之居门下者。〕留统诸军，乐安国渊为居府长史，统留事。〔姓谱：齐有国氏，世为上卿。又郑十穆子国之后，为国氏。〕秋，七月，操自将击超等。〔将，即亮翻；下同。〕议者多言：「关西兵习长矛，非精选前锋，不可当也。」操曰：「战在我，非在贼也。贼虽习长矛，将使不得以刺，诸君但观之。」〔在我而不在敌，故可以制胜，此未易与常人言也。刺，七亦翻；下同。
八月，操至潼关，与超等夹关而军。操急持之，而潜遣徐晃、朱灵以步骑四千人渡蒲阪津，据河西为营，〔蒲阪津，在蒲阪县西。河西即唐之蒲津关。考异曰：「太祖至潼关，恐不得渡，召问晃。晃曰：『公盛兵于此，而贼不复别守蒲阪，知其无谋也。今假臣精兵渡蒲阪津，为军先置以截其里，贼可禽也。』太祖曰：『善。』「按武帝纪，潜遣二将渡蒲阪，皆太祖之谋，而晃传云皆晃之策。盖陈氏各欲称其功美，不相顾耳。〕闰月，操自潼关北渡河。兵众先渡，操独与虎士百余人留南岸断后。〔断，丁管翻。〕马超将步骑万余人攻之，矢下如雨，操犹据胡不动。许褚扶操上船，船工中流矢死，〔中，竹仲翻。〕褚左手举马鞍以蔽操，右手刺船。校尉丁斐，放牛马以饵贼，贼乱，取牛马，操乃得渡；遂自蒲阪渡西河，循河为甬道而南。超等退拒渭口，〔前书，渭水至船司空入河。后汉省船司空，属华阴县。渭口之东，即潼关也。〕操乃多设疑兵，潜以舟载兵入渭，为浮桥，夜，分兵结营于渭南。超等夜攻营，伏兵击破之。超等屯渭南，遣使求割河以西请和，操不许。九月，操进军，悉渡渭。超等数挑战，又不许；固请割地，求送任子，贾诩以为可伪许之。操复问计策，〔数，所角翻。挑，徒了翻。复，扶又翻。〕诩曰：「离之而已。」操曰：「解！」〔解，户买翻，晓也。〕
韩遂请与相见，操与遂有旧，于是交马语移时，〔遂与樊稠交马语，而得以毙稠；与曹操交马语，乃以自毙。然后知遂之所以遇稠者，非用数也。若马超等之疑遂，则犹李傕之疑稠耳。〕不及军事，但说京都旧故，拊手欢笑。时秦、胡观者，前后重沓，〔重，直龙翻。〕操笑谓之曰：「尔欲观曹公邪﹖亦犹人也，非有四目两口，但多智耳！」既罢，超等问遂，「公何言﹖」遂曰：「无所言也。」超等疑之。他日，操又与遂书，多所点窜，如遂改定者；超等愈疑遂。〔二者皆所以离之也。考异曰：许褚传曰：「太祖与韩遂、马超等会语，左右皆不得从，唯将褚。超负其力，阴欲前突太祖，素闻褚勇，疑从骑是褚，乃问曰：『公有虎侯者安在﹖』太祖顾指褚，褚瞋目眄之，超不敢动。」按时超不与遂同在彼，故疑此说妄也。〕操乃与克日会战，〔克日者，克定其日也。〕先以轻兵挑之，〔挑，徒了翻。〕战良久，乃纵虎骑夹击，大破之，斩成宜、李堪等。遂、超奔凉州，杨秋奔安定。
诸将问操曰：「初，贼守潼关，渭北道缺，〔缺，谓缺而不备。〕不从河东击冯翊而反守潼关，引日而后北渡，何也﹖」操曰：「贼守潼关，若吾入河东，贼必引守诸津，则西河未可渡，吾故盛兵向潼关；贼悉众南守，西河之备虚，故二将得擅取西河；然后引军北渡，贼不能与吾争西河者，以二将之军也。〔二将，徐晃、朱灵也。将，即亮翻。〕连车树栅，为甬道而南，既为不可胜，〔兵法；先为不可胜以待敌之可胜。〕且以示弱。渡渭为坚垒，虏至不出，所以骄之也；故贼不为营垒而求割地。吾顺言许之，所以从其意，使自安而不为备，因畜士卒之力，一旦击之，所谓疾雷不及掩耳。〔淮南子之言。〕兵之变化，固非一道也。」
始，关中诸将每一部到，操辄有喜色。诸将问其故，操曰：「关中长远，若贼各依险阻，征之，不一二年不可定也。今皆来集，其众虽多，莫相归服，军无适主，〔适，丁历翻。〕一举可灭，为功差易，吾是以喜。」〔当此之时，关西之兵最为精强，而破于操者，法制不一也。易，以豉翻。〕
冬，十月，操自长安北征杨秋，围安定。秋降，〔降，户江翻。〕复其爵位，使留抚其民。
十二月，操自安定还，留夏侯渊屯长安。以议郎张既为京兆尹。既招怀流民，兴复县邑，百姓怀之。
遂、超之叛也，弘农、冯翊县邑多应之，河东民独无异心；操与超等夹渭为军，军食一仰河东。〔仰，牛向翻。〕及超等破，余畜尚二十余万斛，〔畜，读曰蓄。〕操乃增河东太守杜畿秩中二千石。
③扶风法正为刘璋军议校尉，〔军议校尉，使之议军事。盖时议必惟正之善谋，璋能官之而不能用耳。〕璋不能用，又为其州里俱侨客者所鄙，正邑邑不得志。〔侨，寄也，寓也。鄙，薄也。邑邑，不乐之意。〕益州别驾张松与正善，自负其才，忖璋不足与有为，〔忖，度也，思也。忖，寸本翻。〕常窃叹息。松劝璋结刘备，璋曰：「谁可使者﹖」松乃举正。璋使正往，正辞谢，佯为不得已而行。还，为松说备有雄略，〔为，于伪翻。〕密谋奉戴以为州主。
会曹操遣锺繇向汉中，璋闻之，内怀恐惧。松因说璋曰：〔说，轮芮翻。〕「曹公兵无敌于天下，若因张鲁之资以取蜀土，谁能御之！刘豫州，使君之宗室而曹公之深雠也，〔使，疏吏翻。〕善用兵；若使之讨鲁，鲁必破矣。鲁破，则益州强，曹公虽来，无能为也！今州【章：甲十一行本「州」下有「中」字；乙十一行本同；孔本同；张校同。】诸将庞羲、李异等，皆恃功骄豪，〔据裴松之注，庞羲免璋诸子于难，而李异杀赵韪，故各持功。〕欲有外意。〔谓其意欲附外也。〕不得豫州，则敌攻其外，民攻其内，必败之道也！」璋然之，遣法正将四千人迎备。主簿巴西黄权谏曰：〔谯周巴记曰：刘璋分巴郡垫江已上为巴西郡。〕「刘左将军有骁名，〔曹操表备为左将军，故称之。骁，坚尧翻。〕今请到，欲以部曲遇之，则不满其心；欲以宾客礼待，则一国不容二君，若客有泰山之安，则主有累卵之危。不若闭境以待时清。」璋不听，出权为广汉长。〔广汉县，属广汉郡。长，知两翻。〕从事广汉王累，自倒悬于州门以谏，璋一无所纳。
法正至荆州，阴献策于刘备曰：「以明将军之英才，乘刘牧之懦弱；张松，州之股肱，〔别驾，州之上佐，故曰股肱。〕响应于内，以取益州，犹反掌也。」〔考异曰：韦曜吴书曰：「备前见张松，后得法正，皆厚以恩德接纳，尽其殷勤之欢。因问蜀中阔狭，兵器府库，人马众寡，及诸要害道里远近；松等具言之。」按刘璋、刘备传，松未尝先见备，吴书误也。〕备疑未决。庞统言于备曰：「荆州荒残，人物殚尽，东有孙车骑，〔备表权为车骑将军，故以称之。北有曹操，难以得志。今益州户口百万，土沃财富，诚得以为资，大业可成也！」备曰：「今指与吾为水火者，曹操也。〔言水火者，以其性相反也。〕操以急，吾以宽；操以暴，吾以仁；操以谲，吾以忠：〔谲，古穴翻。〕每与操反，事乃可成耳。今以小利而失信义于天下，柰何﹖」统曰：「乱离之时，固非一道所能定也。且兼弱攻昧，〔尚书仲虺之言。〕逆取顺守，〔前书陆贾曰：「汤、武逆取而顺守之。」〕古人所贵。若事定之后，封以大国，何负于信！今日不取，终为人利耳。」备以为然。乃留诸葛亮、关羽等守荆州，以赵云领留营司马，〔留营司马，掌留营军事也。〕备将步卒数万人入益州。
孙权闻备西上，〔上，时掌翻。〕遣舟船迎妹；而夫人欲将备子禅还吴，张飞、赵云勒兵截江，乃得禅还。
刘璋敕在所供奉备，备入境如归，前后赠遗以巨亿计。〔遗，于季翻。〕备至巴郡，巴郡太守严颜拊心叹曰：「此所谓『独坐穷山，放虎自卫者』也。」备自江州北由垫江水诣涪。〔巴郡，治江州。垫江县，属巴郡。涪县，属广汉郡。垫江水，盖即涪内水也。庾仲雍曰：江州县对二水口，右则涪内水，左则蜀外水。垫，音迭。涪，音浮。贤曰：涪县故城，今绵州城。垫江县，唐之合州。〕璋率步骑三万余人，车乘帐幔，〔乘，绳证翻。幔，莫半翻，幕也。〕精光耀日，往会之。张松令法正白备，便于会袭璋。备曰：「此事不可仓卒！」〔卒，读曰猝。〕庞统曰：「今因会执之，则将军无用兵之劳而坐定一州也。」备曰：「初入他国，恩信未着，此不可也。」璋推备行大司马，领司隶校尉；备亦推璋行镇西大将军，领益州牧。〔晋百官志曰：匹锁通于柔远。谓镇东、镇西、镇南、镇北四将军也。〕所将吏士，更相之适，〔之，往也。更，工衡翻。〕欢饮百余日。璋增备兵，厚加资给，使击张鲁，又令督白水军。〔白水关，在广汉白水县，刘璋置军屯守，即杨怀、高沛之军也。杜佑曰：梁州金牛县，汉葭萌县地，县南有故白水关。〕备并军三万余人，车甲、器械、资货甚盛。璋还成都，备北到葭萌，〔葭萌县，属广汉郡。贤曰：葭萌，今利州益昌县。应劭曰：葭，音家。师古曰：萌，音氓。蜀王封其弟葭萌于此，因以名邑。先主改曰汉寿。〕未即讨鲁，厚树恩德以收众心。
十七年〔（壬辰、二一二）〕
①春，正月，曹操还邺。诏操赞拜不名，入朝不趋，剑履上殿，如萧何故事。
②操之西征也，河间民田银、苏伯反，扇动幽、冀。五官将丕欲自讨之，功曹常林曰：〔据林传，时为五官将功曹。〕「北方吏民，乐安厌乱，〔乐，音洛。〕服化已久，守善者多；银、伯犬羊相聚，不能为害。方今大军在远，外有强敌，将军为天下之镇，〔谓留守邺也。〕轻动远举，虽克不武。」乃遣将军贾信讨之，应时克灭。余贼千余人请降，议者皆曰：「公有旧法，围而后降者不赦。」〔降，户江翻。〕程昱曰：「此乃扰攘之际，权时之宜。今天下略定，不可诛之；纵诛之，宜先启闻。」议者皆曰：「军事有专无请。」昱曰：「凡专命者，谓有临时之急耳。今此贼制在贾信之手，故老臣不愿将军行之也。」丕曰：「善。」即白操，操果不诛。既而闻昱之谋，甚悦，曰：「君非徒明于军计，又善处人父子之间。」〔以劝丕不专杀也。处，昌吕翻。〕
故事：破贼文书，以一为十；国渊上首级，皆如其实数，〔国渊时统留事。上，时掌翻。操问其故，渊曰：「夫征讨外寇，多其斩获之数者，欲以大武功，耸民听也。河间在封域之内，银等叛逆，虽克捷有功，渊窃耻之。」操大悦。
③夏，五月，癸未，诛卫尉马腾，夷三族。〔腾诣邺见上卷十三年。〕
④六月，庚寅晦，日有食之。
⑤秋，七月，螟。
⑥马超等余众屯蓝田，夏侯渊击平之。
鄜贼梁兴〔鄜县，前汉属左冯翊，后汉省。师古曰：鄜，音敷。〕寇略冯翊，诸县恐惧，皆寄治郡下，议者以为当移就险阻。左冯翊郑浑曰：「兴等破散，藏窜山谷，虽有随者，率胁从耳。今当广开降路，〔降，户江翻；下同。〕宣论威信，而保险自守，此示弱也。」乃聚吏民，治城郭，为守备，〔治，直之翻。〕募民逐贼，得其财物妇女，十以七赏。民大悦，皆愿捕贼；贼之失妻子者皆还，求降，浑责其得他妇女，然后还之。于是转相寇盗，党与离散。又遣吏民有恩信者分布山谷告谕之，出者相继；乃使诸县长吏各还本治，以安集之。〔长，知两翻。〕兴等惧，将余众聚鄜城，操使夏侯渊助浑讨之，遂斩兴，余党悉平。浑，泰之弟也。〔郑泰，见用于董卓而欲图卓者也。〕
⑦九月，庚戌，立皇子熙为济阴王，懿为山阳王，邈为济北王，敦为东海王。〔时许靖在蜀，闻立诸王，曰：「将欲翕之，必姑张之；将欲夺之，必姑与之。其孟德欴谓乎。」济，子礼翻。
⑧初，张纮以秣陵山川形胜，劝孙权以为治所；及刘备东过秣陵，亦劝权居之。权于是作石头城，徙治秣陵，改秣陵为建业。〔秣陵，属丹阳郡，本金陵也，秦始皇改；孙权改曰建业；后避晋愍帝讳，改曰建康。石头城，；在今建康城西二里。金陵志：石头城去台城九里，南合秦淮水。张舜民曰：石头城者，天生城壁，有如城然，在清凉寺北覆舟山上。江行自北来者，循石头城，转入秦淮。陆游曰：龙湾望头山，不甚高，然峭立江中，缭绕如垣墙。清凉寺距石头里余，西望宣化渡及历阳诸山。宋白曰：晋平吴，分为二邑，自淮水南为秣陵，北为建业。江表传：纮谓权曰：「秣陵，楚武王所置，名为金陵；地劫冈阜连石头。昔秦始皇东巡，经此县，望气者云，金陵地形，有王者都邑之气，故掘断连冈，改名秣陵。今处所具存，宜为都邑。」献帝春秋又载权曰：「秣陵有小江百余里，可以安大船，吾方理水军，当移据之。」又据晋书郗隆传，隆为扬州刺史，镇秣陵。齐王冏檄令赴讨赵王伦，隆停檄不下。时王邃镇石头，隆军西赴邃者甚众。隆遣从事于牛渚禁之，不得止。将士奉邃攻杀隆。则石头在牛渚西。详考是事，秣陵军将赴邃，欲自牛渚而西勤王也；石头自在牛渚东。
⑨吕蒙闻曹操欲东兵，说孙权夹濡须水口立坞。〔说，输芮翻。贤曰：濡须，水名，在今和州历阳县西南。孙权夹水立坞，状如偃月。杜佑曰：濡须水，在历阳西南百八十里。余据濡须水出巢湖，在今无为军北二十五里，濡须坞在今巢县东南四十里。〕诸将皆曰：「上岸击贼，〔上，时掌翻。〕洗足入船，何用坞为！」蒙曰：「兵有利钝：战无百胜，如有邂逅，敌步骑蹙，人不暇及水，其得入船乎﹖」权曰「善！」遂作濡须坞。
⑩冬，十月，曹操东击孙权。董昭言于曹操曰：「自古以来，人臣匡世，未有今日之功；有今日之功，未有久处人臣之势者也。〔处，昌吕翻；下同。〕今明公耻有凓德，乐保名节；〔乐，音洛。〕然处大臣之势，使人以大事疑己，诚不可不重虑也。」〔重，直用翻。〕乃与列侯诸将议，以丞相宜进爵国公，九锡备物，以殊勋。〔贤曰：礼含文嘉曰：九锡，一曰车马，二曰衣服，三曰乐器，四曰朱户，五曰纳陛，六曰虎贲百人，七曰斧钺，八曰弓矢，九曰秬鬯。谓之九锡，锡，予也；九锡皆如其德。左传曰：分鲁公以大路、大旗、夏后氏之璜、封父之繁弱、祝宗、卜史、备物典策。〕荀彧以为：「曹公本兴义兵以匡朝宁国，〔朝，直遥翻。〕秉忠贞之诚，守退让之实；君子爱人以德，〔记檀弓，曾子曰：君子之爱人也以德，细人之爱人也以姑息。〕不宜如此。」操由是不悦。及击孙权，表请彧劳军于谯，〔劳，力到翻。〕因辄留彧，以侍中、光禄大夫、持节、参丞相军事。〔辄，言专辄也。〕操军向濡须，彧以疾留寿春，饮药而卒。〔彧传云：操馈之食，发视，乃空器也，于是饮药而卒。考异曰：陈志彧传曰：「以忧薨。」范书彧传曰：「操馈之食，发视，乃空器也，于是饮药而卒。」孙盛魏氏春秋亦同。按彧之死，操隐其诛。陈寿云以忧卒，盖阙疑也。今不正言其饮药，恐后世为人上者，谓隐诛可得而行也。〕彧行义修整而有智谋，好推贤进士，故时人皆惜之。〔行，下孟翻。好，呼到翻。〕
臣光曰：孔子之言仁也重矣，自子路、冉求、公西赤门人之高第，令尹子文、陈文子诸候之贤大夫，皆不足以当之，而独称管仲之仁，岂非以其辅佐齐桓，大济生民乎！〔论语：孟武伯问：「子路仁乎﹖」子曰：「不知也。」又问。子曰：「由也，千乘之国，可使治其赋也，不知其仁也。」「求也何如﹖」曰：「求也，千室之邑，百乘之家，可使为之宰也，不知其仁也。」「赤也何如﹖」曰：「赤也，束带立于朝，可使与宾客言也，可知其仁也。」子张问曰：「令尹子文，三仕为令尹，无喜色；三已之，无愠色。旧令尹之政，必以告新令尹。何如﹖」子曰：「忠矣。」曰：「仁矣乎﹖」曰：「未知，焉得仁﹖」「崔子弒齐君，陈文子有马十乘，弃而违之，至于他邦，则曰犹吾大夫崔子也，违之，之一邦，则又曰犹吾大夫崔子也，违之。何如﹖」子曰：「清矣。」曰：「仁矣乎﹖」曰：「未知，焉得仁﹖」子贡曰：「管仲非仁者与﹖桓公杀公子纠，不能死，又相之。」子曰：「管仲相桓公，霸诸侯，一匡天下，民到于今受其赐；微管仲，吾其被发左衽矣！岂若匹夫匹妇之为谅也，自经于沟渎莫之知也！」子路曰：」桓公杀公子纠，召忽死之，管仲不死。曰：未仁乎﹖」子曰：「桓公九合诸侯，不以兵车，管仲之力也！如其仁！如其仁！」〕齐桓之行若狗彘，管仲不羞而相之，〔行，下孟翻。相，息亮翻。〕其志盖以非桓公则生民不可得而济也。汉末大乱，群生涂炭，自非高世之才不能济也。然则荀彧舍魏武将谁事哉！
齐桓之时，周室虽衰，未若建安之初也。建安之初，四海荡覆，尺土一民，皆非汉有。荀彧佐魏武而兴之，举贤用能，训卒厉兵，决机发策，征伐四克，遂能以弱为强，化乱为治，〔治，直吏翻。〕十分天下而有其八，其功岂在管仲之后乎！管仲不死子纠而荀彧死汉室，其仁复居管仲之先矣！〔复，扶又翻。〕
而杜牧乃以为「彧之劝魏武取兖州则比之高、光，官渡不令还许则比之楚、汉，及事就功毕，乃欲邀名于汉代，譬之教盗穴墙发匮而不与同挈，得不为盗乎！」臣以为孔子称「文胜质则史」，〔见论语。〕凡为史者记人之言，必有以文之。然则比魏武于高、光、楚、汉者，史氏之文也，岂皆彧口所言邪！用是贬彧，非其罪矣。且使魏武为帝，则彧为佐命元功，与萧何同赏矣；彧不利此而利于杀身以邀名，岂人情乎！
十二月，有星孛于五诸侯。〔晋天文志曰：五诸侯五星，在东井北。又太微南蕃，左执法东北一星曰谒者，谒者东北三星曰三公，三公北三星曰九卿，九卿西五星曰内五诸侯，内侍天子，不之国也。孛，蒲内翻。〕
刘备在葭萌，庞统言于备曰：「今阴选精兵，昼夜兼道，径袭成都，刘璋既不武，又素无豫备，大军卒至，〔卒，读曰猝。〕一举便定，此上计也。杨怀、高沛，璋之名将，各杖强兵，据守关头，〔即白水关头也。〕闻数有笺谏璋，〔数，所角翻。〕使发遣将军还荆州。将军遣与相闻，说荆州有急，欲还救之，并使装束，外作归形，此二子既服将军英名，又喜将军之去，计必乘轻骑来见将军，因此执之，进取其兵，乃向成都，此中计也。退还白帝，〔白帝，即巴东鱼复县城也。公孙述据成都，自称白帝，改鱼复曰白帝城。〕连引荆州，徐还图之，此下计也。若沈吟不去，〔沈，持林翻。〕将致大困，不可久矣。」备然其中计。
及曹操攻孙权，权呼备自救。备贻璋书曰：「孙氏与孤本为唇齿，而关羽兵弱，今不往救，则曹操必取荆州，转侵州界，〔州界，谓益州界。〕其忧甚于张鲁。鲁自守之贼，不足虑也。」因求益万兵及资粮，璋但许兵四千，其余皆给半。备因激怒其众曰：「吾为益州征强敌，师徒勤瘁，〔瘁，秦醉翻。〕而积财吝赏，何以使士大夫死战乎！」张松书与备及法正曰：「今大事垂立，如何释此去乎！」松兄广汉太守肃，恐祸及己，因发其谋。于是璋收斩松，敕关戍诸将文书皆勿复得与备关通。〔复，扶又翻。〕备大怒，召璋白水军督杨怀、高沛，责以无礼，斩之；〔责其无客主之礼也。〕勒兵径至关头，并其兵，进据涪城。〔此用庞统之中计也。〕
十八年〔（癸巳、二一三）〕
①春，正月，曹操进军濡须口，号步骑四十万，攻破孙权江西营，〔大江东北流，故自历阳至濡须口皆谓之江西，而建业谓之江东。〕获其都督公孙阳。权率众七万御之，相守月余。操见其舟船器仗军伍整肃，叹曰：「生子当如孙仲谋；〔孙权，字仲谋。〕如刘景升儿子，豚犬耳！」权为笺与操，说：「春水方生，公宜速去。」别纸言：「足下不死，孤不得安。」操语诸将曰：〔语，牛倨翻。〕「孙权不欺孤。」乃彻军还。
②庚寅，诏并十四州，复为九州岛。〔十四州，司、豫、冀、兖、徐、青、荆、扬、益、梁、雍、并、幽、交也。复为九州岛者，割司州之河东、河内、冯翊、扶风及幽、并二州皆入冀州；凉州所统，悉入雍州，又以司州之京兆入焉；又以司州之弘农、河南入豫州，交州并入荆州，则省司、凉、幽、并而复禹贡之九州岛矣。此曹操自领冀州牧，欲广其所统以制天下耳。〕
③夏，四月，曹操至邺。
④初，曹操在谯，恐滨江郡县为孙权所略，欲徙令近内，〔近，其靳翻。〕以问扬州别驾蒋济，曰：「昔孤与袁本初对军官渡，徙燕、白马民，民不得走，贼亦不敢钞。〔事见六十三卷建安五年。燕县、白马县，皆属东郡。燕，春秋之南燕国也。贤曰：燕故城今滑州胙城县。钞，楚交翻。燕，于贤翻。〕今欲徙淮南民，何如﹖」对曰：「是时兵弱贼强，不徙必失之。自破袁绍以来，明公威震天下，民无他志，人情怀土，实不乐徙，〔乐，音洛。〕惧必不安。」操不从。既而民转相惊，自庐江、九江、蕲春、广陵，户十余万皆东渡江，〔蕲春县，本属江夏郡。沈约曰：吴立蕲春郡。此据吴志书之也。蕲，音祁。〕江西遂虚，合淝以南，惟有皖城。〔皖县，属庐江郡。贤曰：今舒州怀宁县。师古曰：皖，音胡管翻。〕济后奉使诣邺，〔使，疏吏翻。〕操迎见，大笑曰：「本但欲使避贼，乃更驱尽之！」拜济丹阳太守。〔丹阳郡已属孙权，济不得之郡也。〕
⑤五月，丙申，以冀州十郡封曹操为魏公，〔时以冀州之河东、河内、魏郡、赵国、中山、常山、巨鹿、安平、甘陵、平原凡十郡为魏国。〕以丞相领冀州牧如故。又加九锡：大辂、戎辂各一，玄牡二驷；衮冕之服，赤副焉；〔毛苌曰：赤，人君之盛屦也；释，复履也。郑玄曰：复下曰。郑众曰：有三等，赤为上，冕服之。〕轩县之乐，六佾之舞；〔周礼：乐县之位，王宫县，诸侯轩县。郑众曰：宫县，四面县；轩县；去其一面。县，读曰悬。舞佾之数，天子八，诸侯六。杜预曰：八佾，八八六十四人；六佾，六六三十六人。服虔曰：天子八八，诸侯六八，大夫四八，士二八。宋傅隆曰：郑伯纳晋悼公女乐二八，晋以一八赐魏绛。此乐以八人为列之证也。佾，音逸。〕朱户以居；纳陛以登；虎贲之士三百人；鈇、钺各一；彤弓一，彤矢百，玈弓十，玈矢千；〔玈与卢同，黑色也。〕秬鬯一卣，珪、瓒副焉。
大雨水。
⑦益州从事广汉郑度闻刘备举兵，谓刘璋曰：「左将军悬军袭我，兵不满万，士众未附，军无辎重，〔重，直用翻。〕野谷是资，其计莫若尽驱巴西、梓潼民内、涪水以西，〔梓潼县，属广汉郡，汉武帝元鼎元年置，以县倚梓林而枕潼水为名；建安二十二年，刘备分立梓潼郡。班志，梓潼有五妇山，譢水所出，南入涪。应劭曰：涪水出广汉，南入汉。水经曰：涪水出广汉涪县西北，东至广汉与梓潼水合，又西南流，又南入于垫江。注云：涪水出广汉属国刚氐道徼外；梓潼水即五妇水也，同入于垫江，即所谓内水也。〕其仓廪野谷，一皆烧除，高垒深沟，静以待之。彼至，请战，勿许，久无所资，不过百日，必将自走，走而击之，此必禽耳。」刘备闻而恶之，〔恶，乌路翻。〕以问法正。正曰：「璋终不能用，无忧也。」璋果谓其群下曰：「吾闻拒敌以安民，未闻动民以避敌也。」不用度计。
璋遣其将刘踭、冷苞、张任、邓贤、吴懿等拒备，皆败，退保鼦竹；〔踭，姑回翻，又胡隈翻。冷，鲁杏翻，姓也。按本或作「泠」，泠，音鲁经翻。鼦竹县，属广汉郡；唐属汉州；九域志，在州东北九十三里。〕懿诣军降。〔降，户江翻；下同。〕璋复遣护军南阳李严、江夏费观督鼦竹诸军，〔复，扶又翻；下同。夏，户雅翻。费，父沸翻。〕严、观亦率其众降于备。备军益强，分遣诸将平下属县。刘踭、张任与璋子循退守雒城，〔雒县，属广汉郡，雒水所出；唐为汉州治所。〕备进军围之。任勒兵出战于鴈桥，〔鴈江，在雒县南，曾有金鴈，故名为鴈桥。〕军败，任死。
⑧秋，七月，魏始建社稷、宗庙。
⑨魏公操纳三女为贵人。〔自此以后，曹操不书姓而冠以国。操三女，长宪，次节，次华；节后立为皇后。〕
⑩初，魏公操追马超至安定，闻田银、苏伯反，引军还。参凉州军事杨阜言于操曰：「超有信、布之勇，甚得羌、胡心；若大军还，不设备，陇上诸郡非国家之有也。」〔陇西、南安、汉阳、永阳，皆陇上诸郡也。献帝起居注，分汉阳、上郡为永阳。〕操还，超果率羌、胡击陇上诸郡县，郡县皆应之，惟冀城奉州郡以固守。〔冀县，属汉阳郡，郡及凉州刺史治焉。〕
超尽兼陇右之众，张鲁复遣大将杨昂助之，〔复，扶又翻。〕凡万余人，攻冀城，自正月至八月，救兵不至。刺史韦康遣别驾阎温出，告急于夏侯渊，〔夏侯渊时屯长安。〕外围数重，〔重，直龙翻。〕温夜从水中潜出。明日，超兵见其迹，遣追获之。超载温诣城下，使告城中云：「东方无救。」〔陇右在西方，操在关东，故曰东方。〕温向城大呼曰：〔呼，火故翻。〕「大军不过三日至，勉之！」城中皆泣，称万岁。超虽怒，犹以攻城久不下，徐徐更诱温，冀其改意。〔诱，音酉。〕温曰：「事君有死无二，而卿乃欲令长者出不义之言乎！」超遂杀之。
已而外救不至，韦康及太守欲降。〔降，户江翻。〕杨阜号哭谏曰：「阜等率父兄子弟以义相励，有死无二，以为使君守此城，〔号，户刀翻。为，于伪翻。〕今柰何弃垂成之功，陷不义之名乎！」刺史、太守不听，开城门迎超。超入，遂杀刺史、太守，自称征西将军、领并州牧、督凉州军事。
魏公操使夏侯渊救冀，未到而冀败。渊去冀二百余里，超来逆战，渊军不利。氐王千万反应超，屯兴国，〔氐王千万，略阳清水氐种也，其后是为仇池之杨。兴国，城名。〕渊引军还。
会杨阜丧妻，就超求假以葬之。〔丧，息浪翻。，假，居讶翻，休假也。求假，犹古之请告请急也。〕阜外兄天水姜叙为抚夷将军，拥兵屯历城。〕〔水经注，历城在西县，去仇池一百二十里，后改为建安城。杜佑曰：历城，在今同谷郡西七里，去仇池九十里。宋白曰：晋置仇池郡于历城。今为成州。〕阜见叙及其母，歔欷悲甚。〔歔，音虚；欷，许既翻，又音希，泣余声也。〕叙曰：「何为乃尔﹖」阜曰：「守城不能完，君亡不能死，亦何面目以视息于天下！〔目之视物，一出入息之顷，则一瞬。〕马超背父叛□，虐杀州将，背，蒲妹翻。将，即亮翻。〕岂独阜之忧责，一州士大夫皆蒙其耻。君拥兵专制而无讨贼心，此赵盾所以书弒君也。〔赵盾，晋卿赵宣子也。左传，赵穿攻灵公于桃园，宣子未出山而复，太史书曰：﹁赵盾弒其君。」以示于朝。宣子曰：「不然。」对曰：「子为正卿，亡不越境，反不讨贼，非子而谁！」〕超强而无义，多衅，易图耳。」〔易，以豉翻。〕叙母慨然曰：「咄！伯奕，韦使君遇难，亦汝之负，岂独义山哉！〔咄，当没翻。姜叙，字伯奕；杨阜，字义山。负罪也。难，乃旦翻。〕人谁不死，死于忠义，得其所也。但当速发，勿复顾我；我自为汝当之，〔复，扶又翻。为，于伪翻。〕不以余年累汝也。」〔累，力瑞翻。〕叙乃与同郡赵昂、尹奉、武都李俊等合谋讨超，又仗人至冀，结安定梁宽、南安赵衢使为内应。超取赵昂子月为质，〔质，音致。〕昂谓妻异曰：〔据皇甫谧列女传，异，士氏女也。〕「吾谋如是，事必万全，当柰月何﹖」异厉声应曰：「雪君父之大耻，丧元不足为重，〔丧，息浪翻。〕况一子哉！」
九月，阜与叙进兵，入卤城，〔卤城，当在西县、冀县之间。〕昂、奉据祁山，以讨超。〔水经注：祁山，在嶓冢之西七十许里，山上有城，极为险固，汉水径其南。又曰：祁山，在上邽西南二百四十里。杜佑曰：祁山，在今同谷郡长道县东十里。余据今西和州长道县南十里有祁山，古来南北二岈，有万余家。诸葛亮表言「祁山去沮五百里，有人万户」者，此也。〕超闻之，大怒，赵衢因谲说超，使自出击之。〔谲，古穴翻。说，输芮翻。〕超出，衢与梁宽闭冀城门，尽杀超妻子。超进退失据，乃袭历城，得叙母。叙母骂之曰：「汝背父之逆子，杀君之桀贼，〔背父，谓马腾在邺，不顾而反；杀君，谓杀韦康也。背，蒲妹翻。〕天地岂久容汝，而不早死，敢以面目视人乎！」超杀之，又杀赵昂之子月。杨阜与超战，身被五创。超兵败，遂南奔张鲁。〔被，皮义翻。创，初良翻。考异曰：杨阜传云「十七年九月」，武帝纪，「十八年超在汉阳，复因羌、胡为害。十九年正月，赵衢等讨超，超奔汉中。」按姜叙九月起兵，超即应出讨，超出，衢等即应闭门，不应至来年正月。盖魏史书捷音到邺之月耳。杨阜传误也。〕鲁以超为都讲祭酒，〔鲁为五斗米道，自号师君。其来学者，初名鬼卒，后号祭酒，各领部众。都讲祭酒者，鲁使学者都习老子五千文，置都讲祭酒，位次师君。〕欲妻之以女。〔妻，七细翻。〕或谓鲁曰：「有人若此，不爱其亲，焉能爱人！」〔焉，于虔翻。〕鲁乃止。操封讨超之功，侯者十一人，赐杨阜爵关内侯。
冬，十一月，魏初置尚书、侍中、六卿；以荀攸为尚书令，凉茂为仆射，〔凉，姓；茂，名。〕毛玠、崔琰、常林、徐奕、何夔为尚书，〔魏置五曹尚书，吏部、左民、客曹、五兵、度支。〕王粲、杜袭、卫觊、和洽为侍中，〔自是以后，侍中遂以四人为定员。〕锺繇为大理，〔大理，汉廷尉之职。〕王修为大司农，袁涣为郎中令，行御史大夫事，〔郎中令，汉光禄勋之职。〕陈群为御史中丞。〔时以御史大夫为三公，以中丞为御史台主。〕
袁涣得赏赐，皆散之，家无所储，乏则取之于人，不为皦察之行，〔皦，吉了翻。行，下孟翻。〕然时人皆服其清。时有传刘备死者，群臣皆贺，惟涣独否。
魏公操欲复肉刑，令曰：「昔陈鸿胪以为死刑有可加于仁恩者，〔胪，陵如翻。〕御史中丞能申其父之论乎﹖」〔陈群父纪为汉大鸿胪。〕陈群对曰：「臣父纪以为汉除肉刑而增加于笞，〔事见十五卷文帝十三年。〕本兴仁而死者更众，所谓名轻而实重者也。名轻则易犯，〔易，以豉翻。〕实重则伤民。且杀人偿死，合于古制；至于伤人，或残毁其体而裁剪毛发，非其理也。若用古刑，使淫者下蚕室，盗者刖其足，则永无淫放穿踰之奸矣。〔下，遐稼翻。刖，音月。穿者，穿穴隙；踰者，踰垣墙。〕夫三千之属，〔周穆王作甫刑，墨罚之属千，剕罚之属五百，宫罚之属三百，大辟之罚其属二百，五刑之属三千。〕虽未可悉复，若斯数者，时之所患，宜先施用。汉律所杀殊死之罪，仁所不及也，其余逮死者，可易以肉刑。可易以肉刑。如此，则所刑之与所生足以相贸矣。〔贸，易也。〕今以笞死之法易不杀之刑，是重人支体而轻人躯命也。」当时议者，唯锺繇与群议同，余皆以未可行。操以军事未罢，顾众议而止。
资治通鉴卷第六十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十九〔起阏逢敦牂（甲午），尽柔北涒滩（丙申），凡三年。〕
孝献皇帝壬
建安十九年〔（甲午、二一四）〕
①春，马超从张鲁求兵，北取凉州，鲁遣超还围祁山。姜叙【章：甲十一行本「叙」下有「等」字；乙十一行本同；孔本同。】告急于夏侯渊，诸将议欲须魏公操节度。渊曰：「公在邺，反复四千里，比报，叙等必败，非救急也。」〔比，必寐翻。〕遂行，使张合督步骑五千为前军。〔合，古合翻，又曷合翻。〕超败走。
韩遂在显亲，〔显亲县属汉阳郡，班志无之，盖光武所置，以封窦友。贤曰：显亲故城，在今秦州成纪县东。〕渊欲袭取之，遂走。渊追至略阳城，去遂三十余里，诸将欲攻之，或言当攻兴国氐。〔魏略曰：建安中，兴国氐王阿贵，百顷氐壬千万，各有部落万余，从马超为乱。超破之后，阿贵为夏侯渊所攻灭，千万南入蜀。〕渊以为：「遂兵精，兴国城固，攻不可卒拔，不如击长离诸羌。〔水经注：瓦亭水，南径陇西成纪县，东历长离川，谓之长离水；烧当等羌居之。卒，读曰猝。〕长离诸羌多在遂军，必归救其家。若舍羌独栽则孤，〔谓遂若舍羌而不救，独拥兵自守，则其势孤。〕救长离则官兵得与野战，必可虏也。」渊乃留督将守辎重，〔堑，七艳翻。〕渊曰：「我转鬬千里，今复作营堑，则士众罢敝，不可复用。〔复，扶又翻。罢，读曰疲。〕贼虽众，易与耳。」〔易，以豉翻。〕乃鼓之，大破遂军，进围兴国。氐王千万奔马超，余众悉降。转击高平、屠各，皆破之。〔屠，直如翻。〕
②三月，诏魏公操位在诸侯王上，改授金玺、赤绂、远游冠。〔汉制：诸侯王金印、赤绂、远游冠。董巴曰：远游冠，制如通天，高九寸，正竖、顶少邪，乃直下为铁卷梁，有展筩横之于前，无山述。〕
③夏，四月，旱。五月，雨水。
④初，魏公操遣庐江太守朱光屯皖，〔皖，户板翻。〕大开稻田。吕蒙言于孙权曰：「皖田肥美，若一收孰，彼众必增；〔收孰，谓稻成熟而收之也。有粮则可以增众。孰，古熟字通。〕宜早除之。」闰月，权亲攻皖城。诸将欲作土山，添攻具，吕蒙曰：「治攻具及土山，必历日乃成；〔治，直之翻。〕城备既修，外救必至，不可图也。且吾乘雨水以入，若留经日，水必向尽，还道艰难，蒙窃危之。今观此城，不能甚固，以三军锐气，四面并攻，不移时可拔；及水以归，全胜之道也。」权从之。蒙荐甘宁为升城督，宁手持练，身绿城，为士卒先；蒙以精锐继之，手执枹鼓，〔枹，音肤。〕士卒皆腾踊。侵晨进攻，食时破之，获朱光及男女数万口。既而张辽至夹石，〔夹石在今安庆府桐城县北四十七里，今名西峡山。〕闻城已拔，乃退。权拜吕蒙为庐江太守，〔守，式又翻。〕还屯寻阳。
⑤诸葛亮留关羽守荆州，与张飞、赵云将兵泝流克巴东。〔谯周巴记曰：初平六年，赵韪分巴郡安汉以下为永宁郡。建安六年，刘璋以永宁为巴东郡唐夔州、开州之地也。〕至江州，破巴郡太守严颜，生获之。飞呵颜曰：〔呵，虎何翻。〕「大军既至，何以不降，而敢拒战！颜曰：「卿等无状，侵夺我州。我州但有断头将军，无降将军也！」〔降，户江翻；下同。我州，谓益州也。〕飞怒，令左右牵去斫头。颜容止不变，曰：「斫头便斫头，何为怒邪！」飞壮而释之，引为宾客。分遣赵云从外水定江阳、犍为，〔江阳县，本属犍为郡，刘璋分立江阳郡；唐为泸州。犍为郡，唐为资、简、嘉、眉之地。今渝州亦汉巴郡地也，对二水口，右则涪内水，左则蜀外水。自渝上合州至绵州者，谓之内水；自渝上戎、泸至蜀者，谓之外水。犍，居言翻。〕飞定巴西、德阳。〔谯周巴记：建安六年，刘璋分巴郡垫江以上为巴西。德阳县属广汉郡，唐遂州地。
刘备围雒城且一年，庞统为流矢所中，卒。法正笺与刘璋，为陈形势强弱，〔中，竹仲翻。卒，子恤翻。为，于伪翻。〕且曰：「左将军从举兵以来，旧心依依，实无薄意。〔盖时人以璋倚备为用，备反袭璋，议备之薄也。〕愚以为可图变化，以保尊门。」〔尊门，谓璋家门。〕璋不答。雒城溃，备进围成都。诸葛亮、张飞、赵云引兵来会。
马超知张不足与计事，又鲁将杨昂等数害其能，超内怀于邑。〔数，所角翻。师古曰：于邑，短气貌，读并如字。又，于，音乌，邑，音乌合翻。〕备使建宁督邮李恢往说之，〔蜀志：后主建兴三年，改益州郡为建宁郡。恢此时盖为益州郡督邮，史因后改郡名而书之耳。说，输芮翻；下同。〕超遂从武都逃入氐中，密书请降于备。备使人止超，而潜以兵资之。超到，令引军屯城北，城中震怖。〔怖，普布翻。〕
备围城数十日，使从事中郎涿郡简雍入说刘璋。〔简，姓也。鲁有大夫简叔。蜀志曰：简雍姓耿，后音讹为简。〕时城中尚有精兵三万人，谷帛支一年，吏民咸欲死战。璋言：「父子在州二十余年，〔灵帝中平五年，刘焉牧益州，至是二十七年。〕无恩德以加百姓。百姓攻战三年，肌膏草野者，以璋故也，〔膏，古报翻。〕何心能安！」遂开城，与简雍同与出降，〔降，户江翻。〕群下莫不流涕。备迁璋于公安，尽归其财物，佩振威将军印绶。〔曹公先加璋振威将军，故仍佩其印绶。〕
备入成都，置酒，大飨士卒。取蜀城中金银，分赐将士，还其谷帛。〔凡城中公私所有金银，悉取以分赐将士，至于谷帛，则各还所主也。〕备领益州牧，以军师中郎将诸葛亮为军师将军，益州太守〔此益州太守非汉武帝所开置之益州郡也。武帝所置之益州郡，刘蜀为南中地宅。盖刘璋置益州太守与蜀郡太守并治成都郭下。〕南郡董和为掌军中郎将，并署左将军府事，〔署府事者，总录军府事也。〕作将军马超为平西将军，〔晋百官志：四平，立于丧乱。谓平东、平西、平南、平北四将军也。〕军议校尉法正为蜀郡太守、扬武将军，裨将军南阳黄忠为讨虏将军，从事中郎麋竺为安汉将军，〔汉大将军府有从事中郎，职参谋议。〕简雍为昭德将军，北海孙干为秉忠将军，〔安汉、昭德、秉忠，皆备所置将军号也。〕广汉长黄权为作将军，〔长，知两翻。〕汝南许靖为左将军长史，庞羲为司马，〔庞，皮江翻。〕李严为犍为太守，〔犍，居言翻。〕费观为巴郡太守〔费，父沸翻。〕山阳伊籍为从事中郎，零陵刘巴为西曹掾，〔掾，俞绢翻。〕广汉彭羕为益州治中从事。〔羕，余亮翻。〕
初，董和在郡清俭公直，为民夷所爱信，蜀中推为循吏，故备举而用之。备之自新野奔江南也，〔事见六十五卷十三年。〕荆楚群士从之如云，而刘巴独北诣魏公操。操辟为掾，遣招纳长沙、零陵、桂阳。会备略有三郡，巴事不成，欲由交州道还京师。时诸葛亮在临蒸，〔沈约曰：吴立衡阳郡，临蒸县属焉。水经注：蒸水出衡阳重安县西邵陵县界耶姜山，东北流过临蒸县北，东注于湘，谓之蒸口。〕以书招之，巴不从，备深以为恨。巴遂自交趾入蜀依刘璋。及璋迎备，巴谏曰：「备，雄人也，入必为害。」既入，巴复谏曰：〔复，扶又翻。〕「若使备讨张鲁，是放虎于山林也。」璋不听，巴闭门称疾。备攻成都，令军中曰：「有害巴者，诛及三族。」及得巴，甚喜。是时益州郡县皆望风景附，独黄权闭城坚守，须璋稽服，乃降。〔稽，音启；言稽颡服从也。降，户江翻；下同。〕于是董和、黄权、李严等，本璋之所授用也；〔璋以和为益州太守，权为府主簿，严为护军。〕吴懿、费观等，璋之婚亲之；〔璋兄瑁娶吴懿妹，璋母费氏。〕彭羕，璋之所摈弃也；〔羕仕益州不过书佐，人毁之于璋，髡钳为徒隶。〕刘巴，宿昔之所忌恨也；备皆处之显任，〔处，昌吕翻。〕尽其器能，有志之士，无不竞劝，益州之民，是以大和。初，刘璋以许靖为蜀郡太守。成都将溃，靖谋踰城降备，备以此薄靖，不用也。法正曰：「天下有获虚誉而无其实者，许靖是也。〔许靖与弟劭并有高名，汝南月旦评，二人者为之也。〕然今主公始创大业，〔主公之称，始于东都。改明公称主公，尊事之为主也。〕天下之人，不可户说，〔不可户户而说之也。说，如字〕宜加敬重，以慰远近之望。」备乃礼而用之。
成都之围也，备与士众约：「若事定，府库百物，孤无预焉。」及拔成都，士众皆舍干戈赴诸藏，〔藏，徂浪翻。〕竞取宝物。军用不足，备甚忧之，刘巴曰：「此易耳。〔易，以豉翻。〕但当铸直百钱，〔直百钱，一钱直百也。杜佑曰：蜀铸直百钱，文曰「直百」。亦有勒为五铢者，大小称两如一焉，并径七分，重四铢。平诸物价，令吏为官市。」备从之。数月之间，府库充实。
</div>
    <div class="pagination">
<a href="资治通鉴注_page64.html">上一页</a><span>...</span><a href="资治通鉴注_page60.html">60</a><a href="资治通鉴注_page61.html">61</a><a href="资治通鉴注_page62.html">62</a><a href="资治通鉴注_page63.html">63</a><a href="资治通鉴注_page64.html">64</a><span class="current-page">65</span><a href="资治通鉴注_page66.html">66</a><a href="资治通鉴注_page67.html">67</a><a href="资治通鉴注_page68.html">68</a><a href="资治通鉴注_page69.html">69</a><a href="资治通鉴注_page70.html">70</a><span>...</span><a href="资治通鉴注_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
