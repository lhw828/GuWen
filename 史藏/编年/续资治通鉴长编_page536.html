<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 536 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 536 页/共 607 页
  </h1>
  <div class="content">
   朝请大夫、卫尉卿马默权工部侍郎，知相州、朝请大夫林英为卫尉卿。
　　溪峒知保静军彭儒武【一○】，押案副使彭仕亮知渭州彭师聪【一一】、押案副使彭仕顺，各进贡兴龙节、冬至、正旦节溪布各一十五匹。
　　壬申，给事中范祖禹言：「臣所领工房，伏见朝廷应副修河司须索，如支河阴、汜水等处纲米五万石，及差装卸兵士三千人，洛口、雄武埽锹手各三百人，支在京箔场芦□四万领，修设兵营寨之类，日有行下文字。臣昨为谏官，极论回河不便，未蒙施行。今河役不息，功费渐大，恐修河司须索不止于此，朝廷若不罢河役，则无不应副之理，门下亦无由不行下。臣稽之于古，考之于今，质之中外人言，窃谓此功必不可成，恐虽应副，枉费国财民力，有害无利。」因具河不可回之理二条，及不须回之事二十条。
　　又言：「凡论议之臣，止言其理，至于知河事者，则言其事。今其理已极为不可，而其事又如前之所陈。先帝所谓『以道治水』者，言其理而已，至于以事治水，乃后世之弊，先帝之所不取也。昔尧知鲧不可使治水，然而四岳请试鲧者，岂固欲违尧意而害天下哉？盖当时治水之人，未有以易鲧，而鲧必执其说，以为水可堙塞而治也。仁宗时，李仲昌欲塞商胡，复横□，欧阳修极言不可，执政不听修而听仲昌，终以败事得罪。以仁宗之明，岂不知修可信而仲昌功必无成，然而用仲昌者，亦尧试鲧之意。熙宁初，张巩、宋昌言欲塞二股河北流，神宗遣司马光等往按视，光亦极言不可，而巩等急欲有功，纔塞复决，泛滥大名、恩、德【一二】、沧、永静五州军之境。以神宗之明，岂不知光可信而巩等功必无成，然而用巩等者，亦尧试鲧之意也。夫前事不远，后事之师。方今四方无虞，西北晏然，年谷稍稔，民力稍纾，若更休养数年，庶几有太平之望，惟息河役，则中外无复一事，岂可试一李伟，必待如鲧及仲昌、巩等而后止也？」
　　又言：「臣考之方策，自古壅塞川渎，必有祸败。共工堕高堙卑，以致灭亡；鲧堙洪水，上帝震怒，绩用弗成，殛于羽山；周灵王欲壅谷、洛，太子晋深陈祸福，以共、鲧为戒；梁武帝伐魏，作浮山堰，壅淮水以灌寿阳，穷竭境内之力，以争一州，四月堰成，而九月堰坏，缘淮城戍村落十余万口皆漂入海，怨毒盈于远迩，古今以为无道。今塞北流，与堰淮何异？且武帝以灌敌国，今乃自困吾民，而河之大又不比淮，以此较之，尤为不可。凡论河役，正如边事，搢绅之儒则言和戎，介冑之士则言征伐。今问儒者，必欲息民；若问水官，必欲兴事。欲塞河者，是用兵之说也；欲不塞者，是息兵之说也。彼水官之欲兴役，如将士但知攻战而已。朝廷岂可不审利害，而兴天下大役，止以为此辈进身之资？臣今虽无言责，而有官守，职在出纳通达上下之情，闻见如此，不敢不言。伏望陛下与大臣平章，若审如觽论，有害无利，即乞早罢河役，以幸天下，以福生民。其修河司兵夫、物料，可就用修塞诸处决口，委外都水使者渐理北流堤防。如此，则数路人心必安，此乃管仲相齐威公转祸为福之计也。臣言狂愚，伏乞少赐裁择。」
　　丁丑，冬至，不御殿，髃臣诣东上合门、内东门拜表贺如仪。
　　龙图阁学士、知杭州苏轼言：
　　臣自熙宁以来，从事郡县，推行役事；及元佑改法，臣忝详定；今又出守，躬行其法。考问吏民，备见雇役、差役利害，不敢不言。
　　雇役之法，自第二等以上人户，岁出役钱至多。行之数年，钱愈重而谷帛愈轻，田宅愈贱，以至破散，化为下等。请以熙宁以前第一、第二等户逐路、逐州都数而较之元丰之末，则多少相绝，较然可知，此雇役之法害上户者，一也。第四等以下，旧本无役，不过差充壮丁，无所赔备。而雇役法例出役钱，虽所取不多，而贫下之人无故出三五百钱，未办之间，吏卒至门，非百钱不能解免。官钱未纳，此费已重，故皆化为游手，聚为盗贼。当时议者亦欲蠲免此等，而户数至广，积少成多，役钱待此而足，若皆蠲免，则所丧大半，雇法无由施行，此雇役之法害下户者，二也。 
　　今改行差役，则二害皆去，天下幸甚。独有第三等人户，方雇役时，每户岁出钱多者不过三四千，而今应一役，为费少者日不下百钱，二年一替，当费七十余千，而休闲远者不过六年，则是八年之中，昔者徐出三十余千，而今者并出七十余千，苦乐可知也。而况农民在官，贪吏狡胥，恣为蚕食，其费又不可以一二数；此则差役之法害于中等户者，一也。
　　今之议者，或欲转行差役，或欲复行雇法，皆偏词过论也。臣愚以谓朝廷既取六色钱，许用雇役以代中等人户，颇除一害，以全二利，此最良法可久行者。但元佑二年十二月二十四日敕令，役空闲人户不及三番处，许以六色钱雇州手分、散从官、承符人，此法未为允当。何者？百姓出钱，本为免役，今乃限以番次，不许尽用，留钱在官，其名不正。又所雇者少，未足以纾中等人户之劳，法不简径，使奸吏小人得以伸缩。臣到杭州，检点诸县雇役，皆不应法，钱塘、仁和、富阳县分则皆雇人，新城、昌化最为贫薄，反不得雇。盖转运司特于法外创立式样，令诸县不得将逐等人户都数通比。其贫下县分第一等、二等人户，例皆稀少，至第三等，则户数猥多，以此涨起人户皆及三番。然第三等户岂可承当第一等色役？则知通计三等，乃俗吏之巧簿，非朝廷立法之本意也。
　　臣方一面改正施行，旋准元佑四年八月十八日敕：「诸州衙门投名不足处，见役年满乡差衙前并行替放，且依旧条差役，更不支钱。又诸州役，除吏人、衙前外，依条定差，如空闲未及三年，即以助役钱支募。」此法既下，吏民相顾，皆所未晓，比于前来三番之法，尤为不通。前史称萧何为法，讲若画一，盖谓简径易晓，虽山邑小吏、穷乡野人，皆能别白遵守，然后为不刊之法也。臣身为侍从，又忝长民，不可不言。谨具前件条贯不便事状，及臣愚见所欲起请者，画一如左。一、前件敕节文云：「看详衙前自降招募指挥，仅及一年，诸路州军尚有招募投名不足去处。其应役年满衙前，虽依旧支与支酬【一三】，勒令在役，然非乡户情愿充应，若后更无人愿募，即乡户衙前卒无替期，乃是勒令长名祗应，显于人情未便。今欲将诸州衙前投名不足去处，见役年满乡差衙前并行替放，且依旧条差役，更不支钱，如愿投充长名，及向去招募到人，其雇食支酬钱即全行支给，却罢差充。仍除乡差年限未满人户，依条理当本户色役外，其投募长名之人，并与免本户役钱二十贯文。如所纳数少，不系出纳役钱之人，即许会六色合纳役钱之人依数免放。并仰逐处监司相度：见役衙前，如有虚占窠名，可以省并去处，裁减人额，却将减下钱数，添搭入重难支酬施行。」
　　臣今详看前件敕条，深为未便。凡长名衙前所以招募不足者，特以支钱亏少故也。自元丰前，不闻天下有阙额衙前者，岂常抑勒强充？直以重难月给可以足用故也。当时奉使之人，如李承之、沈括、□雍之类，每一使至，辄以减刻为功，至元丰之末，衙前支酬可谓仅足而无余矣。而元佑改法之初，又行减削，多是不支月给，以致招募不行。今不反循其本，乃欲重困乡差，全不支钱，而应募之人尽数支给，又放免役钱二十贯，欲以诱胁尽令应募。然而岁免役钱二十千，许计会六色人户放免，则是应募日增，六色钱日减也。若天下投名衙前并免此二十千，即六色钱存者无几；若止是阙额招募到人，方得免放，则均是投名，厚薄顿殊，其理安在？朝廷既许岁免二十千，则是明知支酬亏少，以此补足，何如直添重难月给，令招募得行？所谓「计会六色人户」者，盖令衷私商量取钱，若遇顽猾人户抵赖不还，或将诸物高价准折，讼之于官，经涉岁月，乃肯备偿，则衙前所获无几，何如官支二十千，朝请暮获，岂不简径易晓？故臣愚以谓上件敕条，必难久行。议者多谓官若添钱招募，则奸民观望，未肯投名，以待多添钱数。今来计会六色人户放免役钱，正与添钱无异，虽巧作名目，其实一般。大抵支钱既足，万无招募不行之理。自熙宁以来，无一人阙额，岂有今日顿不应募？
　　臣今起请欲乞行下诸路监司、守令：应阙额长名衙前，须管限日招募足数，如不足，即具元丰以前因何招募得行，今来因何不足事由申奏。如合添钱雇募，即与本路监司商议，一面施行讫，具委无大破保明闻奏。若限满无故招募不足，即取勘干系官吏施行。如此，不过半年，天下必无阙额长名衙前，而所添钱数，未必人人岁添二十千，兼止用坊场河渡钱，非如今法计会放免侵用六色钱也。
　　一、前件敕节文云：「看详乡差人户物力厚薄、等第高下、丁口进减，故不常定，恐难限以番次招募。不若约空闲之年，以定差法立役次轻重，雇募役人，显见均当，兼可以将□剩役钱裁减无丁及女户所出钱数。欲诸州役，除吏人、衙前外，依条定差。如空闲未及三年，即据未及之户，以助役钱支募，候有户罢支。（已募之人，各依本役年限，候满日差罢。今后遇有支募，准此。）及以一路助役钱，除依条量留一分准备外，据余剩钱数，却于无丁及女户所出役钱内量行裁减，具数奏闻。所有先降雇募州役及分番指挥，更不施行。」
　　臣今看详诸役大率以二年为一番，向来指挥，如空闲人户不及三番，则合雇募，是圣恩本欲百姓空闲六年也。今来无故忽减作三年，吏民无不愕然，以谓中等人户方苦差役，正望朝廷别加恩□，而六色钱幸有余剩，正可加添番数，而乃减作三年，农民皆纷然相告云：「向来差役虽甚劳苦，然朝廷犹许我辈闲了六年；今来只许闲得三年，必是朝廷别要此钱使用。」方二圣躬行仁厚，天下归心，忽有此言，布闻远迩，深为可惜。虽云「量留一分准备外，据余剩数，却于无丁及女户所出役钱内量行裁减」，此乃空言无实，止是建议之人假为此名，以济其说，臣请为朝廷诘之：人户差役年月，人人不同；本县有户无户，日日不同；加以税产开收、丁口进退，虽有圣智，莫能前知，当雇、当差，临事乃定。如何于一年前预知来年合用钱数，见得□剩，便行减放？臣知此法，必无由施行，但空言而已。若今来□剩已行减放，来年不足，又须却增，增减纷然，簿书淆乱，百弊横生，有不可胜言者矣。方今中等人户正以应役为苦，而六色人户犹以出钱为乐。苦者更减三年，乐者又行减放，其理安在？大抵六色钱，本缘免役，理当尽用雇人，除量留准备外，一文不合桩留，然后事简而法意通，名正而人心服。惟有一事不得不加周虑，盖逐州逐县，六色钱多少不同，若尽用雇人，则苦乐不齐，钱多之处，役户太优，与六色人户相形，反为不易。
　　臣今起请，欲乞今后六色钱当桩留一年准备，（如元佑四年只得用元佑二年钱，其三年钱桩留准备用。）及约度诸般合用钱外，（谓如官吏请雇人钱之类。）其余委自提刑、转运与守令商议，将逐州逐县人户贫富，色役多少，预行品配，以一路六色钱通融分给，令州县尽用雇人，以本处色役轻重为先后。如此，则事简而易行，钱均而无弊，雇人稍广，中户渐苏，则差役良法可以久行而不变矣。贴黄：「若行此法，今后空闲三年人户，官吏隐庇不差，却行雇募，无由点检。纵许人告，自非多事好讼之人谁肯告诉？若有本等已上闲及三年未委，专以空闲先后为断，为复参用物力高下定差，既无果决条贯，今后词讼必多。右谨件如前。朝廷改法数年，至今民心纷然未定，臣在外服，目所亲见，正为此数事耳。伏望圣慈与执政大臣早定此法，果断而止之。若还付有司，则出纳之吝，必无成议，日复一日，农民凋敝，所忧不小。臣干犯天威，谨俟斧钺之诛。」（元佑二年十二月二十四日敕，又四月八月十八日敕，实录俱不载，不知苏轼所请后来从违如何，姑具载之，须考详删修。）
　　壬午，诏：「枢密院诸房条例，久未经编修；又自官制后，旧事隶属他司，所存者亦未删正，冗杂难以检用。命承旨司取索编修，以奉议郎蔡骃、宣德郎衡规充编修官。」
　　先是，御史中丞梁焘、左谏议大夫刘安世进对延和殿，太皇太后令具可用臣僚姓名进入，于是焘、安世共奏：「臣等窃谓朝廷有大除拜，自合出于人主之意，左右大臣亦不当预，固非臣等所可轻议。陛下特示至诚，曲降清问，欲采外廷公议，以上裨宸断，臣等不敢坚避僭易之罪，辄以名闻：吏部尚书傅尧俞素有德行，觽人推服，凝重有守，得大臣体，仁宗、英宗朝尝历台谏，有正直之誉；翰林学士承旨苏颂学问该博，练达典故，神宗朝任知制诰，以不草奸人李定为御史词，落职归班，遂有重名。伏望圣慈更赐询考。」（焘安世奏云「今月八日【一四】延和殿面奏圣旨」，当即是十一月八日，今附十七日傅尧俞为中侍前。）
　　癸未，正议大夫、守门下侍郎孙固为光禄大夫、知枢密院事，中大夫、守中书侍郎刘挚为守门下侍郎，朝请大夫、试吏部尚书傅尧俞为中大夫、守中书侍郎。
　　甲申，河北沿边安抚司言：「沧州巷沽寨【一五】收到北界人船一只，取问得涿州人户孙文秀等捕鱼值风入海。若依指挥刺充厢军，缘非贼徒奸细，朝廷推示恩信，绥服四夷，乞令监司雄州牒送北界。」从之。
　　枢密院言，兰州下临大河，虑冬深冻合。诏范育检详累年大河冻合，差那兵将等往兰州、定西城等处守御堤备。
　　溪峒知龙赐州彭允宗、押案副使彭允金，知监州彭仕明【一六】、押案副使彭儒勇，知吉州彭儒崇，各进奉兴龙节、冬至、正旦节溪布。
　　左中散大夫、知泾州王说为祠部郎中。知桂州、宝文阁待制苗时中为江、淮、荆、浙等路发运副使，直龙图阁孙览权知桂州。
　　戊子，三省言：「六曹、寺、监行遣文字，甚有迂枉留滞，昨虽措置，终是未能尽绝。今既吏额已减，若不裁节，不免尚费人力，转为积滞。如本案显有迂滞事件，限一月陈述。」从之。
　　御史中丞梁焘言：「臣闻省吏不如省官，省官不如省事。朝廷屡下省吏之令，诚知所急矣，然未极其要也。今日之弊，正在官司守执之不一，文书行移之繁复。今即稍削吏禄，又减吏员，所不动者事也。事益以伙，而来之无穷；人益以少，而减之不已。禄有不足之忧，职怀被减之虑，欲其免苟简因循之患，其可得乎？必使人人有安固自勉之心，则可以终责其效。诚能并官而一其守，约事而简文书，官日以修，事日以序，然后吏之禄额可得而损矣。使其禄无不足之忧，职无苟简之弊，以此示人，髃心必服，顾愁怨从何而起哉？此诚上助圣政之一端也。」贴黄：「御史台点检得诸处文字依旧稽迟，每加催促，多是乞再三展限，方能回报。盖缘官司上下行遣迂枉，若更减人吏，即更留滞，就使应副得行，必然不至精详。向去事转不举，有司必却乞添人，理须应副。如此，则纷纭卒难成法，此不可不谨也。访闻诸处减却人吏已多，文移、行遣等事繁冗依旧。如此，则人力自是不给，何缘得事不留滞？伏乞圣慈详酌，早赐指挥。前来四分减一指挥未已，又复有再减指挥，故曹部等人吏往往怀疑苟简【一七】，不复勉励。今不务澄事源，徒欲省吏，此建议之人不思之甚也。」（焘言此不得其时，附三省令吏陈述迂滞事后。）
　　己丑，太皇太后手诏曰：「三朝盛会，礼见髃臣，王公造廷，捧觞上寿，皇帝临御五载，恭己端庄，庆集惟新，受朝飨礼。吾总揽机务，协助政纲，虽克享治安，而每怀抑畏。今有司乃欲以天圣故事，行庆会称贺之仪，顾惟菲凉，岂敢比隆于先后？其在典法，亦当稽合于常规。是日，皇帝致贺于禁中，髃臣奉表于东庑，足以显邦家之庆，而行孝谨之风，何必外朝，乃为具礼？来年正月一日，更不御殿受贺上寿，候皇帝御殿礼毕，百官并内东门拜表。」前此，尚书礼部乃检会天圣年章献明肃皇太后元日御会庆殿受皇帝奉贺上寿，及宰臣、百官、契丹使以下起居称贺之仪为请，故有是诏。
　　以殿前副都指挥使、武康军节度使刘昌祚奏请根括陇山地凡一万九百九十顷，招置弓箭手人马凡五千二百六十一人、骑，赐敕书奖谕。
　　庚寅，枢密都承旨王岩叟除中书舍人。岩叟自言亡妻乃孙固女，乞避亲嫌也。
　　龙图阁直学士、正议大夫李肃之卒。
　　诏章惇买田不法，降一官，与宫观差遣，候服阕日给告。（政目二十四日事，实录不书。此年八月二十二日，但与宫观；六年八月十六日，复官。）
　　辛卯，大食麻啰拔国进奉锦布、象牙、琉璃等物，蕃、唐章表二道。
　　御史台言：「文彦博宴并赐御筵，临时有司取旨。今遇兴隆节，尚书省赐御筵，取指挥。」诏并免赴坐。
　　诏：「今后将、副、押队差往别路权驻札者，家属不得与兵将同行，须候将、副、押队押兵已起离本处半月后，方得搬家前去。回日准此。」
　　壬辰，诏赵□将夏国送还永乐城陷没人口一百五十五人，各支与盘缠及衣装，分作三番，差使臣管押发来赴阙，仍沿路许于驿舍安下。（新本削去。元年七月八日、此年六月九日、明年二月四日当考。）
　　诏曹诗与叙荣州防御使，驸马都尉王诜更候参期取旨，以刑部检举也。
　　刑部言：「诸军率觽对本辖官员不唱喏法，上军处斩，下军及厢军徒三年，配广南；对本辖将校、节级依犯阶级及立告赏法。」从之。
　　朝奉郎、试太常少卿韩川为左朝散郎、直龙图阁、枢密都承旨。（政目无此。）左朝请郎、秘书少监林旦为直秘阁、太仆卿，知明州、左中散大夫、直龙图阁王汾为秘书少监。权京西路转运使、朝请郎王子渊知明州。权发遣淮南路转运使、朝请郎彭次云徙京西路。权梓州路转运副使、朝奉大夫吕陶徙淮南路。寻改成都府路。（改成都，在五年正月二十八日。）
　　朝散郎时孝孙为梓州路转运判官。左谏议大夫刘安世言：「孝孙资禀倾邪，巧于仕进。昔王安石、曾布、邓绾变法之际，曲意附会，遂荐充司农寺属官，推行新法于河北，吏民苦之，视若鹰犬。其后蔡确用事，倾心结交，又得御史台主簿。及何正臣鞫泸南之狱，举以自随，使正臣欺罔先朝，肆行酷烈，孝孙赞助，其力居多。狱决还朝，擢任一道。元佑之初，罢诸路提举官，随例得郡，搢绅之议，固已不平。今正臣既行黜责，而孝孙尚冒监司，陟降顿殊，公论未允。伏望圣慈考其素履，灼见奸状，追还新命，以折髃枉。」御史亦以为言。诏孝孙改差权知鄂州。（改命鄂州，在十二月十六日，今并书之。）
　　尚书省言，改立发运、转运、提刑预妓乐宴会者徒二年法。从之。
　　癸巳，枢密院言：「今拟立法，沿边州、县、镇、城、堡、寨兴修工料，阙少厢军，如系紧要处，方得和雇禁军，仍奏听朝旨；事干急速，待报不及者，和雇讫奏。」从之。（新无。）
　　中书侍郎傅尧俞言：「臣今月二十二日面奉圣旨，令臣与宰臣等更商量河事，密具奏闻。臣与文彦博、吕大防以下商量，臣以才薄位轻，不能回夺，兼缘都堂议论，体当婉顺，次第必不可改移。今方大冬，已役五万余夫，兵工不在其数，将来诸路调发人夫数十万，殚国财，竭民力，以就非急不可必成之役；兼虑春中或遇雨雪寒冻，不惟怨嗟溃散，枉费物料钱粮，亦恐伤害人命，其数不少。此陛下所深知，臣不复具论。今主议者云欲回河以缓北流之患，而未尝于北流略为堤备，若将来河势不肯东流，不幸又加大水，则北流之害，岂可御哉？伏望圣慈或因寒雪，或因他事，批出指挥，直罢回河司，留孙村口准备分减涨水，便令检计北流紧急堤岸，疾速修完，不致簄虞。候三五年，更看河势，然后别议，则两边俱无所失，上下安乐，可以存全河北生灵，变祸为福，其利无穷，在陛下神断一言而已。」（尧俞自注云：「十一月二十七日奏此。」九月二十八日，傅尧俞初奏。）
　　甲午，尚书省言：「诸州军奏案过限未报，并令本处月申刑部及都省。累据诸州申状，催促刑、法寺未断奏案件数尤多，虑淹延刑案。缘本省旧专置房举催，后来并入催驱房，与六曹文字滚同催促，不得专一。今来御史刑房专一主行，委是繁简均当，更不须增添吏额请受。其举催条限约束，并依旧催按房条例施行，以『御史催按刑房』为名，催按簿书依御史刑房法。」从之。
　　御史中丞梁焘言：「臣尝论奏乞用祖宗三司、榷货务旧法，通行商贾，以广国家财用之源，猥蒙睿聪采纳，选官检讨。行将半年，未见有绪，但闻以取索为名，故淹时月，有司官吏倦于翻阅文书，一切以去失为报，两驰空言，难期实效，是欲以迁延迤逦为计，无救弊立事之心也。臣窃以方今财用之乏，若不通行商旅，以辟利源，则必裒之于民。今民力久困，虽加诛求，亦已穷竭矣，不然，则百端鑴削，苛碎刻急，上损国体，下失人心，伤惠害政，不足为也。臣窃为陛下思之，幸有祖宗成法，宜于世者不少，苟得忠实仁明之吏，讲求而施行之，则财货蕃衍，不胜其用矣。伏望圣慈特赐指挥，稍加督责，庶得不致终废其事，以补今日之急。」贴黄：「臣所请谓取成书上之朝廷，然后讲议去取，既已定议立法，然后施行。今但检讨文书，已几半年，则施行之期，漫不知其岁月矣。不究其源，必见废弛。伏乞圣慈指挥，责以近限了当。此事须赖朝廷主之，乃可成就，若但付所差官，以行遣为名，则无期可集。伏望陛下面饬执政之臣，以国用大计为先，留心公共，以救时敝。」（焘言此不得其时。先言在六月七日，今因焘云将及半年」，附十一月末。得旨迁官，在六月十六日。）
　　杭僧有凈源者，旧居海滨，与舶客交通牟利，舶客至高丽，交誉之。元丰末，其王子义天来朝，因往拜焉。至是，源死，其徒窃其画像，附舶客往告，义天亦使其徒寿介等附舶来祭，祭讫，乃言国母使以金塔二祝皇帝、太皇太后寿。知杭州苏轼不纳，具言：「熙宁以来，高丽屡入贡，至元丰末十六七年间，馆待赐予之费，不可胜数，两浙、淮南、京东三路筑城造船，建立亭馆，调发农工，侵渔商贾，所在骚然，公私告病。朝廷无丝毫之益，而远夷获不赀之利。使者所至，图画山川，购买书籍。议者以为所得赐予，大半归之契丹，虽虚实不可明，而契丹之强足以祸福高丽，若不阴相计构，则高丽岂敢公然入朝？中国有识之士，以为深忧。自二圣嗣位，高丽数年不至，淮、浙、京东吏民有息肩之喜，惟福建一路多以海商为业，其间凶险之人，犹敢交通引惹，以希厚利。臣稍闻其事，方欲觉察行遣，而寿介等实附泉州商人徐戬海舶至此。且高丽久不入贡，失赐予厚利，意欲来朝久矣，未测朝廷所以待之厚薄，故因祭亡僧而行祝寿礼，礼仪渺薄，抑亦可见。若受而不答，则远夷或以怨怒；因而厚赐之，正堕其计。臣谓朝廷宜勿与知，而使州郡却之。然庸僧、猾商擅招诱外夷，邀求厚利，为国生事，其渐不可长，宜痛加惩创。」诏皆从之。未几，高丽使果至，轼按旧例，使之所至，□越七州实费二万四千余缗，而民间之费不在此数，乃令诸郡量事裁损。比至，民获交易之利，而无侵挠之害。（此据轼墓志，仍取轼奏状稍增入之。）
　　轼又言：（此疏乃十一月四日奏，今附月末。）
　　浙西七州军冬春积水，不种早稻，及五六月水退，方插晚秧，又遭干旱，早晚俱损，高下共伤，民之艰食，无甚今岁。见今米斗九十足钱，小民方冬已有饥者。两浙水乡，种麦绝少，来岁之熟，指秋为期，而熟不熟又未可知，深恐来年春夏之交，必有饥馑盗贼之忧。钤辖司除已与提、转商量，多方擘画准备外，有合申奏事件，仅具画一如左。其一、转运司来年合发上供额斛及补填旧欠，共一百六十余万石。本路钱物大抵空匮，徱刷变转不行，官吏急于趁办，务在免责，催迫赋租，督促欠负，钳束私酒、漏税之类，必倍于平日。饥贫之民，无路逃死，必将聚为盗贼。又缘上供额斛数目至广，都未有备，见今逐州广行收籴，指挥严紧，官吏不免遮拦米谷，添价贵籴以上，斛斗涌贵，小民乏食。伏望圣慈愍此一方遭罹熙宁中饥疫，人死大半，至今城市寂寥，少欠官私逋负，十人而九。若不痛加赈恤，则一方余民，必在沟壑。今来亦不敢望朝廷别赐钱米，但只□得转运司上供年额钱斛，则官吏自然不行迫急之政，而民自受赐矣。乞出自宸断，来年本路上供钱斛，且起一半或三分之二，其余候丰熟，自分作二年，随年额上供钱物起发，所贵公私稍获通济。又恐官吏为见明年既得□减，侥幸替移，更不尽心擘画收拾，以备补填年额。乞特赐指挥，须管依年分收簇数足，若遇移替，具所收簇到数交割与后政承认，不得出违年限。
　　其二、见今逐州和籴常平斛斗及省仓军粮，又籴封桩钱上供米，名目不一。官吏各务趁办，争夺相倾，以此米价益贵。伏望圣慈速赐勘会，如在京诸仓不待此米支用，即令提、转疾速契勘逐州，如省仓不阙军需，常平籴数有备外，更不得收籴，所贵米价稍平，小民不至失所。
　　其三、浙中自来号称钱荒，今者尤甚。百姓持银、绢、丝、绵入市，莫有顾者，质库人户往往昼闭【一八】。若得官钱三二十万，散在民间，如水救火。欲乞指挥提、转，令将合上供钱散在诸州税户，令买金、银、紬、绢充年额起发。
　　其四、自来浙中奸民，结为髃党，兴贩私盐，急则为盗。近来朝廷痛减盐价，最为仁政，然结集兴贩，犹未甚衰，深恐饥馑之民，散流江海之上，髃党愈觽，或为深患。欲乞朝廷指挥，一应盗贼情理重及私盐结聚髃党，皆许申钤辖司，权于法外行遣，候丰熟日依旧，所贵弹压奸愚，有所畏肃。有诏许留上供米三之一。（诏许留上供米三之一，此据轼墓志。轼奏当删取，不必备载，然亦可见当时事情，故具存之。轼五年二月十四日奏云：「蒙朝廷赐上供米二十万石，于本路出籴。」）由是米不翔贵，复得赐度牒百道，易米以救饥者。明年方春，即减半价粜常平米，民皆得免焉。轼又作饘粥、药饵，遣吏挟医，分方治病，活者甚觽。轼曰：「杭，水陆之会，因疫病死，比他处常多。」轼乃裒集羡缗，得二千，复发私橐，得金五十两，以作病坊，稍蓄钱粮以待之，名曰「安乐」。崇宁初，改赐名曰「安济」云。（崇宁二年五月二十六日，改杭州安乐坊名曰「安济」。）
　　是月，宥州牒：已指挥所委官，临时有可相近取直处，令相照接连取直分画。（政目有此，当详考。）
　　注　　释
　　【一】秘书省正字「省」原作「郎」，据宋史卷一六九职官志叙迁之制改。「正字」下原衍「太子正身」四字，据同上书删。
　　【二】三司子司判官下「司」字原作「同」，「子」字原脱。按：同上书本句作「三司子司主判官」，据补改。
　　【三】无出身只转祠部「无」原作「有」，据同上书改。
　　【四】有出身合转右名曹准此「有」原作「无」，据同上书改。
　　【五】修起居注「修」字原脱，据同上书补。
　　【六】左右曹右名曹转左名曹「左右曹」三字原脱，据同上书补。「右名曹」原作「左名曹」，「左名曹」原作「右名曹」，据阁本及同上书改。
　　【七】司徒转太保「保」原作「尉」，据同上书及下文改。
　　【八】太保转太傅据宋史卷一六九职官志叙迁之制，此处及上文皆有脱文。
　　【九】今仍其旧案：本案语并非李焘原注，乃清人所加，其所谓注文所载宋文臣自京官至三师叙迁之制与宋史职官志多有不合，即以上各条据宋史卷一六九职官志所改者。
　　【一○】知保静军彭儒武「保静军」，宋史卷四九三西南溪峒诸蛮传作「保静州」，「彭儒武」下，宋会要蕃夷七之四○有「押案副使彭仕贵，知永顺州彭儒同」十四字。
　　【一一】知渭州彭师聪「渭」，阁本及上引宋会要同，上引宋史作「谓」。「师」上引宋会要作「思」。
　　【一二】恩德「德」原作「泽」，据宋史卷九一河渠志改。按：恩、德州皆在河北东路，泽州在河东路，见宋史卷八六地理志。
　　【一三】虽依旧支与支酬「虽」原作「难」，据阁本改。
　　【一四】今月八日「今」下原衍「八」字，据阁本删。
　　【一五】巷沽寨「沽」，宋史卷八六地理志作「姑」。
　　【一六】知监州彭仕明宋会要蕃夷七之四○同。按：武经总要前集卷二○荆湖北路溪洞州有溪监州。
　　【一七】故曹部等人吏往往怀疑苟简「等人」二字原倒，据阁本乙正。
　　【一八】往往昼闭「闭」原作「闲」，据阁本改。
续资治通鉴长编
卷四百三十六
卷四百三十六
　　起讫时间 起哲宗元佑四年十二月尽其月
　　卷　　名 续资治通鉴长编卷四百三十六
　　帝　　号 宋哲宗
　　年　　号 元佑四年（己巳，1089）
　　全　　文
　　十二月丁酉朔，正议大夫章惇降授通议大夫、提举杭州洞霄宫。于是举行八月己未诏书，惇始除丧故也。（旧录云：以谏议大夫刘安世、朱光庭言惇强买民田不法，故有是命。新录因之。按：安世等所言，不止为惇强买民田，其曲折已具章疏。初，有服阕与宫观指挥，安世又论其不当，而朝廷讫莫从也。）
　　戊戌，西蕃阿里骨并温溪心下大小首领软驴脚四等补职名、支请各有差，以进奉到阙推恩也。
　　庚子，辽国遣使奉国军节度使耶律常，副使、中大夫、太常少卿、充史馆修撰史善利来贺兴龙节。
　　辛丑，夏国遣使贺兴龙节。
　　右谏议大夫范祖禹言：「臣近准枢密院录白『高阳关路兵马钤辖兼河北第六将杨永节为母亡乞解官行服，续据本路都总管司奏乞不许本官解官行服，所贵得人协力勾当。奉圣旨依高阳关路总管司所奏』者。臣检会元佑编敕：『诸武臣丁忧者，若系小使臣【一】，及元是军班换授，并见任管军或充缘边路分总管、钤辖、都监，知州县城都监、寨主、都同巡检，虽系大使臣，并不解官，其乞解官行服者，除缘边任使奏候朝旨外，余并听。』臣窃以小使臣不解官行服，已损孝治之风，朝廷恤小官非俸禄无以自养，不得已而未之改耳。自大使臣以上，官既升朝，禄既足以为养，而缘边任使亦不解官，其乞行服者又须奏候朝旨，帅臣因而奏留，朝廷重违其请，循例夺服，唯狄咏是狄青之子，帅臣为之奏请，特许解官。当今缘边无异内地，帅臣遭丧者无不解官，自余将领，寄任轻于帅臣，非有金革之事，而无故夺其丧服，全无义理。若言其才，则方今武臣常患员多，岂至无人可使？若恤其贫，则在内地者均是也，何独于缘边恤之？若以解官为优恩，必待如狄青之子然后许之，则父母之丧，无贵贱一也。古者，庶人有丧，三年不从征役，岂可仕至升朝以上，而不使执亲之丧？臣愚欲乞今后大使臣以上丁忧者，虽系沿边任使，并解官行服；如遇有边事，即许本路奏留，系自朝廷指挥，庶使武臣皆知礼法，有益风教，而缓急藉才，亦不失金革从权之制。如以臣言为然，乞下有司修立。」贴黄：「臣窃以夺服之礼，本非古法，祖宗时，文武官尚少，故因袭前代权制，不许解官。今承平日久，使员益多，宜使人知礼教。或遇有边事，藉武臣宣力，则夺其丧服，无所不可。」
　　壬子，京东路转运司言：「准朝旨，本路清河与江、浙、淮南诸路相通，舟楫往来，般运物货，因徐州吕梁、百步两洪湍浅险恶，及水手、牛驴、纤户、盘剥人等百般邀阻，损坏舟船，致客人不行。已奉旨差知常州晋陵县事赵竦及于本路选差齐州通判、朝请郎滕希靖同诣徐州吕梁、百步两洪相度打量地势高下，穿凿作井，别无阻碍，实可开修月河石堤，上下置鰯，以时开闭，通放舟船；及约度到人工、料次、所费官钱、米豆，经久利便；及欲乞于本路不拘常制踏逐使臣，差二员专切监勒兵夫、人匠等兴修；及乞存留赵竦与滕希靖同共提举点检。」从之，内合用兵夫，除本路团结修河兵夫不差外，令本司徱刷合用役兵应副，不足，即行和雇，仍专差赵竦、滕希靖管勾开修，令京东路转运司并徐州应副。（新本削去。）
　　癸丑，礼部言：「据大乐正叶防状：『近准敕，来年正月一日御殿，今再定到威加四海之舞、化成天下之舞仪式。』协律郎陈沂看详，别无未尽，欲依所请。」从之。
　　甲寅，诏减鄜延等路戍兵，节次归营。先是，夏人逆命，陕西诸路奏乞添屯，今已通贡，故有是命。
　　三省、枢密院言：「昨令都提举修河司从长择一顺快处回河，差夫八万，和雇二万充引水正河工役外，北外都水丞司检计到大河北流人夫二十万四千三百一十八人，故道人夫七万四千四百五十六人，两项共计二十七万八千七百七十四人。今都水监丞李君贶等检计裁减到共十九万四千九十八人。」诏令修河司且开减水河，其差夫八万人，于数内减作四万人，充修河工役；于李君贶等裁定差夫内，共减作一十万人，令修河司通那分擘役使，余依前降指挥。
　　御史中丞梁焘言：「臣闻河为朔方之患甚矣，不可不治也。东流之利，人人皆知之，朝廷审其如此，乃议修复孙村故道。令三变而功无所见，徒以疑民心，耗国力，殆非计也。夫河事正如边事，在熟计利害，而为一定之论，必信而力行之，岂有分数之渐乎？朝廷能信东流之利，则断以不疑，极国力成之而无惮，是暂劳永逸也；如以此劳民伤财，当缓之以岁月，从容闲暇，储用计工，俟其有余，而一日成之，是人逸功倍也。于斯二者，审择其一，在为与不为尔，岂容姑息之计于其间哉？今乃省人功物力，以为减水河，幸其洪流之入，亦已玩矣。河之大势北倾，悍而不可制，其所分之水，固不能多。水既不多，流渐平缓，平缓之流，终成淤淀，淤淀既积，遂至断流。若淤断故道，遂失东流之利，是自废长久之策也。若不为减水，则故道依旧，终有回河之期；若为减水，则故道必废，更无回河之计。利害如此，甚易见也。或谓涨水之时，亦须流行故道，设不为减水，亦须淤淀，不可一年二年计之，必于当年为之则可矣。是不然。盖涨水之来，不过三二分，有计时而断流，当水涸之时，稍加浚治，即故道犹在。分水之来，虽少亦须四五分或至五六分，常流而不绝，直至淤平乃断，分数愈深，更不可以施功浚治，故道岂复得存邪？又谓河势近年卧东，故可为东流，若或背去，不可复为矣。此说诚为有所取，然一二年间，未必便至于此，但歇得一二年间，人力、国用既已有余，便可为之。臣以谓河流所以东流者，必中流之西稍缓，其下已积泥沙，河底渐高也。久之，河底益高，水势无复能西矣。臣愚欲乞罢修减水河，以存朝廷将来之利，不重朔方今日之患。伏望圣慈特赐详酌，面谕大臣，极理讲议，如保得终不害于回河，即听为之；如无必然之说，幸用臣言，早赐施行。」贴黄：「方今正是农时，未得春泽，兴此大役，劳民动觽，以奸阴阳之和，恐致旱沴。议如可罢，即乞速降指挥。」
　　三省言：「六曹、学士院、台、省、寺、监官，每有觽议，随事申乞支钱。虽临时多寡不一，缘无限数，未有定式。今参酌修立每员二贯至一贯，所有逐处共支料次钱，指挥更不施行，余并从旧制。」从之。（新本削去。）
　　尚书省言：「在京吏人有过会恩者，原免之外，不计轻重，别无诫励。今欲吏人有过会恩，事理稍重者仍上簿。」从之。
　　左谏议大夫梁焘言：「臣近论奏事，以方今商旅不行，国家财用匮乏，乞讲求祖宗之法，通商广财。又以省罢吏员太刻，滞事废职，人情不安，但务苟且，乞先省事省官，如未暇为之，且守四分减一分之法，以期久远之暛，诸已议而未行者，一切罢之。今以裁减浮费所细碎苛急，甚损国体，集怨于下，有害政事，乞罢所差官宋肇，以其事委户部结绝。又以举人习经义者少，习诗赋者多，乞更不各取五分，只以入试人数，用解额考校合格之人。此数事者，臣采之公论，利害灼然，方敢上之朝廷，以补圣政万一。窃思陛下聪明洞照，中外敬仰，人情事体，无所不知，必以臣言为是。窃恐大臣各怀私见，以惑圣听，伏望候进呈日，断在必行，庶使治道清明，人心慰悦。事非小补，愿留宸念。」贴黄：「其裁减浮费所差官宋肇，奔竞小人，不识大体，游历权贵之门，谄媚迎合为事，以此大臣中颇有喜之者。伏乞速赐指挥罢免，仍不与推恩。伏望宣谕，其省吏事已着令施行者，已不可改，其见取索到而未曾施行者，乞一切罢去。」（焘乞通商广财，在六月七日；论科举不限五分，附六月末；此奏劾宋肇，据密疏在十二月十八日，今从密疏。）
　　龙图阁直学士、中散大夫、知河阳陈安石为左中散大夫，依前职知邓州。
　　殿中侍御史孙升言：「臣闻壮而仕，老而休者，古今之通义；七十引老而去者，礼法之常经。所以明止足之分，厚廉退之节也。其或身系天下安危，德与朝廷轻重，仕不得谢，礼益有加者，非可以为常也。伏见龙图阁直学士、新知邓州陈安石年七十有九，无功于国，无德在民，历任以来，蔑闻政迹，而为河东转运使日，附会时论，兴置盐井，害及一路生灵。昨在吏部，精力已耗，日惟昏睡，觽所指笑。出帅永兴，亦以昏老为言事者所讥。今加数年，有退无进，而不知止足，贪冒无耻，坐尸厚禄，屡易近藩。名德不闻，功业无有，而恩禄所加如此，何以砥砺搢绅，崇贵廉耻乎？伏望圣慈详察，与一宫观差遣，庶几朝士大夫稍知止足之义，务崇廉退之节。」安石寻改郑州，久之，乃以提举崇福宫卒。（五年二月一日，自河阳改郑州；绍圣元年正月，乃以崇福宫卒。安石传云自郑州请崇福，不得其时。）
　　右朝请大夫、仓部郎中张安上权知齐州，朝散大夫、提点开封府界诸县镇事范子谅为右朝散大夫、仓部郎中。
　　乙卯，知枢密院事孙固、门下侍郎刘挚、尚书左丞韩忠彦言：「臣伏见故太子中允、直集贤院石介在仁宗朝，文学行义，名重一时，经术博深，议论坚正，以扶持名教为己任。尝以孙复、胡瑗为国子监直讲，教养人才，士风丕变，故至今论学校者，称庆历之风。然介志气刚大，不肯枉道以阿世，而喜于分别邪正，嫉恶太明，以此忤权贵取怒，挤逐倾陷，至其死犹不已，天下皆冤之。其后，诬谤虽已明，而历年浸久，无复为言之者。今闻其子编于民籍，略无生业，日有饥寒之苦，士议叹惜，以为圣朝尚贤，不应使名臣之后零落至于此极也。臣等不胜拳拳，欲望圣慈特诏有司，录介之后，以子若孙一人，赐以一命，使获薄禄，不坠厥世，以副圣朝崇奖善人之意，而为天下守忠义者之劝。」贴黄称：「仁宗时，馆职石延年、直讲孙复身没之后，蒙官其子；近日推恩吕诲、包拯、刘庠之子，各任以职事，天下感劝。如介之后，宜在所录，伏乞比类施行。」（五年正月二十二日，官石师中。）
　　戊午，门下省言：「三省得旨文字奏知札子，自来止是具事宜进入，其间虑有节写不圆，或致漏落事件。」诏今后立定式样，与录黄连黏在后入进。（新本削去。十月十二日刘安世所言当参考。）
　　御史中丞梁焘言：「臣伏见监察御史阙员已久，侍御史近有迁除，复未补人。窃以纪纲之地，所当择才，耳目之官，不可旷位。况今寒畯待用者犹滞，孤直已试者未旌，宜加公选，以副清议。欲望圣慈特赐指挥，早除侍御史，如更令举官，亦乞检会近制施行，庶使中外知圣主开广言路、清明政事之意。」贴黄：「臣窃见近日翰林学士至两省官准圣旨再同举御史两员，欲乞朝廷先次选除，以补员阙。臣访闻先朝擢为御史、而中间以言忤大臣罢去者，盖多端良之士，伏乞圣慈更加详择，牵复任用，以广贤材之路。」（旧录删取焘言大略，今全载之。）诏御史中丞举官二员，两省谏议大夫以上未曾举监察御史，同举二员以闻。（诏依旧录。）
　　是日，诏文彦博累乞致仕，候中春施行。（此据政目增入。五年正月末，范祖禹云云。）
　　左朝散郎李闶为都官郎中。
　　庚申，朝奉郎徐铎为左朝奉郎，正字。
  </div>
  <div class="pagination">
   <a href="续资治通鉴长编_page535.html">
    上一页
   </a>
   <span>
    ...
   </span>
   <a href="续资治通鉴长编_page531.html">
    531
   </a>
   <a href="续资治通鉴长编_page532.html">
    532
   </a>
   <a href="续资治通鉴长编_page533.html">
    533
   </a>
   <a href="续资治通鉴长编_page534.html">
    534
   </a>
   <a href="续资治通鉴长编_page535.html">
    535
   </a>
   <span class="current-page">
    536
   </span>
   <a href="续资治通鉴长编_page537.html">
    537
   </a>
   <a href="续资治通鉴长编_page538.html">
    538
   </a>
   <a href="续资治通鉴长编_page539.html">
    539
   </a>
   <a href="续资治通鉴长编_page540.html">
    540
   </a>
   <a href="续资治通鉴长编_page541.html">
    541
   </a>
   <span>
    ...
   </span>
   <a href="续资治通鉴长编_page537.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
