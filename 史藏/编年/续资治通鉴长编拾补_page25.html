<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 25 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 25 页/共 59 页</h1>
    <div class="content">
　　９、甲戌，王厚奏：“臣体问得河南、河北诸羌，以大小陇拶争国之故，人心极不宁贴。诸族酋首，互有猜忌，遂以兵革更相侵掠，杀戮其下人众，缘是愈更携贰。今来事机如此，正所谓以夷狄攻夷狄，乃中国之利。臣见与童贯计议，乘此从长措置，及选委得力蕃部，令同使臣李德庆前去笃丁计会。缅什罗蒙送文字与大陇拶评洎事务，才候起发，别具奏闻。”又贴黄：“大陇拶虽累与郎阿章雠，赛得胜，终恐为青唐吞并，及慕汉家威德，决有归顺之意。其郎阿章亦以数败，内怀恐惧不安。臣今与童贯并召高永年在此商量，乘此机便，前去措置。但臣等稍似出界，即诸处彊梗酋豪当尽款服。其间或有说谕不从，即行翦戮，庶几一两月便见大定。伏乞圣慈详察。”（《纪事本末》卷百三十九。） 

　　１０、乙亥，诏：“三苏集及苏门学士黄庭坚、张耒、晁补之、秦观及马涓文集，范祖禹《唐鉴》、范镇《东斋记事》、刘攽《诗话》、僧文莹《湘山野录》等印板，悉行焚毁。”（《纪事本末》卷百二十一，又百二十二。案：百二十二系苏、黄、张、晁、秦毁板事於崇宁三年正月，盖二年四月字之误也，今并书於此。毁苏轼《东坡集》已见上丁巳。“三苏集，”当依《十朝纲要》改作“苏洵、苏辙”四字。） 

　　１１、戊寅，臣僚上言：“故宰相王珪遭遇神宗，擢在政府凡十六年，其所蒙被恩泽，无与比伦。逮神宗违豫，至於大渐，是宜早建储君，以定人心。而乃迟疑顾望，语及同列，谓是他家事，外庭不当管；又密召高士充，欲成其奸谋。其为悖逆，前后臣僚言之甚详云云。伏望检会元符三年后来指挥，并令改正，依所得指挥施行。”诏：“王珪追赠官并谥，王仲端、王仲薿并放罢，遗表恩例减半。”（《纪事本末》卷百二十一。案：原本系王珪、程颐两事於正月二十四日戊寅。考正月辛巳朔无戊寅日，二十四日为甲辰。《宋史·本纪》书夺王珪赠谥、追毁程颐出身文字於四月戊寅赵挺之为中书侍郎之后，则正月字譌也。《编年备要》、《通鉴续编》皆系四月，今从之，移编於此。） 

　　１２、臣僚上言：“谨案通直郎致仕程颐学术颇僻，素行谲怪，专以诡异聋瞽愚俗。顷在元祐中因奸党荐引，朝廷遂命以官，劝讲经筵，则进迂阔不经之论，有轻视人主之意；议法太学，则专出私见，以变乱神考成宪为事。”诏：“程颐追毁出身以来文字，除名，其入山所著书，令本路监司常切觉察。”（《纪事本末》卷百二十一。案：《宋编年通鉴》云：论程颐学僻行谲，聋瞽世俗，近以入山著书，窃意妄及朝政。《编年备要》云：言者谓：“颐学术颇僻，素行谲诞。绍圣中虽尝明正罪罚，而元符之末叙复过优，尚以通籍致仕，田野出处自如。朝廷有大政令，则其徒更相迭和，指而议之，毁坏风俗，莫此为甚。访闻本人，近日以入山著书为名，未悉所著书是何等文字。窃如野史小说之类，妄及朝政，欺惑天下，后世不可不察。”诏除名，所著书令监司严切觉察。毕氏《续通鉴》云：范致虚又言：“颐以邪说诐行，惑乱众听，而尹焞、张绎为之羽翼，乞下河南尽逐学徒。”颐於是迁居龙门之南，止四方学者，曰：“尊所闻，行所知，可矣，不必及吾门也。”） 

　　《续宋编年资治通鉴》云：四月，更盐法。案：《十朝纲要》云：是月始更盐钞法。《九朝编年备要》云：蔡京为新法盐钞，以通、泰煮海，号东南盐，行之东南诸路；滨、沧煮海，号东北盐，行之东北及畿甸诸处。而畿甸诸处，旧解盐界也。今以东北盐充之，而解盐独行於陕西与河东，是以西钞多滞，两池天产殆与土壤俱积，而钱钞至都又为榷货务所阻，故诸路军盐价皆增长，乞立赏，禁人扇动钞法。诏从之。

　　１、五月（案：钱氏《朔闰考》：是月己卯朔。庚辰，户部言提举学事司乞州县学之费通一路财用应副。案：《文献通考》卷四十六云：提学司通一路财计，均给学费，仍行部摘试文，检括当否，生员尝试公私，试虽不中，亦复其身勿事。从之。《纪事本末》卷百二十六。） 

　　２、丙戌，刑部、大理寺以开封府勘鞫曾布之妻魏氏并子纡、练等交通请赇，具狱来上，三省检会臣僚上言：“窃见开封府根治曾纡等取受赂遗、干求差遣等公事，称曾纡计赃二千五十三贯。”曾布并妻悦而罢。翌日，言者交攻，布由是得罪。（《纪事本末》卷百三十。案：《宋史·本纪》：是日，责授曾布廉州司户参军，衡州安置。据《续长编》文，责授事在下月辛酉，云：魏氏计赃一千九百三贯，曾缲计一百四十六贯，五硕计二十三贯，合计之为二千七十二贯。与此数不合，当有字误。） 

　　３、戊子，诏不置教授州军置学处，学生以百人为额。（《纪事本末》卷百二十） 六。

　　４、甲午，诏颁梁安国等二十二人昨上书谤讪节文云云。（案：《十朝纲要》系之辛卯，又“二十二人”作“三十二人”，譌。） 

　　５、诏：“宝文阁直学士、左中散大夫、知应天府路昌衡落职，提举明道宫；朝散大夫、直秘阁、管勾太极观张恕落直秘阁，降授朝奉大夫，添差监高邮军酒务；朝请郎、管勾鸿庆宫杨瑰宝降授朝奉郎，添差监宿州盐茶酒税；降授朝奉议郎、权发遣华州陈并降授承事郎，添差监涟水军盐茶酒税；降授宣德郎、新差佥书秀州判官事周锷降授承务郎，添差监泉州茶盐税；朝散郎、管勾崇禧观萧刓降授承议郎，添差监漳州盐税；右朝散大夫、管勾崇福宫赵越降授朝散大夫，添差监无为军盐酒税；丁忧人前承议郎倪直孺降授宣德郎，添差监南剑州盐税；朝奉郎滕友特降授奉议郎，添差监泗州盐税。梁安国、何大受、苏回、檀固、王箴，并勒停，永不收叙。安国，齐州；大受，襄州；回，华州；固，湖州；箴，通州，并羁管。邓允中、梁俊民、江恂、陆表民、方适，并特訩替，私罪事理重，永不得改官。叶世英追夺元授假承务郎，刘经国前死，故不及责。（《纪事本末》卷百二十一。原注：安国等五人，允中等六人及世英、经国，并不见所居官，当考。此十三人本末具载之《实录》，但载路昌衡等二十二人责罚、其所上书词并削去，今复具载於前。案：原文多错误字，今据崇宁三年六月党人碑校正。“江恂”，党人碑作“江洵”，兹年十二月丁巳，诏改臣僚姓名，与奸党同者，亦作“江恂”，与此文同。元年九月乙未，所开元符臣僚邪下有“江洵”，与党人碑文同，盖二人也。又正文诏颁梁安国等二十二人，原注引《实录》，亦云路昌衡等二十二人。今检所载，祗有二十一人；原注云允中等六人，今祗五人，盖此处脱书一人也。） 

　　６、丙申，讲议司言：“两川以坊场钱岁数十万缗，朝廷拨充陕西常平，许商旅於沿边纳钱兑便，每一千加三百以饶商旅。看详陕西铁钱太轻，若复加饶，则为太优。”诏罢加饶。（《纪事本末》卷百三十二。案：《宋史席旦传》：旦知成都府。入见，言：“蜀用铁钱，以其艰於转移，故权以楮券，而有司冀赢羡，为之益多，使民不敢信。”帝曰：“朕为卿损数百万虚券，而别给缗钱与本业，可乎？”对曰：“陛下幸加惠远民，不爱重费以救敝法，此古圣王用心也。”自是钱引稍仍故。） 

　　７、甲辰，改杭州安乐坊曰安济。（《续长编》卷四百三十五注。案：杭州安乐坊，苏轼所建。轼以杭州水陆之会，因疫病死比他处常多，乃裒集羡缗得二千贯，复发私橐得金五十两以作病坊，名曰安乐，事在元祐四年十一月。原注：云：崇宁二年五月二十日改名安济。据钱氏《朔闰考》，是月己卯朔，二十六日甲辰也。） 

　　８、是月，姚雄自华州观察使降复州防奭使。（《纪事本末》卷百三十九注。案：注云在五月末，无日。） 

　　《续宋编年资治通鉴》云：五月，废内侍寄资法。案：《十朝纲要》系癸未日。《九朝编年备要》云：旧制，内侍至东头供奉官，在内庭只许暗悰资给，恩数俸料，并未该受，谓之“寄资”，转出方正授以所寄之官。今直转正官，不用寄悰，只於官上冠以“入内内侍省”，若内侍省字恩数俸给皆得之，此乃蔡京媚近习，变乱法度之大者。下改都知等官，亦此意也。又按仁宗朝，因赵之请，诏御药院当转出外，而特留者毋得累寄所迁资序。司马光、吕诲於英宗朝同论祖宗之制，勾当御药院常用供奉官以下，至内殿崇班则出，近岁居此，皆暗悰官资食其廪禄，非祖宗本意。则知寄资已是弊法，况可尽废之乎！是月，又改都知为知入内内侍省事，副都知为同知，押班为佥书。

　　又：云：铸当五钱。案：《十朝纲要》系辛卯日铸，上亦当依《纲要》，补“诏江、池、饶、建州”六字。《九朝编年备要》云：去冬，令陕西铸折五铜钱，至是户部尚书吴居厚言：“江、池、饶、建四监，岁铸缗钱一百三十馀万，近年浸少，欲别定劝沮之格。”诏从之。又令江、池、饶、建、舒、睦、衡、鄂八州，将每年上供小平钱缩减万数，增入料例，铸当五大钱，以“圣宋通宝”为文，其背铸“当五”二字。据《宋史食货志》：五月，令陕西、江、池、饶、建州，以岁所铸小平钱增料改铸当五大铜钱，以“圣宋通宝”为文，继而并令舒、睦、衡、鄂钱监，用陕西式铸折十钱。是当五钱惟江、池、饶、建四州铸之，舒、睦、衡、鄂只铸当十钱也。今检《纪事本末》，於二月书铸当十钱，於此略之，三年正月戊子书诏罢铸当五钱，改铸当十大钱。盖有脱文，故致前后不相蒙。

　　１、六月（案：钱氏《朔闰考》：是月戊申朔。丙辰，诏县学生不及二十人处，许依州学例并附邻近大县一处教养。《纪事本末》卷百二十六。） 

　　２、辛酉，臣僚上言：“曾布妻魏氏计赃一千九百三贯，曾缲计一百四十六贯，五硕计二十三贯，及各有银数。谨按布身为宰相，受国重恩，当明天子在上，不务尽公守法以报朝廷，而敢受赂狼籍，研穷有状，欲望详酌，特降睿旨施行，以戒为臣之贪者。”诏并依刑部、大理寺所断刑名，特不以近降赦原，责授贺州别驾，衡州安置曾布，授廉州司户参军，依旧衡州安置；勒停人前承议郎曾纡特送永州编管；承奉郎曾缲除名。（《纪事本末》卷百三十。案：原文系此事於八月辛酉，“八”盖“六”字之譌。以八月丁未朔诏，已有除曾布已责廉州司户参军、衡州安置外之文，则曾布之责必在八月前矣。《十朝纲要》系於五月癸未，《宋史·本纪》系於五月丙戌。据《续长编》，前月开封府勘鞫，具狱来上，翌日，言者交攻，布由是得罪而责授。又在是月辛酉，特非八月耳。《十朝纲要》云：凡交通之人，自胡宗回、米芾以下责授有差。） 

　　３、王厚、童贯发熙州。初厚与贯会诸将部分军事，诸将皆欲？兵直趋湟中。厚曰：“贼恃巴金、把拶之险，挟大河之阻，分兵死守以抗我师，若进战未克，青唐诸部之兵继至，夏（案：“夏”，原本作“忧”，误。兹据毕沅《续通鉴》校。） 贼必为之援，非小敌也。不若分兵为二，南道出安乡，訩其前；北道出京玉，捣其后。贼腹背受敌，势不能支，破之必矣。”贯犹未决，厚曰：“他日身到其地，计之熟矣，愿毋过疑。”遂以岷州将高永年为统制官，权知兰州姚师闵佐之，及管勾招纳王端等率兰、岷州、通远军汉蕃兵马二万（案：《东都事略《王韶传》作“三万”，厚亦以兵三万出安乡》。《宋史高永年传作“二万”。） 出京玉关，厚与贯亲领大军出安乡关，渡大河，上巴金岭》。（《纪事本末》卷百三十九。原注：此据厚申密院功状修入。汪藻《青唐录》：六月，厚、贯发总领蕃兵将官高永年、蕃兵将官李忠、熙州将卒叔詹、河州将卒叔献、兰州将卒姚师闵刘仲武、通远军潘逢王用及王亨党万等，提兵分道并进，谿巴温、谿赊罗撒诱群羌旅拒我师，我师稍衄，不能前。明日，休士鼓行，连日大捷，遂围湟州。部族漆令等二十一族大首领钦奖等五十馀人率小首领四百馀人皆来降，谿巴温、谿赊罗撒遁去，收复湟州并通川堡、通湟寨、省章峡、口堡、安陇寨、宁洮、谿当城、宁川堡、安川堡、南宗堡城寨十馀所。案：原注高永年、李忠称将官，对蕃兵言之也。熙州将卒叔詹、河州将卒叔献。二“卒”字，似宜作“辛”。十一月乙酉，骨延岭之败，云诸将辛叔詹、辛叔献皆为贼所伤，即是人也。兰州将卒，“卒”字似衍，“潘逢”后作“潘逵”。） 

　　４、癸亥，王厚次河州。（《纪事本末》卷百三十九。） 

　　５、甲子，王厚次安乡关。童贯率统领官李忠等以前军趋巴金城，旧名安川堡，在巴金岭上，多罗巴使其三子长曰阿令结，次曰厮铎麻令，次曰阿蒙率众拒守。城据冈阜，四面皆天堑，深不可测，道路险狭。我师至，望见城门不闭，偏将辛（案：原本亦作“卒”，兹据毕沅《续通鉴》改。） 叔詹、安永国等争先入，贼出兵迎击，师少却。安永国堕天堑死，叔詹等驰还，几为所败，会雨，各收军而止。童贯遣其麾下来告，厚使数骑驰戒李忠曰：“日既暮矣，善自守，明日大军至，当为诸军破贼。”翼日乙丑，贼以大众背城而陈，埤閒建旗鸣鼓；将决战，复有疑兵据高阜，张两翼。会厚以军至，贼望见气沮。其酋长又往来城下部勒其众，厚乘高列大帅旗帜示之，遣人谕以恩信，开示祸福，数返。阿令结曰：“吾父今夕当至，正好相杀。”其弟亦不肯降，语益不逊，遂命诸将布阵攻城，贼力战拒险，我军不能过天堑。厚亲至陈前，督彊弩射之，贼少却；别遣偏将邹胜率精骑由閒道缭出其背，贼大惊，因鼓之，诸军四面奋击，杀阿令结、厮铎麻令於阵，其幼弟阿蒙流矢中目贯脑遁去，多罗巴率众来援，闻败，亦遁去。日未中，大破贼众，凡斩首二百一十二，擒九十八，降五百馀户，遂克其城。贼恃巴金之险，以一战胜负，不逾刻而败，军威大震，远近争降附。厚诛彊悍首领数百人，入据其城，遣高永年引兵万馀出京玉关。（《纪事本末》卷百三十九。原注：此并用厚申密院功状修入。十九日王厚奏：“臣今月十四日帅领汉蕃将兵等起离熙州，至十八日进兵收复<月丽>哥堡，旧赐名安川，已於当日具状奏闻去讫。十九日自<月丽>哥堡前进至瓦吹，驻军止宿。昨赐名宁洮，沿路遣委归顺酋首译语使臣等，各往本族照管抚慰部族，悉令安心住坐，不得惊疑，及推谕朝廷抚存恩意去讫。大军自入湟州界，除<月丽>哥堡首领多罗巴男阿令结等三人据城与官军抗，再三遣人招抚说谕，并不听从。又缘多罗巴父子将向顺心白人户，擅行杀戮，诸蕃皆怨仇，若不略行诛讨，恐不足震服桀黠之众。昨来废弃湟州并管下城寨，止缘多罗巴父子为扰之故。今来大军进复湟州，须至将此酋并馀党尽行翦灭，即湟州境内遂可一成安宁。臣等寻令将佐等顿兵<月丽>哥城下，引致阿令结兄弟三人出城，与之接战。仍遣诸将分兵攻夺其城，阿令结等乃率众向前力斗，我军寻斩获阿令结并其弟厮铎麻令二人首级，小弟阿蒙为流矢中目贯脑，遂窜去。初闻多罗巴自本族奔至<月丽>哥救应，至中路，逢见阿蒙，始知男阿令结等二人已被诛戮；及闻官军占据<月丽>哥，遂投还，本族人户见其窜败，不肯接纳；及忽都城为汉兵守奭，潜伏所在，见今未知去处。臣令得力人散行根逐，次令诸羌闻汉兵既诛阿令结等，其多罗巴处巢穴皆各为汉兵所据，莫不欢悦。多称自来只被多罗巴父子侵扰，致令部族不得安心住坐，男女等又不得躬亲出汉，公参告阿邪，奏知东京，官家与男女做主。臣已再三说谕，令安心归族住坐，除多罗巴窜走见根逐外，阿令结等既已诛死，众心无不悦服。大军沿路经由部族地分，遂无纤毫惊虞。汉、蕃并各安贴。今取二十日进军癿当，抚定其馀羌众，及令权知河州李忠带领本将人马照管厢军家丁，修筑癿当，控扼险要。臣与童贯帅其馀将卒前去收复湟州，合行措置事件，节次别具申陈。”次六月二十二日，王厚奏：“臣契勘自奉朝旨措置招纳西蕃部族，以远近羌众相继归款，遂为青唐酋长所知，遣多罗巴等据守，并六心、谿丁等族分据要害，隔绝降羌。其多罗巴等据守<月丽>哥堡，在巴金岭之上，峻长三十馀里；六心、谿丁等据守把拶宗，在湟水之南，傍有通道，却稍平易。臣遂与童贯亲率诸将出安乡关，上巴金岭，进次<月丽>哥。其城中拒守之人五千有馀，众开门，尽锐敌官军。臣与童贯鼓率士卒，亲督诸将夺险，数路并进，遂斩多罗巴男阿令结、铎厮麻令，并射中第三男阿蒙，仍斩彊悍首领数百人，然后得城。今来心白羌酋悉皆降顺，即时说谕，遣令归族，安心住坐。其把拶宗路易於措置，臣止遣高永年引兵万馀人出京玉关前进招纳，而六心、谿丁等族首领部众闻臣等大军已破<月丽>哥堡，诛阿令结等，其势大沮，不能固守把拶宗，相率遁去。今高永年一行人马已乘势进至通湟寨。见取二十一日前进，与高永年会合，所有<月丽>哥获捷，已具奏闻去讫。”据厚所称，<*月丽哥堡在巴金岭上，峻长三十馀里，把拶宗在湟水南，旁有通道，却称平易，恐与蔡绦所记铁堠子岭相关，须详考之。） 

　　６、乙丑，诏付王厚：“近据尔等奏，已卜此月十四日，统率兵众出塞应接，未委大军登陟进途次第，节日所至去处及沿边逢迎归顺蕃族多寡、人情向慕如何，更宜遵依累降，丁宁处分，上体朝廷委曲诫谕之意，慎勿轻易粗率，不顾利害，落贼奸便，惟在稳审，从长措置，多方招纳，是早得抚定一方，乃纾西顾之忧。”（《纪事本末》卷百三十九。原注：此据厚家供到，乃六月十八所降诏也。厚六月二十六日奏为奉御前处分，令稳审措置，即此十八日诏也。十八日发下，二十六日奏上。递角，大率八日或九日即到。） 

　　７、丙寅，王厚进军次瓦吹，旧名宁洮寨；高永年等进据把拶宗城。（《纪事本末》卷百三十九。） 

　　８、丁卯，初巴金之战，有射阿蒙中其目者，拔矢而遁，道遇其父多罗巴引众来援，告之曰：“兵大败，二兄皆死，我亦重伤，汉家已入巴金城矣。”父子相持恸哭，恐追骑及，偕驰而去。至癿当城，所居附顺者张心白旂甚众，复惧见禽，逾城奔青唐。癿当亦险要之地，与忽都城、青丹谷相连，閒可抵鄯、廓；其东即宁川等处，异时叛羌窃据，多出断道，为湟州大患。至是多罗巴馀党犹盛，王厚虑其或掎我军后。是日，大军留宁洮，厚与童贯率李忠等将轻骑二千馀人趋癿当，破不顺部族，焚其巢穴，临大河据险，得古城之北，命李忠及党万率众筑而守之，后赐名来宾城，即日，还宁洮。（《纪事本末》卷百三十九。） 

　　９、戊辰，进下陇朱黑城，陇朱黑城旧名安陇寨，分兵据新旧各城。（《纪事本末》卷百三十九。） 

　　１０、己巳，进至湟州。会别将高永年等军於城东坂上。先是，永年等既出京玉关，以乙丑原注：六月十八日。收复通川堡。羌贼拒把拶宗之险，前锋王亨、刘仲武等谕之，不肯下。贼党有谋内应者，永年闻之，率大众赴之力战，夺其险，杀获甚众。内应者见我师得利，皆争倒戈，贼大奔溃，遂克罗瓦抹逋城。罗瓦抹逋城旧名通湟寨。越三日，原注：即二十一日戊辰。永年等先至湟州，陈於东坂之上，城中贼酋望见师少，有轻我心，谋以翌日奇兵击破之，会厚大军至，贼不敢发。是日，诸将各率所部，列？帜，鸣锺鼓环城，遣人约降。其大首领丹波秃令结尽拘城中欲降者，据城不下。厚与童贯引中军登城南山，视城中，尽见其战守之备，分遣诸将各据一面攻城。贼援力兵自城北宗水桥上继至，势益张。日暮，诸将有言：“贼得援力生，我师攻战久已罢，请暂休士卒，徐图之。”厚与贯曰：“大军深入至此，是为死地，不急破其城，青唐王子引大众来援，据桥而守，未易以旬日胜也；形见势屈，将安归乎！诸将不以计取，顾欲自便，岂计之得邪！敢再言者斩！”於是诸将各用命，死士乘城。贼以石纵击，垂至堞而坠，奋复上者，不可胜数。鼓四合。昼夜不绝声，矢下如雨，城中负盾而立，旝动，贼皆掩耳号呼。（《纪事本末》卷百三十九。） 

　　１１、庚午，别遣骁将王用率精骑出贼不意，乱宗水上流，击破援兵，绝其路，乘胜夺水寨。初，元符閒筑城宗水之北以护桥，至是贼据守之。有蕃将包厚缘城而上，捴抢击贼，引众逾入，贼退保桥南。厚开其门，王用因以其众入据桥城而战，贼势犹未沮，遂火其桥，中夜如昼。诸将乘火光尽力攻城，贼不能支。大首领苏南抹令咓潜遣人缒城送款，请为内应，许之。是夜，王亨夺水门入，与其麾下登西城而呼曰：“得湟州矣！”诸军鼓噪而进。丹波秃令结以数十骑由西门遁去。（《纪事本末》卷百三十九。） 

　　１２、辛未，黎明，大军入湟州。假高永年知州事，完其城而守之。攻凡三日，斩首八百六十四，生禽四十一人，临阵降者一百八十三人；前后招纳湟州境内漆令等族大首领潘罗谿兼篯七百五十人，管户十万。厚具捷书以闻。（《纪事本末》卷百三十九。原注：此皆用王厚三年六月申密院状修入。） 

　　１３、王厚奏：“契勘节次被受御劄处分及枢密院劄子指挥，招纳西蕃部族，仍专一措置边防事务。臣谨遵依圣训，统帅将兵，前去新边应接降羌，经画故地。已於六月十七日亲率大军分两道渡黄河，出安乡、京玉二关，所过城寨部族，逐一宣扬朝廷恩信，人人抚接，务尽欢心。先有大首领奘迎降，（案：“奘”上当有“令”字，下文云大首领“令奘”等。） 臣等乘机径至邈川城下，会合高永年北路人马。有青唐遣到大首领丹波秃令结等劫众据城抗守。臣与诸将攻拔其城。至二十四日丑时，臣与童贯及诸将官属收复湟州，寻分兵屯守要害堡寨，仍召已降酋长厚加犒劳，各遣归族，抚辑蕃部，安心住坐，并无惊扰。所有新边一行事务，见行区处，略已贴定。其收复湟州境内地里、户口，谨具画一数目如后须至奏闻者：一、收复湟州并管下城寨周围边面地里共约一千五百馀里，东至黄河兰州京玉关，西至省章峡宗奇界，次西至廓州黄河界，南至河州界，北至夏国盖朱界；一、收复湟州并管下城寨一十所：通川堡、通湟寨、省章寨、峡口堡、安陇寨、宁洮寨、扌乚当城、宁川堡、安川堡、南宗堡；一、招纳到湟州管下部族并户口大首领膝令等二十一族，户口约十馀万，计大首领令奘等五十馀人，小首领把班等四百馀人。臣检会自奉朝旨措置招纳以来，至今叆及数月，一方边事，已见成效，此皆圣算幽微，动达机变，致边臣遵依从事，举无遗策。仍以温厚恩信，普加安恤，故羌、胡异俗，悉皆向化，莫不举种内附，愿为汉民。今湟州一境，土壤膏腴，实宜菽麦，控临西夏，制其死命，前世所欲必复之地，今仍一举得之，此缘朝廷威灵，诞施无外，是使臣等得措微力，共济大功。所有新降首领已依元降等第支给例物，补授官爵；其下户口人众，亦差委使臣、蕃官遍加抚存，务令安静；所有逐处贼寨，见行相度紧慢，团结兵夫，节次修定去讫。谨具捷奏以闻。”又贴黄：“今来再行收复湟州并管下城寨，诸羌降附，兵不血刃，自古无有，圣德所及，千古盛事。伏乞宣抚三省、枢密院施行。”（《纪事本末》卷百三十九。） 

　　１４、甲戌，王厚奏：“今月二十六日准御前劄子称：‘知尔近已统率兵将出寨安乡、京玉，与夏国、青唐等接境，虑师出之后，主帅远离内地，贼人窥伺间隙，忽来侵犯两关，乘势奔訩，越河作过，可疾速差那得力将副军兵在彼守把，仍严行戒饬，须管夤夜，明远斥堠，多作提备，勿使少落贼奸便，以折挫国威者。’臣契勘自大军离熙州日，首遣将官沈言带领人马屯守京玉关照应；夏国窥伺边面，又差将官刘成、陈迪引兵赴安乡关驻劄照应。西蕃河南彊梗部族，仍令成等常切轮往南川寨巡绰边面，觉察奸寇。今来臣等既已收复湟州及管下城寨，蕃部各已安贴。详今两关边面皆在湟州之悰，篱落完固，臣虽居外，必保无虞。兼臣亦自丁宁沈言等，详审探伺，过为提备去讫。伏望圣慈时宽顾虑。”初，湟州未克，青唐王子谿赊罗撒率众来援，过安儿峡，闻城破，遂次宗哥城，以丹波秃令结不能守，斩之以徇。时论者皆欲席卷而西，王厚与童贯及诸将议曰：“湟州虽下，形势未固，新附之人，或持两端，青唐馀烬尚彊，未肯望风束手，我师狃於新捷，其实已罢，若贪利深入，战有胜负，后患必生。岁将秋矣，寨外苦寒，正使遂得青唐，诸城未可兴筑。若不暴师劳费，则必自引而归，玩敌致寇，非万全之策。往年大军之举，事忽中变，正以此耳。湟州境内要害有三：其一曰癿当，在州之南，前已城之矣。其二曰省章，在州之西，正为青唐往来咽喉之地，汉世谓之湟峡，唐人尝修邠道，刻石记其事，地极险阻，若不城之，异日兵出，贼必乘閒断我归路。其三曰南宗寨，在州之北，距夏国卓罗右厢监军司百里而近，夏人交搆诸羌，易生边患，今若城之，可以控制。况此三地正据鄯、湟腰背，控制之利，可断其首尾之患。厚在元符间，已尝建论不从，竟致弃地之事，覆车之辙，何可复蹈！且三城既毕，湟境遂固，降者悉为吾用，地利可佐军储，形势所临，威声自远，益加招抚则降众必多，此支解虏之术也。明年乘机一举，大功必成。”或谓厚曰：“朝廷之意，必欲亟定青唐，从而有功，必受重赏；违之且得罪。”厚曰：“忠臣之谊，知体国耳，遑他恤乎！”遂以是日甲戌移军趋省章东峡之西，得便地曰洒金平，建五百步城一座，后赐名曰绥远关。大军驻关中，谿赊罗撒尚在宗哥，遣其大首领奔巴令阿昆等五辈将蕃书案：毕沅《续通鉴》作“五辇持蕃书”。诣军门，请保渴驴岭以西而和，书词每至益卑。时军中已定议保完湟境，来春进取，且欲懈贼斗志，使不为备。於是以便宜听所请，移书张示威信，贼中大震，关城毕工。（《纪事本末》卷百三十九。） 

　　１５、乙亥，（案：元本作己亥，考六月戊申朔，无己亥日。以原注附<月丽>哥堡捷奏十日后，推之，捷奏在月之十八日乙丑，后十日当为乙亥，月之二十八日也。） 诏付王厚：“据童贯六月十八日奏，<月丽>哥堡有不顺多罗巴男阿令结主管，遂以大兵拒敌，广施智勇，攻破本堡，斩多罗巴男阿令结并亲属部族，捷报事者，委尔措画抚纳，而小詀敢不恭顺？统师叆出，忽成大功，杰酋既除，一方绥静。抚定必见有期，盖出尔良谋，朝廷有赖坐观能策，朕甚嘉焉。可速具的确得功将兵人数开析闻奏，以锡恩赏均。宜多方经营，更在稳审，慎勿恃其胜气，不顾利害，辄生轻易粗略，致少减威远之体，落贼奸便。”（《纪事本末》卷百三十九。原注：厚被此诏不见月日，今约时附<月丽>哥堡捷奏十日后。） 

　　《续宋编年资治通鉴》云：六月，中太一宫火。（案：《十朝纲要》书於月末，亦不日。） 

　

卷二十二

　

　　徽宗

　　△崇宁二年（癸未，一一○三） 

　　１、七月（案：《东都事略本纪》：是月戊寅朔。） 己卯，以收复湟州，百官入贺。（《纪事本末》卷百三十九。原注：诏旨云青唐纳土，百官入贺。非也，今改之。） 

　　２、诏付王厚：“览累奏克捷次第及收复湟州事具悉，分道进兵，应期会合，讨叛舍服，威怀并施，平定邈川，势同破竹，固吾疆圉，控制兴、凉，继览捷书，不忘嘉叹。盖由汝志怀节义，识达几微，乘衅徂征，举无遗策，犄角夏寇，冠带氐、羌，师不逾旬，武功克著。彊梗者既已授首，柔服者尤在抚绥，切务怀来，式昭仁信。除已差李石计置前去赐汝等衣带茶药及将士犒设支赐外，特颁奖谕，宜体眷怀。”（《纪事本末》卷百三十九。原注：厚初九日得此诏，当是初一日或初二日降，今附百官贺收复湟州后，二十三日厚奏可考。） 

　　３、辛巳，蔡京为银青光录大夫，（《纪事本末》卷百三十一。案：《宋史·本纪》云：辛巳，以复湟州，进蔡京官三等，蔡卞以下二等。） 中大夫、尚书左丞张商英为通议大夫。（《纪事本末》卷百三十一。） 

　　４、壬午，东上邠门副使、知河州、权熙河兰会路经略司王厚为威州团练使、知熙州，入内东头供奉官、熙河兰会路勾当公事童贯转入内皇城使、果州刺史，依前熙河兰会路勾当公事。（《纪事本末》卷百三十九。） 

　　５、甲申，降德音於熙河兰会路，减囚罪一等，流以下原之。勘会赵怀德彼土旧主，昨来姑示矜容，遣还湟州，以顺众心而为阻命，至今不令在湟州住坐，今来未知所在。仰经略、安抚使根问去处，即令归汉，敢有邀拦阻滞或辄行杀害者，即移兵前去讨荡；其造谋杀害之人，全家诛斩。除多罗巴累肆狂悖，已降指挥召人捕杀，不在今来德音原免之限，仰多方招募人捕杀外，访闻郎阿章是彼土首领，负罪逃亡，未敢归顺。德音到日，亦子细说谕，特与免罪，许令自新。閒已降指挥如出汉郎阿章特除防奭使。（《纪事本末》卷百三十九。） 

　　６、庚寅，曾肇安置汀州。（《纪事本末》卷百二十四注。原注：二年七月十五日。案：《十朝纲要》云：庚寅，提举灵仙观曾肇坐缔交元祐党人草求言诏书，诋訾先烈，责授散官，安置汀州。考是月戊寅朔，庚寅月之十三日也，十五日，“五”乃“三”字之误。） 

　　７、庚子，赐茅山道士、洞元通妙大师刘混康号葆真观妙先生，江东转运判官席震为之请也。（《纪事本末》卷百二十七。） 

　　辛丑，诏付王厚：“勘会湟州虽已修筑省章等处扼据要害，然青唐一带尚未措置，於抚定一方绩用未究，所当悉意处画。今据所奏，以兵力劳敝，未可前去廓州，欲候南宗毕工，遂班师过河，略定当标、一公，抚宁河南部族，俟来春进复廓州，一举可定。即青唐不能自立，详所奏陈，未为至计。缘事贵乘时，今湟州初定，方当措置青唐，以弭后患，虽未可进兵廓州，亦当先将广行招纳，可候南宗兴筑才毕。尔且留湟州，处置诸事，仍抽秦凤兵马，令附带粮草，与旧兵更番戍守，务令声势相续，以摄敌人之气，多方遣人招谕廓州等处部族。又郎阿章已有归汉之谋，更切随宜应接。既湟州腹心之地有帅臣在彼，又兵力声势相续，人人惧祸，自当归投者多。如此，则彊梗虽未顺服，若有机会可乘，便可及时抚定，候措置青唐了毕，方得班师前去熙州，更在精加思虑，依此施行。仍节次具状闻奏。”《（纪事本末》卷百三十九。） 

　　８、乙巳，吏部言：“责降官程颐子端彦见任鄢陵县尉，即干有子弟不得任在京、府界差遣指挥。”诏端彦放罢，今后似此之子依此。（《纪事本末》卷百二十一。案：三月乙酉，已有党人亲子弟不论有官无官，并令在外居住，不得擅到阙下之诏，故此以为“干不得任在京、府界差遣指挥”，诏“今后似此之子依此”，不过申明三月乙酉指挥。《宋史·本纪》三月乙酉不书诏责降人子弟毋得任在京及府界差遣，转於七月乙巳书此诏，殊为失实，当以此文为正。其子弟係选人者别有指挥，九月庚寅可考。） 

　　９、庚寅，讲议司言：“知泗州姚孳乞天下之士皆不得在外私聚生徒，使邪说诐行，无自流行看详；若不许在外私聚生徒，即不係置学之处，子弟无从听讲，难以施行外，其邪说诐行、非先圣贤之书及元祐政事学术，不许教授条禁，欲遍行晓谕，应私下聚学之家，并仰遵依上条。”从之。（《纪事本末》卷百三十二。） 

　　１０、壬寅。（案：《续长编》卷三百二十二，又三百二十五，又四百五十论佩鱼事。原注：云：崇宁二年七月二十五日当并考。今文已佚。二十五日壬寅。） 

　　１１、是月，以癿当川为来宾城，省章峡为绥远关，南宗川为临宗寨；又以当标寨为安彊寨，一公城为循化城，达南城为大通城。（《纪事本末》卷百三十九。原注：三年正月十六日，王厚言：“癿当、省章峡、南宗川三处，并係訩要，已筑关城了当。”赐名来宾，绥远、临宗。按二年九月一日已有绥远关，二十三日已有来宾城，即可见三处赐名不待三年正月，盖三年正月三处关城都毕工，厚追言之耳。汪藻《青唐录》於二年七月但书来宾城，不及绥远、临宗，却将循化、大通城、安彊寨皆系之二年七月，今从之，仍增入绥远、临宗二关寨。当标等三城赐名诏旨，《宣和录》在四年七月六日；初草在五月二十一日，今并不取。） 

　　《续宋编年资治通鉴》云：诏毋以戚里充执政。案：元刻本系此事及罢张商英於六月，以《宋史·本纪》、《编年备要》、《通鉴续编》诸书考之，此诏在七月，罢张商英在八月，盖元刻本并脱书月也。《十朝纲要》系此事於七月丁酉，云诏：“自今勿复援韩忠彦例以戚里宗属为三省执政官，世世守之，著为令甲。”

　　１、八月丁未朔，诏：“湟州近已收复，其元行废弃及迎合议论、沮坏先烈之人，理当更加降黜。除许将已放罪，曾布已责廉州司户参军、衡州安置外，龚夬移送化州，张庭坚送象州，并编管。责授崇信军节度副使韩忠彦责授磁州团练副使，依旧济州安置；责授宁国节度副使、汉阳军安置安焘责授祁州团练副使，依旧汉阳安置；右正议大夫、知杭州蒋之奇降授中大夫，依旧知杭州；降授朝请大夫、少府少监，分司南京、徐州居住范纯礼责授静江军节度副使，徐州安置；除名勒停人陈次升移送循州居住；降授承议郎、权发遣坊州都贶降授宣议郎，添差监抚州盐矾酒税务；任满更不差人钱景祥、秦希甫，并勒停；李清臣身死，其男祉当时用事，移送英州编管；降授复州防奭使姚雄特勒停，光州居住。”（《纪事本末》卷百二十一，又百三十九。原注：元年十一月一日，忠彦等初责。《青唐录》云：姚雄亦降皇城使，勒停，光州居住。雄二年五月末自华州观察使降复州防奭使，三年二月五日任便居住。案：韩忠彦等之责在崇宁元年十二月初三癸丑，原注十一月一日有字误。） 
</div>
    <div class="pagination">
<a href="续资治通鉴长编拾补_page24.html">上一页</a><span>...</span><a href="续资治通鉴长编拾补_page20.html">20</a><a href="续资治通鉴长编拾补_page21.html">21</a><a href="续资治通鉴长编拾补_page22.html">22</a><a href="续资治通鉴长编拾补_page23.html">23</a><a href="续资治通鉴长编拾补_page24.html">24</a><span class="current-page">25</span><a href="续资治通鉴长编拾补_page26.html">26</a><a href="续资治通鉴长编拾补_page27.html">27</a><a href="续资治通鉴长编拾补_page28.html">28</a><a href="续资治通鉴长编拾补_page29.html">29</a><a href="续资治通鉴长编拾补_page30.html">30</a><span>...</span><a href="续资治通鉴长编拾补_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
