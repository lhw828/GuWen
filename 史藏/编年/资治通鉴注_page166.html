<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 166 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 166 页/共 334 页
  </h1>
  <div class="content">
   魏自丧乱以来，〔谓孝昌以来也。丧，息浪翻。〕农商失业，六镇之民相帅内徙，就食齐、晋，欢因之以成霸业。〔事见一百五十五卷中大通三年、四年。齐、晋，直谓春秋列国大界。帅，读曰率。〕东西分裂，连年战争，河南州郡鞠为茂草，〔小弁之诗曰：踧踧周道菊为茂草。注云：鞠，穷也。〕公私困竭，民多饿死。欢命诸州滨河及津、梁〔凡江河济渡之处皆曰津，横绝水为桥以通往来曰梁。〕皆置仓积谷以相转漕，供军旅，备饥馑，又于幽、瀛、沧、青四州傍海煮盐，军国之费，〔傍，步浪翻。〕粗得周赡。〔粗，坐五翻。赡，而艳翻。〕至是，东方连岁大稔，谷斛至九钱，山东之民稍复苏息矣。〔史言高欢于兵荒之余能纾民力。复，扶又翻，又如字。〕
17东魏尚书令高澄尚静帝妹冯翊长公主，生子孝琬，朝贵贺之，〔长，知两翻。朝，直遥翻。〕澄曰：「此至尊之甥，先贺至尊。」三日，帝幸其第，赐锦彩布绢万匹。于是诸贵竞致礼遗，〔遗，于季翻。〕货满十室。
18东魏临淮王孝友表曰：「令制百家为族，二十五家为闾，五家为比。百家之内有帅二十五，征发皆免，苦乐不均，羊少狼多，复有蚕食，〔使狼将羊，羊虽众，终为狼所噬，况羊少而狼多乎！谕族帅并缘侵渔闾帅，闾帅又侵渔比帅，比帅又侵渔其所领四家也。比，毘至翻。帅，所类翻。乐，音洛。少，诗洛翻。复，扶又翻。〕此之为弊久矣。京邑诸坊，或七八百家唯一里正，二史，庶事无阙，而况外州乎！请依旧置三正之名不改，〔三正，即李冲建议所置三长。〕而每闾止为二比，计族省十一【章：甲十一行本「一」作「二」；乙十一行本同；张校同。】丁，赀绢、番兵，所益甚多。」事下尚书，寝不行。〔赀绢，谓计赀输绢。番兵，谓番代为兵。下，遐嫁翻。〕
19安成望族刘敬躬以妖术惑众，人多信之。〔妖，于骄翻。考异曰：南史作「敬宫」。今从梁书。〕
八年〔（壬戌，五四二）〕
1春，正月，敬躬据郡反，改元永汉，署官属，进攻庐陵，逼豫章。南方久不习兵，人情扰骇，豫章内史张绾募兵以拒之。绾，缵之弟也。二月，戊戌，江州刺史湘东王绎遣司马王僧辩、中兵曹子郢讨敬躬，受绾节度。二月，戊辰，擒敬躬，送建康，斩之。僧辩，神念之子也，〔天监七年，王神念自魏来奔。〕该博辩捷，器宇肃然，虽射不穿札，〔左传：潘〔尪之〕党养由基蹲甲而射之，彻七札焉。编甲如栉齿相比曰札。〕而志气高远。
2魏初置六军。
3夏，四月，丙寅，东魏使兼散骑常侍李绘来聘。绘，元忠之从子也。〔李元忠劝成高欢尔朱之谋。从，才用翻。〕
4东魏丞相欢朝于邺。〔朝，直遥翻。〕司徒孙腾坐事免；乙酉，以彭城王韶录尚书事，侍中广阳王湛为太尉，尚书右仆射高隆之为司徒。初，太尉【章：甲十一行本「尉」作「傅」；乙十一行本同；孔本同；张校同。】尉景与丞相欢同归尔朱荣，〔见一百五十二卷大通二年。〕其妻，欢之姊也，自恃勋戚，贪纵不法，为有司所劾，系狱；欢三诣阙泣请，乃免死，〔史言高欢为是使勋贵知有王法。劾，户概翻，又户得翻。〕丁亥，降为骠骑大将军、开府仪同三司。〔骠，匹妙翻。骑，奇寄翻。〕欢往造之，景卧不起，大叫曰：「杀我时趣邪！」〔造，七到翻。趣，读曰促；后趣之同。〕欢抚而拜谢之。辛卯，以库狄干为太傅，以领军将军娄昭为大司马，封祖裔为尚书右仆射。六月，甲辰，欢还晋阳。
5八月，庚戌，东魏以开府仪同三司、吏部尚书侯景为兼尚书仆射、河南道大行台，随机访讨。〔既委景以备梁、魏，又使讨叛贰，随机则便宜从事，其任重矣。为侯景叛东魏张本。〕
6魏以王盟为太保。
7东魏丞相欢击魏，入自汾、绛，连营四十里，丞相泰使王思政守玉壁以断其道。〔断，音短。后于玉壁置勋州。杜佑曰：玉壁城在绛州稷山县西南十二里。〕欢以书招思政曰：「若降，当授以并州。」〔高欢以晋阳为根本，并州之任要重于诸州。降，户江翻。〕思政复书曰：「可朱浑道元降，道元降见上卷元年。〕何以不得﹖」冬，十月，己亥，欢围玉壁，凡九日，遇大雪，士卒饥冻，多死者，遂解围去。魏遣太子钦镇蒲坂。丞相泰出军蒲坂，至皂荚，闻欢退渡汾，追之，不及。十一月，东魏以可朱浑道元为并州刺史。〔激于王思政之书也。〕
8十二月，魏主狩于华阴，大享将士，丞相泰帅诸将朝之。〔华，户化翻。将，即亮翻。帅，读曰率。朝，直遥翻。〕起万寿殿于沙苑北。
9辛亥，东魏遣兼散骑常侍杨斐来聘。〔考异曰：典略作「阳斐」。今从魏书纪。〕
10孙冏、卢子雄讨李贲，以春瘴方起，请待至秋；广州刺史新渝侯映不许，〔吴立新喻县，属安成郡。「渝」当作「喻」。〕武林侯谘又趣之。冏等至合浦，死者什六七，〔趣，读曰促。瘴，之亮翻，热病也。南方瘴热，春气深则瘴起，梁之者必死，军行尤畏之。〕众溃而归。映，憺之子也。〔始兴王憺，上弟也。憺，徒敢翻，又徒滥翻。〕武林侯谘奏冏及子雄与贼交通，逼留不进，敕于广州赐死。子雄弟子略、子烈、主帅广陵杜天合及弟僧明、新安周文育等帅子雄之众攻广州，欲杀映、谘，为子雄复冤。〔主帅，所类翻。等帅，读曰率；下同。为，于伪翻。〕西江督护、高要太守吴兴陈霸先帅精甲三千救之，〔高要县，汉属苍梧，梁置高要郡，隋为高要县，端州治所。元和郡县志曰：端州当西江口，入广西要道。祝穆曰：西江源出邕州，经浔、融、象、柳等州，入封州界，合桂江。汉武帝自巴、蜀发夜郎兵下牂柯江，会番禺，即此水。萧子显曰：广州统内西、南二江，川源深远，别置督护，专征讨之任。〕大破子略等，杀天合，擒僧明、文育。霸先以僧明、文育骁勇过人，释人，以为主帅。〔骁，坚尧翻。〕诏以霸先为直将军。〔陈霸先事始此。〕
11魏丞相泰妻冯翊公主，生子觉。
12东魏以光州刺史李元忠为侍中。元忠虽处要任，〔处，昌吕翻。〕不以物务干怀，唯饮酒自娱。丞相欢欲用为仆射，世子澄言其放达常醉，不可委以台阁。其子搔闻之，请节酒，〔搔，苏遭翻。〕元忠曰：「我言作仆射不胜饮酒乐，〔乐，音汳。〕尔爱仆射，宜勿饮酒。」
九年〔（癸亥、五四三）〕
1春，正月，壬戌，东魏大赦，改元武定。
2东魏御史中尉高仲密取吏部郎崔暹之妹，既而弃之，由是与暹有隙。仲密选用御史，多其亲戚乡党，高澄奏令改选；暹方为澄所宠任，仲密疑其构己，愈恨之。忡密后妻李氏艳而慧，〔崔暹之妹既去，李氏继室，故曰后妻。〕澄见而悦之，李氏不从，衣服皆裂，以告仲密，仲密益怨。寻出为北豫州刺史，〔北豫州治虎牢。〕阴谋外叛。丞相欢疑之，遣镇城奚寿兴军事，〔镇城之职犹防城都督。〕仲密但知民务。仲密置酒延寿兴，伏壮士，执之，二月，壬申，以虎牢叛，降魏〔降，户江翻。〕魏以仲密为侍中、司徒。
欢以仲密之叛由崔暹，将杀之，高澄匿暹，为之固请，〔为，于伪翻；下为之同。〕欢曰：「我伹其命，〔伹，居大翻，又居曷翻。〕须与苦手。」〔言必痛杖之也。〕澄乃出暹，而谓大行台都官郎陈元康曰：「卿使崔暹得杖，勿复相见。」〔复，扶又翻。〕元康为之言于欢曰：〔为，于伪翻。〕「大王方以天下付大将军，大将军有一崔暹不能免其杖，父子尚尔，况于他人！」欢乃释之。
高季式在永安戍，〔永安县，古彘邑也，汉属河东郡，后汉顺帝改曰永安县。魏收志曰：建义元年置永安郡，治永安城，属晋州。时季式罢晋州，戍之。隋废永安郡，改为霍邑县。〕仲密遣信报之；季式走告欢欢待之如旧。
魏丞相泰帅诸军以应仲密，〔帅，读曰率。〕以太子少傅李远为前驱，至洛阳，遣开府仪同三司于谨攻柏谷，拔之；三月，壬申，【严：「申」改「辰」。】围河桥南城。
东魏丞相欢将兵十万至河北，〔将，即亮翻。〕泰退军瀍上，纵火船于上流以烧河桥；斛律金使行台郎中张亮以小艇百余载长锁，伺火船将至，以钉钉之，〔艇，徒鼎翻，小船也。伺，相吏翻。上钉，音丁。下钉，丁定翻。〕引锁向岸，桥遂获全。
欢渡河，据邙山为陈，不进者数日。泰留辎重于瀍曲，〔陈，读曰阵。重，直用翻。「瀍曲」，或作「瀍西」。〕夜，登邙山以袭欢。候骑白欢曰：「贼距此四十余里，蓐食干饭而来。」欢曰：「自当渴死！」乃正阵以待之。〔欢欲坚阵以持之，待其疲渴而后战，故云然。干，音干。〕戊申，黎明，泰军与欢军遇。东魏彭乐以数千骑为右甄，〔甄，稽延翻。〕冲魏军之北重，所向奔溃，遂驰入魏营。人告彭乐叛，欢甚怒。俄而西北尘起，乐使来告捷，〔使，疏吏翻。〕虏魏侍中、开府仪同三司、大都督临洮王柬、蜀郡王荣宗、江夏王升、巨鹿王阐、谯郡王亮、詹事赵善及督将僚佐四十八人。〔夏，户雅翻。〕诸将乘胜击魏，大破之，斩首三万余级。〔洮，土刀翻。将，即亮翻。考异曰：北齐书云，「俘斩六万级。」今从北史彭乐传。〕
欢使彭乐追泰，泰窘，〔窘，巨陨翻。〕谓乐曰：「汝非彭乐邪﹖痴男子！今日无我，明日岂有汝邪！何不急还营，收汝金宝！」乐从其言，获泰金带一囊以归，言于欢曰：「黑獭漏刃，破胆矣！」欢虽喜其胜而怒其失泰，令伏诸地，亲捽其头，连顿之，〔捽，昨没翻；捽持其髻也。〕并数以沙苑之败，〔事见上卷三年。数，所具翻。〕举刃将下者三，噤齘良久。〔噤齘，切齿怒也。噤，直禁翻，亦作鲰。齘，胡介翻。〕乐曰：「乞五千骑，复为王取之。」〔复，扶又翻。为，于伪翻。〕欢曰：「汝纵之何意，而言复取邪﹖」〔复，扶又翻；下日复同。〕命取绢三千匹压乐背，因以赐之。〔为欢属其子澄令防彭乐张本。〕
明日，复战，泰为中军，中山公赵贵为左军，领军若于【章：甲十一行本「于」作「干」；乙十一行本同；下同；孔本同；张校同；退斋校同。】惠等为右军。〔令狐德棻曰：若干之先与魏俱起，以国为姓。魏书官氏志，内入诸姓有若干氏。「于」作「干」。孙愐曰：若，人者翻。〕中军、右军合击东魏，大破之，悉俘其步卒。欢失马，赫连阳顺下马以授欢。欢上马走，从者步骑七人，〔上，时掌翻。从，才用翻。〕追兵至，亲信都督尉兴庆曰：「王速去，兴庆腰有百箭，足杀百人。」欢曰：「事济，以尔为怀州刺史；〔魏收志：天安二年，置怀州于河内，太和八年罢，天平初复置，领河内、武德二郡。〕若死，用尔子。」兴庆曰：「儿少，愿用兄。」欢许之。〔少，诗沼翻。〕兴庆拒战，矢尽而死。〔考异曰：典略作「尉兴敬」。今从北齐书、北史。〕
东魏军士有逃奔魏者，告以欢所在，〔考异曰：周贺拔胜传云：「太祖见齐神武旗鼓，识之。」今从典略。〕泰募勇敢三千人，皆执短兵，配大都督贺拔胜以攻之。胜识欢于行间，〔行，户刚翻。〕执槊与十三骑逐之，驰数里，槊刃垂反，〔槊，色角翻。〕因字之曰：「贺六浑，贺拔破胡必杀汝！」欢气殆绝，河州刺史刘洪徽从傍射胜，中其二骑，〔河州时属西魏境，东魏使刘洪徽遥领刺史耳。射，而亦翻；下同。中，竹仲翻。〕武卫将军段韶射胜马，毙之，比副马至，〔比，必利翻。〕欢已逸去。胜叹曰：「今日不执弓矢，天也！」
魏南郢州刺史耿令贵，大呼，独入敌中，〔魏收志：梁置南郢州，治赤石关，领定城、光城、边城郡。五代志：光州定城县，后齐置南郢州。非西魏境也，耿令贵亦遥领刺史耳。呼，火故翻。〕锋刃乱下，人皆谓已死，俄奋刀而还。〔还，从宣翻，又如字。〕如是数四，当令贵前者死相继，乃谓左右曰：「吾岂乐杀人！〔乐，音洛。〕壮士除贼，不得不尔。若不能杀贼，又不为贼所伤，何异逐坐人也！」〔逐坐人，指当时持文墨议论者，但能相随逐坐谈而坐食也。〕
左军赵贵等五将战不利，东魏兵复振，〔复，扶又翻。〕泰与战，又不利。会日暮，魏兵遂遁，东魏兵追之；独孤信、于谨收散卒自后击之，追兵惊扰，魏诸军由是得全。若于惠夜引去，东魏兵追之；惠徐下马，顾命厨人营食，食毕，谓左右曰：「长安死，此中死，有以异乎﹖」乃建旗鸣角，收散卒徐还，追骑疑有伏兵，不敢逼。泰遂入关，屯渭上。
欢进至陕，〔陕，失冉翻。〕泰遣开府仪同三司达奚武等拒之。行台郎中封子绘言于欢曰：「混壹东西，正在今日。昔魏太祖平汉中，不乘胜取巴、蜀，〔事见六十七卷汉献帝建安二十年。〕失在迟疑，后悔无及。愿大王不以为疑。」欢深然之，集诸将议进止，咸以为「野无青草，人马疲瘦，不可远追。」陈元康曰：「两雄交争，岁月已久。今幸而大捷，天授我也，时不可失，当乘胜追之。」欢曰：「若遇伏兵，孤何以济﹖」元康曰：「王前沙苑失利，彼尚无伏；今奔败若此，何能远谋！若舍而不追，必成后患。」欢不从，为欢悔不用陈元康之言张本。余谓邙山之战，盖俱伤而两败，宇文泰虽力屈而遁，高欢之气亦衰矣，安敢复深入乎！〕使刘丰生将数千骑追泰，遂东归。
召王思政于玉壁，将使镇虎牢，未至而泰败，乃使守恒农。〔恒，户登翻。〕思政入城，令开门解衣而卧，慰勉将士，示不足畏。后数日，刘丰生至城下，惮之，不敢进，引军还。思政乃修城郭，起楼橹，营农田，积刍粟，由是恒农始有守御之备。
丞相泰求自贬，魏主不许。是役也，魏诸将皆无功，唯耿令贵与太子武卫率王胡仁、〔魏盖改东宫武卫将军为武卫率。〕都督王文达力战功多。泰欲以雍、岐、北雍三州授之，以州有优劣，使探筹取之，〔雍，于用翻。探，吐南翻。〕仍赐胡仁名勇，令贵名豪，文达名杰，用彰其功。于是广募关、陇豪右以增军旅。
高仲密之将叛也，阴遣人扇动冀州豪杰，使为内应，〔高干兄弟本起兵于信都，仲密故扇动其豪杰，使为应于河北。〕东魏遣高隆之驰驿慰抚，由是得安。高澄密书与隆之曰：「仲密枝党与之俱西者，宜悉收其家属，以惩将来。」隆之以为恩旨既行，理无追改，若复收治，〔复，扶又翻。治，直之翻。〕示民不信，脱致惊扰，所亏不细，乃启丞相欢而罢之。
3以太子詹事谢举为尚书仆射。
4夏，四月，林邑王攻李贲，贲将范修破林邑于九德。〔吴分九真立九德郡。五代志曰：日南郡九德县，梁置德州。将，即亮翻。〕
5清水氐酋李鼠仁，〔清水县，汉属天水郡，晋属略阳郡。五代志曰：后魏置清水郡，隋废郡为县，属秦州。酋，慈秋翻。〕乘魏之败，据险作乱；陇右大都督独孤信屡遣军击之，不克。丞相泰遣典签天水赵昶往谕之，诸酋长聚议，〔长，知两翻。〕或从或否；其不从者欲力于昶，昶神色自若，辞气逾厉，鼠仁感悟，遂相帅降。〔帅，读曰率。降，户江翻。〕氐酋梁道显叛，泰复遣昶谕降之，〔酋，慈秋翻。复，扶又翻；下州复同。〕徙其豪帅四千【章：甲十一行本「千」作「十」；乙十一行本同；孔本同。】余人并部落于华州，〔帅，所类翻。华，户化翻。〕泰即以昶为都督，使领之。
6泰使谍潜入虎牢，令守将魏光固守，〔谍，徒协领。将，即亮翻。〕侯景获之，改其书云：「宜速去。」纵谍入城，光宵遁。景获高仲密妻子送邺，北豫、洛二州复入于东魏。五月，壬辰，东魏以克复虎牢，降死罪已下囚，唯不赦高仲密家。丞相欢以高干有义勋，〔谓起兵于信都以奉欢也。〕高昂死王事，〔谓战死于河阳也。〕季式先自告，〔谓先自永安戍奔告欢也。〕皆为之请免其从坐。〔为，于伪翻。〕仲密妻李氏当死，高澄盛服见之，曰：「今日何如﹖」李氏默然，遂纳之。〔高澄以渔色，使宗勋外叛，其父几死于兵，长恶不悛，衒服以诱纳之，他日杨燕之祸，叔侄相屠，衅由李氏，岂天也邪！〕乙未，以侯景为司空。〔赏平虎牢之功也。〕
7秋，七月，魏大赦。以王盟为太傅，广平王赞为司空。
8八月，乙丑，东魏以汾州刺史斛律金为大司马。
9东魏遣兼散骑常侍李浑等来聘。
10冬，十一月，甲午，东魏主狩于西山；〔邺西无山，盖邯郸之西山也。〕乙巳，还宫。高澄启解侍中，东魏主以其弟并州刺史太原公洋代之。
11丞相欢筑长城于肆州北山，西自马陵，东至土墱，〔马陵盖东魏置戍之地。九域志：代州崞县寨。「墱」北史作「帯」，音丁邓翻。〕四十日罢。
12魏诸牧守共谒丞相泰，泰命河北太守裴侠别立，〔魏收志：河北郡属陕州，本汉、晋河东之河北县地也；隋废郡复为县，属河东郡。守，式又翻。侠，户颊翻。〕谓诸牧守曰：「裴侠清慎奉公，为天下最，有如侠者，可与俱立！」众默然，无敢应者。泰乃厚赐侠，朝野叹服，号为「独立君」。〔朝，直遥翻；下同。〕
十年〔（甲子、五四四）〕
1春，正月，李贲自称越帝，置百官，改元大【章：甲十一行本「大」作「天」；乙十一行本同；孔本同；熊校同。】德。
2三月，癸巳，东魏丞相欢巡行冀、定二州，〔行，下孟翻。〕校河北户口损益，因朝于邺。
3甲午，上幸兰陵，谒建宁陵，使太子入守京城；辛丑，谒修陵。〔晋置南东海郡于京口，南兰陵郡于延陵。建宁陵，梁纪曰建陵，皇妣张皇后陵也。修陵，皇后郗氏陵也。〕
4丙午，东魏以开府仪同三司孙腾为太保。
5己酉，上幸京口城北固楼，更名北顾；〔镇江府图经曰：京口城因山为垒，缘江为境。尔雅，丘绝高曰京，故曰京口。又府治东五里有京岘山，京口得名以此。北固山在府北一里，回岭下临长江，即府治所据及甘露寺基。萧正义传曰：京城之西有别岭入江，高数十丈，三面临水，号曰北固，蔡谟起楼其上以置军实，帝登望久之，曰：「此岭不足须固守，然于京口实乃壮观，于是改曰北顾。」〕庚戌，幸回宾亭，宴乡里故老及所经近县迎候者，少长数千人，〔少，诗照翻。长，知两翻。〕各赉钱二千。
6壬子，东魏以高澄为大将军、领中书监，元弼为录尚书事，左仆射司马子如为尚书令，侍中高洋为左仆射。
丞相欢多在晋阳，孙腾、司马子如、高岳、高隆之，皆欢之亲党也，委以朝政，〔朝，直遥翻。〕邺中谓之四贵，其权势熏灼中外，率多专恣骄贪。欢欲损夺其权，故以澄为大将军、领中书监，移门下机事总归中书，〔门下省众事，侍中、给事中等掌之；今高欢移而总归中书，所以重澄之权。〕文武赏罚皆禀于澄。
孙腾见澄，不肯尽敬，澄叱左右牵下于床，筑以刀环，立之门外。太原公洋于澄前拜高隆之，为叔父；澄怒，骂之。〔隆之本洛阳人，欢命为弟，故洋以叔父呼之。〕欢谓群公曰：「儿子浸长，〔长，知两翻。〕公直避之。」于是公卿以下，见澄无不耸惧。库狄干，澄姑之伲也，〔干娶欢妹。〕自定州来谒，立于门外，三旦乃得见。
澄欲置腹心于东魏主左右，擢中兵参军崔舒为中书侍郎。澄每进书于帝，有所谏请，或文辞繁杂，季舒辄修饰通之。帝报澄父子之语，常与季舒论之，曰：「崔中书，我乳母也。」季舒，挺之从子也。〔从，才用翻。〕
7夏，四月，乙卯，上还自兰陵。
8五月，甲申朔，魏丞相泰朝于长安。〔朝，直遥翻。〕
9甲午，东魏遣散骑常侍魏季景来聘。季景，收之族叔也。
10尚书令何敬容妾弟盗官米，以书属领军河东王誉；〔属，之欲翻。〕丁酉，敬容坐免官。
11东魏广阳王湛卒。
12魏琅琊贞献公贺拔胜诸子在东者，丞相欢尽杀之，〔修邙山之怨也。〕胜愤恨发疾而卒。丞相泰常谓人曰：「诸将对敌神色皆动，唯贺拔公临陈如平时，〔陈，读曰阵。〕真大勇也。」
13秋，七月，魏更权衡度量，〔更，工衡翻。〕命尚书苏绰损益三十六条之制，总为五卷，颁行之。〔二十四条并新制十二条，总为三十六条。二十四条见上卷大同元年。〕搜简贤才为牧守令长，皆依新制而遣焉。〔守，手又翻。长，知两翻。〕数年之间，百姓便之。
14魏自正光以后，政刑弛纵，在位多贪污。丞相魏启以司州中从事宋游道为御史中尉，〔五代志：后齐司州置牧，属官有别驾从事史、治中从事史。〕澄固请以吏部郎崔暹为之，以游道为尚书左丞。澄谓暹、游道曰：「卿一人处南台，一人处北省。〔处，昌吕翻。御史台谓之南台，尚书省谓之北省。杜佑曰：御史台在宫阙西南，故名南台。尚书省在北，故曰北省。〕当使天下肃然。」暹选毕义云等御史，时称得人。义云，众敬之曾孙也。〔宋明帝初，毕众敬降魏。〕
澄欲假暹威势，诸公在坐，〔坐，徂卧翻。〕令暹后至，通名，高视徐步，两人挈裾而入；澄分庭对揖，暹不让而坐，觞再行，即辞去。澄留之食，暹曰：「适受敕在台检校。」遂不待食而去，澄降阶送之。他日，澄与诸公出，之东山，〔时于邺都治东山，为游宴之地。〕遇暹于道，前驱为赤棒所击，澄回马避之。
尚书令司马子如以丞相欢故人，当重任，意你高，与太师咸阳王坦黩货无厌；〔厌，于盐翻。〕暹前后弹子如、坦及并州刺史可朱浑道元等罪状，无不极笔。宋游道亦劾子如、坦及太保孙腾、司徒高隆之、司空侯景、尚书元羡等。〔劾，户概翻，又户得翻。〕澄收子如系狱，一宿，发尽白，辞曰：「司马子如从夏州策投相王，〔中大通四年，欢破尔朱氏，召子如于南岐州，盖雍、华路阻，取道夏州东归也。夏，户雅翻。〕王给露车一乘，〔乘，绳证翻。〕觠牸牛犊，〔觠，尸员翻，曲角也。牸，音字。〕犊在道死，唯觠角存，此外皆取之于人。」丞相欢以书敕澄曰：「司马令，吾之故旧，汝宜宽之。」澄驻马行街，出子如，脱其锁；子如惧曰：「非作事邪﹖」〔惧澄杀之也。〕八月，癸酉，削子如官爵。九月，甲申，以济阴王晖业为太尉；〔济，子礼翻。〕太师咸阳王坦以王还第，〔罢太师也。〕元羡等皆免官，其余死黜者甚众。久之，欢见子如，哀其憔悴，〔憔，慈消翻。悴，秦醉翻。〕以膝承其首，亲为择虱，〔为，于伪翻。虱，角栉翻。〕赐酒百缾，羊五百口，米五百石。〔澄绳之以公法，欢接之以旧恩，此其父子驾御勋贵之术也。〕
高澄对诸贵极言褒美崔暹，且戒属之。〔属，之欲翻。〕丞相欢书与邺下诸贵曰：「崔暹居宪台，咸阳王、司马令皆吾布衣之旧，尊贵亲昵，无过二人，〔昵，尼质翻。过，工禾翻。〕同时获罪，吾不能救，诸其其慎之！」
宋游道奏驳尚书违失数百条，省中豪吏王伦之徒并鞭斥之，令、仆已下皆侧目。〔驳，北角翻。〕高隆之诬游道有不臣之言，罪当死。给事黄门侍郎杨愔曰：「畜狗求吠；〔愔，于今翻。畜，许竹翻，养也。〕今以数吠杀之，恐将来无复吠狗。」〔复，扶又翻。〕游道竟坐除名。澄谓游道曰：「卿早从我向并州，不尔，彼经略杀卿。」游道从澄至晋阳，以为大行台吏部。〔「部」下当有「郎」字。〕
15己丑，大赦。
16东魏以丧乱之后，户口失实，傜赋不均，〔丧，息浪翻。〕冬，十月，丁巳，以太保孙腾、大司徒高隆之〔魏、齐官制，司徒未尝加「大」，「大」字衍。〕为括户大使，分行诸州，〔使，疏吏翻。行，下孟翻。〕得无籍之户六十余万，侨居者皆勒还本属。十一月，甲申，以高隆之录尚书事，以前大司马洛昭为司徒。
17庚子，东魏主祀圜丘。
18东魏丞相欢袭击山胡，破之，〔山胡，即汾州山中稽胡也。〕俘万余户，分配诸州。
19是岁，东魏以散骑常侍魏收兼中书侍郎，修国史。自梁、魏通好，〔好，呼到翻。〕魏书每云：「想彼境内宁静，此率土安和。」上复书，去「彼」字而已。收始定书云：「想境内清晏，今万瑞安和。」上亦效之。
资治通鉴卷第一百五十九
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪十五〔起旃蒙赤奋若（乙丑），尽柔兆摄提格（丙寅），凡二年。〕
高祖武皇帝十五
大同十一年〔（乙丑、五四五）〕
1春，正月，丙申，东魏遣兼散骑常侍李奖来聘。〔散，悉亶翻。骑，奇寄翻。〕
2东魏仪同尔朱文畅与丞相司马任冑、都督郑仲礼等，谋因正月望夜观打簇戏作乱，〔北史曰：魏氏旧俗，以正月十五夜为打簇戏，能中者实时赏帛。按魏书，孝静天平四年，春，正月，禁打簇相偷戏。盖此禁寻弛也。任，音壬。〕杀丞相欢，奉文畅为主；事泄，皆死。文畅，荣之子也；其姊，敬宗之后，及仲礼姊大车，皆为欢妾，有宠，故其兄弟皆不坐。
欢上书言：「并州，军器所聚，动须女功，请置宫以处配没之口；〔处，昌吕翻。〕又纳吐谷浑之女以招怀之。」〔吐谷浑国于西魏西南，高欢越境纳其女以招怀之，盖欲借其力以侵扰西魏。吐，从暾入声。谷，音谷。〕丁未，置晋阳宫。二月，庚申，东魏主纳吐谷浑可汗从妹为容华。〔容华，前汉内职旧号。可，从刊入声。汗，音寒。从，才用翻。〕
3魏丞相泰遣酒泉胡安诺盘陀始通使于突厥。突厥本西方小国，姓阿史那氏，世居金山之阳，为柔然铁王。〔使，疏吏翻；下同。李延寿曰：突厥，其先居西海之右，独为部落，盖匈奴之别种也，姓阿史那氏。后为邻国所破，尽灭其族。有一儿，年且十岁，兵人见其小，不忍杀之，乃刖足断臂弃泽中，有牝狼以肉饲之；及长，与狼交合，遂有孕焉。彼王闻此儿尚在，复遣杀之。使者见在狼侧，并欲杀狼。于时若有神物投狼于西海之东，落高昌国西北山；狼匿其中，遂生十男。男长，外托妻孕。其后各为一姓；阿史那其一也，最贤，遂为君长。故牙门建狼头纛，示不忘本也。或云：突厥本平凉杂胡，姓阿史那氏。魏太武灭沮渠氏，阿史那以五百家奔柔然。世居金山之阳，为柔然铁工。金山形似兜鍪，借〔俗﹖〕号兜鍪突厥，突厥因以为号。又曰：突厥之先出于索国，在匈奴之北。其部落大人曰阿谤步；兄弟七十人，其一曰伊质泥师都，狼所生也。此说虽殊，终狼种也。程大昌曰：金山，形如兜鍪。其俗谓兜鍪为突厥，因以为号。厥，九勿翻。〕至其酋长土门，始强大，〔酋，慈秋翻。长，知两翻。〕颇侵魏西边。安诺盘陀至，其国人皆喜曰：〔「其国」之下当更有「国」字，属下句。〕「大国使者至，吾国其将兴矣。」
4三月，乙未，东魏丞相劝入朝于邺，百姓迎于紫陌。〔朝，宜遥翻。邺都记：紫陌在邺城西北五百。〕欢握崔暹手而劳之曰：「往日朝廷岂无法官，莫肯举劾。〔劳，力到翻。劾，户概翻，又户得翻。〕中尉尽心徇国，不避豪强，遂使远迩肃清。冲锋陷阵。大有其人；〔陈，读曰阵。〕当官正色，今始见之。〔言闻之古人有当官色者，今始见崔暹也。〕富贵乃中尉自取，高欢父子无以相报。」赐暹良马。暹拜，马惊走，欢亲拥之，授以辔。东魏主宴于华林园，〔邺都仿京洛之制，亦有华林园。〕使欢择朝廷公直者劝之酒；欢降阶跪曰：「唯暹一人可劝，并请以臣所射赐物千段赐之。〔时于华林园宴射，赐欢物千段。欢请回以赐暹。〕高澄退，谓暹曰：「我尚畏羡，何况余人！」
然暹中怀颇挟巧诈。初，魏高阳王斌有庶妹玉仪，不为其家所齿，为孙腾妓，〔斌，音彬。妓，渠绮翻。〕腾又弃之；高澄遇诸涂，悦而纳之，遂有殊宠，〔白居易诗云：天下无正色，悦目即为姝。诚有是事。盖玉仪所乏者非色，必妖媚善蛊惑，故所如众女谣诼而不见容。〕封琅邪公主。澄谓崔季舒曰：「崔暹必造直谏，〔造，如字，作也。〕我亦有以待之。及暹谘事，澄不复假以颜色。〔复，扶又翻。〕居三日，暹怀刺坠之于前。〔续世说：古者未有纸，削竹木以书姓名，谓之刺。后以纸书，谓之名纸。唐李德裕贵盛，人务加礼，改具衔候起居之状，谓之门状。〕澄问：「何用此为﹖」暹悚然曰：「未得通公主。」澄大悦，把暹臂，入见之。季舒语人曰：〔语，牛倨翻。〕「崔暹常忿吾佞，在大将军前，每言叔父可杀；及其自作，乃过于吾。」
5夏，五月，甲辰，东魏大赦。
6魏王盟卒。〔九月，魏以王盟为太傅。〕
7晋氏以来，文章竞为浮华，魏丞相泰欲革其弊。六月，丁巳，魏主飨太庙。泰命大行台度支尚书、领著作苏绰〔度，徒洛翻。〕作大诰，宣示群臣，戒以政事；仍命「自今文章皆依此体。」〔宇文泰令苏绰仿周书作大诰，今其文尚在。使当时文章皆依此体，亦非所以崇雅黜浮也。〕
8上遣交州刺史杨瞟讨李贲，〔瞟，匹妙翻。〕以陈霸先为司马命定州刺史萧勃会瞟于西江。〔五代志：郁林郡，梁置定州。〕勃知军士惮远役，因诡说留瞟。〔说，式芮翻。〕瞟集诸将问计，霸先曰：「交趾叛换，罪由宗室，〔谓李贲之叛，由武林侯谘也。事见上卷七年。〕遂使溷随机数州，逋诛累岁。定州欲安目前，不顾大计；节下奉辞伐罪，当死生以之，岂可逗桡不进，长寇沮众也！」〔桡，奴教翻。长，知两翻。沮，在吕翻。〕遂勒兵先发。瞟以霸先为前锋。至交州，〔考异曰：典略作「十二月癸丑至交州」，姚思廉陈书帝纪在六月，今从之。〕贲帅众三万拒之，〔帅，读曰率。〕败于朱鸢，〔朱鸢县，自汉以来属交趾郡。五代志：朱鸢县旧置武平郡。鸢，音缘。〕又败于苏历江口，贲奔嘉宁城，〔沈约志：吴孙瞟建衡三年，分交趾亡新兴郡，并立嘉宁县；晋武帝太康三年，更郡曰新昌。五代志：交趾郡台宁县，旧置兴州新昌郡，隋改曰峰州。〕诸军围之。勃，昺之子也。〔吴平侯昺，帝从父弟也。昺，音丙。〕
9魏与柔然头兵可汗谋连兵伐东魏，丞相欢患之，遣行台郎?之骦]使于柔然，为世子澄求婚。〔使，疏吏翻。为，于伪翻。〕头兵曰：「高王自娶则可。」欢犹豫未决。娄妃曰：「国家大计，愿勿疑也。」世子澄、尉景亦劝之。欢乃遣镇南将军慕容俨往聘之，号曰蠕蠕公主。〔魏明元帝命柔然曰蠕蠕，谓其蠕动无知识也。阿那緕封蠕蠕王，虽曰以为国号，犹鄙贱之也。至高欢纳其女，号曰蠕蠕公主，则径以为国号，不复以为鄙贱矣。蠕，人兖翻。〕秋，八月，欢亲迎于下馆。〔据北史彭城太妃传，下馆，当在木井北。宋白曰：木井城，今并州阳曲县理。又曰：代州即古阴馆城，有上馆、下馆。〕公主至，娄妃避正室以处之；欢跪而拜谢，〔娄妃，欢微时之妻，正室也。处，昌吕翻。〕妃曰：「彼将觉之，愿绝勿顾。」〔史言娄妃为国家计，有赵姬使叔隗为内子而己下之之意。〕头兵使其弟秃突佳来送女，且报聘；〔或云「作聘」。【章：胡注「或云作聘」。十二行本作「娉」；乙十一行本同；疑元刻本作「娉」，胡刻改误。】〕仍戒曰：「待见外孙乃归。」公主性严毅，终身不肯华言。欢尝病，不得往，秃突佳怨恚，〔恚，于避翻。〕欢舆疾就之。
10冬，十月，乙未，诏有罪者复听入赎。〔天监三年，除赎罪科，见一百四十五卷。复，扶又翻。〕
11东魏遣中书舍人尉瑾来聘。
12乙未，东魏丞相欢请释邙山俘囚桎梏，配以民间寡妇。〔此邙山之捷所获西魏之兵也。捷事见上卷九年。桎，之日翻。梏，古沃翻。〕
13十二月，东魏以侯景为司徒，中书令韩轨为司空；戊子，以孙腾录尚书事。
14魏筑圜丘于城南。〔长安城南也。〕
15散骑常侍贺琛启陈四事：其一，以为「今北边稽服，〔稽，音启。谓东魏通和也。〕正是生聚教训之时，〔用伍子胥「越十年生聚，十年教训」之言。〕而天下户口减落，关外弥甚。〔谓淮、汝、潼、泗新复州郡在边关之外者。〕郡不堪州之控总，县不堪郡之裒削，〔裒，薄侯翻。〕更相呼扰，〔更，工衡翻。〕惟事征敛，〔敛，力赡翻。〕民不堪命，各务流移，此岂非牧守之过欤！〔守，式又翻；下同。〕东境户口空虚，〔东境，谓三吴之地。〕皆由使命繁数，〔使，疏吏翻；下同。数，所角翻。〕穷幽极远，无不皆至，每有一使，所属搔扰；驽困守宰，则拱手听其渔猎，桀黠长吏，又因之重为贪残，〔黠，下八翻。长，知两翻。重，直用翻。〕纵有廉平，郡犹掣肘。如此，虽年降复业之诏，屡下蠲赋之恩，而民不得反其居也。」其二，以为「今天下【章：十二行本「下」下有「守宰」二字；乙十一行本同；孔本同；张校同。】所以贪残，良由风俗侈靡使之然也。今之燕喜，〔诗鲁颂曰：鲁侯燕喜。郑氐笺云：燕，饮也。〕相竞夸豪，积果如丘陵，列肴同绮绣，露台之产，不周一燕之资，〔露台之产，谓百金也。露台事见十五卷汉文帝后七年。〕而宾主之间，裁取满腹，未及下堂，已同臭腐。又，畜妓之夫，无有等秩，〔畜，吁玉翻。妓，渠绮翻。〕为吏牧民者，致赀巨亿，〔巨亿者，忆亿也。〕罢归之日，不支数年，率皆尽于燕饮之物，歌谣之具。所费事等丘山，为欢止在俄顷，乃更追恨向所取之少；〔少，诗沼翻。〕如复傅翼，增其搏噬，〔复，扶又翻。傅，读曰附。言罢官家食之人，复出为官，犹不能奋飞之鸟，复傅之羽翼也。〕一何悖哉！〔悖，蒲内翻；下同。〕其余淫侈，着之凡百，〔言时人凡百所为，皆事淫侈也。〕习以成俗，日见滋甚，欲使人守廉白，安可得邪！诚宜严为禁制，道以节俭，〔道，读曰导。〕纠奏浮华，变其耳目。夫失节之嗟，亦民所自患，正耻不能及群，故勉强而为之；〔易曰：不节若，则嗟若，无咎。象曰：不节之嗟，又谁咎也！琛引用之以发己意，此论诚切中人情。强，其两翻。〕苟以纯素为先，足正雕流之弊矣。」其三，以为「陛下忧念四海，不惮勤劳，至于百司，莫不奏事。但斗筲之人，既得伏奏帷扆，〔扆，于岂翻。〕便欲诡竞求进，不论国之大体，心存明恕；惟务吹毛求疵，擘肌分里，〔吹毛以求其疵瘢，擘肌以分其肉理；言其苟细。〕以深刻为能，以绳逐为务。〔绳逐者，绳纠其过失而斥逐之也。〕迹虽似于奉公，事更成其威福，犯罪者多，巧避滋甚，长弊增奸，寔由于此。〔长，知两翻。古寔、实同。〕诚愿责其公平之效，黜其谗慝之心，则下安上谧，无徼悻之患矣。」〔徼，坚尧翻。〕其四，以为「今天下无事，而犹日不暇给，宜省事、息费，事省则民养，费息则财聚。应内省职掌各检所部：凡京师治、署、邸、肆及国容、戎备，〔治，理事之所。署，舍止之所。邸，诸王列第及诸郡朝宿之区。肆，市列也。国容，礼乐、车服、旗章也。戎备，用兵之器备也。〕四方屯、传、邸治，〔屯，军屯也。传，驿传也。传，张恋翻。〕有所宜除，除之，有所宜减，减之；兴造有非急者，征求有可缓者，皆宜停省，以息费休民。故畜其财者，所以大用之也；养其民者，所以大役之也。若言小事不足害财，则终年不息矣；以小役不足妨民，则终年不止矣。〔此亦确论也。如此，则难可以语富强而图远大矣。」
启奏，上大怒，召主书于前，口授敕书以责琛。〔萧子显曰：自齐建武以来，诏命不关中书，专出舍人省。四省，谓之四户。其下有主书令史，旧用武官，末改文吏，人数无员，莫非左右要密。〕大指以为：「朕有天下四十余年，公交车谠言，日关听览，〔谠，多曩翻。谠言，善言也，直言也。〕所陈之事，与卿不异，每苦倥枧，〔倥，康董翻。枧，作孔翻。倥枧，困苦也，不暇给也。〕更增惛惑。卿灴宜自同阘茸，〔阘，吐盍翻。傇，而陇翻。阘茸，不肖也，劣也。〕止取名字，宣之行路，言『我能上事，恨朝廷之不用。』何不分别显言：某刺史横暴，〔上，时掌翻。别，彼列翻。横，户孟翻。〕某太守贪残，〔守，式又翻。〕尚书、兰台某人奸猾，使者渔猎，并何姓名﹖〔使，疏吏翻。〕取与者谁﹖明言其事，得以诛黜，更择材良。又，士民饮食过差，若加严禁，密房曲屋，云何可知﹖傥家家搜检，恐益增苛扰。若指朝廷，我无此事。昔之牲牢，久不宰杀，〔周礼：王膳用六牲，谓马、牛、羊、豕、犬、鸡也。又曰：王曰一举，鼎十有二。注曰：杀牲盛馔曰举；鼎十有二，牢鼎九、陪鼎三。帝事佛，乃不宰杀。〕朝中会同，菜蔬而已；若复减此，必有蟋蟀之讥。〔诗唐蟋蟀，刺晋僖公俭不中礼。朝，直遥翻。复，扶又翻。〕若以为功德事者，〔帝以供佛、供僧，设无遮、无碍会为功德事。〕皆是园中之物，变一瓜为数十种，〔种，章勇翻。〕治一菜为数十味；〔治，直之翻；下同。〕以变故多，何损于事！我自非公宴，不食国家之食，多历年所；乃至宫人，亦不食国家之食。〔帝奄有东南，凡其所食，自其身以及六宫，不由佛营，不由神造，又不由西天竺国来，有不出于东南民力者乎﹖惟不出于公赋，遂以为不食国家之食。诚如此，则国家者果谁之国家邪！〕凡所营造，不关材官及以国匠，〔此自文其营造塔寺之过耳。材官将军，属少府卿。国匠者，官给其俸廪以供国家之用者。大匠卿，掌土木之工。〕皆资雇借以成其事。勇怯不同，贪廉各用，亦非朝廷为之傅翼。〔为，于伪翻。傅，读曰附。〕卿以朝廷为悖，乃自甘之，当思致悖所以！〔悖，蒲妹翻。〕卿云『宜导之以节俭』，朕绝房室三十余年，至于居处不过一床之地，雕饰之物不入于官；受生不饮酒，不好音声，所以朝中曲宴，未尝奏乐，此群贤之所见也。朕三更出治事，随事多少，事少午前得竟，〔孔颖达曰：杂比曰音，单出曰声。竟，毕其事也。处，昌吕翻。好，呼到翻。更，工衡翻。朝，直遥翻。少，诗沼翻。〕事多日昃方食，日常一食，若昼若夜；昔要腹过于十围，〔要，读曰腰。〕今之瘦削纔二尺余，旧带犹存，非为妄说。为谁为之﹖救物故也。〔为谁之为，于伪翻；下手为同。〕卿又曰『百司莫不奏事，诡竞求进』，今不使外人呈事，谁尸其任！〔尸，主也。〕专委之人，云何可得﹖古人云：『专听生奸，独任成乱，』〔汉邹阳之言。〕二世之委赵高，元后之付王莽，〔赵高事见秦纪，王莽事见汉纪。〕呼鹿为马，又可法欤﹖卿云『吹毛求疵』，复是何人﹖『擘肌分理』，复是何事﹖〔复，扶又翻；下当复、复见、敢复同。〕治、署、邸、肆等，何者宜除﹖何者宜减﹖何处兴造非急﹖何处征求可缓﹖各出其事，具以奏闻！富国强兵之术，息民省役之宜，并宜具列！若不具列，则是欺罔朝廷。倚【章：十二行本「倚」作「伫」；乙十一行本同；孔本同。】闻重奏，〔倚，侧也。侧者，倾待之义，如侧耳、侧身、侧席之类。重，直龙。〕当复省览，付之尚书，班下海内，〔省，悉景翻。下，遐嫁翻。〕庶惟新之美，复见今日。」琛但谢过而已，不敢复言。
上为人孝慈恭俭，博学能文，阴阳、卜筮、骑射、声律、草隶、围碁无不精妙。〔骑，奇寄翻。〕勤于政务，冬月四更竟，〔夜分五更，每更至五点而竟。〕即起视事，执笔触寒，手为皴裂。〔皴，七伦翻，皮细起也。〕自天监中用释氏法，长斋断鱼肉，〔断，音短。〕日止一食，惟菜羹、粝饭而已，〔粝，卢达翻。粝者，粗而不凿也。〕或遇事繁，百移中则嗽口以过。〔日移中，日过中也。「嗽」，当作「漱」，涤口也，音先奏翻。过，谓度日也。〕身衣布衣，木鼦皁帐，〔木绵，江南多有之，以春二三月之晦下子种之。既生，须一月三薅其四旁；失时不薅，则为草所荒秽，辄萎死。入夏渐茂，至秋生黄花结实。及熟时，其皮四裂，其中绽出如绵。土人以铁铤碾去其核，取如绵者，以竹为小弓，长尺四五寸许，牵弦以弹鼦，令其匀细。卷为小筩，就车纺之，自然抽绪，如缫丝状，不劳纫缉，织以为布。自闽、广来者，尤为丽密。方勺曰：闽、广多种木绵，树高七八尺，叶如柞，结实如大菱而色青，秋深即开露，白编茸然。土人摘取，去壳，以铁扙捍尽黑子，徐以小了弹令纷起，然后纺绩为布，名曰吉贝；今所货木绵，特其细紧者耳。当以花多为胜，横数之得百二十花，此最上品。海南蛮人织为巾，上出细字杂花卉，尤工巧，即古所谓白迭巾。身衣，于既翻。〕一冠三载，一衾二年，〔载，子亥翻，亦年也。〕后宫贵妃以下，衣不曳地。性不饮酒，非宗庙祭祀、大飨宴及诸法事，未尝作乐。〔法事，谓奉佛为梵呗。〕虽居暗室，恒理衣冠小坐，盛暑未尝褰袒，〔小坐，宫中便坐也。恒，户登翻。坐，徂卧翻。〕对内竖小臣，如遇大宾。然优假士人太过，牧守多浸渔百姓，使者干扰郡县。又好亲任小人，〔守，式又翻。使，疏吏翻。好，呼到翻。〕颇伤苛察；多造塔庙，公私费损。江南久安，风俗奢靡，故琛启及之。上恶其触实，〔恶，乌路翻。〕故怒。
臣光曰：梁高祖之不终也，宜哉！夫人君听纳之失，在于丛脞；〔孔安国曰：丛脞，细碎无大略。马融曰：丛，总也。脞，小也。陆德明曰：脞，仓果翻；徐音锁。〕人臣献替之病，在于烦碎。是以明主守要道以御万机之本，忠臣陈大体以格君心之非，故身不劳而收功远，言至约而为益大也。观夫贺琛之谏未【章：十二行本「未」上有「亦」字；乙十一行本同；孔本同。】至于切直，而高祖已赫然震怒，护其所短，矜其所长；诘贪暴之主名，〔诘，去吉翻。〕问劳费之条目，困以难对之状，责以必穷之辞。自以蔬食之俭为盛德，日昃之勤为至治，〔昃，阻力翻。治，直吏翻。〕君道已备，无复可加，〔复，扶又翻。〕群臣箴规，举不足听。如此，则自余切直之言过于琛者，谁敢进哉！由是奸佞居前而不见，〔谓朱异、周石珍辈也。〕大谋颠错而不知，〔谓纳侯景，复与东魏和也。〕名辱身危，覆邦绝祀，为千古所闵笑，岂不哀哉！
16上敦尚文雅，疏简刑法，自公卿大臣，咸不以鞫狱为意。奸吏招权弄法，货赂成市，枉滥者多。大率二岁刑已上岁至五千人；徒居作者具五任，〔任，谓其人巧力所任也。五任，谓任攻木者则役之攻木，任攻金者则役之攻金，任攻皮者则役之攻皮，任设色者则役之设色，任抟埴者则役之抟埴。任，音壬。〕其无任者着升械；〔魏武帝定甲子科，犯釱左右趾者，易以升械；是时乏铁，故易以木焉。着，陟略翻。〕若疾病，权解之，是后囚徒或有优、剧。〔言囚徒有力足以行赂者，则守吏诡言疾病，权解其械而得优宽。其无力以赂吏者，则虽实罹疾病，亦不得解械，更增苦剧也。〕时王侯子弟，多骄淫不法。上年老，厌于万几。〔几，居希翻。〕又专精佛戒，每断重罪，则终日不怿；〔梁武帝断重罪则终日不怿，此好生恶杀之意也。夷考帝之终身，自襄阳举兵以至下建康，犹曰事关家国，伐罪救民。洛口之败，洛口之败，死者凡几何人﹖俘山之役，死者凡几何人﹖寒山之败，死者又几何人﹖其间争城以战，杀人盈城，争地以战，杀人盈野，南北之人交相为死者，不可以数计也。至于侯景之乱，东极吴、会，西抵江、郢，死于兵、死于饥者，自典午南渡之后，未始见也。驱无辜之人而就死地，不惟儒道之所不许，乃佛教之罪人；而断一重罪乃终日不怿，吾谁欺，欺天乎！断，丁乱翻。〕或谋反逆，事觉，亦泣而宥之。〔如临贺王正德父子是也。〕由是王侯益横，〔横，户孟翻。〕或白昼杀人于都街，或暮夜公行剽劫，〔剽，匹妙翻。〕有罪亡命者，匿于王家，有司不敢搜捕。上深知其弊，溺于慈爱，不能禁也。
17魏，东阳王荣为瓜州刺史，〔五代志：敦煌郡，旧置瓜州。〕与其伲邓彦偕行。荣卒，瓜州首望表荣子康为刺史，〔各州之大姓，是为望族。首望者，又一州望族之首。〕彦杀康而夺其位；魏不能讨，因以彦为刺史，屡征不至，又南通吐谷浑。〔吐谷浑立国在敦煌之南，隔大河。吐，从暾入声。谷，音浴。〕丞相泰以道远难于动众，欲以计取之，以给事黄门侍郎申徽为河西大使，密令图彦。
  </div>
  <div class="pagination">
   <a href="资治通鉴注_page165.html">
    上一页
   </a>
   <span>
    ...
   </span>
   <a href="资治通鉴注_page161.html">
    161
   </a>
   <a href="资治通鉴注_page162.html">
    162
   </a>
   <a href="资治通鉴注_page163.html">
    163
   </a>
   <a href="资治通鉴注_page164.html">
    164
   </a>
   <a href="资治通鉴注_page165.html">
    165
   </a>
   <span class="current-page">
    166
   </span>
   <a href="资治通鉴注_page167.html">
    167
   </a>
   <a href="资治通鉴注_page168.html">
    168
   </a>
   <a href="资治通鉴注_page169.html">
    169
   </a>
   <a href="资治通鉴注_page170.html">
    170
   </a>
   <a href="资治通鉴注_page171.html">
    171
   </a>
   <span>
    ...
   </span>
   <a href="资治通鉴注_page167.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
