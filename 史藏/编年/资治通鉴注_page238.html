<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 238 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 238 页/共 334 页
  </h1>
  <div class="content">
   11十一月，庚戍，司空王守礼薨。守礼庸鄙无才识，每天将雨及霁，守礼必先言之，已而皆验。岐、薛诸王言于曰：「邠兄有术。」上问其故，对曰：「臣无术。则天时以章怀之故，幽闭宫中十余年，〔守礼幽闭事见二百四卷武后天授元年。〕岁赐敕杖者数四，背瘢甚厚，将雨则沈闷，〔瘢，蒲官翻。沈，持林翻。〕将霁则轻爽，臣以此知之耳。」因流涕沾襟；上亦为惨然。〔为，子伪翻。〕
12辛酉，上还宫。
13辛未，太尉宁王宪薨。上哀惋特甚，曰：「天下，兄之天下也；兄固让于我，〔事见二百十卷睿宗景云元年。惋，乌贯翻。〕为唐太伯，常名不足以处之。」〔处，昌吕翻。〕乃谥曰让皇帝。其子汝阳王琎，〔琎，资辛翻。〕上表追述先志，谦冲敢当帝号；上不许。敛日，〔敛，力赡翻。〕内出服，〔天子之服也。〕以手书致于灵座，书称「隆基白」；又名其墓曰惠陵，〔惠陵在同州奉先县西忠十里。〕追谥其妃元氏曰恭皇后，祔葬焉。
14十二月，乙已，吐蕃屠达化县，〔达化，古浇河之地，后周置达化郡及县，隋废郡，以县属廓州，县西百二十里有浇河城。〕陷石堡城；盖嘉运不能御。〔果如裴耀卿之言。〕
唐纪三十一〔起玄黓敦牂（壬午），尽强圉大渊献（丁亥）十一月，凡五年有奇。〕
《玄宗至道大圣大明孝皇帝中之下》
天宝元年〔（壬午、七四二）〕
1春，正月，丁未朔，上御勤政楼〔帝于兴庆宫西南隅建二楼：花萼相辉楼在西临街，以燕兄弟；勤政务本楼在南，以修政事。〕受朝贺，〔朝，直遥翻。〕赦天下，改元。
2壬子，分平卢别节度，以安禄山为节度使。〔使，疏吏翻；下同。〕
是时，天下声教所被之州三百三十一，〔被，皮义翻。考异曰：旧纪云「三百六十二」按地理志，开元二十八年，州府三百二十八，至此纔二年，不应遽增三十余州。今从唐历、会要、统纪。〕羁縻之州八百，置十节度、经略使以备边。安西节度抚宁西域，统龟兹、焉耆、于阗、疏勒四镇，治龟兹城，兵二万四千。〔焉耆治所在安西府东八百里；于阗在南二千里；疏勒在西二千余里。龟兹，音丘慈，又音屈佳。阗，徒贤翻，又徒见翻。〕北庭节度防制突骑施、坚昆，统瀚海、天山、伊吾三军，屯伊、西二州之境，治北庭都护府，兵二万人。〔突骑施牙帐在北庭府西北三千余里；坚昆在北七千里。瀚海军在北庭府城内，兵万二千人。天山军在西州城内，兵五千人。伊吾军在伊州西北三百里甘露川，兵三千人。骑，奇骑也。〕河西节度断隔吐蕃、突厥，〔断，丁管翻。吐，从暾入声。厥，九勿翻。〕统赤水。大斗、建康、宁寇、玉门、墨离、豆卢、新泉八军，张掖、交城、白亭三守捉，屯凉、肃、瓜、沙、会五州之境，治凉州，兵七万三千人。〔赤水军在凉州城内，兵三万三千人。大斗军在凉州西二百余里甘、肃二州界，兵七千五百人。建康军在凉州西二百里，兵五千三百人。宁寇军在凉州东北千余里，兵八千五百人。玉门军在肃州西二百里，管兵五千二百人。墨离军本月氏国，在瓜州西北千里，管兵五千人。豆卢军在沙州城内，管兵四千三百人。新泉军在会州西北二百里，管兵千人。张掖守捉在凉州南二百里，管兵五百人。交城守捉在凉州西二百里，管兵千人。白亭守捉在凉州西北五百里，管兵七千五百人。唐制：大曰军，小白守捉。赵珣聚米图经：自甘州西至肃周五百里；自肃州至西至瓜州四百五十里；自瓜州西至沙州二百八十里；自沙州西至伊州四百里。会州至盐州八百里，西至凉州六百里，南至宋镇戎军一百四十里，北至灵州六百里。〕朔方节度捍御突厥，统经略、丰安、定远三军，三受降城，安北、单于二都护府，屯灵、夏、丰三州之境，治灵州，兵六万四千七百人。〔经略军在灵州城内，兵二万七百人。丰安军在灵州西黄河外百八十里，兵八千人。定远军在灵州东北二百里黄河外，兵七千人。西受降城在丰州北黄河外八十里，兵七千人。安北都护府治中受降城，黄河北岸，兵六千人。东受降城在胜州东北二百里，兵七千人。振武军在单于都护府城内，兵九千人。降，户江翻。单，音蝉。夏，户雅翻。〕河东节度与朔方掎角以御突厥，统天兵、大同、横野、岢岚四军，云中守捉，屯太原府忻、代、岚三州之境，治太原原府，兵五万五千人。〔天兵军在太原城内，兵三万人。大同军在代州北三百里，兵九千五百人。横野军在蔚州东北一百四十里，兵三千人。岢岚军在岚州北百里，兵一千人。云中守捉在单于府西北二百七十里，兵七千七百人。忻州在太原府北八十里，兵七千八百人。代州至太原五百里，兵四千人。岚州在太原府西北二百五十里，兵三千人。岢，枯我翻。岚，卢含翻。〕范阳节度临制奚、契丹，统经略、威武、清夷、静塞、恒阳、北平、高阳、唐兴、横海九军，屯幽、蓟、妫、檀、易、恒、定、漠、沧九州岛之境，治幽州，兵九万一千四百人。〔经略军在幽州城内，兵三万人。威武军在檀州城内，兵万人。清夷军在妫州城内，兵万人。静塞军在蓟州城内，兵万六千人。恒阳军在恒州城东，兵六千五百人。北平军在定州城西，兵六千人。高阳军在易州城内，兵六千人。唐兴军莫州城内，兵六千人。横海军在沧州城内，兵六千人。景云元年，以嬴州鄚县置鄚州。开元十三年，以「鄚」字类「郑」字，改为漠州，寻又改莫州。契，欺讫翻，又音吃。恒，户登翻。蓟，音计。妫，居为翻。〕平节度镇抚室韦、靺鞨，统平卢、卢龙二军，榆关守捉，安东都护府，屯营、平二州之境，卢治营州，兵三万七千五百人。〔平卢军在营州城内，兵万六千人。卢龙军在平州城内，兵万人。榆关守捉在营州城西四百八十里，兵三千人。安东都护府在营州东二百里，兵八千五百人。靺鞨，音末曷。「榆」当作「渝」，注详见上卷。〕陇又节度备御吐蕃，统临洮、河源、白水、安人、振威、威戎、漠门、宁塞、积石、镇西十军，绥和、合川、平夷三守捉，屯鄯、廓、洮、河之境，治鄯州，兵七万五千人。〔临洮军在鄯州城内，兵万五千人。河源军在鄯州西百三十里，兵四千人。白水军在鄯州西北二百三十里，兵四千人。安人军在鄯州界星宿川西，兵万人。振威军在鄯州西三百里，兵千人。威戎军在鄯州西北三百五十里，兵千人。漠门军在洮州城内，兵五千五百人。宁塞军在廓州城内，兵五百人。积石军在廓州西百八十里，兵七千人。镇西军在河州城内，兵万一千人。绥和守捉在鄯州西南二百五十里，兵千人。合川手捉在鄯州南百八十里，兵千人。平夷手捉在河州西南四十里，兵三千人。洮，土刀翻。鄯，时战翻，又音善。〕剑南节度西抗吐蕃，南抚蛮獠，统天宝、平戎、昆明、宁远、澄川、南江六军，屯益、翼、茂、当、巂、柘、松、维、恭、雅、黎、姚、悉十三州之境，治益州，兵三万九百人。〔团结营在成都府成内，兵万四千人。天宝军在恭州东南九十里，兵千人。平戎军在恭州南八十里，兵千人。昆明军在巂州南，兵五千一百人。宁远军在巂州西，兵三百人。澄州守州在姚州东六百里，管兵二千人。南江军兵三百人。翼州兵五百人。茂州兵三百人。维州兵补百人。柘州兵五百人。松州兵二千八百人。当州兵五百人。雅州兵四百人。黎州兵千人。姚州兵三百人。悉州兵五千人。杜佑曰：当州江源郡在翼州西二百七十里，西北到故通轨县二百里，以西即是生羌。悉州在当州南八十里。黎州，汉沈黎郡也，东去一里，高山万重，更无郡县；西南去郡一里，高山万重；东北去郡五里，西北去郡二里，皆高山万重。茂州，刘昫曰：隋汶山郡，武德元年改曰会州，贞观八年改曰茂州，以郡界茂湿山为名。松州东至茂州三百里，西南至当州三百里，西北至吐蕃界九十里，南至翼州一百八十里。恭州，开元二十四年分静州广平县置，东至柘州一百里。悉州西北至当州八十里。獠，鲁皓翻。巂，音髓。〕岭南五府经略绥静夷、獠，统经略、清海二军，桂、容、邕、交四管，治广州，兵万五千四百人。〔经略军在广州城内，兵五千四百人。清海军在恩州城内，兵二千人。桂府兵千人。容府兵千一百人。邕府兵千七百人。安南府兵四千二百人。已上兵轻，税本镇以自给。〕此外又有长乐经略，福州领之，〔乐，音洛。〕兵千五百人。东莱守捉，莱州领之；东牟守捉，登州领之；兵各千人。凡镇兵四十九万人，〔捉，仄角翻。考异曰：此兵数，唐历所载也。旧纪：「是岁天下健儿、团结、彉骑等，总五十七万四千七百三十三。」此盖止言边兵，彼并京畿诸州彉骑数之耳。〕马八万余匹。〔安西府马二千七百匹，北庭瀚海军马四千二百匹，天山军马五百匹，伊吾军马三百匹，河西赤水军马万三千匹，大斗军马二千四百匹，建康军马五百匹，宁寇、玉门军共管马六百匹，墨离军马四百匹，豆卢军马四百匹，朔方经略军三千匹，丰安军马千三百匹，定远军马二千匹，西受降马千七百匹，中受降城马二千匹，东受降城马千七百匹，振武军马千六百匹，河东天兵军马五千五百匹，云中守捉马二千匹，大同军马五千五百匹，横野军马千八百匹，范阳经略军马五千四百匹，威武军马三百匹，清夷军马三百匹，静塞军马五百匹，平卢军马四千二百匹，卢龙军马五百匹，渝关守捉马百匹，安东府马七百匹，陇右临洮军马八千匹，河源军马六百五十匹，白水军马五百匹，安人军马二百五十匹，安人军马二百五十匹，威戎军马五十匹，漠门军马二百匹，宁塞军马五十匹，积石军马三百匹，剑南团结营马千八百匹，昆明军马二百匹。〕开元之前，每岁供边兵衣粮，费不过二百万；天宝之后，边将奏益兵浸多，每岁用衣二十万匹，粮百九十万斛，〔安西衣赐六十二万疋段，北庭衣赐四十八万疋段，河西衣赐百八十万疋段，朔方衣赐二百万疋段，河东衣赐百二十六万疋段，粮五十万石，范阳衣赐八十万疋段，粮五十万石，平卢失衣粮数，陇右衣赐二百五十万疋段，剑南衣赐八十万疋段，粮七十万石。将，即亮翻。〕公私劳费，民始困苦矣。
3甲寅，陈王府参军田同秀〔皇子陈王珪府参军也。〕上言：「见玄元皇帝于丹凤门之空中，告以『我藏灵符，在尹喜故宅。』」〔上，时掌翻；下上表同。〕上遣使于故函谷关尹喜台旁求得之。〔列先传曰：关令尹喜者，周大夫也。老子西游，喜先见其气候物色而迹之，果得老子；老子亦知其旨，为着道德经。使，疏吏翻。
4陕州刺吏李齐物穿三门运渠，辛未，渠成。〔新书曰：齐物凿砥柱为门以通漕，开其山巅为挽路，沃酰而凿之。然弃石入河，水益湍怒，舟不能入新门，候水涨以人挽舟而上。天子疑之，遣宦者按视，齐物厚赂宦者，还，言其便。陕，失冉翻。〕齐物，神通之曾孙也。〔淮安王神通。〕
5壬辰，群臣上表，以「函谷灵符，潜应年号；先天不违，〔易曰：先天而天不违。先，悉荐翻。〕请于尊号加『天宝』字。」从之。
二月，辛卯，上享玄元皇帝于新庙。〔时置玄元庙于大宁坊西南角。〕甲午，享太庙。丙申，合祀天地于南郊，赦天下。改侍中为左相，中书令为右相，尚书左、右丞相复为仆射；〔开元初，改左、右仆射为尚书左、右丞相。复，扶又翻；下清复同。〕东都、北都皆为京，州为郡，刺吏为太守；改桃林县曰灵宝。〔隋开皇十六年置桃林县，取古者桃林之野以为县名，属洛州，唐属陕州。今以得玄元灵符，改曰灵宝。守，式又翻。〕田同秀除朝散大夫。〔朝直遥翻。散，悉亶翻。〕
时人皆疑宝符同秀所为。间一岁，清河人崔以清复言：「见玄元皇帝于天津桥北，云藏符在武城紫微山，」〔武城，即汉之东武城县，与清河县皆属清河郡。〕欶使往求，亦得之。东都留守王倕知其诈，按问，果首服。〔使，疏吏翻。守，式又翻；下太守同。倕音垂。首，式又翻。〕奏之。上亦不深罪，流之而以。
6三月，以长安令韦坚为陕郡太守，〔陕郡，陕州，失冉翻。〕领江、淮租庸转运使。〔先天中，李杰为陕州刺吏，领水陆发运使；置使自杰始也。裴耀卿之后，命坚始以租庸使入衔。使，疏吏翻；下同。〕
初，宇文融既败，言利者稍息。〔事见二百十三卷开元十八年。〕及杨慎矜得幸，〔事始二百十三卷二十一年。〕于是韦坚、王鉷之徒〔鉷，户公翻。〕竞以利进，百司有利权者，稍稍别置使以领之，旧官充位而已。〔史言诸使所由始。〕坚，太子之妃兄也，为吏以干敏称。上使之督江、淮租运，岁增巨万；上以为能，故擢任之。王鉷，方翼之曾孙也，〔自高宗至武后朝，王方翼着功名于西域。〕亦以善治租赋为户部员外郎兼侍御史。〔治，直之翻。〕
7李林甫为相，凡才望功业出己右及为上所厚、势位将逼己者，必百计去之；〔去，羌吕翻。〕尤忌文学之士，或阳与之善，啖以甘言而阴陷之。世谓李林甫「口有蜜，〔谓其言甘也。啖，徒滥翻，又徒览翻。〕腹有剑」。〔谓其心在害人也。〕
上尝陈乐于勤政楼，垂帘观之。兵部侍郎卢绚谓上已起，垂鞭按辔，横过楼下；绚风标清粹，上目送之，深叹其蕴藉。〔绚，许县翻。蕴，于运翻。〕林甫常厚以金帛赂上左右，上举动必知之，乃召绚子弟谓曰：「尊君素望清崇，今交、广藉才，圣上欲以尊君为之，可乎﹖若惮远行，则当左迁；不然，则以宾、詹分务东洛〔谓以太子宾客、詹事分司东都也。〕亦优贤之命也，何如﹖」绚惧，以宾、詹为请。林甫恐乖众望，乃除华州史。〔华，户化翻。〕到官未几，诬其有疾，州事不理，除詹事、员外、同正。〔几，居岂翻。〕
上又尝问林甫以「严挺之今安在﹖是人亦可用。」挺之时为绛州刺吏。林甫退，召挺之弟损之，谕以「上待尊兄意甚厚，盍为见上之策，奏称风疾，求还京师就医。」挺之从之。林甫以其奏白上云：「挺之衰老得风疾，宜且授以散秩，使便医药。」上叹咤久之；〔散，悉亶翻。咤，徙驾翻。〕夏，四月，壬寅，以为詹事，又以汴州刺史、河南采访使齐澣为少詹事，〔唐少詹事，正四品上。汴，皮变翻。使，疏吏翻。〕皆员外、同正，于东京养疾。澣亦朝廷宿望，故并忌之。
8上发兵纳十姓可汗阿史那昕于突骑施，至俱兰城〔俱兰国所都城也。俱兰，或曰俱罗弩，或曰屈浪拏，与吐火罗接。可，从刊入声。汗，音寒。骑，奇寄翻。考异曰：会要作「俱南城」；胡语不明耳。〕为莫贺达干所杀。突骑施大纛官都摩度来降，〔纛，徒到翻。降，户江翻。」〕六月，乙未，册都摩度为三姓叶护。
9秋，七月，癸卯朔，日有食之。
10辛末，左相牛仙客薨。八月，丁丑，以刑部尚书李适之为左相。
11突厥拔悉密、回讫、葛逻禄三部共攻骨咄叶护，杀之，推拔悉密酋长为颉跌施可汗，回讫、葛逻禄自为左、右叶护。〔厥，九勿翻。讫，下没翻。逻，郎佐翻。咄，当没翻。酋，慈由翻。颉，奚结翻。跌，徒结翻。〕突厥余众共立判阙特勒之子为乌苏米施可汗，以其子葛腊哆为西杀。〔哆，昌者翻。突厥以其亲属分掌东、西兵，号左、右杀，亦曰东、西杀。西杀，右杀也。
上遣使谕乌苏令内附，乌苏不从。朔方节度使王忠嗣盛兵碛口以威之，〔使，疏吏翻。碛，七迹翻。考异曰：新、旧书忠嗣传皆曰：「是岁，忠嗣北伐，与奚怒皆战于桑干河，三败之，大虏其众。」又曰：「明年再破怒皆及突厥之众，自是塞外晏然。」按朔方不与奚相接，不知所云奚怒皆何也。今阙之。〕乌苏惧，请降，而迁延不至。忠嗣知其诈，乃遣使说拔悉密、回讫、葛逻禄使攻之乌苏遁去。忠嗣因出兵击之，取其右厢以归。〔击垂亡之虏，犹不肯轻用其兵，此王忠嗣所以为善将也。突厥左、右杀所部，谓之左、右厢。降，户江翻。说，输芮翻。讫，下没翻。逻，郎佐翻。〕
丁亥，突厥西叶护阿布思及西杀葛腊哆、默啜之孙勃德支、伊然小妻、毗伽登利之女帅部众千余帐，相次来降，〔意此皆突厥右厢之众也。啜，陡劣翻。伽，求迦翻。帅，读曰率。考异曰：实录、旧纪皆云：「突厥阿布思〔及默啜可汗〕之孙登利可汗之女与其党属来降。」唐历云：「乌苏米施可汗遁逃，其西叶护阿布思及毗伽可汗、可敦、男西杀葛腊哆率其部千余帐来降。」旧王忠嗣传云：「三部落攻米施可汗，走之，忠嗣因出兵伐之，取其右厢而归。其西叶护及毗伽可敦、男葛腊哆率其部落千余帐入朝。」突厥传云：「西杀妻子及默啜之孙勃德支特勒、毗伽可汗女大洛公主、伊然可汗小妻余塞匐、登利可汗女余烛公主及阿布思、颉利发等并帅其部众相次来降。」今参取用之。〕突厥遂微。九月，辛亥，上御花萼楼宴突厥降者，〔考异曰：「辛卯」。按长历，是月癸卯朔，无辛卯。唐历云「九月辛卯」，亦误也。〕赏赐甚厚。
12护密先附吐蕃，戊午，其王颉吉里匐遣使请降。〔颉，奚结翻。匐，蒲北翻。〕
13冬，十月，丁酉，上幸骊山温泉；〔【张：「泉」下脱「十一月」。】〕己巳，还宫。
14十二月，陇右节度使皇甫惟明奏破吐蕃大岭军；戊戌，又奏破青海道莽布支营三万余众，斩获五千余级。庚子，河西节度使王倕奏破吐蕃渔海及游奕等军。〔史言明皇喜边功，故边帅告捷者相继。倕，音垂。〕
15是岁，天下县一千五百二十八，乡一万六千八百二十九，户八百五十二万五千七百六十三，口四千八百九十万九千八百。
16回讫叶护骨力裴罗遣使入贡，〔考异曰：旧传云：「天宝初，其酋长叶护颉利吐发遣使入朝，封奉义王。」唐历：「天宝三载，突厥拔志蜜可汗又为回讫葛罗禄等部落袭杀之，立回讫为主，是为骨咄禄毗伽阙可汗，遣使立为奉义王，又加怀仁可汗。」新突厥传云：「回讫葛逻禄拔悉蜜可汗，奉回讫骨力裴罗定其国，是为国咄禄毗伽阙可汗」。按奉义王怀仁可汗是一人，而新突厥回讫传其名不同；然新传自吐迷度以来，世系皆可谱，今从之。〕赐爵奉义王。〔明末册为可汗也。〕
二年〔（癸未、七四三）〕
1春，正月，安禄山入朝；〔朝，直遥翻。〕上宠待甚厚，谒见无时。〔见，贤遍翻。〕禄山奏言：「去年营州虫食苗，臣焚香祝天云：『臣若操心不正，事君不忠，愿使虫食臣心；若不负神祇，愿使虫散。』即有群鸟从北来，食虫立尽。请宣付史官。」从之。〔操，千高翻。〕
2李林甫领吏部尚书，日在政府，〔政府，谓政事堂。〕选事悉委侍郎宋遥、苗晋卿。御史中丞张倚新得幸于上，遥、晋卿欲附之。时选人集者以万计，〔选，须绢翻。〕入等者六十四人，倚子奭为之首，群议沸腾。前蓟令苏孝韫以告安禄山，〔蓟县带幽州涿郡，时改涿郡为范阳郡。蓟，音计。〕禄山入言于上，上悉召入等人面试之，奭手持试纸，终日不成一字，时人谓之「曳白」。癸亥，遥贬武当太守，晋卿贬安康太守，倚贬淮阳太守，〔武当郡，均州。安康郡，金州，本西城郡，元年更郡名。淮阳郡，陈州。旧志：金州，京师南七百三十七里，陈州一千五百二十里。〕同考判官礼部郎中裴胐等皆贬领南官。晋卿，壶关人也。〔壶关县，自汉以来属上党郡，而唐上党县乃汉壶关县。隋分置上党县，带郡，唐武德四年分隋之上党县置壶关县，治高望堡，贞观十七年移治进流川。胐，音敷尾翻。〕
3三月，壬子，追尊玄元皇帝父周上御大夫为先天太皇；又尊皋繇为德明皇帝，凉武昭王为兴圣皇帝。〔唐虞之世，皋陶为理；唐以为李氏得姓之始，故追尊为德明皇帝。凉武昭王暠，高祖之七世祖，建国于瓜、沙，李氏由是而兴，故尊为兴圣皇帝。繇，余招翻。〕
4江、淮南租庸等使韦坚引浐水抵苑东望春楼下为潭，〔苑，禁苑也。潭在长安城东九里。浐，音产。〕以聚江、淮运船，役夫匠通漕渠，发人丘垄，自江、淮至京城，民间萧然愁怨。二年而成。丙寅上幸望春楼观新潭。坚以新船数百艘，扁榜郡名，各陈郡中珍货于船背；陕尉崔成甫着锦半臂，鈌胯绿衫以裼之，〔艘，苏遭翻。扁，补典翻。陕，失冉翻。着，陟略翻。胯，苦瓦翻。裼，先击翻，袒衣也。〕红袹首，〔袹，莫白翻。袹首，今人谓之抹额。〕居前船唱得宝歌，〔先是，民间唱俚歌曰：「得体纥那邪。」其后得宝符于桃林，成甫乃更纥体歌为得宝弘农野，歌曰：「得宝弘农野，弘农得宝耶﹖潭里舟船闹，扬州铜器多。三郎当殿坐，听唱得宝歌。」其俚又甚焉。〕使美妇百人盛饰而和之，〔和，户卧翻。〕连樯数里；坚跪进诸郡轻货，仍上百牙盘食。〔程大昌演繁露曰：唐少府监，御馔器用九饤食，以牙盘九枚装食味于上，置上前，亦谓之看食。仍上，时掌翻。〕上置宴，竟日而罢，观者山积。夏，四月，加坚左散骑常侍，〔散，悉亶翻。骑，奇寄翻。〕其僚属吏卒褒赏有差；名其潭日广运。时京兆尹韩朝宗亦引渭水置潭于西街，以贮材木。〔朝，直遥翻。贮，丁吕翻。〕
5丁亥，皇甫惟明引军出西平，〔西平郡即鄯州。〕击吐蕃，行千余里，攻洪济城，破之。〔杜佑曰：廓州达化县有洪济镇，周武帝逐吐谷浑所筑，在县西二百七十里。长庆中，刘元鼎为盟会使，言河之上流，由洪济西行二千里，水益狭，冬、春可涉，夏、秋乃胜舟。其南三百里，三山中高四下，曰历山，直大羊同国，古所谓昆仑者也，虏曰闷摩黎山，东距长安五千里，河源其间，流澄缓下，稍合众流，色赤，行益远，他水并注则浊。河源东北直莫贺延碛尾，隐测其地，盖在剑南之西。此刘元鼎因洪济城而上叙河源，附见于此。〕
6上以右赞善大夫杨慎矜〔龙朔二年，改太子中允为赞善大夫；咸亨元年复置中允，而赞善大夫不废，后又分左右，各置五员，班左、右谕德下，掌谕太子以道德；赞善掌翊赞太子以规讽。〕知御史中丞事。时李林甫专权，公卿之进，有不出其门者，必以罪去之；〔去；羌吕翻。〕慎矜由是固辞，不敢受。五月，辛丑，以慎矜为谏议大夫。
7冬，十月，戊寅，上幸骊山温泉；乙卯，还宫。〔戊寅至乙卯三十八日。史言帝耽乐而忘返。骊，力知翻。还，从宣翻，又音如字。考异曰：旧纪，「十月戊寅幸温泉宫，十一日乙卯还宫」与实录同。「十二月戊申又幸温泉宫，丙辰还宫」，实录无。按十二月丙寅朔，无戊申、丙辰。唐历：「十一月戊申幸温泉宫，丙辰还京」，又与实录本纪不同。今皆不取。〕
三载〔（甲申，七四四）〕
1春，正月，丙申朔，改年曰载。〔载，子亥翻。〕
2辛丑，上幸骊山温泉；二月，庚午，还宫。〔往还亦几三旬。〕
3辛卯，太子更名亨。〔更，工衡翻。〕
4海贼吴令光等抄掠台、明，〔明州，汉句章、鄮县之地，属会稽郡。开元二十六年，采访使齐澣奏以越州之鄮县置明州，以境内有四明山，因名。抄，楚交翻。〕命河南尹裴敦复将兵讨之。〔将，即亮翻。〕
5三月，己巳，以平卢节度使安禄山兼范阳节度使；以范阳节度使裴宽为户部尚书。〔使，疏吏翻。尚，辰羊翻。〕礼部尚书席建侯为河北黜陟使，称禄山公直；李林甫、裴宽皆顺旨称其美。三人皆上所信信任，由是禄山之宠益固不摇矣。
6夏，四月，裴敦复破吴令光，擒之。
7五月，河西节度使夫蒙灵詧讨突骑施莫贺达干，斩之，〔按元和姓纂云：夫蒙本西羌姓，后秦有建威将军夫蒙羌，今蒲、同二州多此姓，或改姓马氏。考异曰：会要作「马灵詧」。今从实录。〕更请立黑姓伊里底蜜施骨咄禄毗伽；〔咄，当没翻。伽，求迦翻。考异曰：会要作「伊地米里骨咄禄毗伽」；今从实禄。〕六月，甲辰，册拜骨咄禄毗伽为十姓可汗。〔可，从刊入声。汗，音寒。〕
8秋，八月，拔悉蜜攻斩突厥乌苏可汗，传首京师。国人立其弟鹘陇匐白眉特勒，是为白眉可汗。于是突厥大乱，敕朔方节度使王忠嗣出兵乘之。至萨河内山，〔厥，九勿翻。嗣，祥吏翻。萨，桑葛翻。〕破其左厢阿波达干等十一部，右厢未下。会回纥葛逻禄共攻拔悉蜜颉跌伊施可汗，杀之。回纥骨力裴罗自立为骨咄禄毗伽阙可汗，遣使言状；上册拜裴罗为怀仁可汗。于是怀仁南据突厥故地，立牙帐于乌德犍山，〔回纥牙帐东有平野，西据乌德犍山，南依嗢昆水。犍，居言翻。〕旧统药逻葛等九姓，其后又并拔悉蜜、葛逻禄，凡十一部，各置都督，每战则以二客部为先。
9李林甫以杨慎矜屈附于己，九月，甲戌，复以慎矜为御史中丞，充诸道铸钱使。〔复，扶又翻，又如字。〕
10冬，十月，癸巳，上幸骊山温泉；十一月，丁卯，还宫。
11术士苏嘉庆上言：遯甲术有九宫贵神，〔九宫贵人，盖易干凿度所谓太一也；注已见五十二卷汉顺帝阳嘉三年。时置九宫贵神坛。其坛三成，成三尺，四阶。其上依位置九坛，坛尺五寸：东面曰轩辕，东北曰太阴，正南曰天一，中央曰天符，正北曰太一，西南曰摄提，正西曰咸池，西北曰青龙。五为中，戴九履一，左三右七，二四为上，六八为下，符于遁甲，仍编于敕，曰「九宫贵神」，实司水旱，功佐上帝，德庇下人。又黄帝九宫经：一宫，其神太一，其星天蓬，其卦坎，其行水，其方白。二宫，其神摄提，其星天芮，其卦坤，其行土，其方黑。三宫，其神轩辕，其星天冲，其卦震，其行木，其方碧。四宫，其神招摇，其星天辅，其卦巽，其行木，其方绿。五官，其神天符，其星天禽，其卦离，其行土，其方黄。六宫，其神青龙，其星天心，其卦干，其行金，其方白。七宫，其神咸池，其星天柱，其卦兑，其行金，其方赤。八宫，其神太阴，其星天任，其卦艮，其行土，其方白。九宫，其神天一，其星天英，其卦离，其行火，其方紫。上，时掌翻。〕典司水旱，请立坛于东郊，祀以四孟月；从之。礼在昊天上帝下，太清宫、太庙上，所用牲玉，皆侔天地。
12十二月，癸巳，置会昌县于温泉宫下。〔时分新丰、万年置会昌县。雍录：温汤在临潼县南一百五十步，在骊山西北。十道志曰：泉有三所，其一处即皇堂石井，后周宇文护所造，隋文帝又修屋宇，种松柏千余株。唐贞观十八年，诏阎立德营建宫殿御汤，名温泉宫，咸亨三年名温泉宫。元和志则曰：开元十一年置温泉宫，天宝六载改为华清宫于骊山上，益治汤井为池，台殿环列山谷。自开元来，每岁十月临幸，岁尽乃归。以新丰县去泉稍远，即于汤所置会昌县，又置百司及公卿邸第焉。临潼县，唐之新丰、庆山皆其地也。按鉴，开元十一年书作温泉宫，与元和志合。
13户部尚书裴宽素为上所重，李林甫恐其入相，忌之。〔相，息亮翻。〕刑部上书裴敦复击海贼还，受请托，广序军功，宽微奏其事。林甫以告敦复，敦复言宽亦尝以亲故属敦复。〔属，之欲翻。〕林甫曰：「君速奏之，勿后于人。」敦复乃以五百金赂女官杨太真之姊，使言于上。甲五，宽坐贬睢阳太首。〔睢阳郡宋州，本梁郡，天宝元年更郡名。睢，音虽。〕
初，武惠妃薨，〔开元二十五年，惠妃薨。〕上悼念不已，后宫数千，无当意者。或言寿王妃杨氏之美，绝世无双。上见而悦之，乃令妃自以其意乞为女官，号太真；更为寿王娶左卫郎将韦昭训女。〔更，工衡翻。将，即亮翻。〕潜内太真宫中。太真肌态丰艳，晓音律，性警颖，善承迎上意，不期岁，宠遇如惠妃，宫中号曰「娘子」，凡仪体皆如皇后。
14癸卯，以宗女为和义公主，嫁宁远奉化王阿悉烂达干。〔帝以拔汗那助平吐火仙，册其王为奉化王，改其国曰宁远。〕
15癸丑，上祀九宫贵神，赦天下。
16初令百姓十八为中，二十三成丁。
17初，上自东都还，李林甫知上厌巡幸，乃与牛仙客谋增进道粟赋及和籴以实关中；数年，蓄积稍丰。上从容谓高力士曰：「朕不出长安近十年，〔开元二十四年，上自东都还，自是不复东幸。从，千容翻。近靳翻。〕天下无事，朕欲高居无为，悉以政事委林甫，何如﹖」对曰：「天子巡狩，古之制也。且天下大柄，不可假人；彼威势既成，谁敢复议之者！」上不悦。力士顿首自陈：「臣狂疾，发妄言，罪当死。」上乃为力士置酒〔复，扶又翻。为，于伪翻；下为百同。〕左右皆呼万岁。力士自是不敢深言天下事矣。〔力士之不敢言，以李林甫机?可畏也。〕
四载〔（乙酉，七四五）〕
1春，正月，庚午，上谓宰相曰：「朕比以甲子，〔比，毗至翻。〕于宫中为坛，为百姓祈福，朕自草黄素置案上，俄飞升天，闻空中语云：『圣寿延长。』又朕于嵩山炼药成，亦置坛上，及夜，左右欲收之，又闻空中与云：『药未须收，此自守护。』达曙乃收之。」太子、诸王、宰相，皆上表贺。〔史言唐之君诞妄而臣佞谀。〕
2回纥怀仁可汗击突厥白眉可汗，杀之，传首京师。突厥毗伽可敦帅众来降。〔可，从刊入声。帅，读曰率。降，户江翻。〕于是北边晏然，烽燧无警矣。
回纥斥地愈广，东际室韦，西抵金山，南跨大漠，尽有突厥故地。〔史言回纥至此强盛。〕怀仁卒，子磨延啜立，号葛勒可汗。
3二月，己酉，以朔方节度使王忠嗣兼河东节度使。忠嗣少勇敢自负，〔少，诗照翻。〕及镇方面，专以持重安边为务，常曰：「太平之将，但当抚循训练士卒而已，不可疲中国之力以邀功名。」〔将，即亮翻。〕有漆弓百五十斤，常贮之櫜中，以示不用。〔贮，丁吕翻。〕军中日夜思战，忠嗣多遣谍人伺其间隙，〔谍，达协翻。伺，相吏翻。间，古苋翻。间，古苋翻。〕见可胜，然后兴师，故出必有功。既兼两道节制，自朔方至云中，边陲数千里，〔陲，音垂。〕要害之地，悉列置城堡，斥地各数百里。边人以为自张仁亶之后，将帅皆不及。〔张仁愿，本名仁亶，以睿宗讳旦，音近亶，避之，改名仁愿。将，即亮翻。帅，所类翻。〕
4三月，壬申，上以外孙独孤氏为静乐公主，嫁契丹王李怀节；〔乐，音洛。〕甥杨氏为宜芳公主，嫁奚王李延宠。〔宜芳县，属岚州。〕
5乙巳，以刑部上书裴敦复充岭南五府经略等使。五月，壬申，敦复坐逗留不之官，贬淄川太守，〔淄川郡淄州，京师东北二千一百三十三里。守，式又翻。〕以光禄少卿彭果〔【章：十二行本「果」作「杲」；乙十一行同本同；孔本同。」】〕代之。上嘉敦复平海贼之功，故李林甫陷之。
6李适之与李林甫争权有隙。适之领兵部尚书，驸马张垍为侍郎，〔垍其冀翻。〕林甫亦恶之，〔恶，乌路翻。〕使人发兵部铨曹奸利事，收吏六十余人付京兆与御史对鞫之，数日，竟不得其情。京兆尹萧炅使法曹吉温鞫之。〔法曹司法参军事，掌鞫狱丽法，知赃贿没入。炅，火迥翻。〕温入院，置兵部吏于外，先于后厅取二重囚讯之，或仗或压，号呼之声，所不忍闻；〔号，户高翻。〕皆曰：「茍存余生，乞纸尽答。」兵部吏素闻温之惨酷，引入，皆自诬服，无敢违温意者。顷刻而狱成，验囚无榜掠之迹。〔榜，音彭。掠，音亮。〕六月，辛亥，敕诮责前后铨侍郎及判南曹郎官而宥之。〔交宗开成二年，宰相李石奏长赜选格，吏部请加置南曹郎中一人，别置印，以「新置南曹之印」为文。盖吏部先以郎官判南曹，开成间因置南曹郎也。宋白曰：南曹起于总章二年，司列常伯李敬玄奏置。未置已前，铨中自勘责。故事，两转厅；至建中元年，侍郎邵说奏挟阙替南曹郎中王鋗已后，遂不转厅；贞元十一年，侍郎杜黄裳请准旧例转厅，后云云，同上。诮，才笑翻。〕顼，均之兄；温，吉顼进用于武后之时。
温始为新丰丞，太子文学薛嶷荐温才，〔唐六典曰：魏置太子文学。魏武为丞相，命司马宣王为文学掾，甚为世子所信，与吴质、朱铄、陈群为太子四友。自晋之后不置。至后周建德三年，置太子文学十人，后废。唐显庆中，始置太子文学二人，属司经局，掌分知经籍，侍奉文章，总缉经籍；缮写装染之功，笔札给用之数，皆料度之。嶷，鱼力翻。〕上召见，〔见，贤遍翻。〕顾嶷曰：「是一不良人，朕不用也。」
萧炅为河南尹，尝坐事，西台遣温往按之，〔西台，西京御史台也。〕温治炅甚急。〔治，直之翻；下同。〕及温为万年丞，未几，炅为京兆尹。〔几，居岂翻。〕温素与高力士相结，力士自禁中归，温度炅必往谢官，〔度，徒洛翻。〕乃先诣力士，与之谈谑，握手甚欢，〔谑，迄却翻。〕炅后至，温阳为惊避；力士呼曰：「吉七不须避。」〔吉温，第七。〕谓炅曰：「此亦吾故人也。」召还，与炅坐。炅接之甚恭，不敢以前事为怨。他日，温谒炅曰：「曩者温不敢隳国家法，自今请洗心事公。」炅遂与尽欢，引为法曹。〔考异曰：唐历云：「温联按大狱，倚法附邪，以出入人命者凡十余年。性巧诋，忍而不忌，失意眉睫者，必引而陷之；其欲胶固之，虽王公大人，立可亲也。初，萧炅以赃下狱，温深竟其罪。后为万年县丞，炅拜京兆尹。温见炅于高力士第，乃与之相结，为胶漆之交，引为法曹，而荐于林甫；温之进也反以炅力。」旧传云：「炅为河南尹，有事，京台差温推诘，坚持不舍。及温选，炅已为京兆尹，一唱万年尉，即就其官，人为危之。」今参取二书用之。〕
及林甫欲除不附己者，求治狱吏，炅荐温于林甫；林甫得之，大喜。温常曰：「若遇知己，南山白额虎不足缚也。」时又有杭州人罗西奭，为吏深刻，林甫引之，自御史台主簿再迁殿中侍史。〔唐御史台主簿，从七品上，掌印及受事发辰，勾检稽失，兼知官厨及黄卷。〕二人皆随林甫所欲深浅，锻炼成狱，无能自脱者，时人谓之「罗钳吉网」。〔以铁劫束物曰钳。钳，其廉翻。〕
7秋，七月，壬午，册韦昭训女为寿王妃。
八月，壬寅，册杨太真为贵妃；〔考异曰：统纪：「八月册女道士杨氏为贵妃。」本纪「甲辰」，唐历「甲寅」。今据实录，「壬寅赠太真妃父玄琰等官。」甲辰，甲寅皆在后，恐册妃在赠官前。新本纪亦云「八月壬寅立太真为贵妃」，今从之。〕赠其父玄琰兵部尚书，以其叔父玄珪为光禄卿，从兄铦为殿中少监，锜为驸马都尉。〔从，才用翻；下之从同。铦，息廉翻。锜，渠绮翻，又鱼绮翻，又音奇。〕癸卯，册武惠妃女为太华公主，命锜，尚之。〔考异曰：实录、旧传皆以铦、锜为再从兄，国忠为从祖兄，然则从祖亦再从也。推恩之时，何以及铦、锜而不及国忠﹖新传谓之宗兄。唐历以铦为玄琰之子。借使非子，比于国忠必应稍亲；今但谓之从兄。旧传云：锜为侍御史。今从实录。〕及贵妃三姊，皆赐第京师，宠贵赫然。
杨钊，贵妃之从祖兄也，不学无行，〔钊，音昭。行，下孟翻。〕为宗党所鄙。从军于蜀，得新都尉；考满，家贫不能自归，新政富民鲜于仲通常资给之。〔新都县，汉属广汉郡，梁置始康郡，西魏废那。隋开皇十八年改新都曰兴乐，寻废县，唐初复置，属蜀郡；武德四年分南部、相如二县，置新城县，寻避隐太子名，改曰新政，时属阆中郡。〕杨玄琰卒于蜀，〔卒，子恤翻。〕钊往来其家，遂与其中女通。〔中，读曰仲。〕
鲜于仲通名向，以字行，颇读书，有材智，剑南度使章仇兼琼引为采访支使，〔考异曰：唐历云：「为节度巡官。」按颜真卿所作仲通碑见存，云「为采访支使」，今从之。唐采访、节度等使幕属有判官、有支使、有掌书记、推官、巡官、衙推等。宋朝始定制，书记、支使不得并置，有出身者为书记，无出身者为支使。〕委以心腹。尝从容谓仲通曰：「今吾独为上所厚，茍无内援，必为李林甫所危。闻杨贵妃新得幸，人未敢附之。子能为我至长安与其家相结，吾无患矣。」仲通曰：「仲通蜀人，未尝游上国，恐败工事。今为公更求得一人。」因言钊本末。兼琼引见钊，仪观丰伟，言辞敏给；〔从，千容翻。为，于伪翻。败，补迈翻。观，古玩翻。〕兼琼大喜，即辟为推官，往来浸亲密。乃使人献春绨于京师，将别，将别，谓曰：「有少物在郫，〔少，诗沼翻。郫县自汉以来属蜀郡。九域志，郫县在成都甫西四十五里。师古曰：郫，音疲。〕以具一日之粮，子过，可取之。」钊至郫，兼琼使亲信大赍蜀货精美者遗之，〔遗，于季翻。〕可直万缗。钊大喜过望，昼夜兼行，至长安，历抵诸妹，以蜀货遗之，曰：「此章仇公所赠也。」时中女新寡，钊遂馆于其室，中分蜀货以与之。于是诸杨日夜誉兼琼；且言钊善樗蒲，引之见上，〔馆，古玩翻。誉，音余。见，贤遍翻。〕得随供奉官出入禁中，〔唐制：中书、门下省官皆供奉官。外官得随朝士入见者谓之仗内供奉，随翰林院官班者谓之翰林供奉，宧官谓之内供奉；又有朝士供奉禁中者。〕改金吾兵曹参军。
8九月，癸未，以陕郡太守、江淮租庸转运使韦坚为刑部尚书，罢其诸使，以御史中丞杨慎矜代之。〔陕，失冉翻。使，疏吏翻。考异曰：旧食货志，「三载，以杨钊为水陆运使」；误也。今从实录。〕坚妻姜氏，皎之女，林甫之舅子也，故林甫昵之。〔昵，尼质翻。」及坚以通漕有宠于上，遂有入相之志，〔相，息亮翻。〕又与李适之善；林甫由是恶之，〔恶，乌路翻。〕故迁以美官，实夺之权也。
9安禄山欲以边功市宠，数侵掠奚、契丹；奚、契丹各杀公主以叛，〔数，所角翻；下欲数、数征同。所杀者盖即静乐、宜芳也。〕禄山讨破之。
10陇右节度使皇甫惟明与吐蕃于石堡城，为虏所败，副将褚桙战死。〔败，补迈翻。桙，直廉翻。考异曰：新传作「诸葛翊」。今从实录。〕
11冬，十月，甲午，安禄山奏：「臣讨契丹至北平郡，〔北平郡，平州。〕梦先朝名将李靖、李绩从臣求食。」〔朝，直遥翻。将，即亮翻；下同。〕遂命立庙。又奏荐奠之日，庙梁产芝。〔通鉴不语怪，而书安禄山飞鸟食蝗、庙梁产芝之事，以着禄山之欺罔，明皇之昏蔽。〕
12丁酉，上幸骊山温泉。
13以上户部郎中王鉷为户色役使，敕赐百姓复除。〔鉷，户公翻。使，疏吏翻。复，方目翻。〕鉷奏征其辇运之费，广张钱数，又使市本郡轻货，百姓所输乃甚于不复除。旧制，戌边者免其租庸，六岁而更。〔更，工衡翻。〕时边将耻败，士卒死者皆不申牒，贯籍不除。〔贯籍，本贯之籍也。〕王鉷志在聚敛，〔敛，力赡翻。〕以有籍无人者皆为避课，按籍戌边六岁之外，惠征其租庸，有并征三十年者，民无所诉。上在位久，用度日侈，后宫赏赐无节，不欲数于左、右藏取之。〔唐有左藏、右藏。藏，徂浪翻。〕鉷探知上指，岁贡额外钱〔【章：十二行本「钱」下有「帛」字；乙十一行本同；张校同，云无注本亦无。〕】百亿万，贮于内库，以供宫中宴赐，曰：「此皆不出于租庸调，无预经费。」〔贮，丁吕翻。调，徒吊翻。〕上以鉷为能富国，益厚遇之。鉷务为割剥以求媚，中外嗟怨。丙子，以鉷为御史中丞、京畿采访使。
杨钊侍宴禁中，专掌樗蒲文簿，钩校精密。上赏其强明，曰「好度支郎」。〔唐度支郎掌判天下租赋多少之数，物产丰约之宜，水陆道涂之利，每岁计其所出而度其所用，转运、送敛、送纳皆准程而节其迟速，凡和籴、和市皆量其贵贱，均天下之货以利于人，凡金银、宝货、绫罗之属，皆折庸调以造，凡天下舟车水陆载运，皆具为脚直轻重、贵贱、平易、险枧而为之制。凡天下边军有支度使，以计军资粮仗之用，每岁所费皆申度支会计，以长行旨为准。度，徒洛翻。〕诸杨数征此言于上，〔征，读曰证。〕又以属王鉷，鉷因奏充判官。〔属，之欲翻。〕
14十二月，戊戌，上还宫。〔还自温泉宫。还，从宣翻，又音如字。〕
五载（丙戌、七四六）
1春，正月，乙丑，以陇右节度使皇甫惟明兼河西节度使。
李适之性疏率，李林甫尝谓适之曰：「华山有金矿，〔华，户化翻。西山记曰：太华之山，削成而四方，其高五千仞，其广十里。矿，古猛翻。〕采之可以富国，主上未知之也。」他日，适之因奏事言之。上以问林甫，对曰：「臣久知之，但华山陛下本命，王气所在，〔帝制华岳碑曰：予小子之生也，岁景戌，月仲秋，膺少皞之盛德，协太华之本命，故常寤寐灵岳，肸响神交。林甫知此旨，故以误适之而陷之。王，于况翻。〕凿之非宜，故不敢言。」上以林甫为爱己，薄适之虑事不熟，谓曰：「自今奏事，宜先与林甫议之，无得轻脱。」适之由是束手矣。适之既失恩，韦坚失权，益相亲蜜，林甫愈恶之。〔恶，乌路翻。〕
初，太子之立，非林甫意。〔事见二百十卷开元二十六年。〕林甫恐异日为己祸，常有动摇东宫之志；而坚，又太子之妃兄也。皇甫惟明尝为忠王友，〔见二百十三卷开元十八年。〕时破吐蕃，入献捷，见林甫专权，意颇不平。时因见上，乘间微劝上去林甫，〔吐，从暾入声。因见，贤遍翻。间，古苋翻。去，羌吕翻。〕林甫知之，使杨慎矜密伺其所为。〔伺，相吏翻。〕会正月望夜，太子出游，与坚相见，坚又与惟明会于景龙观道士之室。〔景龙观在长安城中崇仁坊。申公高士廉宅西北左金吾卫，神龙元年，并为长宁公主宅，韦庶人败后，遂立为观，仍以中宗年号为名。观，古玩翻。〕慎矜发其事，以为坚戚里，不应与边将狎昵。林甫因奏坚与惟明结谋，欲共立太子。坚、惟明下岳，〔将，即亮翻。昵，尼质翻。下，遐嫁翻。〕林甫使慎矜与御史中丞王鉷、京兆府法曹吉温共鞫之。〔考异曰：旧林甫传云：「林甫潜令慎矜伺坚隙，奏上。」慎矜传云：「鉷推坚，慎矜引身中立以后望，鉷恨之，林甫亦憾焉。」二传自相矛楯。今从唐历。〕上亦疑坚与惟明有谋而不显其罪，癸酉，下制，责坚以干进不已，贬缙云太守；〔缙云郡本括州永嘉郡，元年更郡名。考异曰：旧纪「贬括苍太守」。今从实录及旧传。〕惟明以离间君臣，〔间，古苋翻。〕贬播川太守；〔播川郡，播州。〕仍别下制戒百官。
2以王忠嗣为河西、陇右节度使，兼知朔方、河东节度事。忠嗣始在朔方、河东，每互市，高估马价，诸胡闻之，争卖马于唐忠嗣皆买之。由是胡马少，〔少，诗沼翻。〕唐兵益壮。及徙陇右、河西，复请分朔方、河东马九千匹以实之，〔复，扶又翻。〕其军亦壮。忠嗣杖四节控制万里，天下劲兵重镇皆在掌握，与吐蕃战于青海、积石，皆大捷。又讨吐谷浑于墨离军，虏其全部而归。〔吐，从暾入声。谷，音浴。〕
3夏，四月，癸未，立奚酋婆固为昭信王，契丹酋楷洛为恭仁王。〔酋，慈由翻。婆，素禾翻。〕
4己亥，制：「自今四孟月，皆择吉日祀天地、九宫。」
5韦坚等既贬，左相李适之惧，自求散地。〔散，奚但翻。〕庚寅，以适之为太子少保，罢政事。其子卫尉少卿霅尝盛馔召客，〔霅，文甲翻。馔，雏皖翻，又雏恋翻。〕客畏李林甫，竟日无一人敢往者。
6以门下侍郎、崇玄馆大学士陈希烈同平章事。〔后魏置崇玄署，掌僧、尼、道士、女冠。隋以崇玄署隶鸿胪。唐置诸寺观监，隶鸿胪，每寺观有监一人；贞观中，废寺观监。上元二年，置漆园监，寻废；开元二十五年，置崇玄学于玄元皇帝庙；天宝元年，两京置博士、助教各一员。二年，改崇玄学曰崇玄馆，博士曰学士，助教曰直学士；置大学士，以宰相为之，领两京玄元宫及道院。〕希烈，宋州人，以讲老、庄得进，专用神仙符瑞取媚于上。李林甫以希烈为上所爱，且柔佞易制，〔易，以鼓翻。〕故引以为相；凡政事一决于林甫，希烈但给唯诺。〔唯，于癸翻。〕故事，宰相午后六刻乃出，林甫奏，今太平无事，巳时即还第，军国机务皆决于私家；主书抱成案诣希烈书名而以。
7五月，壬子朔，日有食之。
8乙亥，以剑南节度使章仇兼琼为户部尚书；诸杨引之也。
9秋，七月，丙辰，敕：「流贬人多在道逗留。自今左降官日驰十驿以上。」〔上，时掌翻。〕是后流贬者多不全矣。
10杨贵妃方有宠，每乘马则高力士执辔授鞭，织绣之工专供贵妃院者七百人，中外争献器服珍玩。岭南经略使张九章，广陵长史王翼，〔广陵郡，扬州。长，知两翻。〕以所献精美，九章加三品，翼入为户部侍郎；天下从风而靡。民间歌之曰：「生男勿喜女勿悲，君今看女作门楣。」〔凡人作室，自外至者，见其门楣宏敞，则为壮观。言杨家因生女而宗门崇显也。或曰：门以楣而16拄，言生女能16拄门户也。〕妃欲得生荔支，岁命岭南驰驿致之，〔自苏轼诸人，皆云此时荔支自涪州致之，非岭南也。比至长安，色味不变。〔白居易曰：荔支生巴、峡间。树形团团如帷盖，叶如冬青，华如橘，春荣，实如丹，夏熟，朵如蒲萄，核如枇杷，壳如红绘，膜如紫绡，瓤肉洁白如冰雪，浆液甘酸如醴酪。大略如彼，其实过之。若离本枝，一日而色变，二日而香变，四五日外色香味尽去矣。
至是，妃以妬悍不逊，上怒，命送归兄铦之第。〔悍，户罕翻，又户旰翻。〕是日，上不怿，比日中，犹未食，左右动不称旨，横被棰挞。〔比，必利翻，及也。称，尺证翻。棰，止橤翻。横，户孟翻。〕高力士欲尝上意，请悉载院中储偫送贵妃，凡百余车；上自分御膳以赐之。〔偫，直里翻。〕及夜，力士伏奏请迎贵妃归院，遂开禁门而入。〔唐六典：城门郎掌京城、皇城宫殿诸门开阖之节。承天门击晓鼓，听击钟后一刻，鼓声绝，皇城开门。第一冬冬鼓声绝，宫城门及左、右延明门、干化门开。第二冬冬鼓声绝，宫殿门开。夜，第一声冬冬鼓声绝，宫殿门闭。第一冬冬声绝，宫城门闭，及左、右延明门皇城门闭。其京城门开闭，与皇城门同刻。承天门击鼓，皆听漏刻契，契至乃击；待漏刻所牌到，鼓声乃绝。凡皇城阖门之钥，先酉而出，后戌而入；开门之钥，后丑而出，夜尽而入。京城阖门之钥，后申而出，先子而入；开门之钥，后子而出，先卯而入。若非其时，而有命启闭，则诣阖覆奏，奉旨合符而开阖之。殿门及城门，若有敕夜开，受敕人具录须开之门，宣送中书门下。偫，直里翻。〕自是恩遇愈隆，后宫莫得进矣。
11将作少匠韦兰、兵部员外郎韦芝为其兄坚讼冤，〔少，始照翻。为，于伪翻。〕且引太子为言；上益怒。太子惧，表情与妃离婚，乞不以亲废法。丙子，再贬坚江夏别驾，〔江夏郡，鄂州。旧志：鄂州，京师东南二千三百四十六里。夏，户雅翻。〕兰、芝皆贬岭南。然上素知太子孝谨，故谴怒不及。李林甫因言坚与李适之等为朋党，后数日，坚长流临封，适之贬宜春太守，太常少卿韦斌贬巴陵太守，嗣薛王琄贬夷陵别驾，睢阳太守裴宽贬安陆别驾，河南尹李齐物贬竟陵太守，〔临封郡本封州广信郡，元年更郡名。宜春郡，袁州。巴陵郡，岳州。夷陵郡，峡州。安陆郡，安州。竟陵郡本复州沔阳郡，元年更郡名。旧志：封州至京师水陆四千五一十里；岳州二千二百三十七里；峡州一千八百八十里；安州，京师东南二千五十一里；复州一千八百里。斌，音彬。琄，胡畎翻。〕凡坚亲党坐流贬者数十人。斌，安石之子。琄，业之子，坚之甥也。琄母亦令随琄之官。〔韦安石事武后、中、睿三朝。业，上之弟也。〕
12冬，十月，戊戌，上幸骊山温泉；十一月，乙巳，还宫。
13赞善大夫杜有邻，〔唐赞善大夫，正五品上，掌讽诵规谏太子。〕女为太子良娣，〔唐太子内官，良娣，正三品。娣，特计翻。〕良娣之姊为左骁卫兵柳绩妻。〔骁，坚尧翻。〕绩性狂疏，号功名，善交结豪俊。〔好，呼到翻。喜，许记翻。〕淄川太守裴敦复荐于北海太守李邕，〔北海郡，青州。〕邕与之定交。绩至京师，与著作郎王曾等为友，皆当时名士也。
绩与妻族不协，欲陷之，为飞语，告有邻妄称图谶，交构东宫，指斥乘舆。〔乘，绳证翻。〕林甫令京兆士曹吉温与御史鞫之，〔士曹司士参军事，掌津梁、舟车、舍宅、工艺。〕乃绩首谋也。温令绩连引曾等入台。十二月，甲戌，有邻、绩及曾等皆杖死，积尸大理，〔考异曰：旧纪、唐历皆作「辛未」。今从实录。实录云「绩与其党并伏法」，诏书则曰：「犹宽极刑，俾从杖罪，其王曾等，各决重杖一百；杜有邻、柳绩念以微亲，特宽殊死，决一顿，贬岭南新兴尉。」吉温传则云：「绩等杖死，积尸于大理寺。」盖诏虽与杖，其实皆死杖下也。」妻子流远方；中外震栗。嗣虢王巨贬义阳司马，〔义阳郡，申州。旧志：申州至京师一千七百九十六里。〕巨，邕之子也。〔高祖之子，虢王凤，凤嫡孙曰嗣虢王邕。〕别遣监察御史罗希奭往按李邕，〔监，古衔翻。〕太子亦出良娣为庶人。
乙亥，邺郡太守王琚坐赃贬江华司马。〔邺郡，本相州魏郡，元年更名。江华郡，道州。〕琚性豪侈，与李邕皆自谓耆旧，九在外，意怏怏，李林甫恶其负材使气，故因事除之。〔王琚事上于东宫，赞决诛太平公主。恶，乌路翻。〕
  </div>
  <div class="pagination">
   <a href="资治通鉴注_page237.html">
    上一页
   </a>
   <span>
    ...
   </span>
   <a href="资治通鉴注_page233.html">
    233
   </a>
   <a href="资治通鉴注_page234.html">
    234
   </a>
   <a href="资治通鉴注_page235.html">
    235
   </a>
   <a href="资治通鉴注_page236.html">
    236
   </a>
   <a href="资治通鉴注_page237.html">
    237
   </a>
   <span class="current-page">
    238
   </span>
   <a href="资治通鉴注_page239.html">
    239
   </a>
   <a href="资治通鉴注_page240.html">
    240
   </a>
   <a href="资治通鉴注_page241.html">
    241
   </a>
   <a href="资治通鉴注_page242.html">
    242
   </a>
   <a href="资治通鉴注_page243.html">
    243
   </a>
   <span>
    ...
   </span>
   <a href="资治通鉴注_page239.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
