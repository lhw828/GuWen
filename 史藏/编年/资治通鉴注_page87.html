<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 87 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 87 页/共 334 页
  </h1>
  <div class="content">
   ⑤壬辰，王子春等及王浚使者至襄国，石勒匿其劲卒、精甲，羸师虚府以示之，〔羸，伦为翻。〕北面拜使者而受书。浚遗勒尘尾，〔遗，干季翻。尘，肿庾翻，麋属，尾能生风辟蝇菓，晋王公贵人多执尘尾，以玉为柄。〕勒阳不敢执，悬之于壁，朝夕拜之，曰：「我不得见王公，见其所赐，如见公也。」复遣董肇奉表于浚，期以三月中旬亲诣幽州奉上尊号；〔复，扶又翻。上，时掌翻。〕亦修笺于枣嵩，求并州牧、广平公。
勒问浚之政事于王子春，子春曰：「幽州去岁大水，人不粒食，〔五谷不登，故不粒食。〕浚积粟百万，不能赈赡，刑政苛酷，赋役殷烦，忠贤内离，夷狄外叛。人皆知其将亡，而浚意气自若，曾无惧心，方更置立台阁，布列百官，自谓汉高、魏武不足比也。勒抚几笑曰：「王彭祖真可擒也。」浚使者还蓟，〔蓟，音计。〕具言「石勒形势寡弱，款诚无二。」浚大悦，益骄怠，不复设备。
⑥杨虎掠汉中吏民以奔成，梁州人张威等起兵逐杨难敌。〔杨虎、杨难敌攻汉中，事始上卷上年。〕难敌去，咸以其地归成，于是汉嘉、涪陵、汉中之地〔汉嘉，本前汉青衣县，属蜀郡，后汉顺帝阳嘉二年改曰汉嘉，蜀分立汉嘉郡。〕皆为成有。成主雄以李凤为梁州刺史，任回为宁州刺史，李恭为荆州刺史。
雄虚己好贤随才授任，〔好，呼到翻。〕命太傅骧养民于内，李凤等招怀于外，刑政宽简，狱无滞囚。兴学校，置史官。〔校，户教翻。〕其赋，民男丁岁谷三斛，女丁半之，疾病又半之；户调绢不过数丈，绵数两。〔调，徒钓翻，赋也。〕事少役希，〔少，诗沼翻。〕民多富实，新附者皆给复除。〔复，方目翻。〕是时天下大乱，而蜀独无事，年谷屡熟，乃至闾门不闭，路不拾遗。汉嘉夷王冲归、朱提审照、建宁爨荘皆归之。〔朱提，音铢时。照，与照同。爨，取乱翻，夷人姓也。荘，与疆同，居良翻。〕巴郡尝告急，云有晋兵。雄曰：「吾常忧琅邪微弱，遂为石勒所灭，以为耿耿，〔耿，古幸翻；耿耿，忧也。〕不图及能举兵，使人欣然。」然雄朝无仪品，爵位滥溢；〔朝，直遥翻。〕使无禄秩，取给于民；军无部伍，号令不肃；此其所短也。
⑦二月，壬寅，以张轨为太尉凉州牧，封西平郡公；王浚为大司马、都督幽．冀诸军事；荀组为司空、领尚书左仆射兼司隶校尉，行留台事；刘琨为大将军、都督并州诸军事。朝廷以张轨老病，拜其子寔为副刺史。〔副刺史，前此未有也。〕
⑧石勒纂严，将袭王浚，而犹豫未发。张宾曰：「夫袭人者，当出其不意。今军严经日而不行，岂非畏刘琨及鲜卑、乌桓为吾后患乎﹖」勒曰：「然。为之柰何﹖」宾曰：「彼三方智勇无及将军者，将军虽远出，彼必不敢动，且彼未谓将军便能悬军千里取幽州也。轻军往返，不出二旬，藉使彼虽有心，比其谋议出师，〔比，必寐翻。〕吾已还矣。且刘琨、王浚，虽同名晋臣，实为仇敌。若修笺于琨，送质请和，〔质，音致；下同。〕琨必喜我之服而也浚之亡，终不救浚而袭我也。用兵贵神速，勿后时也。」勒曰：「吾所夫了，右侯已了之，〔了，决也。〕吾复何疑！」〔复，扶又翻；下敢复同。〕
遂以火宵行，至柏人，〔柏人县，属赵国，唐为邢州尧山县。〕杀主簿游纶，以其兄统在范阳恐泄军谋故也。遣奉笺送质于刘琨，自陈罪恶，请讨浚以自效。琨大喜，移檄州郡，称「己与猗卢方议讨勒，勒走伏无地，求拔幽都以赎罪。今便当遣六修南袭平阳除僭伪之逆类，降知死之逋羯，〔逆类，谓刘聪；逋羯，谓石勒。降，户江翻。羯，居谒翻。〕顺天副民，翼奉皇家，斯乃曩年积诚灵佑之所致也！」〔浚，琨为勒所玩弄而不自觉，宜其相继而覆亡也。考异曰：琨集，檄首云，「三月庚午朔，五日甲戌。」按石勒以壬申克幽州，盖时晋阳尚未知也。欲叙琨事毕，然后勒事，故置此。〕
三月，勒军远易水，王浚督护孙纬驰遣白浚，〔纬，于贵翻。〕将勒兵拒之游统禁之浚将佐皆曰：「胡贪而无信，必有诡计，请击之」浚怒曰：「石公来，正欲奉戴我耳；敢言击者斩！」众不敢复言。浚设飨以待之。壬申，勒晨至蓟，〔蓟，音计。考异曰：三十国春秋，先言「癸酉，勒敢幽州」，后言「壬午，勒晨至蓟」。按刘琨表曰：「」勒以三月三月径掩蓟城」，然则当言壬申是也。〕叱门者开门；犹疑有伏兵，先驱牛羊千头，声言上礼，〔言欲以牛羊上浚以为礼。上，时掌翻。〕实欲塞诸街巷。〔塞，悉则翻。〕浚浆惧，或坐或起。勒既入城，纵兵大掠，浚左右请御之，浚犹不许。勒升其聪事，〔中庭曰听事，言受事察讼于是。汉、晋皆作「听事」，六朝以来乃始加「厂」作「厅」；并他经翻。〕浚乃走出堂皇，〔堂无四壁曰皇。〕勒众执之。勒召浚妻，与之并坐，执立浚立于前。浚骂曰：「胡奴调乃公，〔调，田聊翻，戏也。〕何凶逆如此！」勒曰：「公位冠元台，〔冠，古玩翻。〕手握强兵，坐观本朝倾覆，〔朝，直遥翻；下同。〕曾不救援，乃欲自尊为天子，非凶逆乎！又委任奸贪，残虐百姓，贼害忠良，毒徧燕土，〔燕，于贤翻。〕此谁之罪也！」使其将王洛生以五百骑送浚于襄国。浚自投于水，束而出之，斩于襄国市。
勒杀浚麾下精兵万人。浚将佐事诣军门谢罪，馈赂交错；前尚书裴宪、从事中郎荀绰独不至，勒召而让之曰：「王浚暴虐，孤讨而诛之，诸人皆来庆谢，二君独与之同恶，将何以逃其戮乎！」对曰：「宪等世仕晋朝，荷其荣禄，〔荷，下可翻。〕浚虽凶粗，犹是晋之藩臣，故宪等从之，〔裴宪奔幽州，见八十七卷怀帝永嘉五年。〕不敢有贰。明公苟不修德义，专事威刑，则宪等死自其分，〔分，扶问翻。〕又何逃乎！请就死。」不拜而出。勒召而谢之，待以客礼。绰，勖之孙也。勒数朱硕、棘嵩等以纳贿乱政，为幽州患，〔事见上卷上年。数，所具翻。〕责游统以不忠所事，皆斩之。〔以统欲以范阳私附之也。〕籍浚将佐亲戚家赀皆至巨万，惟裴宪、荀绰止有书百余袟，盐米各十余斛而已。〔袟，与帙同，直质翻；书卷编次成帙。〕勒曰：「吾不喜得幽州，喜得二子。」以宪为从事中郎，绰为参军。分遣流民，各还乡里。勒停蓟二日，焚浚宫殿，以故尚书燕国刘翰行幽州刺史，戌蓟，置守宰而还。〔还，从宣翻，又如字。〕孙纬遮击之，勒仅而得免。
勒至襄国，遣使奉王浚首献捷于汉；汉以勒为大都督、督陕东诸军事、〔此陕东，亦取分陕之义而援之耳。〕騕骑大将军、东单于，〔骠，匹妙翻。单音蝉。〕增封十二郡；勒固辞，受二邵而已。
刘琨请兵于拓跋猗卢以击汉，会猗卢所部杂胡万余家谋应石勒，猗卢悉诛之，不果走琨约。琨知石勒无降意，乃大惧，〔降，户江翻。〕上表曰：「东北八州，勒灭其七；〔勒人邺，杀都督东燕王腾；寇信都杀冀州刺史王斌；袭鄄城，杀兖州刺史袁孚；攻新蔡，杀豫州刺史新蔡不确；袭蒙城，擒青州都苟晞；克上白，斩青州刺史李恽；攻信都，杀冀州刺史王象；攻定陵，杀兖州刺史田徽；袭幽州，擒王浚；除李恽、田徽，王浚承制所授，是灭其七也。〕先朝所授，存者惟臣。〔朝，直遥翻。〕勒据襄国，与臣隔山，〔山，自太行、恒山至于幽、碣，连延不断，襄国在山东，晋阳在山西。〕朝发夕至，城坞骇惧，虽怀忠愤，力不从愿耳！」
刘翰不欲从石勒，乃归段匹磾，匹磾遂据蓟城。〔磾，丁奚翻。〕王浚从事中郎阳裕，壮之兄子也，逃奔令支，〔令支县，汉属辽西，故孙竹君之国，晋省，段氏据之为国都、应劭曰：令，音铃。裴松之曰：支，其儿翻。师古曰：令，又音郎定翻。杜佑曰：令支，今北平郡卢龙县即其地。〕依段疾陆眷。会稽朱左车、鲁国孔纂泰山胡母翼自蓟逃奔昌黎，依慕容廆。〔会，工外翻。廆，户罪翻。〕是时中国流民归廆者数万家，廆以冀州人为冀阳郡，〔据魏收地形志，冀阳郡当置于汉北平平刚县界。〕豫州人为成周郡，〔成周属豫州之地，故以为郡名。〕青州人为营丘郡，〔前汉志：辽西临汽县，有汽水，首受白狼水，南流径营丘城西，廆所置郡也。〕并州人为唐国郡。〔并州，古唐国也，廆因以名郡。成周、唐国二郡，所置地阙。〕
⑨初，王浚以邵续为乐陵太守，屯厌次。〔厌次，本前汉平原郡之富平县，后汉明帝更名厌次，晋分属乐陵，为治所。丁度集韵：厌，于琰翻。九域志曰：相传秦始皇东游，厌气碣石，次舍于此，因以为名。魏收曰：乐陵郡厌次县有富城，邵续居之。〕浚败，续附于石勒，勒以续子乂为督护。浚所署勃勃海太守东荚刘胤弃郡依续，谓续曰：「凡立大功，必杖大义。君，晋之忠臣，柰何从贼以自污乎！」〔污，乌故翻。〕会段匹磾以书邀续同归左丞相睿，续从之。其人皆曰：「今弃勒归匹磾，其如乂何﹖」续泣曰：「我岂得顾子而为叛臣哉！」杀异议者数人。勒闻之，杀乂。续遣刘胤使江东，〔使，疏吏翻。〕睿以胤为参军，以续为平原太守。石勒遣兵围续，匹磾使其弟文鸯救之，勒引去。
⑩襄国大饥，谷二升直银一斤，肉一斤直银一两。
杜弢将王真袭陶侃于林障，〔水经注：林障在江夏沌阳县，沔水径沌阳县北，又东径林障故城北。宋白曰：晋江夏郡治林障，义熙元年方徙夏口。〕侃奔滠中。周访救侃，击弢兵，破之。滠，书涉翻。丁度曰：滠，水名，在西阳。水经注：涢水过江夏安陆县而东南流，分为二水，东通滠水，西入于沔。〕
夏，五月，西平武穆公张轨遌疾，遗令：「文武将佐，务安百姓，上思报国，下以宁家。」己丑，轨薨；〔考异曰：帝纪作「壬辰」。今从前凉录钞。前凉录钞又曰「葬建陵」，盖张祚僭号后，追尊其墓耳。〕长史张玺等表世子寔摄父位。〔玺，斯氏翻。〕
汉中山王曜、赵染寇长安六月，曜屯渭汭，〔春秋左氏传曰：虢公败戎于渭汭。杜预曰：水之隈曲曰汭；王肃曰：汭，入也。吕忱曰：汭者，水相入也。即渭水入河处。汭，儒税翻。〕染屯新丰，索綝将兵出拒之。〔索，昔反翻。綝，丑林翻。〕染有轻綝之色，长史鲁徽曰：「晋之君臣，自知强弱不敌，将致死于我，不可轻也。」染曰：瓜司马模之强，吾取之奴拉朽；〔事见八十七卷怀帝永嘉五年。拉，落合翻。〔索綝小竖，岂能污吾马蹄、刀刃邪！」晨，帅轻骑数百逆之，〔污，乌故翻。帅，读曰率；下同。〕曰：「要当获綝而后食。」綝与战于城西，〔新丰城西也。〕染兵败而归。悔曰：「吾不用鲁徽之言以至此，何面目见之！」先命斩徽，徽曰：「将军愚愎以取败，乃复忌前害胜，〔复，扶又翻；下同。愎，弼力翻。忌前，忌人在前；害胜，害胜己者。〕诛忠良以逞忿，犹有天地，将军其得死于枕席乎！」诏加索綝骠骑大将军、尚书左仆射、录尚书，承制行事。〔骠，匹妙翻。〕
曜、染复与将军殷凯帅众数万向长安，〔考异曰：晋春秋作「段凯」。今从曲戍传。〕曲允逆战于冯诩，允败，收兵；夜，袭凯营，凯败死。曜乃还攻河内太守郭默于怀，列三屯围之。默食尽，送妻子为质，请籴毕，复婴城固守。曜怒，沉默妻子于河而攻之。〔质，音致。沈，持林翻。〕默欲投李矩新郑，〔新郑县，汉属河南郡，晋省，其地当在荥阳郡界。周宣于弟郑桓公本封京兆之郑县；其子武公邑于虢、郐之间，遂为郑国。左传郑庄公曰：「吾先君新邑于此」，后遂为新郑县，以别京兆之郑。〕矩使其甥郭诵迎之，兵少，不敢进。〔少，诗照翻。〕会刘琨遣参军张肇帅鲜卑五白余骑诣长安，道阻不通，还，过矩营，矩说肇，使击汉兵。〔说，输芮翻。〕汉兵望见鲜卑，不战而走，默遂率众归矩。汉主聪召曜还屯蒲坂。
秋，赵染攻北地，曲允拒之，染中弩而死。〔中，竹仲翻。〕
石勒始命州郡阅实户口，户出帛二匹，谷二斛。
冬，十月，以张寔为都督凉州诸军事、凉州刺史、西平公。
十一月，汉主聪以晋王粲为相国、大单于，总百揆。粲少有俊才，自为宰相，骄奢专恣，远贤亲佞，严刻愎谏，国人浆恶之。〔为后粲为靳淮所弒张本。少，读照翻。远，于愿翻。恶，乌路翻。〕
周勰以其父遗言，〔见上卷建兴元年。勰，音协。〕因吴人之怨，谋作乱；使吴兴功曹徐馥矫称叔父丞相从事中郎札之命，收合徒众，以讨王导刁协，豪杰翕然附之，孙哠族人弼亦起兵于广德以应之。〔沈约曰：广德县，疑是吴所立，属宣城郡。按今广德军即其地。宋白曰：广德县，本秦障郡地，汉以为故障县。〕
三年〔（己亥、三一五）〕
①春，正月，徐馥杀吴兴太守袁琇，〔琇，音秀，又音酉。〕有众数千，欲奉周札为主。札闻之，大惊，以告义兴太守孔侃。勰知札意不同，不敢发。馥党惧，攻馥，杀之；孙弼亦死。札子续亦聚应馥，左丞相睿议发兵讨之。王导曰：「今少发兵则不足以平寇，〔少，诗照翻。〕多发兵则根本空虚。续族弟黄门侍郎莚，〔莚，夷然翻。〕忠果有谋，请独使莚往，足以诛续。」睿从之。莚昼夜兼行，至郡，将入，遇续于门，谓续曰：「当与君共诣孔府君，有所论。」续不肯入，莚牵逼与俱。坐定，莚谓孔侃曰：「府君何以置贼在坐﹖」〔坐，徂卧翻。〕续衣中常置刀，即操刀逼莚，〔操，千高翻。〕莚叱郡传教吴曾格杀之。〔传教，郡使也；宣传教令者也。〕莚因欲诛勰，札不听，委罪于从兄卲而诛之。莚不归家省母，〔从，才用翻。省，悉景翻。〕遂长驱而去，母狼狈追之。睿以札为吴兴太守，莚为太子右卫率。以周氏吴之豪望，故不穷治，抚勰如旧。〔率，如字。治，直之翻。〕
②诏平东将军宋哲屯华阴。〔华阴县，前汉属京兆，后汉、晋属弘农郡。华，户化翻。〕
成主雄立后任氏。
④二月，丙子，以琅邪王睿为丞相、大都督、督中外诸军事，南阳王保为相国，荀组为太尉、领豫州牧，刘琨为司空、都督并、冀、幽三州诸军事。琨辞司空，不受。
⑤南阳王模之败也，〔见八十七卷怀帝永嘉五年。〕都尉陈安往归世子保于秦州，保命安将千余入讨叛羌，宠待甚厚。保将张春疾之，谮安，云有异志，请除之，保不许；春辄伏刺客以刺安。安被创，驰还陇城，〔陇县城也；前汉属天水；后汉改天水为汉阳；晋省。以刺，七亦翻。被，皮义翻。创，初良翻。〕遣使诣保，页献不绝。〔使，疏吏翻。〕
⑥诏进拓跋猗卢爵为代王，置官属，食代、常山二郡。〔常山已为石勒所有。拓跋氏建国曰代，始此。〕猗卢请并州从事鴈门莫含于刘琨，〔姓谱：莫姓，楚莫敖之后。〕琨遣之。含不欲行，琨曰：「以并州单弱，吾之不材而能自存于胡、羯之间者，代王之力也。吾倾身竭赀，以长子为质而奉之者，庶几为朝廷雪大耻也。〔琨以长子遵质于猗卢。长，知两翻。几，居希翻。〕卿欲为忠臣，柰何惜共事之小诚而忘徇国之大节乎！往事代王，为之腹心，及一州之所赖也。」含遂行。猗卢甚重之，常与参大计。
猗卢用法严，国人犯法者，或举部就诛，老幼相携而行；人问：「何之﹖」曰：「往就死。」无一人敢逃匿者。
⑦王敦遣陶侃、甘卓等讨杜弢前后数十战，弢将士多死，乃请降于丞相睿，〔弢，土刀翻。将，即亮翻。降，户江翻。〕睿不许。弢遗南平太守应詹书，〔遗，于季翻。〕自陈昔与詹「共讨乐乡，本同休戚。后在湘中，惧死求生，遂相结聚。〔见八十七卷怀帝永嘉五年。〕傥以旧交之情，为明枉直，〔为，于伪翻；下同。〕使得输诚盟府，〔时琅邪王睿为东南方镇盟主，故曰盟府。〕厕列义徒，或北清中原，或西取李雄，以赎前愆，虽死之日，犹生之年也！」詹为启呈其书，且言「弢，益州秀才，〔罗尚刺益州举弢秀才。为，于伪翻。〕素有清望，为乡人所逼。今悔恶归善，宜命使抚纳，以息江、湘之民！」〔使，疏吏翻。〕睿乃使前南海太守王运受弢降，赦其反逆之罪，以弢为巴东监军。〔监，工衡翻。〕弢既受命，诸将犹攻之不已。弢不胜愤怒，遂杀运复反，〔胜，音升。复，扶又翻。〕遣其将杜弘、张彦杀临川内史谢摛，〔吴孙亮太平二年，分豫章东部都尉立临川郡。摛，丑之翻。〕遂陷豫章。三月，周访击彦，斩之，弘奔临贺。〔临贺县，汉属苍梧郡，吴分立临贺郡。〕
⑧汉大赦，改元建元。〔考异曰：十六国春秋，建元元年在晋建兴二年。同编修刘恕言，今晋州临汾县嘉泉村有汉太宰刘雄碑，云「喜平五年，岁在乙亥，二月六日立。」然则改建元在乙亥二月后也。〕
⑨两血于汉东宫延明殿，太弟乂恶之，以问太傅崔玮、太保许遐。玮、遐说乂曰：〔雨，于具翻。恶，乌路翻。说，输芮翻。〕「主上往日以殿下为太弟者，欲以安众心耳；其志在晋王久矣，〔聪子粲，封晋王。〕王公已下莫不希旨附之。今复以晋王为相国，羽仪威重，踰于东宫，万机之事，无不由之，诸王皆置营兵以为羽翼，〔事见上年。〕事势已去；殿下非徒不得立也，朝夕且不测之危，不如早为之计。今四卫精兵不减五千，〔谓东宫、左、右、前、后四卫率所统兵也。〕相国轻佻，正烦一刺客耳。〔佻，他雕翻。〕大将军无日不出，其营可袭而取；〔粲弟勃海王敷，时为大将军。〕余王并幼，固易夺也。〔易，以豉翻。〕苟殿下有意，二万精兵拘顾可得，鼓行入云龙门，宿卫之士，孰不倒戈以迎殿下者！大司马不虑其为异也。」〔大司马，谓中山王曜。〕乂弗从。东宫舍人荀裕告玮、遐劝乂谋反，〔东宫舍人，太子舍人之职。乂以太弟居东宫。〕汉主聪收玮、遐于诏狱，假以他事杀之。使冠威将军卜抽将兵监守东宫，〔冠，古玩翻。监，工衔翻。〕禁乂不听朝会。〔朝，直遥翻。〕乂忧惧不知所为，上表乞为庶人，并除诸子之封，褒美晋王，请以为嗣；抽抑而弗通。
⑩汉青州刺史曹嶷尽得齐、鲁间郡县，〔嶷，鱼力翻。〕自镇临菑，有众十余万，临河置戌。石勒表称：「嶷有专据东方之志，请讨之。」汉主聪恐勒灭嶷，不可复制，〔复，扶又翻；下同。〕弗许。
聪纳中护军靳准二女月光、月华，〔靳，居闘翻。〕立月光为上皇后，刘贵妃为左皇后，月华为右皇后。左司隶陈元远极谏，〔聪置左右司隶。〕以为「并立三后，非礼也。」聪不悦，以元达为右光禄大夫，外示优崇，实夺其权。于是太尉范隆等皆请以位让元达，聪及复以元达为御史大夫，仪同三司。月光有秽行，〔行，下孟翻。〕元达奏之，聪不得已废之，月光凓恚自杀，〔恚，于避翻。〕聪恨元达。
夏，四月，大赦。
六月，盗发汉霸、杜二陵乃薄太后陵，〔汉薄太后葬南陵，在霸陵之南。〕得金帛甚多，诏〔【章：甲十一行本「诏」上有「朝廷以用度不足」七字；乙十一行本同；孔本同；张校同；退斋校同。】〕收其余以实内府。
辛巳，大赦。
汉大司马曜攻上党，八月，癸亥，败刘琨之众于襄垣。曜欲进攻阳曲，〔襄垣县，属上党郡。阳曲，琨所居也。败，补迈翻。〕汉主聪遣使谓之曰：〔使，疏吏翻。〕「长安未平，宜以为先。」曜乃还屯蒲坂。
陶侃与杜弢相攻，弢使王贡出挑战，〔挑，徒了翻。〕侃遥谓之曰：「杜弢为益州吏，盗用库钱，父死不奔丧。卿本佳人何为随之！天下宁有白头贼邪﹖」〔言为贼者，不得至老。〕贡初横脚马上，闻侃言，敛容下脚。侃知可动，复遣使谕之，截发为信，贡遂降于侃。〔页叛侃见上卷元年。降，户江翻；下同。〕弢众溃，遁走，道死。〔考异曰：弢传云：「弢逃遁，不知所在。」晋春秋云：「城溃，弢投水死。」今从帝纪。〕侃与南平太守应詹进克长沙，〔长沙，杜弢之巢穴也。〕湘州悉平。丞相睿承制，赦其所部，进王敦镇东大将军，加都督江．扬．荆．湘．交．广六州诸军事、江州刺史。敦始自选置刺史以下，寖益骄横。〔横，户孟翻。〕
初，王如之降也，〔见上卷怀帝永嘉六年。〕敦从弟棱爱如骁勇，〔从，才用翻。骁，坚尧翻。〕请敦配己麾下。敦曰：「此辈险悍难畜，〔悍，下罕翻，又侯旱翻。畜，许六翻。〕汝性狷急，〔狷，吉掾翻。〕不能容养，更成祸端。」棱固请，乃与之。棱置左右，甚加宠遇。如数与敦诸将角射争鬬，〔数，所角翻。〕棱杖之，如深以为耻。及敦潜畜异志，棱每谏之。敦怒其异己，密使人泪如令杀棱。如因闲宴，请剑舞为欢，棱许之。如舞剑渐前，棱恶而呵之，〔恶，乌路翻。〕如直前杀棱。敦闻之，阳惊，亦捕如诛之。
初，朝廷闻张光死，〔光死，见上卷元年。〕以侍中第五猗为安南将军，〔考异曰：周访传云「征南大将军」，今从杜曾传。〕监荆．梁．益．宁四州诸军事、荆州刺史，〔监，工衔翻。〕自武关出。杜曾迎猗于襄阳，为兄子娶猗女，〔为，于伪翻。〕遂聚兵万人，与猗分据汉、沔。
陶侃既破杜弢，乘胜进击曾，有轻曾之志。司马鲁恬谏曰：「凡战，当先料其将。今使君诸将，无及曾者，未易可逼也。」〔易，以豉翻。〕侃不从，进围曾于石城。〔水经注：沔水南径石城西；城汏山为固，晋羊祜镇荆州，立。晋惠帝元康九年，分江夏西部都尉置竟陵郡，治石城。今郢州长寿县即其地。〕曾军多骑兵，〔骑，奇寄翻。〕密开门突侃陈，〔陈，读曰阵。〕出其后，反击之，侃兵死者数百人。曾将趋顺阳，〔趋，七喻翻。〕下马拜侃，告辞而去。
时荀崧都督荆州、江北诸军事，屯宛，〔「江」，当作「沔」。宛，于元翻。〕曾引兵围之。崧兵少食尽，〔少，诗照翻。〕欲求救于故吏襄城太守石览。崧小女灌，年十三，帅勇士数十人，〔帅，读曰率，下同。〕喻城突围夜出，且战且前，遂达览所；又为崧书，求救于南中郎将周访。访遣子抚帅兵三千，与览共救崧，曾乃遁去。
曾复致笺崧，求讨丹水贼以自效，〔丹水县，前汉属弘农郡，后汉属南阳郡，晋属顺阳郡。贤曰：丹水故城，在今邓州内乡县，西南临丹水。复，扶又翻；下同。〕崧许之。陶侃遗崧书曰：「杜曾凶狡，所谓『鸱枭食母之物。』〔枭，坚尧翻；一曰流离，尔雅作「鹠腽」，陆玑草木疏曰：枭也，关西人谓西人谓之流离，大则食其母。尔雅有茅鸱，今鸱鸠也。似鹰而白；怪鸱，即鸺也；枭鸱，土枭也。孔颖达曰：鸮，恶声之鸟，一名鵩，与枭一名鸱。诗瞻卬云「为鸱为枭」，是也，俗说以为土枭，非也。陆玑疏云：鸮大如班鸠，绿色，恶声之鸟也，入人家凶，贾谊所谓鸟是也。其肉甚美，可为羹徳，又可为炙。汉供御物，各随其时，唯鸮冬夏常施之，以其美故也。遗，于季翻。〕此人死州土未宁，足下当识吾言！」〔识，职吏翻，记也。〕崧以宛中兵少，藉曾为外援，不从。錔复帅流亡二千余人围襄阳，数日，不克而还。
王敦嬖人吴兴钱凤，疾陶侃之功，屡毁之。〔嬖，卑义翻，又博计翻。〕侃将还江陵，欲诣敦自陈。朱伺柔安定皇甫方回谏曰：「公入必不出。」侃不从。既至，敦留侃不遣，左转广州刺史，以其从弟丞相军诒祭酒廙为荆州刺史。〔从，才用翻。廙，逸职翻，又羊至翻。〕荆州将吏郑攀、马隽等诣敦，上书留侃，敦怒，不许。攀等以侃浆灭大贼，而更被黜，〔谓灭杜弢也。〕众情愤惋；〔惋，乌贯翻。〕又以廙忌戾难事，遂帅其徒三千人屯涢口，〔水经注：涢水出蔡阳县东南，过随县，又南过江夏安陵县，又东南分为二水，西入于沔者谓之涢口。涢，音云。〕西迎杜曾。廙为攀等所袭，奔于江安。〔江安县，属南平郡，武帝太康元年分孱陵置。〕杜曾与攀等北迎第五猗以拒廙。廙督诸军讨曾，复为曾所败。敦意攀承侃风旨，被甲持矛将杀侃，出而复还者数四。〔败，补迈翻。被，皮义翻。复，扶又翻。〕侃正色曰：「使君雄断，当裁天下，〔断，丁乱翻。〕何此不决乎！因起如厕。咨议参军梅陶、长史陈颁言于敦曰：「周访与侃亲姻，如左右手，〔访兴侃结友，以女妻侃子瞻。〕安有断人左手而右手不应者乎！」〔断，丁管翻。〕敦意解，乃设盛馔以饯之，〔馔，雏恋翻，又雏晥翻。〕侃便夜发，敦引其子瞻为参军。
初，交州刺史顾秘卒，州人以秘子寿领州事。帐下督梁硕起兵攻寿，杀之，硕遂专制交州。王机自以盗据广州，〔见上卷怀帝帝永嘉六年。〕恐王敦讨之，更求交州。会杜弘诣机降，〔杜弘，杜弢将也，弢败，弘走降机。降，户江翻；下同。〕敦欲因机以讨硕，乃以降杜弘为机功，转交州刺史机至郁林，〔郁林，秦桂林郡地，汉武帝平南越，更置郁林郡；唐浔州桂平县，古郁林郡所治布山县地也。〕硕迎前刺史修则子湛行州事以拒之。机不得进，乃更与杜弘及广州将温卲、交州秀才刘沈谋复还据广州。陶侃至始兴，〔吴孙哠甘露元年，分桂阳南部都尉立始兴郡，治汉曲江县，唐为韶州。沈，持林翻。〕州人皆言宜观察形势，不可轻进；侃不听，直至广州，〔广州，治南海郡番禺县。〕诸郡县皆己迎机矣。杜弘遣使伪降，侃知其谋，进击弘，破之，遂执刘沈于小桂。〔秦置桂林郡，汉武帝改曰郁林郡，治布山，桂林为县，属焉。吴孙哠凤凰三年，分立桂林郡，因谓桂林为小桂。陶弘景曰：始兴桂阳县，即是小桂。〕遣督护许高讨王机，走之。机病死于道，高掘其尸，斩之。诸将皆请乘胜击温卲，侃笑曰：「吾威名已者，何事遣兵！但一函纸自定耳。」乃下书谕之。卲惧而走，追获于始兴。杜弘诣王敦降，广州遂平。
侃在广州无事，辄朝运百甓于斋外，〔甓，蒲历翻，瓴甋也。〕暮运于斋内。人问其故，答曰：「吾方致力中原，过尔优逸，恐不堪事，故自劳耳。」
王敦以杜弘为将，宠任之。
九月，汉主聪使大鸿胪赐石勒弓矢，策命勒为陕东伯，〔陕，失冉翻。〕得专征伐，拜刺史、将军、守宰，封列侯，岁尽集上。〔上，时掌翻。集其所授官爵及其人之姓名而上之。〕
汉大司马曜寇北地，诏以曲允为大都督骠骑将军以御之。〔骠，匹妙翻。骑，奇寄翻。〕冬，十月，以索綝为尚书仆射、都督宫城诸军事。曜进拔冯翊，太守梁肃奔万年。〔秦栎阳县，汉高祖改曰万年，属冯翊，晋属京兆。〕曜转寇上郡。曲允去黄白城，军于灵武，〔汉北地郡之灵武县也。〕以兵弱，不敢进。
帝屡征兵于丞相保，保左右皆曰：「蝮帮螫手，壮士断腕。〔汉书，齐王曰：「蝮?手则斩手。」盖以为不如此，则流毒于一身，至于死也。螫，音释。断，丁管翻；下同。腕，乌贯翻。〕今胡寇方盛，且宜断陇道以观其变。」从事中郎裴诜曰：「今帮已螫头，头可断乎！」保乃以镇军将军胡崧行前锋都浚，须诸军集乃发。曲允欲奉往就保，索綝曰：「保得天子，必逞其私志。」乃止。于是自长安以西，不复贡奉朝廷，〔复，扶又翻。〕百官饥乏，采电以自存。〔程，音吕；禾自生曰电。〕
凉州军士张冰得玺，文曰「皇帝行玺」，献于张寔，僚属皆贺。寔曰：「是非人臣所得留。」遣使归于长安。〔晋诸征、镇能知君臣之分者，张氏父子而已。玺，斯氏翻。〕
四年〔（丙子、三一六）〕
①春，正月，司徒梁芬议追尊吴王晏，右仆射索綝等引魏明帝诏以为不可；〔魏明帝诏见七一卷太和三年。〕乃赠太保，谥曰孝。〔考异曰：本传，「晏谥敨王。」今从愍帝纪。〕
②汉中常侍王沈、宣怀、中宫仆射郭猗等，〔沈，持林翻。〕皆宠幸用事。汉主聪游宴后宫，或三日不醒，或百日不出；自去冬不视朝，政事一委相国粲，唯杀生、除拜乃使沈等入白庂沈。等多不白，而自以其私意决之，故勋旧或不叙，而奸佞小人有数日至二十千石者。军旅岁起，将士无钱帛之赏，而后宫之家，赐及僮仆，动至数千万。沈等车服第舍踰于诸王，子弟中表为守令者三十余人，皆贪残为民害。〔谓他姓与沈等子弟有中表亲者。沈，持林翻。守式又翻。〕靳准阖宗谄事之。
郭猗与准皆有怨于太弟乂，猗谓相国粲曰：「殿下光文帝之世孙，主上之嫡子，四海莫不属心，〔属，之欲翻。〕柰何欲以天下与太弟乎！且臣闻太弟与大将军谋因三月上巳大宴作乱，事成，许以主上为太上皇，大将军为皇太子，又许卫军为大单于。〔聪以子骥为大将军，子劢为卫大将军，皆粲弟也。又按时以子敷为大将军，放卒后，乃以骥为之。〕三王处不疑之地，〔处，昌吕翻。〕并握重兵，以此举事，无不成者然二王贪一时之利，不顼父兄，事成之后，主上岂有全理！殿下兄弟，固不待言；东宫、相国、单于当武陵兄弟，何肯与人也！〔武陵兄弟，当是乂之诸子。相，息亮翻。单，音蝉。〕今祸期甚迫，宜早图之。臣屡言于主上，主上笃于友爱，以臣刀锯之余，终不之信，愿殿下勿泄，密表其状。殿下倘不信臣，可召将军从事中郎王皮、卫军司马刘惇，假之恩意，许其归首〔首，式救翻。〕以问之，必可知也。」粲许之。猗密谓皮、惇曰：「二王道状，主上及相国具知之矣，卿同之乎﹖」二人惊曰：「无之。」猗曰：「兹事已决，吾怜卿亲旧，并见族耳！」因歔欷，许既翻，又音希。〕二人大惧，叩头求哀。猗曰：「吾为卿计，卿能用之乎﹖相国问卿，卿但云『有之』；若责卿不先启，卿即云『臣诚负死罪。然仰惟主上宽仁，殿下敦睦，苟言不见信，则陷于诬谮不测之诛，故不敢言也。』皮、惇许诺。粲召问之，二人至不同时而其辞若一，粲以为信然。
靳准复说粲曰：「殿下宜自居东宫〔时乂居东宫。复，扶又翻。〕以领相国，使天下早有所系今道路之言，皆云大将军、卫将军欲奉太弟为变，期以季春；若使太弟得太下，殿下无容足之地矣。」粲曰：「为之柰何﹖」准曰：「人告太弟为变，主上必不信。宜缓东宫之禁，使宾客得往来；太弟雅好待士，〔好，呼到翻。〕必不以此为嫌，轻薄小人不能无迎合太弟之意为之谋者。然后下官为殿下露表其罪，〔为，于伪翻。〕殿下收其宾客与太弟交通者考问之，狱辞既具，则主上无不信之理也。」粲乃令卜抽引兵去东宫。〔去年聪令卜抽将兵监守东宫。〕
少府陈休、左卫将军卜崇，为人清直，素恶沈等，〔恶，乌路翻；下同。〕虽在公座，未尝与语，沈等深疾之。侍中卜干谓休、崇曰：「王沈等势力足以回天地，卿辈自料亲贤孰与窦武、陈蕃﹖」〔言陈蕃之贤，窦武之亲，且为宦官所困，况休、崇等乎。〕休、崇曰：「吾辈年踰五十，职位已崇，唯久一死耳！死于忠义，乃为得所；安能俛首俓眉以事阉竖乎！〔俓，与低同，音都黎翻。〕去矣卜公，勿复有言！」〔复，扶又翻；下同。〕
二月，汉主聪出临上秋合，〔殿之西合也。〕命收陈休、卜崇及特进綦毋达、太中大夫公师彧、尚书王琰、田歆、大司农朱谐，〔【严：「谐」改「诞」。】〕并诛之，皆宦官所恶也。卜干泣谏曰：「陛下方侧席求贤，而一旦戮卿大夫七人，皆国之忠良，无乃不可乎！藉使休等有罪，陛下不下之有司，〔下，户嫁翻。〕暴明其状，天下何从知之！诏尚在臣所，未敢宣露，〔卜干为侍中，诏经门下，因留之而谏。〕愿陛下熟思之！」因叩头流血。王沈叱干曰：「卜侍中欲拒诏乎！」聪拂衣而入，免干为庶人。
太宰河间王易、〔考异曰：晋春秋「易」作「士通」。今从载记。〕大将军勃海王敷、御史大夫陈元达、金紫光禄大夫西河王延等皆诣阙表谏曰：「王沈等矫弄诏旨，欺诬日月，内谄陛下，外佞相国，威权之重，侔于人主，多树奸党，毒流海内。知休等忠臣，为国尽节，〔为，于伪翻。〕恐发其奸状，故巧为诬陷。陛下不察，遽加极刑，痛彻天地，〔彻，敕列翻，通也。〕贤愚伤惧。今遗晋未殄，巴、蜀不宾，石勒谋据赵、魏，曹嶷欲王全齐，〔嶷，鱼力翻。王，于况翻。〕陛下心腹四支，何处无患！乃复以沈等助乱，诛巫咸，戮扁鹊，臣恐遂作膏肓之疾，〔马融曰：巫威，殷巫也。扁鹊，古良医也。秦医缓视晋侯曰：「疾不可为也，居膏之上，肓之下，攻之不可，达之不及，药不至焉。」杜预曰：心下为膏；肓，鬲也。徐曰：肓，音荒；说文曰：心下鬲上也。扁，补典翻。〕后虽救之，不可及已。请免沈等官，付有司治罪。」〔治，直之翻。〕聪以表示沈等，笑曰：「群儿为元达所引，遂成痴也。」沈等顿首泣曰：「臣等小人，过蒙陛下识拔，得洒扫闺合；而王公、朝士疾臣等如雠，又深恨陛下。愿以臣等膏鼎镬，〔膏，居号翻，润也。〕则朝廷自然雍穆矣。」聪曰：「此等狂言常然，卿何足恨乎！」聪问沈等于相国粲，粲盛称等忠清；聪悦，封沈等为列侯。
太宰易又诣阙上疏极谏，聪大怒，手坏其疏。〔坏，音怪。〕三月，易忿恚而卒。易素忠直阳元达倚之为扰，得尽谏诤。柔卒，元达哭之恸，曰：「『人之云亡，邦国殄悴。』〔诗大雅瞻卬之辞悴，秦醉翻。〕吾既不复能言，安用默默苟生乎！」归而自杀。
③初，代王猗卢爱其少子比延，欲以为嗣，使长子六修出居新平城，而黜其母。〔建兴元年，猗卢筑新平城。新平城，唐谓之新城，在朔州界。少，诗照翻。长，知两翻。〕六修有骏马，日行五百里，猗卢夺之，以与比延。六修来朝，〔朝，直遥翻。〕猗卢使拜比延，六修不从。猗卢乃坐比延于其步辇，〔步辇，不驾马，使人挽之。〕使人导从〔从，才用翻。〕出游。六修望见，以为猗卢，伏谒路左；至，乃比延六修凓怒而去。猗卢召之不至，大怒，帅众讨之，为六修所败。〔帅，读曰率。败，补迈翻。〕猗卢微服逃民间，有贱妇人识之，遂为六修所弒。拓跋普根先守外境，闻难来走，攻六修，灭之。〔难，乃旦翻。〕
普根代立，国中大乱，新旧猜嫌，迭相诛灭。左将军卫雄、信义将军箕澹，〔澹，徒览翻，又徒滥翻。〕久佐猗卢，为众所附，谋归刘琨，乃言于众曰：「闻旧人忌新人悍戢，〔旧人，索头部人也，新人，晋人及乌桓人也。悍，侯旰翻，又下罕翻。〕欲尽杀之，将柰何﹖」晋人及乌桓皆惊惧，曰：「死生随二将军！」乃与琨质子遵帅晋人及乌桓三万家、马牛羊十万头归于琨。〔质，音致。帅，读曰率；下同。〕琨大喜，亲诣平城抚纳之，琨兵由是复振。
夏，四月，普根卒。其子始生，普根母惟氏立之。〔惟氏，猗戦之妻。〕
④张寔下今：「所部吏民有能举其过者，赏以布帛羊米。」贼曹佐高昌隗瑾曰：〔自汉以来，公府、方州、郡国诸曹，有掾，有属，有佐史。前汉书西域传，车师国有高昌壁。唐书曰：高昌国，汉车师前王庭也，后高昌，置西州。观此，则河西张氏固尝于高昌之地置郡县，至后魏时始为高昌国也。隗，五罪翻。〕「今明公为政，事无巨细，皆自决之，或兴篔师发令，府不知；〔府朝，谓僚佐所集之处。朝，直遥翻。〕万一违失，谤无所分。群下畏威，受成而已。如此，虽赏之千金，终不敢言也。谓宜少损聪明，〔少，诗照翻。〕凡百政事，皆延访群下，使各尽所怀，然后采而行之，则嘉言自至，何必赏也！」寔悦，从之；增瑾位三等。
寔遣将军王该帅步骑五千人援长安，且送诸郡贡计。〔贡，土物也；计，计帐也。〕诏拜寔都督陕西诸军事，〔陕，失冉翻。〕以寔弟茂为秦州刺史。
⑤石勒使石虎攻刘演于廪丘，幽州刺史段匹磾使其弟文鸯救之；〔磾，丁奚翻。〕虎拔廪丘，演奔文鸯军，虎获演弟启以归。
⑥宁州刺史王逊，严猛喜诛杀。〔喜，许记翻。〕五月，平夷太守雷照、〔怀帝永嘉五年，逊表分牂柯、朱提、建宁，立平夷郡，即汉平夷、鄨二县之地。鄨，孟康音鳖。〔平乐太守董霸〔平乐郡，证似隋志，盖置于越巂郡之邛部川，然不佑谁所置也。乐，音洛。〕帅三千余家叛，降于成。〔帅，读曰率。降，户江翻。〕
⑦六月，丁巳朔，日有食之。
⑧秋，七月，汉大司马曜围北地太守曲昌，〔晋北地郡，领泥阳、富平二县耳。〕大都督曲允将步骑三万救之曜遶城纵火，烟起蔽天，使反间绐允曰：「郡城已陷，往无及也！」众惧而溃。曜追败允于磻石谷，〔间，古苋翻。败，补迈翻。磻，蒲官翻。魏收地形志，北地郡铜官县有石盘山。〕允奔还灵武，曜遂取北地。
允性仁厚，无威断，〔断，丁乱翻。〕喜以爵位悦人。〔喜，许记翻。〕新平太守竺恢、始平太守杨像、扶风太守竺爽、安定太守焦嵩，皆领征、镇，杖，节，加侍中、常侍；村坞主帅，小者犹假银青将军之号；〔征、镇，四征、四镇将军号也。银青将军，加将军号而假以银印、青绶。帅，音所类翻。〕然恩不及下，故诸将骄恣而士卒离怨。关中危乱，允告急于焦嵩，嵩素侮允，曰：「须允困，当救之。」
曜进至冱阳，渭北诸城悉溃。〔泾阳县，前汉属安定郡。班志曰：幵头山在县西，禹贡泾水所出，东北至阳陵入渭，过郡三，行千六十里。此言曜至泾阳，渭北诸城悉溃，则其兵已在池阳、阳陵二县间，言在泾水之阳，非安定之泾阳县也。〕曜获建威将军鲁充、散骑常侍梁纬、少府皇甫阳。曜素闻充贤，募生致之，既见，赐之酒曰：「吾得子，天下不足定也！」充曰：「身为晋将，国家丧败，不敢求生。〔纬，于贵翻。将，子亮翻。丧，息浪翻。〕若蒙公恩，速死为幸。」曜曰：「义士也。」赐之剑，令自杀。梁纬妻辛氏，美色，曜召见，将妻之，〔妻，如字。〕辛氏大哭曰：「芒夫已死，义不独生，且一妇人而事二夫，明公又安用之！」曜曰：「贞女也。」亦听自杀，皆以礼葬之。
⑨汉主聪立故张后侍婢樊氏为上皇后，三后之外，佩皇后玺绶者复有七人。〔玺，斯氏翻。绶，音受。「复，扶又翻；下同。据载记，三记，三后，二靳氏及刘氏、樊氏为四。考异曰：刘聪载记曰：「四后之外」。按时靳上皇后已死，唯三后耳。云四，误也。〕嬖宠用事，刑赏紊乱。〔嬖，卑义翻，又博计翻。紊，音问。〕大将军放数涕泣切谏，〔数，所角翻。〕聪怒曰：「汝欲乃公速死邪，何以朝夕生来哭人！」敷忧愤，发病卒。
河东平阳大蝗，民流殍者什五六。石勒遣其将石越帅骑二万屯并州，招纳流民，〔殍，被表翻。饿死于中野者日殍，散而之他方者曰流。时勒盖遣越屯上党，招纳并州统内也。帅，读曰率。骑，奇寄翻。〕民归之者二十万户。聪遣使让勒，勒不受命，潜与曹嶷相结。〔嶷，鱼力翻。〕
⑩八月，汉大司马曜逼长安。
九月，汉主宴群臣于光极殿引见太弟乂。〔见，贤遍翻。〕容貌憔悴，鬓发苍然，涕泣陈谢，聪亦为之恸哭；〔悴，秦醉翻。为，于伪翻。〕乃纵酒极欢，待之如初。
焦嵩、竺恢、宋哲皆引兵救长安，散骑常侍华辑监京兆、冯翊、弘农、上洛四郡兵，屯霸上，〔华，户化翻。监，古衔翻。〕皆畏汉兵强，不敢进。相国保遣胡崧将兵人援，击汉大司马曜于灵台，破之。〔三辅黄图：周文王灵台，在长安西困十里，高二丈，周回百二十步。〕崧恐国威复振则曲、索势盛，〔曲允，索綝也。索，昔各翻。〕乃帅城西诸郡兵屯渭北不进，遂还槐里。〔槐里县，汉属扶风，晋属始平郡。〕
曜攻陷长安外城，曲允、索綝退保小城以自固。内外断绝，城中饥甚，米斗直金二两，人相食，死者太半，亡逃不可制，唯凉州义众千人，守死不移。〔凉州义众，张轨父子所遣兵也。〕太仓有曲数十単，〔単，必郢翻。〕曲允屑之为粥以供帝，既而亦尽。冬，十一月，帝泣谓允曰：「今穷厄如此，外无救援，当忍耻出降，以活士民。」〔降，户江翻；下同。〕因叹曰：「误我事者，曲、索二公也！」使侍中宗敞送降笺于曜。〔考异曰：帝纪作「宋敞，今从晋春秋。〕索綝潜留敞，使其子说曜曰：「今城中食犹足支一年，未易克也，〔说，输芮翻。易，以豉翻。〕若许綝以〔【章：甲十一行本「以」下有「车骑」二字；乙十一行本同；张校同，云无注本亦无。】〕仪同、万户郡公者，请以城降。」曜斩而送之，曰：「帝王之师，以义行也。孤将兵十五年，未尝以诡计败人，〔败，补迈翻。〕必穷兵极势，然后取之。今索綝所言如此，天下之恶一也，辄相为戮之。〔为，于伪翻。〕若兵食审未尽者，但可勉强固守；〔强，其两翻。〕如其粮竭兵微，亦宜早寤天命。」
甲午，宗敞至曜营；乙未，帝乘羊车，肉袒、衔璧、舆榇出东门降。〔榇，初觐翻。〕群臣号泣，攀车执帝手，亦悲不自胜。〔号，户刀翻。胜，音升。〕御史中丞冯翊吉朗叹曰：「吾智不能谋，勇不能死，何忍君臣相随，北面事贼虏乎！」乃自杀。曜焚榇受璧，使宗敞奉帝还宫。丁酉，迁帝及公卿以下于其营；辛丑，送至平阳。壬寅，汉主聪临光极殿，帝稽首于前。〔稽，音启。〕曲允伏地恸哭，扶不能起，聪怒，囚之，允自杀。聪以帝为光禄大夫，封怀安侯。以大司马曜为假黄钺、大都督、督陕西诸军事、太宰，封秦王。大赦，改元麟嘉。以曲允忠烈，赠车骑将军，谥节愍侯。〔允则忠矣，然犹在吉朗之后乎！〕以索綝不忠，斩于都市。〔平阳都市也。〕尚书梁允、侍中梁浚等及诸郡守皆为曜所杀，华辑奔南山。
干宝论曰：昔高祖宣皇帝，以雄才硕量，应时而起，性深阻有若城府，而能宽绰以容纳；行数术以御物，而知人善采拔。〔言胸中有城府者多不能宽容，任数用术者多不能用人，而宣帝能之也。〕于是百姓与能，〔谓天下皆推其能，莫与争也。〕大象始构。〔刘良曰：象，法也；言晋之兴成，大法从此始立也。〕世宗承基，太祖继业，威黜异图，用融前烈。〔谓内诛李丰，夏侯玄，外平毌丘俭、文钦、诸葛诞。〕至于世祖，遂享皇极，〔吕延济曰：享，当也；皇极，天子位也。〕仁以厚下，俭以足用，和而不弛，宽而能断，〔断，丁乱翻。〕掩唐、虞之旧域，班正朔于八荒，〔八荒，谓八方之外，戎荒之地。〕于时有「天下无穷人」之谚，〔吕向曰：言百姓尽富。〕虽太平未洽，亦足以明民乐其生矣。〔乐，音洛。〕
武皇既崩，山陵未干而变难继起。宗子无维城之助，〔干，音干。宗子，谓八王构难。诗曰：宗子维城。〕师尹无具瞻之贵，〔诗曰：赫师尹，民具尔瞻。〕朝为伊、周，夕成桀、跖；〔谓杨骏、卫瓘、张华等。〕国政迭移于乱人，禁兵外散于四方，方岳无钧石之镇，关门无结草之固。〔三十斤为钧，四钧为石。左传：秦伐晋，晋魏颗败秦师，获杜回。颗梦老人结草以亢杜回，杜回踬而颠，故获之。〕戎、羯称制，二帝失尊，何哉﹖树立失权，托付非才，四维不张而苟且之政多也。〔贾谊策曰：礼义廉耻，是谓四维，四维不张，国乃灭亡。〕
夫基广则难倾，根深则难拔，理节则不乱，胶结则不迁。〔李周翰曰：理节，谓政教有条理、节度也。胶，固也。言君布仁惠之根基深广，又不失理节，则人心固结而不可迁也。〕昔之有天下者所以能长久，用此道也。周自后稷爱民，十六王而武始君之，〔后稷子不窋，不窋子鞠，鞠子公刘，公刘子庆节，庆节子皇仆，皇仆子差弗，差弗子毁隃，毁隃子公非，公非小高圉，高圉子亚圉，亚圉子公叔祖类，公叔祖类子古公亶父，古公亶父子季历，季历子文王，文王子武王，凡十六王。〕其积基树本，如此其固。今晋之兴也，其创基立本，固异于先矣。加以朝寡纯德之人，乡乏不贰之老，〔周官有乡老；不贰，谓不贰周者。朝，直遥翻。〕风俗淫，僻，耻尚失所。〔言所耻者非所耻，所尚者非所尚也。〕学者以庄、老为宗而黜六经，谈者以虚荡为辨而贱名检，行身者以放浊为通而狭节信，进仕者以苟得为贵而鄙居正，当官者以望空为高而笑勤恪。〔吕延济曰：望空，谓不识是非，但望空署名而已。〕是以刘颂屡言治道，傅咸每纠邪正，〔颂、咸事并见武纪、惠记。治，直吏翻。〕皆谓之俗吏；其倚杖虚旷，依阿无心者，皆名重海内。若夫文王日昃不暇食，仲山甫夙夜匪懈者，盖共嗤黜以为灰尘矣！〔文王自朝至于日中昃，不遑暇食，用咸和万民。仲山甫夙夜匪懈以事一人。〕由是毁誉乱于善恶之实，情慝奔于货欲之涂，选者为人择官，官者为身择利，〔吕延济曰：言选者不复为官择贤，为官者但择所利而趋。誉，音余。为，于伪翻。〕世族贵戚之子弟，陵迈超越，不拘资次。悠悠风尘，皆奔竞之士；列官千百，无让贤之举。子真着崇让而莫之省，〔刘寔，字子真；崇让论见八十二卷武帝太康十年。省，悉景翻。〕子雅制九班而不得用。〔刘颂，字子雅。九班之制见同上。〕其妇女不知女工，任情而动，有逆干舅姑，有杀刃妾媵，〔二事皆贾后为庂倡。〕父兄弗之罪也，天下莫之非也。礼法刑政，于此大坏，「国之将亡，本必先颠，」其此之谓乎！〔左传曰：国将亡，本必先颠，而后枝叶从之。〕
故观阮籍之行而觉礼教崩弛之所由，〔事见七十八卷魏元帝景元三年。行，下孟翻。〕察庾纯、贾充之争而见师尹之多僻，〔事七十九卷武帝泰始七年、八年。〕考平吴之功而知将帅之不让，思郭钦之谋而寤戎狄之有衅，〔平吴争功及郭钦疏，并见八十一卷武帝太康元年。〕览傅玄、刘毅之言而得百官之邪，〔傅玄、刘毅，武帝时为司隶，前后纠核，不避贵游，因其所言而得百官之邪也。〕核傅咸之奏、钱神之论而宠赂之彰。〔傅咸奏见八十二卷惠帝元康四年；钱神论见八十三卷元康九年。〕民风国势，既已如此，虽以中庸之才、守文之主治之，〔刘良曰：中庸，谓非贤非愚之才；守文，谓守常平治世之主也。治，直之翻。〕犹惧致乱，况我惠帝以放荡之哉！怀帝承乱即位，羁以强臣；愍帝奔播之后，徒守虚名。天下之势既去，非命世之雄材，不能复取之矣！
石勒围乐平太守韩据于坫城，〔杨正衡曰：坫，丁念翻。余按武帝泰始中，分上党、太原置乐平郡，治沾县。沾县，汉属上党郡。魏收地形志，乐平县有沾城。师古曰：沾，音他兼翻。载记误作「坫」，当读从颜音。〕据请救于琨。琨新得拓跋猗卢之众，欲因其锐气以讨勒。箕澹、卫雄谏曰：〔澹，徒览翻，又徒滥翻。〕「此虽晋民，久沦异域，未习明公之恩信，恐其难用。不若且内收鲜卑之余谷，〔拓跋，鲜卑也。〕外抄胡贼之牛羊，〔胡，谓刘、石也。抄，柰交翻。〕闭关守险，务农息兵，待其服人感义，然后用之，则功无不济矣。」琨不从，悉发其众，命澹帅步骑二万为前驱，琨屯广牧，为之声援。〔广牧县，汉属朔方郡；汉末省朔方，置广牧县于陉南，属新兴郡，非广牧县故地也。帅，读曰率。〕
石勒闻澹至，将逆击之。或曰：「澹士马精强，其锋不可当，不若且引兵避之，深沟高垒以挫其锐，必获万全。」勒曰：「澹兵虽众，远来疲弊，号令不齐，何精强之有！今寇敌垂至，何可舍去！大军一动，岂易中还！〔易，以豉翻。〕若澹乘我之退而逼之，顾逃溃不暇，焉得深沟高垒乎！〔焉，于虔翻。〕此自亡之道也。」立斩言者。以孔苌为前锋都督，令三军：「后出者斩！」勒据险要，设疑兵于山上，前设二伏，出轻骑与澹战，阳为不胜而走。澹纵兵追之，入伏中。勒前后夹击澹军，大破之，获铠马万计。澹、雄帅骑千余奔代郡，〔帅，读曰率；下同。〕韩据弃城走，并土震骇。
十二月，乙卯朔，日有食之。〔考异曰：帝纪、天文志，皆误作「甲申朔」。宋志「乙卯朔」，与长历合。今从之。〕
司空长史李弘以并州降石勒。〔刘琨为司空，以弘为刁史。并州，时治阳曲。〕刘琨进退失据，不知所为，段匹磾遣信邀之，己未，琨帅众从飞狐奔蓟。〔恒山在常山上曲阳县西北，有阪，号飞狐口。磾丁奚翻。蓟，音计。〕匹磾见琨，甚相亲重，与之结婚，约为兄弟。勒分徙阳曲、乐平民于襄国，置守宰而还。
孔苌攻箕澹于代郡，杀之。〔据载记，苌攻澹于桑干，则此代郡乃后魏之代郡，非汉、晋之代郡也。〕
苌等攻贼帅马严、冯独，〔帅，所类翻。独，张如翻。严、独盖为盗于幽、冀之间。〕久而不克。司、冀、并、兖流民数万户在辽西，迭相招引，民不安业。勒问计于濮阳侯张宾，宾曰：「严、独本非公之深仇，流民皆有恋左之志，今班师振旅，选良牧守使招怀之，则幽、冀之寇可不日而清，辽西流民将相帅而至矣。」勒乃召苌等归，以武遂令李回为易北督护，兼高阳太守。〔武遂县，前汉属河间国，后汉、晋属安平国。易北，易水以北也。高阳县，前汉属涿郡，后汉属河间国，武帝泰始元年分置高阳国。应劭曰：在高河之阳。〕马严士卒素服回威德，多叛严归之，严惧而出走，赴水死。冯独帅其众降。〔帅，读曰率。〕回徙居易京，〔易京，公孙瓒所筑。〕流民归之者继于道。勒喜，封回为弋阳子，增张宾邑千户，进位前将军；宾固辞不受。
丞相睿闻长安不守，出师露次，〔露次者，出宿于野，上无屋宇。〕躬擐甲冑，〔擐，音宦。〕移檄四方，刻日北征。以漕运稽期，〔【章：甲十一行本「期」下有「丙寅」二字；乙十一行本同；退斋校同。】〕斩督运令史淳于伯。刑者以刀拭柱，血逆流上，至柱末二丈余而下，〔上，时掌翻；下同。〕观者咸以为冤。丞相司直刘隗上言：「伯罪不至死，请免从事中郎周莚等官。」于是右将军王导等上疏引咎，请解职。睿曰：「政刑失中，皆吾闇塞所致。」〔塞，悉则翻。〕一无所问。
隗性刚讦，当时名士多被弹劾，〔讦，居谒翻。被，皮义翻。弹，徒丹翻。劾，户概翻，又户得翻。〕睿率容贷，由是众怨皆归之。南中郎将王含，敦之兄也，以族强位显，骑傲自恣，一请参佐及长至二十许人，多非其才，〔守，式又翻。长，知两翻。〕隗劾奏含，文致甚苦，〔深文以致其罪。〕事虽寝，而王氏深忌疾之。〔为王敦请诛刘隗张本。〕
丞相睿以邵续为冀州刺史。续女婿广平刘遐聚众河、济之间，〔济，子礼翻。〕睿以遐为平原内史。
托跋普根之子又卒，〔托，与拓通，魏收魏书本作「托跋」。〕国人立其从父郁律。〔从，才用翻。〕
资治通鉴卷第九十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十二〔起强圉赤奋若（丁丑），尽着雍摄提格（戊寅），凡二年。
  </div>
  <div class="pagination">
   <a href="资治通鉴注_page86.html">
    上一页
   </a>
   <span>
    ...
   </span>
   <a href="资治通鉴注_page82.html">
    82
   </a>
   <a href="资治通鉴注_page83.html">
    83
   </a>
   <a href="资治通鉴注_page84.html">
    84
   </a>
   <a href="资治通鉴注_page85.html">
    85
   </a>
   <a href="资治通鉴注_page86.html">
    86
   </a>
   <span class="current-page">
    87
   </span>
   <a href="资治通鉴注_page88.html">
    88
   </a>
   <a href="资治通鉴注_page89.html">
    89
   </a>
   <a href="资治通鉴注_page90.html">
    90
   </a>
   <a href="资治通鉴注_page91.html">
    91
   </a>
   <a href="资治通鉴注_page92.html">
    92
   </a>
   <span>
    ...
   </span>
   <a href="资治通鉴注_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
