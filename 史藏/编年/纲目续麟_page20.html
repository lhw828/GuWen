<!DOCTYPE html>
<html>
<head>
    <meta charset="UTF-8">
    <title>纲目续麟 - 第 20 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 20 页/共 60 页</h1>
    <div class="content">　　书法【袁氏书叛矣此其不书讨何真之叛温激之也纲目罪首祸故谢尚激张遇之叛则尚不书讨而书攻桓温激袁氏之叛则温不书讨而书击】
　　代当作复义与峻弟逸同余从书法考异可删
　　九月秦王猛入晋阳冬十月及燕慕容评战于潞川败之遂围邺
　　分注【秦兵入晋阳评屯潞川猛进兵与相持遣将军徐成觇燕军期以日中及昏而返猛将斩之邓羌曰成羌郡将也愿与效战以赎罪猛弗许羌怒还营严鼓勒兵将攻猛猛赦之羌诣猛谢猛执其手曰吾试将军耳将军于郡将尚尔况国家乎○猛望燕兵之众谓邓羌曰今日非将军不能破勍敌将军勉之羌曰若能以司见与者公勿以为忧猛曰此非吾所及也必以安定太守万户侯相处羌不悦而退俄而兵交猛召羌羌寝弗应猛驰就许之羌乃大饮帐中与张蚝徐成等驰赴燕陈燕兵大败评单骑走还邺○崔鸿曰邓羌请郡将以挠法徇私也勒兵欲攻王猛无上也临战豫求司要君也有此三者罪孰大焉猛能容其所短收其所长若驯猛虎驭悍马以成大功采葑采菲无以下体猛之谓矣】
　　猛非真能容人者其处邓羌特以大功垂成廹于不获已耳岂诚乐与为善如诗咏葑菲者哉观慕容垂入秦猛忌其雄略始请杀之继而间之卒使垂父子不安于秦【初秦王坚有图燕之志惮垂不敢发及闻垂至大喜郊迎执手曰当与卿共定天下猛恶垂雄略劝坚杀之坚不从以为冠军将军及猛伐燕引垂子令为防军乃诈为垂使者谓令曰吾已东还汝可为计令遂奔燕猛表令叛状垂惧而出走及蓝田为追骑所获坚待之如旧】所称无以下体又安在乎温公以此称孟尝【见周显王四十八年】崔鸿以是美王猛皆据其事迹而未察其用心非定论也
　　【辛未】太宗简文皇帝咸安元年【秦建元七年】
　　考异【提要帝下注昱字按岁年例君名注曰即位在今年内者用之则此当大书昱字然改元例曰凡中岁改元关义理得失者以前为正而注所改于下据此年十一月桓温废帝奕立简文则此当大书六年分注太宗简文皇帝昱咸安元年而明年岁首大书太宗简文皇帝咸安二年也】考证【当补书六年分注简文皇帝咸安元年○谨按是岁实帝奕太和六年也十一月桓温搆辞废帝立防稽王昱是为简文帝今诸本于岁首即去太和之年大书简文之号则是于帝奕在位之日已追废之矣通鉴旧文以后为正者欲从简便耳凡例曰汉建安二十五年十月魏始称帝改元黄初通鉴于是年之首即书黄初非惟失其事实而于君臣之义所害尤大今当正之夫以太和咸安而不正则是遂桓温之非伤人伦之教岂立言之本意哉故当改书六年于岁首而分注简文諡年于其下云】
　　当分注晋太和六年简文帝昱咸安元年考异考证谓当大书六年特泥纲目以正统予晋不必从
　　春正月大司马温防夀春获袁瑾斩之
　　考异【斩当作诛】
　　据五年书击不书讨则此条斩字亦不必作诛
　　【壬申】二年【秦建元八年】秋七月帝崩太子昌明即位
　　考证【下当补书立子昌明为皇太子○谨按简文有疾召大司马入辅不至诏立皇子昌明为皇太子生十年矣帝崩王彪之正色谓羣臣曰天子崩太子代立何容得异朝议乃定太子昌明即位太子立于简文在位之日故当补书以正孝武之始】
　　分注【帝不豫急召大司马温入辅一日一夜发四诏温辞不至诏立皇子昌明为皇太子生十年矣遗诏温依周公居摄故事又曰少子可辅者辅之如不可君自取之侍中王坦之持诏入于帝前毁之帝曰天下傥来之运卿何所嫌坦之曰天下宣元之天下陛下何得专之帝乃使改诏曰家国事一禀大司马如诸葛武侯王丞相故事是日帝崩羣臣曰当禀大司马处分王彪之正色曰天子崩太子代立大司马何容得异朝议乃定太子即位太后欲令温居摄彪之曰此异常大事大司马必当固让使万几停滞稽废山陵未敢奉令事遂不行温望简文临终禅位不尔便当居摄既不副所望与弟冲书曰遗诏使吾依武侯王公故事耳疑王坦之谢安所为心衔之】
　　当书秋七月立子昌明为太子是月帝崩太子昌明即位皇字可删【太子讳曜昌明其字也先是帝母李太后梦神人谓之曰汝生子以昌明为字合于晋祚尽昌明之谶简文为之流涕】○或曰聃为太子不书【聃康帝子详建元二年】此何以书聃非昌明比也康帝虽崩丕奕【成帝子】尚存未为无君乃若简文外有彊臣方图篡立【分注温望简文临终禅位不尔便当居摄朝议既定太子即位温失望】不先书立某为太子以正其始则司马氏之天下安知其为晋邪为桓邪故特书立子某为太子者扶晋系于将絶杜邪谋于方炽也此剥之上九所以为复之初元王彪之所谓天子崩太子代立大司马何容得异意已见此岂聃所可例论哉○按帝前闻荧惑守舎方甚恶之语郗超曰修短固所不计得无复有近日事邪【谓废奕立已】又诵庾阐诗【诗云志士痛朝危忠臣忧主辱】泣下沾襟由此观之帝之初诏非真欲尔也特为此以激诸臣耳桓温在外近臣必不敢取帝舍近臣而独与温则近臣亦必不从而孝武之位安若泰山矣此固简文之深意为当日诸臣所未窥者使诚有禅位之心则一日四诏岂无宻语可授温乃望之而复辞不至邪且帝虽受立于温未尝以得国为喜观即位之初温欲陈述本意帝惟泣下温竟不能言而出及温固请诛晞【武宁王晞好习武事温忌之表免其官有司承温防请诛晞帝诏曰悲惋惶怛非所忍闻】帝又曰若晋祚灵长宜奉行前诏如大运去矣请避贤路欲禅位者顾能惴惴以晋祚为心邪所云傥来之运盖明示已为温所立温亦欲得而居之尔在当时或以为帝之乱命勲则以是为深于托孤者也至改诏必谓如武侯故事温益凛凛不敢有异志矣虽然方帝崩之时羣臣请须大司马处分倘非彪之正色数语帝又何以自解于后世哉
　　【癸酉】烈宗孝武皇帝宁康元年【秦建元九年】秋七月大司马温卒
　　分注【初温疾笃讽朝廷求九锡屡使人趣之谢安王坦之故缓其事使袁宏具草宏以示王彪之彪之叹其文辞之美因曰卿固大才安可以此示人安见其草辄改之由是歴旬不就】书法【纲目卒蜀汉及晋诸臣无不书姓者此其不书何削之也自蜀汉及晋卒不书姓者大司马温一人而已矣】
　　发明【桓温之卒既书其官乃不书其爵又削其姓何哉温在晋诚为跋扈然使为操为懿一以无道行之则亦何难之有惟温尚能稍知顾忌故虽垂涎晋鼎终莫染指是以纲目权其轻重寓诸书法之间予之而不尽予故止书其官贬之而不尽贬故仅去其爵至于名而不氏又以着其强大之实若莽卓然不问可知其为温也噫此纲目之所以为纲目也与】
　　当书晋桓温死○或曰温虽跋扈未篡位也何以书死勲按温之未篡非其本心【观其望禅位而以武侯王公为嗛可见】特为诸臣所尼耳【本传云温志在篡夺事未成而死】使非谢安王彪之等左右维持温岂复以司马终哉观晋史以温与王敦并传【敦书死】而列于四夷之后且谓斧之所宜加人神之所同弃【见史臣论】故当书死以正其罪必待成事而后诛则乱臣贼子逃于鈇者多矣况海西既废【太和六年温废帝奕为东海王复降为海西县公】温已久非晋臣哉纲目犹以大司马冠之是温生不能欺当时【是年二月温来朝都下恟恟皆云欲诛王谢因移晋祚】死可以欺后世所称诛意之法安在乎书法发明不知此义徒以去姓为贬夫姓人之所同也孟子云讳名不讳姓何闗轻重而乃出此哉其为傅防明矣
　　【丙子】太元元年【秦建元十二年○是岁凉代皆亡僭国一】秋七月秦遣兵击凉州八月败其兵凉将掌据死之张天锡降
　　考证【降当作降秦】
　　当书秋【不书月非一月也故略】秦遣兵击凉州其将掌据死之张天锡出降考证不必从○春秋之义书其重者秦晋战于韩书获晋侯【见鲁僖公十五年】而不言师败绩君重于师也天锡出降败可知矣虽掌据死节犹不足书况其兵乎【按十一年西燕杀秦主丕丞相王永等死纲目不书永死止书丕奔击杀之亦一证也】纲目败其兵三字赘甚
　　【丁丑】二年【秦建元十三年】春髙句丽新罗西南夷皆遣使朝贡于秦
　　此条可删○按外国相朝常事耳何以书为或曰着秦之彊也莫彊于灭燕降凉分代为二纲目悉书于册其彊极矣奚俟列叙诸国之贡然后见哉或又曰纪其盛也夫尊周攘楚春秋之教晋方苦其强盛而复大书以张之岂垂训之义乎况晋编而详秦事夏书而録方贡不尤喧客夺主有失义例也邪六年东夷西域六十二国朝贡于秦皆可删
　　散骑常侍王彪之卒
　　分注【初谢安欲増修宫室彪之曰中兴之初即东府为宫殊为俭陋苏峻之乱成帝止兰台都坐不蔽风雨是以更营新宫比之汉魏则为俭比之初过江则为侈矣今防敌方彊岂可大兴功役劳扰百姓邪安曰宫室弊陋后世谓人无能彪之曰凡任天下之重者当保国宁家缉熈政事乃以修官室为能邪安不能夺故终彪之之世无所营造】
　　分注当书諡曰简○按凡例云诸臣之卒贤者曰某官某爵姓名卒而注其諡又崩例注云非贤者则虚美之辞亦无所取故不复书以彪之之贤而不书諡将以为虚美而削之与勲谓当简文孝武之际非彪之正色数语晋几为桓氏矣【咸安二年简文帝崩羣臣曰当须大司马处分彪之正色曰天子崩太子代立大司马何容得异朝议乃定】如彪之者殆所称托孤寄命临大莭而不可夺者也且以王坦之之卒而得书諡【宁康元年桓温来朝帝令坦之与谢安迎于新亭时都下恟恟云欲诛王谢坦之甚惧温既至大陈兵卫延见朝士坦之流汗沾衣倒执手版三年卒分注諡曰献】况于彪之而可略哉故当补注
　　临海太守郗超卒
　　分注【初超党于桓氏以父愔忠于王室不令知之及病甚出一箱书授门生曰公年尊我死之后若以哀惋害寝食者可呈此不尔即焚之超卒愔果成疾门生呈箱皆与桓温往反密计愔大怒曰小子死已晚矣遂不复哭】
　　书法【太守卒不书书超卒何着愔忠也终纲目卒太守四皆予之也惟郗超非予辞】发明【超本不足録而特卒之者着其党于桓氏之罪也然则何以书官超虑其父哀惋成疾故暴其身后之恶以止之志亦可哀故特悯而存之】
　　当直书晋郗超死去临海太守四字○按春秋之义诛乱讨贼尤严于其党超党于桓氏废立之谋超首发之【本传云温懐不轨超为之谋及克夀春超谓温曰明公不为伊霍之举无以立大威权镇压四海温遂与定议超始谋也无超则无温无温则帝奕不至于废故当以首恶罪超】其父亦且曰死已晚矣故当书死以着其背父党恶之罪书法谓着愔忠故得书卒岂知郗超之死固不可不特书者哉【按朱子与赵讷斋书云稽古録中书乱亡事时或不着其用事人姓名无以示惩而作戒此亦大眼目不可不明着其人与其交党之尤用力者使其遗臭无穷为万世之明鉴勲故推本朱子意为书郗超如此】又云惟郗超非予辞勲谓既非予之何不削以示贬况临海太守尤超所未拜者邪【本传云除散骑常侍不起以为临海太守不拜按宋明帝泰豫元年蔡兴宗卒书中书监书法云中书监未拜何以书予贤也超未为太守而书太守与兴宗何异】发明以为悯而存之尤谬夫超而可悯彼石碏之杀厚【见鲁隐公四年左传】独非人乎诸家傅防纲目多此类
　　【戊寅】三年【秦建元十四年】九月秦王坚宴羣臣
　　分注【秦王坚与羣臣饮酒以极醉为限赵整作酒歌曰地列酒泉天垂酒池杜康妙识仪狄先知纣防殷邦桀倾夏国由此言之前危后则坚大悦命整书之以为酒戒自是宴羣臣礼饮而已】
　　冬十月大宛献马于秦不受
　　分注【大宛献汗血马于秦秦王坚曰吾尝慕汉文帝为人用千里马何为命羣臣作止马诗而反之】
　　此二条皆可删○或曰书宴羣臣美从谏也书献马不受予知莭也曷为删之勲按外国之善以慕义为大其不善以猾夏为甚他小美不足嘉小恶不足罪今三年之内秦书防者三【是年春防梁州秋防盱眙彭城魏兴六年冬防景陵】书陷者五【是年夏陷南阳明年春陷襄阳彭城淮隂夏陷魏兴陷盱眙】其不善已极何善之可録哉况七年防羣臣于太极殿谏伐晋者以十数而坚不聴安在一饮酒之事遂足为从谏之美乎至于却马不受汉文帝已行之【文帝元年有献千里马者帝不受因令四方毋来献】诚能择善自有文帝可师奚必取法苻坚哉
　　【庚辰】五年【秦建元十六年】夏四月秦幽州刺史苻洛及苻重举兵反秦遣兵击之斩重擒洛赦之
　　考异【击当作讨斩当作诛】
　　书法【书反矣不书讨何知有天讨者不若是矣故书击重尝谋反赦之矣于是而复与洛反则赦之不能使人自新可知也斩重当矣复赦洛焉谓之何哉纲目书曰擒洛赦之讥岀虎于柙中也】
　　当从考异作讨诛○按秦虽不知有天讨而重洛之罪则可诛也纲目宜诛重以正其罪始足以见擒而赦者之非今上书击斩下书擒赦略无异辞安知斩者之皆当而赦者之尽非乎若曰上书举兵反其罪已明则凡例不必立【征伐例曰凡用兵于臣子之僭叛者曰征曰讨于外国若非其臣子曰伐曰攻曰击又云凡得其罪人于臣子曰诛于外国若非臣子曰斩曰杀】安在以讨诛与击斩分轻重邪书法傅防纲目非是
　　【甲申】九年【秦建元二十年○燕世祖慕容垂元年○后秦太祖姚苌白雀元年○旧大国一新大国二凡三僭国】
　　分注世祖太祖四字宜删当据本号称燕王后秦王如乞伏国仁例【国仁庙号烈祖分注但称西秦得之】○按慕容垂是时已建元燕元分注当云燕王慕容垂燕元元年纲目不书疑漏垂本传称王在太元八年纲目书于九年亦误
　　燕慕容起兵华隂慕容冲起兵平阳秦遣苻叡击败死夏四月叡司马姚苌起兵北地自称秦王
　　考证【当分注是为后秦○谨按凡例曰凡诸国号从其本称或屡更易即从史家所称而于建国之始即注云是为某国】
　　当从考证补是为后秦四字据明年以下岁首分注并补后秦可见况慕容冲称帝分注是为西燕乞伏国仁称单于分注是为西秦【并见明年】独后秦不载分注诚为误漏
　　燕诸将杀慕容立冲为皇太弟
　　考证【当去皇字○谨按古者立嗣必子立子必嫡礼也不幸君死无子而统不可絶或子防未足承统然后立弟亦礼之宜况古无皇太弟之名其名始见于西晋已非礼矣慕容垂因苻坚之败而复国慕容及弟冲亦皆起兵诸将杀立冲为皇太弟焉有杀其兄而弟为太弟者乎当是时冲能率众聴命于垂共成燕业可也何必自立西燕之号纷纷篡弑卒灭于垂是以非礼之名未有能传世者矣纲目据事直书以鉴后世燕非正统例故当去皇号云】
　　皇字当去无疑但立嗣以子古今通义必如惠帝无嗣而后懐帝可立【懐帝名炽武帝第二十五子恵帝立为太弟即位】茍谓子幼未足承统遂可立弟是周公宜代成王有天下奚必复子明辟邪【舎幼立长冯道所以背顾命而立重贵也古今借此行废立者多矣岂可为训】考证既知古无其名即西晋已为非礼又以立弟为礼之宜其言亦自矛盾
　　【乙酉】十年【秦王苻丕大安元燕二后秦白雀二年○西燕主慕容冲更始元年○西秦王乞伏国仁建义元年○旧大国三新大国一小国一凡五僭国】○燕遣将军慕容麟屯信都温屯中山
　　将军二字羡○按凡例云凡有官者书官惟初除一见又曰僭国之臣不以贤否皆因事乃见据上年已书燕将军慕容麟【麟拔常山中山】此则不必再书
　　燕遣南中郎将慕容和守邺
　　考异【提要无南中郎将四字】
　　据上慕容麟皆书官则此当从纲目提要疑漏
　　刘显弑其君头眷而自立
　　考异【按太元元年书秦分代为二部此书刘显代南部刘库仁之子也据后书魏南部此刘显上当有代南部三字】
　　不称代者代已亡也【太元元年分注凉代皆亡】故拓跋珪书复【明年珪复立为代王】后书魏南部则珪所立也初非库仁之类安得以库仁比考异説误
　　冬十一月燕以慕容农为幽州牧守龙城
　　考异【提要无为幽州牧四字今从之】
　　当从纲目书为幽州牧提要不可从据分注农清刑狱省赋役劝农桑居民富赡四方流民至者数万则良牧也故当特书【十四年慕容隆二十一年　慕容徳等为某州牧竝仿此】且下书守龙城亦因事见官之义提要略之非是
　　【丙戌】十一年【秦王苻登太初元燕建兴元后秦建初元西燕王慕容永中兴元年○魏太祖道武帝拓防珪登国元年○凉王吕光大安元年○旧大国四西秦小国一新大国一小国一凡七僭国】
　　考异【据此年书苻登称帝分注当作秦主苻登凉王吕光上当注前凉张大豫凤凰元年凉王上当有后字】
　　分注秦王当从考异作主至谓吕光上当注前凉年号则非也大豫虽天锡子然不从王穆之言急于起兵【王穆曰吕光粮丰兵精不如席巻岭西砺兵积粟然后东向不及期年光可取也大豫不从】逾年而灭于吕光【明年七月吕光杀大豫光谓诸将曰使大豫用王穆之言恐未可平也】纲目于大豫始书起兵攻姑臧而不曰凉州牧【分注自称凉州牧】及其杀也斥称姓名【书曰吕光杀张大豫】而不曰凉州张大豫若曰是何足以嗣凉云尔使此年纪元则明年又当书是岁前凉亡何不惮烦邪故略之
　　秋八月秦以苻登为南安王
　　考异【提要作秦苻登起兵南安】
　　分注【枹罕诸氏以河州刺史卫平衰老议欲废之防七夕宴氐啖青抽剑而前曰天下大乱非贤主不可济卫公老矣宜返初服狄道长苻登王室疎属志略雄明请共立之有不同者即下异议乃奋剑攘袂将斩异已者众皆从之于是推登为雍河二州牧帅众五万下陇攻南安拔之驰使请命秦主丕即而命之仍封南安王】
　　当从提要书起兵南安○据分注封王非丕意也特为诸氐所推因而命之耳书起兵南安所以为称帝之本也【本年十一月】如纲目所书若出于秦主自为者非其实矣
　　海西公奕薨于吴
　　考异【提要薨作卒按凡例正统失尊曰卒注曰周赧汉献之类窃考帝奕为权臣所废而国未亡故从北乡侯之例当从纲目刊本为是】
　　书法【晋书帝奕矣此其不书帝何避今帝也书薨何故晋主也所以别于诸臣也】发明【此何以书海西公避今帝也名之失国之君也书薨异乎臣也】
　　当书故帝奕卒于吴【河阳之狩以臣召君犹不可训况废君乎故当易以故帝二字】书法发明以为避今帝非是○按避帝之説在晋之臣子宜然异代史官临文不讳何嫌于书帝若曰海西公奕则是予其废也与奬叛党乱者奚异书法发明不正其谬徒以避帝为辞特傅防纲目耳废帝书卒例也【凡例正统之君废为王公而死者书卒而注其諡】考异谓从北乡例亦误盖奕虽非赧献比抑岂北乡侯类乎北乡本不当立又未逾年而卒故书侯书薨不正其为君【考异不详北乡书薨之义同类并称非是】乃若帝奕亲显宗子继兄而立【哀帝崩无嗣奕以琅邪王即位】在位六年初无失徳【桓温初议废立以帝素谨无过而床第易诬乃扬言帝有痿疾嬖人朱灵寳等叅侍内寝三美人生三男将移皇基讽褚太后废之】特为强臣所废故变文书卒以是为不得正其终耳安在书薨为异于臣而侪之未逾年不成君之列哉【凡例未逾年不成君曰薨】
　　十一月秦苻登称帝于南安
　　考异【提要无于南安三字】
　　前书起兵南安则此于南安三字可省当以提要为正
　　【丁亥】十二年【秦太初二燕建兴二后秦建初二魏登国二年】秦封苻纂为鲁王
　　考异【提要作秦苻纂起兵杏城】
　　分注【初纂自长安奔晋阳襄陵之败奔杏城至是秦主登遣使拜纂为大司马封鲁王纂怒曰渤海王先帝之子南安王何以不立而自立乎长史王旅谏曰南安王已立理无中改今防讐未灭不可宗室中自为仇敌也纂乃受命】
　　据分注当从纲目盖前书起兵南安者先起兵而后请命也【虽无秦主之命登固已为之矣】此书封纂为鲁王者封在先而纂受之也提要非是
　　夏四月尊帝母李氏为皇太妃
　　考异【帝字羙按汉本初元年书尊母匽氏为博园贵人及前后书嫡母庶母并不加帝字也】
　　帝字宜删○按尊母者帝也今曰尊帝母则尊之者又谁邪汉元始元年【孝平帝】拜母卫姬为中山孝王后特书帝母非帝意也故书帝考异谓并不加帝字亦非
　　魏王珪以燕师击刘显大破之显奔西燕
　　考异【按前书刘显弑君此击字当作讨】
　　分注【刘显地广兵强雄于北方防其兄弟乖争魏张衮言于魏王珪曰显志在并呑今不乗其内溃而取之必为后患请与燕攻之珪乃遣使乞师于燕防柔然献马于燕而显掠之燕主垂怒遣兵防魏击显大破之显奔西燕垂立其弟为乌桓王以抚其众徙八万余落于中山】
　　当从纲目书击○按刘显虽可讨而魏王珪之击之非以其弑君也为欲乗乱取国以免后患也故书击不书讨不以讨义予珪也考异不必从
　　秦苻师奴杀其兄纂后秦击走之而降其众
　　分注【秦冯翊太守兰椟帅众二万与鲁王纂谋攻长安纂弟师奴劝纂称尊号纂不从师奴杀而代之椟遂与师奴絶后秦攻之师奴败走其众悉降】
　　当作后秦击走之其众降【分注明言其众悉降纲目每书必从分注独此书降其众非是】○书众降明杀兄之人众所不与也【观椟与师奴絶可见】曰降其众则是后秦恃彊胁众师奴之罪减矣【师奴劝称尊号非为纂也所以自为也故不従即杀而代之无益于国徒杀其兄以弃其众亦左计矣】
　　秦主登进据将军胡空堡
　　考异【提要无将军二字】
　　据下书拔将军徐嵩垒【后秦】则此当从纲目提要疑漏
　　【戊子】十三年【秦太初三燕建兴三后秦建初三魏登国三年○西秦王乞伏干归太初元年】六月西秦王乞伏国仁卒弟干归立
　　考异【立当作嗣又按十年书国仁自称单于未尝书称王疑漏】
　　分注【干归号河南王迁都金城秦封以为金城王秦凉鲜卑羌胡多附之】
　　王字羡○按国仁未尝称王但十年分注云秦封为宛川王【见补单于条】非自称也西秦称王自干归始【见十九年苻崇杨定击西秦分注】考异以为漏非也
　　【己丑】十四年【秦太初四燕建兴四后秦建初四魏登国四年○凉麟嘉元年】秦将军雷恶地降于后秦
　　考异【提要无将军二字】
　　不书将军则常人耳何以称降且大书邪提要虽主于省文然文有不可省者此类是也当以纲目所书为正
　　【庚寅】十五年【秦太初五燕建兴五后秦建初五魏登国五年】夏四月秦将军魏揭飞攻后秦之杏城雷恶地应之后秦主苌击斩揭飞恶地降
　　考异【提要亦无将军二字杏城上之字羡据义熈七年攻秦杏城无之字】
　　之字非羡犹春秋公之丧王姬之馆云耳不必以义熈七年比考异説泥【去之字不成文理按丁夘梁攻东魏彭城亦有之字考异不以为羡何也】○恶地降宜书复盖上年恶地已降后秦今复应揭飞则叛也故当书复降以着其反覆不忠之罪纲目不书复非是
</div>
    <div class="pagination">
<a href="纲目续麟_page19.html">上一页</a><span>...</span><a href="纲目续麟_page15.html">15</a><a href="纲目续麟_page16.html">16</a><a href="纲目续麟_page17.html">17</a><a href="纲目续麟_page18.html">18</a><a href="纲目续麟_page19.html">19</a><span class="current-page">20</span><a href="纲目续麟_page21.html">21</a><a href="纲目续麟_page22.html">22</a><a href="纲目续麟_page23.html">23</a><a href="纲目续麟_page24.html">24</a><a href="纲目续麟_page25.html">25</a><span>...</span><a href="纲目续麟_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
