<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 31 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 31 页/共 115 页</h1>
    <div class="content">　　壬申罢潼川府路岁织官告度牒绫以转运司告乏故也 
癸酉秘阁修撰四川都转运使赵开升徽猷阁待制先是川狭宣抚副使吴玠数言军前粮乏水运留滞缘军食少阙所系至重缓急生事愈害百姓诏开躬往军前极力措置水运如委迟缓不能接济见今急阙即随宜从长措置仍令制置大使席益常切催督翌日开有是命盖朝廷之意欲以解间隙趣应办也熊克小历载开除待制在今年正月又云先是诏开亲至军前又令席益趣开行皆误也按日历此月戊辰有旨令开亲至军前应副至是止令益催趣粮运耳李焘撰开墓志称忠献奏诘公违慢又诏席大光趣公亦止谓催趣粮饷克盖小误尚书吏部员外郎徐林守右司员外郎 秘书省著作佐郎张九成守著作郎秘书省正字兼史馆校勘王苹守著作佐郎 直秘阁知鼎州张觷升直徽猷阁觷引疾乞祠而都督行府言其劳效乃命进秩焉 左朝奉郎范同为福建路转运判官 诏川陕宣抚司以礼敦遣和靖处士尹焞赴行在焞始被命召自言昨于靖康中累被召旨以疾力辞误蒙告命赐之美名听其退处兼以所习迂阔之学施之事功无一可者愿赐寝免以安愚分故有是命 起居舍人董弅言谨按直徽猷阁程芾素不为士大夫所齿尝除湖南漕乃于广西监司权知贺州又于新任部内诡请官田千余亩使久佃之人一旦失业望正典刑以威贪吏诏芾罢官祠芾今年二月丙寅与祠以修注而按吏顷所未有故著之 殿中侍御史周秘入对论四川漕司注授不遵法令孤寒之人无缘得禄虽已令制置大使觉察谓宜先绝其弊源欲令每遇季月终刷具应使之阙于孟月首出榜令在部人集注一次更从朝廷取见四路合辟窠阙行下晓谕其监司违法差置权官占据合榜窠阙乞重加责罚仍许径赴大使司陈诉具漕臣姓名申奏如此则藏匿阙次妄称奏辟之弊可以尽革上嘉纳谓秘曰蜀中利害久无人论及今日方见此章乃诏诸路运司遵守如有违戾令制置大使司按奏日历于一日内两载秘此章而章疏及所降指挥又多寡不同今参取书之 太常丞华权面对言行在轮对官已经召对及既尝轮者乞令吏部会问如偶无已见愿轮以次官者听之盖天之降才不同使其智识过人遇事輙发时可以上裨聪明者顾对虽数而不嫌傥效一官而仅足且留于百执事之间以各展其所长庶几轮对不为文具从之 
乙亥诏江东宣抚司统制官赵密巨师古军并权听殿前司节制时都督张浚在淮南谋渡淮北向惟倚韩世忠为用世忠辞以兵少欲摘张俊之将赵密为助浚以行府檄俊俊拒之谓世忠有见吞之意浚奏乞降圣旨而俊亦禀于朝赵鼎白上曰浚以宰相督诸军若号令不行何以举事俊亦不可拒乃责俊当听行府命不应尚禀于朝复下浚一面专行不必申明虑失机事时议者以为得体至是浚终以俊不肯分军为患鼎谓浚曰世忠所欲者赵密耳今杨沂中武勇不减于密而所统乃御前军谁敢觊觎当令沂中助世忠却发密入卫俊尚敢为辞耶浚曰此上策也浚不能及此以熊克小历修入但克系于今年八月浚入奏之后盖不知其日月也按日历今年二月二十日戊午有旨杨沂中赴都督行府使唤三月八日乙亥有旨赵密权听殿前司节制此事正与克所云相合但其后世忠兵未出而金重兵犯淮西反以沂中隶俊盖临机区处非夙议也故表而出之以补史阙 
　　丙子亲卫大夫宁州观察使韦渊落阶官提举万寿观上之即位也渊以覃恩迁遥郡至是积十年才落阶官焉 拱卫大夫同州观察使致仕胡悈追三官勒停悈坐私酤抵罪当罚金案奏特有是命 是日四川制置大使席益至成都府益未至成都道奏两蜀去秋荒歉乞米一二万石专充济籴诏赵开除应付吴玠一军岁计粮米外将其余宽剩米斛付益又言四川土禁军自来懦弱屯驻京军亦非精锐屯驻既久所存无几臣尝乞郝晸焦元李建陈元等军马未蒙俞允乞别拨一项精锐军马前来并许臣招收军中兵将逃避之人渐增军数枢密院言招收逃亡有害军政但许召募效用三百人而已益乞赈济米以是日奏至乞招军在后六日癸未今并书之 
　　己卯右朝请郎新知筠州陶恺送吏部与监当差遣恺既补外上谓近臣曰恺论事言皆劫持虽灼见怀奸以其议及祖宗未欲行出言者复奏恺所言劫持怀奸诚如睿旨观其文理纰缪固不足道而迹其情状有不可贷者今輙具前后闻见以证其说元祐之初哲宗皇帝即位是时天下士民言新法不便者以千万计于是进用司马光吕公著等逐蔡确章惇之徒除去新法尽复祖宗之旧终元祐九年天下太平洎绍兴九年殿试进士李清臣撰策题其略曰恭惟神宗皇帝凭几听断十有九年礼乐法度所以惠遗天下者甚备朕思述先志夙夜不忘毕渐对策曰陛下亦知有神宗皇帝乎既唱名毕渐第一于是绍述之论始兴吕大防苏辙范纯仁相继引去章惇蔡卞始用事厚诬宣仁欺罔哲宗以神宗为名劫持上下尽逐忠良群小毕进矣逮太上皇嗣位之初首召范纯仁等忠义之士流窜而尚存及一时正人公议所属者悉皆召用章惇以策立之际独建异议窜责岭表蔡卞等亦皆去位曾未踰时绍述之论复兴曾布蔡京用事亦以神宗皇帝为名劫持上下奸人情伪如出一律方其召范纯仁等曾布乃为建中之论以此改元盖小人知其当退遂欲杂用绍圣之臣兼行绍圣之政此说既行则复出为恶得以肆其奸持大中至正之论以济朋比倾邪之术卒如其计也盖自绍圣之后每为小人所胜必假神宗皇帝为名始于建中终于大乱此已事之验可为痛心疾首者也恭惟陛下聪明稽古宪章祖宗洞见是非真伪之实深究治乱兴衰之源更修信史垂示万世而恺乃以为未能平党与未能修政未能用人恺何者而敢为此言是欲以一身为群奸先驱鼓惑天下之听尝试朝廷庶几侥幸万一焉自恺有此言善类为之不安士大夫莫不疑惑以谓既付之民社未必以其言为非也伏望陛下明正典刑揭示好恶为小人渐进之戒前二日辅臣进呈上曰所论甚详自当便与行遣又曰久不闻如此议论忽然闻此甚可怪折彦质曰此乃国论不可不察小人尝试朝廷之意若好恶小不明则便出为恶赵鼎乞送吏部与合入差遣上曰是亦轻典至是辅臣再进呈鼎奏曰恺系州县资序恐用以牧民非宜欲送吏部与监当上曰甚好鼎因言恺乃节夫之子节夫为蔡京死党力主绍述之说彦质曰小人奸邪自有源流 诏岳飞疾速兼程之鄂州措置军马 左朝散郎勾龙如渊行秘书省校书郎如渊导江人也 右通直郎通判临安府袁复一进秩一等左迪功郎添差临安府府学教授周孚先特改左承事郎复一无锡人与孚先皆引对而有是命 
庚辰宣政使贵州防御使提举台州崇道观陈宥为内侍省押班主管温州景灵宫奉迎所 
　　辛巳诏天章阁万寿观祖宗帝后神御见在温州令干办官黄彦节迎奉赴行在惟圣祖像留温州如故既而中书言恐内侍沿途骚扰止命本州遣近上兵官迎奉焉后旨在是月乙未 检校少师奉宁保静军节度使川陕宣抚副使吴玠易镇保平静难兴州置司 枢密副都承旨马扩兼沿海制置副使扩自镇江将殿前司策选锋军赴行在遂有是除 诏自今初磨勘改官人不许堂除通判差遣用殿中侍御史石公揆请也时见任通判百五十员待阙者乃有二百八十九员公揆以为侥幸冗滥且非旧制故有是请 端明殿学士提举华州云台观张深卒 
壬午太常谥故赠安化军承宣使刘镇曰刚愍镇守真定与金人巷战而死 
　　癸未左中奉大夫直秘阁阎旦降二官取勘旦为成都府路转运副使怒府吏乔昇会王似薨旦摄府事以旋风棒击之至死川陕宣抚副使邵溥以便宜罢旦成都运司题名旦以去年八月一日放罢言于朝上曰若以军中法而驭吏则安用三尺此事虽朕亦不敢赵鼎退立曰陛下好生之德天下共闻乃有是命既而殿中侍御史石公揆劾旦违拒诏旨不肯落衔旦坐夺职旦夺职在四月庚子 诏临安府官属减年磨勘指挥勿行先是以行宫之劳第赏而文武当受赏者百有余人御史石公揆言其太滥周秘又乞令守臣核实折彦质奏外议颇不以行赏为然命遂寝 降授右武大夫果州团练使赵秉渊令赴江东宣抚司军前自效秉渊以掠和州水寨之罪当远谪至是乞以功赎罪张浚许之 
　　甲申给事中张致远充显谟阁待制知台州致远以母老乞奉祠章四上乃命出守既而以海寇郑广未平改知福州致远移郡在是月戊子时言者论福建帅宪曾楙吕聪问捕寇无方又言聪问无检身之操赵鼎进呈乃诏楙累乞宫祠可提举江州太平观聪问令致远密切究实事遂已 诏命官诸色人捕获凶恶强盗未经结录巳前在狱身死更不理为推赏人数先是惠州获盗四十二人而狱死者三十四宪司以为吏受赇鍜炼致胁从之人拘囚至死遂变换情词以为正贼乞今后未经结断在禁身死者二名当一名吏部尚书孙近等言如此恐贪冒赏典之人计嘱狱司愈将平人非理致死其弊益深故有是请仍乞将惠州狱官贬秩冲替自今强盗狱死及五分以上官吏比附岁终禁死及一分科罪不以并讨失减诏惠州元勘狱官贬秩冲替自今强盗狱死及五分以上官吏比附岁终禁死及一分科罪不以并讨失减诏惠州元勘狱官贬秩冲替余从之 
　　乙酉进呈李彦所探事宜赵鼎奏两日并得陵寝神御器物此必在天之灵深有望于陛下者上愀然久之 右朝奉郎四川都转运司干办公事王咨为陕府西路转运判官殿中侍御史石公揆言咨为总领司属官专务掊克以苟进身岂可居外台耳目之寄乃降二秩罢之咨寻卒咨五月己丑降罢洪迈夷坚甲志云永康军导江县人王咨者以刻核强鸷处官绍兴五年为四川都转运司干办公事被檄榷盐于潼川路王躬诣井所召民强与约率令倍差认课当得五千斤者輙取万斤又约来岁所输不满额者籍其赀王心知其不能如约规欲没入之使官自监煎既复命计使以盐额倍增荐诸宣抚使擢为利州路转运判官未几死按史咨 
丙戌上不视朝后二日赵鼎等问圣体上曰前夜已觉目痛偶探报丛集又新令范冲校陆贽奏议有两卷未曾看过三更方看彻比晓目遂肿痛不能出鼎曰陛下勤于政事如此天下幸甚 右朝议大夫直宝文阁任诗落职降二官罢宫观右朝议大夫夔州路转运副使韩固罢先是朝廷闻诗帅夔无治状诏俾奉祠五年十月癸巳诗亦奏转运判官王肇铨选不公乃降肇二官放罢令帅司拘留取勘今年正月庚子至是制置大使席益言夔路帅漕皆非其才三人不和动相叱骂诗素病狂易专事贪苛望行罢黜辅臣进呈上曰蜀去朝廷远号令久不及官吏无复知畏遂有是命 
　　庚寅故承议郎赠直龙图阁龚夬加赠右谏议大夫与恩泽以其家有请也 直秘阁知大宁监庞修孺落职放罢修孺方待次言代者穆亶未上而亡乞之任亶闻自言诏贬修孺二秩右司谏王缙劾其躁妄故黜之 是日江西制置大使李纲始领使事于金溪县纲请蠲灾伤州县三等以下户四年积欠又乞钱十万缗为营田本上皆许之洪州月费军储米五千斛钱六千余缗而仓库之见在者米四斛有奇钱五百千而巳纲具闻于朝乃命都漕司应副一月此并据纲行状 
辛卯京东淮东宣抚处置使韩世忠奏捷上因语及世忠将所得青徐州土兵弓箭手皆放归甚善朕思之不若更与数百钱令去此事虽似非急务然使中原之人知朝廷恩意纵被刘豫父子驱率亦岂肯为之尽力顾赵鼎曰卿可作书速谕张浚 右谏议大夫赵霈请戒谕台谏之臣纠按奸弊先是吏部令史有隐匿过名迁补者为御史台所察事下大理而御史私呼大理吏谕意系者不伏诏移临安劾治台史二人皆坐特旨编管霈奏恐百司缘此慢易台纲浸轻乞加戒谕上从之 入内东头供奉官陈成之追二官成之为熙河兰廓路提辖拣中保宁指挥避难入蜀寓居嘉州及张浚罢归成之复出行陕西之禄至是为权宣抚副使邵溥所劾故有是命成之已亡去求之不获久之复自归职如旧绍兴九年往狭西抚谕即此人也 按此条文义疑有脱误 
壬辰诏四川灾伤州县委实检放人户所纳户帖钱权与倚阁一半灾伤至重去处全阁俟秋成日催理时制置大使席益言去年十二月六日圣旨节文诸路旱伤去处令转运司审实如委及四分以上权住给卖臣自入界以来百姓遮道陈诉困穷皆称去秋旱伤田亩所收多者不过四五分少者才一二分又缘官中籴买壅遏米谷价例踊贵无从得食尽有菜色又去秋西川水潦东川旱暵即今粒食昂贵斗米钱两贯利路近边去处又增一倍民人饥流死者相枕籍于道见行赈济臣契勘四川灾伤如此自合权住给卖今转运司并不遵用上文审实却一概行下殊失圣心臣访闻得盖缘蜀民自来不晓陈诉灾伤是致州郡漕司不曾依条检放间虽有检放去处并不以实臣又契勘四川赡军十年民力困毙计其生理荡散何啻旱伤四分以上纵不灾伤亦合比附旱伤四分去处奏请权住给卖何况民方饥死见行赈济而不得比于旱伤四分蒙被宽恤之令臣若不言朝廷何由得知四川水旱之实有司便文徒务推行使远民重困嗟咨怨恨上累国体所系非轻故有是旨 
　　癸巳赵鼎言近史院编类元帅府事迹有可疑者如言王云行李中有短项头巾百姓知其果叛上曰云死后宗泽方遣客司赍两顶畨头巾来云得之云行李中是时耿延禧高世则皆在坐云亦孜孜为国岂可诬蔑以此又言黄潜善遣张宗入京密结王时雍上曰此事亦不然黄潜厚一日骤来见朕哽噎不能言再三叩之乃云二圣巳去张邦昌僭立朕是时更无分毫主意同与见耿南仲商议往招潜善潜善既到即檄诸路共力勤王当时处置皆是潜善张宗见存自可问也折彦质曰大抵人情喜宗泽而恶潜善故耳上曰潜善误国固有罪然事之是非亦不可不公 
　　乙未左通议大夫提举江州太平观王庶知鄂州初庶召还未见先献论十六篇论时事其论行法令略曰人主威权之出至于杀戮事关军政傥罪状明白当守之不移不可夺于好恶使远近窥测动摇国事论先计后算略曰臣伏见频年数易将相用兵制敌初无成算轻动则丧师退守则失地临机仓卒侥幸一胜此非朝廷万全之计愿任一二同心之臣责其功效假以岁月使庙算先定然后兵再出而乱可平矣论赏罚曰人主之驭臣邻惟在赏罚赏当则功劝罚当则罪服至于扰攘之时此柄尤不可不谨比年以来爵赏失于浓厚愚者苟得为心贪婪不已无复激劝杰猾者较功揣已岂无不自信之人伏望审信赏必罚之旨以图兴复论行法令曰法令者立国之大本人主之至权近者朝廷以四方未平务从含贷而臣下寖成骄慢法令不行于军旅沮落于方岳几何而不陵迟望明敕中外执宪之臣振起纲条以折奸雄之渐论虚实用度曰今天下自经兵火以十有三四之土地十有二三之耕牧供十有六七之军旅数倍平日之官吏虽使天雨鬼输无由得足一有凶歉何以支持愿解弦更张以图兴复论敌人强弱曰金人侥幸立国十有余年二太子罗索等数人零落殆尽尼玛哈窃有其权土地阔远金玉子女盈积自以为非天崩地陷无复可忧丧兆渐萌陛下欲雪大耻正在今日论择相曰陛下临御以来拔以为相者十人矣而在位多不久何相之众而去之速愿慎谋厥始益加礼貌且推赤心置其腹中无令小人伺其隙论战守曰用兵之道不过战守两端而已交锋接刃以决死生者战也增陴浚隍效死勿去者守也国家内外养兵无虑百万未尝声金鼓于行阵闻敌之至即曳兵而走岂知所谓战未尝修城郭立宗庙闻敌之至则委而去之岂知所谓守或谓金人得古人用兵之道奇正无常变化不测所向无前安可以战所攻必克安可以守臣谓金人用兵亦岂善哉特以我不善故彼为善以陛下之神武托社稷之威灵以今日天下之兵战亦可守亦可何所往而不可论政事本末曰政有小大事有本末今天下之言政事者莫不以兵为先臣窃谓兵虽不可去然非所先也君君臣臣父父子子兄兄弟弟夫夫妇妇四民安其业万物遂其性是乃政事也今能修其政事则本气实而邪气不能入彼外敌不待攘之而自攘矣论兵曰大抵用兵之说有三兵贵合不贵离兵贵精不贵众兵贵速不贵久反此非惟不能成功未有不败亡其数出易动乍胜乍负最兵家之大忌论形势曰立国必处形势之地今天下十失七八所谓咽喉腹心上流者皆为敌人所有区区吴蜀乃一肢尔自古吴以寿春荆襄为上流蜀以汉中金洋为咽喉今襄阳千里萧条有兵不能自养梁洋田垄邱墟置之不复为虑兼梁洋可战可守乃天下脊愿早定大计勿使狂夫据之乃有噬脐之悔 
　　丁酉诏于皇城内修盖天章阁以奉祖宗神御后以亲征未及行 武功大夫知商州充金均房三州都统制格禧知均州王彦之弃金州也宣抚司遣禧以所部戍之及柴斌为安抚使以禧权均州至是申命 
　　是春伪齐刘豫再开贡举得邵世矩一云邵光规以下六十九人改明堂基为讲武殿于其地造战船伪开封尹郑亿年为吏部兼礼部侍郎殿前都指挥使许清臣兼开封尹 金太宗晟之后以病卒谥曰明德皇后 
　　建炎以来系年要录卷九十九 
　　建炎以来系年要录卷九十九金人地名考证 
　罗索原书作娄宿误改见卷一 
　　尼玛哈原书作黏罕误改见卷一 


●建炎以来系年要录卷一百 
　　宋 李心传 撰 
　　绍兴六年夏四月戊戌朔史馆上大元帅府事迹十卷 左朝散大夫直秘阁詹大和落致仕以给事中吕祉朱震中书舍人任申先言其才也 
　　庚子殿中侍御史周秘言国家岁以十五事考校监司四善四最考校县令而五六年间惟成都潼川路一尝奏到其余诸路课绩并不申奏法令废弛能否无辨有善最者不赏有过恶者无罚吏治之不良亦无足怪者欲望责诸路监司州县自今各依限保明其累年輙不申奏者亦乞取问因依从朝廷审度岁取殿最各一二人量行赏罚庶几监司守令咸知自竭以副陛下责任之意诏吏部申严行下违者令御史台纠劾 是日上御经筵给事中兼侍讲朱震留身论四方奏谳自王安石开按问之法及曾布增强盗赃钱遂皆不死翌日上以语宰执曰此极毙事若出得一人死罪虽云阴德然杀人者不死亦岂圣人立法之意折彦质曰此非阴德乃长奸尔上顾赵鼎曰遇有奏案切须详之 
　　辛丑显谟阁待制新知福州张致远言臣闻自昔为天下国家者其建功立事未尝不谋于众亦未尝必从于众然有成有败有得有失顾从与违能断与不断耳大抵一二人立议如杨国忠张延赏辈出于忿嫉则不可如吴张昭如晋桓冲特识虑有不及耳至若秦隋之季禁切斩杀使人雷同此败亡之轨可以永监故曰谋贵众断贵独谋不众则利害不尽断不独则臧否不决臣窃惟陛下专任将相慨然有为宸谋英断固已度越前古矣至于前席臣工开纳群策亦未尝不推诚务尽第未闻何人抗论于朝某人力陈于上唯唯诺诺几至成风得则暴扬私言失则归过君相负陛下兼听之意堕公朝共济之体此臣朝夕之所寒心也区区管见欲望睿明采臣瞽言特降亲劄切责公卿大夫各摅所蕴无尚诡随利便阙失指言其故陛下与二三大臣熟复折衷断而行之天下幸甚时张浚将大举北伐议论已定致远入辞乃上此奏上命学士降诏出榜朝堂 左朝奉郎提举洪州玉隆观傅崧卿为荆湖南路安抚制置大使司参谋官降授左朝请郎主管台州崇道观王次翁为参议官左宣教郎知严州寿昌县臧梓武显大夫合门宣赞舍人王绘并充干办公事绘仍落致仕皆用制置大使吕颐浩奏也后五日诏复崧卿集英殿修撰 免解进士宋藻特补右迪功郎藻兴化军人上所著十君论上召对而命之 右承议郎程序杖脊剌配新州牢城序监新都县商税盗用库金法当绞故有是命 
壬寅遣带御器械韩世良往楚州军前抚问以淮阳之捷故也仍以两镇节度使印赐世忠且赐张浚手书曰世忠既捷整军还屯进退合宜不失事机亦卿指授之方卿更审虚实徐为后图或遣岳飞一窥陈蔡使敌枝梧之不暇也 宝文阁直学士刘洪道知扬州洪道自武昌召归既对遂有是命 诏左朝请大夫主管台州崇道观陈公辅右朝奉郎直秘阁主管台州崇道观吕本中左从政郎监福州岭口盐仓梁习左宣教郎黄锾并召赴行在所用史馆修撰范冲荐也冲奏公辅学术高明可居议论之地本中文章典雅长于史学习学有渊源敏于为政恬退之节人所难能以其不求闻达故世罕有知者锾学问纯明吏能精敏抱才未试风节甚高闲废之久众论惜之伏望特赐召对察其人才可否而进退之故有是命 故赠保大军节度使高士逊追封南平郡王高士林追封普安郡王右朝散大夫新通判温州高世定进一官直徽猷阁士逊士林宣仁圣烈皇后弟世定士林孙也先是保静军承宣使高世则言宣仁遗恩为惇卞所格有旨令世则开具遂自士逊以下十三人次第褒赠之士林官止内殿崇班世则称尝任节度使繇是得王按士逊追封制云生专节制之权士林制云亲享牧伯八命之贵是时中书舍人任申先兼史馆修撰不知何以卤莽如此 
　　甲辰伪齐将王威攻唐州陷之团练判官扈举臣推官张从之皆死诏各赠一官录举臣子初品文阶从之子进义校尉九月丙戌赠官 
　　乙巳诏湖北京西宣抚使岳飞丁母忧巳择日降制起复缘见措置进兵渡江不可等待令飞日下主管军马措置边事不得辞免先是飞母庆国太夫人姚氏卒于军飞不俟报乃解官而去上闻之诏飞起复遣东头供奉官邓琮持告抚谕赐银帛千匹两令官属将佐本路监司本州守臣日下敦请治事翌日降制巳而琮见飞于庐山寺飞欲以衰服谢恩琮不听飞再辞上不许诏飞速往措置调发毋得少失机会飞奉诏归屯日历飞奏以四月六日扶护来庐山卜葬十二日至江州瑞昌县被受密劄起复二十七日甲子降诏不允五月壬申再降诏今并附书之诸书称飞与张浚议不合乞持服乃绍兴七年事详见本年四月丁未并注 
　　丙午集英殿修撰新知邵州胡寅充徽猷阁待制知严州三省勘会寅自除中书舍人巳及一年故有是命寅时留婺州未去乃就用之秀水闲居录称寅不省父病求改除事见八年六月戊寅注 右武大夫降授文州剌史王健知合门事 江西制置大使李纲献太上皇帝所赐犀带玉束带象简各一画二轴诏还以赐纲先是纲以二帝所赐御笔刻石送右仆射张浚上闻之欲见上皇真迹纲因以赐物上之朱胜非秀水闲居录李纲帅豫章许入觐纲见上尽以前朝所得书诏犀玉带及家藏宝玩次第进献上皆不纳赐厩马金带饮膳而巳纲既去殊怏怏按纲进前朝书诏乃因上宣谕事具日历今年三月癸酉 秘书省著作佐郎李公懋提举江南西路常平茶盐公事从所请也 诏诸州试经给降度牒权住三分之二旧法降赐度牒凡二有拨赐有试经自军兴以来名山福地及他当赐者并罢如寺观有金宝牌及御书去处等而每州试经犹不下三十人至是配卖度牒益多官直百二十千民间三十千而已议者乞权住五年故有是命 
　　丁未左朝奉郎徐文中落致仕文中通判吉州与虔寇战伤重请老至是疾愈乃复令出仕 
戊申伪齐进武校尉陈舜臣张琼并补承信郎舜臣充严州兵马监押琼充临安府南荡巡检仍旧京东淮东宣抚处置司使唤以韩世忠言大兵至镇淮军二人首率全城官吏军民以迎王师乞推恩故也既而世忠再请乃并转三官二人转官在丙辰 
　　己酉中书门下省言文武臣僚赐功臣号系祖宗旧制方今劝奖有功理宜检举重别措置诏应能决胜强敌恢复境土并降制特赐以示异恩 秘书省校书郎勾龙如渊行著作佐郎 诏川陕宣抚司类省试武举合格陈绍业等四人并补官并文士所赐敕降付制置大使司换给时川陕宣抚副使吴玠专治兵应选举差注民事皆隶制置司故也 殿中侍御史石公揆请选人任京局改官后并令罢任庶几待阙之人得以次进从之时删定计议编修官共十一员而待次者至三十余员故公揆以为请武功大夫文州团练使韩昭特迁右武大夫武功郎韩诫俟转正使日除遥郡剌史修武郎韩咨除合门宣赞舍人三人皆驸马都尉嘉彦子其家请用遗奏所得恩泽三资而命之 起复左武大夫文州团练使广南东路兵马钤辖都督府摧锋都统制韩京乞以捕盗赏二官回赠祖楚一名目诏如其请赠楚承节郎 
　　庚戌初命宗正寺训诸宗室名自元丰后非袒免亲皆罢赐名之典而宗正丞孙纬论同名者众故复训名焉 起复左朝奉大夫川陕宣抚司干办公事邵博为都督府干办公事 
　　辛亥故朝请大夫赵君锡特赠徽猷阁直学士君锡河南人元祐御史中丞党籍待制以上第六人亳州居住用其孙请也上因言一时甚有滥居党人之数者范冲任申先皆能辨之上又曰闻章惇家极恨申先扬言于人俟他日申先不在朝廷当集众诉于阙下折彦质曰此天下公论岂系一申先但除恶务尽前日行遣太轻不当其罪故致此纷纷上曰然 遣内侍黄克柔往楚州劳韩世忠及一行将士 
　　壬子韩世忠遣参谋官右朝散大夫秘阁修撰陈桷参议官右通直郎新知建昌军张偁干办公事右承直郎窦灏等三人来奏捷上引对诏桷进一官偁直秘阁灏特改右宣教郎三人迁官除职在甲寅时正阴雨上数问辅臣不害麦否赵鼎曰此正接梅雨大抵江浙须得梅雨乃能有秋是以多不种麦然更望陛下诚意感格天必垂祐上曰善 殿中侍御史王缙入见谏上取青碌玳瑁后二日上谕赵鼎曰中间尝取玳瑁数十两止造一带鞓衬余令入药兼朕雅不爱此物昨日缙＜锍-釒＞中论及此又顾鼎问朝廷曾令取青碌否鼎对虽不记子细大概是令民间采取货卖官中收息耳上云＜锍-釒＞中亦有此一事当便为理会朕宫中未尝輙修一椽屋须此何用之明日进呈缙谏＜锍-釒＞鼎因言青碌乃是提举坑冶赵伯瑜起请令民间从便采取所得价钱以供铜本上曰不若别更处置言路既有闻必是外间已有所议也鼎曰听民间自取此亦何害然缙深得谏臣之体大抵当防微杜渐救之于未然上曰前日已尝再三嘉奖乃出伯瑜所请许召人兴采抽买毋得抑勒骚扰上谕赵鼎在是月甲寅进呈缙＜锍-釒＞及出伯瑜所请在乙卯今并书之 
　　癸丑故奉直大夫韩璆赠右朝议大夫官其家一人璆建炎初通判洺州死于难至是其弟广西提点刑狱公事璜讼于朝故有是命 
甲寅京东淮东宣抚处置使司统制官果州团练使呼延通特迁永州防御使诸将王权刘宝岳超许世安刘锐崔德明单德忠杜琳等十八人并进官有差赏淮阳之捷也是役也将士受赏者万七千人论者或以为过云 
　　乙卯尚书右仆射都督诸路军马张浚言契勘都督府并行府恭被圣训劝诱怀忠体国富豪之人纳金入粟以助军费询访得平江府湖秀常州江阴军绍兴府衢温州建康府广德军最系豪右大姓数多去处行府量度支降官告委守贰随宜劝诱上户请买即不得例行均敷如或委实劝诱不能敷足数目即具状申取行府指挥若元系出等上户即今物力减退亦不得抑勒科配诏依已行事理时殿中侍御史周秘亦言去岁诸路旱歉民多殍亡惟浙西一路粗为丰登所宜宽养其力以备朝廷不时之用而近者召人买爵州县因而为奸名为劝诱恐其实不免抑配名召富民其实均于下户臣恐民力自此殚竭有失国家日后之计欲望睿慈特诏大臣将鬻爵事更加详议审度民力禁戢州县无得抑配无及下户未卖者特与之蠲减已买者稍缓其征催务使民力不至困竭则国家用度亦无乏绝矣乃命诸路转运司行下州县依都督府已行毋得抑配 中书舍人兼史馆修撰任申先充集英殿修撰提举江州太平观免谢辞先是申先缴沈与求词头有台谏阴附相为表里之语右谏议大夫赵霈等见其章皆阖门待罪且言申先缘此益肆凶暴无所忌惮每见台谏有所论列公然对众指议不问事之当否屡言今日台谏亦何足恤如臣等果有朋比之迹望速行窜斥如申先欺罔圣听亦乞睿断施行＜锍-釒＞入遂有是命仍令霈等日下供职时军需甚急故有鬻爵及配卖度牒钱引数事朝士皆以为不可于是言者论之申先赵鼎客也至是独助张浚乃携台谏章示秘书郎张戒曰此论何如戒言不知申先曰子以台谏之言不敢议耶给事中吕祉谓人曰申先奸邪苐知附右相不悟人之＜口虽＞已然或者以为祉之附浚又甚于申先者也申先事以熊克小历所书附入但克系此事于正月己丑恐误盖今年二月甲辰方置交子务三月末间言者方论交子不便至此方论官告申先持示张戒当在此时故赵霈＜锍-釒＞中有云台谏有所论列公然对众指议其罢去实以此也今移附此日庶不抵牾 故中大夫赵瞻赠资政殿大学士以其孙右承议郎戬有请也瞻凤翔人元祐间知枢密院事薨于位赠银青光禄大夫谥懿简党籍执政第十五人追夺赠谥 成都府天宁万寿禅寺住持圜悟禅师克勤卒赐谥正觉禅师塔名寂照克勤崇宁人有戒行自张浚已下皆尊礼之 
　　丙辰司农寺丞金安节面对论和籴之毙大略言以行在观之去岁籴价仅用今岁三分之一而粒米有余愿籴者众近岁州县和籴往往有毙或不增价劝诱使之愿籴而輙令有物力之家等第均认虽名和籴而实抑配其弊一也又所均之数亦未集而輙先告办以觊恩赏及当起发乃始追呼仓猝供输民力重困其弊二也又或与射利之民相为表里贷以公帑使营私利取贵价于官而以贱价籴之于民专收其赢利不及众其毙三也愿陛下申敕有司各体德意毋蹈兹弊安节又言近岁吏部注官率数人而共一阙又三岁而增数百人岂不益甚乎任宫观而仰给州县者众有未尝历任而坐理考第用举主升改又非特月费俸钱而已望陛下明诏大臣深思其毙凡官至任子者无论贵近皆为之限宫观岳庙格法更加裁约俾无滥授至于考任举官亦宜区别无令与服勤州县者一概收使以绝侥幸庶几二弊可去少捄今日官冗财匮之患天下幸甚 
　　戊午翰林学士兼侍读胡交修试刑部尚书徽猷阁直学士提举建隆观兼侍讲兼史馆修撰资善堂翊善范冲为翰林学士兼侍读他职如故 
　　己未淮西宣抚使刘光世奏统制官张琦归自金中上曰无故而归必须有说正当深察耳折彦质曰若其人称金势极衰便当可疑先是琦以所部戍芜湖为裨将陈琳所劫叛去至是复归光世以琦为翼武军同统制寻进琦横行遥郡二官充洪州兵马钤辖其徒四人皆序进一官琦以去年二月叛去今年五月辛巳迁官癸未升带今联书之 宝文阁直学士新知扬州刘洪道为宝文阁学士知襄阳府赐银帛三百匹两先是新除保康军承宣使知襄阳王彦以岳飞嫌辞不赴都督行府奏令彦以前护副军都统制兼本府参议军事遂命洪道代行张浚因奏洪道兼行府参谋军事仍以江东户帖钱十万缗通泰盐三千袋为回易本二事并在是月丙寅 尚书仓部员外郎辛次膺徙吏部 右奉直大夫川狭宣抚使司主管机宜文字薛仁辅为尚书仓部郎中时宣抚副使吴玠遣仁辅与其子忠训郎拱偕来奏事且进所市西马千匹故有是命寻又进一官 左宣教郎监潭州南岳庙萧振为秘书郎振平阳人赵鼎所荐也初振入见称旨上欲除台官而无阙鼎请用为枢密院承旨上命以馆职处之 诏成都潼川府路漕臣及四川都转运使赵开并先次降两官令制置大使司取勘以中书门下言四川合应副王彦一军钱粮除夔路巳有起发数目外两路并未见起发数目都转运司亦不催发故也其合起钱粮仍令大使司责立近限须管催促起发尽绝李焘撰赵开墓志吴武安与公所操持浸异叠以馈饷不给诉于朝诏公躬至军前应副钱粮更除公待制加武安两镇节钺复降旨都转运使不当与四路漕臣同共系衔成都潼川两路漕臣与都转运使皆坐应副赡军钱物愆期各罚秩二等凡此皆所以交解间隙趣办馈饷也按漕臣降秩乃为王彦一军钱粮此时彦移屯荆南已得旨令行府应副或是并以彦军钱粮应副吴玠亦未可知当求总领所按牍参考 
　　庚申都督行府奏无锡知县刘宽治状乞加赏上因论州县得失顾赵鼎曰卿须常留意若有庸缪者虽无显过亦当便与罢斥 
辛酉诏四川制置大使司禁止采伐禁山林木蜀三面被边绵亘四百里山溪险阻林木障蔽祖宗时封禁甚备前一日太常博士李弼直面对论顷岁以来一切废弛加以军兴而制器械运粮而造船筏自近及远斫采殆尽异时障蔽之地乃四通八达辅臣进呈上曰如河东黑松林祖宗时所以严禁采伐者正为藉此为阻以屏捍外国耳异日营缮为一时游观之美遂使边境荡然更无阻隔折彦质曰此皆臣下不言之罪 
　　壬戌名滁州刘位庙曰刚烈 
　　癸亥左谏议大夫赵霈试尚书工部侍郎兼侍讲 左从政郎枢密院计议官兼权检详诸房文字吕用中面对请自今死事之人若得恩泽并须先补子孙如无子孙则令立后承受或子孙皆已有官然后及其近属庶几绝其伪冒规图鬻卖之毙使忠义之家得蒙实惠从之 
甲子少保武宁安化军节度使京东淮南东路宣抚处置使韩世忠赐号杨武翊运功臣加横海武宁安化军节度使赏淮阳之捷也世忠乞犒军银帛三万匹两诏以五千予之节度开三镇大将赐功臣号皆自此始 诏新制度牒权住给降应副其他官司专充籴本支用 故殿中侍御史陈洙特与一孙恩泽洙建阳人嘉祐中尝上＜锍-釒＞请择宗室之贤者立为皇子司马光当国奏官其子师雄师雄未受命而死及是守臣魏矼为之请故有是命 诏客载见缗往来者除其税言者论近闻诸处米谷皆贵钱亦难得是以小民重困究其所以两年之间折帛预借户帖之类多起见缗一州之间亦不下数十万用给大军发往江淮而商旅贩易少有载见缗回者不唯脚乘之费而所过场务例皆收税自江上至行在场务十余及往诸州愈远愈多一一抽收所余无几是致滞于一方不能流通江淮日益多诸处日益竭他日或须折帛之类民间何以应副故有是旨 
　　丙寅新除翰林学士范冲改翰林侍读学士兼职如故冲再辞新命上不许冲复奏避亲故事典策具存天下之人不可户晓上乃令改命自咸平初始置讲读学士经元丰绍圣再省至是特以命冲 诏岳飞仍旧兼节制蕲黄州 左朝奉郎新知常州李易直秘阁知扬州先赴都堂禀议讫之任易以本贯辞不许 诏比减行在官吏俸禄所损无几可罢之事祖见去年十一月甲申忠训郎川狭宣抚使司书写机密文字吴拱特迁右武郎其后行吏士并进两官资遣还蜀 除名内侍赵民彦特叙入内内侍省黄门日下供职民彦初坐验视伪祁王失实流英州枢密院言民彦未尝赴贬所于叙法有碍诏特依已得指挥 伪齐刘豫筑刘龙城以窥淮西刘光世遣本司副统制王师晟破之执伪统制官华知刚尽俘其众而还 
　　建炎以来系年要录卷一百 

●建炎以来系年要录卷一百一 
　　宋 李心传 撰 
　　绍兴六年五月戊辰朔辅臣进呈殿中侍御史石公揆论六部不任责法可遵禀者乃申之朝廷事当勘当者又推之于司上曰六部长贰侍从高选自当一面裁处岂有不能决断一部事而一旦为执政便能决断天下事耶赵鼎奏近时卿监以上补外职名高下不一故事如侍郎在职未及二年止得带制今一例除杂学士太优欲令两省讨论上曰卿等便可商量立为定制亦免有好恶厚薄之嫌乃命两省官同吏部长贰讨论申尚书省是月庚辰降旨 徽猷阁直学士胡世将试尚书兵部侍郎世将自江西召还乃有是命 左中大夫富直柔充资政殿学士提举临安府洞霄宫 湖南制置大使吕颐浩乞本路州县巳注未上官尽八月不至者许奏辟一次又请催广西运所籴赈济米皆许之先是去岁旱伤湖南尤甚颐浩既入境即奏截拨上供米三万石及令广西帅漕两司备五万石水运至本路以充赈济又乞降助教敕度僧牒诱上户籴米民不能耕则借之粮种夏税亦俟秋成并输全活甚众广西米事先见正月丁亥　　己巳保静军承宣使提举万寿观高世则为感德军节度使充观使亦用宣仁遗恩也 
　　庚午武功大夫忠州剌史行营中护军右军统领刘绍先知随州武功大夫忠州刺史合门宣赞舍人江南东路宣抚使司统领军马杨伯孙知郢州按此又是以张俊偏禆属岳飞未知有无将带所部之任当考 诏行在诸仓监官任满受纳不扰及无欠折与减三年磨勘此与梁弁元奏相关　　辛未秘书少监吴表臣言亲民之官莫重县令除授之际理宜措置臣窃思之将悉由堂除乎则天下之大县令之众必欲人人自庙堂选授势有所不可行欲望下诸路监司相度取邑大而事剧如平江之常熟秀之华亭婺之东阳温之平阳之类素号难治者每路指定三五处并从朝廷择有风力自来作邑有声者三年为任其赴官之初优其礼数依通判例借与服色或特许陛对任满日委有异政或除贴职或赐章服或迁官或再任或不次拔擢随其治状高下而宠褒之其不任职者罚亦称是如此则能吏得尽其才而事必举民必安庶几仰副陛下恻怛之意事下吏部其后遂以常熟山阴等为四十大邑四十大邑具十二月辛酉 吏部侍郎兼侍讲刘大中言祖宗用人内外一体或自州县入居台阁或由侍从出典藩方因其所长历试以事故于缓急之际多有可用之才近世以来廉耻道丧既得患失无复难进易退之规为人择官寖成内重外轻之毙与监司郡守者谓之外小人挂白简丹书者方补外任非惟待士也贱盖亦视民为轻臣近求对经筵亦尝进说及此伏蒙圣谕深以为然臣因奏曰陛下若革此风请自臣始傥不以臣为不肖试以一郡俾之自效庶几稍全臣子进退之节少革内外轻重之弊不许 
　　癸酉上谓大臣曰宫中有金酒器五百余两俟他时有功将帅至当举以赐之日近却令造得少许漆器大抵物要适用何必观美赵鼎曰仁宗皇帝用红漆唾盂黄衾两府入对内殿宫人嫌卧衾旧敝遽取新易之亦黄也上曰今则亦自难得朕所服用皆黄素罗衾褥自祖宗以来如此折彦质曰此正陛下之家法也 给事中兼侍讲资善堂翊善朱震兼权直学士院 左通议大夫新知鄂州荆湖北路安抚使王庶复显谟阁待制赐银帛二百匹两庶既老愈通习天下事前二日入对首言今日之患莫大于士气之委靡愿振拔名节士起其气又论安危在修己治乱在立政成败在用人上韪其言庶因请曰臣肝胆未尽吐也愿赐臣间得时缕数于前上乃燕见之庶言益深尝跪而问曰陛下欲保江南无所复事如曰绍复大业都荆为可荆州左吴右蜀利尽南海前临江汉可出三川涉大河以图中原曹操所以畏关侯者也上大异之此以庶附传及晁公溯所作庶传参修公溯称庶请间天子数燕见之日历今年五月四日辛未王庶引见上殿十五日壬午王庶朝辞上殿是前后止再对也或是又尝内引而不书于记注亦未可知今且云燕见之去数字更俟详考 诏自今臣僚未经上殿者令三省审察讫关合门引对复旧典也 陇右郡王赵怀恩为恩州观察使怀恩建炎初自横行封王不带职至是因其请而命之 和靖处士尹焞辞崇政殿说书新命诏不许令涪州加礼敦遣疾速赴行在 户部侍郎王俣请灾伤路分拖欠及侵用绍兴四年巳前上供米并折斛钱物并权行倚阁俟丰熟日带发上以旱故蠲诸路钱帛租税今年三月辛未辛次膺时为仓部郎官建言诸路积年拖欠上供米斛难于催理无从出办而俣谓无除放米斛明文故申明焉次膺今年四月己未迁吏部 
　　甲戌户部言右武郎同知合门事潘永思增给飱钱不应格法上曰若于法不可亦无如何赵鼎曰知合门官唯永思与韩恕二人恕巳系横行遥防故所得差厚永思官小每月止得俸钱四十余千所以用度不足上曰永思辈端坐得此亦足矣今日戚里官皆不过小使臣方此国家艰难之时且留爵禄以赏战士鼎等皆称道圣德再三 武议大夫带御器械韩世良自楚州以淮阳之俘入献诏迁一官 
　　乙亥诏除见任知州巳上及尝任侍从官依旧堂除宫观外余并令吏部按格拟差时言者论艰难以来士或不调陛下悯其失职授以祠观有六等宫观之格五项岳庙之法但其间有昔已叨窃名禄之人论其家则丰羡而乃更与失职寒士均享家食徒使州郡之间用度不支欲乞今后陈乞宫观之人除贫乏廉洁朝廷所知者其余一切按格与之或察其人富而贪敢于格法之外輙有干求者惩戒一二故有是命 诏广西经略使胡舜陟与邕州守臣同提举买马刘远措置市战马时都督行府言去岁所市马弱不堪用于是提举官李预再贬秩而更以其事付帅臣先是右朝请郎李棫为提举官遣效用谭昂入大理国招马至是八年去秋大理国王叚和誉遣清平官以马五百及驯象随昂入献至侬内州预欲却之言于朝乃命舜陟更切相度如无它意即措置收买仍密为堤备毋致引惹生事会预代去舜陟亦以闻且请还马直却驯象赐敕书即邕州劳遣其使皆从之李预以是月庚寅申到舜陟以六月庚子申到今牵联书之 命沿海制置副使马扩阅习水军战舰时右司谏王缙言舟师实吴越之长技将帅之选既慎矣而舟船数百多阁海岸士卒逾万未闻训习欲乞明诏将帅相视舟船损漏者修之士卒疲弱者汰之船不必多取可乘以战斗人不必众取可资以胜敌分部教习周而复始出入风涛如履平地则长技可施威声远震折冲千里之外矣＜锍-釒＞奏从之 诏侍读学士班翰林学士之下恩数依学士例 
　　丙子工部尚书李弥大复为徽猷阁待制提举江州太平观弥大自广西召归奏辞新命且言五蒙除召旋致烦言乞改授在外宫观故有是命 诏刘挚特赠太师以挚曾孙登仕郎芮言系籍元祐宰相六人蒙追贲之宠各已位登公师惟挚独未尽被恩典故也 右朝请大夫胡纺知楚州仍令奏事讫之任 
　　戊寅诏四川监司应有违戾事件并令四川制置大使席益按劾闻奏其监司见兼宣司职事者并罢 右承议郎赵戬为广南西路转运判官戬瞻孙已见今年四月 殿中侍御史石公揆言州县劝诱鬻爵不问贫富一例科配劝诱不行亦不申禀与元诏一切相反乞申戒诏都督行府严切约束 
　　乙卯宝文阁学士新知襄阳府刘洪道兼京西南路经略安抚使 宝文阁直学士提举江州太平观连南夫升宝文阁学士知广州时广东寇未平帅臣曾开引疾乞奉祠故有是命 中书门下省检正诸房公事张宗元兼都督行府咨议军事 徽猷阁待制两浙转运使李迨升徽猷阁直学士尚书户部员外郎主管都督行府财用提领市易务张澄直显谟阁为两浙转运副使兼管淮南漕运兼权行府主管机宜文字他职如故皆用张浚奏也时淮南不置漕臣西路宣抚司钱粮以江东转运使向子諲应副而东路宣抚司军储多自浙西桩办故就用澄焉熊克小历云时驻跸之所计司已剧而淮南漕职亦令澄兼领盖不考江浙馈运本未也又诏两浙江东监司州县悉心体国应行府措置调发事务毋得少有住滞仍令户部侍郎刘宁止常切催督劾其违者以闻又诏在庚寅今并书之 起复秘阁修撰京东淮东宣抚处置使司参谋官陈桷充右文殿修撰又旬日升兼都督行府随军转运副使桷升运副在是月庚寅 武翼郎添差温州兵马钤辖赵子彦特迁武翼大夫以璩授官故也 太常谥故将作监丞耿传曰忠宪传康定间通判庆州死西事赠谏议大夫至是其曾孙左司郎中自求有请乃命定谥焉 
　　庚辰直秘阁主管台州崇道观孙佑升直徽猷阁知虔州见任人韩昭与宫观理作自陈时虔寇久未平故起佑为守 量移人滕膺许自便膺坐李允文累除名编置至是始释之 
　　辛巳初令吏部初官选人用四年阙以在部积压者多故也 
　　壬午资政殿大学士知平江府张守提举临安府洞霄宫守引疾乞奉祠故有是命 赐川狭宣抚副使吴玠四川户部钱十万缗为随军激赏之费 中书门下省言刑寺凡有疑案第行问难遂致淹延乞依元丰旧制应所议不同限次日禀白刑部若所断未定则刑部长贰限两日率法寺官赴堂禀决施行从之 右朝散大夫知兴国军应绘添差荆湖北路转运判官绘未上而卒 右承事郎知夔州巫山县王之才通判黔州之才庶仲子也在巫山时户部符贫乏者上其名得不赋即日尽＜锍-釒＞其名上之贫乏者因不亡去王彦军多群盗及镇荆州束于法不快有溃去掠峡归二州而南者府中皇惑未知计所出之才巳集保伍得五百人会天大雨径以舟趋夷平先夺其险待之掠者至不得出险且见昼扬兵夜篝火于傍而鼓之若大军至众恟恟怖而降既测兵少悔欲为变则尽执以归府戮百余人投尸于江荆州军见之惧不敢复叛彦叹服 
　　癸未殿中侍御史周秘言昨见淮南州军相继乞展放税限朝廷皆从其请闻淮南州县皆有收撮课子之例夏则撮麦谓之义麦冬则撮谷又有所谓助军米者又有所谓借牛租者名色不一于百姓所收之物往往取至四五分重歛如此而乃以爱惜民力为言公然欺罔朝廷使百姓虚被放免之惠如此则淮南之民何时而尽归盖税赋则所取者少收撮则所取者多税赋则所取者有限收撮则所取者无时今诚欲信朝廷宽恤之令发州县官吏之奸宽百姓输纳之力则收撮课子所当严禁昨虽已有旨收撮牛租不得过两石然既巳许之收撮则安能限以石数欲乞将淮南田除请佃依巳立定课子输纳屯田合官私中外分其余并不得依前输纳课子如旧例牛租之类亦令一切禁止或敢违戾并许百姓越诉官吏重寘于法如州郡财计不足令监司守臣别行措置诏提举司体究改正讫申尚书省　　甲申权户部侍郎王俣言车驾驻跸浙右东南商贾繁盛兼物价倍贵比之昔日不同乞今后诸路酒税务监官任满未立到新额去处并且以绍兴三年数为则比较推赏如当年数少于旧租额即自旧租额比较不惟稍革侥□又使用心催趁课利从之 
　　乙酉资政殿大学士提举临安府洞霄宫秦桧充观文殿学士知温州龙图阁学士知温州章谊知平江府 诏籴本交子并依逐年所降关子巳得指挥其官吏并罢初用张澄议置交子务于行在今年二月甲辰而未有所桩见钱于是言者极论其害以为四川交子行之几二百年公私两利不闻有异议者岂非官有桩垛之钱执交子而来者欲钱得钱无可疑者欤今行在建务之初印造三十万令榷货务桩发见钱矣续降指挥印造和籴本钱交子两浙江东西一百五十万而未闻桩拨此钱何以示信于人乎窃见前年和籴用见钱关子巳而赴榷货务请钱者以分数支民间行使亦以分数论去年和籴关子一百三十万先令榷货务桩足见缗日具数申省部民间行使亦依见缗用然则可信者固在此不在彼也欲乞应印造交子先令库务桩垛见钱行使之日赍至请钱者不以多少即时给付则民无疑心而行之可久矣其或桩钱而不足已桩而别用或行于民间而不许之纳官库或行于诸路而不许之充上供或官司出纳并令行使至于月给官兵将以百十一二用有不便焉是为一节有碍则商旅贸迁井邑交易之际必有不行者矣重立法禁恐不能胜闇增物价其毙不一有如官告度牒且犹有伪数寸之纸其无奸伪乎货财不通狱讼繁兴当自兹始矣立法创制贵于谋始伏望详酌利害更诏大臣熟议之诏户部勘当三月癸巳又言昨见朝廷令榷货务桩见钱二十万贯措置见钱关子许淮南江东路行使其后有司措置寖失本意因改为交子欲广行用除初造见钱关子一十五万贯已系都督行府借拨户帖钱桩充本钱外后来所造广南福建等六路交子三十万两浙路交子一十万临安府界小交子一十万并见造江南两浙预充籴本交子一百五十万其合用钱本并未见桩管由是远近士民议论纷然皆以为不便臣闻天下事有利必有害苟所利者大则虽有小害在所不恤也若祇利害相半而事或出于不得巳则亦不暇恤也至于所害者大而所利者小则其事有不得不恤者今之论交子者其利有二其害有四一则馈粮实边减般辇之费二则循环出入钱少而用多此交子之利也一则市有二价百物增贵二则诈伪多有狱讼益繁三则人得交子不可零细而用或变转则又虑无人为售四则钱与物渐重民间必多收藏交子尽归官中则又虑难于支遣此交子之害也所谓害者固已在于目前而所谓循环之利者亦恐未可必得何以知之交子出数既多则人必知官中之无本商贾纵或收买岂肯停留私家必须即时请换见钱虽有桩垛数目必不能给既不能给则交子之法大坏今有司措置皆用四川法臣亦尝询究四川始末顷因狭西借为籴本或官不收引其法几至大坏后虽朝廷遣官措置犹用新引一道收换民间旧引四道自是之后不出泛料几三十年而钱引之法乃始复行比年以来又缘应副军湏出数复多目下虽粗通行而议者亦颇忧其法坏也况今东南利害与四川全异欲不桩本钱而多出交子则其不可行也必矣自古军兴之际未有不以财用之绌为患者苟出数寸之纸可足一时之用则古之人亦何惜不特出数百万以济其阙而乃区区讲求理财之术也今若行交子而使百物倍贵万一如军兵所请或言养赡不足则又将何以给之欲望圣慈博采众言付大臣熟议或以其置造巳成必欲行之即乞止用数十万道听客人于沿边入中斛斗或纳钱兑便令持关子赴行在请换见钱或茶盐引及香药杂物之类庶几便商贾省漕运不失朝廷置关子之本意又言钱引之法若必行之两浙等路有不便者五今钱引之出于行商尚可而无益于军民之用于道路之赍尚可而无资于旦暮之需今行商与军民孰多朝夕之需与道路之赍孰急此不便一也虽曰交子与钱并用今一交子不过千钱军民之湏日用饭食持一交子以适市止有数百之用用之不尽将弃之乎将为数百之用乎引必欲见缗既得见缗深藏不出交子空行于市井而物不得售此不便四也异时盗铸销镕皆出东南之民今数寸之纸能保其奸诈不为乎此不便五也四月辛丑降出工部侍郎赵霈时为谏官亦言其弊有五法行之初人必疑虑盖不行使则起争端若有减落则违法禁铺户缘此必致停闭一也市井交易必立私约用见钱则价直必平用交子则价直必倍二也今以片纸用为千钱细民得之反以为累片纸不可以分裂千钱不可以散用三也积日累月物重财轻缗钱藏于私家官库愈见匮乏四也官私既许通行民间岂无诈伪虽严为伪造之禁孰能惩□法之人五也四月丙午刑部尚书胡交修时为翰林学士亦上＜锍-釒＞力陈其害以为崇宁大钱覆辙可鉴方大臣建议举朝无敢非者法行未几钱分两等市有二价奸民盗铸死徒相属终莫能胜今之交子较之大钱无铜炭之费无鼓铸之劳一夫日造数十百纸鬼神莫能窥焉真伪莫辨转手相付旋以伪券抵罪祸及无辜久之见钱尽归藏镪之家商贾不行细民艰食必无束手待尽之理比及悔悟恐无及矣江西制置大使李纲亦遗执政书言其不可行繇是遂复为关子焉六月乙卯再降旨 左朝奉大夫直龙图阁赵去疾通判辰州右宣教郎阎大钧通判靖州二人皆李横京西参佐故录之　　丙戌张浚奏建康府画到行宫寝殿制度简省可以副陛下崇俭之意乞降下本府依此修盖从之时浚乞上幸建康故有是请六月甲寅不行 诏以平江府陈满塘地赐韩世忠以世忠归所赐南园而请佃塘地也 右司谏王缙请令浙西漕司拘收应干里外官司舟船以备漕运从之先是以官舟少而漕运多乃令沿流州县均之民户期限迫促催舟之费既倍而装发交卸仓斗邀乞折欠监锢尚多有之朝廷闻之因出度牒即上户市舟又刷百司舟船应副而苏常诸郡科差如故故缙有是请焉浙路漕臣亦请于华亭置场岁造百二十舟以浙西诸州分认钱数及宪司二分头子钱与抽解木植供其费至是就绪浙漕建请日历不载此以今年五月二十四日浙西提刑朱缔所奏增入所谓前任漕臣乃王俣李谟吴革而缙亦其一也 
　　丁亥枢密院检详诸房文字范直方自行府入见上召对于内殿 右承事郎王之道知开州之道初见建炎元年十一月 
　　庚寅少保宁武宁国节度使淮南西路兼太平州宣抚使刘光世为保静宁武宁国军节度使赏刘龙城之捷也时光世遣参谋官直秘阁新知袁州汪召嗣来献捷乃诏本司副统制王师晟进横行遥郡二秩召嗣进秩一等伪统制官华知刚等皆释罪付光世军中使唤其余第赏有差师晟转官在是月壬辰召嗣进职知刚放罪在癸巳后旬日擢召嗣江南西路提点刑狱公事言者论其过乃止后光世言知刚等三人未有使唤乃命送福建诸州廪给之毋令失所八月甲辰降旨 直徽猷阁知鼎州张觷以捕斩山贼雷进之劳进职一等而荆湖北路提点刑狱公事赵伯牛亦进一官 
　　辛卯辅臣进呈时事上方以愆雨为念谓赵鼎曰昨夜甚有云气朕焚香密祷过二更云气散方敢退鼎曰陛下忧勤如此天必垂祐 给事中兼侍讲兼资善堂翊善兼权直学士院朱震为翰林学士兼侍读仍兼翊善 蔡州进士谢克念特补右迪功郎用朱震请也震言臣切谓孔子之道传曾子曾子传子思子思传孟子孟子之后无传焉至于本朝西洛程颢程颐传其道于千有余岁之后学者负笈抠衣亲承其教散之四方或隐或见莫能尽纪其高弟曰谢良佐曰杨时曰游酢时晚遇靖康建炎之间致位通显诸子世禄酢仕至监察御史出典州郡亦有二子仕宦独良佐终于监竹木务名在党籍著于石刻终身不遇虽以朝奉郎致仕奏补一子克巳入官后克巳逄巨贼于德安府举家被害一子度岭入闽死于瘴疠一子克念今存流落台州贫窭一身朝夕不给窃见党籍诸人及上书得罪身后无人食禄者陛下皆宠之以官良佐之贤亲传道学举世莫及又遭禁锢而死诸子衰替最为不幸伏望许依党人及上书人例特官其子克念使奉良佐之祀以昭陛下尊德乐道之实故有是命 成忠郎李沇上皇宋大典三卷诏进沇一官其书付秘书省沇高祖文易尝为国子博士故有是书既而沇乞换文资言者以为不可乃止 是夜金星犯毕翌日上谕大臣曰占法边有败兵当论张浚令诸将戒饬守边者天既有象要须修人事以应之巳而赵鼎言遍问日官皆言自有所临分野上曰毕主赵地然既言边有败兵则我亦不得不戒也鼎奏语在癸巳 
　　壬辰秘书郎萧振为监察御史时赵鼎荐人为察官上批除振 定江昭庆军节度使开府仪同三司江南东路宣抚使张俊加崇信奉宁军节度使进屯盱眙右仆射张浚命依山筑城左仆射赵鼎叹曰德远误矣是虽不为资敌之具然当念劳人也是役也兴于盛夏自下运土而上者皆有日课望青采斫数十里间竹木皆尽斸掘新旧冢莫知其数人甚苦之城成无水可守亦无樵采筑城之际伪齐遣三百骑于泗州境上临淮伫观久之而去 
　　癸巳司农少卿周葵直秘阁知信州葵既去御史以亲年高不得迎养为言乞补外上命赵鼎召至都堂谕旨留之葵力求去乃有是命 左朝请大夫主管台州崇道观高俨行秘书郎俨召对劝上听言纳谏 直宝文阁知婺州周纲进职二等右奉议郎知抚州刘子翼除直秘阁并俟终更日令再任以中书言纲等治郡有方赈济宣力故也绍兴八年四月五日臣寮上言刘子翼守抚州专意聚歛以奉所知竭仓库所储献之督府欲图召用不为后人之计既而迁职再任军粮不继几至生变又复诡计求脱遂得持节一路此事当考 故集英殿修撰知拱州钱归善赐谥恭愍归善靖康末守拱州死于难 刑部奏大理寺丞评断议刑名每岁于次年正月取会差失刑名比较死罪二人或流徒六人具名上都省取旨责罚失出者二名当一名丞比评事增三分之一谓死罪三人流徒八人已上执议不同建白者罪著为令 敕令所奏诸州以公使酒馈送出本州界者以违制论以公使见钱金帛珍宝遗人准盗论知而受之坐赃论以言者请立法也　　甲午殿中侍御史周秘言今虔贼未能殄灭而闽贼遁于广南出没海上窥伺间隙此尤可忧望严饬闽广二帅早为销弭讨治之策勿使滋蔓时海寇郑庆寇广州扶胥镇为东南第十一将官兵所掩遂绝洋趋南恩州诏江西制置大使李纲广东经略使连南夫福建安抚使张致远疾速措置纲谓虔寇巢穴多在江西福建广南三路界首置立寨栅为三窟之计一处有兵则散往他处官军既退则又复团聚中间遣发军马不能穷讨止以节制不一之故若节制归一使不能散逸且捕且招威令既行则穷寇别无他策必须自归然后结以恩信使之改过自新将为贼首徒党桀黠之人尽赴军前使唤以除后患此最策之上者乞于江西路置都统制一员节制三路军马以招捕虔贼至于盗贼衰息之后又须县令得人劳心抚字使作过桀黠之人既去良民得以复业安于田亩乃可以化盗区复为乐土然虔之诸县多是烟瘴之地盗贼出没不常朝廷初无赏格士大夫之有材者多不肯就又难强之使行欲望优立赏格将来辟置知县到任半年盗贼消除良民复业选人特与改官京朝官与转行一官候任满日各再转一官其贼平定之后量与蠲免租税已前欠负并免催科庶几官吏尽心民庶安业复有承平之象＜锍-釒＞奏皆从之此并据纲行状日历未见 诏自今鉟镕钱宝及私以＜石俞＞铜制造器物及买卖兴贩之人一两以上并徒二年本罪重者自从重偿钱三百千许人告邻保失察铸造者偿钱二百千州县官奉行灭裂仰监司体访按劾以闻令尚书省榜谕始用王俣奏也俣奏在去年十二月 江东转运使向子諲言本路上供岁入不敷纲运留滞乞于岁终比较一路州军勤惰优劣各一两处保举按劾以闻庶几期月之间事可见功民不告病从之 
　　乙未殿中侍御史周秘试侍御史仍赐五品服先是秘言臣闻太祖皇帝尝欲以绢二百万匹尽市敌人之首伟哉圣谟是所以威制外国而创立万世之基也仰惟陛下神武睿略同乎祖宗比将肆伐于北方而粮饷之资有所未备故于常赋之外薄取于民会其所得盖不啻二百万缣矣然臣以为恢复之图不能一日而必成粮饷之资不可一日而不备今经常之费既已不足则官司借兑之类恐不能免目前之用粗已有余则非泛赏赐之类恐不能无官司借兑数虽未失也然他日拨还恐难指拟非泛支用数虽不多也然积日累月恐至侵耗若不于此稍加靳惜臣恐师未及举而二百万缣之直无几矣夫聚人者必以财理财者必以义所谓义者知取予之宜而巳知取之难则其予之也必慎谓取之易则其予之也必轻今当百姓凋瘵之余诸路旱歉之后半岁之间屡有科歛朝廷之取于民者必曰将使百姓暂劳而永宁也百姓之输于官者亦必曰继此无复横歛也今若以难得之财而费之于无事之时则他日遣发大兵激赏战士一或有门□报复从何出欲望圣慈密诏大臣将近所取户帖官告等钱尽令都督府桩管无令有司輙有侵耗庶几粮饷预备不误恢复之大计诏密付都督行府秘奏以丙申行下 监察御史梁弁守尚书工部员外郎将作监丞赵涣守监察御史 尚书祠部员外郎都督府主管机宜文字杨晨移礼部尚书工部员外郎都督府主管机宜文字熊彦诗移祠部 左从政郎黄锾特改左宣教郎以范冲荐对也寻除诸王宫大小学教授除日在七月辛巳 降授左朝奉大夫淮西宣抚司参议官郗渐兼都督行府随军转运判官 
　　丙申诏诸州县禁囚监司每季亲虑不能遍及者听差官即检察不尽致误岁终赏罚者徒一年著为令以言者请立法也 
　　是月太常博士李弼直卒少卿何悫言其尝主张元祐学术坐废十余年诏赐其家银百两 
建炎以来系年要录卷一百一 


　　●建炎以来系年要录卷一百二 
　　宋 李心传 撰 
　　绍兴六年六月丁酉朔上谓赵鼎曰朕于宫中亲种一方稻数日雨既沾足昨日令人验之顿长四寸半真可喜也 诏提举淮南盐事蒋璨提督措置控扼海道事务先是分海舟八十艘屯通州之料角故命璨领之　　己亥权尚书吏部侍郎晏敦复试给事中 兵部侍郎胡世将兼权吏部侍郎 带御器械钱愐兼权枢密副都承旨 直龙图阁知建州魏矼充秘阁修撰以中书言其政绩也 
　　庚子大理少卿张汇等言狱空诏嘉奖仍免表贺十三年六月戊申二十二年五月乙未二十六年四月戊午二十九年正月丙辰三十年四月丙寅三十一年五月庚辰并同此汇河南人也　　辛丑诏湖北安抚司统制官覃敌见管水军官兵等并拨隶侍卫步军司 
　　癸卯尚书右司员外郎楼炤守左司员外郎枢密院检详诸房文字范直方为左司员外郎仍兼都督府推行赏功文字 诏龙图阁直学士提举江州太平观汪藻续次编类元符庚辰以来诏旨初藻守吴兴被旨编辑未就而去会史馆初置乃用修撰官綦崇礼言罢之至是修撰范冲言失今不就事浸零落可惜乃先进藻一官是月庚子令接续编类加赐史馆修撰飱钱官给笔劄赐飱钱在七年三月今并附此 左中奉大夫集英殿修撰提举台州崇道观李友闻卒友闻子俦俅既臣刘豫皆仕为要官朝廷不夺其禄养冀招来之此以绍兴四年十二月诏书修入友闻家居七年年八十余乃卒　　甲辰给事中吕祉试尚书刑部侍郎充都督行府参议军事以张浚言调法大军移屯淮南乞选从官前来参议军政故也 诏新除给事中晏敦复不候受告令日下供职此又与近日言者建请相妨 左宣义郎左时充枢密院编修官时自敕局改官当罢去故以枢属处之此又与今年四月己酉石公揆请相妨既而省待次员乃以为御史台主簿八月壬寅 显谟阁待制新知鄂州王庶知荆南府兼荆湖北路经略安抚使荆南屡为盗残庶与士卒披荆棘致材用治城隍缮府库廨舍毕修陶瓦为民室庐辟市区如承平时流庸四集而喜曰公可恃我其安于此矣庶曰府库未充也乃下令有欲吾田者肆耕其中吾不汝赋有能持吾钱出而得息者视其息与去之日多少授其职有差武吏争出应令未几还输其息府库大充得以养兵遂成军隐然为雄藩　　乙巳集英殿修撰提举台州崇道观程俱左中奉大夫提举江州太平观黎确并复徽猷阁待制 左从事郎新饶州州学教授孙雄飞为枢密院编修官俟左时到任成资日上雄飞自馆职罢去遄又用之此亦与石公揆建请相妨 直徽猷阁知荆南府薛弼为湖北京西宣抚司参谋官武显大夫湖北京西宣抚司干办公事于鹏知邓州皆用岳飞奏也 右朝奏大夫曾慥为京西路转运判官兼宣抚司随军转运慥以亲年高辞不赴 夜地震 
　　丁未赵鼎奏前夕地震上曰知之上天谴告朕极忧恐鼎曰坤德宜安静今震动不宁皆臣等辅佐无状向缘地震吕颐浩尝罢政上曰颐浩之罪非为此卿等但当与朕协力修政事用答天谴耳 秘书省正字兼史馆校勘喻樗面对言自三代云远学校贡举之制一切苟简故苏轼有言自政事论之则策论诗赋均为无用诚笃论也臣伏见进士之外有博学宏词以表制诏书布檄箴铭记赞颂序为十二目实为有用之文然法湏命官方许召试彼一命之士既有职业则文艺之习比之举人不能精专欲望明诏天下应举人有愿兼应宏词科者于科诏到后以所业上之县县上之州州察其性行温厚乡评无玷者以姓名文字保明上之礼部礼部上之朝廷朝廷降学士院或后省看详文字典重议论渊源者报礼部赴试西北人在行朝无州县可以保明者令清望一二人荐举其程试之法略如见行条法所取人数临时取旨裁定申选者免省试行之数年将见人材辈出文章尔雅可备朝廷选用事下礼部后不行 是日沿海制置司水军统领修武郎严安雅广州水军统领右儒林郎范德冲以舟师与海贼郑广战于新会县之三灶山贼乘风冲突两军俱失利官军多死安雅等皆坐贬官八月己未行遣　　戊申赵鼎请下诏求言上曰甚善朕历考前世故事当避正殿减常膳今则所御止一殿而常膳至薄若更减损亦无害鼎曰此皆文具也应天消变之道恐当专修人事庶几可召和气但即今费用浩大科歛益烦此伤和气之大者也臣等日夜不胜惴恐而才绵薄终恐上负委使又进呈军器所事上宣谕军器所初缘李志道措置得有法至今整齐因言志道夜间著帽而寝中夜起治事左手运筹右手书计不差毫厘是亦人妖鼎曰惟其如此便非国家之福 礼部尚书李光引疾求去罢为端明殿学士知台州 权户部侍郎王俣兼权礼部侍郎 
　　己酉手诏曰朕以菲德奉承大统遭时艰厄敌伪相挺军旅方兴赋役重困寤寐恫矜未知攸济乃六月乙巳地震朕甚惧焉政之失中吏之无良怨讟滋彰乖气致沴坤厚之载摇动靡宁变不虚生缘类而应永思厥咎在予一人凡内外臣庶有可以应变辅朕之不逮者其各悉意以言毋讳朕躬毋悼后害州郡守长近民之官宜为朕惠养凋瘵安辑流亡察冤系禁苛扰毋倚法以削毋纵吏为奸惟兹卿士小大协恭各祇乃事以副朕寅畏天地侧身销变之意 遣内侍往淮南抚问右仆射张浚仍赐银合茶药以浚将渡江巡按故也浚以为东南形势莫重于建康实为中兴根本且使人主居此则北望中原常怀愤惕不敢自暇自逸而临安僻居一隅内则易生安肆外则不足以号召远近系中原之心遂奏请圣驾以秋冬临建康抚三军而图恢复浚又渡江抚淮上诸屯属方盛暑浚不惮劳人皆感悦时防秋不远浚以方略喻诸帅大抵先图自守以致其师而后乘机击之遂命淮西宣抚使刘光世自当涂进屯庐州与韩世忠张俊鼎立又遣权主管殿前司公事杨沂中进屯泗州军声大振此以浚行状增修但熊克小历系之五月恐太早日历浚奏已择定六月中旬渡江前去淮甸巡按不得其日故因遣中使遂书之 武功大夫贵州团练使合门宣赞舍人王渊令先次额外供职渊者降授宣庆使德庆军承宣使仍之养子自言仍尝提藩邸府事昨从上皇北狩未回乞用随龙官子孙恩例先次供职故也权中书舍人董弅言合门官系三十员为额不闻其有废事今渊欲创员外阙以遂其私臣未见其可望寝前旨不行仍乞自今应官司毋得陈乞额外创添员阙其自行陈乞额外官者重寘典宪辅臣进呈上曰弅所论甚善大抵侥幸之门不可开开则不能复闭矣遂巳进呈在是月甲寅 右朝议大夫主管台州崇道观谢亮卒　　庚戌绍兴府嵊县令钱墌对移余姚县丞墌驭吏严邑吏二百余人讼其过于府中一夕逃去言者论吏强日久兹实乱阶不可不治而墌不能洁已徒务淫刑逄其盛怒论决之际渠水为赤恐难在任望下本路宪司究实择清强官对移如有赃状自当按法施行至是宪臣刘一止奏墌到官半岁所决遣吏民二千七百余人而士民之言以为墌爱民不扰皆诣本司借留乃命承勘官司照会　　辛亥张浚遣中书门下省检正诸房公事兼行府咨议军事张宗元来奏事 
　　壬子上御正殿疏放临安府等见禁轻刑以大暑故也甲寅给事中晏敦复缴江东帅臣叶宗谔修建行宫画一录黄上曰敦复所论如何赵鼎曰近日民间多事若缓为之亦无伤上曰极是要当以爱惜民力为先他时巡幸粗庇风雨足矣于是鼎未欲上幸建康故对语及之事祖在今年五月丙戌按朱熹撰张浚行状云公力陈建康之行为不可缓朝论同者极鲜盖有所指也 观文殿学士知绍兴府孟庾提举临安府洞霄宫从所请也 命太常少卿何悫往都督行府抚问上召对而遣之 左迪功郎秘书省正字朱敦儒改左承奉郎敦儒入馆未几上特引对而有是命 直徽猷阁知镇江府李谟升职一等时都督行府在镇江而谟应办无阙故陟之 权川狭宣抚副使邵溥言本司提点诸房文字王伟随军调发军马计备钱粮措置战守首尾九年又措置茶盐酒息钱三千余万制造军器二百余万类试举人二千余人一切了毕已便宜转行贵州剌史诏许换给当制舍人言据上项所陈果皆成绩则帅臣将佐监司郡守之事也提点文字使臣何预焉且此数事若有不及当行责罚则提点文字使臣必不预显见欺罔朝廷□昧官爵乃命依条回授 白身陈佃特补右奉议郎张浚之抚师川狭也佃以言边防利害授初品文阶又以往关外军前抚谕之劳改京秩至是行府关送尚书省指挥既易真命遂以佃知广安军七月乙酉 
　　乙卯观文殿学士知温州秦桧改知绍兴府 武节郎合门宣赞舍人添差江州兵马钤辖寇宏知黄州 诏交子务官吏依已降指挥并罢初用台谏及近臣议改交子为籴本关子而榷货务提辖官魏彦弼言本务受纳钱物浩瀚若押印关子委与职事相妨乞且令交子务印造朝廷从之言者论自巡幸以来凡用见钱关子并系本务印造而彦弼避事妄有陈请乞勒令分析于是遂罢　　丁巳上谕大臣曰雨不妨事否赵鼎曰若得晴亦不妨事上曰田中雨过多犹可车水决堰尽人力料理若旱则更无可擘画大率丰年自古难得所以春秋书有年大有年盖喜之也况今日公私匮乏望岁之心尤为切至是日营田官王弗候对上望见之曰少间当子细谕弗令竭力久任若一二年间营田就绪庶几可以少＜宀十见＞民力朕知此已久昨在会稽尝书赵充国传以赐诸将但上下不能奉承由是且已若早做得数年即今已获其利鼎曰为国根本之计莫大于此中兴圣政臣留正等曰务农之要有二一曰审天时二曰尽地利太上皇于斯二者兼举而无遗修水旱之备所以审天时也立营田之官所以尽地利也绍兴之初兵拏未解调度百出取给于民其力困矣故思有以宽之始者盖尝以屯田望诸将惜其不能奉承也肆主上休兵以来博采群议遣使讲求兵之屯田者责之将帅民之营田者责之守臣两淮荆襄膏腴之地垦辟几遍行之数年殆见公私兼济仓庾盈溢羊祐十年之积盖有不足道矣 右司谏王缙言臣闻应天以实不以文近者乙巳地震陛下深自儆惧特降手诏告诫中外务在恤民隐销变异诚意至矣臣窃见浙江船渡使臣阻节往来回易收息笼及柴薪物价为之顿增嗟怨之声或干和气欲望特降睿旨浙江船渡宜责边江巡检回易宜取商旅情愿民瘼既除变异自销矣诏追使臣送大理治罪回易强市者使臣停官时观文殿大学士朱胜非奉祠居湖州欲以三事应诏而未敢遽上见缙疏遂止前二日缙入对尝奏＜锍-釒＞论地震驻跸之所岂非天心仁爱著阴盛之戒女子小人则远之外国盗贼则备之是皆阴类也又言陛下即位十年军政未立国用未节宜诏大臣参酌祖宗旧制每岁出纳之数而裁酌之抑侥幸以靖众志薄赋歛以＜宀十见＞民力为长久之计＜锍-釒＞留中不出江西制置大使李纲亦列八事奏上朱胜非秀水闲居录是月地震手诏求言胜非欲以三事应诏而未敢遽上有自行朝至湖者为胜非言大臣无所论胜非始不信后数日邸报论地震一疏云应天以实不以文今浙江监渡使臣阻节往来诸军回易擅增物价能去二害则和气可召灾异自消此应天之实也于是降旨追使臣送狱立法禁回易强市胜非叹骇累日更不敢奏时赵鼎作相植党如山无敢言者胜非所云即缙降出之疏也 
　　戊午诏两淮沿江守臣并以三年为任用右朝奉大夫都督行府同措置营田王弗请也弗入对论军兴以来两淮残破尤甚赖朝廷＜宀十见＞恩未加赋役故零丁残民渐有生意望陛下念残民抚存之急察郡守数易之弊将两淮及沿江守臣并以三年为任无事不许更易庶几流移渐归耕稼滋广数年之后有以助朝廷调度之费岂特一方之幸也辅臣进呈上曰朕昔为元帅时尝见州县官说及在官者以三年为任犹且一年立威信二年守规矩三年则务收人情以为去计矣况今止以二年者乎虽有葺治之心盖亦无暇日也弗所论甚当当如此施行上论及治体因曰治天下之道在乎必赏与必罚而巳刑固不可淫以逞也然苟有罪岂可不以刑威卿等于此且更留意鼎曰近时赃吏虽不能依祖宗时一切弃市然近亦数杖脊剌配且如杀人者死古今常法比年皆从贷例而臣等亦多酌情依断圣人以谓罪疑惟轻既无所疑何为而贷贷一有罪则犯者愈众而善人咸被其祸七月甲戌有旨沿江州军系太平江池鄂岳州兴国军 中兴圣政史臣曰刑期于无刑圣人之心也治不能无刑圣人之不得已也昧其不得已之意而谓刑可轻焉贷一赃吏而天下之贪者无所劝纵一奸民而天下之暴者无所惩犯法滋多贼民愈甚以是为仁适以害仁也帝者之世兹用不犯于有司者明于五刑之功也非去刑而能使民不犯也王者之世迁善远罪而不自知者杀之利之之功也非去杀而能使之迁善也然则姑息之为治其亦不仁之甚哉高宗之意盖欲以杀止杀者欤 遣金部员外郎霍蠡往岳飞军前催督钱粮以飞言本军粮乏故也 忠翊郎湖南制置大使司亲兵左部统领军马裴铎迁一官兼合门祗候用吕颐浩奏也先是郴衡桂阳草盗纷起颐浩遣铎与统制官步谅招捕悉平之吉川盗王权既受岳飞招安复自军中亡命聚众数百人为寇铎击破之权弃仗遁去铎本马扩部曲以劳板授至是正命之铎十二月乙未补正　　己未秘书省正字李谊守监察御史谊特被引对论吏之臧否系乎人君之好恶其从违常系乎人君之赏罚尝考汉书循吏传六人而五人出于宣帝酷吏传十二人而八人出于武帝唐书循吏传十五人而出于武德贞观之时者半酷吏传十二人而出于武后之时者亦半以是知吏之为治皆视上之趋向尔愿诏诸路监司举劾部内守令政绩之善否其有蔽贤容奸者皆当坐以违制之罪诏下其章翌日遂有是命 武功大夫果州团练使淮西宣抚使司提举一行事务李铸除名邵武军居住以宣抚使刘光世劾其窃弄事权蠹害军政也七月丁丑降诏奖谕 
　　庚申右宣义郎赵侁为太府寺丞侁抃孙也朝廷以其世而用之 湖北路提举茶盐常平公事范寅秩言茶盐之利常平之法专一应副国家大计州县不得擅用比因盗贼累年为害如本路州郡衷私移用或申画朝旨特免监司支取朝廷一时取拨免年限或二年或三年有至限满又展年限及有一面擅行支用钱米尽净申乞朝廷除破提举官缩手坐视不敢谁何欲乞自今后两司钱物应申画展限及除破并通融本州支用及截拨并一面支取指挥并乞行下本司核实保明收支的确下落委实要用及无可桩还再行申明方许依应从之寅秩建阳人也 直秘阁知真州赵尚之左朝散郎通判真州季洞并罢洞仍降一官二人不相能交讼其不法都督行府言二人别无赃污若令根治徒使干连之人无辜坐狱故有是旨 
　　辛酉皇伯左中大夫充集英殿修撰提举临安府洞霄宫令懬为阆州观察使安定郡王 诏以曾布记熙宁市易本末及绍圣以来奏对语录真迹送史馆先是布子直宝文阁纡上布三朝正论事见去年四月庚午赵鼎奏令纡亲赍布真迹赴行在八月己酉俄除知信州令其子右奉议郎惇代赍赴阙八月丙寅既又改纡知衢州九月丁亥未上而纡卒十月戊辰至是始以其真迹上之纡言先臣以直道事三朝知无不言自绍圣以来大臣报复元祐私怨倡为倾摇废立之议而蔡京蔡懋等附会增饰致滔天之谤上及宣仁圣烈皇后独先臣每事极论痛伐贼谋故于宣仁终不能遂其奸计至元符之末太上皇帝践阼钦圣献肃皇后垂帘之初亲于帘前禀问本末钦圣圣语力辨谤诬至云冤他娘娘岂有此意亲书记录首尾具全欲望圣慈宣之外廷付之史官考验真迹修定信书除四十年蔽蚀之妖正千万世是非之实诏付史馆仍迁惇一官赐银帛百匹两八月戊戌 军器监丞黄祖舜特引对乞堂除县令上谓大臣曰祖舜谓郡守朝廷知所选任矣独于县令皆付之铨曹专用资格差注今若且委之郡守使得澄汰无状者亦庶几也此论有理其甄擢之熊克小历称吏部郎官黄祖舜乞堂除县令按祖舜今年七月始自监丞迁屯田郎官克恐误 翰林学士朱震言窃见陛下念虔州之民屡干邦宪选任郡守使牧其民固已得治虔州之策矣臣谓虔民弄兵其说有二越人劲悍其俗轻生见利必争有犯必报农事既毕则径度潮梅循惠四州驱掠良民剽劫牛马此其一也自军兴以来守令多非其人政令苛虐科歛无艺小民无告横遭荼毒互相扇动遂萌奸心徒党浸多乃成巨盗原其本意岂愿屠戮自取灭亡良由吏失其职奉法不虔激之使然罪至不赦此其二也凡虔之民均是人耳乌有不可治者臣愿诏孙佑令到任条具本州及诸县官吏有贪墨无状巽懦不职无益于民者一切罢去听佑选择慈祥仁惠之吏忠厚愿悫之人异时治迹显著者咸以名闻朝廷优加奖劝或令再任宿弊尽去人乐其生虽诱之为盗亦不为矣臣又愿陛下诏枢密院令于潮州安泊一军以断贼路今韶州已有韩京一军贼度岭欲寇南雄英韶等州则有所畏惮矣如别置一军屯于潮州奸盗之心自息于冥冥之间不待诛锄剿绝而老盗宿奸心知其不可为矣至于本州掌兵之官亦乞选用立功边徼有名于军伍者为之如是而三年不治者未之有也时新除守臣孙佑方入辞未去乃以付佑焉 侍御史周秘言臣近见川狭宣抚司屡以粮运不继闻于朝廷而四川总制财用赵开亦称所运粮斛尽已起发臣不知其孰是也今漕司之所较者惟船运之费而已且以成都一路言之自水运至军前用钱四贯三百可致米一石若使税户自陆路般运则每石所用三倍于水运之直若值农时民间雇人般运则其所用又三倍于税户自运之费水运稍远其行虽迟而所费至少陆运稍近其行虽速而所费至多宣抚司欲其速至则必以陆运为便总制官欲其省费则必以水运为便此大将之所以有言而漕臣之所以自辩也臣以谓大将为陛下统率大兵则军食阙绝固其所当虑漕臣为陛下临治一路则民力凋瘵亦其所当惜然就利害而熟计之不有百姓则何以养兵不节所费则何以活百姓今既设漕臣使专馈运则但当责钱粮之办足不当问般运之迟速但当前告以期限不当取之于仓猝协济国事在此而已欲望圣慈特命川狭宣抚司预计一年之费分为四限令总制财用官常于一季前应办其水陆般运悉从民便庶不误于军期亦稍＜宀十见＞于民力诏制置大使席益相度闻奏 
　　壬戌显谟阁直学士左承议郎提举江州太平观陈与义左朝奉郎充集英殿修撰傅崧卿左朝请郎守起居舍人董弅并试中书舍人与义仍兼直学士院兼侍讲不俟受告供职故事职事官同日除者以寄禄官为序弅奏与义崧卿皆故从官乞依宣和故事以除目为序上许之弅奏在七月己巳与义尝为给事中服金带至是更服舍人服上谕曰朕当以卿为内相 左朝请大夫陈公辅行尚书吏部员外郎用范冲荐对也 左奉议郎江东宣抚司主管机宜文字张体纯罢体纯初为张浚所辟今年四月癸卯吏部审量当敦减殿中侍御史石公揆言体纯以助军补官上书赴殿试便宜改官皆不由格法畏避讨论遂隶名军中望罢之令浚改辟上曰当如所请岂有不容于朝廷之人而可为大将幕属邪于是体纯依例追四官改正出身而体纯在浚军中如故体纯追官改正出身日历无此明年正月十八日体纯自右承务郎用淮西宣抚司功赏转官 
　　癸亥尚书右仆射同中书门下平章事兼知枢密院事都督诸路军马南阳郡开国公张浚加食邑一千户食实封肆百户浚出按淮甸故降制加恩焉时浚密遣人至燕山回知道君不豫渊圣贻书金帅求绢浚遂奏臣近得此信不胜痛愤愿陛下刚徤有为成败利害在所不恤况孝悌可以格天推此心行之臣见其福不见其祸也赵鼎奏得浚书云建康入纳盐钱甚盛上曰沿路既安商贾放心来往鼎曰亦缘久不变法上曰法既可信自然悠久盖自立对带法二年不变故比之常岁增也 左从事郎范如圭为秘书省正字如圭建阳人也 故太子中舍知封州曹觐赐谥忠肃故右赞善大夫知康州赵师旦赐谥庄愍皇祐中侬智高入寇二人皆身捍贼而死曾开在广东援五年十一月诏书为之请至是赐之日历六月十三日广东经略司奏乞为二人赐谥无帅臣姓名按连南夫今月十二日方辞免不允则曾开所请也 
　　甲子诏自今委保举人避亲牒试不实者许人告保官先降一官然后取勘合负罪犯用四川制置大使席益奏也旧法见任官子弟去本贯二千里及监司守贰有服亲门客与婚姻之家皆牒赴转运司别试七人而解试一人后多□滥亦有以贿得者前举成都路漕司就试者三千余人解四百四十人潼川路漕司就试者二千余人解三百人益请于朝故有是命 诏自今诸州流寓举人每十五人解一名不及十五人令本路漕司类聚附试仍不拘路分召文臣二员结除名罪委保所保不得过三人用国子监请也事祖见建炎四年五月 
　　建炎以来系年要录卷一百二 


　　●建炎以来系年要录卷一百三 
　　宋 李心传 撰 
</div>
    <div class="pagination">
<a href="建炎以来系年要录_page30.html">上一页</a><span>...</span><a href="建炎以来系年要录_page26.html">26</a><a href="建炎以来系年要录_page27.html">27</a><a href="建炎以来系年要录_page28.html">28</a><a href="建炎以来系年要录_page29.html">29</a><a href="建炎以来系年要录_page30.html">30</a><span class="current-page">31</span><a href="建炎以来系年要录_page32.html">32</a><a href="建炎以来系年要录_page33.html">33</a><a href="建炎以来系年要录_page34.html">34</a><a href="建炎以来系年要录_page35.html">35</a><a href="建炎以来系年要录_page36.html">36</a><span>...</span><a href="建炎以来系年要录_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
