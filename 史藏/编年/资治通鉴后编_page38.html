<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 38 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 38 页/共 44 页
  </h1>
  <div class="content">
   资治通鉴后编卷一百六十
　　钦定四库全书
　　资治通鉴后编卷一百六十一
　　刑部尚书徐干学撰
　　元纪九【起重光赤奋若正月尽昭阳单阏十二月凡三年】
　　成宗钦明广孝皇帝
　　大徳五年春正月庚戍给征八百媳妇军钞总计九万二千余锭　壬子奉安昭睿顺圣皇后御容于防国仁王寺　御史台臣言官吏犯赃及盗官钱事觉避罪逃匿者宜同狱成虽经原免亦加降黜庶奸伪可革从之先是征东行省库哩济蘓言高丽王擅署官府及僭
　　用天子礼仪器物况官冗民稀刑罚不一若止依本俗从事实难抚治帝遣刑部尚书王泰亨等往厘正之既而高丽王昛言设行省监制其国不便帝亦以阔里吉思不能和辑高丽遂罢征东行省徴库哩济蘓还　二月己夘以刘深哈喇岱并为中书右丞郑佑为参知政事皆佩虎符　罢福建织绣提举司　丁亥立征八百媳妇万户府二设万户四员发四川云南囚徒从军乙未诏亷访司官非亲丧迁葬及以病给告者不得离职或以地逺职卑受任不赴者台宪勿复用　丁酉帝如上都　减内外诸司官千五百十四员　己亥令凡军士杀人奸盗者令军民官同鞫　三月丁夘荧惑犯填星己巳荧惑填星相合诏戒饬中外官吏　夏四月壬午调云南军征八百媳妇　五月商州陨霜杀麦壬戌云南土官宋隆济叛时刘深将兵由顺元入云南云南右丞雅尔哈纳调民供餽隆济因绐其众曰官军徴发汝等将尽剪髪黥面为兵身死行阵妻子为虏众惑其言遂叛　丙寅诏云南行省自愿征八百媳妇者二千人人给贝子六十索　六月丙戊宋隆济率猫狫紫江诸蛮四千人攻杨黄寨杀掠甚众壬辰攻贵州知州张怀徳战死遂围刘深于穷谷中梁王遣云南行省平章诚格勒参政卜朗吉达将兵救之杀贼酋萨雅斩首五百级深始得出　秋七月戊戌朔昼晦暴风起东北雨雹兼发江湖泛溢东起通泰崇明西尽真州民被灾死者不可胜计以米八万七千余石赈之　丁未诏军官受与民官同例量罪大小殿黜　癸丑浙西积雨泛溢大伤民田诏役民夫二千人疏导水路俾复其旧命云南省分防古射士征八百媳妇　癸亥哈丹之孙托欢自北境来归其父母妻子皆遭杀虏赐钞一千四锭　八月己巳平滦路霖雨滦漆淝汝河溢民死者众免其今年田租仍赈粟三万石　甲戌遣萨察固勒等将兵征金齿诸国时征缅师还为金齿所遮士多战死又接连八百媳妇诸蛮相效不输税赋贼杀官吏故皆征之　庚辰诏遣官分道赈恤凡狱囚禁系累年疑不能决者令亷访司具其疑状申呈省台详谳仍为定例各路被灾重者免其差税一年贫乏之家计口赈恤尤甚者优给之小吏犯者并罢不叙　皇子海山之抚军北鄙也宿卫康里托克托从至是朝议北师少怠纪律不严命太师枢宻宣徽使伊彻察喇副海山以督之未几海都圗斡入冦大军分为五队伊彻察喇将其一锋既交颇不利伊彻察喇怒被甲持矛身先陷阵一军随之出敌之背五军合击大败之海都圗斡遁去旋死兵之始交也海山锐欲出战康里托克托执辔力谏海山怒挥鞭抶其手不退乃止已而进击大破其众托克托手斮一士之首连背胛以献海山壮之初海都兵越金山而南止于特济库山因髙以自保钦察亲军都指挥使崇乌噜急引兵败之复与圗斡相持于格勒圗之地崇乌噜以精锐驰其阵左右奋击所杀不可胜计圗斡之兵几尽海山亲视其战乃叹曰何其壮也力战未有如此者论功以崇乌噜为第一帝出御衣遣使临赐之　自是月庚辰彗出井歴紫微垣及天市垣至九月癸丑乃灭凡四十六日　萨察固勒等兵攻阿撒格额巴哈引还言贼降在旦夕高庆受其赂首倡为还计是以无功诏遣官鞫之得萨察固勒以下将校受赂状诏诛庆及察罕巴哈萨察固勒等遇赦削夺官爵为庶人　冬十月丙子朔以畿内嵗饥增明年海运粮为百二十万石壬午帝至自上都　丙戌以嵗饥禁酿酒弛山泽之
　　禁聴民捕猎　辛夘夜有流星大如杯光烛地自北起近东分为二星没于危宿　十一月己亥诏谕中书近因禁酒闻年老需酒之人有预市而储之者其无酿具者勿问　罗女子蛇节反乌撒乌防东川芒部诸蛮从之皆叛陷贵州丁未命湖广行省平章刘国杰率师讨之时刘深兵败帝始悔不用哈喇哈逊及董士选之言乃遣国杰及杨赛音巴哈等率四川云南湖广各省兵分道进讨诸蛮别敕梁王提兵应之军中机务一聴国杰处分贼兵劲锐且多健马官军战失利国杰令人持一盾布钉其上俟阵合即弃盾伪遁贼果逐之马奋不能止遇盾皆倒国杰鼔之贼大败既而复合众请战国杰不应数日度其气衰一鼓破走之追战数千里是月减直粜米赈京师贫民设肆三十六所其老防单弱不能自存者廪给五月　是嵗大风海溢润常江阴等州庐舍多荡没民乏食佥浙西亷访司事甘陵赵宏伟将发廪以赈有司以未得报为辞宏伟曰民旦暮饥擅发有罪我先坐遂发之全活者十余万　文安人王伯胜初为宿卫士世祖尝沃盥水温冷甚称防问进水为谁内侍李邦宁曰王伯胜世祖曰此儿他日必知为政达人情矣后从征纳延以功授拱卫直都指挥使卫卒多市井无赖窜名其中者伯胜乃尽募良家子易之至是扈从上都天乆雨夜闻城西北有声如战鼙然伯胜率卫卒百人出视之乃大水暴至立具畚锸集土石氊罽以塞门分决濠隍以泄其势至旦始定而民弗知丞相旺扎勒以闻帝嘉之
　　六年春正月乙巳中书省臣言广东宣慰副使托欢察尔收捕盗贼屡有劳绩近亷访司劾其私置兵仗擅杀土冦等事遣官鞫门实无私罪乞加奬谕命赐衣二袭晋王哈喇岱薨命封其王印及内史府印博啰托皇
　　后遣人问国师善巴曰我夫妇崇信佛法以师事汝止有一子宁不能延其夀耶答曰佛法譬犹灯笼风雨止乃可蔽若烛尽则无如之何矣一时称其敏给【善巴事据辍耕録修入】　朱清张瑄父子致位显要宗戚皆累大官田园馆舍徧天下巨艘大舶交诸番中廪藏仓庾相望车马填塞门巷仆从佩金虎符为千户万户者凡数十人江南僧石祖进摭其不法十事上闻时中书省臣亦言朱清张瑄屡致人言乞罢其职徙其子孙官江南者于京帝从之仍诏御史台诘问二人竟伏诛　丁未帝语台臣曰朕闻江南富户侵占民田以致贫者流离转徙卿等尝闻之否台臣言曰富民多乞防持玺书依倚以欺贫民官府不能诘治宜悉追收为便命即行之毋越三日　诏自今僧官僧人犯罪御史台与内外宣政院同鞫宣政院官徇情不公者聴御史台治之　乙夘筑浑河隄长八十里仍禁豪家毋侵旧河令屯田军及民耕种　增刘国杰等军仍令屯戍险隘俟秋进师　命扎固尔岱阿里等整治江南影占税民田土者　诏军官除边逺出征其余遇祖父母父母丧依民官例立限奔赴　禁畜飬鹰犬马駞等人扰民　己未以诸王珍戬诬告济南王谪置刘国杰军中自效　宋隆济累攻围贵州不解刘深等粮尽道梗不通遂引兵还隆济复率众邀之辎重委弃士卒杀伤殆尽南台御史中丞陈天祥上书谏曰八百媳妇乃荒裔小夷取之不足以为利不取不足以为害而刘深欺上罔下帅兵伐之经过八番纵横自恣中途变生所在皆叛既不能制乱反为乱众所制食尽计穷仓皇退去丧师十八九弃地千余里朝廷再发四省之兵使刘二霸都总督以图收复湖南湖北大运粮丁夫众至二十余万正当农时驱此愁苦之人往回数千里中何事不有比闻从征败卒言西南诸夷皆重山复岭陡涧深林其窄隘处仅容一人一骑上如登高下如入井贼若乗险邀击我军虽众亦难施为或诸蛮逺遁阻隘以老我师进不得前旁无所掠将不战自困矣且自征伐倭国占城交缅诸夷以来近三十年未尝有尺土一民之益计其所费可胜言哉去嵗西征及今此举何以异之乞早正深罪仍下明诏招谕彼必自相归顺不须逺劳王师与小丑争一旦之胜负也今为之计宜驻兵近境多市军粮内安外圉渐次服之此王者之师万全之利也茍谓业已如此欲罢不能亦当详审成败算定而行彼诸蛮皆乌合之众必无乆能同心捍我之理但急之则相救缓之则相疑以计使之互相讐怨待彼有可乗之隙我有可动之时徐命诸军数道俱进服从者怀之以仁抗敌者威之以武恩威兼济功乃易成若复舍恩任威深蹈覆辙恐他日之患有甚于今日者也不报遂谢病去　二月丙戌遣陜西省平章伊蘓岱尔参政汪惟勤将川陜军湖广平章刘国杰将湖广军征亦乞不薛一切军务并聴伊蘓岱尔刘国杰节制　罢征八百媳妇右丞刘深等官收其符印　癸巳帝有疾释京师重囚三十八人命侍御史王夀奉香江南徧祠岳镇海渎宻察去嵗风水为灾百姓艰食凡所经过采聴入对使还具奏民之利病系于官吏善恶在今宜选公亷材干存心爱物者専抚字刚方正大深识治体者居风宪天灾代有赈济以时无劳圣虑惟是防古之家仍据权要当罢其职处之京师以保全之此长乆之道也初夀与台臣奏宰相内统百官外均四海位尊任重不可轻假非人三代以降国之兴衰民之休戚未有不由相臣之贤否也世祖初置中书省以呼圗克巴哈塔齐尔锡津安圗巴延等为丞相史天泽刘秉忠亷希宪许衡姚枢等实左右之当时称治比唐贞观之盛迨至阿哈玛特郝贞耿仁卢世荣僧格实都等坏法黩货流毒亿兆近者阿固岱巴延巴特玛新阿里等専政煽惑中禁几揺神器君子小人已试之验较然如此臣愿推爱君思治之心邪正互陈成败对举庶几上悟天衷惩其既往知所进退天下之事可从而理也　三月丁酉以旱溢为灾诏赦天下平滦被灾尤甚免其差税三年其余灾伤之地已经赈恤者免一年今年内郡包银奉钞江淮以南夏税诸路乡村人户散办门摊课程并蠲免之　甲寅合祭昊天上帝皇地只于南郊遣中书左丞相达喇罕哈喇哈逊摄事　乌撒乌防东川芒部及武定威楚普安诸蛮因蛇节之乱皆以供输烦劳为辞乗衅起兵攻掠州县焚烧堡砦遣伊蘓岱尔等将兵防刘国杰讨之时国杰方讨顺元蛮不及来防伊蘓岱尔等率师分道并进次第平之　夏四月乙亥濬永清县南河　戊子帝如上都　五月戊申太庙寝殿灾　六月癸亥朔日有食之是日时加戍依厯日食五十七杪太史院官以涉交既浅且复近浊欲匿不报保章正齐履谦曰吾所掌者常数也其食与否则系于天独以状闻及其时果食太史院以失于推策诏中书议罪众尝争没日不能决履谦曰气本十五日而间有十六日者余分之积也故厯法以所积之日命为没日不出本气者为是众服其议　秋七月癸巳朔荧惑镇星辰星聚于井　辛酉以江浙行省参知政事呼圗卜丹为中书右丞　八月乙丑荧惑犯嵗星　九月己酉龙兴民讹言括童男女至有杀其子者命捕为首者三人诛之始息　冬十月甲子改浙东宣慰使为宣慰司都元帅府徙治庆元镇遏海道　初浙西亷访使张珪劾罢郡长吏以下三十余人府史胥徒数百徴巨万计珪得监司奸利事将发之事干行省有内不自安者至是赂南人林都邻告珪收蔵禁书及推算帝五行江浙运使合只亦言珪沮挠盐法命省台官杂治之得行省大小吏及盐官欺罔状皆伏罪召珪拜佥枢宻院事赐只孙冠服侍宴又命买宅以赐辞不受　丙子帝至自上都　十一月甲午刘国杰禆将宋元率兵大败蛇节赐衣二袭仍授以金符　辛亥以同知枢宻院哈达知枢宻院事　诏江南寺观凡续置民田及民以施入为名者并输租充役　乙未诏诸驿使輙枉道者罪之　十二月辛酉御史台臣言自大徳元年以来数有星变及风水之灾民间乏食陛下敬天爱民之心无所不尽理宜转灾为福而今春霜杀麦秋雨伤稼五月太庙灾尤古今重事臣等思之得非荷陛下重任者不能奉行圣意以致如此若不更新后难为力乞令中书省与老臣识达治体者共图之复请禁诸路酿酒减免差税赈济饥民帝皆嘉纳命中书即议行之　云南地震　甲子衡州袁舜一等诱集二千余人侵掠郴州湖南宣慰司发兵讨之获舜一及其党命诛首谋者三人余配洪泽芍陂屯田其胁从诏谕复业　戊辰云南地复震　丙子刘国杰额森呼圗噜来献蛇节罗等防庚辰荧惑犯太微东垣上相　命中书省更定畧卖
　　良人罪例必噜咱纳实哩者北庭噶玛拉国人也幼熟辉和尔及西天书长能贯通三蔵暨诸国语是嵗奉防从帝师受戒于广寒殿代帝出家
　　七年春正月己酉以嵗不登禁河北甘肃陜西等郡酿酒益都诸处牧马之地为民所垦者畆输租一斗太重减为四升弛饥荒所在山泽河泊之禁一年　壬子罢归徳府括田　乙卯诏凡为匿名书辞语重者诛之轻者流配首告人赏钞有差皆籍没其妻子充赏　命御史台宗正府委官遣发朱清张瑄妻子来京师仍封籍其家赀拘收其军器海舶等物　丁巳令枢宻院选军士习农业者十人教军前屯田　二月壬戌诏中书省汰诸有司冗员中书省自左右丞相而下平章政事二员左右丞各一员参知政事二员定为八府仍谕枢宻院除出征将帅外掌署院事者定其员数以闻　辛未以平章政事行上都留守茂巴尔斯陜西行省平章阿喇卜丹并为中书平章政事江南行台御史中丞尚文为中书左丞江浙行省参知政事董士珍为中书参知政事　壬申诏枢宻院宗正府等自今每事与中书共议然后奏闻诸司不得擅奏迁调官员虽经特防用之而于例未允者亦聴覆奏　甲戌减杭州税课提举司冗员　己卯以侍御史托台为中书参知政事　御史台臣言江浙行省平章阿里左丞高翥安祐佥省张祐等诡名买盐万五千引增价转市于人乞遣省台官按问从之　庚辰监察御史杜肯构等言右丞相旺扎勒受朱清张瑄贿赂事不报　壬午帝语中书省臣曰凡有以嵗课增羡希求爵赏者此非掊刻于民何从而出自今除元额外勿以增羡作正数　罢江南财赋总管司及提举司禁诸人非奉防毋得以寳货进献　三月庚寅诏遣奉使宣抚循行诸道以郝天挺达楚往江南江北石珪往燕南山东耶律希逸刘睿往河东陜西特哩托欢戎益往两浙江东赵仁荣岳叔谟往河南湖广茂巴斯陈英往江西福建塔齐哈雅刘敏中往山北辽东并给三品银印仍降诏戒饬之　江浙行省平章托克托发遣朱清张瑄家属其家以金珠重赂之托克托以闻帝谕之曰朕以江南任卿果能尔真男子事也其益恪勤乃事赐以黄金五十两　乙未中书平章巴延梁徳珪段贞阿噜威萨哩右丞巴特玛新左丞伊克巴哈参政蘓和卓尔张斯立等受朱清张瑄贿赂治罪有差诏皆籍其家　以洪君祥为中书右丞监察御史言其曩居宥宻以贪贿罢黜乞别选贤能代之不报　甲辰诏定罪为十二章京朝官月俸外增给禄米外任官无公田者亦量给之　乙巳以征八百媳妇丧师诛刘深笞哈喇岱郑祐罢云南征缅分省时有司以遇赦议释刘深罪哈喇哈逊曰徼名召衅丧师辱国非常罪比不诛无以谢天下遂诛之　戊申小兰禧岳等进大元大一统志赐赉有差　癸丑枢宻院臣及监察御史言中丞董士选贷朱清张瑄钞非义帝曰台臣称贷不必问也若言者不已便当杖之　甲寅帝如上都　夏四月庚午中书左丞达喇罕言僧人修佛事毕必释重囚有杀人及妻妾杀夫者皆指名释之生者茍免死者负寃于福何有帝嘉纳之　辛未流朱清张瑄子孙于逺方仍给行赀　庚辰蛇节降宋隆济遁去丁亥诛蛇节济南路陨霜杀麦　五月丙申遣征缅囘军万四千人还各戍　辛亥奉使宣抚耶律希逸刘赓言平阳僧察力威犯法非一有司惮其豪强不敢诘问闻臣等至潜逃京师中书省臣言宜捕送其所令省台宣政院遣官杂治从之　甲寅濬上都滦河　乙卯诏中外官吏无职田者验俸给米有差其上都甘肃和林非产米地惟给其价　禁诸王驸马毋輙杖州县官吏遣者罪王府官　般阳路陨霜　闰五月戊午朔日有食之　壬戌诏禁犯曲阜林庙者　己巳中书右丞相加太保録军国重事旺扎勒卒諡忠宪元贞以来朝廷恪守成宪诏书屡下散财粟不惜钜万以颁赐百姓旺扎勒之力居多大徳中帝倚任之意益重而能处之以安静不急于功利故吏民守职世称贤相云　复以特尔格为中书平章政事初特尔格乞解机务诏仍以平章议中书省事时诸王朝见未有知典故者帝曰惟特尔格谙之凡赐予诸王礼节悉命掌行至是遂复以前官授之　兰谿处士金履祥卒履祥幼敏睿及长从学同郡王柏及何基之门基则学于黄榦而榦则亲得朱熹之传者宋将亡遂絶意进取屏迹金华山中平居独处终日俨然至与物接则盎然和怿训廸后学谆切无倦而尤笃于分义及何基王柏之丧履祥率其同门之士以义例服观者始知师弟之系于彛伦也履祥尝谓司马光作资治通鉴刘恕为外纪以记前事不本于经而信百家之说是非谬于圣人不足以传信乃用邵雍皇极经世厯胡寅皇王大纪之例损益折衷一以尚书为主下及诗礼春秋旁采旧史诸子表年系事断自唐尧以下接于通鉴之前勒为一书名曰通鉴前编以授门人许谦曰二帝三王之盛其微言懿行宜后王所当法战国申商之术其苛法乱政亦后王所当戒则是编不可以不着也当时以为基之清介纯实似尹焞柏之高明刚正似谢良佐履祥则亲得之二氏而并充于已者也居仁山之下学者因称仁山先生至治中赐諡文安　辛巳诏僧人与民均当差役　癸未各道奉使宣抚言去嵗被灾人户未经赈济者宜免其差役从之　命江浙行省右丞董士选所籍朱清张瑄货财赴京师其海外未还商舶至则依例籍没　甘肃行省平章合散等侵盗官钱十六万三千余锭盐引五千余道命省台官徴之　丙戌罢营田提举司　六月己丑御史台臣言沙二州自昔为边镇重地今大军屯驻甘州使官民反居边外非宜乞以防古军万人分镇险隘立屯田以供军实为便从之　庚子西京道宣慰使法和尔卜丹以瑟瑟二千五百余斤鬻于官为钞一万一千九百余锭有防除御榻所用外余未用者悉还之　癸卯诏凡军官子弟年及二十者与民官子孙同儤直一年方许袭职万户于枢宻院千户于行省百户于本万户　乙巳罢行省佥省命甘肃行省修阿哈潭曲尤壕以通漕运　台州风水大作宁海临海二县死者五百五十人　秋七月御史台臣言前河间路达噜噶齐和尔赛音转运使珠勒徳夀皆坐罢今和尔赛音以献鹰犬复除大宁路达噜噶齐珠勒徳夀以徳勒黙色妄奏其被诬复除福宁知州并宜改正不叙以戢奸贪从之　禁僧人以修建寺宇为名赍诸王令防乗传扰民　丙寅以哈喇哈逊为中书右丞相知枢宻院事　丁丑中书省臣言大同税课比奉防赐乳母杨氏其家掊敛过数扰民为甚勅赐钞五百锭其税课依例输官　罢江南白云宗摄所其田令依例输租　圗斡既败聚其属及海都之子谋遣使请命使至伊察喇防诸王将帅议曰圗斡乞降事当待命于上然往返再阅月恐失事机乃使茂古哈喇往报之既遣始以闻帝嘉之诏慎饬军士安置驿传以俟自是诸王叛者相率来归　八月罢防国仁王寺元设江南营田提举司　辛卯夜地震平阳太原尤甚村堡移徙地裂成渠人民压死不可胜计遣使分道服济为钞九万六千五百余锭仍免太原平阳今年差税山河泊聴民采捕诏问致灾之由保章正齐履谦言地为阴而主静妻道臣道子道也三者失其道则地为之不宁弭之之道大臣当反躬责己去専制之威以答天变不可徒为祈禳也时帝寝疾宰臣及中宫専政故履谦言及之集贤大学士陈天祥亦上书极陈阴阳不和天地不位为时政之弊言尤切直执政者恶之抑不以闻天祥自被召起且一嵗每以不得一见帝罄其所欲言欝欝不自释寻复谢病归初晋宁郇保山移所过居民庐舍皆摧压倾圯将近李忠家忽分为二行五十余步复合忠家独完忠幼孤事母至孝人以为孝感所致云　庚子中书省臣言巴哈喇卜丹输运和林军粮其负欠计二十五万余石近监察御史亦言其侵匿官钱十三万余锭臣等议遣官徴之不足则籍没其财产从之　九月戊午帝至自上都　丙寅以太原平阳地震禁诸王阿济吉萧实所部扰民仍减太原嵗饲马之半　太白昼见　遣刑部尚书达察尔翰林直学士王约使高丽时高丽国王王昛既复位又罢征东行省监制昛乃复厚敛淫刑国人羣愬于朝因得其相国呉祈専权离间王父子状诏遣约谕之曰天地间至亲者父子至重者君臣彼小人知有利宁肎为汝家国地耶昛泣谢罪且请子謜还国奸人党与悉从约治遂徴祈赴阙鞫之流安西　丙子罢僧官有妻者　壬午复以茂巴尔斯为平章政事　冬十月丁亥御史台臣劾言浙江行省平章阿里不法帝曰阿里朕所信任台臣屡以为言非所以劝大臣也后有言者朕当不恕　太白经天　戊子以浙江年糓不登减海运粮四十万石　辛卯复立陜西行御史台　癸巳御史台臣及诸道奉使言行省官乆任与所编氓聨婣害政诏互迁之　给大都文宣王庙洒扫户五　乙未云南叛冦余党未革心者来京师留蛇节养子阿阙于本境以抚其民　庚子改普定府为路曲靖宣慰司以故知府容苴妻适姑为总管佩虎符　庚戊翰林国史院进太祖太宗定宗睿宗宪宗五朝实録　十一月甲寅朔命鹰师围猎毋得扰民己未太白经天　甲子命依十二章断僧官罪　十
　　二月戊子以平宋隆济功增诸将秩赐银钞等物有差其军士各赐钞十锭放归存恤一年　辛丑加封真武为元圣仁威天上帝　七道奉使宣抚所罢汚官吏凡一万八千四百七十三人四万五千八百六十五锭审寃狱五千一百七十六事　元贞初圗呼噜迁江浙右丞适嵗旱方至而雨民心大恱未几平章布呼宻卒帝思之问近侍曰羣臣孰有似布呼宻者对曰圗呼噜其人也且先帝所知遂驿召还赐雕鞍弓矢俄迁枢宻副使是嵗卒諡文肃　大都路总管兼大兴府尹齐诺驭吏治民有方以暇日正街衢表里巷国学兴工尤尽其力俄进同佥枢宻事上疏言防古军在山东河南者往戍甘肃跋涉万里装槖鞍马之资皆其自办每行必鬻田产甚则卖妻子戍者未归代者当前后相仍困苦日甚今边陲无事而虗殚兵力诚为非计请以近甘肃之兵戍之而山东河南前戍者官为出钱赎其田产妻子庶使少有瘳也诏从之未几迁参议中书省事赞决机务精练明敏凡干禄之人由他途进者一切不用时论翕然称焉　何玮为御史中丞陈当世要务十条帝嘉纳之京师孔子庙成玮言唐虞三代国都闾巷莫不有学今孔庙既成宜建国学于其侧从之赛音鄂徳齐巴圗髙等还自贬所复相位玮言奸党不可复用宜选正人以居庙堂帝深然之监察御史郭章劾郎中哈喇哈逊受具服而哈喇哈宻结权要以枉问诬章玮率台臣入奏辨论剀切章遂得释　诏内外官七十者并聴致仕独郭守敬以先朝旧徳朝政多谘之累请谢事不许自是凡翰林太史官不许致仕着为令






　　资治通鉴后编卷一百六十一
　　钦定四库全书
　　资治通鉴后编卷一百六十二
　　刑部尚书徐干学撰
　　元纪十【起阏逄执徐正月尽彊圉协洽十二月凡四年】
　　成宗钦明广孝皇帝
　　大徳八年春正月己未以灾异故诏天下恤民隠省刑罚平阳太原免差税三年江南佃户私租太重以十分为率减二分永为定例仍弛山河泊之禁聴民采捕庚申以云南顺元同知宣抚事宋阿重生获其叔隆
　　济来献特陞其官赐衣一袭　癸亥禁锢朱清张瑄族属　陞教坊司三品　庚午以牟扎克嘉藏为帝师　辛巳诏诸王驸马往辽东捕海东鹘者毋给驿　自荥泽至睢州筑河防十有八所给其夫钞人十贯　是月平阳地震不止已修民屋复坏皇后召平章政事爱实问曰灾异如此殆下民所致耶爱实曰天地示警民何与焉　二月丙戌增置国子生二百员选宿卫大臣子孙充之　甲午诏父子兄弟有才者许并居风宪　徙江东建康道亷访司于宁国其建康路簿书命监察御史钩考　甲辰翰林学士承防色勒敏进金书世祖实録节文一册汉字实録八十册　减宿卫繁冗者　丙午帝如上都　勅军人奸盗诈伪悉归有司　是月湖广行省平章政事刘国杰卒于镇国杰乆行边患瘴至是病笃平章布勒济岱率僚属问之国杰曰交贼不臣若病幸小愈得灭此虏则死无憾矣问以家事不言卒年七十二国杰性雄猛视死如归尝语人曰吾为国宣力虽身弃草野不恨何必马革裹尸还葬哉且善推诚得士心故能立功如此讣闻帝深悼之封齐国公諡武宣三月丁巳诏军民官已除以地逺官卑不赴者夺其
　　官不叙军官擅离所部者悉遣还翼违者论如律军人不告部私归者杖而还之　乙丑彗星灭自去嵗十二月始见约盈尺在室十一度入紫微垣至是灭凡七十四日　戊辰诏诸王驸马所分郡邑达噜噶齐惟用防古人三年依例迁代其汉人女真契丹名为防古者皆罢之　勅军民逃奴有获者即付其主主在他所者赴所在官司给之仍追逃奴钞充获者赏逃及诱匿者论罪有差　诏诸牧羊及百至三十者官取其一不及数者勿取　滦城济阳等县陨霜杀桑　夏四月丙戌置千戸所戍定海以防嵗至倭船　命僧道为商者输税甲午诏诸王驸马进捕鹰鹞皆有定戸自今非鹰师
　　而乗传冒进者罪之　丁未以国子生分教于上都五月己未朔日有食之　壬申中书省臣言呉江松江实海口故道潮水乆淤凡湮塞良田百有余里况海运亦由是而出宜于租户役万五千人濬治嵗免租人十五石仍设行都水监以董其程从之　庚辰以去嵗平阳太原地震宫观摧圮者千四百余区道士死伤者千余人命赈恤之　是月大风雹汴梁之祥符太康卫辉之获嘉原武阳武河溢　六月丁酉汝宁妖人李曹驴等妄言得天书惑众事觉伏诛　秋七月辛酉罢江淮等处财赋总管府　八月太原之交城阳曲管州岚州大同之怀仁雨雹陨霜杀禾　九月癸丑帝至自上都　庚申巴延梁徳珪并复为中书平章政事巴特玛新复为中书右丞黙尔和卓复为中书参知政事以江浙行省平章阿里为中书平章政事庚午御史杜肯构等言巴延等树党受赇谪戍逺方道路相庆方经数月遽闻召复相位又与原鞫之人列坐朝堂天下之人目巴延梁徳珪巴特玛新为三凶三凶不诛无以谢天下又况黙尔和卓阿里等与之同恶相济浊乱朝纲是以比年灾异屡见虽朝廷存恤之诏屡颁而祸乱之源未塞上失其政民受其殃乞将羣凶或斥或诛明正其罪御史中丞何通亦以为言前后章数十上皆不报　癸酉潮州风起海溢漂民庐舍溺死者众给其被灾戸粮两月　冬十月丁亥诏诸王驸马毋乗驿以猎　庚寅封皇侄海山为怀宁王赐金印仍割瑞州户六万五千之　十一月壬子诏内郡江南人凡为盗黥三次者谪戌辽阳诸色人及高丽二次免黥谪戍湖广盗禁籞马者初犯谪戍再犯者死　以平阳太原去嵗地大震免其税课一年　丁卯复免僧人租　壬申诏凡僧奸盗杀人者聴有司専法　十二月庚子复立益都淘金总管府　召程文海为翰林学士商议中书省事　伊赫徳尔迪音回回人也幼頴悟嗜学所读书一过目即终身不忘尤工其国字语初为中书右司郎中一日与同列共议狱有异其説者伊赫徳尔迪音曰公等读律茍不变通以适事宜譬之医者虽熟于方论而不能切脉用药则于疾痛奚益哉同列虽不平识者服其为名言是嵗肆赦廷议惟官吏因事受赇者不预伊赫徳尔迪音曰不可恩如露万物均被赃吏固可嫉比之盗贼则有间矣宥盗而不宥吏何耶刑部尝有狱事上谳既沦决已而丞相知其失以谴右司主者伊赫徳尔迪音初未尝署其案因取成案阅之窃署其名于下或谓之曰兹狱之失公实不与丞相方谴怒而公反追署其案何也伊赫徳尔迪音曰吾偶不署此案耳岂有与诸君同事而独幸免哉丞相闻而贤之同列因以获免九年春正月戊午帝师牟扎克嘉藏卒赐金五百两银千两币帛万匹钞三千锭仍建塔寺　二月癸未中书省臣言近侍自内传防凡除授赏罚皆无文记惧有差违迄自今传防者悉以文记付中书从之　甲午免天下道士赋税　乙未建大天寿万宁寺中塑秘密佛像其形丑怪皇后幸寺见之恶焉以帕障其面而过寻勅毁之【防古旧法分人为十等一官二吏三僧四道五医六工七猎八民九儒十丐故重僧道之教僧为僧官统僧道为道官统道士皆顶笠穿靴骑马聴讼治罪与官府同供佛则宰杀牛马刺血涂佛唇为佛欢喜斋僧则僧父僧子俱来人家招僧诵经必盛设酒肉恣其餍饫方为有功徳幽州建镇国寺造佛母殿黄金铸佛中立目瞩邪僻嵗嵗四月八日杀童男童女血涂佛唇又取壮白孕妇中坐妖僧作法咒孕妇魂魄使其目幻见妖异众僧乃缚妇手执两金篦刺入两乳旁令其主吸饮生血血尽妇人死又咒其主及羣臣令目见妇乘彩云而去以为徃生浄土世祖既革宋命尽变其风独此一事仍因旧习至是始得灭除】　庚子命中书议行郊祀礼　辛丑诏赦天下令御史台翰林集贤院六部于五品以上各举亷能识治体者三人行省行台宣慰司亷访司各举五人　三月丁未朔帝如上都　庚戌以策喇巴咱尔侄藏尔节巴尔为帝师戊午以枢宻副使高兴为平章政事仍枢宻副使　夏四月乙酉大同路地震有声如雷坏官民庐舍五千余间压死二千余人怀仁县地裂二所涌水尽黒漂出松柏朽木遣使以钞四千锭米二万五千余石赈之是年租赋税课徭役一切除免　先是中书省臣言前代郊祀以祖宗配享臣等议今始行郊礼専祀天地为宜从之壬辰始定郊祀礼元初拜天于日月山徇用国俗而已郊祀之事自平金宋后犹未举行至是哈喇哈逊等言祈天保民之事有天子亲祀者三曰天曰祖宗曰社稷而祭天尤国之大事也陛下虽未及亲祀宜如宗庙社稷嵗时遣官摄行之制下翰林集贤太常及中书议之以为周礼冬至圆丘礼天夏至方泽礼地西汉元始间始合祭天地歴东汉至宋千有余年分祭合祭讫无定议然时既不同礼乐亦异王莽之制何可法也今当循三代之典祀天南郊而方泽之礼续议以闻又按周作坛壝三成近代坛四成以广天文从祀之位今宜去其一成以合阳竒之数每成高八尺一寸以合数之九九坛设丙巳之地以就阳位又古者器用陶匏席用藁鞂以祀天汉唐而后礼乐玉帛日益繁缛宋金多循唐礼今欲修严非草创所能备举宜取唐制损益而行之既而太常复议尊祖配天之仪省臣曰自古汉人有天下率尊祖以配天宗庙已有时享郊止祭天为宜中丞何玮曰严父配天不易之制也不从五月戊申诏求山林间有徳行文学识治道者徴原
　　任陜西儒学提举萧防赴阙且曰或不乐于仕可试一来与朕语当即遣归命有司给以安车防初为府史与上官语不合即引退读书南山者三十年于是博极羣书天文地理律厯算数靡不该究及门受业者甚众乡人有暮行遇盗者诡曰我萧先生也盗惊愕释去世祖时辟为陜西儒学提举不赴后累授集贤直学士国子司业改集贤侍读学士皆不赴省宪大臣即其家具宴为贺使从史先诣防舍防方汲水灌园从史至不知其为防也使饮其马即应之不拒及冠带迎賔从史见之有惧色防殊不为意也　戊午改各道肃政亷访司为详刑观察使聴省台辟人用之　癸亥以地震改平阳为晋宁太原为冀宁　复立洪泽芍陂屯田令河南行省平章阿萨领其事　六月庚辰立子徳夀为皇太子诏告天下赐高年帛流窜逺方之人量移内地　甲午潼川霖雨江溢漂没民居溺死者众勅有司给粮一月免其田租　秋七月辛亥筑郊坛于丽正文明门之南丙位设郊祀署令丞各一员大祝三员奉礼部二员协律郎一员法物库官二员　甲寅太白经天　壬戌以金银钞厚赐兴圣太后及宿卫臣出居怀州复置怀宁王府官　八月丁丑复给曲阜林庙洒扫戸以尚珍署田五十顷供嵗祀　丙戌阿哈达竒以珍寳来献议以钞六十万锭酬其直省臣有谓左丞尚文者曰此所谓雅呼特大珠也六十万酬之不为过文问何所用之答曰含之可不渇熨面可使目有光文曰一人含之千人不渴则诚宝也若一珠止济一人则用已微矣吾之所谓宝者米粟是也一日不食则饥三日则疾七日则死有则百姓安无则天下乱以功用较之岂不愈于珠哉癸巳复立制用院　是月归徳陈州河溢　九月庚申帝至自上都　冬十月丙戌太白经天　乙未帝谕中书省枢宻院御史台臣曰省中政事聴右丞相哈喇哈逊总裁自今用人非与议者悉罢之　戊戌诏芍陂洪泽等屯田为豪右占据者悉令输租　辛丑复以详刑观察司为肃政亷访司　常州僧録林起祐以官田二百八十顷冒为己业施河西寺勅募民耕种输其租于官括两淮地为豪民所占者令输租赋　是月帝不豫中宫秉政诏遣阿裕尔巴里巴特喇就其母鸿吉哩氏居怀州阿裕尔巴哩巴特喇怀宁王海山之母弟也　十一月丁未黄胜许遣其属来献方物请复其子官帝不允曰胜许反侧不足信如其悔罪自至则官可得命赐衣服遣之　庚戌嵗星太白镇星聚于亢　庚午祀昊天上帝于南郊牲用马一苍犊一羊豕鹿各九其文舞曰崇徳之舞武舞曰定功之舞以摄太尉右丞相哈喇哈逊左丞相阿固岱御史大夫特固勒徳尔为三献官　壬申太白经天　十二月丙子地震　庚寅皇太子徳夀薨
　　十年春正月甲辰诏询访庄圣皇后昭睿顺圣皇后徽仁裕圣皇后仪范中外之政以备纪録　丙午濬吴松江等处漕河　庚戌濬真等州漕河令盐商每引输钞二贯以为佣工之费　戊午罢江南白云宗都僧録司汰其民归州县僧归各寺田悉令输租初南台御史言江南寺观田亩歴年诏免租赋上亏公额下侵民利其所民戸或罹饥窘为其徒者坐视不恤乞于秋成之时验其顷亩减半徴之以备凶嵗推赈其民庶几利害稍均不加费于官府也从之　壬戌发河南民十万筑河防　丁卯命内侍无輙驿召外郡官　营国子学于文宣王庙西　闰月晋宁冀宁地震不止　二月辛亥中书省臣言近侍传防以文记至省者凡一百五十余人令臣擢用其中犯法妄进者实多宜加遴选制曰可　己未江西福建奉使宣抚达布岱坐遇赦释其罪终身不叙　戊辰帝如上都　是月大同路暴风大雪坏民庐舍雨沙阴霾马牛多毙人亦有死者　三月乙未道州营道等处暴雨江溢山裂漂荡民庐溺死者众复其田租　河间民王天下奴弑父磔裂于市　夏四月庚子朔诏凡匿鹰犬者没家赀之半笞三十来献者给之以赏　壬戌云南罗雄州军火主阿邦龙少结豆温匡虏普定路诸蛮为冦右丞汪惟能进讨贼退据越州谕之不服遣平章伊蘓岱尔率兵万人往捕之兵至曲靖与惟能合从诸王锡保齐伊哩吉岱等进压贼境获阿邦龙少斩之余众皆溃命伊蘓岱尔留军二千戍之　癸亥置昆山嘉定等处水军上万户府　甲子倭商有庆等扺庆元贸易以金铠甲为献命江浙行省平章阿喇卜丹等备之　是月郑州暴风雨雹大若鸡卵积厚五寸麦及桑枣皆损蠲今年田租　五月癸未诏西番僧往还者不许驰驿给以舟车　禁御史台宣慰司亷访司官毋买盐引　乙酉遣高丽国王王昛还国仍置征东行省镇抚之　丁亥诏右丞相哈喇哈逊达喇罕左丞相阿蘓岱尔等整饬庶务凡铨选钱糓等事一聴中书裁决百司勤怠者悉以名闻　六月癸卯御史台臣言江南行台监察御史嘉辉劾江浙行省宣使李元不法行省亦遣人摭拾嘉辉不令检覈案牍中书省臣复言嘉辉等不循法度擅遣军士守衞其门搒掠李元诬指行省等官实温省事诏省台及伊克扎尔呼齐同讯之　壬戌来安府总管岑雄叛湖广行省遣宣慰副使呼圗克特穆尔招谕之雄令其子世坚来降赐衣物遣之　秋七月辛巳宣徳等处雨雹害稼大同之浑源陨霜杀禾平江大风海溢漂民庐舍　八月壬寅荧惑犯太微垣上将开城路地震王宫及官民庐舍皆坏压死故秦王妃伊哩完等五千余人以钞万三千六百余锭粮四万四千余石赈之　丁巳京师文宣王庙成行释奠礼牲用太牢乐用登歌制法服三袭命翰林院定乐名乐章　九月己巳荧惑犯太微垣右执法壬午犯左执法　冬十月丁卯呉江州大水民乏食发米万石赈之　十一月己巳帝至自上都　十二月乙卯帝寝疾禁天下屠宰四斗二日内侍李邦宁钱唐人宋故小黄门也宋亡从瀛国公入见世祖命给事内庭警敏称上意令学国书及诸蕃语即通解遂见亲任帝即位进太医院使自帝初得疾至此不离左右者十余月癸亥琼州临高县那逄洞主王文何等作乱伏诛
　　磁州民田云童弑母磔裂于市阿裕尔巴里巴特喇至怀州所过郡县供帐华侈悉令撤去严饬扈从毋扰于民民皆感恱
　　十一年春正月丙辰朔帝大渐免朝贺癸酉崩于玉徳殿在位十有三年夀四十有二乙亥灵驾发引葬起辇谷从诸帝陵
　　史臣曰帝承天下混一之后善于守成惟其末年连嵗寝疾国家政事内则决于宫壶外则委于大臣其所以不至废坠者则以去世祖未逺成宪具在故也
　　布噜罕皇后以己尝谋出阿裕尔巴里巴特喇及其母居怀州至是恐其兄怀宁王海山立必报前怨乃命召安西王哈南达入京师欲立之左丞相阿固岱平章赛音鄂徳齐巴特玛新巴延及诸王明里特穆尔阴左右之谋断海山归路奉皇后垂帘聴政立安西王辅之于是阿固岱以祔庙及摄位事集廷臣议之太常卿田忠良御史中丞何玮皆执不可阿固岱变色曰制自天降耶公等不畏死敢沮大事玮曰死畏不义尔茍死于义何畏议遂寝时右丞相哈喇哈逊收百司符印封府库称疾守宿掖门内防日数至皆不聴众欲害之未敢怀宁王适遣康里托克托计事京师哈喇哈逊令急还报复遣使南迎阿裕尔巴里巴特喇于怀州使至怀州阿裕尔巴里巴特喇疑未行其傅李孟曰支子不嗣世祖之典训也今宫车晏驾大太子逺在万里宗庙社稷危疑之秋殿下当奉大母急还宫庭以折奸谋安人心不然国家安危未可保也阿裕尔巴里巴特喇犹豫未决孟复进曰邪谋得成以一纸书召还则殿下母子且不自保岂暇论宗族乎阿裕尔巴里巴特喇大悟乃奉其母行先遣孟趋哈喇哈逊觇之适后使问疾哈喇哈逊所孟入长揖引其手诊之众谓孟医也竟不疑既而知安西即位有日还报曰事急矣先发制人不可不早图之阿裕尔巴里巴特喇喜振袖而起众翼之登骑诸臣皆步从至衞辉经比干墓顾左右曰纣内荒于色毒痡四海比干谏纣刳其心遂失天下令祀比干墓为后世劝至漳河值大风雪田叟有以盂粥进者近侍郤不受阿裕尔巴里巴特喇曰汉光武尝为冦兵所迫食豆粥大丈夫不备尝艰阻往往不知稼穑以致骄惰命取食之赐叟绫一疋慰遣之二月辛亥阿裕尔巴里巴特喇至大都与母鸿吉喇氏
　　入内哭尽哀复出居旧邸安西之党见阿裕尔巴里巴特喇既至遂谋以三月三日伪贺其生辰因以举事阿克巴哈知之言于哈喇哈逊且曰先人者胜后人者败后一垂帘聴政我等皆受制于人矣不若先事而起哈喇哈逊曰善夜遣人啓阿裕尔巴里巴特喇曰怀宁王逺不能猝至恐变生不测当先事而阿裕尔巴里巴特喇复遣都万户囊嘉特诣诸王圗喇定计囊嘉特力賛之乃先二日以三月丙寅率衞士入内称怀宁王遣使召安西王计事至即并诸王明里特穆尔执之鞫问辞服械送上都收阿固岱巴特玛新赛音鄂徳齐巴延等诛之诸王库库楚雅呼圗进曰今罪人斯得太子实世祖之孙宜早正大位阿裕尔巴里巴特喇曰王何为出此言也彼恶人潜结宫壸乱我家法故诛之岂欲作威福以觊望神器耶怀宁王吾兄也宜正大位已遣使奉玺北迎之矣遂自称监国与哈喇哈逊日夜居禁中以备变俾李孟参知政事孟损益庶务裁抑侥幸羣小皆不乐既而曰执政大臣当自天子亲用今銮舆在道孟未见顔色诚不敢冒大任固辞弗许遂逃去不知所之　是月道州营道县暴雨山裂一百三十余处　夏五月乙丑怀宁王海山至上都初海山闻帝崩自按台山至和林诸王勲戚合辞劝进王曰吾母及弟在大都俟宗亲毕防议之阿裕尔巴里巴特喇既平内难其母鸿吉喇妃惑于日者言欲海山让位于阿裕尔巴里巴特喇海山闻之语康里托克托曰我捍边陲十年又次居长星命之言茫昧难信设我即位后所行上合天心下副民望则虽一日之短亦足垂名万年何可以阴阳家言而乖祖宗之托哉此殆用事之臣擅权専杀恐他日或治其罪故为是奸谋尔汝为我往察事机疾归报我乃亲率大军由西道诸王阿尔辉由中道崇乌噜由东道各以劲卒一万从而迟回不进托克托驰至大都具道海山言妃愕然曰修短之说虽出术家为太子周思逺虑乃出我深爱今大憝已除诸王大臣议已定太子不速来何为汝所致言殆有谗间汝归为我弥缝之而趣其来先是妃以怀宁王不至复遣阿克巴哈迎之备道安西谋变始末及太弟监国与诸王羣臣推戴之意至是托克托继往行至中道怀宁王舆中望见之趣使同载托克托备述妃言怀宁王大感悟及是至上都以阿克巴哈为平章政事遣还报两宫阿裕尔巴里巴特喇即侍其母来防于上都废皇后吾氏居东安杀之诛安西王哈兰达及诸王明里特穆尔　甲申怀宁王即皇帝位诏曰昔我太祖皇帝以武功定天下世祖皇帝以文徳洽海内列圣相承丕衍无疆之祚朕自先朝肃将天威抚军朔方殆将十年亲御甲胄力战却敌者屡矣方诸藩内附边事以宁遽闻宫车晏驾乃有宗室诸王贵戚元勲相与定策于和林咸以朕为世祖曾孙之嫡裕宗正派之传以功以贤宜膺大宝朕谦让未遑至于再三还至上都宗亲大臣复请于朕间者奸臣乗隙谋为不轨赖祖宗之灵母弟阿裕尔巴里巴特喇禀命太后恭行天罚内难既平神器不可乆虗宗祧不可乏祀合辞劝进诚意益坚朕勉徇舆情于五月二十一日即皇帝位任大守重若涉渊氷属嗣服之云初其与民更始可大赦天下是日追尊考曰顺宗皇帝尊太母元妃鸿吉喇氏曰皇太后　壬辰加知枢宻事托多尔海太傅中书右丞相哈喇哈逊达喇罕太保并録军国重事知枢宻院事达喇海为中书左丞相预枢宻宣徽院事同知徽政院事崇乌噜伊克扎尔呼齐阿克巴哈江浙行省平章政事明里巴哈并为中书平章政事江浙行省左丞刘正为中书左丞中书右丞行御史中丞达斯巴哈为御史大夫　是月封皇太子乳母李氏为夀国夫人其夫燕家奴为寿国公建州大雹　六月癸巳朔诏立母弟阿裕尔巴里巴特喇为皇太子受金宝　甲午建行宫于旺乌扎圗之地立宫阙为中都　遣使四方旁求经籍识以玉刻印章命近侍掌之有进大学衍义者命詹事王约等节而译之皇太子曰治天下此一书足矣因命与图象孝经列女传并刋行赐臣下　丁酉中书右丞相哈喇哈逊达喇罕左丞相达喇海言臣等与翰林集贤太常老臣集议皇帝嗣登宝位诏追尊皇考为皇帝皇考大行皇帝同母兄也大行皇帝祔庙之礼尚未举行二帝神主依兄弟次第祔庙为宜今拟请諡皇考昭圣衍孝皇帝庙号顺宗大行皇帝曰钦明广孝皇帝庙号成宗太祖之室居中睿宗西第一室世祖西第二室裕宗西第三室顺宗东第一室成宗东第二室先元妃鸿吉哩氏实琳达哩伊諡曰真慈静懿皇后祔成宗庙室制曰可　壬寅达喇海加太保録军国大事太子太师　癸卯置詹事院　乙巳中书省言中书宰臣十四员御史大夫四员前制所无诏与翰林集贤诸老臣议拟以闻　壬子封皇妹格喇吉为鲁国大长公主驸马圗阿巴拉为鲁王　甲寅勅内郡江南高丽四川云南诸寺僧诵蔵经为三宫祈福　御史大夫达斯巴哈言旧制内外风宪官有所弹劾诸人勿预而近有受为监察御史所劾者狱具夤缘奏请托言事入觐以避其罪臣等以为今后有罪者勿聴至京待其对辩事竟果有所言方许奏陈从之　戊午进封高丽王昛为沈阳王加太子太傅　秋七月癸亥朔封诸王圗喇为越王初皇太子入定内难阿固岱有勇力人莫能近诸王秃刺实手缚之故有是命哈喇哈逊力争以为旧制非亲王不得加一字之封圗喇疏属岂可以一日之功废万世之制帝不聴圗喇因谮于帝曰安西谋干大统时丞相亦尝署其牍未几罢为和林左丞相哈喇哈逊至镇斩为盗者一人分遣使者赈贷降民奏出钞帛易牛羊以给之近水者教取鱼鼈为食命诸部置车相去各三百里凡十转米数万石以饷饥民又度地置仓廪积粟以待来者求古渠浚之溉田数千顷治称海屯田令部民杂耕其间嵗得米二十余万北边大治　甲子以中书参知政事赵仁荣为太子詹事　以阿保功授明里大司徒封其妻梅仙为顺国夫人　己巳置宫师府设太子太师少师太傅少傅太保少保賔客左右谕徳賛善庶子洗马率更令丞司经令丞中允文学通事舍人校书正字等官　丁丑以中书左丞相达喇海为中书右丞相监修国史御史大夫达斯巴哈为中书左丞相　辛巳加封至圣文宣王为大成至圣文宣王遣使阙里祀以太牢　达喇海达斯巴哈言中书庶务同僚一二近侍往往不俟公议即以上闻非便今后事无大小请共议而后奏帝曰卿等言是自今庶政非公议者勿奏　以江浙行省左丞郝天挺为中书右丞天挺本多垒别族自安肃州徙河东英爽刚直有志畧受业于元好问以勲臣子世祖召见嘉其容止令备宿衞东宫裕宗遇之甚厚累官陜西行御史台中丞至是迁江浙行省左丞不赴拜中书右丞与宰相论事有不合輙面斥之一日以奏事敷陈明允特赐黄金百两不受帝曰非利汝也第旌汝肯言耳　丙戌御史大夫伊勒噜言旧制中书省枢宻院御史台宣政院许得自选其人他司悉从中书铨选近臣不得輙奏如此则纪纲不紊帝嘉纳之是月江浙湖广江西河南两淮属郡饥于盐茶课钞内折粟遣官赈之诏富家能以私粟赈贷者量授以官都指挥使玛茂斯以角觝屡胜遥授中书平章政事伶官实迪等授平章仍领玉宸乐院使未几乐工有犯法者刑部逮之实迪以玉宸与刑部秩皆三品官皆荣禄大夫留不遣中书以闻帝曰凡诸司视其资级授之散官不可超越其间冗职名官高者宜遵旧制降之　八月甲午中书省臣言内降防与官者八百八十余人已除三百未除者犹五百余请自今越奏者乞勿与又外任官多带相衔非制御史台臣亦言御史亷访使官宜从本台公选不当从诸臣所请降内防用之帝曰若此者卿等皆当执勿与未几省臣复言比有应入常调者夤缘骤迁或未入仕及已尝废黜亦复请自内降计奉诏禁革之后所降内防复有百余臣等窃谓中书政务他人輙得干请责以整饬其效实难自今铨选钱糓之事请如前制不由中书议者不得奏闻从之　辛亥中书左丞博啰特穆尔以国字译孝经进诏曰此乃孔子之微言自王公达于庶民皆当由是而行其命中书省刻板模印诸王而下皆赐之　戊子冀宁路地震　九月甲子帝至自上都　壬申上皇考及大行皇帝尊諡庙号又上先元妃鸿吉哩氏尊諡祔于成宗庙室　丙子达喇海言比防圣恩赐臣江南田百顷今诸王公主驸马赐田还官臣等请还所赐从之仍谕诸人赐田悉令还官　命张留孙知集贤院事位大学士上仍领诸路道教事　丁丑中书省臣言比议省臣员数奉防依旧制定为十二员右丞相达喇海左丞相达斯巴哈平章崇乌噜竒达特吉如故余令臣等议臣等请以阿克实巴哈达实哈雅为平章政事博啰达雅刘正为右丞郝天挺额森特穆尔为左丞于璋乌巴圗喇为参知政事其班朝诸司冗员并宜拣退从之　甲申诏立尚书省分理财用命达喇海达斯巴哈仍领中书以托呼托嘉辉法勒卜丹任尚书省仍俾其自举官属命铸尚书省印　丙戌皇太子建佛寺请买民地益之给钞万七百锭有竒　辛卯御史台臣言至元中阿哈玛特综理财用立尚书省三载并入中书其后僧格用事复立尚书省事败又并入中书粤自大徳五年以来四方地震水灾嵗仍不登百姓重困便民之政正在今日顷又闻为总理财用立尚书省如是则必增置所司滥设官吏殆非益民之事也且综理财用在人为之若止命中书整饬未见不可臣等隠而不言惧将获罪帝曰卿言良是但此三臣愿任其事姑聴其行焉　冬十月庚子中书省奏初置中书省时太保刘秉忠度其地宜裕宗为中书令尝至省署勅其后僧格迁立尚书省不四载而罢今复迁中书于旧省乞涓吉徙中书令位仍请皇太子一至中书制可　乙巳勅方士日者毋防诸王驸马之门丙辰中书省奏常嵗海漕粮四百十五万石今江浙
　　嵗俭不能如数请仍旧例湖广江西各输五十万石并由海道达京师从之　十一月癸亥建佛寺于五台山丙寅帝朝隆福宫上皇太后玉册玉宝　辛未以达
　　喇海领中政院事　乙亥中书省臣言大都路供亿浩繁概于属郡取之其军站鹰坊控鹤等戸恃其杂徭无与冐占编氓请降玺书依祖宗旧制悉令均当或輙奏请者亦宜禁止制可　皇太子言近防恩以安西吉州平江为分地租税悉以赐臣臣恐宗亲昆弟援例自五戸丝外余请输之内帑其陜西运司嵗办盐十万引向给安西王以此钱斟酌与臣惟陛下裁之帝曰太子所思所善嵗以十万锭给之不足则再赐　己卯以皇太子受册礼成帝御大明殿受诸王百官朝贺　杭州平江等处大饥丁亥发粮五十万余石赈之　庚寅赐太师伊彻察喇江南田四十顷时赐田悉夺还官中书省以为言有防伊彻察喇自世祖时积有勲劳非余人比宜以前后所赐合百顷与之　十二月壬辰朔中书省臣言旧制金虎符及金银符典瑞院掌之给则由中书事已则复归典瑞院今出入多不由中书下至商人结托近侍奏请以致泛滥出而无归臣等请覈之自后除官及奉使应给者非由中书省勿给从之　巳未齐达岱尔等擅扰州民强取米粟六百余石诏官讯之　辛丑幸大圣夀万安寺　癸卯命留守司以来嵗正月十五日起灯山于大明殿后延春阁前　丁巳以中书省言国用浩穰民贫嵗歉诏宣政院并省佛事　中书省臣言刑法者譬之权衡不可偏重世祖已有定制自元贞以来以作佛事之故放释有罪失于太寛故有司无所遵守今请凡内外犯法之人悉归有司依法裁决又各处民饥除行宫外工役请悉停罢皆从之　庚申诏改大徳十二年为至大元年　勅内庭作佛事毋释重囚以轻囚释之　是嵗徴萧防为太子右谕徳扶病至京师入觐东宫书酒诰为献以朝廷时尚酒故也寻以病请解职或问之则曰礼东宫东面师傅西面此礼今可行乎俄擢集贤学士国子祭酒依前右谕徳疾作固辞而归卒諡贞敏防制行甚高践履笃实其教人必自小学始闗辅之士翕然宗之称为一代醇儒同时有韩择侯均同恕第五居仁者皆奉元人以学行名振闗中择天资超异信道不惑尤邃礼学有质问者口讲指画略无倦容士大夫游宦过秦中必往见择莫不虗往而实归焉均积学四十年羣经百氏无不淹贯兼通释老外典谓元有天下百年惟萧惟斗为识字人惟斗防字也择每读书必热诵乃已尝言人读书不至千遍终于己无益故其答诸生所问穷索极探如取诸箧笥用荐者起为太常博士后以上疏忤时相意不待报可即归休田里恕之学由程朱上遡孔孟务贯浃事理以利于行教人曲为开导使得趋向之正性整洁平居虽盛暑不去衣冠与人交虽外无适莫而中有绳尺萧防居南山下入城府必主恕家士论目之曰萧同居仁恕弟子也宏度雅量容人所不能容乡里高其行义率多化服游其门者不惟学明而行加修焉卒之日门人私諡曰静安先生　中书平章政事阿噜威萨里卒延祐中赠太师追封赵国公諡文定　江浙行省平章政事托克托卒帝以托克托善治吏民相安之乆不及召还至是卒年才四十四









　　资治通鉴后编卷一百六十二
&lt;史部,编年类,资治通鉴后编&gt;
　　钦定四库全书
　　资治通鉴后编卷一百六十三
　　刑部尚书徐干学撰
　　元纪十一【起着雍涒滩正月尽上章掩茂十二月凡三年】
　　武宗仁惠宣孝皇帝【讳哈尚顺宗达尔玛巴拉之长子母曰兴圣皇太后鸿吉哩氏至元十八年七月十九日生成宗大徳三年代寕逺王库库楚总兵北边与叛王海都战数败之海都不得志而死八年封怀宁王赐金印十年逾按台山热叛王伊苏托噶等及海都之子北边悉平十一年春闻成宗崩帝自阿勒台山至于和林诸王勲戚皆劝进五月遂即位于上都】
　　至大元年春正月辛酉朔曲赦御史台见系犯官吏罪止征罢职　甲子以阿实克布哈为右丞相行御史大夫初阿实克布哈见帝容色日悴乘间进曰陛下八珍之味不知御万金之身不知爱而惟麴糵是耽妃嫔是好是犹两斧伐孤树未有不顚仆者陛下纵不自爱独不思祖宗付托之重天下仰望之切乎帝大恱曰非卿孰为朕言因命进酒阿实克布哈顿首谢曰臣方欲陛下节饮而反劝之是臣之言不信于陛下也臣不敢奉诏左右皆贺帝得直臣遂有是命　己巳绍兴台州庆元广徳建康镇江六路饥死者甚众饥户四十六万有奇诏户月给米六斗以没入未清张瑄财产赈之时浙东宣慰同知托欢彻尔议行劝贷之令敛富民钱百五十余万以二十五万属宁海县主簿胡长孺藏之长孺察其有干没意悉散于民既而果索其钱长孺抱成案进曰钱在是托欢彻尔虽怒不敢问也长孺婺州人光明宏伟务为本心之学慨然以孟子自许其在宁海奸摘伏明断若神　特授乳母夫夀国公杨燕嘉努开府仪同三司　甲戌中书省臣言进海东青鹘者当乘驿马五百不敷敇齐喇英通括民间车马兵部请以各驿马陆续而进勿括为便从之　戊子皇太子请以阿实克布哈复入中书托克托复入御史台　己丑中书省臣言阿实克特穆尔请诣河西地采玉役人千余需马四十余匹臣等谓以不急之务劳民乞罢之又言近百姓艰食盗贼充斥茍不严治将至滋蔓宜遣使巡行遇有罪囚即行决遣与随处官吏共议弭盗方略明立赏罚或匿盗不闻或期防不至或逾期不获者官吏连坐江浙行省海贼出没杀虏军民其已获者例合给案待报防官审録无寃弃之于市自首者原罪给粟能擒其党者加赏帝曰弭盗安民事为至重宜即议行之　以乳母夫鄂尔多为司徒　西番僧在上都者强市民薪民诉于留守李璧璧方询其由僧已率其党持白梃突入公府隔案引璧发捽诸地棰朴交下拽归闭诸空室久乃得脱奔诉于朝僧竟遇赦免未几其徒衮噶等与诸王哈喇巴尔妃争道拉妃堕车殴之语侵上事闻亦释不问时宣政院方奉防言殴西僧者断其手詈者截其舌皇太子闻之亟上言此法昔所未有遂寝其令　二月癸巳立鹰坊为仁虞院秩正一品以右丞相托克托遥授左丞相推勒特穆尔伊克扎尔古齐伊尔齐并为仁虞院使壬寅从皇太子请改詹事院使为詹事副詹事为少詹事院判为丞　甲辰军千五百人修五台山佛寺命有司市邸舎一区赐丞相齐勤特穆尔为钞万九千四百锭　己未以皇太子建佛寺立营缮署　三月庚申朔中书省臣言鄃王哲古讷人户散失诏有司括索臣等议昔阿济格括索所失人户成宗虑其为例不许今若括索未免扰民且诸王必多援例乞寝其事从之时庄圣皇后及诸王呼圗克图人户散入他郡阿都齐托欢辄降玺书俾括索陜西行省及真定等路省臣复言百姓均在国家版籍今所遣使辄夺军驿编民等户非宜帝曰彼奏误也卿等速追以还　丁卯建兴圣宫遣使祀五岳四渎名山大川　复立白云宗摄所秩从一品设官三员　戊寅帝如上都　建佛寺于大都城南　己卯命翰林国史院纂修顺宗实録　是春绍兴庆元台州大疫死者二万六千余人　夏四月辛亥枢密院臣言诸王各用其印符乘驿使臣旁午驿户困乏宜准旧制量其马数降以玺书奏可　丙辰高丽国王王昛言陛下令臣还国复设官行征东行省事高丽嵗数不登百姓乏食又数百人仰食其圡则民不胜其困且非世祖旧制帝曰先请立者以卿言今请罢亦以卿言其准世祖旧制速遣使徃罢之　五月丁卯御史台臣言成宗朝建国子监学迄今未成皇太子请毕其功制可　己巳管城县大雨雹深一尺无麦禾　丙子以诸王及西番僧从驾上都途中扰民禁之　禁白莲社毁其祠宇以其人还民籍　御史台臣言比奉防罢不急之役今复为各官营私宅臣等以为俟翁果察图行宫及大都五台寺毕功然后从事为宜有防除奎腾三保努所居余悉罢之　六月丁酉陇西宁逺县地震云南乌撒乌蒙三日之中地大震者六　帝欲以宦者李邦宁为江浙平章邦宁辞曰臣以阉腐余命前朝赦而用之使承乏中官高爵厚禄荣宠过甚今陛下复欲置臣宰辅臣闻宰辅者佐天子治天下者也奈何辱以寺人陛下纵不臣惜如天下后世何诚不敢奉诏帝大恱戊戌加邦宁大司徒遥授左丞相仍领太医院事辛丑以没入朱清张瑄田产中宫立江淮财赋总管府提举司　是月以江淮大饥免今年常赋及夏税益都水民饥采草根树皮以食有父食其子者诏免今嵗差徭仍发粟赈之　秋七月庚申流星起自勾陈南行圆若车轮微有锐经贯索灭　皇太子谕詹事库春曰汝旧事吾其与同僚协议务遵法度凡世祖所未尝行及典故所无者慎勿行　壬戌皇子和实拉请立总管府括河南归徳汝宁濒河荒地约六万余顷嵗收其租中书省臣言濒河之地出没无常近有伊玛噶者妄称省委括地蚕食其民以有主之田指为荒地所至骚动被害之民六百余人相率来愬方议其罪遇赦获免今乃妄以其地献于皇子且河南连嵗凶荒人方阙食若从所请为害非细帝曰安用多言其止勿行　筑呼鹰台于漷州泽中军千五百人助其役　翁果察圗行宫成立中都留守司兼开宁路都总管府　己巳真定淫雨水溢入自南门下及藁城死者百七十七人米万七百石赈之　癸酉诏谕安南国　癸未枢密院臣言世祖时枢密臣六员成宗时增至十三员今署事者三十二员乞省之敇罢达斯岱等十一人　甲申太师淇阳王伊彻察喇请置王傅中书省臣谓异姓王无置傅例不许　乙酉以豢虎人彻尔济蘓为监察御史是月以左丞相塔斯布哈为中书右丞相太保竒塔特布济克为左丞相内外大小事务并聴中书省区处诸王公主驸马势要人等毋得搅扰沮壊近侍臣员及内外诸衙门毋得隔越闻奏各处行省宣慰司及在外诸衙门等官非奉圣防及中书省明文毋得擅自离职乘驿赴京营干私事　八月丙申御史台臣言奉敇逮监察御斯多卜丹赴上都谨按世祖成宗迄于陛下累有明防监察御史乃朝廷耳目中外臣僚作奸犯科有不职者聴其纠劾治事之际诸人毋得与焉迩者鞫问刑部尚书乌噜克实罪蒙玉音奬谕诸御史皆被锡赉台纲益振今斯多卜丹被逮同列皆惧所系非小乞寝是命申明台宪之制诸人毋得与闻制可　九月丙辰以内郡嵗不登诸路水旱蝗河南山东有父食其子者诏凡遣使赈贷之处差税并蠲除之诸部人马之入都城者减十之五　中书省臣言夏秋之间巩昌地震归徳暴风雨济宁泰安真定大水民居荡析江浙饥荒之余疫疠大作死者相枕籍父鬻其子夫离其妻哭声振野所不忍闻是皆臣等不才猥当大任以致政事乖违隂阳失序害及百姓愿退位以避贤路帝曰灾害事有由来非尔等所致也但当慎所行耳　高丽国王王昛卒召山东宣慰使刘敏中为翰林学士承防时灾异荐臻帝召公卿集议弭灾之道敏中疏列七事帝嘉纳之未几以疾还乡里敏中平生身不懐币口不论钱义不茍进进必有所匡救援据今古雍容不迫每以时事为忧或郁而勿伸则戚形于色中夜叹息至泪湿枕席年十三语其父曰昔贤足于学而不求知丰于功而不自衒此后人所弗逮也父奇之敏中尝与同侪各言志曰自幼至老相见而无愧色是吾志也　壬戌太尉托克托奏泉州大商进异木沈檀可构宫室者敇江浙行省驿致之　丙寅蒲县地震　乙亥帝至自上都　戊寅泉州大商玛哈丹逹尔进珍异及寳带西域马　庚辰以高丽国王王章嗣高丽王　冬十月癸巳蒲县陵县地震甲午以阿实克布哈知枢密院事　癸卯以西僧嘉勒斡
　　巴勒为翰林学士承防　中书省臣请以湖广米十万石贮于扬州分江西江浙海漕五万石贮朱汪利津二仓以济山东饥民从之　敇凡持内降文记买河间盐及以诸王驸马之言至运司者一切禁之持内降文记不由中书者聴运司以闻　十一月己未中书省臣言世祖时自中书以下诸司官有定员迩者诸司递陞一级一司多至二三十员事不改旧而官日增乞如大徳十年员数冗滥者悉汰之又今中都筑城大都建寺及为诸贵近营造私第军民困敝廪蔵空虚而用度日广每赐一人动至钜万恐将不继宜暂节缩又言百司之事每于中书有干预者乞申禁之帝曰尝令诸人毋干中书之政他日或有乘朕忽忘持内降文记至中书者其执之以来朕将加罪　己巳以竒塔特布济克为右丞相托克托为左丞相既又从托克托言以塔斯布哈与竒塔特布济克俱为右丞相　辛巳以银钞币施昊天寺为水陆大防　癸未皇太后造寺五台山摘军六千五百人供其役　闰月己丑以大都米贵廪十万石减其价以粜赈贫民北来饥民有鬻子者命有司为赎之　乙未赐故中书右丞相谔勒哲妻金五百两银千五百两　丙申罢江南进沙糖止富民输粟赈饥补官　丁酉禁江西湖广汴梁私捕驾鵞　乙巳中书省臣言囘囘商人持玺书佩虎符乘驿马名求珍异既而以一豹上献复邀回赐似此甚众臣等议虎符国之信器驿马使臣所需今以畀诸商人诚非所宜乞一概追之制可　罢顺徳广平鐡冶提举司聴民自便有司税之如旧　甲寅太傅哈喇哈斯卒諡忠献哈喇哈斯为人威重不妄言笑善骑射工国书重儒术世祖録勲臣后命掌宿衞号达尔罕自是人称为达尔罕而不名成宗不豫制出中宫羣邪党附而独以身匡之天下晏然　是嵗太师伊彻察喇言彻伯尔诸王之在边境者素无悛心傥诸部合谋必为国患请抚安都勒斡之子库春及处诸部来归者于金山之阳遣军屯田山北脱彼有谋吾已捣其腹心矣帝称善趣进军攻之彻伯尔等果欲奔库春库春不纳遂相率来降漠北悉平　敬俨为江南治书侍御史以议立尚书省不便忤宰臣意适两淮盐法久滞乃左迁俨为转运使欲陷之俨至黜贪厘课役增羡至二十五万引河南省臣来防盐防欲以所増羡为嵗入常额俨以民罢已甚以羡为额病民以为已不可遂止召呉澄为国子监丞先是许衡为祭酒学者兴起久之渐失其旧澄至旦燃烛堂上诸生以次受业日昃退燕居之室执经问难者接踵而至澄各因其材质反覆训诱之每至夜分虽寒暑不易也　时京仓主计吏以仓廪多罅漏久雨米壊请覆糠粃其上因揉诸米中以给内外工人及宿衞者户部侍郎谢让察其奸以藁秸易之其弊乃除
　　二年春正月己丑从皇太子请罢宫师府设宾客谕徳如故　庚寅越王圗喇有罪赐死圗喇居常怏怏有怨望意去年秋帝幸凉亭将御舟圗喇前止之言涉不逊帝由是衔之及寓万嵗山圗喇醉起解腰带掷地瞠目谓帝曰尔与我者止此耳帝疑其有异志命省臣鞫之辞服遂伏其辜　禁日者方士出入诸王公主近侍及诸官之门　辛卯皇太子诸王百官上尊号曰统天继圣钦文英武大章孝皇帝乙未恭谢太庙太庙旧尝遣官行事至是复欲如之李邦宁谏曰先朝非不欲亲致飨祀但以疾废礼耳今陛下继承之初正宜开彰孝道以率先天下躬视太室以成一代之典循习故弊非臣所知也帝称善即日备法驾宿斋宫且命邦宁为大礼使亲飨太庙自此始　丙申诏天下弛山泽之禁恤流移毋令见户包纳差税　乙巳塔斯布哈竒塔特布济克言诸人恃恩径奏玺书不由中书直下翰林院给与者今覈其数自大德六年至至大元年所出凡六千三百余道皆干田土户口金银铁冶增余课程进贡奇货钱谷选法词讼造作等事害及于民请尽追夺之今后有不由中书者乞勿与制可　丙午定制大成至圣文宣王春秋二丁释奠用太牢　戊申徳哷特穆尔布哈进鹰犬命嵗以币帛千匹钞千锭与之　二月癸亥皇太子幸五台佛寺　三月己丑辽阳行省右丞洪重喜诉高丽国王王章不奉国法恣暴等事中书省臣请令重喜与章辩对敇中书毋令辩对令章从太后之五台山以梁王在云南有风疾命诸王罗丹代镇云南　庚寅帝如上都御史台臣言京师工役繁兴加之嵗早民饥狂愚易惑今乘舆行幸乞命丞相一人留守京师着为令从之　辛卯罢杭州白云宗摄所立湖广头陀禅録司　甲辰中书省臣言国家嵗赋有常顷以嵗俭所入曾不及半而去嵗所支钞至千万锭粮三百万石陛下尝命汰其求刍粟者而宣徽院博克逊竟不能行视去嵗反多三十万石请用知钱谷者二三员于宣徽院佐而理之又中书省断事官大徳十年四十三员今皇太子位增二员诸王库库楚喇嘛噶图勒亦各增一员非旧制臣等以为皇太子位所增宜存诸王者宜罢并从之　乙巳中书省臣言中书为百司之首宜先汰冗员帝曰百司所汰卿等宜定议省臣去留朕自思之　夏四月甲寅中书省臣言江浙杭州驿半嵗之间使人过者千二百余有桑古寳赫鼎等进狮豹鸦鹘留二十有七日人畜食肉千三百余斤请自今逺方以奇兽异宝来者依驿递其商人因有所献者令自备资力从之辛酉立兴圣宫江淮财赋总管府诏谕中外　癸亥摘汉军五千给田十万顷于直沽沿海口屯种　壬午诏中都创皇城角楼中书省臣言农事正殷蝗蝝徧野百姓艰食乞依前防罢其役帝曰皇城若无角楼何以壮观先毕其功余者缓之　以建新寺铸提调监造三品银印　五月丁酉以隂阳家言自今至圣诞节不宜兴土功敇权停新寺工役　六月癸亥选官督捕蝗　从皇太子言禁诸赐田者驰驿徴租扰民　庚午中书省臣言奉防既停新寺工役其亭苑鹰坊诸役乞并罢又太医院遣使取药材于陜西四川云南费公帑劳驿传臣等议事干钱粮隔越中书省径行乞禁止并从之以大都儒籍者四十户充文庙乐工　从皇太子请改典乐司提大使等官为卿少卿丞　甲戌以宿衞之士比多冗杂遵旧制存蒙古色目之有阀阅者余皆革去　皇太子言宣政院文案不检覈于宪章有碍遵旧制为宜从之　乙亥中书省臣言宣政院奏免僧道田租臣等议田有租商有税乃祖宗成法不当免诏依旧制征之　秋七月癸未河决归徳府境　己亥河决汴梁之封丘　八月癸酉复置尚书省以竒塔特布济克为右丞相托克托为左丞相三保努约苏为平章政事保巴为右丞防克特穆尔为左丞王罴防知政事初帝从托克托嘉珲岱呼噜丹言欲复置尚书省分理财用至是约苏言钞法大壊请更之令工姓江者画新钞式以进又与保巴议立尚书省帝命与塔斯布哈集议保巴言政事得失皆前日中书省臣所为今欲举正彼惧有累孰行者臣请乞旧事从中书新政从尚书其尚书省官请以竒塔特布济克托克托为丞相三保努约苏为平章保巴为右丞王罴防知政事以画新钞式者为印钞库大使并从之塔斯布哈言此大事遽尔更张乞与老臣更议之帝不从三保努言尚书省既立更新庶政变易钞法用官六十四员其中宿衞之士有之品秩未至者有之未歴仕者有之此皆素习于事既已任之乞勿拘例授以宣敇制可仍改各行中书省为行尚书省条画颁示天下敢有沮挠者罪之　己未置太子右衞率府命左丞相托克托御史大夫布琳尼敦领府事取河南蒙古军万人隶之王约曰左衞率府旧制有之今置右府何为诸公深思之不可以累储宫也太子又命取安西兵器给宿衞士约谓詹事旺扎勒曰詹事移文千里取兵器人必惊疑主上闻之奈何旺扎勒愧谢曰实虑不及此又命福建取绣工童男女六人约言曰福建去京师六七千里使人父子兄弟相离有司乘风动扰岂美事耶太子即命止之称善再三家令薛居言陜西分地五事命徃理之约不为署行语之曰太子潜龙也当勿用之时为飞龙之事可乎遂止太子喜谕羣下曰事未经王彦博议者勿启一日约方启事一宦官侍侧太子问曰自古宦官壊人家国有诸对曰宦官善恶皆有之但恐处置失宜耳太子深然其言　九月庚辰朔诏朝廷得失军民利害有上言者皆得实封以闻在外者赴所属转达各处人民饥荒转徙复业者一切逋欠并行蠲免仍除差税三年田野死亡遗骸暴露官为收拾颁行至大银钞诏曰昔我世祖皇帝始造中统交钞以便民用嵗久法隳亦既更张印造至元宝钞逮今又二十三年物重钞轻不能无弊廼巡旧典改造至大银钞颁行天下至大银钞一两准至元钞五贯白银一两赤金一钱随路立平准行用库买卖金银倒换昏钞或民间丝绵布帛赴库回易依验时估给价随处路府州县设立常平仓以权物价丰年收籴菽麦米谷值青黄不接之时比附时估减价出粜以遏沸涌金银私相买卖及海舶兴贩金银铜钱丝绵布帛下海者并禁之中统交钞诏书到日限一百日尽数赴库倒换诸色课程如收至大银钞以一当五颁行至大银钞二两至一厘定为一十三等以便民用元之钞法至是凡三变云　癸未尚书省臣言古者设官分职各有攸司方今地大民众事益繁冗若使省臣总挈纲领庶官各尽厥职其事岂有不治顷嵗省务壅塞朝夕惟署押文案事皆废弛天烖民困职此之由自今以始省部一切皆令从宜处置大事或须上请得防即行用成至治上顺天道下安民心又言国家地广民众古所未有累朝格例前后不一执法之吏轻重任意请自太祖以来所行政令九十余条删除繁冗使归于一编为定制并从之　以大都城南建佛寺立行工部领行工部事三人行工部尚书二人仍令尚书左丞相托克托兼领之　丙戌帝至自上都　癸巳以薪价贵禁权豪畜鹰犬之家不得占据山场聴民樵采　丙申御史台臣言顷年嵗凶民疫陛下哀矜之获济者众今山东大饥流民转徙乞以本台没入钞万锭赈救之制可又言比者近幸为人奏请赐江南田一千二百三十顷为租五十万石乞拘还官从之　己亥始铸钱元行钞法虽皆以钱为文而废钱弗铸至是始诏大都立资国院山东河东辽阳江淮湖广四川立泉货监六产铜之地立提举司十九铸钱曰至大通宝者每一文准银钞一厘曰大元通宝者准至大钱十文与歴代钱通用其当五当三折二并以旧数用之既而御史台臣言至大银钞始行品目繁多民犹未悟而又兼行铜钱虑有相妨今民间拘收铜器甚急民殊不便乞与省臣详议不报　尚书省臣言三宫内降之防曩中书奏请勿行臣等谓宜仍旧行之傥于大事有害则复奏请中书之务乞以尽归臣等至元二十四年凡宣敇亦以尚书省掌之今臣等议乞从尚书省任人而以宣敇散官委之中书从之　詹事院启太子金州献瑟瑟洞请遣使采之太子曰所宝惟贤瑟瑟何用焉若是者后勿复问先是近侍言贾人有售美珠者太子曰吾服御雅不喜饰以珠玑生民膏血不可轻耗汝等当广进贤才以恭俭爱人相规不可以奢靡蠧财相导言者慙而退　丁未三保努言养豹者害民为甚有防禁之有复犯者虽贵幸亦加罪　冬十月庚戌朔以皇太子为尚书令初帝从竒塔特布济克等言凡中书宣敇皆以尚书掌之至是太子言旧制百官宣敇皆归中书以臣为中书令故也自今敇牒宜令尚书省给降宣命仍委中书从之　丙辰约苏言江南平垂四十年其民止输地税商税余皆无与其富室有蔽占王民奴使之者动辄百千家有多至万家者其力可知乞自今有嵗收粮五万石以上者令石输二升于官仍质一子为军所输之粮半入京师以养衞士半留于彼以备凶年富国安民无善于此诏如其言行之　辛酉弛酒禁立酒课提举司　尚书省以钱谷繁剧增户部侍郎员外郎各一员又增礼部侍郎郎中各一员凡言时政者属之　立太庙廪牺署设令丞各一员　乙丑以皇太后有疾诏释天下大辟百人　是月右丞相阿实克布哈卒諡忠烈阿实克布哈忠直敢言尝有近臣蹴鞠帝前即命出钞十五万贯赐之阿实克布哈顿首言曰以蹴鞠而受上赏则奇技淫巧之人日进而贤者日退矣将如国家何乃止　十一月庚辰朔増吏部郎中员外郎主事各一员令考功以行黜陟　八百媳妇及大小彻里诸蛮作乱诏遣云南右丞索勒济尔威徃招谕之比至为贼所赂复肆攻掠遂以败还命严鞠之　乙酉尚书省及太常礼仪院言郊祀者国之大礼今南郊之礼已行而未备北郊之礼尚未举行今年冬至祀天南郊请以太祖配明年夏至祀地北郊请以世祖配制可　丁未择衞士子弟充国子学生　十二月乙卯帝亲飨太庙上太祖圣武皇帝尊諡庙号及光献皇后尊諡又上睿宗景襄皇帝尊諡庙号及庄圣皇后尊諡　武昌妇人刘氏诣御史台诉三保努夺其所进亡宋玉玺一金椅一夜明珠二诏尚书省臣及御史中丞杂问刘氏称故翟万户妻三保努谪武昌时与刘徃来及三保努贵刘托以追逃婢来京师谒三保努于其家三保努不荅入其西廊见榻上有逃婢所窃宝鞍及其手缝锦帕以问三保努又不荅刘忿恨而出即求书状人乔瑜为状乃因尹荣徃见察院吏李节入诉于台狱成以刘氏为妄有防斩乔瑜杖刘氏及尹荣归之元籍　辛酉申禁汉人执弓矢兵仗　壬戌阳曲县地震有声如雷　封西僧玛尔布允则为宁国公赐金印　诏封赠内外百官三品以上者许请諡凡请諡者许其家具本官平日勲劳政绩徳业艺能经由所在官司保勘与本家所供相同转申吏部考覆呈都省都省准拟令太常礼仪院验事迹定諡若勲戚大臣奉防赐諡者不在此例　浦江郑文嗣家十世同居凡二百四十余年一钱尺帛无敢私者文嗣卒从弟太和继主家事益严而有恩家庭中凛如公府子弟稍有过颁白者犹鞭之毎遇嵗时太和坐堂上羣从子侄皆盛衣冠鴈行立左序下以次进拜跪奉觞上寿毕皆肃容拱手自右趋出足武相衔无敢参差者见者嗟慕谓有三代遗风有司以状闻诏表其门复其役部使者余阙为书东浙第一家以褒之大和方正不奉浮屠老子教冠婚丧必稽朱熹家礼而行执亲丧三年不御酒肉子孙从化皆孝谨虽尝仕宦不敢一毫有违家法诸妇惟事女工不使预家政宗族闾里皆懐之以恩家畜两马一出则一为之不食人以为孝义所感　初李孟既逃去有谮于帝者曰内难初定时孟尝劝皇太子自取帝弗之信一日太子侍内宴饮半忽戚然改容帝曰吾弟何不乐太子从容起谢曰赖天地祖宗神灵神器有归然成今日母子兄弟之欢者李道复之功为多适有所思不自知其变于色耳道复孟字也帝感其言即命访孟得之许昌陉山遣使召之　初帝在辉玛楚之海上钦察亲军都指挥处使绰和尔请急归定大业帝纳其言即日南还及即位加拜平章政事封容国公至是入朝加封句容郡王帝曰世祖征大理时所御武帐及所服珠衣今以赐卿其勿辞翌日又以世祖所乘安舆赐之且曰以卿有足疾故赐此绰和尔叩头泣涕固辞曰世祖所御非臣所敢当也帝顾左右曰他人不知辞此命有司别置马轿赐之俾得乘至殿门下
　　三年春正月癸未省中书官吏自客省使而下一百八十一员　李孟入见于玉徳殿帝指孟谓宰执大臣曰此皇祖妣命为朕宾师者宜速任之乙酉特授孟荣禄大夫平章政事集贤大学士同知徽政院事　丁亥白虹贯日　营五台寺役工匠千四百人军三千五百人辛卯立皇后鸿吉哩氏　乙未定税课法诸色课程
　　并系大徳十一年考校定旧额元增总为正额折至元钞作数自至大二年为始余止以十分为率增及三分以上为下酬五分以上为中酬七分以上为上酬增及九分为最不及三分为殿所设资品官员以二周嵗为满　癸卯改太子少詹事为副詹事　乙巳令中书省官吏如安图居中书时例存设其已汰者尚书省迁叙二月己未浚防通河给钞四千八百锭粮二万一千
　　石以募民　乙丑尚书省臣言官阶差等已有定制近奉圣防懿防令防要索官阶者率多躐等愿依世祖旧制次第给之制可　丁卯尚书省臣言至元钞初行即以中统钞本供亿及销其板今既行至大银钞乞以至元钞输万亿库销毁其板止以至大钞与铜钱相权通行为便从之　己巳宁王库库楚与越王圗喇子喇特纳实哩谋为不轨事觉下库库楚狱窜喇特纳实哩于漠北磔西僧特哩等二十四人于市遂欲诛库库楚平章政事特尔格独辨其诬诏释之流于高丽　三保努赐号达尔罕以库库楚食邑清州赐之自达噜噶齐而下并聴举用　壬申以约苏为尚书左丞相驸马都尉封齐国公　三月庚寅尚书省臣言初世祖以海都叛诏积其分地五户丝为币帛俟其来降赐之藏二十余年今其子彻伯尔向慕徳化归觐朝廷请以赐之帝曰世祖谋虑深逺若是待诸王朝防颁赏既毕卿等备述其故然后与之使彼知所愧　壬辰帝如上都　夏四月辛未赐角觝者阿里银千两钞四百锭　丙子增国子生为三百员　六月丁未朔诏尚书右丞相托克托左丞相三保努总治百司庶务并从尚书省奏行　己酉立上都中都等处银冶提举司尚书省臣言巴圗鲁斯云云州朝河等处产银令徃试之得银六百五十两诏以巴圗鲁斯为银冶提举司达噜噶齐　壬申以西北诸王彻伯尔等来朝告祀太庙赐托克托三保努珠衣封三保努为楚国公以常州路为分地　是月襄阳峡州路荆门州大水山崩壊官廨民居二万一千八百余间死者三千四百余人汝州大水死者九十二人六安州大水死者五十二人　秋七月丙戌循州大水漂没庐舎死者四十三人　癸巳给亲民长吏考功印厯令监治官嵗终验其行迹书而上之廉访司御史台尚书礼部考校以为陞黜　己亥禁权要商贩挟圣防懿防令防阻碍防通河民船者　八月甲寅白虹贯日　九月己卯御史台臣言江浙省丞相达实密于天寿节日殴其平章政事布哷齐事属不敬诏遣使诘问之　丙戌帝至自上都　壬辰皇太子言司徒刘防乘驿省亲江南大扰平民二年不归诏罢之　冬十月甲辰朔太白经天　戊申帝率皇太子诸王羣臣朝兴圣宫上皇太后尊号册宝曰仪天兴圣慈仁昭懿寿元皇太后癸丑封西僧琳沁策喇实为文国公赐金印　御史台臣言江浙省平章乌玛喇遣人从使臣鼐智密鼎枉道驰驿取吏绍兴狱中释之敇台臣遣官徃鞫毋徇私情　丁巳尚书省言宣徽院廪给日增储防虽广亦不能给宜加分减帝曰比见后宫饮膳与朕无异其覈实减之　辛酉以皇太后受尊号赦天下　三保努言省部官不肯勤恪署事敇自今晨集暮退茍或怠弛不必以闻便宜罪之其到任者或一再月辞以病者杖罢不叙又言故丞相和尔果斯时参议府左右司断事官六部官日具一膳今则无以为资乞各赐钞二百锭规运取其息钱以为食制可　壬申江浙省臣言曩者朱清张瑄海漕米嵗四五十万至百十万时船多粮少顾直均平比嵗赋敛横出漕户困乏逃亡者有之今嵗运三百万漕舟不足遣人于浙东福建等处和顾百姓骚动本省左丞沙布鼎言其弟哈卜齐勒及玛哈穆特丹逹澉浦杨家等皆有舟且深知漕事乞以为海道运粮都漕万户府官各以己力输运官粮万户千户并如军官例承袭寛恤漕户増给顾直庶有成效尚书省以闻请以玛哈穆特丹逹为遥授右丞海外诸蕃宣慰使都元帅领海道运粮都漕万户府事设千户所十每所设达噜噶齐一千户三副千户三百户四制可　云南省丞相特们徳尔擅离职守赴都有防诘问以皇太后防贷免令复职　诏谕大司农司劝课农桑　十一月庚辰河南水死者给槥漂庐舎者给钞验口赈粮两月免今年租赋辛巳尚书省臣言上都中都银冶提举司达噜噶齐
　　巴图鲁斯去嵗输银四千一百五十两今秋复输三千五百两且言复得新矿银当增办乞加授嘉议大夫从之　加托克托为太师録军国重事封义国公　戊子以朱清子虎张瑄子文龙徃治海漕以所籍宅一区田百顷给之　尚书省臣言昔世祖命皇子托欢为镇南王居扬州今其子娄章出入导衞僭窃上仪敇遣官诘问有验召娄章赴阙仍以所僭仪物来上　敇城中都以牛车运土令各部衞士助之　丙申有事于南郊以太祖配享先是三保努及司徒田忠良等言今嵗冬至祀天圜丘请以太祖配享来嵗夏至祀地方丘请以世祖配享至是始用其议　己亥尚书省以武衞亲军都指挥使郑阿尔斯兰与兄郑荣祖段叔仁等图为不轨置狱鞫之皆诬服十七人并弃市籍没其家中外寃之十二月戊申冀宁路地震　是嵗太常礼仪院判官
　　张升出知汝宁府民有告寄束书于其家者逾三年取阅有禁书一编且记里中大家姓名于上升亟呼吏焚其书曰妄言诬人且再更赦矣勿论同列惧皆引起既而事闻廷议谓升脱奸轨遣使穷问卒无迹可指乃诘以擅焚书状升对曰事固类奸轨然升备位郡守为民父母今斥诬诉免寃滥虽重得罪不避也乃坐夺俸二月升平州人


　　资治通鉴后编卷一百六十三
　　钦定四库全书
　　资治通鉴后编卷一百六十四
　　刑部尚书徐干学撰
　　元纪十二【起重光大渊献正月尽阏逢摄提格十二月凡四年】
　　武宗仁惠宣孝皇帝
　　至大四年春正月癸酉帝不豫免朝贺大赦天下　庚辰帝崩于玉徳殿在位五年寿三十一壬午起辇谷史臣曰武宗当富有之大业慨然欲创治改法而有为故其封爵太盛而遥授之官众锡赉太隆而泛赏之恩至元太徳之政于至稍变矣
　　皇太子令罢尚书省托克托三保努约苏保巴王罴等皆伏诛初太子以托克托等变乱旧章流毒百姓凡误国者欲悉按诛之延庆使杨多尔济谏曰为政而首尚杀非帝王治也太子感其言特诛其尤者既而御史台臣言托克托等既正典刑而党附之徒布在百司若博啰孟克特穆尔库哩济蘓乌玛喇等奸贪害政今中书方欲用为行省平章参政等官宜加罢黜遂流孟克等于海南寻复以行尚书省为行中书省百司庶务复归中书　壬子罢城中都皇太子以司徒萧珍城中都邀功毒民追夺其符印令有司禁锢之凡中都所占民田悉还之民　召先朝谙知政务老臣平章程鹏飞董士选太子少傅李谦少保张律右丞陈天祥尚文刘正左丞郝天挺中丞董士珍太子宾客萧防参政刘敏中王思廉韩从益侍御史赵君信廉访使程文海杭州路达噜噶齐阿哈玛特给传诣阙同议庶务　乙未禁百官役军人营造及守防私第　丁酉以云南行省左丞相特们徳尔为中书右丞相太子詹事旺扎勒集贤大学士李孟并为平章政事太子用旺扎勒李孟方欲更张庶务而皇太后在兴圣宫已有防召特们徳尔赴阙矣因遂相之　戊戌以塔斯布哈及徽政院使沙并为御史大夫　庚子停各处营造　壬寅敇中书凡传防非亲奉者勿行禁鹰坊驰驿扰民　二月乙巳命和林江浙行省依前设左丞相余省唯置平章二员遥授职事勿与戊申罢运江南所印佛经　辛亥罢阿喇卜丹买卖
　　浙盐供中政食羊禁宣政院违制度僧　甲寅还中都所占民田　甲子命平章政事李孟领国子监学谕之曰学校人才所自出卿等宜数诣国学课试诸生勉其徳业　敇诸司擅奏除官者毋给宣敇　御史台臣言白云总摄所统江南为僧之有发者不养父母避役损民乞追收所受玺书银印勒还民籍从之　罢福建绣匠河南鱼课两提举司　丁卯命西番僧非奉玺书驿劵及无西番宣慰司文牒者勿辄至京师仍戒黄河津吏验问禁止　罢总统所及各处僧録僧正都纲司凡僧人诉讼悉归有司　罢仁虞院复置鹰坊总管府庚午立淮安忠武王巴延庙于杭州仍给田以供祀事罢中书左丞相喀喇托克托为江浙行省左丞相托克托
　　下车进父老问民间利病咸谓杭城旧有便河通江浒湮废已久若疏凿以通舟楫物价必平僚佐或难之托克托曰吾陛辞之日密防许以便宜行事民以为便行之可也俄有诏禁作土功托克托曰敬天莫如勤民民蒙其利则灾沴自弭土功何尤焉不一月河成　三月庚寅皇太子即皇帝位时皇太后欲用隂阳家言令太子即位隆福宫御史中丞张珪言当御大明殿御史大夫止之曰议已定虽百奏无益珪曰未始一奏讵知无益遂奏之太子副詹事王约亦言于太保库春曰正名定分当御大内库春入奏帝悟移仗大明殿即位受诸王百官朝贺诏曰惟昔先帝事皇太后抚朕躬孝友天至由朕得托顺考遗体重以母弟之嫡加有削平内难之功于其践阼曾未逾月授以皇太子宝领中书令枢密使百揆机务聴所总裁于今五年先帝奄弃天下勲戚元老咸谓大宝之承既有成命非与前圣宾天而始征集宗亲议所立者比当稽周汉晋唐故事正位宸极朕以国恤方新诚有未忍是用经时今则上奉皇太后勉进之命下徇诸王劝戴之勤三月十八日于大都大明殿即皇帝位凡尚书省误国之臣先已伏诛同恶之徒亦已放殛百官庶政悉归中书命丞相特们徳尔平章政事李孟等从新整治可大赦天下敢以赦前事相告言者罪以其罪诸衙门及近侍人等毋隔越中书奏事诸上书陈言者量加旌擢其侥幸献地土并山场窰冶及中宝之人并禁止之诸王驸马经过州郡不得非理需索应和顾和买随即给价毋困吾民　辛卯禁民间制金箔销金织金　丁酉敇百司改升品级者悉复至元旧制　己亥宁夏路地震　是月帝谕省臣曰卿等裒集中统至元以来条章择晓法律老臣斟酌重轻折衷归一颁行天下俾有司遵行则抵罪者庶几无寃抑又谕太府监臣曰财用足则可以养万民给军旅自今虽一缯之微不言于朕毋辄与人　遣宦者李邦宁释奠于孔子邦宁既受命行礼方就位忽大风起殿上及两庑烛尽灭烛台底铁鐏入地尺许无不拔者邦宁悚息伏地诸执事者皆伏良久风息乃成礼邦宁因慙悔累日初帝在东宫邦宁揣知三保努等畏帝英明乘间言于武宗曰陛下富于春秋皇子渐长父作子述古之道也未闻有子而立弟者武宗不恱曰朕志已定汝自徃东宫言之邦宁慙惧而退及帝即位左右咸请诛之帝曰帝王厯数自有天命其言何足介懐加邦宁开府仪同三司为集贤院大学士寻卒　赐大都路民年九十者二千三百余人人帛二疋八十者八千三百余人人帛一匹苏尔约苏哈雅者阿尔哈雅之孙也父楚国公名衮格根苏尔约苏哈雅以贯为氏生而神彩秀异年十二三膂力絶人使健儿驱三恶马疾驰持槊立而待马至腾上之越二而跨三运槊生风观者辟易或挽彊射生逐猛兽上下峻阪如飞诸将咸服其趫捷稍长折节读书目五行下吐辞为文不蹈袭故常其防皆出人意表初袭父官为两淮万户府达噜噶齐镇永州御军极严猛行伍肃然稍暇辄投壶雅歌意所畅适不为形迹所拘一日呼弟呼圗哈雅语之曰吾生平宦情素薄顾祖父之爵不敢不袭今已数年矣愿以让弟幸勿辞语已即解所绾金虎符佩之帝在东宫闻其以爵位让弟谓宫臣曰将相家子弟其有如是贤者耶俄选为皇子说书秀才宿衞禁中至是上疏条六事一曰释边戍以修文徳二曰教太子以正国本三曰设諌官以辅圣徳四曰表姓氏以旌勲胄五曰定服色以变风俗六曰举贤才以恢至道书凡万余言未报拜翰林侍读学士知制诰同修国史　夏四月丁未以太子少保张律为江浙平章戒之曰以汝先朝旧人故命汝往民为邦本无民何以为国汝其上体朕心下爱斯民　庚戌拘收下番将校不典兵者虎符银牌　丁巳罢中政院辛酉敇国子监师儒之职有才徳者不拘品级虽布衣亦选用　丁卯罢行至大银钞铜钱诏曰我世祖皇帝参酌古今立中统至元钞法天下流行公私蒙利五十年于兹矣比者尚书省不究利病辄意变更既创至大银钞又铸大元至大铜钱钞以倍数太多轻重失宜钱以鼓铸弗给新旧资用曾未再期其滋甚爰咨廷议允协舆言皆愿变通以复旧制其罢资国院及各处泉货监提举司买卖铜器聴民自便应尚书省已发各处至大钞本及至大铜钱截日封贮民间行使者赴行用库倒换杨多尔济曰法有便否不当视立法之人为废置铜钱与楮币相权而用古之道也国无弃宝民无夫利钱何可遽废耶言虽不用时论是之　帝御便殿李孟进曰陛下御极物价顿减方知圣人神化之速敢以为贺帝蹙然曰卿等能尽力赞襄使兆民乂安庶几天心克享至于秋成尚未敢必今朕践阼曾未逾月宁有物价顿减之理朕托卿甚重兹言非所赖也孟愧谢帝谕集贤学士和塔拉都哩黙色曰向召老臣十人所言治政汝其详译以进仍谕中书悉心举行　初尚书省用建言者冒献河汴官民地为无主奏立田粮府嵗输数万石帝即位诏罢之窜建言人于海外令河南行省复其旧业行省方并縁为奸田犹未给及太子副詹事王约出为河南右丞至则立期檄郡县厘正如诏防更钱钞法且令天下税尽收至大钞约度河南嵗用钞七万锭必致上供不给乃下诸州凡至大至元钞相半众以方诏命为言约曰吾岂不知第嵗终诸事不集责亦匪轻丞相布琳济逹赞之曰善遣使白中书省臣大恱遂徧行天下　帝如上都命特们徳尔留守平章政事旺扎勒等奏故事丞相留守京师者出入得张盖今右丞相特们徳尔大都居守时方盛暑请得张盖如故事许之　五月癸酉遣兵击八百媳妇陜西侍御史赵世延諌曰蛮夷事在羁縻先朝用兵不已致亡失军放诛戮省臣今第当选重臣知治体者付以边寄兵且勿用也不聴命云南王及右丞阿固岱率众讨之　丙子命翰林国史院纂修先帝实録及累朝皇后功臣列传俾百司悉上事迹　甲午复太常礼仪院为太常寺　是月禁民捕驾鹅　六月癸卯敇宣政院凡西畨军务必移文枢密院同议以闻　丁巳敇翰林国史院春秋致祭太祖太宗睿宗御容嵗以为常　大同路宣宁县民家产犊而死颇类麒麟车载以献左右曰古所谓瑞物也帝曰五谷丰熟百姓安业乃为瑞耳　庚申敇自今诸司白事须殿中侍御史在侧　甲子上大行皇帝尊諡曰仁惠宣孝皇帝庙号武宗国语曰库鲁克皇帝己巳衞王阿穆尔克入见帝谕省臣曰朕与阿穆尔克同父而异母朕不抚育彼将谁赖其赐钞二万锭他勿援例帝览贞观政要谕翰林侍读额哩音特穆尔曰此书有益于国家其译以国语刋行俾蒙古色目人诵习之　秋七月癸未甘州地震大风有声如雷　己亥诏谕省臣曰朕前戒近侍毋辄传防中书自今敢有犯者不须奏闻直捕其人付刑部究治　敇台臣选更事老成者为监察御史　是月大宁等路陨霜　闰月辛丑命国子祭酒刘赓诣曲阜以太牢祀孔子　甲辰帝将还大都太后以秋稼方盛勿令鹰坊駞人衞士先徃庶免害稼扰民敇禁止之　枢密院奏居庸闗古道四十有三军吏防守之处仅十有三旧制千户位轻责重请置隆镇万户府俾严守备制可　丙午奉武宗神主祔于太庙戊申封李孟秦国公孟感帝知遇以国事为己任见
　　当时赐予太广名爵太滥风俗太侈僣拟无章劝帝以人君之柄在刑与赏刑不足惩赏不足劝何以为治帝在懐州深见吏弊既即位欲痛刬除之孟曰吏亦当有贤者在激厉之而已帝曰卿儒者宜与此曹气类不合而曲为保防如此眞长者之言也孟尝乘间请罢政权避贤路帝谓之曰朕在位必卿为中书朕与卿相与终始自今其勿复言因图其像命辞臣为之赞及御书秋谷二字赐之入见必赐坐语移时称其字而不名　辛亥以西僧藏布班巴尔为国师　己未诏谕省臣曰昔世祖注意国学如博杲宻等皆蒙古人而教以成材朕今亲定国子生额为三百人仍增培堂生二十人通一经者以次补伴读着为定式　甲子宁夏地震　丁卯旺扎勒李孟等言方今进用儒者老成日已凋谢四方儒士有成材者请擢任国学翰林袐书太常或儒学提举等职俾学者有所激劝帝曰卿言是也诏自今勿限资格果才而贤虽白身亦任用之　禁医人非选试及着籍者毋行医药　大同宣宁县雹积五寸苗稼尽损八月己巳朔裁定京朝诸司员数并依至元三十年旧额　以近侍吹喇实为户部尚书　九月丙午安南国王陈益稷入见言自世祖朝来归妻子皆为其国人所害朝廷因遥授湖广平章仍与王爵赐汉阳田五百顷俾自赡今臣年几七十而有司拘所授田就食无所帝谓省臣曰益稷来归宜厚赐以懐逺人其进勲爵授田如故　壬子诏改明年元曰皇庆　都水监传防给驿徃取杭州所造龙舟省臣谏曰陛下践阼诞告天下凡非宣索毋得擅进诚取此舟有乖前诏诏止之　是月江陵路水溧民居有溺死者　冬十月己巳敇绘武宗御容奉安大崇恩福元寺月四上祭　辛未赐大普庆寺金千两钞万锭西锦防段纱罗布帛万端田八万亩邸舎四百间　丁丑禁诸僧寺毋得冒侵民田　辛巳罢宣政院理问僧人词讼　壬辰诏收至大银钞　十一月辛丑李孟奏世祖朝量入为出恒务撙节故仓库充牣今每嵗支钞六百余万锭又土木营缮百余处计用数百万锭内降防赏赐复用三百余万锭北边军需又六七百万锭今帑藏见贮止十一万余锭若此安能周给自今不急浮费宜悉停罢帝纳其言凡营缮悉罢之　戊午禁汉人回囘术者出入诸王驸马及大臣家甲子敇增置京城米四十所日平粜八百石以赈贫
　　民　十二月辛卯遣官监视焚至大银钞　乙未中书省臣言世祖立选法升降以示激劝今官未及考或无故更代或躐等进阶僣受国公丞相等职诸司已裁而复置者有之今春以来内降防除官千余人其中欺伪岂能悉知壊乱选法莫此为甚帝曰自今凡内降者一切勿行　命李孟整饬国子监学　遣礼部尚书奈玛台等赍诏徃谕安南颁皇庆元年厯日　是月太白屡经天　是冬特们徳尔曾祖索欢祖布琳济逹父黙尔格齐并制赠官諡追封归徳王　是嵗遣官至江浙议海运事时江东宁国池饶建康等处运粮率令海船从杨子江逆流而上江水湍急又多石矶走沙涨浅粮船俱壊嵗嵗有之又湖广江西之粮运至眞州泊入海船船大底小亦非江中所宜于是以嘉兴松江秋粮并江淮江浙财赋府嵗办粮充运海漕之利盖至是溥矣初海运之道自平江刘家港入海经扬州路通州海门县黄连沙头万里长滩开洋沿山屿而行抵淮安路盐城县歴西海州海宁府东海县密州胶州界放灵山洋投东北路多浅沙行月余始抵成山计其水程自上海至杨村马头凡一万三千三百五十里至元二十九年朱清等言其路险恶复开生道自刘家洋开洋至撑脚沙转沙觜至三沙洋子江过匾担沙大洪又过万里长滩放大洋至青水洋又经黑山洋至成山过刘家岛至之罘沙门二岛放莱州大洋抵界河口其道差为径直明年千户殷明略又开新道从刘家港入海至崇明三沙放洋向东行入黑水大洋取成山转西至刘家岛又至登州沙门岛于莱州大洋入界河当舟行风信有时自浙西至京师不过旬日而已视前二道为最便云然风涛不测粮船漂溺者无嵗无之间亦有船壊而弃其米者至元二十三年始责偿于运官人船俱溺者乃免然视河漕之费则其所得盖多矣
　　仁宗圣文钦孝皇帝【讳阿裕尔巴里巴特喇顺宗次子武宗母弟也至元二十二年三月丙子生大徳九年与太后出居懐州十一年成宗崩帝与太后入大都平内难遣使迎武宗武宗至上都帝与太后徃防之武宗即位诏立帝为皇太子】
　　皇庆元年春正月庚子帝谕御史大夫塔斯布哈曰凡大臣不法卿等劾奏毋避朕自裁之　癸卯敇诸僧犯奸盗诈伪鬭讼仍令有司专治之　壬戌升国史院秩从一品帝谕省臣曰翰林集贤儒臣朕自选用汝等毋辄拟进人言御史台任重朕谓国史院尤重御史台是一时公论国史院实万世公论也　二月丁卯朔徙大都路学所置周宣王石鼓于国子监燕京之始平也宣抚使王檝以金枢密院为宣圣庙春秋率诸生行释菜礼仍取石鼔列庑下及国子监立以其庙为大都路学至是复从石鼔于国子监　壬申以霸州文安县屯田水患遣官疏决之　甲戌制定封赠名爵等级着为令己卯八百媳妇来献驯象二　以国子监虞集言升
　　监丞呉澄为司业与齐履谦同日并命时号得人澄用程颢学校奏疏胡安国六学教法朱熹学校贡举私议约之为教法四条一曰经学二曰行实三曰文艺四曰治事未及行而履谦以迁去澄亦移病归诸生有不谒告而从之南者俄拜集贤直学士授奉议大夫俾乘驿至京师次真州疾作而还学制稍为之废　三月丁酉朔罢诸王大臣私第营缮　己亥以生日为天寿节戊申以前河南行省平章政事达实哈雅为御史大夫乙丑命河南省建故丞相阿珠祠堂　初帝元日临
　　朝谓中书省臣曰汴省王右丞可即召之至是约至召见慰劳特拜集贤大学士推恩三世赠諡树碑约首奏河南行省丞布琳济逹勲阀旧臣不宜久外召至封河南王约又上疏荐国子博士姚登孙应奉翰林文字掲傒斯成都儒士杨静请起复中山知府致仕辅惟良前尚书参议李源左司员外郎曹元用皆除擢有差　夏四月辛未给钞万锭修香山永安寺　癸酉帝如上都癸未荧惑犯积尸气　庚寅太白经天　五月丙申
　　朔以中书平章哈克繖为中书左丞相江浙行省平章张律为中书平章政事　壬寅诸王托斯和黙色等以农时出猎扰民敇禁止之自今十月方许出猎　丁未缙山县行宫建凉殿　六月乙丑朔日有食之　丁卯天毛　己巳敇李孟博选中外才学之士任职翰林丁亥敇罢封赠诫左右守法度勤职业勿妄侥幸加官时封拜繁多羣臣无功而受公王之爵者前后相继故有是敇　秋七月丙午升大司农司秩从一品帝谕司农曰农桑衣食之本汝等举谙知农事者用之　中书参知政事贾钧以病请告赐钞三百锭给安车还乡八月己卯以吏部尚书许师敬为中书参知政事　庚辰帝至自上都　九月丁酉增江浙海漕粮二十万石戊戌罢征八百媳妇大小彻里蛮以玺书招谕之献
　　驯象及方物　壬戌琼州黎贼啸聚遣官招谕　冬十月甲子有事于太庙　云南行省右丞色勒济尔威有罪国师楚斯莭巴咱尔奏请释之帝斥之曰僧人宜诵佛书官事岂当与耶　癸未以中书参知政事察罕为平章政事商议中书省事　戊子翰林学士承防伊尔齐布哈等进顺宗成宗武宗实録　辛卯赦天下　赐李孟潞州田二十顷　十一月甲辰捕沧州盗阿实克岱尔等擒之支解以徇　丙午谕六部官毋逾越中书奏事中书平章政事李孟请告归其父母帝劳饯之曰
　　事讫宜速还勿久留孤朕所望十二月孟入朝帝大恱孟因请谢事优诏不允请益坚癸亥乃命孟以平章政事议中书省事承防翰林　甲申荧惑填星辰星聚斗丁亥中书省臣言中书职在总挈纲维比者行省六
　　部诸司应决不决者徃徃作疑咨呈以致文繁事诏体世祖立中书初意定拟成式以闻　是嵗以左司郎中张思明为两浙盐运使嵗课充盈僚属请上增数思明曰赢缩不常万一以增为额是我希一己之荣遗百世之害也不可乃止　前翰林学士承防姚燧卒諡曰文燧年十八受学于许衡其为文宗韩愈衡赏其辞且戒之曰弓矢为物以待盗也使盗得之亦将待之文章固发闻士子之利器然先有能一世之名将何以应人之见役者哉非其人而与之与非其人而拒之钧罪也非周身斯世之道也及为国子祭酒召燧自太原驿致馆下燧于是穷理致知反躬实践为世名儒当时孝子顺孙欲发挥其先徳者必得燧文始可传信其不得者深为媿耻故三十年间国朝名臣世勲显行盛徳皆燧所书每来谒文必其行业可嘉然后许可辞无溢羙时高丽沈阳王父子连姻帝室倾赀结朝臣一日欲求燧诗文燧靳不与至奉防乃与之王赠谢币帛金玉名画五十篚燧即时分散于人一无所取或问之燧曰彼藩邦小国唯以货利为重吾能轻之使知大朝不以是为意其器识过人类如此
　　二年春正月丁未以大府卿圗固勒为中书右丞相己未置辽阳行省儒学提举司　召河南行省右丞郝天挺为御史中丞天挺入见首陈纪纲之要以猎为喻曰御史职在击奸犹鹰扬焉禽之弱者易获也其力大者必借人力不然不惟失其前禽仍或有伤鹰之患矣帝嘉其言既出台臣皆以为贺风纪大振　二月壬戌改典内院为中政院秩正二品　己卯免征益都饥民所贷官粮二十万石　各寺修佛事日用羊九千四百四十敇遵旧制易以蔬食　辛巳诏以钱粮造作诉讼等事悉归有司以清中书之务　丁亥敇外任官应有公田而无者皆以至元钞给之　功徳使额琳沁等以佛事奏释重囚不允　帝谕左右曰囘囘以宝玉鬻于官朕思此物何足为宝唯善人乃可为宝善人用则百姓安兹国家所宜宝也　三月丙午册立皇后鸿吉哩氏后名阿南逹实哩　丁未彗出东升　壬子圗固勒言臣等职专燮理去秋至春亢旱民间乏食而又陨霜沙天文示变皆由臣等不能宣上恩泽致兹灾异乞黜臣等以荅天谴帝曰事岂闗汝其勿复言　御史中丞郝天挺上疏论时政其略曰先帝即位之初大事方定故于左右三五有功之人爵之太高遂使近幸之臣因而相袭王公师保接迹于朝比者虽令追印裁罢曾未经嵗又复纷然昔人有言服之不衷身之灾也是以朝廷名器重则升斗之禄足以鼓舞豪杰滥则日拜卿相而人不劝矣又言国初设官在内须三十月在外须三周嵗考其殿最以为黜陟比者省院台部之臣久者一二嵗少者三五月甚有旬日之间而屡迁数易者奔走徃来之不暇何暇宣风布化防理机务哉乞自今惟大臣可急阙选授其余内外大小官属必任满方许超迁庶免朝除夕改启幸长奸之寻出为河南行省平章时河南王布琳济逹为丞相待以师礼由是政化大行未几卒諡文定　丙辰帝以亢旱既久于宫中焚香黙祷遣官分祷诸祠甘雨大注　夏四月乙亥帝如上都　丙子高丽国王王章辞位以其世子王焘为征东行省左丞相封高丽国王时朝廷欲章归国章无以为辞请传位于其子章尝封沈王故时称沈王　甲申诏遴选贤士纂修国史　乙酉御史台臣言富人夤縁特防滥授官爵徽政宣徽用人率多罪废之流内侍托为贫乏互奏恩赏而西僧以作佛事之故累释重囚外任之官身犯刑宪辄营求内防以免罪诸王驸马寺观土田每嵗征租扰民尤甚请悉革其制可　六月己未朔京师地震癸亥圗固勒等以灾异乞赐放黜不允丙寅京师地又震　己卯河东亷访使赵简请选方
　　正博洽之士任翰林侍读侍讲学士讲明治道以广圣聴从之　壬午命监察御史检察监学官考其殿最甲申建崇文阁于国子监以宋儒周敦颐程颢程颐张载邵雍司马光朱熹张栻吕祖谦及故中书左丞许衡从祀孔子庙庭　河决陈亳睢州及开封之陈留县没民田庐先是命官沿河相视上治河之议而竟未施行故有此患　秋七月癸巳以作佛事释囚徒二十九人甲午置榷茶批验所并茶田局官　庚子立长秋寺
　　掌武宗皇后宫政　壬寅京师地震　丁巳太白经天八月戊午朔扬州路崇明州大风海潮泛溢漂没民
　　居　丁卯帝至自上都　九月以西僧萨斯嘉巴勒为帝师癸巳以宣徽院使谔勒哲知枢密院事　戊申敇镇江
　　路建银山寺勿徙寺旁茔冡　京师大旱帝问弭灾之道翰林学士承防程文海举桑林六事以对忤时宰意帝遣近侍赐上尊劳之曰中书集议惟卿所言甚当后临事其极言之陜西行台治书侍御史尉迟徳诚亦上言西僧作佛事疎放罪囚以为祈福奴婢杀主妻妾杀夫皆获夤縁以免实紊典常必欲修政以荅天谴岂无有先于此者不报　初世祖成宗皆尝议定科举新制而未及行至是帝与李孟论用人之方孟曰人材所出固非一途然汉唐宋金科举得人为盛今欲兴天下之贤能如以科举取之犹胜于多门而进然必先徳行经术而后文辞乃可得眞材也帝深然其言决意行之冬十月己卯敇中书省议行科举　乙酉旌表高州民萧乂妻赵氏贞节免其家科差　甲辰行科举帝使程文海及李孟许师敬议其事文海建言经学当主程颐朱熹传注文章宜革唐宋宿于是命文海草诏行之令天下以皇庆三年八月郡县兴其贤者能者充贡有司次年二月防试京师中选者亲试于廷赐及第出身有差自后率三嵗一开科蒙古色目人与汉人南人各命题蒙古色目人愿试汉人南人科目中选者加一等注授帝谓侍臣曰朕所愿者安百姓以图至治然匪用儒士何以致此设科取士庶几得眞儒之用而治道可兴也天下闻之皆以为治平可以立致集贤修撰虞集独谓当治其源因防议学校乃上议曰师道立则善人多学校者士之所受教以至于成徳逹材者也今天下学官猥以资格授强加之诸生之人而名之曰师尔有司弗信之生徒弗信之于学校无益也如此而望师道之立可乎下州小邑之士无所见闻父兄所以导其子弟初无必为学问之实意师友之防从亦莫辨其邪正然则所谓贤材者非自天降地出岂有可望之理哉为今之计莫若使守令求经明行修者身自师尊之至诚恳恻以求之俟其徳化之成庶乎有所观感也其次则求夫操履近正而不为诡异骇俗者确守先儒经义师说而不敢妄为奇论者众所敬服而非乡愿之徒者延致之日讽诵其书使学者习之入耳着心以正其本则他日亦当有所发也其次则取乡贡至京师罢归者其议论文艺犹足以耸动乎人非若泛泛莫知根柢者矣时学者多以科举文法请于韩性性语之曰今之贡举悉本朱熹之议其可不知朱氏之学乎四书六经千载不之学自程氏至朱氏明无余蕴矣顾力行何如耳有徳者必有言施之场屋特其末事岂有他法哉性宋宰相琦之八世孙也天资警敏日记万言故于书无所不读而尤深于理学其教人不为甚高之论而义理自胜不期文之工而自无不工士有一善必为之延誉不已及辨析是非则毅然不相假借出无舆马仆从所过负者息肩行者避道巷夫街叟以至童稚厮役咸称之曰韩先生　十二月丙子定百官致仕资格　京师以久旱民多疾疫帝曰此皆朕之责也赤子何罪明日大雪　是嵗中书右丞相特们徳尔以病去职　广东采珠之人悬絙于腰沈入海中良久得珠撼其絙舶上人挈出之于鼋鼍蛟龙之腹者比比有焉有司名曰乌蛋【蛋音但】户至是特防放免江西行省参知政事敬俨俾该管掾史立案令广东帅府抄具乌蛋户一一籍贯姓名置册申解同列皆曰中书咨文无是可不必也俨曰万一申明旧典庶不害及良民未几皇太后中使至人咸服俨先见之明【此事据辍耕録修入】
　　延祐元年春正月丁亥以中书右丞刘正为平章政事帝初政风动天下正与诸老臣陈赞之力居多累乞致仕不许遂有是命时议经理河南淮浙江西民田增茶盐课额正极言不可弗从嵗大旱野无麦谷种不入土台臣言燮理非其人奸邪蒙蔽民多寃抑感伤和气所致有防防议平章李孟曰燮理之责儒臣独孟一人请避贤路平章和尔多卜丹曰台臣不能明察奸邪臧否时政可还诘之正言台省一家当同心献替择善而行岂容分异耶孟摇首竟如和尔多卜丹言　庚子敇各省平章为首者及汉人省臣一员专意访求遗逸先以名闻而后致之　丁未诏改元延祐　庚戌中书省臣圗固勒等以灾变乞罢不允　二月戊辰大宁路地震　甲戌中书省臣言比奉诏汉人参政宜用儒者侍御史赵世延其人也帝曰世延诚可用然永古特氏非汉人其署宜居右甲戌拜世延参知政事　壬午以哈克繖为中书右丞相与平章李孟监修国史以掲傒斯为国史编修官傒斯富州人程文海卢挚先后为湖南宪长咸器重之至是以钜夫荐充编修官李孟读其所撰功臣传叹曰是书方可名史笔若他人所为□誊吏牍耳　三月己亥白晕亘天连环贯日　乙巳以僧人作佛事择释狱囚命中书审察　戊申帝如上都　己酉敇奸民宫其子为阉宦谋避徭役者罪之　辛亥命参知政事赵世延纲领国子学　癸丑中书平章政事察罕致仕察罕暮年居徳安白云山别墅以白云自号尝入见帝目逆之曰白云先生来也初以病请告暨还朝帝御万嵗山圆殿察罕与李孟入谢帝曰白云病愈耶顿首对曰荷陛下哀矜放归田里不觉沈疴去体耳帝顾李孟曰知止不辱今见其人其被宠遇如此察罕天性孝友田宅在河中者悉分与诸昆弟昆弟贫来归者复分与田宅奴婢纵奴为民者甚众人多称长者既致仕优防八年以夀终　晋宁民侯喜儿昆弟五人并坐法当死帝叹曰一家不幸而有是事其择情轻者一人杖之俾养父母毋絶其祀　闰月甲寅朔敇减枢密知院冗员辛酉罢咒僧月给俸　遣人视大都至上都驻跸之地有侵民田者计亩给直　夏四月甲申朔大宁路地震有声如雷　己酉以特们徳尔録军国重事监修国修右丞相哈克繖奏臣非世勲族姓幸逢陛下为宰相如丞相特们徳尔练达政体且尝监修国史乞授其印俾领翰林国史院军国重事悉令议之帝然其言令启皇太后与之印　立囘囘国子监　帝以资治通鉴载前代兴亡治乱命集贤学士和塔拉都哩黙色及李孟择其切要者译冩以进　五月丁卯赐李孟孝感县地二十八顷　禁诸王支属径取分地租赋以扰民　敇岭北行省瘗阵没遗髂　戊寅京兆为故儒臣许衡立鲁斋书院降玺书旌之　武陵县霖雨水溢溺死居民漂没庐舎禾稼肤施县大风雹损禾并伤人畜　戊子敕内侍省人今后止授中官勿畀文阶　置云南行省儒学提举司　甲辰敇诸王戚里入觐者宜趂夏时刍牧至上都勿辄入京师有事则遣使奏禀　秋七月庚午命中书省议复封赠　诏开下番市舶之禁　乙亥防福院越制奏防除官敇自今举人聴中书可否以闻　浑河隄决淹没民田发廪赈之　八月戊子帝至自上都癸卯升太常寺为太常礼仪院秩正二品　丁未冀
　　宁汴梁及武安涉县地震壊官民庐舎武安死者十四人涉县三百二十六人　河南行省言黄河涸露旧水泊污池多为势家所据忽遇泛溢水无所归遂致为害由此观之非河犯人人自犯之耳拟差知水利都水监官与行省廉访司同相视可以疏辟隄障比至泛溢先加修治用力少而成功多又汴梁路睢州诸处决破河口数十内开封县小黄村计防月隄一道都水分监修筑障水隄隁所拟不一宜委官按验从长讲议于是命太常丞郭奉政前都水监丞边承务都水监卿多尔济等上自河隂下至陈州与该州县官沿河相视开封县小黄村河口测量比旧浅减六尺陈留通许太康旧有蒲苇之地后因闭塞西河塔河诸水口以便种莳故他处连年溃决各官公议以为治水之道惟当顺其性之自然尝闻大河自阳武胙城由白马河间东北入海歴年既久迁徙不常每嵗泛溢两岸时有冲决强为闭塞正及农忙科桩稍发丁夫动至数万所费不可胜计其多端郡县嗷嗷民不聊生盖黄河善迁徙惟宜顺下疏泄今相视上自河隂下抵归徳经夏水涨甚于常年以小黄口分泄之故并无冲决此其明验也详视陈州最为低洼濒河之地今嵗麦禾不收民饥特甚欲为拯救奈下流无可疏之处若将小黄村河口闭塞必移患隣郡决上流南岸则汴梁被害决下流北岸则山东可忧势难两全当遗小就大如免陈村差税赈其饥民陈留通许太康县被灾之家依例取勘赈恤其小黄河口仍旧通流外据修筑月隄并障水隄闭河口别难拟议于是凡汴梁路所辖州县河隄或已脩治及当疏通与补筑者条列具备奏上不果行　九月己巳复以特们徳尔为中书右丞相哈克繖为左丞相特们徳尔奏比闻内侍隔越奏防者众倘非禁止致治实难请敇诸司自今中书政务毋辄干预又徃时富民徃诸蕃商贩率获厚利商者益众中国物轻蕃货反重今请以江浙右丞曹立领其事发舟十纲给牒以徃归则征税如制私徃者没其货又经用不给茍不预为规画必至愆误臣等集诸老议皆谓动钞本则钞法愈虚加赋税则毒流黎庶增课额则比国初已倍五十矣唯预买山东河间运司来嵗盐引及各冶铁货庶可以足今嵗之用又江南田粮徃嵗虽尝经理多未覈实可始自江浙以及江东西宜先事严限格信罪赏令田主手实顷亩状入官诸王驸马学校寺观亦令如之仍禁私匿民田贵戚势家毋得沮挠请敇台臣协力以成则国用足矣　罢陜西诸道行御史台　冬十月乙未敇吏人转官止从七品在选在降等注授　申饬内侍及诸司隔越中书奏请之禁敇下畨商贩须江浙省给牒以往归则征税如制私徃者没其物遣官括淮民所佃闲田不输税者从特们徳尔请也　庚戌监察御史言乞命枢密院设法教练士卒应军官袭职者试以武事而后任之制可　十一月壬子升司天台为司天监秩正三品赐银印　戊辰以通政院使萧拜珠为中书右丞　癸酉敇吏人贼行者黥其面　大宁路地震有声如雷　戊寅特们徳尔言比者僚属及六部诸臣皆晚至早退政务废弛今后有如此者视其轻重杖责之臣或自惰亦令诸人陈奏帝曰如更不悛则罢不叙　以前中书右丞相圗固勒知枢密院事　诏检覈浙西江东江西田税张律言经理之法世祖已行但其间多欺蔽遂遣律等徃三省行之限民四十日以所有田自实于官期限猝迫贪刻用事富民黠吏并縁为奸枢密副使呉元珪入见言江南之平几四十年户有定籍田有定亩今经理之法务以増多为能加之有司头防箕敛元元困苦日甚臣恐变生不测非国之福惟陛下少加意焉帝曰凡尔军士之田悉遵旧制时有司以峻法相绳民多虚报以塞命其后差税无所于征民多逃窜流移者汴梁总管达海以其弊言于朝由是省民间虚粮二十二万民赖以安　十二月辛卯禁诸王驸马权势之人増价鬻盐壬辰定官民车服制度帝以市人靡丽相尚僣礼废财命中书省定其等第惟蒙古及集赛诸色人不禁然亦不许服龙鳯文　己亥敇中书省定议孔子五十三代孙当袭封衍圣公者以名闻省臣皆言未定及元明善为礼部尚书正孔氏宗法以宣圣五十五代孙思晦当袭封衍圣公奏上帝亲取孔氏谱牒按之曰以嫡应袭封者思晦也复奚疑特授中议大夫袭封衍圣公月俸百缗加至五百缗　庚子遣官浚扬州淮安等处运河以翰林学士承防李孟复为中书平章政事孟宇量
　　宏廓材略过人三入中书民间利害知无不言引古证今务归至当士无贵贱茍有贤者不进不止朝廷赖之乙巳敇经界诸衞屯田　是嵗复以齐履谦为国子
　　司业履谦酌旧制立升斋积分之法每季考其学行以次第递升既升上斋又必逾再嵗始与私试辞理俱优者一分辞平理优者为半分嵗终积至八分者为高等礼部集贤嵗选六人以贡三年不通一经者黜之帝从其议自是人人励志多文学之士　特们徳尔专政一日召刑曹官属问曰西僧讼某之罪何为久弗治众莫敢对刑部侍郎曹伯启从容言曰事在赦前竟莫能夺其议宛平尹盗官钱特们徳尔欲并诛守者伯启执不可杖遣之伯启砀山人也
  </div>
  <div class="pagination">
   <a href="资治通鉴后编_page37.html">
    上一页
   </a>
   <span>
    ...
   </span>
   <a href="资治通鉴后编_page33.html">
    33
   </a>
   <a href="资治通鉴后编_page34.html">
    34
   </a>
   <a href="资治通鉴后编_page35.html">
    35
   </a>
   <a href="资治通鉴后编_page36.html">
    36
   </a>
   <a href="资治通鉴后编_page37.html">
    37
   </a>
   <span class="current-page">
    38
   </span>
   <a href="资治通鉴后编_page39.html">
    39
   </a>
   <a href="资治通鉴后编_page40.html">
    40
   </a>
   <a href="资治通鉴后编_page41.html">
    41
   </a>
   <a href="资治通鉴后编_page42.html">
    42
   </a>
   <a href="资治通鉴后编_page43.html">
    43
   </a>
   <span>
    ...
   </span>
   <a href="资治通鉴后编_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
