<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 63 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 63 页/共 70 页
  </h1>
  <div class="content">
   资治通鉴卷二百六十一
&lt;史部,编年类,资治通鉴&gt;
　　钦定四库全书
　　资治通鉴卷二百六十二　宋　司马光　撰
　　胡三省　音注
　　唐纪七十八【起上章涒滩尽重光作噩凡二年】
　　昭宗圣穆景文孝皇帝中之中
　　光化三年春正月宣州将康儒攻睦州【宣州将田頵所遣将也】钱镠使其从弟銶拒之【从才用翻銶音求】　二月庚申以西川节度使王建兼中书令　壬申加威武节度使王审知同平章事　壬午以吏部尚书崔同平章事充清海节度使　李克用大发军民治晋阳城堑【愳朱全忠之攻逼也治直之翻】押牙刘延业谏曰大王声振华夷宜扬兵以严四境不宜近治城堑损威望而啓冦心克用谢之赏以金帛夏四月加定难军节度使李承庆同平章事【难乃旦翻】　朱全忠遣葛从周帅兖郓滑魏四镇兵十万击刘仁恭【帅读曰率】五月庚寅拔徳州斩刺史傅公和己亥围刘守文于沧州仁恭复遣使卑辞厚礼求援于河东【复扶又翻】李克用遣周徳威将五千骑出黄泽攻邢洺以救之【黄泽关在辽州辽山县黄泽岭】　邕州军乱逐节度使李鐬【懿宗咸通三年升邕管经畧使为岭南西道节度使鐬呼防翻】鐬借兵邻道讨平之　六月癸亥加东川节度使王宗涤同平章事司空门下侍郎同平章事王抟明达有度量时称良相【以其时言之称为良相所谓彼善于此也】上素疾宦官枢密使宋道弼景务修专横【横户孟翻】崔日与上谋去宦官【去羌吕翻】宦官知之由是南北司益相憎嫉各结藩镇为援以相倾夺抟恐其致乱从容言于上曰【从千容翻】人君当务明大体无所偏私宦官擅权之谁不知之顾其埶未可猝除宜俟多难渐平以道消息【难乃旦翻以道消息者言恶者以渐杀其埶则久而自消善者以渐培其根则久而自长】愿陛下言勿轻泄以速奸变闻之譛抟于上曰王抟奸邪已为道弼辈外应上疑之及罢相【去年罢相见上卷】意抟排已愈恨之及出镇广州遗朱全忠书具道抟语【是年二月出广州抟语即从容言于上者遗唯季翻】令全忠表论之全忠上言不可离辅弼之地【上时掌翻下连上同离力智翻】抟与敕使相表里同危社稷表连上不已上虽察其情迫于全忠不得已至湖南复召还【复扶又翻】丁卯以为司空门下侍郎同平章事抟罢为工部侍郎以道弼监荆南军务修监青州军【监古衘翻】戊辰贬抟溪州刺史己巳又贬崖州司户道弼长流驩州务修长流爱州是日皆赐自尽抟死于蓝田驿道弼务修死于霸桥驿【蓝田驿在蓝田县霸桥驿在长安城南近霸桥】于是专制朝政埶震中外【朝直遥翻】宦官皆侧目不胜其愤【为刘季述韩全诲之乱张本胜音升】　刘仁恭将幽州兵五万救沧州营于干宁军【干寜军在沧州西一百里葢干寜间始置此军也宋白曰干寜军本古卢台军地后为冯桥镇临御河之岸接沧幽二州之界周显徳六年收复关南始建为干宁军九域志云太平兴国七年始置军】葛从周留张存敬氏叔琮守沧州寨自将精兵逆战于老鵶堤【老鵶堤在干宁军东南】大破仁恭斩首三万级仁恭走保瓦桥【瓦桥在涿州归义县南至莫州三十里宋白曰瓦桥亦谓之瓦子济桥在涿州南易州东周显徳收复二关以其地控幽蓟建为雄州】秋七月李克用复遣都指挥使李嗣昭将兵五万攻邢洺以救仁恭败汴军于内丘【复扶又翻败补迈翻下同范成大北使録内丘县至邢州三十五里　考异曰唐太祖纪年録七月嗣昭攻尧山至内丘遇汴军三千战败之擒其将李瓌薛居正五代史后唐纪与纪年録同惟唐末见闻録八月二十五日嗣昭领马步五万取马岭进军下山东某日山东告防收得洺州九月二日嗣昭兵士失利却回新纪八月庚辰陷洺州薛史唐纪九月嗣昭弃城归葢据此也按编遗録八月中云前月二十五日上于毬场飨士忽有大风占者云贼风果于是时李进通领蕃冦出攻洺州然则嗣昭出兵乃七月二十五日也编遗録又曰八月乙丑出兵救洺州乙丑九日也又进通败奔归太原在八月见闻録误今从编遗録纪年録梁纪】王镕遣使和解幽汴防乆雨朱全忠召从周还【沧州下湿雨水难以驻军且欲救邢洺故召还】　庚戌以昭义留后孟迁为节度使　甲寅以西川节度使王建兼东川信武军两道都指挥制置等使【时置武信军于遂州信武当作武信王建兼指挥制置两道则可以制宗涤宗佶葢讽朝廷以此命之】　八月李嗣昭又败汴军于沙门河【沙门河疑当作沙河即邢州沙河县也　考异曰编遗録七月二十五日李进通领蕃防出并州来攻洺州八月乙丑发大军救应之上寻亦自领衙军相继北征翌日达滑台军前驰报洺州已陷刺史朱绍宗因逾堞堕而伤足为贼所擒唐太祖纪年録八月李嗣昭又遇汴军于沙门河击而败之进攻洺州刺史朱绍宗挈其族夜遁我师追及擒之唐末见闻録八月二十五日嗣昭进军下山东某日山东告防收得洺州捉得刺史朱温侄男旧纪八月庚辰嗣昭攻洺州下之薛史梁纪八月河东遣李进通袭陷洺州新纪亦在庚辰乃二十五日也实録在九月约奏到今从编遗録】进攻洺州乙丑朱全忠引兵救之未至嗣昭拔洺州擒刺史朱绍宗全忠命葛从周将兵击嗣昭　宣州将康儒食尽自清溪遁归【康儒是年正月攻睦州清溪汉歙县地后分置新安县隋改为雉山文眀元年复为新安开元二十年改为还淳永贞元年避宪宗名改曰清溪属睦州九域志县在州西一百六十六里】　九月葛从周自邺县度漳水营于黄龙镇朱全忠自将中军三万涉洺水置营李嗣昭弃城走【弃洺州城而走】从周设伏于青山口邀击大破之【考异曰唐太祖纪年録葛从周攻洺州嗣昭弃城而归是役也王郃郎杨师悦陷贼洺州复为汴有唐末见】
　　【闻録九月二日嗣昭兵士失利却回被汴州捉到王郃郎编遗録薛居正五代史梁纪八月帝遣葛从周屯黄龙镇亲领中军涉洺而寨晋人愳而宵遁洺州复平唐纪九月汴帅自将兵三万围洺州嗣昭弃城而归葛从周伏青山口嗣昭军不利实録九月嗣昭奔洺州败于青山口今从唐末见闻録唐纪实録又按考异所録唐纪葢后唐纪】　崔以太保门下侍郎同平章事徐彦若位在已上恶之【恶乌路翻】彦若亦自求引去【徐彦若可谓知遥増击而去之之意者】时藩镇皆为彊臣所据惟嗣薛王知柔在广州【知柔镇广州见二百六十卷干宁元年】乃求代之乙巳以彦若同平章事充清海节度使初荆南节度成汭以澧朗本其巡属为雷满所据【肃宗至徳二载置荆南节度领荆澧朗郢复防峡忠万十州其后増领分不一自雷满据澧朗又分置武贞军节度】屡求割荆南朝廷不许汭颇怨望【薛史曰汭奏请割彦若为相执不行汭由是衘之】及彦若过荆南汭置酒从容以为言【从千容翻】彦若曰令公位尊方面自比桓文【成汭进中书令故称之为令公】雷满小盗不能取乃怨朝廷乎汭甚慙　丙午中书侍郎兼吏部尚书同平章事崔逺罢守本官以刑部尚书裴贽为中书侍郎同平章事贽坦之弟子也【裴坦见二百五十一卷懿宗咸通十年】升桂管为静江军以经略使刘士政为节度使　朱全忠以王镕与李克用交通移兵伐之【自洺州移兵伐赵】下临城逾滹沱攻镇州南门焚其关城全忠自至元氏镕惧遣判官周式诣全忠请和全忠盛怒谓式曰仆屡以书谕王公竟不之聴今兵已至此期于无舍式曰镇州密迩太原【镇州与太原仅隔山耳九域志镇州西距太原四百三十里】困于侵暴【李克用自得河东以来屡攻赵】四邻各自保莫相救恤王公与之连和乃为百姓故也【为于伪翻下为人为之同】今明公果能为人除害则天下谁不聴命岂惟镇州明公为唐桓文当崇礼义以成霸业若但穷威武则镇州虽小城坚食足明公虽有十万之众未易攻也况王氏秉旄五代【庭凑元逵绍鼎绍懿景崇及镕为五世葢绍鼎绍懿兄弟也共为一世】时推忠孝人欲为之死庸可冀乎全忠笑揽式袂延之帐中曰与公戏耳【周式之説朱全忠犹屈完之説齐桓公也而当时汴镇攻守之势诚亦如此全忠易怒为笑而延之以其言中其要害也】乃遣客将开封刘捍入见镕【客将主宾客掌通名賛谒】镕以其子节度副使昭祚及大将子弟为质【质音致】以文缯二十万犒军【文缯绢之有文者今谓之花绢】全忠引还以女妻昭祚【还从宣翻又如字妻七细翻】成徳判官张泽言于王镕曰河东勍敌也【勍车京翻】今虽有朱氏之援譬如火发于家安能俟逺水乎彼幽沧易定犹附河东不若説朱公乗胜兼服之【幽刘仁恭沧刘守文易定王郜説式芮翻下同】使河北诸镇合而为一则可以制河东矣镕复遣周式往説全忠【复扶又翻】全忠喜遣张存敬防魏博兵击刘仁恭甲寅拔瀛州冬十月丙辰拔景州执刺史刘仁霸辛酉拔莫州　静江节度使刘士政闻马殷悉平岭北【湖南之地在五岭之北】大惧遣副使陈可璠屯全义岭以备之【璠孚袁翻武徳四年分始安置临源县大厯三年更名全义属桂州国朝改全义为兴安县在桂州东北一百五十里】殷遣使修好于士政【好呼到翻】可璠拒之殷遣其将秦彦晖李琼等将兵七千击士政湖南军至全义士政又遣指挥使王建武屯秦城【范成大桂海虞衡志曰秦城在桂林城北八十里相传以为始皇发戍五岭之地城在湘水之南瀜漓二水之间遗址尚存石甃亦无恙城北二十里有严关羣山环之鸟道不可方轨秦取百粤以其地为桂林象郡而戍兵乃止湘南葢岭有喉衿在是稍南又不可以宿兵也】可璠掠县民耕牛以犒军县民怨之请为湖南乡导【犒苦到翻乡读曰向】曰此西南有小径距秦城才五十里仅通单骑彦晖遣李琼将骑六十步兵三百袭秦城中宵逾垣而入擒王建武比眀复还之以练造可璠壁下示之【比必利翻及也充夜翻絷缚也造七到翻】可璠犹未之信斩其首投壁中桂人震恐琼因勒兵击之擒可璠降其将士二千皆杀之引兵趣桂州【趣七喻翻下同】自秦城以南二十余壁皆望风奔溃遂围桂州数日士政出降【干寜二年刘士政袭据桂州至是而败】桂宜岩栁象五州【宜州之地秦属象郡汉属交趾日南二郡界后没于蛮唐初开置粤州干封中更曰宜州】皆降于湖南【马殷又兼有桂管　考异曰唐烈祖实録新唐书本纪路振九国志楚世家皆云光化二年殷克桂州马氏行年记及王举大定録云天复元年惟曹衍湖湘马氐故事云天复甲子宣晟自安州入桂州天祐四年丁卯十二月收岭北七州明年十月平桂州差缪极甚新唐书方镇表光化三年升桂管经畧使为静江节度使而本纪干宁二年安州防御使宣晟陷桂州静江军节度使周元静部将刘士政死之岁月既已倒错又以士政为元静部将同死尤为乖误今据武安节度掌书记林崇禧撰武威王庙碑云我王临位五嵗而桂林归款自干宁三年至光化三年五年矣又与实録合故从之】马殷以李琼为桂州刺史未几【几居岂翻】表为静江节度使　张存敬攻刘仁恭下二十城将自瓦桥趣幽州道泞不能进【泞乃定翻泥淖也】乃引兵西攻易定辛巳拔祁州【景福二年王处存表以定州无极深泽二县置祁州】杀刺史杨约　癸未以保义留后朱友谦为节度使【朱全忠请之也】　张存敬攻定州义武节度使王郜【郜居号翻】遣后院都知兵马使王处直将兵数万拒之【唐中世以来方镇多置后院兵处昌吕翻】处直请依城为栅俟其师老而击之孔目官梁汶曰昔幽镇兵三十万攻我【汶音问薛史作问僖宗光启元年幽州李可举镇州王镕攻王处存事见二百五十六卷】于时我军不满五千一战败之【败补迈翻】今存敬兵不过三万我军十倍于昔奈何示怯欲依城自固乎郜乃遣处直逆战于沙河【沙河在新城北望都县南】易定兵大败死者过半余众拥处直奔还甲申王郜弃城奔晋阳【王处存素睦于晋又昏姻也故郜奔之】军中推处直为留后存敬进围定州丙申朱全忠至城下处直登城呼曰【呼火故翻】本道事朝廷甚忠【义武自张存忠以来事朝廷最为忠顺】于公未尝相犯何为见攻全忠曰何故附河东对曰吾兄与晋王同时立勲【谓王处存与李克用同平黄巢立功】封疆密迩【自定州出飞狐即河东之境】且昏姻也修好往来乃常理耳【好呼到翻】请从此改图全忠许之【定州城池髙深朱全忠知不可猝攻而拔故许其和】乃归辠于梁汶而族之以谢全忠以缯帛十万犒师全忠乃还仍为处直表求节【为于伪翻】处直处存之母弟也刘仁恭遣其子守光将兵救定州军于易水之上【易水在易州遂城县界遂城县于宋为安肃军昔燕太子丹送荆轲于易水之上即此地】全忠遣张存敬袭之杀六万余人由是河北诸镇皆服于全忠【史言河北诸镇皆覊服于全忠全忠不能并有其地也】先是王郜告急于河东【先悉荐翻】李克用遣李嗣昭将步骑三万下太行攻懐州拔之【行户刚翻】进攻河阳河阳留后侯言不意其至狼狈失据嗣昭壊其羊马城【壊音怪城外别立短垣以屏蔽谓之羊马城】防佑国军将阎寳引兵救之【河南府佑国军东北至河阳八十五里】力战于壕外河东兵乃退寳郓州人也　初崔与帝密谋尽诛宦官及宋道弼景务修死【事见上六月】宦官益惧上自华州还【光化元年上还自华州事见上卷还从宣翻又如字】忽忽不乐【乐音洛】多纵酒喜怒不常左右尤自危于是左军中尉刘季述右军中尉王仲先枢密使王彦范薛齐偓等隂相与谋曰主上轻佻多变诈难奉事【佻土雕翻】专聴任南司【时宦官谓之北司谓南牙百官为南司】吾辈终罹其祸不若奉太子立之尊主上为太上皇引岐华兵为援【岐李茂贞华韩建华户化翻】控制诸藩谁能害我哉十一月上猎苑中【禁苑在宫城北】因置酒夜醉归手杀黄门侍女数人明旦日加辰巳宫门不开季述诣中书白崔曰宫中必有变我内臣也得以便宜从事请入视之乃帅禁兵千人破门而入【帅读曰率】访问具得其状出谓曰主上所为如是岂可理天下废昏立眀自古有之为社稷大计非不顺也畏死不敢违庚寅季述召百官陈兵殿庭【陈兵以胁百官也】作等连名状请太子监国以示之使署名及百官不得已皆署之【监古衘翻】上在乞巧楼【按刘季述传乞巧楼在思门内近思政殿】季述仲先伏甲士千人于门外【即宣化门外】与宣武进奏官程岩等十余人入请对季述仲先甫登殿将士大呼【呼火故翻】突入宣化门至思政殿前逢宫人辄杀之上见兵入惊堕床下起将走季述仲先掖之令坐宫人走白皇后后趋至拜请曰军容勿惊宅家有事取军容商量【量音良今人谓议事为商量】季述等乃出百官状白上曰陛下厌倦大寳中外羣情愿太子监国请陛下保頥东宫【頥养也言于少阳院自保养也】上曰昨与卿曹乐饮不觉太过【乐音洛】何至于是对曰此非臣等所为皆南司众情不可遏也愿陛下且之东宫【之往也】待事小定复迎归大内耳后曰宅家趣依军容语【趣读曰促】即取传国寳以授季述宦官扶上与后同辇嫔御侍从者才十余人【从才用翻】适少阳院季述以银檛画地数上曰【檛侧加翻数所具翻俗从上声】某时某事汝不从我言其罪一也如此数十不止【歴数之至数十不止】乃手锁其门镕铁锢之【锢音固】遣左军副使李师防将兵围之上动静辄白季述穴墙以通饮食凡兵器针刀皆不得入上求钱帛俱不得求纸笔亦不与时大寒嫔御公主无衣衾号哭闻于外【号户刀翻闻音问】季述等矫诏令太子监国迎太子入宫　【考异曰按此月乙酉朔己丑五日庚寅六日也废立之日旧纪云庚寅旧宦者传唐年补纪皆云六日无云五日者而实録新纪云己丑误也唐太祖纪年録先云六日后云七日尤误也崔所恃者昭宗耳季述议废立安肯即从之补録纪年録言胁之以兵是也唐补纪云皇后穴墙取太子又云令防宣告大臣与社稷为主又云后白军容令圣上养疾皆程匡柔为宦者讳耳不可信也】辛卯矫诏令太子嗣位更名缜【更工衡翻下同缜止忍翻】以上为太上皇皇后为太上皇后甲午太子即皇帝位更名少阳院曰问安宫季述加百官爵秩与将士皆受优赏欲以求媚于众杀睦王倚【倚上弟也】凡宫人左右方士僧道为上所宠信者皆榜杀之【榜音彭】每夜杀人昼以十车载尸出一车或止一两尸欲以立威将杀司天监胡秀林【武徳四年改太史监曰太史局有令有丞髙宗龙朔二年改太史局曰秘书阁局令曰秘书阎郎中武后光宅元年改太史局曰浑天监俄改曰浑仪监长安二年复曰太史局中宗景龙二年改太史局曰太史监乾元元年改曰司天台置监一人正三品掌察天文稽歴数】秀林曰军容幽囚君父更欲多杀无辜乎季述惮其言正而止季述欲杀崔而惮朱全忠但解其度支盐铁转运使而已　【考异曰旧传刘季述畏朱全忠之强不敢杀崔但罢知政事落使务守本官而已复致书于全忠请出师返正故全忠令张存敬急攻晋绛河中按旧纪新纪新宰相表此际皆无罢相事全忠攻晋绛河中乃在明年返正后今不取】左仆射致仕张濬在长水【干宁三年上复欲相张濬以李克用言而止濬遂致仕居长水宋白曰长水本汉卢氏县地后魏延昌二年分卢氏东境库谷已西沙渠谷已东为南陜县北有陜县故名南陜废帝元年改为长渊以县东洛水长渊为名唐以犯唐祖讳改名长水九域志在河南府西二百四十里】见张全义于洛阳劝之匡复又与诸藩镇书劝之进士无棣李愚客华州上韩建书畧曰仆每读书见父子君臣之际有伤教害义者恨不得肆之市朝【上时掌翻朝直遥翻下并同】明公居近关重镇【葢谓华州控扼潼关距关为近】君父幽辱月余坐视凶逆而忘勤王之举仆所未谕也仆窃计中朝辅弼虽有志而无权外镇诸侯虽有权而无志惟明公忠义社禝是依往年车辂播迁号泣奉迎累岁供馈再复庙朝【谓干宁三年迎上驻跸华州光化元年归长安也庙朝谓宗庙朝廷也号户刀翻】义感人心至今謌咏此时事势尤异前日明公地处要冲【处昌吕翻】位兼将相自宫闱变故已涉旬时【旬时即旬日也】若不号令率先以图反正迟疑未决一朝山东侯伯唱义连衡【衡读曰横】鼓行而西明公求欲自安其可得乎【言山东勤王之师若至华州韩建亦不得安其位矣其后朱全忠攻岐遂徙建许州卒如李愚之言】此必然之势也不如驰檄四方谕以逆顺军声一振则元凶破胆旬浃之间二竖之首传于天下【旬浃谓一日二日至于十日浃即恊翻二竪谓刘季述王仲先】计无便于此者建虽不能用厚待之愚坚辞而去朱全忠在定州行营闻乱丁未南还十二月戊辰至大梁季述遣养子希度诣全忠许以唐社稷输之又遣供奉官李奉本以太上皇诰示全忠【刘季述矫为之诰也】全忠犹豫未决防僚佐议之或曰朝廷大事非藩镇所宜预知天平节度副使李振独曰王室有难【难乃旦翻】此霸者之资也今公为唐桓文安危所属【李振以齐桓晋文谄朱全忠属之欲翻】季述一宦竪耳乃敢囚废天子公不能讨何以复令诸侯【复扶又翻】且防主位定则天下之权尽归宦官矣是以太阿之柄授人也全忠大悟即囚希度奉本遣振如京师诇事【诇火迥翻又翾正翻】既还又遣亲吏蒋晖如京师与崔谋之又召程岩赴大梁　【考异曰薛居正五代史李振十一月太祖遣振入奏于长安邸吏程岩白振曰刘中尉命其侄希贞来计大事既至岩乃先啓曰主上严急内官忧恐左中尉欲行废黜敢以事告振顾希贞曰百岁奴事三岁主乱国不义废君不祥非敢闻也况梁王以百万之师匡辅天子幸熟计之希贞大沮而去振复命刘季述果作乱程岩率诸道邸吏牵帝下殿以立防主振至陜陜已贺矣护军韩彛范言其事振曰懿皇初升遐韩中尉杀长立防以利其权遂乱天下今将军复欲尔邪彛范即文约孙也由是不敢言编遗録上虽闻其事未知摭实但懐愤激丁未上离定州军前十二月戊辰达大梁欲潜谋返正乃遣李振侦视其事振回益详其宜也寻驰蒋晖与崔密图大义薛史梁纪季述幽昭宗立徳王裕为帝仍遣其养子希度来言为以唐之神器输于帝时帝方在河朔闻之遽还于汴大计未决防李振自长安使回因言于帝云云帝悟因请振复使于长安与时宰潜谋返正按季述废立之前李振若已尝立异今岂敢复入长安与崔谋返正乎今从编遗録注曰贞明中史臣李琪张衮郗殷象冯锡嘉修撰太祖实録事多漏略敬翔别纂成三十卷补其阙号曰大梁编遗録又按唐太祖纪年録及旧张濬传皆云濬劝诸藩匡复而梁实録及李振传皆云濬劝全忠附中官与纪年録及旧传相违恐梁实録误振传据实録也唐补纪曰自监国居位将及五旬牋表不来朝野惊虞亢旱时多虹蜺背璚崔覩其不祥便谋内变潜行书檄于关外播杨辞舌于街衢朱全忠封崔檄书并手扎等与季述云彼已翻覆早宜别图无何季述以此书示于崔曰比来同匡社稷却为鬭乱藩方不审相公何至于此唯云无此事遭人反图刻蜡伪名自古乃有军容若行怪怒则乞俯存家族季述乃与言誓相保始终其夜便致书谢全忠云昨以丹诚谘挠尊聴却防封示左军刘公其人已知意防今日与设盟不相损害然逺托令公为主方应保全兼送女仆二人细马两匹全忠覧书大诟曰刘季述我与伊同王事十二三年兄弟之故特令报渠不能自谋却示崔相道我两头三面直是难容我若不杀此公不姓朱也乃掷于地囚其使者走一健步直申崔公从兹与大梁同谋大事按崔向来内倚昭宗外挟全忠与宦官为敌今昭宗既废所以得未死者以与全忠亲密故也全忠安肯以其书示季述季述恨深入骨髓若得此书立当杀岂肯复以示而与之盟誓也此殊不近人情皆由程匡柔党宦官疾之乱耳】　清海节度使薛王知柔薨　是岁加杨行密兼侍中　睦州刺史陈晟卒弟询自称刺史　太子即位累旬藩镇牋表多不至王仲先性苛察素知左右军多积弊及为中尉钩校军中钱谷得隐没为奸者痛捶之【捶止橤翻】急徴所负将士颇不安有盐州雄毅军使孙徳昭为左神防指挥使自刘季述废立常愤惋不平【惋乌贯翻】崔闻之遣判官石戬与之游【判官度支盐铁判官也戬即栈翻】徳昭每酒酣必泣戬知其诚乃密以意説之曰自上皇幽闭中外大臣至于行间士卒孰不切齿【説式芮翻行户刚翻】今反者独季述仲先耳公诚能诛此二人迎上皇复位则富贵穷一时忠义流千古茍狐疑不决则功落它人之手矣徳昭谢曰徳昭小校【校户教翻】国家大事安敢专之茍相公有命不敢爱死戬以白割衣带手书以授之徳昭复结右军清逺都将董彦弼周承诲【清逺都亦神防五十四都之一复扶又翻】谋以除夜伏兵安福门外以俟之
　　天复元年【是年四月方改元】春正月乙酉朔王仲先入朝至安福门孙徳昭擒斩之驰诣少阳院叩门呼曰【呼火故翻】逆贼已诛请陛下出劳将士【劳力到翻】何后不信曰果尔以其首来徳昭献其首上乃与后毁扉而出【扉门扇也】崔迎上御长乐门楼【新书仪衞志太极宫端门曰承天门承天门分为东西廊下门自东廊下入长乐门自西廊下入永安门凡朝防之仗门内各有挟门队乐音洛】帅百官称贺【帅读曰率】周承诲擒刘季述王彦范继至方诘责已为乱梃所毙【诘去吉翻梃徒鼎翻】薛齐偓赴井死出而斩之灭四人之族并诛其党二十余人宦官奉太子匿于左军献传国寳上曰裕防弱为凶竖所立非其罪也命还东宫黜为徳王复名裕【裕之为宦官所立也更名缜今复其旧名】丙戌以孙徳昭同平章事充静海节度使【静海军安南孙徳昭遥领也】赐姓名李继昭丁亥崔进位司徒固辞上宠待益厚己丑朱全忠闻刘季述等诛折程岩足【折而设翻薛史梁纪曰昭宗之废也汴之邸吏程岩牵昭宗衣下殿帝召岩至汴折其足至长安杀之】械送京师并刘希度李奉本等皆斩于都市由是益重李振【李振请诛刘季述等见上】庚寅以周承诲为岭南西道节度使赐姓名李继诲董彦弼为宁逺节度赐姓李并同平章事与李继昭俱留宿衞十日乃出还家【即句休之制也】赏赐倾府库时人谓之三使相【未几周承诲董彦弼复朋比宦官独孙徳昭不肯尔】癸巳进朱全忠爵东平王　【考异曰旧纪二月以全忠守中书令进封梁王薛居正五代史梁纪正月癸巳进封帝为梁王酬返正之功也实録癸巳沛郡王朱全忠加定谋宣力功臣进封东平王新纪二月辛未封全忠为梁王按编遗録此年二月辛未表让梁王三年二月制云兔苑名邦睢阳奥壤光膺简册大啓封疆可守太尉中书令进封梁王或者今年已曽封梁王全忠让不受改封东平王至三年乃进封梁王而三年制辞前官爵已称梁王葢误也今从实録】　丙午敕近年宰臣延英奏事枢密使侍侧争论纷然既出又称上防未允复有改易桡权乱政【复扶又翻桡奴教翻或奴巧翻】自今并依大中旧制俟宰臣奏事毕方得升殿承受公事【大中故事凡宰相对延英两中尉先降枢密使侯防殿西宰相奏事已毕枢密使案前受事】赐两军副使李师度徐彦孙自尽皆刘季述之党也　鳯翔彰义节度使李茂贞来朝加茂贞守尚书令【唐自太宗以尚书令即阼不复授人郭子仪有大功虽授之而不敢受王行瑜怙强力虽求之而终不获葢君臣上下犹知守先朝之法也今以授李茂贞唐法荡然于此极矣】兼侍中进爵岐王刘季述王仲先既死崔陆扆上言【上时掌翻】祸乱之兴皆由中官典兵乞令主左军扆主右军则诸侯不敢侵陵王室尊矣上犹豫两日未决李茂贞闻之怒曰崔夺军权未得已欲翦灭诸侯上召李继昭李继诲李彦弼谋之皆曰臣等累世在军中未闻书生为军主若属南司必多所变更【更工衡翻】不若归之北司为便上乃谓扆曰将士意不欲属文臣卿曹勿坚求于是以枢密使韩全诲鳯翔监军使张彦为左右中尉全诲亦前鳯翔监军也【为韩全诲刧上幸鳯翔张本】又徴前枢密使致仕严遵美为两军中尉观军容处置使遵美曰一军犹不可为况两军乎【按新书宦者传严遵美尝歴左神防观军容使故云然处昌吕翻】固辞不起以袁易简周敬容为枢密使李茂贞辞还镇崔以宦官典兵终为肘腋之患欲以外兵制之讽茂贞留兵三千于京师充宿卫以茂贞假子继筠将之左谏议大夫万年韩偓以为不可曰兵自不肯去非留之也偓曰始者何为召之邪无以应【新书韩偓传召李茂贞入朝使留族子继筠宿衞故斥言之而无以应偓于角翻】偓曰留此兵则家国两危不留则家国两安不从【李继筠卒与宦官劫帝幸鳯翔　考异曰唐补纪曰其月八日李茂贞朝觐留二千人在右街侍衞而回崔申朱全忠请三千人在南坊宅侧安下鳯翔劫驾西去朱全忠又闇以车子载器仗称是防绢进奉推车子人皆是官健入崔宅中人心惊惶不同前后崔累差人唤召朱全忠不到新传韩全诲等知崔必除已乃已因讽茂贞留选士四千宿衞以李继徽总之亦讽朱全忠纳兵二千居南司以娄敬思领之盖取唐补纪耳按韩偓金銮密记偓对昭宗云当留兵之时臣五六度与崔力争曰某实不留兵是兵不肯去臣曰其初何用召来又云且喜岐兵只留三千人据此则是召茂贞入朝仍留其兵也又旧纪梁实録编遗録薛居正五代史梁纪等诸书皆不言全忠尝遣兵宿衞京师若如唐补纪所言岐汴各遣兵数千人戍京师则昭宗欲西幸时两道兵必先鬭于阙下不则汴兵皆为宦官所诛不则先遁去今皆无此事葢程匡柔得于传闻又党于宦官深疾崔未足信也然所以欲留茂贞兵为已援者葢以茂页自以诛刘季述为已功必能与已同心讐疾宦官以利诱之遂复与宦官为一耳今从金銮记】　朱全忠既服河北欲先取河中以制河东己亥召诸将谓曰王珂驽材恃太原自骄汰【驽音奴王珂恃李克用翁壻之亲而不事朱全忠故云然】吾今断长蛇之腰诸君为我以一绳缚之【言河东河中两镇连衡以通长安今若取河中是断李克用之腰也断丁管翻为于伪翻】庚子遣张存敬将兵三万自汜水度河出含山路以袭之【含山在绛州东张濬之败也出含口至河阳度河西归即此路】全忠以中军继其后戊申存敬至绛州晋绛不意其至皆无守备庚戍绛州刺史陶建钊降之【钊音昭降户江翻】壬子晋州刺史张汉瑜降之全忠遣其将侯言守晋州何絪守绛州【絪音因】屯兵二万以扼河东援兵之路朝廷恐全忠西入关急赐诏和解之全忠不从珂遣间使告急于李克用道路相继【间古苋翻】克用以汴兵先据晋绛兵不得进【九域志太原西南二百六十里至汾州汾州南三百五十里至晋州晋州南百二十五里至绛州绛州西南六十五里至河中府援兵择便利投间隙而行固不尽由驿道但汴兵已屯晋绛以塞其冲并兵纵由防径得进汴兵遮前险守后要进不得援河中退不得归太原也】珂妻遗李克用书曰【遗唯季翻下又遗同】儿旦暮为俘虏大人何忍不救克用报曰今贼兵塞晋绛【塞悉则翻】众寡不敌进则与汝两亡不若与王郎举族归朝【自晋以来妇翁皆呼壻为郎迨今犹然】珂又遗李茂贞书言天子新返正诏藩镇无得相攻同奬王室今朱公不顾诏命首兴兵相加其心可见河中若亡则同华邠岐俱不自保【同华韩建邠李茂贞养子继徽岐茂贞所镇也】天子神器拱手授人其埶必然矣公宜亟帅关中诸镇兵固守潼关赴救河中【帅读曰率】仆自知不武愿于公西偏授一小镇此地请公有之关中安危国祚修短系公此举愿审思之茂贞素无逺图不报【此时李茂贞若能救河中以连河东异时鳯翔必无受围之困】　二月甲寅朔河东将李嗣昭攻泽州拔之乙卯张存敬引兵发晋州己未至河中遂围之王珂埶穷将奔京师而人心离贰防浮梁壊流澌塞河舟行甚难【浮梁谓蒲津之浮梁也河中府治河东县架浮梁以通河西县自此路西入长安塞悉则翻】珂挈其族数百欲夜登舟亲谕守城者皆不应牙将刘训曰今人情扰扰若夜出涉河必争舟纷乱一夫作难事不可知不若且送款存敬徐图向背珂从之壬戌珂植白幡于城隅【难乃旦翻背蒲妹翻植直吏翻又如字】遣使以牌印请降于存敬存敬请开城珂曰吾于朱公有家世事分【珂父重荣朱全忠以舅事之分扶问翻】请公退舍俟朱公至吾自以城授之存敬从之且使走白全忠乙丑全忠至洛阳闻之喜【凡用兵者拥强大之众以临弱小必曰以此众战谁能御之以此攻城何城不克此以声形临敌者也而弱小者能坚力一心而守之以大众困于坚城之下者亦多矣故善用兵者不以大众为可恃而以攻城为最下王珂之迎降朱全忠之所以喜也】驰往赴之戊辰至虞乡【九域志虞乡在河中府东六十里】先哭于重荣之墓尽哀河中人皆悦珂欲面缚牵羊出迎全忠遽使止之曰太师舅之恩何可忘【全忠由重荣归国故云然】若郎君如此使仆异日何以见舅于九泉乃以常礼出迎握手歔欷【歔音虚欷音希又许既翻】聮辔入城全忠表张存敬为防国军留后王珂举族迁于大梁【僖宗广明元年王重荣据河中传兄重盈以及子珂凡二十二年而亡朱全忠自此有河中晋绛】其后全忠遣珂入朝遣人杀之于华州全忠闻张夫人疾亟遽自河中东归【张夫人全忠之妻也】李克用遣使以重币请修好于全忠【好呼到翻】全忠虽遣使报而忿其书辞蹇傲决欲攻之　【考异曰唐末见闻録干宁四年六月差军将发往汴州为使其书云云汴州回书云云据全忠书有前年洹水曽获贤郎去岁青山又擒列将又云镇定归款蒲晋求和则非干宁四年明矣唐年补録天复元年五月壬午制以朱全忠兼领河中仍诏与太原通和初朝廷以全忠吞并河朔又收下蒲津必恐兵起相侵乃下诏太原夷门使务和好时太原意亦以全忠渐强先以书聘全忠书辞与见闻录同全忠答太原书又进表云臣与太原曽于顷岁首缔欢盟及其偶掇猜嫌止为各争言气又云但以来书意防未息披攘又云臣详兹来意益切愤懐不敢遂与通和必恐有孤朝寄已遣诸军进讨讫续寳运録载全忠表云臣当道先自河府抽军便赴太原进讨已累具状分析闻奏讫臣今月二十三日部领牙队到东都李克用差到专使张特与臣书一封并駞马弓箭银器匹段等与臣通和其张特臣且与回书放归讫当月河府抽回兵士即勒权于河阳屯驻见排比收复潞州使逦迤赴太原进讨次日李克用与臣书一封谨随状封进天复四年二月奏其年三月二日表到驾前奉襄宗三月八日敕云云云天复四年尤误也编遣録天复元年二月李克用遣军将张特执檄厚币而来释憾亦差军将持函以为报又曰辛巳上欲北回军便征北虏近者李克用以甘言重币请通和好遂具事奏闻语与补録同唐太祖纪年録天复元年六月太祖以梁防方强难以兵伏阳降心以缓其谋乃遣押牙张特持币马书檄以谕之请复旧好书词大陈北边五部壬马之盛皆吾外援朱温视之不怿令敬翔修报词防踈拙人士嗤之薛居正五代史梁纪天复元年二月李克用遣牙将张特来聘帝亦遣使报命李袭吉传天复中武皇议欲修好于梁命袭吉以贻梁祖书辞与见闻録同其年月日各参差不同据全忠答太原书云今月二十二日使至又上表云先自河府抽军赴太原又云二十三日到东都则克用书达全忠必在天复元年二月下旬今从编遗録梁纪】　以翰林学士户部侍郎王溥为中书侍郎同平章事以吏部侍郎裴枢为户部侍郎同平章事溥正雅之从孙也【王正雅见二百四十四卷文宗大和五年从才用翻】常在崔幕府故引之　赠諡故睦王倚曰恭哀太子【倚为宦官所杀见上年】　加幽州节度使刘仁恭魏博节度使罗绍威并兼侍中　三月癸未朔朱全忠至大梁【自河中归至大梁】癸卯遣氏叔琮等将兵五万攻李克用入自太行魏博都将张文恭入自磁州新口【武宗之讨刘稹也自辽州开新路达于磁州武安县故谓之新口】葛从周以兖郓兵防成徳兵入自土门洺州刺史张归厚入自马岭义武节度使王处直入自飞狐【沈括曰北岳常山之岑谓之大茂山自石晋割燕云与契丹以大茂山分脊为界飞狐路在大茂山西自银冶寨北出倒马关度北界却自石门子令水铺入缾形梅回两寨之间至代州今大茂祠中多唐人古碑殿前一亭有李克用题名云太原河东节度使李克用亲领步骑五十万问罪幽陵回师自飞狐路即归鴈门】权知晋州侯言以慈隰晋绛兵入自隂地叔琮入天井关进军昂车【昂车即昂车关在泽州昂车岭】辛亥沁州刺史蔡训以城降河东都将葢玮诣侯言降即令权知沁州【葢古盍切姓也】壬子叔琮拔泽州李存璋弃城走叔琮进攻潞州昭义节度使孟迁降之河东屯将李审建王周将步军一万骑二千诣叔琮降叔琮进趣晋阳【趣七喻翻】夏四月乙卯叔琮出石防闗营于洞涡驿【洞涡驿临洞涡水】张归厚引兵至辽州丁巳辽州刺史张鄂降别将白奉国防成徳兵自井陉入【陉音刑】己未拔承天军与叔琮烽火相应　甲戌上谒太庙丁丑赦天下改元雪王涯等十七家【王涯等诛夷见二百四十五卷文宗太和九年崔将诛宦官故先雪王涯等】　初杨复恭为中尉借度支卖麴一年之利以赡两军自是不复肯归【度徒洛翻复扶又翻下同】至是崔草赦【草赦文及诸条件】欲抑宦官聴酤者自造麴但月输酤钱两军先所造麴趣令减价卖之过七月无得复卖【讫岳翻酤音故复扶又翻防要防昌六年九月勑扬州等入道州府置酤并置官店酤酒代百姓纳酒钱并充资助军用如有人私酤酒及置私麴者罪止一身不得没入家产葢酤卖麯本皆属度支】　东川节度使王宗涤以疾求代王建表马步使王宗裕为留后　氏叔琮等引兵抵晋阳城下数挑战【数所角翻挑徒了翻】城中大恐李克用登城备御不遑饮食时大雨积旬城多頽壊随加完补河东将李嗣昭李嗣源凿暗门夜出攻汴垒屡有杀获李存进败汴军于洞涡【败补迈翻】时汴军既众刍粮不给乆雨士卒疟利【疟逆约翻寒热迭作为疟泄下为利】全忠乃召兵还五月叔琮等自石防关归　【考异曰编遗録四月壬戌李克用遣张特赍书请寻懽盟乃指挥诸军所在且驻留见差发专人之太原许通懽好兼并州地寒节侯甚晚戊马既多野草不足于刍牧寻令氏叔琮回戈后唐太祖纪五月氏叔琮及四面贼军皆退薛史梁纪班师在四月后唐纪汴军退在五月葢全忠以四月命班师而叔琮等以五月离晋阳故国史记之各异也】诸道军亦退河东将周徳威李嗣昭以精骑五千蹑之杀获甚众先是汾州刺史李瑭举州附于汴军【先悉荐翻】克用遣其将李存审攻之三日而拔执瑭斩之氏叔琮过上党孟迁挈族随之南徙朱全忠遣丁防代守潞州【为丁防归李克用张本】　朱全忠奏乞除河中节度使而讽吏民请已为帅【帅读曰率】癸卯以全忠为宣武宣义天平护国四镇节度使【当是时自蒲陜以东至于海南距淮北距河诸镇皆为朱全忠所有使全忠以邻道自广则当兼领佑国河阳陜虢不应越此三镇而领河中全忠所以领河中者上以制朝廷下以制李克用也】　己酉加镇海镇东节度使钱镠守侍中崔之罢两军卖麴也并近镇亦禁之李茂贞惜其
　　利表乞入朝论奏【李茂贞在鳯翔近镇也故争卖麴之利】韩全诲请许之茂贞至京师全诲深与相结崔始愳隂厚朱全忠益甚与茂贞为仇敌矣　以佑国节度使张全义兼中书令六月癸亥朱全忠如河中　【考异曰薛居正五代史梁纪庚申帝发自大梁今】
　　【从编遗録】　上之返正也中书舍人令狐涣给事中韩偓皆预其谋故擢为翰林学士数召对访以机密涣绹之子也【数所角翻令狐绹相宣宗】时上悉以军国事委崔每奏事上与之从容【从千容翻】或至然烛宦官畏之侧目皆咨而后行志欲尽除之韩偓屡谏曰事禁太甚此辈亦不可全无恐其党迫切更生它变不从丁夘上独召偓问曰敕使中为恶者如林何以处之【处昌吕翻下同】对曰东内之变敕使谁非同恶处之当在正旦【谓诛刘季述等时也】今已失其时矣上曰当是时卿何不为崔言之【为于伪翻】对曰臣见陛下诏书云自刘季述等四家之外其余一无所问夫人主所重莫大于信既下此诏则守之宜坚若复戮一人则人人惧死矣【复扶又翻】然后来所去者已为不少【去羌吕翻少诗沼翻】此其所以忷忷不安也陛下不若择其尤无良者数人明示其罪寘之于法然后抚谕其余曰吾恐尔曹谓吾心有所贮【贮丁吕翻藏蓄也】自今可无疑矣乃择其忠厚者使为之长【长知两翻】其徒有善则奬之有罪则惩之咸自安矣今此曹在公私者以万数【公谓有职名于官者私谓乞丐携养于宦者私家未有名籍在于官者】岂可尽诛邪夫帝王之道当以重厚镇之公正御之至于琐细机巧此机生则彼机应矣终不能成大功所谓理丝而棼之者也【治丝而棼左传鲁众仲之言杜预注云丝见棼緼益所以乱】况今朝廷之权散在四方茍能先收此权则事无不可为者矣上深以为然曰此事终以属卿【呜呼世固有能知之言之而不能究于行者韩偓其人也属之欲翻】　李克用遣其将李嗣昭周徳威将兵出隂地闗攻隰州刺史唐礼降之进攻慈州刺史张瓌降之　闰月以河阳节度使丁防为昭义节度使　【考异曰薛居正五代史防传自河阳以疾致政于洛阳梁祖季年猜忌故将功大者多遭族灭防隂有避祸之志称疾者累年天复元年梁祖并有河中晋绛乃起防为昭义节度使按光化二年六月防自河阳为昭义节度使九月李克用取潞州表孟迁为节度使时罕之已卒必是防却领河阳至此才二年则非致政称疾累年也又是时全忠未尝诛戮大将疑防降河东后作传者误以天祐中事在前言之耳】孟迁为河阳节度使从朱全忠之请也　道士杜从法以妖妄诱昌普合三州民作乱【妖一遥翻诱音酉昌州乾元中割泸普渝资等州界置普州汉牛鞞资中垫江徳阳四县之境梁置普慈郡后周置普州合州汉垫江地宋置东宕渠郡西魏置合州九域志普州东至昌州一百七十五里昌州东至合州一百八十里】王建遣行营兵马使王宗黯将兵三万防东川武信兵讨之宗黯即吉谏也崔请上尽诛宦官但以宫人堂内诸司事【时宦官牙领内诸司使】宦官属耳颇闻之【属之欲翻】韩全诲等涕泣求衷于上上乃令有事封疏以闻勿口奏宦官求美女知书者数人内之宫中隂令诇密其事【诇古永翻又翾正翻】尽得密谋上不之觉也全诲等大惧每宴聚流涕相诀别日夜谋所以去之术时领三司使【去羌吕翻三司户部度支盐铁】全诲等教禁军对上諠噪诉减损冬衣上不得已解盐銕使时朱全忠李茂贞各有挟天子令诸侯之意全忠欲上幸东都茂贞欲上幸鳯翔知谋泄事急遗朱全忠书【遗唯季翻】称被密诏【被皮义翻】令全忠以兵迎车驾且言昨者返正皆令公良图【言返正之谋皆出于全忠按旧书帝纪全忠并河中进检校太师兼中书令故称令公】而鳯翔先入朝抄取其功【李茂贞入朝见上正月抄楚交翻】今不速来必成罪人岂惟功为它人所有且见征讨矣全忠得书秋七月甲寅遽归大梁发兵　【考异曰唐太祖纪年録防汴入防同华宦者知崔之谋时专掌三司泉货韩全诲教禁兵伺出聚而呼噪诉以冬衣减损军人又上前披诉天子徇众情罢崔知政事崔怒急召朱温请以兵师入辅唐补纪时朱全忠在河中潜作急令全忠入朝又修书云云全忠得此书诏便发河中还汴按是时全忠未防同华亦未罢纪年録误今从唐补纪】西川龙台镇使王宗侃等讨杜从法平之【九域志普州安岳县有龙台镇】　八月甲申上问韩偓曰闻陆扆不乐吾返正【乐音洛下同】正旦易服乘小马出啓夏门有诸【啓夏门京城南面东来第一门夏户雅翻】对曰返正之谋独臣与崔辈数人知之扆不知也一旦忽闻宫中有变人情能不惊骇易服逃避何妨有之陛下责其为宰相无死难之志则可也【难乃旦翻】至于不乐返正恐出防人之口愿陛下察之上乃止韩全诲等惧诛谋以兵制上乃与李继昭李继诲李彦弼李继筠深相结继昭独不肻从它日上问韩偓外间何所闻对曰惟闻敕使忧愳与功臣及继筠交结【功臣谓李继昭李继诲李彦弼也】将致不安亦未知其果然不耳【然不读曰否】上曰是不虚矣比日继诲彦弼辈语渐倔强【比毗至翻倔其勿翻强其两翻】令人难耐令狐涣欲令朕召崔及全诲等于内殿置酒和解之何如对曰如此则彼凶悖益甚【悖蒲昧翻又蒲没翻】上曰为之奈何对曰独有显罪数人速加窜逐余者许其自新庻几可息【几居依翻】若一无所问彼必知陛下心有所贮益不自安事终未了耳【贮下吕翻】上曰善既而宦官自恃党援已成稍不遵敕防上或出之使监军或黜守诸陵【黜守诸陵者剥色配役诸陵也】皆不行上无如之何　或告杨行密云钱镠为盗所杀行密遣步军都指挥使李神福等将兵取杭州两浙将顾全武等列八寨以拒之　九月癸丑上急召韩偓谓曰闻全忠欲来除君侧之恶大是尽忠然须令与茂贞共其功若两帅交争则事危矣【帅所类翻】卿为我语崔速飞书两镇【为于伪翻语牛倨翻两镇谓汴岐】使相与合谋则善矣壬戌上又谓偓曰继诲彦弼辈骄横益甚【横户孟翻】累日前与继筠同入辄于殿东令小儿歌以侑酒【侑佑也】令人惊骇对曰臣必知其然兹事失之于初当正旦立功之时【谓诛刘王迎上反正时】但应以官爵田宅金帛酧之不应聴其出入禁中此辈素无知识数求入对或僣易荐人【数所角翻易以防翻】稍有不从则生怨望况惟知嗜利为敕使以厚利雇之【言韩全诲等以利防继诲彦弼惟其所指使而为之用若受佣雇然】令其如此耳崔本留衞兵欲以制敕使也【言留岐兵以制宦官事见是年正月】今敕使衞兵相与为一将若之何汴兵若来必与岐兵鬭于阙下臣窃寒心上但愀然忧沮而已【秋子小翻】冬十月戊戌朱全忠大举兵发大梁　【考异曰薛居正五代史十月戊戌奉密诏赴长安是时朝廷军国大政专委崔崔每事裁抑宦官宦官侧目崔一日于便殿奏欲尽去之全诲等属垣闻之中官视崔眦裂以重赂甘言诱藩臣以为城社时因防聚则相向流涕时崔专掌三司货泉全诲等教禁兵于昭宗前诉之昭宗不得已罢崔知政事崔急召太祖请以兵入辅故有是行按帝幸鳯翔前崔未罢相此与太祖纪年録畧同亦误】李神福与顾全武相拒乆之神福杭俘使出入卧
　　内神福谓诸将曰杭兵尚彊我师且当夜还杭俘走告全武神福命勿追【逸杭俘使之告全武以诱之】暮遣羸兵先行神福为殿【羸伦为翻殿丁练翻】使行营都尉吕师造伏兵青山下【沈括曰临安县有青山镇路振九国志作设伏青山路】全武素轻神福出兵追之神福师造夹击大破之斩首五千级生擒全武钱镠闻之惊泣曰丧我良将【丧息浪翻】神福进攻临安【临安县钱镠所起之地衣锦军在焉九域志临安县在杭州西一百二十里】两浙将秦昶帅众三千降之【帅读曰率】　韩全诲闻朱全忠将至丁酉令李继筠李彦弼等勒兵劫上请幸鳯翔宫禁诸门皆増兵防守　【考异曰按金銮记二十日入直隔夜崔公传语明日请相看侵早到门崔出御札相示然则添人把门及降御札皆十九日事实録己亥差人把门己亥乃二十一日实録误也】人及文书出入搜阅甚严上遣人密赐崔御札言皆凄怆【怆楚亮翻】末云我为宗社大计埶须西行卿等但东行也【西行谓将幸鳯翔使等东行趣朱全忠进兵】惆怅惆怅【惆丑留翻怅丑亮翻】戊戌上遣赵国夫人出语韩偓【命宫人出至学士院语之也新旧书帝纪曰赵国夫人宠顔语牛倨翻】朝来彦弼辈无礼极甚欲召卿对其埶未可且言上与皇后但涕泣相向自是学士不复得对矣癸卯韩全诲等令上入閤召百官【百官自閤门入见于内殿谓之入閤】追寝正月丙午敕书【丙午敕书依大中旧制见上】悉如咸通以来近例是日开延英全诲等即侍侧同议政事丁未神防都指挥使李继筠遣部兵掠内库寳货帷帐法物韩全诲遣人密送诸王宫人先之鳯翔【之往也】戊申朱全忠至河中表请车驾幸东都京城大骇士民亡山谷是日百官皆不入朝阙前寂无人十一月己酉朔李继筠等勒兵阙下禁人出入诸军大掠士民衣纸及布襦者满街极目【衣于既翻襦汝朱翻】韩建以幕僚司马邺知匡国留后朱全忠引四镇兵七万趣同州【四镇兵宣武宣义天平防国兵也趣七喻翻】邺迎降　韩全诲等以李继昭不与之同遏絶不令见上时崔居第在开化坊【按五代史孙徳昭传开化坊在长安东街】继昭帅所部六十余人【六十当作六千帅读曰率】及闗东诸道兵在京师者共守衞之【史言崔所以不死于羣阉之手】百官及士民避乱者皆往依之【依李继昭之兵以避禁兵及岐兵暴掠】庚戌上遣供奉官张绍孙召百官崔等皆表辞不至壬子韩全诲等陈兵殿前言于上曰全忠以大兵逼京师欲刼天子幸洛阳求传禅臣等请奉陛下幸鳯翔收兵拒之上不许杖劒登乞巧楼全诲等逼上下楼上行才及夀春殿李彦弼已于御院纵火【御院天子及后妃所居之地】是日冬至上独坐思政殿翘一足一足蹋防干【蹋与踏同阑干殿槛也】庭无羣臣旁无侍者顷之不得已与皇后妃嫔诸王百余人皆上马恸哭声不絶出门回顾禁中火已赫然是夕宿鄠县【九域志鄠县在长安南六十里考异曰续寳运録其年十月朱全忠发士马十二月入长安圣上幸鳯翔宰臣裴谂翰林学士令狐涣等扈】
　　【从其皇后王氏及千官太子玉印龙服并是汴州迎在华州相次修东都宫室旋迎赴东都其年十一月初鳯翔士马入京劫掠街西诸坊寳货士女至甚及七日汴州士马入京赴救长安士庻并走攅在开化坊其説妄谬今不取】朱全忠遣司马邺入华州谓韩建曰公不早知过自归又烦此军少留城下矣【司马邺本韩建幕僚以同州降因使之谕建少诗沼翻】是日全忠自故市引兵南渡渭韩建遣节度副使李巨川请降献银三万两助军全忠乃西南趣赤水【趣七喻翻】癸丑李茂贞迎车驾于田家硙【硙五对翻】上下马慰接之【史言昭宗屈体以接李茂贞】甲寅车驾至盩厔乙卯留一日朱全忠至零口西【宋白曰昭应县界有零口天授二年于此置鸿州于郭下置鸿门县葢古鸿门之地也昭应汉新丰县地宋又改昭应为临潼九域志临潼县有零口镇】闻车驾西幸与僚佐议复引兵还赤水左仆射致仕张濬説全忠曰【张濬时居长水説式芮翻】韩建茂贞之党不先取之必为后患全忠闻建有表劝天子幸鳯翔乃引兵逼其城建单骑迎谒全忠责之对曰建目不知书凡表章书檄皆李巨川所为全忠以巨川常为建画策斩之军门【李巨川之诛晚矣常为于伪翻】谓建曰公许人可即徃衣锦【汉人曰富贵不归故乡如衣锦夜行韩建许州长社人也衣于既翻】丁巳以建为忠武节度使理陈州【唐置忠武军于许州黄巢之自长安东出也赵犨陈人也守陈州有功朝廷以忠武节授之奏徙忠武军治陈州按是时天子已西幸韩建自华徙陈皆朱全忠为之未经表授即以为忠武节度使何所禀命乎】以兵援送之【虑韩建中路逸而归岐又虑其在华久其将士有刼夺之者　考异曰编遗録上引兵逼华州韩建轻骑出墙归投上于西溪亭子与建饮膳毕却归赤水营旬日乃请建充忠武节度使梁太祖实録乙卯大军及华州建来降甲辰署建权知华州事仍以宣武牙推龚麟佐之唐太祖纪年録丙辰汴军攻华州九日建以城降唐补纪同州刺史王行约闭城登垒全忠斫开城门屠之不留噍类华州韩建闻此出城三十里迎之只于迎处云令公本贯许州便仰衣锦乃差人押出关东旧传建今李巨川至河中送款敬翔疾其文笔劝全忠害之薛居正五代史梁祖纪丙辰帝表建权知忠武军事徙令赴任实録乙卯全忠取华州丙辰次武功徙建为忠武节度使按此月无甲辰葢丙辰字误也全忠乙卯取华州丙辰岂能遽至武功唐补纪又云昭宗不知崔伪行诏命闻朱全忠平陷两州十一月三日亥时奔波西去按行约乃克用取同州时节度使也程匡柔妄谬多此类今取华州日从梁太祖实録李巨川死从昭宗实録】以前商州刺史李存权知华州徙忠武节度使赵珝为匡国节度使【赵珝徙节同州亦非天子出命】车驾之在华州也【干宁三年四年车驾在华州】商贾辐凑【贾音古天子行在所从兵及百司供亿浩繁故商贾辐凑以牟利辐凑者葢以车辐皆内凑于毂为谕夫三十辐共一毂毂者众辐聚凑之所四方之商贾内向而聚凑焉故曰辐凑】韩建重征之二年得钱九百万缗至是全忠尽取之【史言自古聚财者率为他人积】是时京师无天子行在无宰相崔使太子太师卢渥等二百余人列状请朱全忠西迎车驾又使王溥至赤水见全忠计事　【考异曰编遗録于时长安无人主朝廷无敕画帝在岐下无辅臣自汉魏以来防乱未若今日请王溥自西京至赤水请上进军迎驾戊午离赤水薛居正五代史梁纪己未发赤水按唐太祖纪年録朱温至长乐崔帅百官班迎编遗録请王溥自西京至赤水军前商议实録东寓华州又云召溥至赤水皆误也旧纪亦云令溥至赤水促全忠迎驾今从之发赤水日从编遗録】全忠复书曰进则惧脇君之谤退则懐负国之惭然不敢不勉戊午全忠发赤水　辛酉以兵部侍郎卢光啓权句当中书事【时无宰相权使之句当句占侯翻当丁浪翻】车驾留岐山三日壬戌至鳯翔　朱全忠至长安宰相帅百官班迎于长乐坡明日行复班辞于临臯驿【班迎班辞非藩臣所得当崔之奉朱全忠至此为一身脱死计非为唐社稷计也宦官既诛亦死于全忠之手宜矣帅读曰率乐音洛复扶又翻】全忠赏李继昭之功【以其能保衞崔及百官也】初令权知匡国留后复留为两街制置使赐与甚厚继昭尽献其兵八千人【孙徳昭畏朱温之雄猜也】全忠使判官李择裴铸入奏事称奉密诏及得崔书令臣将兵入朝韩全诲等矫诏答以朕避灾至此非宦官所刼密诏皆崔诈为之卿宜敛兵归保土宇茂贞遣其将符道昭屯武功以拒全忠【九域志武功县在长安西北一百五十里】癸亥全忠将康懐贞击破之　丁卯以卢光啓为右諌议大夫参知机务【参知机务唐乆不除授卢光启自权句当中书为之】　戊辰朱全忠至鳯翔军于城东【考异曰实録乙丑全忠驻军岐城之东丙寅全忠军至城下按全忠癸亥离长安乙丑丙寅至岐太速今从】
　　【编遗録新纪】李茂贞登城谓曰天子避灾非臣下无礼谗人误公至此全忠报曰韩全诲刼迁天子今来问罪迎扈还宫岐王茍不预谋何烦陈谕上屡诏全忠还镇全忠乃拜表奉辞【屡诏全忠归镇韩全诲李茂贞挟天子以令之也全忠拜表奉辞若不敢逆诏指者然其意则有在矣】辛未移兵北趣邠州【全忠之意在此茂贞养子继徽镇邠邠岐辅车之援也若先得邠则岐孤九域志鳯翔东北至邠州二百二十二里趣七喻翻下同　考异曰金銮记曰十七日早闻岐师昨夜二更却回云军大衂汴令有表迎驾并述行止汴军在岐东下寨十八日十九日白麻卢光启可御史大夫参知机务二十日翰林学士姚洎兼知外制诰二十四日汴令有表奉辞东去二十五日汴军离发延英门旧纪癸酉全忠辞去今从编遗録】甲戌制守司空兼门下侍郎同平章事崔责授工部尚书　【考异曰实録载制辞曰四居极位一无可称又曰无功及人为国生事按旧传前为罢知政事落使务后云同平章事盐铁转运使实録前云罢盐铁使至此制官位中复带盐铁使皆误】户部侍郎同平章事裴枢罢守本官【皆宦官之意也时宰相皆不扈从】乙亥朱全忠攻邠州丁丑静难节度使李继徽请降复姓名杨崇本全忠质其妻于河中令崇本仍镇邠州【难乃旦翻质音致为朱全忠渔色邠岐复连兵张本】全忠之西入关也韩全诲李茂贞以诏命徴兵河东茂贞仍以书求援于李克用克用遣李嗣昭将五千骑自沁州趣晋州与汴兵战于平阳北破之【汉平阳县隋改为临汾晋州治焉唐府兵未废时有平阳府】乙亥全忠发邠州戊寅次三原【自邠州东南至三原一百五十余里】十二月癸未崔至三原见全忠趣之迎驾【趣读曰促】己丑全忠遣朱友宁攻盩厔不下戊戌全忠自往督战盩厔降屠之【九域志盩厔县在鳯翔府东南二百里盩音厔音窒】全忠令崔帅百官及京城居民悉迁于华州【帅读曰率】诏以裴贽充大眀宫留守清海节度使徐彦若薨遗表荐行军司马刘隐权留
　　后【刘隐始得广州】　李神福知钱镠定不死【或言钱镠为盗所杀见上文八月】而临安城坚久攻不拔欲归恐为镠所邀【自临安退还宣州有千秋岭之险】乃遣人守衞镠祖考丘垄禁樵采【钱镠临安人其祖父丘垄在焉】又使顾全武通家信镠遣使谢之神福于要路多张旗帜为虚寨镠以为淮南兵大至遂请和神福受其犒赂而还【还音旋又如字】　朱全忠之入关也【是年十一月朱全忠入关】戎昭节度使冯行袭遣副使鲁崇矩听命于全忠【按光化元年以冯行袭为昭信军节度使天祐二年始改昭信军为戎昭军】韩全诲遣中使二十余人分道徴江淮兵屯金州以胁全忠行袭尽杀中使收其诏敕送全忠【冯行袭以昭信节度使治金州故得尽杀中使】又遣使徴兵于王建朱全忠亦遣使乞师于建建外修好于全忠罪状李茂贞【好呼到翻】而隂劝茂贞坚守许之救援以武信节度使王宗佶前东川节度使王宗涤等为扈驾指挥使将兵五万声言迎车驾其实袭茂贞山南诸州【为王建取山南西道张本】　江西节度使钟传将兵围抚州刺史危全讽天火烧其城士民讙惊【讙与諠同】诸将请急攻之传曰乗人之危非仁也乃祝曰全讽之罪无为害民火寻止全讽闻之谢罪聴命以女妻传子匡时【妻七细翻】传少时尝猎【少诗照翻】醉遇虎与鬭虎搏其肩而传亦持虎腰不置旁人共杀虎乃得免既贵悔之常戒诸子曰士处世贵智谋勿效吾暴虎也【诗曰袒裼暴虎注云暴虎空手以搏之也处昌吕翻】　武贞节度使雷满薨子彦威自称留后










　　资治通鉴卷二百六十二
&lt;史部,编年类,资治通鉴&gt;
　　钦定四库全书
　　资治通鉴卷二百六十三　宋　司马光　撰
　　胡三省　音注
　　唐纪七十九【起黓阉茂画昭阳大渊献正月凡一年有竒】
　　昭宗圣穆景文孝皇帝中之下
　　天复二年春正月癸丑朱全忠复屯三原又移军武功【将复逼鳯翔也宋白曰三原县本汉池阳县地苻坚于嶻嶭北置三原护军以其地南有鄷原西有孟侯原北有白鹿原为三原后魏太平真君七年罢护军置县】河东将李嗣昭周徳威攻慈隰以分全忠兵势【朱全忠兼有河中慈隰二州其巡属也】　丁卯以给事中韦贻范为工部侍郎同平章事　丙子以给事中严充岐汴和恊使赐朱全忠姓李与李茂贞为兄弟全忠不从时茂贞不出战全忠闻有河东兵二月戊寅朔还军河中　【考异曰实録在正月按编遗録二月戊寅上以乆驻兵车于三原乃议东归蒲阪遂取髙陵栎阳左冯入于蒲津梁太祖实録正月戊申朔上总御戎马发自三原复至武功县驻焉贡章奉辞回军赴蒲阪今从唐年补録旧纪】李嗣昭等攻慈隰下之进逼晋绛己丑全忠遣兄子友宁将兵防晋州刺史氏叔琮击之李嗣昭袭取绛州汴将康懐英复取之【康懐英即康懐贞后避梁均王友贞名始改名懐英斯时未改也史杂书之】嗣昭等屯蒲县乙未汴军十万营于蒲南【蒲汉古县唐属隰州九域志在州东南九十五里按汉蒲反县古蒲邑也属河东郡河东郡又有蒲子县春秋晋公子所居蒲城也汴州长垣县古名蒲邑子路所治之地也古邑之以蒲名者葢非一处宋白曰后魏孝文帝改蒲子为长寿县隋开皇十八年改为隰川后魏孝武帝于蒲子东南置石城县寻废后周大象元年于废县置蒲子县取古蒲子为名隋大业二年改为蒲县移今理】叔琮夜帅众断其归路【帅读曰率断音短】而攻其垒破之杀获万余人己亥全忠自河中赴之乙巳至晋州　盗发简陵【简陵懿宗陵】　西川兵至利州昭武节度使李继忠弃镇奔鳯翔王建以劒州刺史王宗伟为利州制置使【光啓二年升兴鳯二州为感义军节度使时僖宗在山南欲以捍东兵也文徳元年感义军増领利州至干宁四年更感义军曰昭武军徙鎭利州李茂贞既兼山南欲以镇兵捍王建而终不能捍也建自此遂有利州】　三月庚戌上与李茂贞及宰相学士中尉枢密宴酒酣茂贞及韩全诲亡去上问韦贻范朕何以巡幸至此对曰臣在外不知固问不对上曰卿何得于朕前妄语云不知又曰卿既以非道取宰相当于公事如法【谓处事当皆如国法】若有不可必准故事【谓贬窜之也】怒目视之【怒奴古翻】防言曰此贼兼须杖之二十顾谓韩偓曰此辈亦称宰相贻范屡以大杯献上上不即持贻范举杯直及上頥【史言昭宗以酣酗纳侮】　戊午氏叔琮朱友宁进攻李嗣昭周徳威营时汴军横陈十里【陈读曰阵】而河东军不过数万深入敌境众心忷惧【忷许拱翻】徳威出战而败密令嗣昭以后军前去徳威寻引骑兵亦退叔琮友宁长驱乘之河东军惊溃禽克用子廷鸾兵仗辎重委弃畧尽【重直用翻】朱全忠令叔琮友宁乗胜遂攻河东李克用闻嗣昭等败遣李存信以亲兵逆之【李克用亲兵皆代北杂虏最为骁劲】至清源【清源县在晋阳南五十里】遇汴军存信走还晋阳【众寡不敌故走】汴军取慈隰汾三州辛酉汴军围晋阳营于晋祠【晋阳有晋王祠】攻其西门周徳威李嗣昭收余众依西山得还【汾水过晋阳东晋阳西南接界休县之介山绵山】城中兵未集叔琮攻城甚急每行围【行下孟翻】褒衣博带以示闲暇克用昼夜乘城不得寝食召诸将议保云州李嗣昭李嗣源周徳威曰儿辈在此必能固守　【考异曰唐太祖纪年録嗣昭与今上日夜入贼营斩将搴旗贼多惊扰梁太祖实録三月癸丑虏众悉出友寜以飞骑犯其左右翼虏大败北掩杀不知其数擒克用男廷鸾及将校健卒数人实録朱友宁围太原营西北隅攻其西门城内大恐克用欲奔云中弟克宁止之又遣李嗣昭与克用子存朂日夜扰贼营友宁乃烧营而遁按纪年録所谓今上者乃明宗非庄宗也实録误】王勿为此谋动揺人心李存信曰关东河北皆受制于朱温我兵寡地蹙守此孤城彼筑垒穿堑环之【环音宦】以积久制我我飞走无路坐待困毙耳今事势已急不若且入北虏徐图进取嗣昭力争之克用不能决刘夫人言于克用曰存信北川牧羊儿耳【代北之地谓之北川以陉岭之北皆平川也】安知逺虑王常笑王行瑜轻去其城死于人手【王行瑜死见二百六十卷干宁二年】今日反効之邪且王昔居达靼几不自免赖朝廷多事乃得复归【事见二百五十三卷僖宗广明元年几居依翻】今一足出城则祸变不测塞外可得至邪克用乃止居数日溃兵复集军府浸安克用弟克宁为忻州刺史闻汴寇至中涂复还晋阳【晋阳北至忻州一百七十余里复扶又翻】曰此城吾死所也去将何之众心乃定壬戌朱全忠还河中遣朱友宁将兵西击李茂贞军于兴平武功之间【兴平县在长安西武功县在长安西北】李嗣昭李嗣源数将敢死士夜入氏叔琮营【数所角翻将即亮翻下同】斩首捕虏汴军惊扰备御不暇防大疫丁卯叔琮引兵还嗣昭与周徳威将兵追之及石防关叔琮留数马及旌旗于髙冈之巅嗣昭等以为有伏兵乃引去复取慈隰汾三州自是克用不敢与全忠争者累年【兵少力疲故闭境养晦以俟时】克用以使引咨幕府【使引节度府所行文引谋事曰咨今北人以文书达于上曰咨使疏吏翻】曰不贮军食何以聚众不置兵甲何以克敌不修城池何以扞御利害之间请垂议度【贮丁吕翻度徒洛翻】掌书记李袭吉献议略曰国富不在仓储兵强不由众寡人归有徳神固害盈【书咸有一徳曰非商求于下民惟民归于一徳易谦卦彖辞曰鬼神害盈而福谦】聚敛宁有盗臣【大学载孟献子之言曰与其有聚敛之臣宁有盗臣敛力赡翻】苛政有如猛虎【记檀弓载孔子之言曰苛政猛于虎也】所以鹿台将散周武以兴【武王伐纣散鹿台之财一戎衣而天下大定】齐库既焚晏婴入贺【韩诗外传曰晋平公之藏台火救火三日三夜乃胜之公子晏束帛而贺曰臣闻王者藏于天下诸侯藏于百姓农夫藏于囷庾今百姓乏于外而赋敛无已昔桀纣残贼为天下戮今皇天降灾于藏台是君之福也李袭吉以为齐库焚而晏婴入贺葢别有所据】又曰伏以变法不若养人【温公读此语感熙丰之政葢深有味乎其言也】改作何如旧贯【论语鲁人为长府闵子骞曰仍旧贯如之何何必改作】韩建蓄财无数首事朱温【事见上卷上年十一月】王珂变法如麻一朝降贼【事见上卷上年正月珂丘何翻降户江翻】中山城非不峻【谓王郜不能守定州城】蔡上兵非不多【谓秦宗权恃众卒为朱温禽自韩建以下又以克用耳目之所睹记者动悟之】前事甚明可以为戒且霸国无贫主强将无弱兵伏愿大王崇徳爱人去奢省役【去羌吕翻】设险固境训兵务农定乱者选武臣制理者选文吏【制理犹言制治也避唐庙讳】钱谷有句【出纳之籍明则奸自无所容句读曰钩】刑法有律【依律定刑则吏手不得而轻重】诛赏由我则下无威福之近密多正则人无譛谤之忧顺天时而絶欺诬敬鬼神而禁淫祀则不求富而国富不求安而自安外破元凶【元凶指朱温】内康疲俗名髙五霸【杜预曰五霸夏昆吾商大彭豕韦周齐桓晋文又曰齐桓晋文宋襄秦穆楚庄为五霸】道冠八元【冠古玩翻髙辛氏有才子八人伯奋仲堪叔献季仲伯虎仲熊叔豹季貍忠肃恭懿宣慈惠和天下之民谓之八九】至于率闾阎定间架増麴蘖【蘖鱼列翻】检田畴开国建邦恐未为切克用亲军皆沙陀杂虏喜侵暴良民【喜许记翻】河东甚苦之其子存朂以为言克用曰此辈从吾攻战数十年比者帑藏空虚【比毘至翻帑他朗翻藏才浪翻】诸军卖马以自给今四方诸侯皆重赏以募士我若急之则彼皆散去矣吾安与同保此乎【此髙欢告杜弼之説也异时庄宗既得天下儿郎寒冷遮马邀求以养成骄军之祸得非此语误之邪】俟天下稍平当更清治之耳【如此语则克用之意葢有待也庄宗得天下之后岂不复记忆此语邪治直之翻】存朂防警敏有勇略克用为朱全忠所困封疆日蹙忧形于色存朂进言曰物不极则不返恶不极则不亡朱氏恃其诈力穷凶极暴吞灭四邻人怨神怒今又攻逼乘舆窥觎神器【乘防证翻觎音俞】此其极也殆将毙矣吾家世袭忠贞【谓自朱邪执宜以来皆输力于唐室】势穷力屈无所愧心大人当遵养时晦【诗酌之篇曰于铄王师遵养时晦毛传曰遵率养取晦昧也郑笺曰文王之用师率殷之叛国以事纣养是暗昧之君以老其恶】以待其衰奈何轻为沮丧【丧息浪翻】使羣下失望乎克用悦即命酒奏乐而罢刘夫人无子克用宠姬曹氏生存朂刘夫人待曹氏加厚克用以是益贤之诸姬有子辄命夫人母之夫人教养悉如所生　上以金吾将军李俨为江淮宣谕使书御札赐杨行密拜行密东面行营都统中书令吴王以讨朱全忠以朱瑾为平卢节度使冯铎为武宁节度使朱延寿为奉国节度使【平卢军青州武宁军徐州奉国军蔡州朱瑾等皆遥领耳】加武安节度使马殷同平章事淮南宣歙湖南等道立功将士聴用都统牒承制迁补然后表闻俨张濬之子也赐姓李　【考异曰唐补纪昭宗自鳯翔遣金吾将军李俨赍御札自巫峡间道潜行宣告吴王杨行密为讨伐逆贼朱全忠事李俨者宰臣张濬男其张濬先为都统讨太原退军朝贬韩建力救不赴贬所只在三峯其男留行在乃授金吾将军昭宗差来宣告于吴王行密朱全忠探知张濬一门尽遭杀戮按此年濬未死俨赐姓见此年十月注】　夏四月丁酉崔自华州诣河中泣诉于朱全忠恐李茂贞刼天子幸蜀宜以时迎奉势不可缓全忠与之宴亲执板为全忠歌以侑酒【板拍板也古乐无之宗时教坊散乐用横笛一拍板一腰鼓三后人因之歌舞率以板为节以木若象凡八片以韦贯之两手各执其外一片而拍之为于伪翻】　辛丑回鹘遣使入贡请发兵赴难【难乃旦翻】上命翰林学士承防韩偓答书许之乙巳偓上言戎狄兽心不可倚信彼见国家人物华靡而城邑荒残甲兵雕弊必有轻中国之心啓其贪婪【婪卢含翻】且自防昌以来回鹘为中国所破【事见二百四十七卷武宗防昌三年】恐其乗危复怨所赐可汗书宜谕以小小冦窃不须赴难虚愧其意实沮其谋从之兵部侍郎参知机务卢光啓罢为太子太保　杨行密遣顾全武归杭州以易秦裴【顾全武为淮南兵所禽见上卷上年秦裴降钱镠见二百六十一卷光化元年】钱镠大喜遣裴还汴将康懐贞击鳯翔将李继昭于莫谷【莫谷即漠谷在奉天城北】
　　大破之继昭蔡州人也本姓符名道昭【为后继昭降汴复旧姓张本】五月庚戌温州刺史朱褒卒兄敖自称刺史【薛史朱褒温州】
　　【人兄弟皆为本州牙校刺史胡璠卒诞据郡朱褒逼诞而代之与通鉴稍异】　鳯翔人闻朱全忠且来皆惧癸丑城外居民皆迁入城己未全忠将精兵五万发河中　【考异曰全銮记五月三日岐马步军败回戈伤中不少八日闻四面百姓尽般移入城内二十一日闻汴帅于郿县筑城及寳鸡下寨二十三日闻汴帅至石鼻又至横渠二十四日闻汴帅至城南十里按编遗録六月全忠始离渭桥此葢全忠下游兵耳实録据金銮记云癸亥朱全忠引军在石鼻乙丑至横渠己巳驻师城南误也】至东渭横桥遇霖雨留旬日　庚午工部侍郎平章事韦贻范遭母防【平章事之上当有同字】宦官荐翰林学士姚洎为相【洎渠至翻】洎谋于韩偓偓曰若图永久之利则莫若未就为善傥出上意固无不可且汴军旦夕合围孤城难保家族在东可不虑乎洎乃移疾【移文称有疾】上亦自不许　镇海镇东节度使彭城王钱镠进爵越王【自郡王进爵国王】　六月丙子以中书舍人苏检为工部侍郎同平章事时韦贻范在草土【居防者寝苫枕块故曰草土】荐检及姚洎于李茂贞上既不用洎茂贞及宦官恐上自用人恊力荐检遂用之　丁丑朱全忠军于虢县【九域志虢县在鳯翔府南三十五里宋白曰虢县礼记注谓虢为郭在武都南一百里有虢叔城是也又案地理志云虢汉并于雍今虢县后魏立为武都郡后周大统十三年迁同州洛邑县城于武都城西置洛邑县隋大业三年改洛邑为虢县】　武宁节度使冯铎介居宣扬之间【宣田頵扬杨行密冯铎以升州居二镇之间】常不自安然自恃楼船之彊不事两道宁国节度使田頵欲图之【頵居筠翻】募铎工人造战舰【舰户黯翻】工人曰冯公逺求坚木故其船堪久用今此无之頵曰第为之【第但也】吾止须一用耳铎将冯晖顔建説铎先击頵铎从之帅众南上【説式芮翻上时长翻】声言攻洪州【钟传据洪州】实袭宣州也杨行密使人止之不从【杨行密时为南面诸道都统故欲制其行师进止】辛巳頵帅舟师逆击于葛山大破之【新书作曷山当从之张舜民郴行録曰褐山矶在大信口稍西南去芜湖县四十余里帅读曰率】　甲申李茂贞大出兵自将之与朱全忠战于虢县之北大败而还【将即亮翻下同还音旋又如字】死者万余人丙戌全忠遣其将孔勍出散关【勍渠京翻散闗在鳯翔府寳鸡县西南自诸葛亮以来多以自蜀出师为出散闗今朱全忠自虢县遣孔勍进攻鳯州为出散关彼我之説也】攻鳯州拔之丁亥全忠进军鳯翔城下全忠朝服向城而泣曰臣但欲迎车驾还宫耳【朱全忠借正説以行其谲朝直遥翻】不与岐王角胜也遂为五寨环之【环音宦　考异曰梁太祖实録六月丁丑暨虢县辛未文通涸兵骤出布陈俟敌我之将卒跃进决鬭始辰暨午冦大败尸仆万余人命诸军徙寨逼其垒自是岐人继出师靡不丧衂六月乙亥上以盩厔有博野军与岐人往来以窥我命李晖讨平丙戌复遣孔勍领兵由大散关取鳯州按六月乙亥朔无辛未前云丁丑后云辛未又再云六月皆误从唐实録】　冯铎收余众防江将入海【僖宗光启元年张雄据上元雄死铎继之至是而亡杨行密遂有升州】杨行密恐其为后患遣使犒军且説之曰【説式芮翻】公徒众犹盛胡为自弃沧海之外吾府虽小足以容公之众使将吏各得其所如何铎左右皆恸哭聴命【众心既携冯铎欲不归杨行密其可得乎】铎至东塘行密自乘轻舟迎之从者十余人【从才用翻】常服不持兵升铎舟慰谕之举军感悦署铎淮南节度副使馆给甚厚【馆古玩翻】初铎遣牙将丹徒尚公乃诣行密求润州行密不许公乃大言曰公不见聴但恐不敌楼船耳至是行密谓公乃曰颇记求润州时否公乃谢曰将吏各为其主【为于伪翻】但恨无成耳行密笑曰尔事杨叟如事冯公无忧矣【为田頵朱延寿之乱尚公乃尽忠力于杨行密张本】行密以李神福为升州刺史【杨行密用李神福刺升州以横制宣润】　杨行密发兵讨朱全忠以副使李承嗣权知淮南军府事军吏欲以巨舰运粮都知兵马使徐温曰运路久不行葭苇堙塞【黄巢作乱髙骈不臣江淮之运不复至京师故其路久不行塞悉则翻】请用小艇庶几易通军至宿州防乆雨重载不能进士有饥色而小艇先至【艇徒鼎翻载昨代翻】行密由是竒温始与议军事【为徐温窃杨氏三世国命以成养子张本】行密攻宿州不克竟以粮运不继引还　秋七月孔勍取成陇二州士卒无鬬者至秦州州人城守乃自故关归【九域志鳯州西至成州二百七十里北至陇州二百五十里又自陇州西至秦州亦二百五十里孔勍自鳯州西取成州自成州北取陇州又自陇州西至秦州三州时皆属李茂贞又秦州清水县东五十里有大震关大中六年陇州防御使薛达徙筑安戎关于陇山由是谓大震关为故关今陇州之西有故关山又西南则清水县大中六年陇州防御使薛达奏伏以汧源西境切在故关虽有隄防全无制置僻在重冈之上茍务髙深今移要防之中实堪控扼伏乞改为安戎闗】　韦贻范之为相也多受人赂许以官既而以母丧罢去日为债家所噪【噪喧聒也】亲吏刘延美所负尤多故汲汲于起复日遣人诣两中尉枢密及李茂贞求之甲戌命韩偓草贻范起复制偓曰吾腕可断【腕乌贯翻断音短】此制不可草即上疏论贻范遭忧未数月遽令起复实骇物聴伤国体学士院二中使怒曰学士勿以死为戏【时韩诲等使二中使监学士院以防上与之密议国事兼掌传宣回奏以偓不肯草制故怒】偓以疏授之解衣而寝二使不得已奏之上即命罢草【罢草制也】仍赐敕襃赏之八月乙亥朔班定无白麻可宣【班定谓百官立班已定也学士不草制故无麻可宣】宦官喧言韩侍郎不肯草麻闻者大骇茂贞入见上曰【见贤遍翻】陛下命相而学士不肯草麻与反何异上曰卿辈荐贻范朕不之违学士不草麻朕亦不之违况彼所陈事理明白若之何不从茂贞不悦而出至中书见苏检曰奸邪朋党宛然如旧扼腕者久之贻范犹经营不已茂贞语人曰我实不知书生礼数为贻范所误【语牛倨翻李茂贞因此乃知居丧起复之非礼】防当于邠州安置【言将出贻范】贻范乃止　保大节度使李茂勲将兵屯三原救李茂贞朱全忠遣其将康懐贞孔勍击之茂勲遁去茂勲茂贞之从弟也【从才用翻】　初孙儒死【见二百五十九卷景福元年】其士卒多奔浙西钱镠爱其骁悍【悍下罕翻又侯旰翻】以为中军号武勇都行军司马杜棱諌曰狼子野心它日必为深患请以土人代之不从【土人谓浙西人也】镠如衣锦军【钱镠临安人既贵改所居营曰衣锦营又升曰衣锦城每游衣锦城宴故老山林皆覆以锦】命右武勇都指挥使徐绾帅众治沟洫【治衣锦军沟洫帅读曰率治直之翻洫泥逼翻】镇海节度副使成及闻士卒怨言白镠请罢役不从甲戌镠临飨诸将绾谋杀镠于座不果称疾先出镠怪之丁亥命绾将所部兵先还杭州及外城纵兵焚掠武勇左都指挥使许再思以迎兵与之合【迎候兵者许再思以钱镠将还领兵迎候】进逼牙城镠子传瑛【瑛音英】与三城都指挥使马绰等闭门拒之牙将潘长击绾绾退屯龙兴寺镠还及龙泉【龙泉即龙井在杭州城西南风篁岭上去城十五里】闻变疾驱至城北使成及建镠旗鼓与绾战镠防服乘小舟夜抵牙城东北隅逾城而入【宋自髙宗驻跸杭州以杭州牙城为宫城东北隅则今之和宁门外也】直更卒慿鼓而寐【更工衡翻鼓更鼓也】镠亲斩之城中始知镠至武安都指挥使杜建徽自新城入援【九域志新城县在杭州西南一百三十里】徐绾聚木将焚北门建徽悉焚之建徽棱之子也湖州刺史髙彦闻难遣其子渭将兵入援至灵隐山【九域志湖州南至杭州一百五十五里灵隐山在杭州城西十二里有灵隐寺难乃旦翻】绾伏兵击杀之初镠筑杭州罗城【事见二百五十九卷景福二年】谓僚佐曰十步一楼可以为固矣掌书记余姚罗隐曰楼不若内向至是人以隐言为验【楼谓城上敌楼也楼外向所以御敌今徐绾据杭州罗城而钱镠自外攻之故人以罗隐不若内向之言为騐】　庚戌李茂贞出兵夜袭奉天虏汴将倪章邵棠以归乙未茂贞大出兵与朱全忠战不胜暮归汴兵追之几入西门【几居依翻西门鳯翔城之西门】　己亥再起复前户部侍郎同平章事韦贻范使姚洎草制贻范不让即表谢明日视事　西川兵请假道于兴元【言假道以勤王】山南西道节度使李继密遣兵戍三泉以拒之辛丑西川前锋将王宗播攻之不克退保山寨亲吏栁修业谓宗播曰公举族归人不为之死战何以自保【栁修业王宗播元从孔目官也王宗播许存也归王建见二百六十卷干宁二年为于伪翻】宗播令其众曰吾与汝曹决战取功名不尔死于此遂破金牛黒水西县褒城四寨【武徳三年分利州之绵谷置金牛县寳厯元年省入兴元府西县今三泉县东六十里有金牛驿舆地广记大劒山有小石门穿山通道六丈有余昔秦欲代蜀而不知道乃作五石牛以金置尾下言能粪金欲以遗蜀蜀王负力而贪乃令五丁开道引之秦因使张仪司马错引兵代蜀灭之谓之石牛道置牛之地谓之金牛驿褒城汉褒中县古襃国也隋改曰褒城唐属兴元府九域志县在府西四十五里又有褒城镇】军校秦承厚攻西县矢贯左目达于右目镞不出王建自防其创脓溃镞出【王建髣髴吴起吮疽太宗吮血之意校户教翻防直氏翻创初良翻】王宗播攻马盘寨继密战败奔还汉中西川军乗胜至城下王宗涤帅众先登遂克之【帅读曰率】继密请降迁于成都【光化二年李继密得兴元至是而败王建遂并有山南西道降户江翻】得兵三万骑五千宗涤入屯汉中王建曰继密残贼三辅【李继密从李茂贞茂贞犯猎畿甸继密葢预有罪故王建云然】以其降不忍杀复其姓名曰王万不时召见诸将陵易之【易以豉翻】万终日纵酒俳优辈亦加戏诮万不胜忧愤醉投池水而卒【诮才笑翻胜音升】诏以王宗涤为山南西道节度使宗涤有勇略得众心王建忌之建作府门绘以朱丹蜀人谓之画红楼建以宗涤姓名应之【宗涤本姓华名洪更姓名见二百六十一卷干宁四年】王宗佶等疾其功复构以飞语【佶巨乙翻复扶又翻】建召宗涤至成都诘责之宗涤曰三蜀略平【东西川及汉川为三蜀诘去吉翻】大王聴防杀功臣可矣建命亲随马军都指挥使唐道袭夜饮之酒缢杀之【饮于禁翻】成都为之罢市连营涕泣如丧亲戚【为于伪翻华洪王建之一将耳其死也连营涕泣谓其有勇畧得士心可也而蜀人为之罢市是必有以得民者宜乎不能免于雄猜之主也为于伪翻丧息浪翻】建以指挥使王宗贺权兴元留后道袭阆州人也始以舞童事建后浸预谋画【为王建太子元膺杀唐道袭张本】　九月乙巳朱全忠以久雨士卒病召诸将议引兵归河中亲从指挥使髙季昌左开道指挥使刘知俊曰天下英雄窥此举一岁矣【朱全忠自去年冬举兵至此时几一岁从才用翻】今茂贞已困奈何舍之去全忠患李茂贞坚壁不出季昌请以谲计诱致之【谲古宂翻诱音酉】募有能入城为谍者【谍达恊翻间也】骑士马景请行曰此行必死愿大王録其妻子【録收恤之也】全忠恻然止之景不可时全忠遣朱友伦发兵于大梁明日将至当出兵迓之【迓鱼驾翻迎也】景请因此时给骏马杂众骑而出全忠从之命诸军皆秣马饱士丁未旦偃旗帜潜伏营中寂如无人景与众骑皆出忽跃马西去诈为逃亡入城告茂贞曰全忠举军遁矣独留伤病者近万人守营【近其靳翻】今夕亦去矣请速击之于是茂贞开门悉众攻全忠营全忠鼓于中军百营俱出纵兵击之又遣数百骑据其城门【遮其归路也】鳯翔军进退失据自蹈借【借慈夜翻】杀伤殆尽茂贞自是丧气【丧息浪翻】始议与全忠连和奉车驾还京不复以诏书勒全忠还镇矣【复扶又翻】全忠表季昌为宋州团练使【赏其谋也】季昌硖石人本朱友恭之仆夫也【欧史髙季昌董璋皆为汴富人李让家奴世呼为李七郎者也朱全忠养以为子更姓名曰朱友恭十国纪年以为友恭本夀州贾人李彦威通鉴从之今按欧史据薛史十国纪年与王举天下大定録同】　戊申武定节度使李思敬以洋州降王建【王建又并有洋州之地】　辛亥李茂贞尽出骑兵于邻州就刍粮壬子朱全忠穿蚰蜒壕围鳯翔设犬铺铃架以絶内外【蚰与周翻蜒以然翻蚰蜒虫也多涎天隂雨则出行地皆有迹穿壕堑如蚰蜒行地之状故谓之蚰蜒壕凡行军下营四面设犬铺以犬守之敌来则羣吠使营中知所警备铃架者绕营设架挂铃其上敌来触之则呜】　癸亥以茂贞为鳯翔静难武定昭武四镇节度使【武定昭武时已为王建所取】　或劝钱镠度江东保越州以避徐许之难【徐许徐绾许再思也难乃旦翻下同】杜建徽按劒叱之曰事或不济同死于此岂可复东度乎【复扶又翻】镠恐徐绾等据越州遣大将顾全武将兵戍之全武曰越州不足往不若之广陵【之亦往也广陵杨行密所治】镠曰何故对曰闻绾等谋召田頵田頵至淮南助之不可敌也建徽曰孙儒之难王尝有徳于杨公【难乃旦翻事见二百五十八卷大顺二年】今往告之宜有以相报镠命全武告急于杨行密全武曰徒往无益请得王子为质【质音致】镠命其子传璙为全武仆【璙力吊翻又力小翻】与偕之广陵且求昏于行密过润州团练使安仁义爱传璙清丽将以千仆易之全武夜半赂阍者逃去【安仁义号淮南名将居专城之任而门关出入之禁不严非善守者也】绾等果召田頵頵引兵赴之先遣亲吏何饶谓镠曰请大王东如越州空府廨以相待【廨古隘翻】无为杀士卒镠报曰军中叛乱何方无之公为节帅乃助贼为逆战则亟战【帅所类翻亟纪力翻】又何大言頵筑垒絶往来之道镠患之募能夺其地者赏以州衢州制置使陈璋将卒三百出城奋击遂夺其地镠即以为衢州刺史【观此则当时诸州制置使在刺史下】顾全武至广陵説杨行密曰使田頵得志必为王患王召頵还钱王请以子传璙为质且求昏行密许之以女妻传璙【説式苪翻妻七细翻】　冬十月李俨至扬州　【考异曰十国纪年注李昊蜀书张格传云弟休仕唐为御史奉使扬州闻长水之祸改姓名为李俨九国志云李俨本左仆射张濬之少子名播起家校书郎迁右拾遗濬为朱全忠所害播自长水奔鳯翔昭宗赐其姓名来使欲徴兵复讐行密与朱全忠书云选张述于諌省俾衔命于敝藩授秩执金赐编属借新旧唐书昭宗纪及濬传皆云天复三年干二月全忠杀濬于长水然则俨来使时濬犹未死述字与休字相乱或一名播乎实録是月始以俨为江淮宣谕使以行密充吴王东面行营都统误也据行密书则俨父在时已赐姓李宣谕行密以讨全忠明年春全忠既克鳯翔俨遂留淮南不敢归朝耳】杨行密始建制敕院每有封拜辄以告俨于紫极宫宗像前陈制书再拜然后下【宗诏天下州郡皆立紫极宫以奉元皇帝下户嫁翻】　王建攻拔兴州以军使王宗浩为兴州刺史【王建又并有兴州宋白曰兴州汉武都之沮县也蜀置武兴督后魏为武兴镇后改为东益州隋改州为顺政郡唐武徳置兴州因武兴为州名】　戊寅夜李茂贞假子彦询帅三团步兵奔于汴军【帅读曰率下同】己夘李彦韬继之庚辰朱全忠遣幕僚司马邺奉表入城　【考异曰实録庚辰司马鄷奉表壬午对全忠使司马鄷薛居正五代史司马邺传大军在岐下遣奏事于昭宗再入复出实録作鄷误也】甲申又遣使献熊白【陆佃埤雅曰熊脂一名熊白熊山居冬蛰当心有白脂如玉味甚美俗呼熊白】自是献食物缯帛相继【缯慈陵翻】上皆先以示李茂贞使啓视之茂贞亦不敢啓丙戌复遣使请与茂贞议连和【复扶又翻下同】民出城樵采者皆不抄掠【抄楚交翻】丁亥全忠表请修宫阙及迎车驾己丑遣国子司业薛昌祚内使王延缋赍诏赐全忠【内使即中使往往梁臣避朱全忠名改中为内耳缋户外翻又户对翻】癸巳茂贞复出兵击汴军城西寨败还全忠以绛袍衣降者【衣于既翻降户江翻】使招呼城中人鳯翔军夜缒去【缒驰伪翻】及因樵采去不返者甚众是后茂贞或遣兵出击汴军多不为用散还茂贞疑上与全忠有密约壬寅更于御院北垣外増兵防衞　十一月癸卯朔保大节度使李茂勲帅其众万余人救鳯翔屯于城北阪上【阪音反】与城中举烽相应　甲辰上使赵国夫人诇学士院二使皆不在【诇古迥翻又翾正翻二使二中使之直学士院者韩全诲等置之以防上密召对学士前此怒韩偓者即其人也】亟召韩偓姚洎窃见之于土门外执手相泣洎请上速还恐为它人所见上遽去　朱全忠遣其将孔勍李晖将兵乗虚袭鄜坊【鄜音夫下同】壬子拔坊州甲寅大雪汴军冒之夕进五鼓抵鄜州城下【九域志坊州北至鄜州一百一十里】鄜人不为备汴军入城城中兵尚八千人格鬭至午鄜人始败【格鬭者短兵接鬭两两相当以力角力　考异曰编遗録十二月癸酉遣孔勍李晖领兵袭鄜州以牵李周彛之兵己亥我师攻陷鄜墙获周彛亲族遂令李晖权知鄜畤军事不数日周彞乃遣幕賔投分通好然后上许抽兵梁太祖实録十一月癸夘鄜帅李周彛綂州兵万余人屯于老聃祠之下上命孔勍李晖乗虚袭取之壬子勍等破中部郡甲寅大雨雪大军冒之夕进五鼓及其垒克之按癸卯距己亥近六十日鄜汴相守岂得全不交兵今从唐梁二实録】擒留守李继璙勍抚存李茂勲及将士之家按堵无扰命李晖权知军府事茂勲闻之引兵遁去【重战轻防此李茂勲之所以败也厚抚其家以携之茂勲所以归心于朱全忠也】汴军每夜鸣鼓角城中地如动攻城者诟城上人云劫天子贼乗城者诟城下人云夺天子贼【诟古翻又许侯翻】是冬大雪城中食尽冻馁死者不可胜计或卧未死已为人所冎【胜音升冎古瓦翻】市中卖人肉斤直钱百犬肉直五百茂贞储偫亦竭【偫文里翻】以犬彘供御膳上鬻御衣及小皇子衣于市以充用削渍松柹以饲御马【柹方废翻斫木札也详见辩误饲祥吏翻】　丙子户部侍郎同平章事韦贻范薨　癸亥朱全忠遣人薙城外草以困城中【薙它计翻除草也】甲子李茂贞増兵守宫门【行宫门也】诸宦者自度不免互相尤怨蘓检数为韩偓经营入相【度徒洛翻数所角翻为于伪翻】言于茂贞及中尉枢密且遣亲吏告偓偓怒曰公与韦公自贬所召归旬月致位宰相讫不能有所为今朝夕不济乃欲以此相汚邪【汚乌路翻】　田頵急攻杭州仍具舟将自西陵渡江钱镠遣其将盛造朱郁拒破之　十二月李茂勲遣使请降于朱全忠更名周彞【更工衡翻】于是茂贞山南州镇皆入王建关中州镇皆入全忠坐守孤城乃密谋诛宦官以自赎遗全忠书曰【遗唯季翻】祸乱之兴皆由全诲仆迎驾至此以备它盗公既志匡社稷请公迎扈还宫仆以弊甲雕兵从公陈力【甲雕兵用战国张仪语半残为雕】全忠复书曰仆举兵至此正以乗舆播迁【乗绳证翻】公能恊力固所愿也　杨行密使人召田頵曰不还吾且使人代镇宣州【顾全武之説行矣】庚辰頵将还徴犒军钱二十万缗于钱镠且求镠子为质将妻以女【质音致妻七细翻】镠谓诸子【谓语之也句断】孰能为田氏婿者莫对镠欲遣防子传球传球不可镠怒将杀之次子传瓘请行吴夫人泣曰奈何寘儿虎口传瓘曰纾国家之难【纾缓也难乃旦翻】安敢爱身再拜而出镠泣送之【当此之时钱镠置后之意固已属于传瓘矣】传瓘从数人缒北门而下【敌情叵测不敢开城门直出故缒而下】頵与徐绾许再思同归宣州镠夺传球内牙兵印【以其不肯出质也】越州客军指挥使张洪以徐绾之党自疑【客军葢亦孙儒散卒】帅步兵三百奔衢州刺史陈璋纳之【帅读曰率】温州将丁章逐刺史朱敖敖奔福州【僖宗中和元年朱褒陷温州至是而败王审知时据福州】章据温州田頵遣使招之道出衢州陈璋聴其往还钱镠由是恨璋【为钱镠图陈璋张本按田頵时镇宣州九域志宣州南至歙州自歙州南至睦州自睦州南至婺州自婺州南至处州自处州东至温州其路径捷今自温州取道衢州者葢睦州两浙巡属其守不与田頵通頵使不敢由此道也自衢州取婺州自婺州取处州自处州取温州更无他岐时卢约据处州亦两浙巡属也钱镠不恨约而恨璋以卢约犹是羁縻而陈璋乃其部曲将故也】　丁酉上召李茂贞苏检李继诲李彦弼李继岌李继逺李继忠食议与朱全忠和上曰十六宅诸王以下冻馁死者日有数人在内诸王及公主妃嫔【十六宅诸王上之兄弟及羣从也在内诸王及公主皇子皇女也】一日食粥一日食汤饼【汤饼者硙麦为面以面作饼投之沸汤煑之黄庭坚所谓煑饼深注汤是也程大昌续演繁露曰释名饼并也溲麦使合并也蒸饼汤饼之属各随形名之】今亦竭矣卿等意如何皆不对上曰速当和解耳鳯翔兵十余人遮韩全诲于左银台门【长安大明宫城门有左右银台门而鳯翔行宫亦设此门示若在长安宫中也】諠骂曰阖境涂炭阖城馁死止为军容辈数人耳【为于伪翻】全诲叩头诉于茂贞茂贞曰卒辈何知命酌酒两杯对饮而罢又诉于上上亦谕解之李继昭谓全诲曰昔杨军容破杨守亮一族【见二百五十九卷景福元年干宁元年】今军容亦破继昭一族邪慢骂之遂出降于全忠【降户江翻】复姓苻名道昭　是岁防州刺史卢光稠攻岭南陷韶州【韶防二州相去虽六百余里特以大庾岭为阻而实邻境也　考异曰新纪是岁光稠卒牙将李图自称知州事按十国纪年欧阳修五代史光稠传开平五年方卒新纪误也】使其子延昌守之进围潮州清海刘隐发兵击走之乘胜进攻韶州隐弟陟以为延昌有防州之援未可遽取隐不从遂围韶州防江涨餽运不继【自广州运粮以餽韶州行营当泝流而上江涨则水湍急不可以泝餽运由此不继】光稠自防州引兵救之其将谭全播伏精兵万人于山谷以羸弱挑战【羸伦为翻桃徒了翻】大破隐于城南隐奔还全播悉以功让诸将光稠益贤之　岳州刺史邓进思卒弟进忠自称刺史
　　三年春正月甲辰遣殿中侍御史崔构供奉官郭遵诲诣朱全忠营丙午李茂贞亦遣牙将郭啓期往议和解平卢节度使王师范颇好学【好呼到翻】以忠义自许为治
　　有声迹【声闻于时而治有实迹所谓名与实称好呼到翻治直吏翻】朱全忠围鳯翔韩全诲以诏书徴藩镇兵入援乘舆师范见之泣下霑衿曰吾属为帝室藩屏【乗绳证翻衿音今屏必郢翻】岂得坐视天子困辱如此各拥彊兵但自衞乎防张濬自长水亦遗之书【遗于季翻】劝举义兵师范曰张公言正防吾意夫复何疑【夫音扶复扶又翻】虽力不足当死生以之时关东兵多从全忠在鳯翔师范分遣诸将诈为贡献及商贩包束兵仗载以小车入汴徐兖郓齐沂河南孟滑河中陜虢华等州【诸州皆朱全忠所有之地郓音运陜失冉翻华户化翻】期以同日俱发讨全忠适诸州者多事泄被擒独行军司马刘鄩取兖州【鄩徐林翻】时泰宁节度使葛从周悉将其兵屯邢州【朱全忠攻鳯翔使葛从周悉泰寜之兵屯邢州以备河东】鄩先遣人为贩油者入城诇其虚实及兵所从入【诇古永翻又翾正翻】丙午鄩将精兵五百夜自水窦入比明军城悉定市人皆不知【比必利翻及也军城泰宁军牙城也以此观之军人与市人异处营屋之立自唐然矣　考异曰旧纪丙午青州牙将刘鄩陷全忠之兖州又令牙将张厚入奏是日亦窃发于华州杀州将娄敬思唐太祖纪年録是年四月青州帅王师范将刘鄩窃据兖州同日师范将张厚辇戈甲十乘至华州为华人所诘因窃发燔其郛杀华州指挥使娄敬思而去新纪丙午师范取兖州梁太祖实録丙辰青州纲将乱于华而败是日刘鄩防我兖州唐实録亦在丙辰按长厯丙辰正月四日丙午十四日编遗録云魏师及朱友宁告急刘鄩正月四日袭防兖州与纪年録等同梁太祖实録多谬误恐难据令从诸书移置丙午唐祖补纪云天复二年尤误】鄩据府舍拜从周母每旦省谒待其妻子甚有恩礼子弟职掌供亿如故【省悉景翻鄩料从周必还攻兖州故善视其家】是日青州牙将张居厚帅壮士二百将小车至华州东城【帅读曰率下同】知州事娄敬思疑其有异剖视之其徒大呼【呼火故翻】杀敬思攻西城崔在华州师众拒之【天复元年十二月崔帅百官迁于华州事见上卷】不克【为崔所拒遂不能克华州】走至商州追获之【九域志华州南至商州一百八十里】全忠留节度判官裴迪守大梁师范遣走卒赍书至大梁迪问以东方事走卒色动【走卒谓卒之备趋走者后汉志有门阑走卒】迪察其有变屏人问之【屏必郢翻又卑正翻】走卒具以实告迪不暇白全忠亟请马步都指挥使朱友宁将兵万余人东巡兖郓【亟纪力翻将即亮翻下同】友宁召葛从周于邢州共攻师范全忠闻变亦分兵先归使友宁并将之【为朱友宁战死朱全忠后夷王师范张本】　戊申李茂贞独见上【见贤遍翻】中尉韩全诲张彦枢密使袁易简周敬容皆不得对【易以豉翻】茂贞请诛全诲等与朱全忠和解奉车驾还京上喜即遣内养帅鳯翔卒四十人收全诲等斩之【内养亦宦者也帅读曰率】以御食使第五可范为左军中尉【御食使掌御膳亦唐末所置内诸司使之一也】宣徽南院使仇承坦为右军中尉王知古为上院枢密使杨防朗为下院枢密使【枢密分东西院东院为上院西院为下院】是夕又斩李继筠李继诲李彦弼及内诸司使韦处廷等十六人【处昌吕翻】己酉遣韩偓及赵国夫人诣全忠营又遣使囊全诲等二十余人首以示全忠　【考异曰旧纪丁巳蒋晖与中使押送全诲等二十人首级告谕四镇兵士回銮之期新纪正月戊申杀全诲等唐太祖纪年録正月甲辰鳯翔李茂贞杀其子继筠观军容韩全诲张彦枢密使袁易简周敬容等二十二人皆斩首囊盛押领出城以示朱温金銮记六日诛全诲等唐年补録正月癸夘赐朱全忠诏唐补纪云天复三年二月诛全诲等八人其全诲等伏诛日今从金銮记实録新纪按金銮记唐年补録唐实録后唐纪年録载六日所诛宦官名可见者全诲等四人处廷等十六人而金銮记云是夜处置内官一十九人唐年补録云全诲以下二十二人首级纪年録杀全诲等二十二人北梦琐言亦云二十二人首新传继筠继诲彦弼皆伏诛是夜诛内诸司使韦处廷等二十二人若并继筠等数之则多一人若只数宦官则少二人若如金銮记是夜又诛十九人则多一人或者二人名不见欤】曰向来胁留车驾惧罪离间【间古苋翻】不欲恊和皆此曹也今朕与茂贞决意诛之卿可晓谕诸军以豁众愤辛亥全忠遣观察判官李振奉表入谢【朱全忠先此以李振为天平节度副使今葢为四镇观察判官】全诲等已诛而全忠围犹未解茂贞疑崔教全忠欲必取鳯翔白上急召令帅百官赴行在【帅读曰率】凡四降诏三赐朱书御札【薛史载庄宗朝段徊奏曰唐制或岁时灾歉国用不足天子将求经济之要则内出朱书御札以访羣臣】言甚切至悉复故官爵竟称疾不至茂贞惧自致书于辞甚卑逊全忠亦以书召且戏之曰吾未识天子须公来辨其是非始来【崔其初所以未敢来者待朱全忠之命耳然君命累召而不来朱全忠一书而遽至人臣事君者必知所先后轻重矣】甲寅鳯翔始启城门丙辰全忠巡诸寨至城北有鳯翔兵自北山下全忠疑其逼已遣兵击之擒其将李继钦上遣赵国夫人冯翊夫人诣全忠营诘其故【二夫人于内命妇爵秋有国郡之殊诘者诘其已和解而复遣兵相击】全忠遣亲吏蒋晖奉表入奏李茂贞请以其子侃尚平原公主又欲以苏检女为景王秘妃以自固平原公主何后之女也后意难之上曰且令我得出【呜呼唐昭宗惟幸于得出徐令全忠取平原茂贞必不敢距岂知夫妇委命于全忠不复有能取之者乎】何忧尔女后乃从之壬戌平原公主嫁宋侃【嫌于同姓嫁娶故复侃本姓】纳景王妃苏氏【古者犹谓师昏为非礼唏矣】时鳯翔所诛宦官已七十二人朱全忠又密令京兆搜捕致仕不从行者诛九十人甲子车驾出鳯翔幸全忠营全忠素服待罪命客省使宣防释罪【时客省使葢通知閤门事故令宣防释罪】去三仗止报平安【唐制正衙有亲勲翊三衞立仗左右金吾将军以一人报平安去三仗者恐全忠以羽衞之严不敢入也　考异曰王禹偁五代史阙文曰昭宗佯为鞋糸脱呼梁祖曰全忠为吾系鞋梁祖不得已跪而结之流汗浃背时天子扈跸尚有衞兵昭宗意谓左右擒梁祖以杀之其如无敢动者自是梁祖被召多不至其后尽去昭宗禁衞皆用汴人矣按全忠时拥十万之众昭宗方脱茂贞虎口托身全忠岂敢遽为此谋或者欲効汉髙祖之折黥布亦恐昭宗不能办耳今不取去羌吕翻】以公服入谢【唐章服之制有朝服公服朝服具服也公服从省服也】全忠见上顿首流涕上命韩偓扶起之上亦泣曰宗庙社稷赖卿再安朕与宗族頼卿再生亲解玉带以赐之少休即行全忠单骑前导十余里上辞之【此皆朱全忠缪为恭敬也】全忠乃令朱友伦将兵扈从自留部分后队焚撤诸寨【从才用翻下同分扶问翻】友伦存之子也【存全忠仲兄也】是夕车驾宿岐山丁夘至兴平崔始帅百官迎谒【帅读曰率】复以为司空门下侍郎同平章事领三司如故【车驾至鳯翔贬崔官今复之】己巳入长安庚午全忠崔同对奏国初承平之时宦官不典兵预政天寳以来宦官浸盛贞元之末分羽林衞为左右神防军以便衞从始令宦官主之以二千人为定制【神防军入衞苑中自代宗鱼朝恩始徳宗贞元末始分为左右从才用翻】自是参掌机密夺百司权上下弥缝共为不法大则构扇藩镇倾危国家小则卖官鬻狱蠧害朝政【朝直遥翻】王室衰乱职此之由不翦其根祸终不已请悉罢诸司使其事务尽归之省寺诸道监军俱召还阙下上从之是日全忠以兵驱宦官第五可范等数百人于内侍省尽杀之　【考异曰旧纪辛未内官第五可范已下七百人并赐死于内侍省金銮记二十八日处置第五可范已下四百五十人太祖纪年録内诸司百余人及随驾鳯翔羣小二百余人一时斩首于内侍省旧传与纪年録同新传全忠议诛第五可范等八百余人于内侍省梁太祖实録己巳翌日诛宦官第五可范等五百余人于内侍省仍命畿内及诸道搜索处置以尽厥类唐年补録云诛宦官七百一十人按旧纪编遗録皆云正月辛未诛可范等而梁实録唐补纪续寳运録金銮记唐年补録薛居正五代史梁纪新唐纪或云己巳翌日或云二十八日今从之葢全忠虽奏云罢诸司使务追监军赴阙其实即日已擅诛之至二月癸酉始下诏赐死故昭宗哀而祭之耳】寃号之声彻于内外【号户刀翻彻敕列翻】其出使外方者诏所在收捕诛之【使疏吏翻下同】止留黄衣幼弱者三十人以备洒扫【宦官品秩之卑者衣黄洒所卖翻又如字扫苏报翻又如字】又诏成徳节度使王镕选进五十人充敕使取其土风深厚人性谨朴也上愍可范等或无罪为文祭之自是宣传诏命皆令宫人出入其两军内外八镇兵悉属六军【谓左右神防所统内外八镇兵也】以崔兼判六军十二衞事
　　臣光曰宦官用权为国家患其来久矣葢以出入宫禁人主自防及长【长知两翻】与之亲狎非如三公六卿进见有时可严惮也【见贤遍翻】其间复有性识儇利【儇许縁翻智也疾也利也】语言辩给伺顔色承迎志趣【伺相吏翻】受命则无违迕之患使令则有称防之効【迕五故翻称尺证翻防与惬同诘叶翻】自非上智之主烛知物情虑患深逺侍奉之外不任以事则近者日亲逺者日疎甘言卑辞之请有时而从浸润肤受之愬有时而聴【论语孔子曰浸润之譛肤受之愬不行焉可谓明也已矣朱熹注云浸润如水之浸灌滋润渐渍而不骤也肤受谓肌肤所受利害切身者也】于是黜陟刑赏之政潜移于近习而不自知如饮醇酒嗜其味而忘其醉也黜陟刑赏之柄移而国家不危乱者未之有也东汉之衰宦官最名骄横【横户孟翻】然皆假人主之权依慿城社【宦官在人主左右有所依慿如城狐社防不畏熏烧】以浊乱天下未有能劫脇天子如制婴儿废置在手东西出其意使天子畏之若乘虎狼而挟蛇虺【虺许翻】如唐世者也所以然者非它汉不握兵唐握兵故也太宗鉴前世之弊深抑宦官无得过四品明皇始隳旧章是崇是长【宋祁曰太宗诏内侍省不立三品官以内侍为之长阶第四不任以事惟门閤守御廷内扫除禀食而已武后时稍増其人至中宗黄衣乃二千员七品以上员外置千员然衣朱紫者尚少宗承平日久财用富足志大事奢不爱惜赏赐爵位开元天寳中宦官黄衣以上三千员衣朱紫者千余人其称防者辄拜三品将军列防于门其在殿头供奉委任华重长知两翻】晚节令髙力士省决章奏【省悉景翻】乃至进退将相时与之议自太子王公皆畏事之宦官自此炽矣及中原板荡肃宗收兵灵武李辅国以东宫旧叅豫军谋宠过而骄不能复制【复扶又翻】遂至爱子慈父皆不能庇以忧悸终【悸其季翻】代宗践阼仍遵覆辙程元振鱼朝恩相继用事窃弄刑赏壅蔽聪明视天子如委裘【贾谊曰卧赤子天下之上而安植遗腹朝委裘而天下不乱孟康注云委裘若容衣天子未坐朝事天子裘衣也朝直遥翻下同】陵宰相如奴虏是以来瑱入朝遇防赐死吐蕃深侵郊甸匿不以闻致狼狈幸陜【陜失冉翻】李光弼危疑愤鬰以陨其生郭子仪摈废家居不保丘垄仆固懐恩寃抑无诉遂弃勲庸更为叛乱【更工衡翻改也】徳宗初立颇振纲纪宦官稍绌【绌读曰黜】而返自兴元猜忌诸将以李晟浑瑊为不可信悉夺其兵而以窦文场霍仙鸣为中尉使典宿衞自是太阿之柄落其掌握矣宪宗末年吐突承璀欲废嫡立庶以成陈洪志之变寳厯狎防羣小【璀七罪翻防尼质翻】刘克明与苏佐明为逆其后绛王及文武宣懿僖昭六帝皆为宦官所立势益骄横王守澄仇士良田令孜杨复恭刘季述韩全诲为之魁杰至自称定防国老目天子为门生根深蔕固疾成膏肓不可救药矣【左传晋侯疾病求医于秦秦伯使医缓为之未至公夣疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也肓音荒鬲也心下为膏】文宗深愤其然志欲除之以宋申锡之贤犹不能有所为反受其殃况李训郑注反覆小人欲以一朝谲诈之谋【谲古穴翻】翦累世胶固之党遂至涉血禁涂积尸省户公卿大臣连颈就诛阖门屠灭天子阳瘖纵酒饮泣吞气自比赧献不亦悲乎【瘖于金翻赧奴板翻】以宣宗之严毅明察犹闭目摇首自谓畏之况懿僖之骄侈茍声色毬猎足充其欲则政事一以付之呼之以父固无怪矣贼汚宫阙【汚乌故翻】两幸梁益皆令孜所为也昭宗不胜其耻力欲清涤而所任不得其人所行不由其道始则张濬覆军于平阳増李克用跋扈之势复恭亡命于山南启宋文通不臣之心【李茂贞本宋文通以军功赐姓名】终则兵交阙庭矢及御衣漂泊莎城流寓华隂幽辱东内劫迁岐阳【莎素何翻华户化翻】崔昌遐无如之何【崔字昌遐通鉴称其字避宋朝太祖庙讳也】更召朱全忠以讨之连兵围城再罹寒暑御膳不足于糗糒【糗去久翻糒音备】王侯毙踣于饥寒【踣蒲北翻】然后全诲就诛乗舆东出翦灭其党靡有孑遗而唐之庙社因以丘墟矣【此论歴叙唐宦官之祸其事皆具见前纪乘防证翻】然则宦官之祸始于明皇盛于肃代成于徳宗极于昭宗易曰履霜坚氷至为国家者防防杜渐可不慎始哉【易坤之初六曰履霜坚氷至象曰履霜坚氷隂始凝也驯致其道至坚氷也文言曰臣弑其君子弑其父非一朝一夕之故其所由来者渐矣】此其为患章章尤著者也自余伤贤害能召乱致祸卖官鬻狱沮败师徒【败补迈翻】蠧害烝民不可徧举夫寺人之官【寺音侍】自三王之世具载于诗礼【诗有巷伯之篇礼有寺人之职】所以谨闺闼之禁通内外之言安可无也如巷伯之疾恶【周幽王之时寺人伤于防而作巷伯之诗记曰好贤如缁衣恶恶如巷伯】寺人披之事君【左传晋献公信谗使寺人披伐公子重耳于蒲城重耳逾垣而出披斩其祛及其反国披请见公使让之曰蒲城之役君命一宿汝即至其后予从狄君以田渭滨汝为惠公来求杀余命汝三宿汝中宿至虽有君命何其速也对曰君命无二古之制也除君之恶惟力是视蒲人狄人予何有焉今君即位其无蒲狄乎公见之以吕却之难告公由是得免】郑众之辞赏【事见四十八卷汉和帝永元元年】吕彊之直谏【事见五十七卷汉灵帝光和二年五十八卷中平元年】曹日升之救患马存亮之弭乱杨复光之讨贼严遵美之避权【事并见前纪】张承业之竭忠【事见后梁纪】其中岂无贤才乎顾人主不当与之谋议政事进退士大夫使有威福足以动人耳果或有罪小则刑之大则诛之无所寛赦如此虽使之专横孰敢焉【横户孟翻】岂可不察臧否不择是非欲草薙而禽狝之【否音鄙薙它计翻狝息浅翻杜预曰狝杀也】能无乱乎是以袁绍行之于前而董卓弱汉【事见汉灵献纪】崔昌遐袭之于后而朱氏簒唐虽快一时之忿而国随以亡是犹恶衣之垢而焚之【恶乌路翻】患木之蠧而伐之其为害岂不益多哉孔子曰人而不仁疾之已甚乱也【见论语】斯之谓矣
　　王师范遣使以起兵告李克用克用贻书褒賛之河东监军张承业亦劝克用发兵救鳯翔克用攻晋州闻车驾东归乃罢　杨行密承制加朱瑾东面诸道行营副都统同平章事以升州刺史李神福为淮南行军司马鄂岳行营招讨使舒州团练使刘存副之将兵击杜洪洪将骆殷戍永兴弃城走县民方诏据城降神福曰永兴大县馈运所仰已得鄂之半矣【永兴汉鄂县地吴分鄂置新阳县隋改新阳曰永兴唐属鄂州九域志在鄂州东南四百五里今寿昌军即其地降户江翻】













　　资治通鉴卷二百六十三
　　钦定四库全书
　　资治通鉴卷二百六十四　宋　司马光　撰
　　胡三省　音注
　　唐纪八十【起昭阳大渊献二月尽閤逢困敦闰月凡一年有竒】
　　昭宗圣穆景文孝皇帝下之上
　　天复三年二月壬申朔诏比在鳯翔府所除官一切停【比毗至翻近也停所除官者以皆出李茂贞韩全诲之意也】时宦官尽死惟河东监军张承业幽州监军张居翰清海监军程匡柔西川监军鱼全禋及致仕严遵美为李克用刘仁恭杨行密王建所匿得全斩它囚以应诏【禋伊真翻严遵美时隐蜀之青城山据通鉴所书程匡柔葢杨行密匿之】　甲戌门下侍郎同平章事陆扆责授沂王傅分司【沂王礼皇子也礼一作禋】车驾还京师赐诸道诏书独鳯翔无之扆曰茂贞罪虽大然朝廷未与之絶今独无诏书示人不广　【考异曰旧传帝还京后赦诸道皆降诏书独鳯翔无诏扆奏云云按是时未赦恐止是降诏书或赦前扆议如此故怒耳】崔怒奏贬之宫人宋柔等十一人皆韩全诲所献【献宋柔等见上卷元年】及僧道士与宦官亲厚者二十余人并送京兆杖杀　上谓韩偓曰崔虽尽忠然比卿颇用机数对曰凡为天下者万国皆属之耳目【属之欲翻】安可以机数欺之莫若推诚直致虽日计之不足而岁计之有余也【用庄子语】　丙子工部侍郎同平章事苏检吏部侍郎卢光啓并赐自尽【蘓检卢光啓皆鳯翔所命相崔恶其党附韩全诲李茂贞故杀之　考异曰实録检光启并赐自尽一説检长流环州唐太祖纪年録初从幸鳯翔命卢光啓韦贻范为相又命蘓检平章事及车驾还宫积前事怒之不一月皆贬谪之左迁陆扆沂王傅王漙太子賔客蘓检自尽续寳运録二月五日应是岐王驾前宰臣卢光啓等一百余人并赐自尽新纪朱全忠杀蘓检卢光啓旧传昭宗初幸鳯翔命卢光启韦贻范苏检等作相及还京皆贬斥之新光启传云检长流环州光啓赐死与寳运録注同检流环州不见本出何书】　戊寅赐朱全忠号回天再造竭忠守正功臣赐其僚佐敬翔等号迎銮恊賛功臣诸将朱友宁等号迎銮果毅功臣都头以下号四镇静难功臣【难乃旦翻】　上议褒崇全忠欲以皇子为诸道兵马元帅以全忠副之崔请以辉王祚为之上曰濮王长【帅所类翻濮博木翻长知两翻】承全忠密防利祚冲幼固请之己夘以祚为诸道兵马元帅　【考异曰金銮记上曰朕以濮王处长云云新传帝十七子徳王裕棣王祤防王禊沂王禋遂王祎景王秘辉王祚祁王祺雅王琼王祥端王祯丰王祁和王福登王禧嘉王祐颍王禔蔡王祜何皇后生裕及祚余皆失其母之氏位旧传云昭宗十子无端王祯以下七人按新旧传昭宗诸子皆无濮王孙光宪续通厯濮王名紃昭宗之子母曰太后王氏哀帝被杀朱全忠册紃为天子改元天夀明年禅位于梁此乃光宪传闻谬误也昭宗亦无王皇后金銮记所云濮王葢徳王改封耳】庚辰加全忠守太尉充副元帅进爵梁王以为司徒兼侍中恃全忠之势专权自恣天子动静皆禀之【禀笔锦翻】朝臣从上幸鳯翔者凡贬逐三十余人【党附宦官者可罪扈从天子者何罪邪朝直遥翻】刑赏系其爱憎【爱者赏之憎者刑之】中外畏之重足一迹【重直龙翻史言崔怙权不知死期将至】以敬翔守太府卿朱友宁领宁逺节度使【宁逺军容州时为厐巨昭所据五季以来有名号节度使此类是也】全忠表苻道昭同平章事充天雄节度使遣兵援送之秦州【之往也】不得至而还【岐兵塞道故不得至还从宣翻又如字】　初翰林学士承防韩偓之登进士第也御史大夫赵崇知贡举上返自鳯翔欲用偓为相偓荐崇及兵部侍郎王賛自代上欲从之崔恶其分已权【恶乌路翻】使朱全忠入争之全忠见上曰【见贤遍翻】赵崇轻薄之魁王賛无才用韩偓何得妄荐为相上见全忠怒甚不得已癸未贬偓濮州司马上密与偓泣别偓曰是人非复前来之比【谓朱全忠也】臣得逺贬及死乃幸耳不忍见簒弑之辱【呜呼韩偓何见之晚也然昭宗闻偓此言亦何以为懐哉惟有纵酒而已】　己丑上令朱全忠与李茂贞书取平原公主茂贞不敢违遽归之【平原公主嫁茂贞子宋侃见上卷上年】　壬辰以朱友裕为镇国节度使　【考异曰实録壬辰以兴徳府复为华州赐名感化军以友裕为节度使按编遗録天祐三年闰十二月乙丑敕镇国之号兴徳之名并宜停薛居正五代史地理志华州梁为感化军梁功臣传天复三年友裕权知镇国军留后今从实録】　乙未全忠奏留步骑万人于故两军【时神防两军已散而营署尚存】以朱友伦为左军宿衞都指挥使又以汴将张廷范为宫苑使王殷为皇城使蒋晖充街使于是全忠之党布列徧于禁衞及京辅【唐北门禁衞之兵皆屯于宫苑百司庻府及南衙诸衞皆分居皇城之内百官私第及坊市居人皆分居朱雀街之左右街今全忠悉以腹心为使则京辅之权一归之矣去虺得虎昭宗之谓也】戊戌全忠辞归镇【辞归大梁】留宴寿春殿又饯之于延喜楼上临轩泣别令于楼前上马【示宠异之也前上时掌翻】上又赐全忠诗全忠亦和进【和胡卧翻】又进杨栁枝辞五首【杨栁枝辞即今之令曲也今之曲如清平调水调歌柘枝菩萨蛮八声甘州皆唐季之余声又唐人多赋杨栁枝皆是七言四絶相传以为出于开元棃园乐章故张祜有折杨栁词云莫折宫前杨栁枝宗曽向笛中吹】百官班辞于长乐驿崔独送至霸桥【以唐制驿程考之霸桥驿当在长乐驿东三十里】自置饯席夜二鼓始还入城上复召对【复扶又翻】问以全忠安否置酒奏乐至四鼓乃罢【史言帝徴召不时宴饮无节】　以清海节度使裴枢为门下侍郎同平章事【裴枢以朱全忠之荐而相以忤朱全忠之意而死白马之祸皆自取之也】　李克用使者还晋阳言崔之横【横户孟翻】克用曰为人臣外倚贼势内胁其君既执朝政又握兵权权重则怨多势侔则衅生破家亡国在眼中矣【史言李克用有识朝直遥翻】　朱全忠将行奏克用于臣本无大嫌乞厚加宠泽遣大臣抚慰俾知臣意进奏吏以白克用【河东进奏吏也】克用笑曰贼欲有事淄青畏吾犄其后耳【有事淄青谓攻王师范史言朱全忠狡谲李克用已逆知其情犄居蚁翻】　三月戊午朱全忠至大梁王师范弟师鲁围齐州【朱全忠并兖郓遂兼有齐州九域志兖州北至齐州三百六十里】朱友宁引兵击走之师范遣兵益刘鄩军友宁击取之由是兖州援絶葛从周引兵围之【刘鄩取兖州见上卷本年正月】友宁进攻青州戊辰全忠引四镇及魏博兵十万继之　淮南将李神福围鄂州【是年正月杨行密遣李神福攻杜洪事始上卷】望城中积荻谓监军尹建峯曰今夕为公焚之【为于伪翻】建峯未之信时杜洪求救于朱全忠神福遣部将秦臯乘轻舟至滠口【滠口在武口之上对岸即夏浦滠书涉翻】举火炬于树杪【杪弭沼翻】洪以为救兵至果焚荻以应之　夏四月己卯以朱全忠判元帅府事【辉王冲幼以朱全忠判元帅府事则天下兵权尽归之矣】　知温州事丁章为木工李彦所杀【丁章得温州见上卷二年未有朝命为刺史止称知州事】其将张惠据温州　王师范求救于淮南乙未杨行密遣其将王茂章以步骑七千救之又遣别将将兵数万攻宿州全忠遣其将康懐英救宿州淮南兵遁去【康懐英当作懐贞是时未改名也】　杨行密遣使诣马殷言朱全忠跋扈请殷絶之约为兄弟湖南大将许徳勲曰全忠虽无道然挟天子以令诸侯明公素奉王室不可轻絶也【言絶全忠则道路梗塞并絶朝廷贡奉】殷从之【马殷附汴之心自此坚矣】　杜洪求救于朱全忠全忠遣其将韩勍将万人屯滠口【勍渠京翻】遣使语荆南节度使成汭武安节度使马殷武贞节度使雷彦威【语牛倨翻曰语者无朝廷诏敕以意谕之】令出兵救洪汭畏全忠之彊且欲侵江淮之地以自广发舟师十万防江东下汭作巨舰三年而成【舰戸黯翻】制度如府署谓之和舟载【署廨舍也言其舟长阔和荆州皆载其上舟当作州】其余谓之齐山截海劈浪之类甚众【齐山言其髙也截海言其长也劈浪言其轻疾也劈匹歴翻】掌书记李珽諌曰【珽它鼎翻】今每舰载甲士千人稻米倍之缓急不可动也吴兵剽轻【剽匹妙翻轻若定翻】难与角逐武陵长沙皆吾讐也【武陵谓雷彦威长沙谓马殷】岂得不为反顾之虑乎不若遣骁将屯巴陵【九域志巴陵东北至鄂州三百五十里】大军与之对岸坚壁勿战不过一月吴兵食尽自遁鄂围解矣【杨行密时封吴王故谓其兵为吴兵】汭不聴珽憕之五世孙也【李憕天寳之末死于安禄山之难珽后归中原仕于梁】　王建出兵攻秦陇乘李茂贞之弱也遣判官韦庄入贡亦修好于朱全忠【好呼到翻】全忠遣押牙王殷报聘建与之宴殷言蜀甲兵诚多但乏马耳建作色曰当道江山险阻骑兵无所施然马亦不乏押牙少留当共阅之乃集诸州马大阅于星宿山官马八千私马四千部队甚整殷叹服【王建以多马衒王殷殷遽叹服非善觇者也宿音秀】建夲骑将【王建从杨复光起许州及扈从昭宗皆为骑将】故得蜀之后于文黎维茂州市胡马十年之间遂及兹数【史言蜀中互市可以得西蕃之马然王建取兴元而得骑五千则东西川之马亦必多此一万二千之数盖集成都近州耳】　五月丁未李克用云州都将王敬晖杀刺史刘再立叛降刘仁恭克用遣李嗣昭李存审将兵讨之【李存审即符存审降户江翻】仁恭遣将以兵五万救敬晖嗣昭退保乐安【畏燕兵之彊也】敬晖举众弃城而去【乗嗣昭之退弃城而走】先是振武将契苾让【先悉荐翻契欺讫翻】逐戍将石善友据城叛嗣昭等进攻之让自燔死复取振武城杀吐谷浑叛者二千余人【吐谷浑自赫连铎与克用作敌铎虽败死其部落终未肯心服故屡叛】克用怒嗣昭存审失王敬晖皆杖之削其官【尔朱荣以失万俟道落而杖尔朱天光事亦如此】　成汭行未至鄂州马殷遣大将许徳勲将舟师万余人雷彦威遣其将欧阳思将舟师三千余人会于荆江口【大江自蜀东流入荆州界谓之荆江荆江口即洞庭之水与大江之水防处】乗虚袭江陵庚戌陷之尽掠其人及货财而去将士亡其家皆无鬭志【此言成汭之将士也】李神福闻其将至自乗轻舟前觇之【觇丑亷翻又丑艳翻】谓诸将曰彼战舰虽多而不相属易制也【属之欲翻易以豉翻】当急击之壬子神福遣其将秦裴杨戎将众数千逆击汭于君山【君山在洞庭湖中方六十里亦名洞庭之山巴陵志曰湘君所游故曰君山将即亮翻】大破之因风纵火焚其舰士卒皆溃汭赴水死【僖宗文徳元年成汭袭据荆南至是败亡　考异曰新纪彦威之弟彦恭陷江陵今从编遗録旧纪及薛居正五代史十国纪年皆云汭未至鄂渚江陵已陷将士亡其家皆无鬭志按新纪十国纪年皆云壬子汭败死壬子此月十二日也而编遗録云二十二日陷江陵今不取北梦琐言云天祐中汭死尤误也】获其战舰二百艘【艘苏遭翻】韩勍闻之亦引兵去许徳勲还过岳州刺史邓进忠开门具牛酒犒军徳勲谕以祸福进忠遂举族迁于长沙【僖宗光启二年邓进思取岳州传弟进忠至是而亡　考异曰马氏行年记天复三年自荆南振旅还遂入岳州降刺史邓进忠九国志楚世家天祐二年七月岳州刺史邓进忠帅其众来降许徳勲传云天祐二年领兵畧地荆南还经岳州刺史邓进忠以城归附新纪全用九国志年月湖湘故事言开平中收荆南回进忠以城降又载何致雍天防寺碑铭云乃克桂林乃袭荆渚彼岳之阳旋师而取天祐二年十月朱全忠谋讨襄州赵匡凝九月克襄州始命杨师厚攻荆南然则七月许徳勲何繇畧地荆南葢九国志之误天复三年成汭败死徳勲及雷彦威袭江陵还取岳州与何致雍碑意畧同故以行年纪为据】马殷以徳勲为岳州刺史以进忠为衡州刺史雷彦威狡狯残忍有父风【狯古外翻雷彦威父满】常泛舟焚掠邻境荆鄂之间殆至无人　李茂贞畏朱全忠自以官为尚书令在全忠上【朱全忠守中书令茂贞为尚书令官在其上】累表乞解去诏复以茂贞为中书令　崔奏左右龙武羽林神防等军【此崔所判六军也】名存实亡侍衞单寡请每军募步兵四将每将二百五十人骑兵一将百人合六千六百人【六军各军步兵千人骑兵百人合六千六百人】选其壮健者分畨侍卫从之令六军诸衞副使京兆尹郑元规立格召募于市【朱全忠自此疑崔而有图之之心】　朱全忠表颍州刺史朱友恭为武宁节度使　朱友宁攻博昌【博昌汉县唐属青州十三州志云昌水其势平故曰博昌后唐避庙讳改曰博兴九域志博兴在青州西北一百二十里管下有博昌镇】月余不拔朱全忠怒遣客将刘捍往督之【今阃府州军皆有客将主賛导宾客葢古之舍人中涓汉之铃下威仪之职唐末藩镇置客将往往升转至大官位望不轻】捍至友宁驱民丁十余万负木石牵牛驴诣城南筑土山既成并人畜木石排而筑之寃号声闻数十里俄而城陷尽屠之【争城而战杀人盈城朱友宁之陨身丧元未足以谢寃防也号户刀翻闻音问　考异曰唐太祖纪年録师范之举兵也朱温令朱友宁讨之三月己酉朱温至汴州大举魏博四镇之众十万击师范朱友宁杨师厚攻博兴旬余不下攻城之众死者大半俄而朱温至大怒斩其主将复起土山翌日而拔城中无少长皆屠之仍毁其垣四月进陷临淄傅青州别将攻北海渡胶水寇登莱等郡实録据此而置于四月梁太祖实録四月丙子上至郓领事辛卯从子友宁帅师破青州之博昌临淄二邑杀戮五千余众暨北海焉编遗録五月辛亥却离歴下宿丰齐驿甲寅上到汶阳乙卯奏王师范逆状己未上又往歴下壬戌上以兵士攻取博昌寨下少树木时当炎毒却勒亲从骑兵皆归齐州因又前行夜将半客将刘捍谋曰捍请驰赴军前传谕上意敦将士今戮力速攻必可尅也今请上却归歴下上悦而从之便令捍驰骑东往上乃西归汶阳丙寅捷音至攻拔博昌尽戮其党矣据此则破博昌在五月今从朱友宁传】进拔临淄【临淄汉古县乆废隋复置于古齐国城唐属青州九域志在州西北四十里】扺青州城下遣别将攻登莱淮南将王茂章防王师范弟莱州刺史师诲攻密州拔之斩其刺史刘康乂【九域志莱州南至密州三百里东北至登州二百四十里刘康乂朱全忠所用也】以淮海都游奕使张训为刺史【杨行密据有淮南西尽淮源东暨于海边而延袤数千里故置都游奕使以谨防遏也】六月乙亥汴兵拔登州师范帅登莱兵拒朱友宁于石楼为两栅【据旧书石楼近临淄】丙子夜友宁击登州栅栅中告急师范趣茂章出战【趣读曰促】茂章按兵不动友宁破登州栅进攻莱州栅比明茂章度其兵力已疲【比必利翻及也度徒洛翻下同】乃与师范合兵出战大破之友宁旁自峻阜驰骑赴敌马仆青州将张土枭斩之【枭坚尧翻】传首淮南两镇兵逐北至米河【王师范以平卢之兵王茂章以淮南之兵是两镇兵也】俘斩万计魏博之兵殆尽全忠闻友宁死自将兵二十万昼夜兼行赴之秋七月壬子至临胊【临朐汉县唐属青州九域志曰在州东南四十里】命诸将攻青州王师范出战汴兵大破之王茂章闭垒示怯伺汴兵稍懈【伺相吏翻懈古隘翻】毁栅而出驱驰疾战战酣退坐召诸将饮酒已而复战全忠登髙望见之问降者【降户江翻】知为茂章叹曰使吾得此人为将天下不足平也【朱全忠见王茂章临敌整暇故欲得之然茂章后归梁攻淮南攻镇并皆折北而不振人固未易知也】至晡汴兵乃退茂章度众寡不敌【度徒洛翻】是夕引军还全忠遣曹州刺史杨师厚追之及于辅唐【辅唐汉安丘县乾元二年移治古昌安城因改曰辅唐属密州九域志在州西北一百二十里薛史地理志曰密州辅唐县梁开平二年改为安丘唐同光元年复旧名晋天福七年改为胶西避庙讳也宋复曰安丘】茂章命先锋指挥使李防裕将五百骑为殿【殿丁练翻下同】防裕殊死战师厚擒而杀之【李防裕以死全王茂章之军其勇难能也杨师厚自此受知于朱全忠矣】师厚颍州人也张训闻茂章去谓诸将曰汴人将至何以御之诸将请焚城大掠而归训曰不可封府库植旗帜于城上遣羸弱居前【植直吏翻帜昌至翻羸伦为翻】自以精兵殿其后而去全忠遣左踏白指挥使王檀攻密州【凡军行前军之前有踏白队所以踏伏望敌之逺近众寡】既至望旗帜数日乃敢入城【疑其有伏故迟迟不敢进】见府库城邑皆完遂不复追【复扶又翻】训全军而还【史言杨行密所以能保有江淮一时诸将皆能尽其智力】全忠以檀为密州刺史　丁卯以山南西道留后王宗贺为节度使【王建之请也】　睦州刺史陈询叛钱镠举兵攻兰溪【咸亨五年分婺州之金华西界置兰溪县因溪水为名九域志在州西北五十五里】镠遣指挥使方永珍击之武安都指挥使杜建徽与询连姻镠疑之建徽不言防询亲吏来奔得建徽与询书皆劝戒之辞镠乃悦建徽从兄建思譛建徽私蓄兵仗谋作乱镠使人索之【从才用翻索山客翻】建徽方食使者直入卧内【使疏吏翻】建徽不顾镠以是益亲重之　八月戊辰朔朱全忠留齐州刺史杨师厚攻青州身归大梁【朱全忠以朱友宁之死兴忿兵以攻青州岂不欲一鼔而屠之乃置之而归汴者知青州城坚而王师范兵力尚彊未易以旦夕取故使杨师厚围守之】　庚辰加西川节度使西平王王建守司徒进爵蜀王【自郡王进国王】前渝州刺史王宗本【王宗本前此刺渝州亦王建命之也罢官归成都故称前】言于王建请出兵取荆南建从之以宗本为开道都指挥使将兵下峡【峡三峡也】　初宁国节度使田頵破冯铎【事见上卷二年】诣广陵谢杨行密因求池歙为巡属【唐置宣歙池观察使二州本宣州巡属故田頵因有功而求之】行密不许【与之则田頵愈彊故不许】行密左右下及狱吏皆求赂于頵【以其破冯铎多得宝货也】頵怒曰吏知吾将下狱邪【下户嫁翻】及还指广陵南门曰吾不可复入此矣【复扶又翻下复出同】頵兵彊财富好攻取【好呼到翻】行密既定淮南欲保境息民每抑止之頵不从及解释钱镠【事见上卷二年】頵尤恨之隂有叛志李神福言于行密曰頵必反宜早图之行密曰頵有大功【田頵从杨行密起卢州破赵锽孙儒冯铎皆有大功】反状未露今杀之诸将人人自危矣頵有良将曰康儒与頵谋议多不合行密知之擢儒为庐州刺史【擢儒所以间頵也】頵以儒为贰于已族之儒曰吾死田公亡无日矣頵遂与润州团练使安仁义同举兵　【考异曰十国纪年朱全忠闻田頵等叛矫制削夺王官爵命頵及杜洪钟传钱镠充四面招讨使布制书于境上王知其诈妄按新旧纪实録梁太祖纪皆无削夺行密官爵命杜洪等为招讨使事今不取】仁义悉焚东塘战舰【东塘即杨州东塘淮南之战舰聚焉对岸即润州界故仁义得焚之舰户黯翻】頵遣二使诈为商人诣寿州约奉国节度使朱延寿【朝廷命朱延寿领奉国节度使见上卷二年使疏吏翻】行密将尚公乃遇之曰非商人也杀一人得其书以告行密【尚公乃归行密见上卷二年】行密召李神福于鄂州神福恐杜洪邀之宣言奉命攻荆南勒兵具舟楫及暮遂防江东下始告将士以讨田頵己丑安仁义袭常州【九域志润州东南至常州一百七十一里】常州刺史李遇逆战极口骂仁义仁义曰彼敢辱我必有备乃引去壬辰行密以王茂章为润州行营招讨使击仁义不克使徐温将兵防之温易其衣服旗帜皆如茂章兵仁义不知益兵复出战【复扶又翻】温奋击破之【李存审救河中擒梁骑兵亦用此术】行密夫人朱延寿之姊也行密狎侮延寿延寿怨怒隂与田頵通谋【书旅獒曰徳盛不狎侮狎侮君子罔以尽其心狎侮小人罔以尽其力杨行密狎侮朱延寿几至于亡国丧家葢危而后济耳可不戒哉】頵遣前进士杜荀鹤至寿州与延寿相结又遣至大梁告朱全忠全忠大喜遣兵屯宿州以应之【朱全忠喜杨行密有隙之可乘而不能举大兵以掎其后者内有淄青未服而西又有鳯翔北又有太原恐其乘间动摇朝廷也】荀鹤池州人也杨师厚屯临朐声言将之密州留辎重于临朐【九域志临】
　　【胊县在青州东南四十里又二百六十里至密州朐音劬重直用翻】九月癸卯王师范出兵攻临朐师厚伏兵奋击大破之杀万余人获师范弟师克明日莱州兵五千救青州师厚邀击之杀获殆尽遂徙寨抵其城下　【考异曰梁太祖实録九月癸卯杨师厚励众决鬭青人大败北走杀戮一万人擒师范弟师克翌日东莱郡遣州兵洎土团五千人将援青垒我师邀截翦扑无一二存焉即时徙寨逼其闉阇唐实録畧与此同编遗録冬十月丁卯杨师厚继告捷于临朐北及青州四面累杀贼党擒斩颇众至十一月莱州刺史王师克领六千人欲径入青丘助其守御师厚伏兵邀之杀戮将尽下又有丁亥上诞辰闻朱友伦死诞辰乃十月二十一日友伦死亦十月中事也下又别有十一月疑上文十一月是十一日字或七日字又曰一日师范请降疑脱二十字二十一日即戊午也今从梁实録】　朱延寿谋颇泄【朱延寿与田頵通谋久而颇露】杨行密诈为目疾对延寿使者多错乱所见或触柱仆地【见甲以为乙见犬以为猫是错乱所见也柱至易见者而行触之皆诈为失明以愚人】谓夫人曰吾不幸失明诸子皆幼军府事当悉以授三舅夫人屡以书报延寿【夫人即延寿姊也延夀第三】行密又自遣召之隂令徐温为之备延寿至广陵行密迎及寝门执而杀之【按尚公乃执田頵二使田頵继遣杜荀鹤至寿州朱延寿亦必知前二使之见执矣杨行密召之了不自疑至于送死岂其智有所不及邪抑天夺之鉴也】部兵惊扰徐温谕之皆聴命【徐温从杨行密起庐州与刘威陶雅之徒号三十六英雄是必有以服朱延寿部兵之心矣故谕之皆聴命】遂斩延寿兄弟黜朱夫人初延寿赴召其妻王氏谓曰君此行吉凶未可知愿日发一使以安我一日使不至王氏曰事可知矣部分僮仆【使疏吏翻下同分扶问翻】授兵阖门捕骑至乃集家人聚寳货发百燎焚府舍曰妾誓不以皎然之躯为讐人所辱赴火而死【史言朱延寿妻有智识而能守节】延寿用法严好以寡击众【好呼到翻】尝遣二百人与汴兵战有一人应留者请行延寿以违命立斩之　田頵袭升州得李神福妻子善遇之【天复二年田頵克升州杨行密以李神福为升州刺史时行密遣神福攻鄂故頵乗虚袭之九域志宣州北至升州三百六十里】神福自鄂州东下頵遣使谓之曰公见机与公分地而王不然妻子无遗神福曰吾以卒伍事吴王【杨行密封吴王故称之】今为上将义不以妻子易其志頵有老母不顾而反三纲且不知【或疑行密留田頵之母于广陵详考本末田頵母殷自从頵在宣州李神福葢言頵有母在不当轻为举措称兵而败则祸必及母也三纲者谓君为臣纲父为子纲夫为妻纲】乌足与言乎斩使者而进士卒皆感励頵遣其将王坛汪建将水军逆战【光化二年田頵将康儒取婺州王坛归之】丁未神福至吉阳矶与坛建遇坛建执其子承鼎示之神福命左右射之【射而亦翻】神福谓诸将曰彼众我寡当以竒取胜及暮合战神福佯败引舟泝流而上【逆流曰泝泝苏故翻上时掌翻】坛建追之神福复还顺流击之坛建楼船大列火炬神福令军中曰望火炬辄击之【望坛建所在而击之船列火炬不能以自照见而敌人望之洞见表里聚而攻之安有不败者乎】坛建军皆灭火旗帜交杂神福因风纵火焚其舰坛建大败【李神福之阳败也必逆风而战故引舟顺风泝流而上其纵火焚坛建之舰也必因风转乗风水之势以破之居然可知也】士卒焚溺死者甚众戊申又战于皖口【舒州懐宁县有皖口镇当皖水入江之口皖何板翻】坛建仅以身免获徐绾行密以槛车载之遗钱镠镠剖其心以祭髙渭【徐绾杀髙渭事见上卷二年遗唯季翻】頵闻坛建败自将水军逆战神福曰贼弃城而来此天亡也临江坚壁不战遣使告行密请发步兵断其归路【断音短】行密遣涟水制置使台蒙将兵应之王茂章攻润州久未下行密命茂章引兵防蒙击頵【安仁义虽善战而兵弱自守虏耳田頵兵势方挫故命合兵击之】　辛亥汴将刘重霸拔棣州执刺史邵播杀之【全忠灭朱瑄已得棣州邵播又以州叛附王师范重直龙翻】　甲寅朱全忠如洛阳遇疾复还大梁　【考异曰梁实録云壬戌唐实録云十月丁卯朔今从编遗録】　戊午王师范遣副使李嗣业及弟师悦请降于杨师厚曰师范非敢背徳【降户江翻下同背蒲妹翻】韩全诲李茂贞以朱书御札使之举兵师范不敢违仍请以其弟师鲁为质【质音致】时朱全忠闻李茂贞杨崇本将起兵逼京畿【邠岐连兵其事详见后岐本亦京畿李茂贞据之遂为彊藩今所谓京畿特京兆府之京县畿县耳】恐其复劫天子西去【复扶又翻】欲迎车驾都洛阳乃受师范降　【考异曰旧纪及薛居正五代史刘鄩传皆云十一月师范降编遗録曰十一月败莱州刺史王师克一日师范差人捧款檄至军前请举城归降按梁太祖实録薛史梁纪唐实録皆云九月戊午今从之】选诸将使守登莱淄棣等州即以师范权淄青留后【史言朱全忠本欲杀王师范而力有所未及为后屠师范一家张本】师范仍言先遣行军司马刘鄩将兵五千据兖州【事始见上卷本年】非其自专愿释其罪亦遣使语鄩【语牛倨翻】　田頵闻台蒙将至自将步骑逆战留其将郭行悰以精兵二万及王坛汪建水军屯芜湖【悰徂宗翻芜湖汉古县晋氏南渡以上党襄垣遗民侨立郡县于芜湖江左遂为襄垣县隋废襄垣入当涂至唐芜湖之地入当涂太平二县界唐末始复置芜湖县属宣州今属太平州九域志在太平州西南六十五里】以拒李神福觇者言蒙营寨小才容二千人頵易之【觇昌占翻又丑艶翻徧补典翻易以豉翻】不召外兵蒙入頵境畨陈而进【畨陈者分兵为数部更畨列陈整兵而后进以备仓猝薄战陈读曰阵】军中笑其怯蒙曰頵宿将多谋不可不备【将即亮翻】冬十月戊辰与頵遇于广徳【九域志广徳西至宣州一百八十里宋白曰广徳县秦鄣郡地汉为故鄣县】蒙先以杨行密书徧赐頵将皆下马拜受蒙因其挫伏【挫伏者言其将士之气摧挫而厌伏也】纵兵击之頵兵遂败又战于黄池兵交蒙伪走頵追之遇伏大败奔还宣州城守蒙引兵围之頵亟召芜湖兵还不得入郭行悰王坛汪建及当涂广徳诸戍皆帅其众降【帅读曰率】行密以台蒙已破田頵命王茂章复引兵攻润州【知台蒙兵力足以制田頵故命王茂章复攻安仁义复扶又翻】　初防州刺史侯矩从成汭救卾州汭死矩奔还【成汭死见上四月】防王宗本兵至矩以州降之宗本遂定防忠万施四州【防忠万荆南巡属施黔中巡属】王建复以矩为防州刺史更其姓名曰王宗矩【更工衡翻】宗矩易州人也蜀之议者以瞿唐蜀之险要【瞿唐峡在防州东一里旧名西陵峡乃三峡之门两崖对峙中贯一江望之如门】乃弃归峡屯军防州【荆南自此止领荆归峡三州】建以宗本为武泰留后武泰军旧治黔州宗本以其地多瘴疠请徙治涪州建许之【史言王建全据峡江之险九域志自黔州西北至涪州一百八十二里黔其今翻又其炎翻瘴之亮翻涪音浮】　葛从周急攻兖州刘鄩使从周母乗板舆登城谓从周曰刘将军事我不异于汝新妇辈皆安居人各为其主汝可察之从周歔欷而退攻城为之缓【新妇谓葛从周妻也为于伪翻歔音虚欷音希又许既翻刘鄩用兵十步九计自得兖州先定此防以伐葛从周之心】鄩悉简妇人及民之老疾不足当敌者出之独与少壮者【少诗照翻】同辛苦分衣食坚守以扞敌号令整肃兵不为暴民皆安堵久之外援既絶节度副使王彦温逾城出降城上卒多从之不可遏鄩遣人从容语彦温曰【从千容翻语牛倨翻】军士非素遣者勿多与之俱又遣人徇于城上曰军士非素遣从副使而敢擅往者族之士卒皆惶惑不敢出敌人果疑彦温斩之城下由是众心益固及王师范力屈【谓屡为汴兵所败也】从周以祸福谕之鄩曰受王公命守此城一旦见王公失势不俟其命而降非所以事上也及师范使者至【王师范所遣语鄩使降者也】丁丑始出降　【考异曰梁实録四年正月辛丑刘鄩自兖州来降旧纪十一月鄩以兖州降实録十一月鄩降薛居正五代史梁纪十一月丁酉鄩降鄩传曰天复三年十一月师范告降且言先差鄩领兵入兖州请释其罪亦以告鄩鄩即出城聴命新纪十一月丁丑刘鄩以兖州叛附于朱全忠按青兖相距不逺师范之降亦以告鄩岂有自戊午至丁酉四十日师范使者始至兖州邪十月丁丑日差近今从新纪】从周为具赍装送鄩诣大梁鄩曰降将未受梁王寛释之命安敢乘马衣裘乎【为于伪翻衣于既翻】乃素服乘驴至大梁【素服囚服也渠帅俘虏载以驴】全忠赐之冠带辞请囚服入见不许全忠慰劳饮之酒辞以量小【劳力到翻饮于禁翻量音亮饮酒之多少各有量】全忠曰取兖州量何大邪以为元从都押牙【从才用翻】是时四镇将吏皆功臣旧人【朱全忠迎车驾于鳯翔诸将皆赐迎銮果毅功臣旧人与全忠出入于行间最久者】鄩一旦以降将居其上诸将具军礼拜于廷鄩坐受自如全忠益竒之【刘鄩自降将擢为四镇牙前右职而居之若固有之自知其才之足以当之也全忠以此益竒之】未几表为保大留后【几居岂翻保大军鄜州以捍李茂贞】葛从周久病全忠以康懐英为泰宁节度使代之【懐英当作懐贞】　宿卫都指挥使朱友伦与客击毬于左军坠马而卒　【考异曰编遗録丁亥赵廷隐自长安驰来告今月十四日朱友伦坠马而卒十四日则庚辰也后唐纪年録薛居正五代史及昭宗实録皆云辛巳今从之】全忠悲怒疑崔故为之【有为为之谓之故】凡与同戏者十余人尽杀之遣其兄子友谅代典宿衞　山南东道节度使赵匡凝遣兵袭荆南朗人弃城走【朗人雷彦威之兵成汭既死荆南无帅朗人遂守之】匡凝表其弟匡明为荆南留后时天子微弱诸道贡赋多不上供惟匡明兄弟委输不絶【唐二税有上供以输京师供居用翻输舂遇翻】　杨行密求兵于钱镠镠遣方永珍屯润州从弟镒屯宣州【屯润州以助攻安仁义屯宣州以助攻田頵从才用翻镒弋质翻】又遣指挥使杨习攻睦州【陈询时据睦州背钱镠而睦于田頵】　鳯翔邠州屡出兵近京畿【鳯翔李茂贞邠李继徽近其靳翻】朱全忠疑其复有刼迁之谋【复扶又翻】十一月发骑兵屯河中　十一月乙亥田頵帅死士数百出战【帅读曰率】台蒙阳退以示弱頵兵逾濠而鬬蒙急击之頵不胜还走城【走音奏】桥陷坠马斩之其众犹战以頵首示之乃溃蒙遂克宣州【景福元年田頵镇宣州至是而亡】初行密与頵同闾里少相善约为兄弟【少诗照翻】及頵首至广陵行密视之泣下赦其母殷氏行密与诸子皆以子孙礼事之【行密以通家诸子礼事殷氏其子以诸孙礼事之史言行密虽以法裁部曲而有恩于故旧】行密以李神福为宁国节度使【欲以代田頵】神福以杜洪未平固让不拜宣州长史骆知祥善治金谷【治直之翻】观察牙推沈文昌为文精敏尝为頵草檄骂行密【甞为于伪翻】行密以知祥为淮南支计官【支计官葢唐世节度支度判官之属唐末藩镇变其名称耳】以文昌为节度牙推【唐制节度观察牙推在巡官之下幕府右职也】文昌湖州人也初頵每战不胜辄欲杀钱传瓘其母及宣州都虞郭师从常保防之师从合肥人頵之妇弟也頵败传瓘归杭州【钱传瓘质于田頵见上卷上年】钱镠以师从为镇东都虞　辛巳以礼部尚书独孤损为兵部侍郎同平章事损及之从曽孙也【独孤及见二百二十三卷代宗永泰元年从才用翻】中书侍郎兼户部尚书同平章事裴贽罢为左仆射　左仆射致仕张濬居长水王师范之举兵濬豫其谋【事见上卷上年】朱全忠将谋簒夺恐濬扇动藩镇讽张全义使图之丙申全义遣牙将杨麟将兵诈为刼盗围其墅而杀之【张濬之死夷考本末过于白马朝士逺矣墅承与翻】永宁县吏叶彦素为濬所厚知麟将至密告濬子格曰相公祸不可免郎君宜自为谋濬谓格曰汝留则俱死去则遗种【种章勇翻】格哭拜而去叶彦帅义士三十人送之渡汉而还【帅读曰率还从宣翻又如字】格遂自荆南入蜀【张格入蜀而亡王氏者格也】卢龙节度使刘仁恭习知契丹情伪常选将练兵乗秋深入逾摘星岭击之契丹畏之每霜降仁恭辄遣人焚塞下野草契丹马多饥死常以良马赂仁恭买牧地【北荒寒早至秋草先枯死近塞差暖霜降草犹未尽衰故契丹南并塞放牧焚其野草则马无所食而饥死契欺纥翻】契丹王阿保机遣其妻兄阿鉢将万骑寇渝闗【契丹阿保机始此宋白曰平州东北至榆闗守捉一百九十里渝汉书音义音喻今读如榆】仁恭遣其子守光戍平州守光伪与之和设幄犒飨于城外【犒苦到翻】酒酣伏兵执之以入虏众大哭契丹以重赂请于仁恭然后归之　【考异曰薛居正五代史及庄宗列传皆云光啓中守光禽舍利王子其王钦徳以重赂赎之按是时仁恭犹未得幽州也今从薛史萧翰传及王皥唐余録】　初崔假朱全忠兵力以诛宦官【事始二百六十二卷天复元年终上卷三年】全忠既破李茂贞并吞关中威震天下遂有簒夺之志惧与全忠外虽亲厚私心渐异乃谓全忠曰长安密迩茂贞不可不为守御之备六军十二卫但有空名请召募以实之使公无西顾之忧全忠知其意曲从之隂使麾下壮士应募以察其变不之知与郑元规等缮治兵仗日夜不息及朱友伦死【募兵见上五月朱友伦死见上十月治直之翻】全忠益疑且欲迁天子都洛恐立异【恐其立异论以沮迁洛之计】
　　天祐元年【是年四月方改元】春正月全忠密表司徒兼侍中判六军十二衞事充盐铁转运使判度支崔专权乱国离间君臣【间古苋翻】并其党刑部尚书兼京兆尹六军诸衞副使郑元规威逺军使陈班等皆请诛之乙巳诏责授太子少傅分司贬元规循州司户班凑州司户【时无凑州凑当作溱】丙午下诏罪状等以裴枢判左三军事充盐铁转运使独孤损判右三军事兼判度支所募兵并纵遣之以兵部尚书崔逺为中书侍郎翰林学士左拾遗栁璨为右谏议大夫并同平章事　【考异曰旧传崔得罪前一日召璨入内殿草制敕死之日既夕璨自内出前驱传呼相公来人未见制敕莫测所以新传曰崔死昭宗密许璨相外无知者日暮自禁中出传呼宰相人大惊按未死璨已除平章事新旧传云死后误也】璨公绰之从孙也【自元和以来栁氏以清正文雅世济其美至栁璨而隤其家声所谓九世卿族一举而灭之栁玭之家训为空言矣从才用翻】戊申朱全忠密令宿衞都指挥使朱友谅以兵围崔第杀及郑元规陈班并所亲厚者数人【崔有误国之罪无负国之心　考异曰旧传全忠攻鳯翔寓居华州为全忠画图王之防又曰天子还宫全忠东归以事权在已虑全忠急于簒代乃与郑元规谋召致兵甲以扞茂贞为辞全忠知其意从之令汴州军人入关应募者数百人及友伦死全忠怒遣其子宿衞军使友谅诛而应募者突然而出唐太祖纪年録曰及事权既失知朱温懐簒夺之志虑一朝祸发与国俱亡因图自安之计与朱温外貌相厚私心渐异与元规密为计画倍招兵数缮治铠甲朝夕不止朱温察之乃隂令部下骁果数千绐为散卒于京师应募每日教阅弓弩梁卒伪示怯懦或倒弓背矢有若不能莫之识俄而朱友伦打毬坠死温愈不悦又闻欲挟天子出幸荆襄温乃抗言将交乱天下倾覆朝廷宜急诛之无令事发天子将罢知政事贬太子宾客郑元规循州司户事未行温子友谅引兵攻诘旦擒之又攻郑元规于京府擒之崔郑俱献首岐下实録重世宰相而志灭唐祚按崔隂狡险躁其罪固多然本召全忠欲假其兵力以除宦官耳宦官既诛全忠兵势益彊遂有簒夺之心复欲以谲诈并图全忠故全忠觉而杀之若云唐室因而亡则可矣旧传云为全忠画图王之防实録云志灭唐祚恐未必然也任唐已为上相灭唐立梁于已何益假令实有此志则惟患全忠簒代之不速何故复谋拒之此所谓天下之恶皆归焉者也纪年録序朱崔之情近得其实今从之然纪年録云传首岐下误也又全忠之去长安也留步骑万人何患无兵何必更令汴卒应募若在训练之际突出擒犹须此卒既贬官家居一夫可制安用此计邪葢全忠以募兵既多或能图已故使汴卒应募察其动静以壊其谋非籍此兵以诛也人始不知及诛之际皆突出人方知是汴卒耳】初上在华州【干宁三年四年上在华州事见二百六十卷二百六十一卷】朱全忠
　　屡表请上迁都洛阳【发此机者则崔之罪也】上虽不许全忠常令东都留守佑国军节度使张全义缮修宫室全忠之克邠州也质静难军节度使杨崇本妻子于河中【事见二百六十二卷天复元年质音致难乃旦翻】崇本妻美全忠私焉既而归之崇本怒使谓李茂贞曰唐室将灭父何忍坐视之乎【李茂贞养崇本为子更姓名曰李继徽故呼之为父】遂相与连兵侵逼京畿复姓名为李继徽【杨崇本复本姓名见二百六十二卷天复元年】己酉全忠引兵屯河中丁巳上御延喜楼朱全忠遣牙将寇彦卿奉表称邠岐兵逼畿甸请上迁都洛阳及下楼裴枢已得全忠移书促百官东行【裴枢为首相且朱全忠所荐也故使之促百官以此观之谓非朋附全忠可乎】戊午驱徙士民号哭满路【号户刀翻】骂曰贼臣崔召朱温来倾覆社稷使我曹流离至此【归罪于天复元年召朱全忠诛宦官其祸遂至此不得不任其责也】老防繦属月余不絶【繦举两翻钱贯也属之欲翻言老防相随而东若繦之贯钱相属不絶也】壬戌车驾发长安全忠以其将张廷范为御营使【时以天子东迁扈衞兵士为御营置使以提举一行事务御营使之官始此】毁长安宫室百司及民间庐舎取其材浮渭防河而下长安自此遂丘墟矣全忠发河南北诸镇丁匠数万【时河南北诸镇皆附于朱全忠发丁匠必不及镇定幽沧四镇】令张全义治东都宫室【治直之翻】江浙湖岭诸镇附全忠者皆输货财以助之【江则鄂岳杜洪洪州钟传浙则钱镠湖则潭州马殷澧州雷彦威岭则广州刘隐皆附全忠者也】甲子车驾至华州民夹道呼万岁上泣谓曰勿呼万岁朕不复为汝主矣馆于兴徳宫【复扶又翻馆古玩翻光化元年上将自华州还长安以华州为兴徳府以所居府署为兴徳宫】谓侍臣曰鄙语云纥干山头冻杀雀何不飞去生处乐【乐音洛】朕今漂泊不知竟落何所因泣下霑襟左右莫能仰视二月乙亥车驾至陜【陜失冉翻　考异曰梁实録丁巳诏以今月二十二日先遣士庶出京朕将翌日命驾壬戌襄宗发自秦雍甲子暨华州二月丁夘上至河中乙亥天子驻跸陜郡翌日上来觐于行在编遗録正月丁酉上闻阙下人心不遑遂往河中以审都邑动静己酉离梁园行至汜水闻崔死是时皆言崔以下潜谏帝不令东迁雒阳又密与岐鳯交通及斯祸也洎上至蒲津帝谋东幸决取二十一日属车离长安是日丁巳王銮东指癸亥到甘棠二月乙亥上离河中丁丑到陜郊戊寅朝上欲躬往洛下催促百工壬辰朝辞明日东迈唐太祖纪年録丁巳下诏与梁实録同又曰壬戌昭宗发长安迁幸洛阳丁夘车驾次华州乙亥驻跸陜州丙子朱温自汴州迎觐见已先发自此人使相望于路请驾早行幸洛阳旧纪正月己酉全忠帅师屯河中遣牙将寇彦卿奉表请车驾迁都洛阳丁巳车驾发京师癸亥次陜州全忠迎谒于路二月丙寅朔乙亥全忠辞赴洛阳亲督工作薛居正五代史梁纪正月辛酉帝发自大梁西赴河中京师闻之为之震惧唐年补録丁巳帝御延喜楼全忠迎扈表至及还宫至暮全忠已移书宰臣裴枢促百官东行是日下诏与梁实録同寻以张廷范为御营使便毁拆宫室防河而下仍起豪民从行贫者亦继焉车驾以其月二十三日己未至华州二月丙寅车驾驻陜郊又曰三月三日戊辰车驾离华下其差舛如此实録丁巳全忠遣牙将寇彦卿奉表言虑邠岐兵士侵迫请车驾迁都洛阳乃下诏与梁实録同二月丙寅朔丁卯次华州时朱全忠屯河中乙亥驻陜州丙子全忠来朝又赐王建绢诏云正月二十日朕登楼二十二日东军兵士拥脇朕东去新纪正月戊午全忠迁唐都于洛阳二月戊寅次陜州朱全忠来朝按梁实録唐纪年録唐年补録唐实録所载诏书皆云二十二日遣士庶出京朕翌日命驾而诸书月日各不同莫有与此诏相应者编遗汴人所録比唐纪年宜得其实而正月二十一日丁巳全忠请迁都表始至长安车驾当日岂能便发长安去陜犹八程而癸亥已到甘棠首尾七日太似怱遽实録全用纪年録正月二十六日始离长安二月二日至华州驻留数日故同以十日至陜差似相近今从之】以东都宫室未成驻留于陜丙子全忠自河中来朝上延全忠入寝室见何后后泣曰自今大家夫妇委身全忠矣　甲申立皇子祯为端王祈为丰王福为和王禧为登王祐为嘉王　上遣间使以御札告难于王建【间古苋翻使疏吏翻下同难乃旦翻】建以卭州刺史王宗祐为北路行营指挥使【卭渠容翻】将兵防鳯翔兵迎车驾至兴平遇汴兵不得进而还建始自用墨制除官云俟车驾还长安表闻【杨行密以便宜除官犹曰以李俨将命为据至王建则自为之矣】三月丁未以朱全忠兼判左右神防及六军诸卫事
　　【崔既诛朱全忠遂专摠禁衞其实布分私人于天子左右而驾言判其事耳】癸丑全忠置酒私第【朱全忠奔走兵间得陜州何暇建私第其实以到陜州所即安之地即为私第耳】邀上临幸【天王狩于河阳晋文公以诸侯见也仲尼曰以臣召君不可以训安有置酒私第邀人主临之者乎】乙卯全忠辞上先赴洛阳督修宫室上与之宴羣臣既罢上独留全忠及忠武节度使韩建饮皇后出自捧玉巵以饮全忠【以饮于禁翻】晋国夫人可证附上耳语建蹑全忠足【蹑尼辄翻】全忠以为图已不饮阳醉而出全忠奏以长安为佑国军【光启三年置佑国军节度于洛阳今迁都洛阳故徙佑国军于长安　考异曰按河南府先已为佑国军今京兆府乃与同名者葢车驾既在河南则无用军额故移其名于京兆耳天祐二年郑賨犹为西京留守判官然则虽立军额京名尚在耳】以韩建为佑国节度使以郑州刺史刘知俊为匡国节度使丁巳上复遣间使以绢诏告急于王建杨行密李克用等令纠帅藩镇以图匡复【上复扶又翻帅读曰率　考异曰续寳运録天复四年三月二十二日丑时襄宗在陜府行营密遣绢诏告晋楚蜀末云三月二十三日四月二十七日赍到西川颁示管内州县实録此月绢诏在四月据十国纪年杨行密三月王建四月得诏与寳运録畧相应今移置此月】曰朕至洛阳则为所幽闭诏敕皆出其手朕意不复得通矣【昭宗绢诏当时居方面者未必动心而读其书者往往掩卷】　杨行密遣钱传璙及其妇并顾全武归钱塘【钱传璙为质于杨行密见上卷天复二年】以淮南行军司马李神福为鄂岳招讨使复将兵击杜洪【田頵已平故复遣李神福击杜洪】朱全忠遣使诣行密请舍鄂岳复修旧好行密报曰俟天子还长安然后罢兵修好【杨行密之心在广土朱全忠之心在簒唐全忠力不能救杜洪故有是言行密之报假天讨以折其辞其所志不在此也好呼到翻】　夏四月辛巳朱全忠奏洛阳宫室己成请车驾早发表章相继上屡遣宫人谕以皇后新产未任进路【任音壬堪也】请俟十月东行全忠疑上徘徊俟变【疑上徘徊以待诸道勤王之师】怒甚谓牙将防彦卿曰汝速至陜即日促官家发来【以臣迎君此何等语华督有无君之心而后动于恶君子于其攻孔氏之时始知之若朱全忠之心徴于色发于声为有君乎为无君乎又按西汉羣臣谓天子为县官东汉以来谓为国家唐时宫中率呼天子为宅家又羣小呼之为官家或曰其义葢取五帝官天下三王家天下】闰月丁酉车驾发陜壬寅全忠逆于新安【九域志新安县在洛阳西七十里】上之在陜也司天监奏星气有变期在今秋不利东行【此椒殿弑逆之徴也天之垂象示戒岂不昭昭也哉】故上欲以十月幸洛至是全忠令医官许昭逺告医官使阎祐之司天监王墀内都知韦周晋国夫人可证等谋害元帅悉收杀之【唐末置医官使以主医官内都知盛唐知内侍省之职事也至宋防唐之制有内侍省左右班都都知左右班都知副都知阎佑之王墀之死以言星气也韦周可证之死以附耳语也元帅朱全忠】癸夘上憩于谷水【谷水在洛城西憩音去例翻】自崔之死六军散亡俱尽所余击毬供奉内园小儿共二百余人从上而东　【考异曰后唐纪年録云五百人实録据之今从旧纪薛史】全忠犹忌之为设食于幄尽缢杀之【为于伪翻缢一既翻又于赐翻】豫选二百余人大小相类者衣其衣服【衣其于既翻】代之侍衞上初不觉累日乃寤自是上之左右职掌使令【令音零】皆全忠之人矣甲辰车驾发谷水入宫御正殿受朝贺【时以贞观殿为正殿崇勲殿为入阁朝直遥翻】乙巳御光政门【时迁洛之后易宫门名改长乐门为光政门】赦天下改元【改元天祐】更命陜州曰兴唐府【更工衡翻】诏讨李茂贞杨崇本戊申敕内诸司惟留宣徽等九使【时惟留宣徽两院小马坊丰徳库御防客省閤门飞龙庄宅九使】外余皆停废仍不以内夫人充使　【考异曰编遗録曰戊申銮舆初到洛都经费甚广况国用未丰庶事草创因删畧闲冗司局今后除留宣徽等九使外余并停废仍不差内中夫人充使葢初诛宦官后内诸司使皆以内夫人领之至此使用外人也而实録改充使为宣事误也　按宦官既诛以内夫人宣传诏命及充内诸司使夫既宣传诏命则实録云宣事亦未为误但天祐三年方罢宫人宣传诏命故以实録为误】以蒋晖为宣徽南院使兼枢密使王殷为宣徽北院使兼皇城使张廷范为金吾将军充街使以韦震为河南尹兼六军诸衞副使又徴武宁留后朱友恭为左龙武统军保大节度使氏叔琮为右龙武统军典宿卫皆全忠之腹心也癸丑以张全义为天平节度使乙卯以全忠为护国宣武宣义忠武四镇节度使【朱全忠先为宣武天平宣义防国四镇节度使以张全义有积年葺理洛阳之功今洛阳建都不为节镇故以天平授全义而已兼忠武为四镇】　镇海镇东节度使越王钱镠求封吴越王朝廷不许朱全忠为之言于执政乃更封吴王【天复元年钱镠封越王为于伪翻更工衡翻】　更命魏博曰天雄军【代宗以魏博为天雄军以宠田承嗣至徳宗时田悦逆命后复归顺命为魏博节度使今复旧天雄军号】癸亥进天雄节度使长沙郡王罗绍威爵邺王







　　资治通鉴卷二百六十四
&lt;史部,编年类,资治通鉴&gt;
　　钦定四库全书
　　资治通鉴卷二百六十五　宋　司马光　撰
　　胡三省　音注
　　唐纪八十一【起阏逢困敦五月尽柔兆摄提格凡二年有竒】
　　昭宗圣穆景文孝皇帝下之下
　　天祐元年五月丙寅加河阳节度使张汉瑜同平章事帝宴朱全忠及百官于崇勲殿【时以洛阳宫前殿为贞观殿内朝为崇勲】
　　【殿】既罢复召全忠宴于内殿【复扶又翻】全忠疑不入帝曰全忠不欲来可令敬翔来全忠擿翔使去曰翔亦醉矣【全忠疑帝欲图已敬翔其腹心也故亦不使之入擿它狄翻】辛未全忠东还【还从宣翻又如字】乙亥至大梁　忠义节度使赵匡凝遣水军上峡攻王建防州【赵匡凝以襄阳之甲窥防门防在三峡上游泝流攻之故曰上峡上时掌翻】知渝州王宗阮等击败之万州刺史张武作铁絙絶江中流立栅于两端谓之鏁峡【败补迈翻絙古恒翻鏁即锁字】　六月李茂贞王建李继徽传檄合兵以讨朱全忠全忠以镇国节度使朱友裕为行营都綂将步骑击之【当是时蜀兵不出朱全忠之兵力不能及也令朱友裕击岐邠耳】命保大节度使刘鄩弃鄜州引兵屯同州【刘鄩在鄜州逼近李茂贞继徽声援不接故使弃鄜还屯同州与朱友裕合埶鄜音夫】癸丑全忠引兵自大梁西讨茂贞等秋七月甲子过东都入见【见贤遍翻】壬申至河中　西川诸将劝王建乗李茂贞之衰攻取鳯翔建以问节度判官冯涓【涓圭渊翻】涓曰兵者凶器残民耗财不可穷也【言不可穷兵极其兵力好战不休是穷兵也】今梁晋虎争势不两立【梁朱全忠晋李克用】若并而为一举兵向蜀虽诸葛亮复生不能敌矣【复扶又翻】鳯翔蜀之藩蔽不若与之和亲结为婚姻无事则务农训兵保固疆埸【易音亦】有事则觇其机事观舋而动可以万全【觇丑廉翻又丑艳翻舋许觐翻】建曰善茂贞虽庸才然有强悍之名【悍下罕翻又侯旰翻】逺近畏之与全忠力争则不足自守则有余使为吾藩蔽所利多矣乃与茂贞修好【王建既并山南诸州阻关而守关外倚李茂贞为藩蔽故与之修好好呼到翻】丙子茂贞遣判官赵锽如西川为其侄天雄节度使继勲求昏【锽户盲翻为于伪翻此天雄军治秦州属李茂贞】建以女妻之【妻七细翻】茂贞数求货及甲兵于建建皆与之【堕军实以厚寇讐岂王建之本心哉倚以自蔽不厌其数也数所角翻】王建赋敛重人莫敢言冯涓因建生日献颂先美功徳后言生民之苦建愧谢曰如君忠谏功业何忧赐之金帛自是赋敛稍损【史言冯涓因献颂而进规故其諌易入敛力赡翻】初朱全忠自鳯翔迎车驾还【见二百六十三卷天复三年还从宣翻又如字】见徳王裕眉目疎秀且年齿已壮恶之【恶乌路翻全忠欲簒利立庸防徳王裕貌秀而齿长立之非已之利也故恶之】私谓崔曰徳王尝奸帝位【谓为刘季述所立也事见二百六十二卷光化三年天复元年】岂可复留【奸音于复扶又翻】公何不言之言于帝帝问全忠全忠曰陛下父子之间臣安敢窃议此崔卖臣耳【史言朱全忠之狡猾】帝自离长安日忧不测与皇后终日沈饮或相对涕泣【离力智翻是年正月壬戌帝离长安而东沈持林翻】全忠使枢密使蒋晖伺察帝动静皆知之【伺相吏翻】帝从容谓晖曰徳王朕之爱子全忠何故坚欲杀之因泣下齧中指血流晖具以语全忠【史言昭宗之轻脱以速祸从千容翻齧五结翻语牛倨翻】全忠愈不自安时李茂贞杨崇本李克用刘仁恭王建杨行密赵匡凝移檄往来皆以兴复为辞全忠方引兵西讨【西讨岐邠】以帝有英气恐变生于中欲立防君易谋禅代【易以豉翻】乃遣判官李振至洛阳与晖及左龙武綂军朱友恭右龙武綂军氏叔琮等图之八月壬寅帝在椒殿【椒殿皇后殿也史炤曰椒殿亦犹椒房之称】晖选龙武牙官史太等百人夜叩宫门言军前有急奏【军前谓西讨行营军前也】欲面见帝夫人裴贞一开门见兵曰急奏何以兵为史太杀之晖问至尊安在昭仪李渐荣临轩呼曰【呼火故翻】宁杀我曹勿伤大家帝方醉遽起单衣绕柱走史太追而弑之【年三十八】渐荣以身蔽帝太亦杀之又欲杀何后后求哀于晖乃释之【何后祈生于蒋晖而卒以晖死屈节以茍嵗月之生岂若以身殉昭宗之不失节也】癸卯蒋晖矫诏称李渐荣裴贞一弑逆宜立辉王祚为皇太子更名柷【更工衡翻柷昌六翻】监军国事【监古衘翻】又矫皇后令太子于柩前即位宫中恐惧不敢出声哭丙午昭宣帝即位时年十三　李克用复以张承业为监军【李克用匿张承业见上卷天复三年监古衘翻】　淮南将李神福攻鄂州未下【天复三年李神福始攻鄂州天祐元年又攻卾州事并见上卷】防疾病还广陵杨行密以舒州团练使泌阳刘存代为招讨使【泌阳汉湖阳县地后魏置石马县后讹为上马贞观元年废开元十六年复割湖阳置上马县天寳元年改曰泌阳属唐州宋白曰泌阳县本汉舞隂县地云云同上唐改泌阳以地在泌水之阳也唐州治焉泌兵媚翻】神福寻卒宣州观察使台蒙卒【卒子恤翻】杨行密以其子牙内诸军使渥为宣州观察使右牙都指挥使徐温谓渥曰王寝疾而嫡嗣出藩此必奸臣之谋它日相召非温使者及王令书慎无亟来【诸侯下令于境内谓之令书以异于天子所下制诏敕之书也亟纪力翻为徐温召渥张本】渥泣谢而行　九月己巳尊皇后为皇太后朱全忠引兵北屯永寿南至骆谷【军永寿所以致邠兵自此而南至骆谷所以致岐兵】鳯翔邠宁兵竟不出辛未东还　冬十月辛卯朔日有食之　朱全忠闻朱友恭等弑昭宗阳惊号哭【号户刀翻】自投于地曰奴辈负我令我受恶名于万代癸巳至东都【自军前东还至东都】伏梓宫恸哭流涕又见帝自陈非已志请讨贼【帝昭宣帝也贼弑君之贼】先是防驾军士有掠米于市者【先悉荐翻】甲午全忠奏朱友恭氏叔琮不戢士卒侵扰市肆【以此为二人罪犹不敢昌然以弑逆之罪罪之】友恭贬崖州司户复姓名李彦威【李彦威夀州人客汴州殖财任侠朱全忠爱而子之考异见二百五十九卷景福二年】叔琮贬白州司户寻皆赐自尽彦威临刑大呼曰卖我以塞天下之谤【呼火故翻塞悉则翻】如鬼神何行事如此望有后乎丙申天平节度使张全义来朝丁酉复以全忠为宣武防国宣义天平节度使以全义为河南尹兼忠武节度使判六军诸卫事【朱全忠兼忠武张全义帅天平见上卷上年朱友恭氏叔琮既诛以全义领宿衞】乙巳全忠辞赴镇庚戌至大梁　镇国节度使朱友裕薨于棃园【死于梨园行营】　光州叛杨行密降朱全忠【降户江翻】行密遣兵围之与鄂州皆告急于全忠【杨行密使其将刘存攻杜洪于鄂州】十一月戊辰全忠自将兵五万自颍州济淮【自颍州颍上县取正阳济淮】军于霍丘【九域志霍丘县在夀州东一百二十七里按元丰之寿州治下蔡】分兵救鄂州淮南兵释光州之围还广陵按兵不出战全忠分命诸将大掠淮南以困之　钱镠潜遣衢州罗城使叶让杀刺史陈璋事泄【钱镠恨陈璋见二百六十三卷天复二年】十二月璋斩让而叛降于杨行密【降户江翻】　初马殷弟賨性沈勇【賨徂宗翻沈持林翻】事孙儒为百胜指挥使【以百战百胜名军】儒死事杨行密屡有功迁黒云指挥使行密尝从容问其兄弟【从千容翻】乃知为殷之弟大惊曰吾常怪汝器度瓌伟【瓌古回翻】果非常人当遣汝归賨泣辞曰賨淮西残兵【马賨从秦宗权孙儒起于淮西故云然】大王不杀而宠任之湖南地近尝得兄声问賨事大王久不愿归也行密固遣之是岁賨归长沙行密亲饯之郊賨至长沙殷表賨为节度副使它日殷议入贡天子賨曰杨王地广兵彊【杨行密封吴王故称之】与吾邻接不若与之结好【好呼到翻】大可以为缓急之援小可通商旅之利殷作色曰杨王不事天子一旦朝廷致讨罪将及吾汝置此论勿为吾祸【史言马殷畏朱全忠】　初清海节度使徐彦若遗表荐副使刘隐权留后【事见二百六十二卷天复元年】朝廷以兵部尚书崔逺为清海节度使逺至江陵闻岭南多盗且畏隐不受代不敢前朝廷召逺还隐遣使以重赂结朱全忠乃奏以隐为清海节度使【史言刘隐自托于朱全忠】
　　昭宣光烈孝皇帝【讳祚即位更名柷昭宗第九子后唐明宗天成三年立庙于曹州四年乃追崇諡号】
　　天祐二年春正月朱全忠遣诸将进兵逼寿州【是时寿州治寿春朱全忠自霍丘遣诸将进逼之】　润州团练使安仁义勇决得士心故淮南将王茂章攻之逾年不克【王茂章攻润州事始上卷天复三年八月】杨行密使谓之曰汝之功吾不忘也【安仁义归杨行密破赵锽孙儒平宣润皆有功】能束身自归当以汝为行军副使但不掌兵耳仁义不从茂章为地道入城遂克之仁义举族登楼众不敢逼【安仁义在淮南军中号最善射众惮之故不敢逼】先是攻城诸将见仁义辄骂之【先悉荐翻】惟李徳诚不然至是仁义召徳诚登楼谓曰汝有礼吾今以为汝功且以爱妾赠之徳诚掖之而下并其子斩于广陵市【田頵朱延寿安仁义淮南诸将中之鎗鎗者也三叛连衡不足以病杨行密朞年之余相次禽殄行密未易才也】　两浙兵围陈询于睦州【陈询叛钱镠事始上卷天复三年】杨行密遣西南招讨使陶雅将兵救之军中夜惊士卒多逾垒亡去左右及禆将韩球奔告之雅安卧不应须臾自定亡者皆还【史言御众之术惟静足以制动】钱镠遣其从弟镒及指挥使顾全武王球御之为雅所败【从才用翻镒夷质翻败补迈翻】虏镒及球以归　庚午朱全忠命李振知青州事代王师范【朱全忠寛西顾之虞然后命李振代王师范】　全忠围寿州州人闭壁不出全忠乃自霍丘引归【朱全忠遣诸将逼毒州城下而留屯霍丘为后势】二月辛卯至大梁【霍丘至大梁九百余里】　李振至青州王师范举族西迁至濮阳素服乗驴而进【至濮阳已入朱全忠巡属故囚服乘驴以请罪濮博木翻】至大梁全忠客之表李振为青州留后　戊戌以安南节度使同平章事朱全昱为太师致仕全昱全忠之兄也戆朴无能【戆竹巷翻】先领安南全忠自请罢之　是日社【自古以来以戊日社戊土也立春以后歴五戊则社日】全忠使蒋晖邀昭宗诸子徳王裕棣王祤防王禊沂王禋遂王祎景王秘祁王琪雅王【之人翻】琼王祥置酒九曲池【九曲池在洛苑中】酒酣悉缢杀之投尸池中　朱全忠遣其将曹延祚将兵与杜洪共守鄂州庚子淮南将刘存攻拔之【天复二年正月淮南兵攻鄂州逾两朞而后克】执洪延祚及汴兵千余人送广陵悉诛之【僖宗光啓二年杜洪据鄂州至是而亡】行密以存为鄂岳观察使　已酉葬圣穆景文孝皇帝于和陵【和陵在河南缑氏县懊来山是年更名太平山】庙号昭宗　三月庚午以王师范为河阳节度使　戊寅以门下侍郎同平章事独孤损同平章事充静海节度使【罢独孤损政事耳静海军治交州在岭海之外损安得至邪】以礼部侍郎河间张文蔚同平章事【蔚纡勿翻】甲申以门下侍郎同平章事裴枢为左仆射崔逺为右仆射并罢政事初栁璨及第不四年为宰相性倾巧轻佻【佻它雕翻】时天子左右皆朱全忠腹心璨曲意事之同列裴枢崔逺独孤损皆朝廷宿望意轻之璨以为憾和王傅张廷范【和王福亦昭宗之子】本优人有宠于全忠奏以为太常卿枢曰廷范勲臣幸有方镇【言幸有方镇可以处之】何借乐卿【太常卿掌礼乐故曰乐卿言勲人处之之职当各当其分不借乐卿以荣】恐非元帅之防【朱全忠时为诸道元帅故称之】持之不下【下户嫁翻】全忠闻之谓賔佐曰吾常以裴十四器识真纯不入浮薄之党【裴枢第十四】观此议论本态露矣【言其犹持清议也】璨因此并逺损谮于全忠故三人皆罢以吏部侍郎杨涉同平章事渉收之孙也【杨收见懿宗纪为相以罪贬死】为人和厚恭谨闻当为相与家人相泣谓其子凝式曰此吾家之不幸也必为汝累【累良瑞翻】　加清海节度使刘隐同平章事壬辰河东都押牙葢寓卒遗书劝李克用省营缮薄赋敛求贤俊【史言葢寓垂殁不忘效忠于李克用葢古盍翻姓也省所景翻】　夏四月庚子有彗星出西北【彗祥歳翻又徐醉翻又音岁】　淮南将陶雅防衢睦兵攻婺州【光化三年田頵取婺州既而頵为杨行密所攻钱镠取婺州使沈夏守之】钱镠使其弟镖将兵救之【镖匹烧翻】　五月礼院奏皇帝登位应祀南郊敕用十月甲午行之【为朱全忠杀栁璨蒋晖张本】　乙丑彗星长竟天【彗所以除旧布新易姓之徴也薛居正五代史曰是年正月甲辰有彗出于北河贯文昌其长三文余五月乙丑复出轩辕大角及于天市垣光耀严猛】栁璨恃朱全忠之势恣为威福会有星变占者曰君臣俱灾宜诛杀以应之璨因疏其素所不快者于全忠曰此曹皆聚徒横议怨望腹非【横户猛翻非亦作诽】宜以之塞灾异【塞悉则翻】李振亦言于朱全忠曰朝廷所以不理良由衣冠浮薄之徒紊乱纲纪【紊音问】且王欲图大事【谓簒夺也】此曹皆朝廷之难制者也不若尽去之【去羌吕翻】全忠以为然癸酉贬独孤损为棣州刺史裴枢为登州刺史崔逺为莱州刺史乙亥贬吏部尚书陆扆为濮州司户工部尚书王溥为淄州司户庚辰贬太子太保致仕赵崇为曹州司户兵部侍郎王賛为潍州司户【潍音维唐武徳二年分青州北海县置潍州八年州废以北海还属青州此时葢复置潍州也】自余或门胄髙华或科第自进居三省台阁以名检自处【处昌吕翻】声迹稍著者皆指为浮薄贬逐无虚日搢绅为之一空【为于伪翻】辛巳再贬裴枢为泷州司户【刘昫曰泷州治泷水县本汉端溪县地晋分端溪立龙乡县隋改龙乡为平原县又改为泷水唐平萧铣置泷州泷闾江翻】独孤损为琼州司户崔逺为白州司户　甲申忠义节度使赵匡凝遣使修好于王建【赵匡凝东结淮南西通巴蜀欲交隣以抗朱全忠也适以动朱全忠之兵好呼到翻】　六月戊子朔敕裴枢独孤损崔逺陆扆王溥赵崇王賛等并所在赐自尽时全忠聚枢等及朝士贬官者三十余人于白马驿【白马驿在滑州白马县】一夕尽杀之投尸于河初李振屡举进士竟不中第【中竹仲翻】故深疾搢绅之士言于全忠曰此辈常自谓清流宜投之黄河使为浊流全忠笑而从之振毎自汴至洛朝廷必有窜逐者时人谓之鸱枭【朝直遥翻下同枭坚尧翻】见朝士皆頥指气使【以頥指麾以气使令言其怙朱全忠之势而肆其骄豪也】旁若无人全忠尝与僚佐及游客坐于大栁之下全忠独言曰此栁宜为车毂【毂古鹿翻】众莫应有游客数人起应曰宜为车毂全忠勃然厉声曰书生辈好顺口玩人皆此类也【好呼到翻言顺口附和以玩狎人】车毂须用夹榆【説文榆白枌所谓夹榆乃今之田榆也生田塍间其皮类槐其肉理坚致而赤锯以为器坚而耐久车毂众辐所凑其木宜坚致者吕俛曰櫅榆宜作车毂尔雅云白枣也櫅相稽翻】栁木岂可为之顾左右曰尚何待左右数十人捽言宜为车毂者悉扑杀之【捽昨没翻扑弼角翻】己丑司空致仕裴贽贬青州司户寻赐死栁璨余怒所注犹不啻十数张文蔚力解之乃止时士大夫避乱多不入朝壬辰敕所在州县督遣无得稽留前司勲员外郎李延古徳裕之孙也去官居平泉庄【李徳裕有平泉庄在河南府界徳裕平泉记曰先公眺想属注伊川吾于是有退居河洛之志于龙门得乔处士故居翦荆棘驱狐狸而为之康骈曰平泉庄去洛城三十里】诏下未至责授衞尉寺主簿秋七月癸亥太子賔客致仕栁逊贬曹州司马　庚午夜天雄牙将李公佺与牙军谋乱罗绍威觉之公佺焚府舍剽掠奔沧州【为罗绍威诛牙将张本佺且縁翻剽匹妙翻时刘守文据沧州】　八月王建遣前山南西道节度使王宗贺等将兵击昭信节度使冯行袭于金州【冯行袭附朱全忠】　朱全忠以赵匡凝东与杨行密交通西与王建结昏乙未遣武宁节度使杨师厚将兵撃之己亥全忠以大军继之　【考异曰梁太祖实録薛居正五代史梁记皆云七月庚午遣杨师厚帅前军讨赵匡凝于襄州辛未帝南征唐实録七月全忠奏匡凝擅通好西川淮南又遣弟专领荆南请削夺官爵已遣都将杨师厚讨之翌日全忠自帅军以进编遗録八月壬辰先抽武宁杨师厚是日到乃议伐襄州帅赵匡凝乙未大发车徒委杨师厚总其军政乙亥上领亲从步骑继大军之后是夜宿尉氏今从之薛史太祖将图禅代以匡凝兄弟并据藩镇乃遣使先谕防焉凝对使者流涕荅以受国恩深岂敢随时妄有它志使者复命太祖大怒天祐二年秋七月遣杨师厚帅师讨之辛未全忠南征表匡凝罪状请削官爵按全忠劫迁昭宗于洛阳匡凝与行密等移檄诸道共讨之全忠安肯以禅代问之今不取】　处州刺史卢约使其弟佶攻防温州【佶巨乙翻　考异曰新纪正月约陷温州十国纪年在此月戊戌今从之】张惠奔福州【犬复三年张惠据温州至是而败王审知时据福州自温州南出平阳县渡海浦即福州界九域志温州东南至福州界三百二十里自界首至福州五百二十里】　钱镠遣方永珍救婺州【淮南兵自正月攻婺州】　初礼部员外郎知制诰司空图弃官居虞乡王官谷【王官谷在虞乡县中条山】昭宗屡征之不起栁璨以诏书徴之图惧诣洛阳入见【见贤遍翻】阳为衰野坠笏失仪璨乃复下诏畧曰既养髙以傲代类移山以钓名又曰匪夷匪惠难居公正之朝【复扶又翻栁璨言司空图既非伯夷之清又非栁下惠之和且朝政如彼而自谓公正通鉴直叙其辞而媺恶自见】可放还山图临淮人也　杨师厚攻下唐邓复郢随均房七州【七州皆忠义军巡属】朱全忠军于汉北九月辛酉命师厚作浮梁于隂谷口【襄州谷城县有隂城镇按旧史隂谷口在襄州西六十里】癸亥引兵度汉【浮梁成而度】甲子赵匡凝将兵二万陈于汉滨【陈读曰阵】师厚与战大破之遂傅其城下【傅读如附】是夕匡凝焚府城帅其族及麾下士防汉奔广陵【僖宗中和四年赵徳諲据襄州传子匡凝至是而亡杨行密时据广陵匡凝防汉入江顺流东下而奔归之帅读曰率下同】乙丑师厚入襄阳丙寅全忠继至匡凝至广陵杨行密戏之曰君在镇岁以金帛输全忠今败乃归我乎匡凝曰诸侯事天子岁输贡赋乃其职也岂输贼乎【输舂遇翻】今日归公正以不从贼故耳行密厚遇之　丙寅封皇弟禔为颍王【禔是支翻又是兮翻】祐为蔡王　丁夘荆南节度使赵匡明帅众二万弃城奔成都【天复二年赵匡凝遣匡明据有荆南匡凝既败匡明亦走】戊辰朱全忠以杨师厚为山南东道留后引兵击江陵【荆南军府治江陵】至乐乡【九域志江陵府长林县有乐乡镇】荆南牙将王建武遣使迎降全忠以都将贺瓌为荆南留后【降户江翻瓌古回翻】全忠寻表师厚为山南东道节度使　王宗贺等攻冯行袭所向皆捷丙子行袭弃金州奔均州其将全师朗以城降【僖宗大顺二年冯行袭取金州至是而败行袭遂归于朱全忠九域志金州东至均州七百里　考异曰李昊蜀书髙祖纪作全行思后主纪作全行宗林思谔王宗播王承规传作全行宗桑志传作全行朗新书冯行袭传作金行全葢传写差误不可考正按后蜀后主实録云金州招安指挥使全师郁世居金州疑是师朗昆弟族人也今从十国纪年】王建更师朗姓名曰王宗朗【更工衡翻下诏更同】补金州观察使割渠巴开三州以之【宋白曰渠州春秋巴国秦灭巴置巴郡汉为宕渠县地蜀先主分巴郡置宕渠郡梁大同三年于郡理置渠州巴州亦汉宕渠地后汉分宕渠北界置汉昌县今州理是也后魏于汉昌县理置大谷郡又于郡北置巴州开州汉朐防县地后汉建安二年分朐防西北界置汉丰县后周置开江郡隋改郡为开州】　乙酉诏更用十一月癸酉亲郊　淮南将陶雅陈璋拔婺州执刺史沈夏以归杨行密以雅为江南都招讨使歙婺衢睦观察使【杨行密本用陶雅为歙州】以璋为衢婺副招讨使璋攻暨阳【此暨阳即越州诸暨县也与婺州东阳县接境】两浙将方习败之【败补迈翻】习进攻婺州　濠州团练使刘金卒杨行密以金子仁规知濠州　杨行密长子宣州观察使渥【长知两翻下子长同】素无令誉【令善也令力正翻】军府轻之行密寝疾命节度判官周隐召渥隐性憃直【憃书容翻愚也又涉降翻】对曰宣州司徒轻易信防喜击毬饮酒【杨渥时守宣州盖加官司徒易以防翻喜许记翻】非保家之主余子皆防未能驾驭诸将庐州刺史刘威从王起细防必不负王不若使之权领军府【考异曰按徐温谓隐为姧人隐若欲为乱当密召刘威岂肯对其父斥渥短请以军府授威隐乃戆直之人耳】俟诸子长以授之【长知两翻】行密不应左右牙指挥使徐温张颢言于行密曰王平生出万死冒矢石为子孙立基业【为于伪翻】安可使它人有之行密曰吾死瞑目矣【瞑莫定翻闭目也】隐舒州人也它日将佐问疾行密目留幕僚严可求众出可求曰王若不讳如军府何行密曰吾命周隐召渥今忍死待之可求与徐温诣隐隐未出见牒犹在案上可求即与温取牒遣使者如宣州召之【为杨渥不终张本】可求同州人也【路振九国志曰严可求本冯翊人父实仕唐为江淮陆运判官由是家于江都】行密以润州团练使王茂章为宣州观察使【杨行密以宣州地接杭州使良将居之岂知杨渥与王茂章搆怨乎为茂章奔两浙张本】冬十月丙戌朔以朱全忠为诸道兵马元帅别开幕
　　府【别开元帅府】是日全忠部署将士将归大梁【将自襄阳归大梁】忽变计欲乗胜击淮南【洛阳以丙戌除全忠诸道元帅全忠犹在行营以是日变计欲攻淮南】敬翔谏曰今出师未逾月平两大镇【谓荆襄两镇】辟地数千里逺近闻之莫不震慑【慑之涉翻】此威望可惜不若且归息兵俟舋而动【敬翔知淮南之不可攻舋许观翻】不聴　改昭信军为戎昭军【昭信军本置于金州时已为王建所取】　辛夘朱全忠发襄州壬辰至枣阳【枣阳县属随州自襄阳至枣阳一百三十余里】遇大雨自申州抵光州【宋白曰申州春秋之申国汉置平氏县魏文帝立义阳郡宋立司州入魏改为郢州周武帝改郢州为申州光州春秋国汉为西阳县魏置弋阳郡梁末于光城置光州北齐置南郢州后周为淮南郡隋复为光州九域志自申州东南至光州三百五十五里　考异曰梁太祖实録十月壬申上御大军发自襄州由安黄涉申光暨夀春之霍丘驻焉十国纪年十月朱全忠自襄州帅众二十万趋光夀按十月丙戌朔无壬申梁实録误今从编遗録】道险狭涂潦人马疲乏士卒尚未冬服多逃亡全忠使人谓光州刺史柴再用曰下我以汝为蔡州刺史【柴再用汝阳人也故以衣锦啗之】不下且屠城再用严设守备戎服登城见全忠拜伏甚恭曰光州城小兵弱不足以辱王之威怒王茍先下寿州敢不从命全忠留其城东旬日而去　起居郎苏楷礼部尚书循之子也【裴枢等既死而蘓循等进矣奉唐玺绶而输之梁者此辈也】素无才行【行下孟翻】干宁中登进士第昭宗覆试黜之仍永不聴入科场【洪迈随笔曰昭宗干宁三年试进士刑部尚书崔凝以下二十五人放榜诏于武徳殿前覆试但放十五人自状头张贻范以下重落其六人许再入举四人所试最下不许再入蘓楷其一也唐人谓贡院为科场亦谓之场屋言由此而决科进取争名之场也】甲午楷帅同列上言諡号美恶臣子不得而私先帝諡号多溢美乞更详议【按旧书帝纪楷时帅起居郎罗衮起居舍人卢鼎上駮议楷目不知书仅能执笔其文罗衮作也帅读曰率上时掌翻】事下大常【下户嫁翻】丁酉张廷范奏改諡恭灵庄愍孝皇帝庙号襄宗诏从之　杨渥至广陵【渥自宣州至广陵】辛丑杨行密承制以渥为淮南留后　戊申朱全忠发光州迷失道百余里又遇雨比及寿州【九域志光州东至寿州三百五十里比必利翻】寿人坚壁清野以待之全忠欲围之无林木可为栅乃退屯正阳【淮水流出颍寿之间夹淮有正阳镇东正阳属寿州安丰县界西正阳属颍州颍上县界】　癸丑更名成徳军曰武顺【以朱全忠父名诚故改成徳为武顺更工衡翻】　十一月丙辰朱全忠度淮而北柴再用抄其后军【抄楚交翻】斩首三千级获辎重万计全忠悔之【悔不用敬翔之言也】躁忿尤甚【躁则到翻】丁卯至大梁先是全忠急于传禅【先悉荐翻】密使蒋晖等谋之晖与栁璨等议以魏晋以来皆先封大国加九锡殊礼然后受禅当次第行之乃先除全忠诸道元帅以示有渐仍以刑部尚书裴迪为送官告使全忠大怒宣徽副使王殷赵殷衡疾晖权宠欲得其处【蒋晖时为枢密使内专朝廷之权外结朱全忠之宠】因譛之于全忠曰晖璨等欲延唐祚故逗遛其事以须变【须待也】晖闻之惧自至寿春具言其状【言朱全忠在寿春行营蒋晖惧罪故自往言状】全忠曰汝曹巧述闲事以沮我【沮在吕翻止也】借使我不受九锡岂不能作天子邪【禅代之事先封大国次加九锡殊礼此王莽创为之也魏晋踵而行之讳其名而受其实魏文帝所谓舜禹之事吾知之矣其言虽不至如朱全忠之凶暴其欲簒之心则一也】晖曰唐祚已尽天命归王愚智皆知之晖与栁璨等非敢有背徳【背蒲妹翻】但以今兹晋燕岐蜀皆吾勍敌【晋李克用燕刘仁恭岐李茂贞蜀王建勍渠京翻】王遽受禅彼心未服不可不曲尽义理然后取之欲为王创万代之业耳【为于伪翻】全忠叱之曰奴果反矣晖惶遽辞归与璨议行九锡时天子将郊祀百官既习仪【唐制大祀百官皆先习仪受誓戒散斋致斋而后行事】裴迪自大梁还【裴迪先至寿春行营从朱全忠还大梁自大梁还洛阳】言全忠怒曰栁璨蒋晖等欲延唐祚乃郊天也璨等惧庚午敕改用来年正月上辛殷衡本姓孔名循为全忠家乳母养子故冒姓赵后渐贵复其姓名　壬申赵匡明至成都【正月丁卯弃荆南至是方至成都】王建以客礼遇之昭宗之防朝廷遣告哀使司马卿宣谕王建至是始入蜀境西川掌书记韦庄为建谋【为于伪翻下思为同】使武定节度使王宗绾谕卿曰【武定节度使治洋州蜀之东北鄙也故使谕卿】蜀之将士世受唐恩去岁闻乗舆东迁凡上二十表【乗绳证翻上时掌翻】皆不报寻有士卒自汴来闻先帝已罹朱全忠弑逆蜀之将士方日夕枕戈【枕职任翻】思为先帝报仇不知今兹使来以何事宣谕舍人宜自图进退【司马卿抑时为中书舍人欤否则唐制中书通事舎人掌受四方章奏及宣传诏命今以卿将命出使故称之欤】卿乃还【还从宣翻】　庚辰吴武忠王杨行密薨【年五十四　考异曰十国纪年注吴録唐烈祖实録及吴史官王振撰杨本纪皆云天祐二年十一月庚辰行密卒敬翔梁编遗録云天祐三年三月颍州获河东谍者言去年十一月持李克用绢书往淮南十二月至杨州方知杨行密已死与庄宗功臣列传行密传所载畧同沈顔行密神道碑殷文圭行密墓志游恭渥墓志皆云天祐三年丙寅二月十三日丙申卒薛居正五代史行密传亦云天祐三年卒行密之亡嗣君幼弱不由朝命承袭或始死未敢发防赴以明年二月疑沈顔等从而书之墓志云十一月吴王寝疾付渥后事授淮南使或本纪等误以此月为行密卒王振沈顔殷文圭游恭皆仕吴而记録差异固不可考今从旧史而存碑志年月以广传闻】将佐共请宣谕使李俨承制授杨渥淮南节度使东南诸道行营都綂兼侍中农郡王【杨行密请李俨承制见二百六十三卷天复二年渥字承天杨行密长子】　栁璨蒋晖等议加朱全忠九锡朝士多窃懐愤邑【朝直遥翻】礼部尚书蘓循独扬言曰梁王功业显大厯数有归朝廷速宜揖让朝士无敢违者辛巳以全忠为相国总百揆以宣武宣义天平防国天雄武顺佑国河阳义武昭义保义戎昭武定泰宁平卢忠武匡国镇国武宁忠义荆南等二十一道为魏国【宣武领汴宋亳单宣义领汝郑滑天平领郓曹濮济防国领河中晋绛慈隰天雄领魏博贝衞澶相武顺领镇冀深赵佑国领京兆商华河阳领孟懐义武领定祁易昭义军领潞泽保义领邢洺磁戎昭领金均房武定领洋泰宁领兖沂密平卢领青淄齐棣登莱忠武领陈许匡国领同镇国领陜虢武宁领徐宿忠义领襄邓随郢唐复安荆南领荆归峡】进封魏王仍加九锡全忠怒其稽缓让不受十二月戊子命枢密使蒋晖赍手诏诣全忠谕指癸巳晖自大梁还言全忠怒不解甲午栁璨奏称人望归梁王陛下释重负今其时也即日遣璨诣大梁逹传禅之意全忠拒之初璨陷害朝士过多【谓白马之祸也】全忠亦恶之【恶乌路翻】璨与蒋晖张廷范朝夕宴聚深相结为全忠谋禅代事【为于伪翻】何太后泣遣宫人阿防阿秋达意晖语以它日传禅之后求子母生全【阿乌葛翻语牛倨翻帝及徳王裕皆何太后子也昭宗已弑裕与诸弟稍长相继而死事已至此后之母子能独全乎后素号多智临难乃尔盖当时以能随时上下以全生者为智也】王殷赵殷衡譛晖云与栁璨张廷范于积善堂夜宴对太后焚香为誓期兴复唐祚【何太后时居积善宫】全忠信之乙未收晖及丰徳库使应顼御防使朱建武系河南狱【河南府狱】以王殷权知枢密赵殷衡权判宣徽院事全忠三表辞魏王九锡之命丁酉诏许之【朱全忠愤怒正欲杀蒋晖等乃复行魏晋之事表辞者敬翔教之也诏许之者王殷等承朱全忠之风指也】更以为天下兵马元帅然全忠已修大梁府舍为宫阙矣【史诛其心迹以示天下后世】是日斩蒋晖杖杀应顼朱建武庚子省枢密使及宣徽南院使独置宣徽使一员以王殷为之赵殷衡为副使辛丑敕罢宫人宣传诏命【天复三年诛宦官以内夫人宣传诏命考异见前】及参随视朝【开元礼疏曰晋康献禇后临朝不坐则宫人传命百僚周隋相因国家承之不改唐六典曰宫嫔司賛掌朝防賛相之事凡朝引客立于殿庭至天祐三年诏曰宫嫔女职本备内任今后遇延英坐日只令小黄门只引从宫人不得出内正是年诏敕也】追削蒋晖为凶逆百姓令河南掲尸于都门外聚众焚之【河南河南府也揭其谒翻举也】晖既死王殷赵殷衡又诬晖私侍何太后令阿秋阿防通导往来己酉全忠密令殷殷衡害太后于积善宫敕追废太后为庶人【子而废母是复晋峻阳之事也】阿秋阿防皆于殿前扑杀【扑弼角翻】庚戌以皇太后丧废朝三日【既废母为庶人又废朝三日废为庶人天性灭矣废朝三日既非防母之礼又不足以塞天性之伤唐之臣子非唐之臣子也朝直遥翻】辛亥敕以宫禁内乱罢来年正月上辛谒郊庙礼【唐不复郊矣】癸丑守司空兼门下侍郎同平章事栁璨贬登州刺史太常卿张廷范贬莱州司户甲寅斩璨于上东门外车裂张廷范于都市【自罢谒郊庙以下皆朱全忠之夙心】璨临刑呼曰负国贼栁璨死其宜矣【呼火故翻】　西川将王宗朗不能守金州焚其城邑奔成都【王宗朗守金州才三月耳】戎昭节度使冯行袭复取金州奏请金州荒残乞徙理均州从之更以行袭领武安军　【考异曰实録云改为武宁军新表云改为武定军按武宁乃徐州军额武定乃洋州军额不应同名续寳运録注云天复七年秋汴军都头号冯青面改姓朱授全忠印绶为洋州刺史授当作受洋州自景福元年刺史杨守佐归顺鳯翔后被朱全忠除此年秋蜀第二指挥使王宗绾收获金州都押衙全贵帅众降赐姓王名宗朗拜金州刺史又编遗録天祐三年二月云行袭巳于均州建节因署韩恭知金州事请朝廷落下防御使并不建戎昭军以此诸书参验似是今者以行袭兼领洋州节制非改戎昭为武定军实録新表皆误续寳运録天复七年亦误也　按考异则武安军当作武定军参考新旧书亦然】　陈询不能守睦州奔于广陵【为两浙兵所逼也僖宗中和四年陈晟据睦州至询而败】淮南招讨使陶雅入据其城　杨渥之去宣州也欲取其幄幕及亲兵以行观察使王茂章不与渥怒既袭位遣马步都指挥使李简等将兵袭之【杨渥袭位曽几何时而修怨于一州将其褊量如此固不足以君国子民】　湖南兵寇淮南淮南牙内指挥使杨彪击却之
　　三年春正月壬戌灵武节度使韩逊奏吐蕃七千余骑营于宗髙谷将击嗢未及取凉州【赵珣聚米图经曰灵武自贺兰山路过西至凉州九百里】　李简兵奄至宣州王茂章度不能守【度徒洛翻】帅众奔两浙【帅读曰率】亲兵上蔡刁彦能辞以母老不从行登城谕众曰王府命我招谕汝曹【杨渥父子皆以王爵镇广陵故称淮南军府为王府】大兵行至矣众由是定陶雅畏茂章断其归路【断音短】引兵还歙州钱镠复取睦州【睦州自此属钱氏杨氏不能争歙书涉翻】镠以茂章为镇东节度副使更名景仁【更工衡翻】　乙丑加静海节度使曲承裕同平章事【曲承裕乗乱据有安南】　初田承嗣镇魏博选募六州骁勇之士五千人为牙军【事见二百二十二卷代宗广徳元年】厚其给赐以自衞为腹心自是父子相继亲党胶固岁乆益骄横【横户孟翻】小不如意辄族旧帅而易之【帅所类翻】自史宪诚以来皆立于其手【穆宗长庆二年立史宪诚文宗大和三年立何进滔懿宗咸通十一年立韩允中僖宗中和三年立乐彦祯文徳元年立赵文防寻立罗信】天雄节度使罗绍威心恶之力不能制【恶乌路翻】朱全忠之围鳯翔也【围鳯翔见昭宗天复元年二年三年】绍威遣军将杨利言密以情告全忠欲借其兵以诛之全忠以事方急未暇如其请隂许之及李公佺作乱【去年七月李公佺乱见上】绍威益惧复遣牙将臧延范趣全忠【趣读曰促】全忠乃发河南诸镇兵七万遣其将李思安将之防魏镇兵屯深州乐城【魏镇魏博镇冀两镇乐城恐当作乐夀】声言击沧州讨其纳李公佺也防全忠女适绍威子廷规者卒【卒子恤翻】全忠遣客将马嗣勲实甲兵于槖中【有底曰囊无底曰槖槖挞各翻】选长直兵千人为担夫【长直兵葢选骁勇之士长使之直衞不以番代者也担都滥翻】帅之入魏【帅读曰率下同】诈云防葬全忠自以大军继其后云赴行营牙军皆不之疑庚午绍威潜遣人入库断弓甲襻【防音短襻普患翻】是夕绍威帅其奴客数百与嗣勲合击牙军牙军欲战而弓甲皆不可用遂阖营殪之【殪一计翻】凡八千家婴孺无遗诘旦全忠引兵入城【诘去吉翻】辛未以权知宁逺留后厐巨昭岭南西道留后叶广
　　畧并为节度使【二人皆能保据本道因而命之】　庚辰钱镠如睦州【九域志杭州西南至睦州三百一十五里】　西川将王宗阮攻归州获其将韩从实【归州属荆南】　陈璋闻陶雅归歙自婺州退保衢州两浙将方永珍等取婺州进攻衢州【去年九月淮南兵取婺州陈璋本以衢州附淮南今自婺州退保之】　杨渥遣先锋指挥使陈知新攻湖南三月乙丑知新拔岳州逐刺史许徳勲【昭宗天复三年湖南将许徳勲取岳州今弃之】渥以知新为岳州刺史【为陈知新等覆军张本】　戊寅以朱全忠为盐铁度支户部三司都制置使三司之名始于此全忠辞不受　夏四月癸未朔日有食之　罗绍威既诛牙军魏之诸军皆惧绍威虽数抚谕之【数所角翻】而猜怨益甚朱全忠营于魏州城东数旬将北巡行营防天雄牙将史仁遇作乱聚众数万据髙唐【髙唐汉古县唐属博州九域志在州东北一百一十里】自称留后天雄巡内诸县多应之全忠移军入城遣使召行营兵还攻髙唐至歴亭【歴亭县属贝州九域志在州东九十里宋白曰歴亭县之地自后魏至髙齐其地属鄃县隋开皇十六年于永济渠南置歴亭县遥取汉歴城县为名按汉地理志歴城属信都郡在蓚县界王莽改曰歴亭唐万岁登封元年移就盘河置在古歴城西七十里】魏兵在行营者作乱与仁遇相应元帅府左司马李周彞右司马符道昭击之所杀殆半进攻髙唐克之城中兵民无少长皆死【少诗照翻长知两翻】擒史仁遇锯杀之先是仁遇求救于河东及沧州【先悉荐翻】李克用遣其将李嗣昭将三千骑攻邢州以救之时邢州兵才二百团练使牛存节守之嗣昭攻七日不克全忠遣右长直都将张筠将数千骑助存节守城筠伏兵于马岭击嗣昭败之【败襧迈翻】嗣昭遁去义昌节度使刘守文遣兵万人攻贝州又攻冀州拔蓚县进攻阜城【蓚阜城并汉古县唐属冀州九域志蓚县在州东北一百五十里阜城在州东一百六十里蓚音条】时镇州大将王钊攻魏州叛将李重霸于宗城【宗城县属魏州九域志在州西北一百七十里】全忠遣归救冀州沧州兵去【沧州兵即刘守文所遣】丙午重霸弃城走汴将胡规追斩之　镇南节度使钟传以养子延规为江州刺史传薨军中立其子匡时为留后延规恨不得立遣使降淮南　【考异曰实録初钟传养上蓝院僧为子曰延圭补江州刺史传卒遂召淮师陷其城今从十国纪年吴史】　五月丁巳朱全忠如洺州遂巡北边视戎备还入于魏　丙子废戎昭军并均房忠义军【并属山南东道】以武定节度使冯行袭为匡国节度使【冯行袭自均州徙同州】　杨渥以升州刺史秦裴为西南行营都招讨使将兵击钟匡时于江西【钟延规啓之也】　六月甲申复以忠义军为山南东道【僖宗文徳元年以山南东道为忠义军】　朱全忠以长安邻于邠岐数有战争【九域志长安西北至邠州二百七十五里西至鳯翔三百九里数所角翻】奏徙佑国节度使韩建于淄青【韩建本与李茂贞连结者也朱全忠恐其复然故徙之】以淄青节度使长社王重师为佑国节度使　秋七月朱全忠克相州时魏之乱兵散据贝博澶相衞州【澶时连翻相息亮翻】全忠分命诸将攻讨至是悉平之引兵南还　【考异曰实録在六月今从编遗録唐太祖纪年録编遗録七月癸未上起兵离魏都按是月壬子朔无癸未编遗録误也】全忠留魏半岁【自正月入魏至是半歳】罗绍威供亿所杀牛羊豕近七十万资粮称是所赂遗又近百万比去蓄积为之一空【近其靳翻称尺证翻遗唯季翻比必利翻为于伪翻】绍威虽去其逼【去羌吕翻】而魏兵自是衰弱绍威悔之谓人曰合六州四十三县铁不能为此错也【魏州领贵乡元城魏馆陶冠氏莘朝城昌乐临河洹水成安内黄宗城永济十四县博州领聊城博平武水清平堂邑髙唐六县相州领安阳邺汤隂林虑尧城临漳六县卫州领汲卫共城新乡黎阳五县贝州领清河清阳武城经城临清漳南歴亭夏津八县澶州领顿丘清丰观城临黄四县错鑢也铸为之又释错为误罗以杀牙兵之误取铸错为喻】壬申全忠至大梁　【考异曰编遗録云壬辰亦误】　秦裴至洪州军于蓼洲诸将请阻水立寨裴不从钟匡时果遣其将刘楚据之诸将以咎裴裴曰匡时骁将独楚一人耳若帅众守城不可猝拔【帅读曰率下同】吾故以要害诱致之耳【诱音酉】未几裴破寨执楚【楚居岂翻】遂围洪州饶州刺史唐寳请降【降户江翻】　八月乙酉李茂贞遣其子侃为质于西川【质音致】王建以侃知彭州　朱全忠以幽沧相首尾为魏患【幽刘仁恭沧刘守文父子相为首尾】欲先取沧州甲辰引兵发大梁　两浙兵围衢州【此即方永珍之兵也】衢州刺史陈璋告急于淮南杨渥遣左厢马步都虞周本将兵迎璋本至衢州浙人解围陈于城下璋帅众归于本两浙兵取衢州【淮南与浙人争婺睦衢三州至是方悉归于钱氏陈读曰阵帅读曰率】吕师造曰浙人近我而不动轻我也请击之【吕师造狃于青山之捷气陵浙人近其靳翻】本曰吾受命迎陈使君今至矣何为复战彼必有以待我也遂引兵还本为之殿浙人蹑之【复扶又翻殿丁练翻蹑尼辄翻】本中道设伏大破之　九月辛亥朔朱全忠自白马渡河丁卯至沧州军于长芦【杜佑曰沧州长芦县汉参芦县地宋废县为长芦镇属清池县】沧人不出罗绍威馈运自魏至长芦五百里不絶于路又建元帅府舍于魏所过驿亭供酒馔幄幕什器【馔雏皖翻又雏恋翻】上下数十万人无一不备【罗绍威厚奉朱全忠不惟以报徳亦惧因伐虢之便而取虞也】　秦裴拔洪州虏钟匡时等五千人以归【僖宗中和二年钟传据洪州至匡时而亡】杨渥自兼镇南节度使以裴为洪州制置使【淮南杨氏遂兼有江西之地】　静难节度使杨崇本以鳯翔保塞彰义保义之兵攻夏州【保义当作保大葢保义军领邢洺磁在山东而保大军领鄜坊与邠岐等镇皆在关西也难乃旦翻夏户雅翻】匡国节度使刘知俊邀击坊州之兵斩首三千余级擒坊州刺史刘彦晖【坊州保大军巡属也以此证上文保义其误明矣】　刘仁恭救沧州战屡败乃下令境内男子十五以上七十以下悉自备兵粮诣行营军发之后有一人在闾里刑无赦或谏曰今老弱悉行妇人不能转饷此令必行滥刑者众矣乃命胜执兵者尽行【胜音升】文其面曰定霸都士人则文其腕或臂【腕乌贯翻】曰一心事主于是境内士民穉孺之外无不文者【穉直利翻】得兵十万军于瓦桥时汴军筑垒围沧州鸟防不能通仁恭畏其强不敢战城中食尽丸土而食或互相掠啖【啖徒滥翻】朱全忠使人説刘守文曰【説式芮翻】援兵势不相及何不早降守文登城应之曰仆于幽州父子也梁王方以大义服天下若子叛父而来将安用之全忠愧其辞直为之缓攻【为于伪翻】　冬十月丙戌王建始立行台于蜀【考异曰续寳运録曰天复六年十月六日行下此牓帖则是此年十月也】建东向舞蹈号
　　恸【号户刀翻】称自大驾东迁【谓昭宗迁洛也】制命不通请权立行台用李晟郑畋故事承制封拜【按李晟讨朱泚屯东渭桥但请假禆佐赵光铣唐良臣张彧为洋利劒三州刺史以通蜀汉喉衿上不暇从也其后假张彧京兆少尹以调畿内刍米表李懐光降将孟涉段威勇以要官未尝承制封拜也郑畋便宜从事见二百五十四卷僖宗广明元年】仍以牓帖告谕所部藩镇州县　刘仁恭求救于河东前后百余辈李克用恨仁恭返覆【刘仁恭以幽州叛李克用又约朱全忠共攻之此克用之所深恨也】竟未之许其子存朂谏曰今天下之势归朱温者什七八虽强大如魏博镇定莫不附之自河以北能为温患者独我与幽沧耳今幽沧为温所困我不与之并力拒之非我之利也夫为天下者不顾小怨且彼尝困我而我救其急以徳懐之乃一举而名实附也此乃吾复振之时不可失也【史言李存朂智识能辅其父所不逮】克用以为然与将佐谋召幽州兵与攻潞州曰于彼可以解围于我可以拓境乃许仁恭和召其兵仁恭遣都指挥使李溥将兵三万诣晋阳克用遣其将周徳威李嗣昭将兵与之共攻潞州　夏州告急于朱全忠戊戌全忠遣刘知俊及其将康懐英救之杨崇本将六镇之兵五万军于美原【据上文则杨崇本所将者五镇之兵耳葢并将秦陇之兵为六镇】知俊等击之崇本大败归于邠州　武贞节度使雷彦威屡寇荆南留后贺瓌闭城自守【去年九月汴将贺瓌守荆南】朱全忠以为怯以颍州防御使髙季昌代之【髙季昌自此遂据有荆南】又遣驾前指挥使倪可福将兵五千戍荆南以备吴蜀【倪可福自此遂委质于髙季昌】朗兵引去【朗兵雷彦威之兵也】　十一月刘知俊康懐贞【以此观之上文误作懐英】乗胜攻鄜延等五州下之加知俊同平章事以懐贞为保义节度使【恐即命康懐页以鄜畤保义当作保大以通鉴明年书保平节度使康懐贞证之又恐自是保义】西军自是不振【西军谓邠岐军也】　湖州刺史髙彦卒子澧代之【澧音礼】　十二月乙酉钱镠表荐行军司马王景仁诏以景仁领宁国节度使【王景仁即王茂章是年正月弃宣州归钱镠　考异曰薛居正五代史镠辟为两府行军司马具以状闻太祖复命遥领宣州节度使同平章事欧阳修五代史曰镠表景仁领宣州节度使今从之】　朱全忠分步骑数万遣行军司马李周彞将之自河阳救潞州　闰月乙丑废镇国军兴徳府复为华州匡国节度割金商州佑国军【并同华为一镇割金商以佑国皆欲厚其资力以扞邠岐】　初昭宗凶讣至潞州【讣音赴告丧曰讣】昭义节度使丁防帅将士缟素流涕久之【帅读曰率】及李嗣昭攻潞州防举军降于河东　【考异曰唐太祖纪年録丁酉丁防开门迎降闰十二月太祖以李嗣昭为潞帅薛居正五代史梁纪在闰月后唐纪在十二月今从新旧唐纪薛史梁纪及编遗録】李克用以嗣昭为昭义留后防见克用泣曰防非力不能守也梁王陵虐唐室防虽受其举拔之恩诚不忍其所为故来归命耳【无是非之心非人也丁防其有是非之心者乎】克用厚待之位于诸将之上己巳朱全忠命诸军治攻其将攻沧州【治直之翻】壬申闻潞州不守甲戌引兵还先是调河南北刍粮水陆输军前【先悉荐翻调徒吊翻输舂遇翻】诸营山积全忠将还悉命焚之烟炎数里在舟中者凿而沉之【炎读曰焰沈持林翻朱全忠举两河之兵力以攻刘守文沧州孤城破在旦夕遽以潞州内叛烧营而退者岂不知功壊于垂成哉盖潞州天下之脊而河东之兵全忠之所素惮者也自潞州而南下太行直抵懐孟之郊可以进据洛都一正唐室全忠之簒事不成矣此其所以狼狈而返】刘守文使遗全忠书曰王以百姓之故赦仆之罪解围而去王之惠也城中数万口不食数月矣与其焚之为烟沈之为泥愿乞其余以救之全忠为之留数囷以遗之【刘守文之辞卑而情可矜故全忠之凶暴亦为之感动遗惟季翻乞音气为于伪翻】沧人赖以济河东兵进攻泽州不克而退　吉州刺史彭玕遣使请降于湖南【钟氏既亡故彭玕请降于马氏玕音千路振九国志作玕】玕本赤石洞蛮酋钟传用为吉州刺史【酋慈由翻】
  </div>
  <div class="pagination">
   <a href="资治通鉴四库_page62.html">
    上一页
   </a>
   <span>
    ...
   </span>
   <a href="资治通鉴四库_page58.html">
    58
   </a>
   <a href="资治通鉴四库_page59.html">
    59
   </a>
   <a href="资治通鉴四库_page60.html">
    60
   </a>
   <a href="资治通鉴四库_page61.html">
    61
   </a>
   <a href="资治通鉴四库_page62.html">
    62
   </a>
   <span class="current-page">
    63
   </span>
   <a href="资治通鉴四库_page64.html">
    64
   </a>
   <a href="资治通鉴四库_page65.html">
    65
   </a>
   <a href="资治通鉴四库_page66.html">
    66
   </a>
   <a href="资治通鉴四库_page67.html">
    67
   </a>
   <a href="资治通鉴四库_page68.html">
    68
   </a>
   <span>
    ...
   </span>
   <a href="资治通鉴四库_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
