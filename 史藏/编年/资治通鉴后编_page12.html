<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 12 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 12 页/共 44 页
  </h1>
  <div class="content">
   资治通鉴后编卷四十四
　　钦定四库全书
　　资治通鉴后编卷四十五
　　刑部尚书徐干学撰
　　宋纪四十五【起屠维单阏九月尽十二月凡四月】
　　仁宗体天法道极功全德神文圣武睿明孝皇帝
　　宝元二年九月甲午以美人苖氏为昭容俞氏为婕妤御史中丞孔道辅性鲠特立遇事弹劾无所阿避出
　　入风采肃然及再执宪权贵益惮之初道辅迎其父里中僦郭贽旧宅居之有言于帝曰道辅家近太庙出入传呼非所以尊神即诏道辅他徙殿中丞张宗古上言汉内史府在太庙堧中国朝以来庙垣下皆有官司第舍请勿令道辅避帝曰若此岂重宗庙乎丙申诏宗古免劾出通判莱州道辅叹曰憸人之言入矣未几果出宗古宗彛弟也　己亥皇长女封福康公主次女封崇庆公主福康母曰苗昭容崇庆母曰俞婕妤　乙夘出内库银四万两易粟赈益梓利夔路饥民　是月太子中允直集贤院富弼上疏曰窃闻去年十二月赵元昊反陛下召辅相于宴防不容顷之间辅相驰车马于康衢殊乖坐镇之重变起仓卒事无准绳众皆谓之忽然臣则知其有素昔元昊常劝德明勿事中朝且谓所得俸赐只以自归部落实繁穷困颇甚苟兹失众何以守邦不若习练干戈杜絶朝贡小则恣行讨掠大则侵夺封疆上下俱丰于我何恤时德明以力未甚盛不用其谋岂有身自继立而不可其説耶此元昊反状有素者一也自与通好畧无猜情门市不讥商贩如织纵其来往盖示懐柔然而迹稔则容奸事久则生变故我道路之出入山川之险夷邦政之臧否国用之虚实莫不周知而熟察又比来放出宫女任其所如元昊重币市之纳之左右不惟朝廷之事为其备详至于宫禁之私亦所窥测济以凶狡之性贪欲之谋岂顾守宗盟坐受羁制此元昊反状有素者二也西鄙地多带山马能走险潮海弥逺水泉不生王旅欲征军需不给穷讨则遁匿退保则袭追以逗挠为困人之谋以迟久为匮财之计元昊恃此艰险得以猖狂复知先朝加兵于我而终弃灵夏况我彊盛百倍往时今若称兵必能得志此元昊反状有素者三也朝廷累次遣使元昊多不致恭或故作滞留而不迎或佯为怱遽而见廹或欲负扆而对或欲专席而居虽相见之初暂御臣下之服而送出之后便具帝者之仪盖久已称尊成其骄态忽下编于臣列深耻见于国人日讲异圗自求足志此元昊反状有素者四也顷年灵州屯戍军校郑美奔戎德明用之持兵朝廷终失灵武元昊早蓄奸险务收豪杰故我举子不第贫贱无归如此数人自投于彼元昊或授以将帅或佐之公卿推诚不疑倚为谋主此元昊反状有素者五也西北相接乱华为虞自古闻之于今见矣顷者元昊援契丹为亲私自相通共谋冦难缓则指为声势急则假其师徒至有掎角为奇首尾相应彼若多作牵制我则困于分张盖先已结大冦之彊方敢立中原之敌此元昊反状有素者六也是六者嵗月已久中外共闻而天子不得知朝廷不为备此乃两府大臣之罪也臣今畧举八条伏惟圣明详择一事闻元昊遣使择其勇悍难制彊辩自髙者推为心腹必谓不敢加诛得以恣行倔彊以能揣敌情为有智以不辱君命为得贤我若察其叛谋所宜始至之日尽斩都市事出不意乖其本谋即时削夺或命将致讨或发兵备边戎人必惮而失圗战士必为之増气而反逺从境上召之都下恣其货易待之雍容重币遣还优辞慰恤者岂非兾其回心易虑复义向化乎夫朝廷结以恩信几四十载尚无懐感之意终致反常之祸岂兹姑息遂可悛移总缘执事者巽懦自居优游不断杀之恐其急击囚之恐其有辞遂至放还借示寛贷向若未能加戮只宜境上却回使其不测浅深犹可谓之下策召而复遣遂其能揣敌情之智成其不辱君命之贤大国之谋悉为小戎所料况当时调发正当辇运相属道路杂沓民口沸腾彼之往来尽得闻见谋国若此取侮之道也二事自去年十二月至今年四月相继三度栋军皆遣使臣传布宣命毎至都邑无不张皇臣谓今始用武遽称乏人万一边兵败衂频有杀伤须行补添别设应援其时调发栋选比之今来必大兴作凡系兵籍既已不充所谓乡军岂免彊配若果行之为患非细三事今年四月降中书劄子称臣僚上封言诸路羡登用备供入乞诫谕转运司如用度阙须管内自擘划支赡不得如前乞自京般请钱粮臣谓都下财货固当在处加阜有入无出莫知纪极今诸路运使以逐州实约之费无多羡余年嵗间有凶杀则必蠲除朝廷有要索则必多方捜括裁可应副若又分外督之不知出于何所朝廷既行诫谕运使不敢冒违无计以供惟民是取民或不禁必生怨怒亏损和气驯致深忧况元昊背畔闗中用兵要在安民圗共御冦而反靳中府无用之物扰西方已困之民惜财费人大非祖宗之用心也四事去嵗降诏令内外两省官及诸司使副在边者并军职刺史等保举殿直官已上堪充边任者臣闻有德者然后知人之德有才者然后识人之才无德者见有德必憎非才者见有才必忌使之择人何由得士臣又闻官大者德未必大位髙者才未必髙若限以官秩选求必恐其才德遗逸小而下者岂尽无能果有竒才皆可荐举而限以诏条得士为难臣谓两省官诸司使副或军职刺史在边者不可一例受诏宜令两府精择有才识公望卓然为人所称者方令举官仍宜不限品秩自借职选人以上皆得充举所保之事须保堪任边上重难任使或本人边事不集并当同罪则人人自畏岂敢容易保举哉五事窃闻鄜延路尝与蕃兵接战有一寨主为蕃兵所得及卤去军民甚众西头供奉官马遵引兵追战即时夺回延帅范雍及副都部署刘平奏乞酬奬朝命只迁东头供奉官而已夫马遵者出死力突坚围引既衂之兵入不存之地夺已擒之将士拔已陷之师徒虽非大功亦可谓之奇节矣况复范雍刘平者国家方大倚注保奏理合超迁只进一官殊乖舆论六事中书枢宻院同进购募元昊科格告示天下夫购者起于乱秦用于末世三代已往不闻有此今太平一统偶有小丑当加讨御奈何劝陛下行乱秦末世之事乎然有不得已者亦或为之何则苦于用兵为助兵之术则购之汉髙祖购项羽是也兵力骤败敌势转盛内懐震惧计无所出则购之王莽购刘縯是也用兵不一困于支离敌又相乗力未能应则购之梁太祖购刘知俊是也一夫跳走不知所从虽有甲兵之强无以加讨则购之楚平王购伍员之类是也四购虽设无一获者是购为无益不可全任明矣七事枢宻使夏守赟早事先朝尝恭储吏既缘攀附渐致显荣才术无闻公忠弗有一旦擢居众贤之上俾赞万务之机朝命则行人心不允况复元昊作梗西陲用兵上资睿圣之谋下取枢臣之画所宜遴选才能削平祸乱而防询厥德遽用斯人不问贤愚皆所轻笑亟宜罢免以重观瞻八事西鄙用兵已来数差移武臣往彼毎有过阙求见者必于边事有闻陛下听朝之余何惜一见召于咫尺待以从容霁其威顔加之善诱使无惧慴尽意敷陈然后观其奏对之是非察其趣向之邪正可者则奬激而遣之不可亦优容而罢之如此则各尽所懐无不感悦勇鋭立功报主何忧乎叛冦何恤乎用兵哉　冬十月甲子罢诸司三品官卒辍视朝初光禄卿郑立卒礼官举故事请辍朝而议者以为今诸司三品非要官恩礼不称辍朝故罢之【宋敏求春明録云国初以来唯正官三品方得諡兼官赠三品不得諡真宗命陈彭年详定遂诏文武官至尚书节度使卒许辍朝赠官至三品许请諡而史佚其传当考】宗正寺修玊牒官李淑上所修皇帝玊牒二卷皇子籍一卷　丙寅帝御延英阁观讲左氏春秋及读正説终帝曰春秋所述前世治乱之事敢不监戒正説先帝训言敢不尊奉丁度等拜伏而言曰陛下德音若此诚天下之福也帝复问度洪范酒诰二篇大义度悉以对因诏度讲周易淑读三朝宝训度及李仲容读所编经史规鉴事迹　己巳夀州长史林献可言国家休咎之事帝谓辅臣曰朝廷得失在任人得人则政治失人则政隳若尧舜之世虽有灾异不为害桀纣之世虽有祥瑞不为福今之言者多挟此以求进用不可不察　癸酉降益州路转运使明镐知同州坐知陵州楚应机受赇镐失按举也应机将败或告镐以先期奏之镐曰获罪则已安可欺朝廷耶　十一月戊子朔出内库真珠估缗钱三十万赐三司帝谕辅臣曰此无用之物既不欲捐弃不若散之民间收其直助籴边储亦可少纾吾民之敛也　壬辰诏礼部贡院自今省试举人设帘都堂中间而施帷幕两边令内外不相窥见检试卷官及吏人非给使毋得輙至堂上其诗赋论题并以注疏所觧揭示之不许上请或题义有疑当请者仍不得附近帘前御试考校并分上中下三等初考用墨其防抹于卷后通计之若涂注脱误四十字以上颇为不谨亦依礼部格少字数退黜之　癸巳以皇子生宴宗室于太清楼读三朝宝训赐御诗　丁酉降知枢宻院事盛度为尚书右丞知州参知政事程琳为光禄卿知颍州御史中丞孔道辅为给事中知郓州初张士逊素恶琳而疾道辅不附己将并逐之防开封府吏冯士元以败知府郑戬穷治之辞连度琳及天章阁待制厐籍直集贤院吕公绰太常博士吕公弼等十余人士逊察帝有不悦琳意即谓道辅上顾程公厚今为小人所诬宜见上为辨之道辅入对言琳罪薄不足深治帝果怒以道辅朋党大臣故特贬焉于是度坐令士元强取其邻所赁官舍琳坐令士元绐市张逊故第籍与公绰公弼坐令士元市女口皆被黜罚而士元流于海岛己亥帝谓辅臣曰所决冯士元狱如闻颇惬中外之论张士逊对曰台狱阿徇非特出宸断无以肃清朋党帝曰君子小人各有党乎士逊曰君子之党为公小人之党乃同恶相济耳帝曰若周之十乱可谓同心同德大抵法令必行邪正有别则朝纲举矣诏盛度等如有章表所在无得受　辛丑许建州立学仍给田五顷　壬寅以参知政事王鬷知枢宻院翰林学士知制诰宋庠参知政事　癸夘诏曰左右辅臣人所视效中执法朕之耳目而度乗髙势以侵占民居琳尝尹京邑以巧谲市第道辅又隂为之地奏请寛贳咸已正治厥罪其申告中外使知状焉　时陜西用兵调费日蹙天章阁待制同判礼院宋祁止疏论三冗三费曰何谓三冗天下有定官无限员一冗也天下厢军不任战而耗衣食二冗也僧道日益多而不定数三冗也三冗不去不可以为国请断自今日僧道已受戒具者姑如旧其方着籍为徒弟子者悉还为民可得耕夫织妇五十万人一冗去矣天下厢军不择孱小尫弱而悉刺之才圗供役本不知兵亦日费廪粮嵗费库帛数口之家不能自庇于是相挺逃匿化而为盗贼者不可胜计请自今罢天下招厢军其已在籍者许备役终身如此则中下之家悉入农业又得力耕者数十万则二冗去矣国家郡县素有定官譬以十人为额常以十二加之即迁代罪谪足以无乏今则不然一官未缺十人竞逐州县之地不广于前而官五倍于旧吏何得不苟进官何得不滥除请诏三班审官院内诸司流内铨明限员以为定法其门廕流外贡举之色实置选限稍务择人有阙官计员増吏则三冗去矣何谓三费一曰道场斋醮无日不有皆以祝帝夀奉先烈祈民福为名国家抱虚以考祥小人诬神而获利宜取其一二不可罢者使畧依本教以奉薫修则一费节矣二曰京师寺观或多设徒卒或増置官司衣粮所给三倍他处帐幄谓之供养田产谓之常住不徭不役坐蠧齐民请一切罢之则二费节矣三曰使相节度不藩要贪取公用以济私家请自今地非边要州无师屯者不得建节度已带节度不得留近藩及京师则三费节矣臣又闻之人不率则不从身不先则不信陛下若能躬服至俭风示四方衣服醪膳无溢旧规请自乗舆始锦防珠玊不得妄费请自后宫始　是月西贼冦保安军鄜延钤辖卢守懃等击走之贼又三万骑围承平寨鄜延副部署许懐德时在城中率劲兵千余人突围破贼贼乃觧去　十二月庚申诏审刑院大理寺刑部毋通賔客　贬折继宣为楚州都监以其弟继闵权领府州事继宣苛虐掊克种落嗟怨故也　乙丑赏保安军守御之功以卢守懃为左骐骥使都巡检司指使散直西河狄青为右班殿直青功最多故超四资授官　帝尝问参知政事宋庠以唐入閤仪戊辰庠上奏曰夫入閤乃唐只日于紫宸殿受常朝之仪也唐有大内又有大明宫在大内之东圵世谓之东内自髙宗以后天子多在大明宫宫之正南门曰丹凤门内第一殿曰含元殿大朝防则御之对圵第二殿曰宣政殿谓之正衙朔望大册拜则御之又对圵第三殿曰紫宸殿谓之上阁亦曰内衙只日常朝则御之凡天子坐朝必须立仗于正衙殿或乗舆止御紫宸即唤仗自宣政殿两门入是谓东西上閤门也以本朝宫殿视之宣德门唐丹凤门也大庆殿唐含元殿也文德殿唐宣政殿也紫宸殿唐紫宸殿也今或欲求入閤本意施于仪典即须先立仗于文德之庭如天子止御紫宸殿即唤仗自东西閤门入如此则差与旧仪合但今之诸殿比于唐制南圵不相对直为殊耳故后来议论因此未明又案唐自中叶以还双日及非时大臣奏事别御延英殿若今假日御崇政延和是也乃知唐制毎遇坐朝日即为入閤而叔世离乱五朝草创大昕之制更从易简正衙立仗因而遂废其后或有行者常人之所罕见乃复谓之盛礼甚不然也今相传入閤圗者是官司记常朝之制如閤门有仪制敕杂坐圗之类何足为希阔之事哉况唐开元旧礼本无此制至开宝中诸儒増附新礼始载月朔入閤之仪又以文德殿为上閤舛差尤甚盖当时编撰之士讨求未至太宗朝儒臣张洎亦有论奏颇为精洽或朝廷他日修复正衙立仗欲下两制使豫加商以正旧仪然议者以为今之殿閤与旧制不同难复行之　己巳降侍御史王素为都官员外郎知鄂州初孔道辅与素连姻及举素为台官而未尝以闻道辅既坐鞫狱阿徇贬故并素出之壬申诏中书自今御史阙官宜如旧制具两省班簿来上朕自择官令举人初中丞与知杂御史例得举台官及道辅举素帝以为比周故降是诏　癸酉以益梓利夔路饥罢皇子降生进奉从韩琦请也异时有司督责赋役烦急收市上供物不以其直琦悉为轻减蠲除之逐贪残不职吏罢冗役六百六十余人活饥民一百九十余万明道中简州劝诱纳粟复粜之为钱十六余万悉归常平琦曰是乃赈济之余非官缗也发库尽给四等以下户　孔道辅既贬郓州始知为张士逊所卖颇愤惋行至韦城发病卒然天下皆以遗直许之　闰月己酉以开封府推官直集贤院富弼知諌院　是月元昊复遣贺九言赍嫚书纳旌节及所授勅告并所得勅牓置神明匣留归娘族而去其书畧曰持命之使未还南界之兵躁动于鄜延麟府环庆泾原路九处入界又曰南兵败走收夺旗鼓符印枪刀矛防甚多兼杀下蕃人及军将士不少又曰既先违约又别降制命诱导边情潜谋害主谅非圣意皆公卿异议心膂妄圗有失宏规全忘大体又曰蕃汉各异国土逈殊幸非僭逆嫉妬何深又曰元昊久与契丹聫亲通使炎宋亦与契丹玊帛交驰傥契丹闻中朝违信示赏惑乱蕃族谅为不可又曰伏兾再揽菲言深详微恳回赐通和之礼荐行结好之恩【李焘曰据夏台事迹有元昊嫚书称天授礼法延祚二年十二月盖此年冬末也嫚书言边兵九处入界实録都不详当考之】是嵗直史馆蘓绅陈便宜八事一曰重爵赏二曰遴选择三曰明荐举四曰异服章五曰适才宜六曰择将帅七曰辨忠邪八曰修备预书奏帝嘉纳之寻除史馆修撰【除修撰在闰十二月己酉今附此】绅又请诏西边将帅为入讨计且曰以十年防守之费为一歳攻取之资不尔则防守之备不止于十年矣其论利害甚多　知延州范雍言自元贼不臣鄜延环庆泾原三路并近贼界河南麟府亦接连延州最当要害其地濶逺而贼所入路颇多又寨栅疎逺土兵至少无宿将精卒熟谙山川形势先曽奏请如贼入一路即令诸路举兵牵制之朝廷已降处分今闻上言者以为生事乞不酬赏是欲坐观此路被害更无首尾相救之势万一败事臣虽尽忠死节已误国家之寄望察不当职臣僚妄言之更严下约束如诸路因牵制而获功者即明行军赏傥一路获全则诸路皆得无虞仍乞早选差兵官共力御贼　鄜延环庆副都部署刘平上攻守之策曰五代之末中国多事唯制西戎似得长策于时中国未尝遣一骑一兵逺屯塞上但任土豪为众所伏者以其州邑就封之凡征赋所入得以赡兵由是兵精士勇将得其人而无边陲之虞太祖廓清天下谓唐末诸侯跋扈难制削其兵柄收其赋入自节度使以下第其俸禄或四方有急则领王师行讨事已兵归宿卫将还本镇虽为长策然当时大臣不能逺计亦以朔方李彛兴灵武冯继邺徙于内地自此灵夏渐敝中国命将出守发兵就屯千里馈粮逺近骚动十年之中兵民交困灵武既失守赵德明以僻守一隅且惧问罪亟驰驿奏愿备藩臣朝廷姑务息民即以灵夏两镇授之德明潜治甲兵日滋边患当时若止弃灵夏绥银四州限山为界使德明逺遁漠圵无今日之患既以山界蕃汉人戸并授之而鄜延环庆泾原秦陇嵗宿兵数万今元昊僭逆恣行杀害众叛亲离复与嘉勒斯赉相持已久结隙方深此乃天亡之时臣闻冦不可玩敌不可纵或元昊一旦为人杀戮酋豪代立与嘉勒斯赉通和约契丹为表里则西圵之边未可测矣若以鄜延环庆泾原秦陇四路军马分为两道益以蕃汉弓箭手步骑得精兵二十万比元昊之众三倍居多乗人心离散与嘉勒斯赉立敌之时缘边州军转徙粮草二百余里不出一月可坐致山界洪宥等州招集土豪以授职名给衣禄金帛自防御使以上第封之以土人补将校勇者贪于禄富者安于家不期月而人心自定或授嘉勒斯赉以灵武军节度使西平王使逼元昊河外族帐复出鄜延石州蕃汉步骑收河西部族以厚赏招其酋帅其众离贰则以大军进讨以所得城邑封之元昊不过窜身河外穷冦耳今倚山界洪宥等州蕃部为肘腋以其劲勇而善战鬭若失之是断其左右臂灵夏绥银不产五谷蕃部驰骋不习山界道路毎嵗供给资粮以赡之若复收洪宥以山界凭髙据险下瞰沙漠各列堡障量以戍兵镇守此天险也彼灵夏绥银千里黄沙本非华土往年调发逺戍老师费粮官私疲敝以致小丑昌炽此谋之不臧也或朝廷贷元昊之罪更示含容宿兵转多经费尤甚恐契丹谓朝廷养兵百万不能制一小戎有轻中国之心然亦须议守御之长计或元昊潜与契丹结为声援以张其势则安能减西兵以应河圵譬如一身二疾不可并治必轻者为先重者为后也请召夏竦范雍与两府大臣议定攻守之策令边臣遵守【李焘曰本传云平奏此疏未报而元昊盛兵攻保安军由土门路入冦平自庆州往援延州兵败被执平被执乃明年正月二十三日则此疏必是年冬末所奏也庆州去京二十七程】初夏竦请増置土兵易戍兵东归令既下知河中府龙圗阁直学士杨偕言西兵比继迁时十増七八县官困于供亿今州复益一二千人则嵗费缗钱又増百余万国用民力恐由此屈若训习士卒使之精鋭选任将帅求之方畧自然以寡击众以一当百又竦云土兵募足量加训练可代东兵徒虚语耳自德明纳欵以来东兵犹不可代况今日乎朝廷下竦议竦奏陜西防秋之敝无甚东兵一则不惯登山二则不耐寒暑三则饮食难充骄懦相习四则廪给至厚倍费钱帛今募土兵一则劲悍便习各防乡土人自为战二则识山川道路堪耐饥寒三则代东兵归卫京师四则嵗省刍粮钜万五则今嵗霜早收聚小民免至春饥起而为盗六则増数十指挥精兵詟伏贼气乃国家万世之利今杨偕云以寡击众以一当百以臣所见此乃虚言古者名将王翦南取荆楚须六十万人韩信圵举燕赵亦请益兵三万惟光武昆阳之战乗累捷之后前史曽云无不一当百乃一时之言非持久之事若偕能之乞命以代臣尽减并边兵马万人留百百人留十果以此数平凶荡冦即乞不次旌赏如其不能乃是挟私或懐希望亦乞严谴以戒防慝诏以竦章示偕偕复奏云臣之所陈盖以増兵不精徒费国用竦乃引王翦事为觧夫秦楚敌国也楚多勇士故翦有此言今元昊亦小贼耳岂与本朝为敌国哉自古将帅深入虏庭未有用六十万人者霍去病与轻勇骑八百直弃大军数百里赴利斩捕首虏过当后又将万骑歴五王国过焉支山千余里合兵鏖臯兰下收休屠祭天金人赵充国亦以万骑破先零李靖以骁骑三千破厥又以精骑一万至隂山擒颉利以献此数将之兵皆不过万人其余深入蕃境或至西域诸国用少击众不可胜数今竦在泾原守其城垒据其险阻来则御之去则释之不闻出师讨伐何用兵众盖竦意战或败衂欲以兵少为辞耳又竦言土兵各防乡土此乃浅近之见自古兵有九地士卒近家谓之散地言其易离散也且以近事言之閤门只王文恩为虏兵所败土兵皆窜走惟东兵近二百人拒捍射杀虏兵甚众以此知兵之强弱不系东西将有谋则兵虽寡必精而难陷将非才则兵虽众必骄而易败今边郡参用东兵土兵正得其宜若尽罢东兵亦非计也古人曰陇西之民有勇怯乃将吏之制巧拙异也有必胜之将无必胜之民世尝谓河北兵勇臣以为不然昔袁绍曹操战于官渡沮授谓绍曰圵兵虽众而劲果不及南军绍不听果败今江浙兵最称懦弱然昔项羽领江东子弟八千诸侯不敢仰视是知兵不系土地系于将帅训习节制抚养激励之何如耳今防边东兵人月受米七防五升土兵二石五防而竦乃言东兵廪给至厚此又不知之甚也竦又言土兵募足量加训练以代东兵且土兵数万须募足训练虽三二嵗未得其用兵精用之犹恐奔圵岂有量加训练而能取胜哉竦议遂屈　鄜州判官种世衡言延安东北二百里有故寛州请因其废垒而兴之以当冦冲右可固延安之势左可致河东之粟圵可圗银夏之旧朝廷从之命世衡董其役夏人屡来争世衡且战且城然处险无泉疑不可守凿地百五十尺始至石石工辞不可穿世衡命屑石一畚酬百钱卒得泉以济城成赐名清涧世衡放兄子也








　　资治通鉴后编卷四十五
&lt;史部,编年类,资治通鉴后编&gt;
　　钦定四库全书
　　资治通鉴后编卷四十六
　　刑部尚书徐干学撰
　　宋纪四十六【起上章执徐正月尽四月凡四月】
　　仁宗体天法道极功全德神文圣武睿明孝皇帝
　　康定元年春正月丙辰朔日有食之知諌院富弼请罢宴彻乐就馆赐北使酒食参知政事宋庠以为不可弼曰万一契丹行之为朝廷羞既而闻契丹罢宴帝深悔之【弼熈宁初久旱乞罢御宴指名宋庠劝仁宗不纳其言今从之】　壬戍赐国子监学田五十顷　鄜延环庆经畧司言元昊遣使至境上欲议通和诏所上表如不亏臣礼即受之　初西冦自承平退声言将攻延州范雍闻之惧甚请济师疏入而元昊诈遣人乞和雍信之不备元昊乃盛兵攻保安自土门路入壬申声言取金明寨都监李士彬严兵以待之夜分不至士彬释甲而寝翌日奄至士彬父子俱被禽遂乗胜抵延州城下雍先以檄召鄜延环庆副都部署刘平于庆州使至保安与鄜延副都部署石元孙合军趣土门及是雍复召平元孙还军救延州平得雍初檄即率骑士三千发庆州行四日至保安与元孙合军趣土门而雍后檄寻到平元孙遂引还乙亥复至保安平素轻贼谓其下曰义士赴人之急蹈汤火犹平地况国事乎因昼夜倍道兼行丁丑止营令骑兵先趣延州夺门鄜延都监黄德和将二千余人屯保安圵碎金谷巡检万俟政郭遵各将所部分屯雍皆召之为外援平亦使人趣其行戊寅德和政遵所将兵悉至五将合步骑万余结阵东行五里平令诸军齐进至三川口遇贼时平地雪数寸官军争奋杀贼骑五七百人乃退贼复蔽盾为阵官军亦击却之夺盾杀获及溺水死者又八九百人平左耳右胫皆中流矢日暮战士上首级及所获马论功平曰战方急且自记之悉当赏汝语未已轻兵薄战官军却引二十余步黄德和居阵后见军却率麾下军走保西南山众军随皆溃平遣其子宜孙驰追德和执其辔拜之曰当勒兵还并力拒贼奈何先引去德和不从遂駷马遁与宜孙皆趣甘泉平遣军校以劒留士卒得千余人力战拒贼贼退还水东平率余众保西南山下立七寨自固距贼一里所贼夜使人至寨问主将所在平戒军士勿应夜四鼓贼环寨大呼曰防许残卒不降何待平使人应之曰狗贼汝不降我何降也明日救兵大至汝众庸足破乎己夘黎明贼复呼曰汝降乎不然当尽死平又使人应之曰汝欲和者当为汝言之朝贼举鞭麾骑自山四出合击官军平与元孙巡阵东偏贼冲阵分为二遂与元孙皆被执贼围延州凡七日及失二将城中忧沮不知所为防是夕大雪贼觧去城得不陷【考异刘平石元孙被执实録称是月十九日按司马光记闻及赵珣聚米图经皆不然光所记日尤详且与珣合今从之】士彬世守金明有兵近十万人控扼中路众号铁壁相公元昊叛遣使诱士彬士彬杀之元昊乃使其民诈降士彬士彬白范雍请徙置南方雍曰讨而禽之孰若招而致之乃赏以金帛使士彬于是降者日至分诸寨甚众元昊使其诸将毎与士彬遇輙不战而走曰吾士卒闻铁壁相公莫不胆坠于地士彬由是益骄又以严酷御下多怨愤者元昊乃隂以金爵诱其所部渠帅往往受之而士彬不知是春元昊遣衙校贺真来见范雍自言欲改过归命朝廷雍喜厚礼而遣之凡先所获俘枭首于市者皆敛而塟之官为致祭真既出境贼骑大入诸降者皆为内应士彬时在黄堆寨闻贼至索马左右以弱马进遂鞚以诣元昊与其子懐宝俱陷没雍初闻贼大举令士彬分兵守三十六寨勿令贼得入懐宝諌曰今当聚兵御冦分则势弱不能支也士彬不从懐宝力战死或曰元昊得士彬割其耳而不杀后十余年乃卒　癸未朝廷始知刘平石元孙等兵败被执乙酉诏陜西州军有勇敢智谋之士识西贼情伪与山川要害攻取方畧者悉诣所在自陈敦遣赴京师　刘平石元孙败黄德和诬奏两人降贼知枢宻院事夏守赟颇辨其枉自请将兵击贼二月丁亥以守赟为陜西都部署兼经畧安抚等使　参知政事宋庠请严守备于潼闗从之知諌院富弼言天子守在四夷今城潼闗自闗以西为弃之耶　己丑以入内副都知王守忠为陜西都钤辖富弼言有唐之衰始疑将帅遂以内臣监军取败非一今守忠为都钤辖与监军何异昨用夏守赟已失人望愿罢守忠勿遣不听　以鄜延钤辖知鄜州张宗诲领兴州防御使许便宜从事刘平石元孙之败黄德和遁还鄜州时鄜城不完且无备传言贼骑将至人心惴恐宗诲乃严斥力为守御计贼亦引去【考异德和正月二十五日到鄜州张宗诲附传及正传云德和遁还延州不纳又走鄜州宗诲曰军奔将惧而无所归乱也乃纳之拘德和以闻此盖因尹洙所为宗诲墓志按实録载徳和事云德和遁至甘泉掠居民七日至鄜州诬奏刘平等又与宗诲同问王信以刘平所在此宗诲实未尝拘德和也及德和还延州范雍即使人代领其众遣归鄜州听命所称宗诲拘德和当在此时德和前至尚有部曲又自称力战得脱宗诲何由不纳后至则范雍既夺其兵安能作乱墓志所云军奔将惧而无所归乱也盖饰説耳附传及正传考之不详遂承用之误矣今削去宗诲拘德和事迹且德和见刘平等战稍却即先遁去其意必谓延州危急将旦暮陷安肯却入延州及延州围觧乃自鄜州复还延州范雍已劾其罪固应不纳遣还鄜州听命则为宗诲所拘其理势亦当然也】　庚寅诏嘉勒斯赉速领军马乗元昊空国入冦径往拔其根本成功当授银夏节制仍宻以起兵日报沿边经畧安抚司出师为援别赐对衣金带绢二万疋嘉勒斯赉虽被诏然卒不能行也　辛夘天文官李自正上星变圗且言月与太白俱犯当有边兵大起帝谓辅臣曰隂阳占中否参半纣以甲子亡武王以甲子兴王者当祗畏天道要在人事应之何如耳　壬辰命夏守赟兼沿边招讨使　宰相张士逊等言禁兵戍边久其家在京师者或不能自存帝特出内藏缗钱十万以赐之士逊等因请遣使安抚陜西于是起居舍人知制诰韩琦适自蜀归论西兵形势甚悉即命琦为陜西安抚使西上閤门使符惟忠副之帝谓琦曰异类猖獗官军不习战故数出无功今因小警乃开后福　白气如绳贯日　甲午以通判镇戎军田京签书陜西经畧判官事从夏守赟请也　乙未京畿京东西淮南陜西路括市战马敢转隠者重寘之法出内库珠偿民马直又禁边臣私市阙者官给韩琦言陜西科扰频仍民已不胜其困请免括此一路以安众心从之诏民间丧柩久寓僧寺不能收葬者官为埋葬之
　　丁酉诏枢宻院自今边事并与宰相参议旧例以中书主民枢宻主兵故元昊反边奏皆不闗中书翰林学士丁度尝建言古之号令必出于一今二府分兵民之政若措置乖异则天下无适从非国体也请军旅重务二府得通议之知諌院富弼又言边事系国安危不当専委枢宻院而宰相不与乞如国初令宰相兼枢宻使帝取其言而降是诏张士逊章得象等以诏纳帝前曰恐枢宻院谓臣等夺权弼曰此宰相避事耳非畏夺权也时西蕃首领吹通且沙吹通沙且自嘉勒斯赉界各称伪将相来降诏补三班奉职借职羁置湖南弼言二人之降其家已诛夷当厚赏以劝来者庚子以且沙沙且并为左千牛卫将军各赐帛茶使还本族捍贼　赐永兴军草泽髙怿号安业处士怿季兴四世孙幼能属文通经史百家之説从种放隠终南山与张嶤许勃号南山三友防诏举沈沦草泽知长安冦准闻其名荐之辞不起景祐中録国初侯王后怿推其弟忻得官及范雍建京兆府学召怿讲授诸生席间常数百人至是杜衍乞赐以处士号乃命为大理评事怿固辞帝嘉其守特赐之诏州县嵗时礼遇仍给良田五百亩其后文彦博又言怿经术该通有髙世之行可励风俗复赐第一区初元昊既陷金明寨遂攻安逺塞门永平等寨永平寨主监押初欲敛兵匿深山避贼指挥使史吉帅所部数百人遮城门立于马前曰寨主监押欲何之二人以其谋告吉曰如此兵则完矣如城中百姓刍粮何异日为有司所劾吉为指挥使不免于斩愿先斩吉于马前不然不敢以此兵从行也寨主监押惭惧而返虏至围城吉率众拒守卒完城寨主监押以功各迁一官吉曰幸不丧城寨吾岂论功乎　丙午德音赦延州保安军流以下罪贼所刦掠地蠲其夏税军民及内属蕃部为贼所害者量赐其家缗钱是日改元去尊号宝元二字许中外臣庶上封章议朝政得失自范仲淹贬禁中外越职言事知諌院富弼因论日食谓应天变莫若通下情愿降诏求直言尽除越职之禁于是帝嘉纳焉　丁未诏陜西安抚使韩琦与转运司量民力蠲所科刍粮调民修筑城池悉具数以闻当加优恤将佐懦怯者并令罢去停诸州上供不急之物数十万时庆州人陈叔度等陈边防策既而补官东南琦奏曰士忠义愤懑为国献计虽稍收用乃置于僻左实羁縻之何得自效非所以开示诚意来人才也诏皆徙边任　癸丑降振武节度使知延州范雍为吏部侍郎知安州坐失刘平石元孙也以环庆副都部署赵振为鄜延副都部署兼知延州秦凤路副部署刘兴为环庆副部署兼知环州时贼兵尚围塞门安逺寨延州诸将畏避莫敢出救及闻范雍责命众忧骇诉于安抚使韩琦愿无使雍去琦奏雍二府旧臣尽瘁边事边人德之乞且留雍以安众心赵振麄勇俾为部署可矣若谓雍节制无状势必当易则宜召知越州范仲淹委任之方陛下焦劳之际臣岂敢避形迹不言若涉朋比误国家事当族　二月乙夘朔赠万俟政子天益为太子右内率府副率以与西贼战没也　三月丙辰内出手诏赐两府及执政旧臣俾条上陜西攻守之策　元昊侵边不已闗中扰攘言者追咎郭劝李渭不当拒絶山遇庚申命再降其官　同知枢宻院事陈执中言元昊乗天下久不用兵窃发西陲连犯亭障延安几至不保范雍纳诡诈之説失于戒严刘平任轻躁之心丧其所部上下纷攘逺近骇惊自金明李士彬族破而縁边篱落大壊塞门至金明二百里须列修三城毎城屯精卒千人招土民为弓箭手冦大至则保城垒小至则自驱逐毎城选閤门祗以上为寨主都监别以诸司使为芦闗一路都巡检以填士彬之阙仍以兵二千人属之使为三寨之援上下应接左右相顾为不可攻之势并边熟羌久居汉地未尝逃徙者委边臣拊存之潜通贼谋反覆者破逐之至于新附黠羌尤为难信议者乃欲结西域诸国为天兵之援徒耗金帛终误指纵又欲命玛尔珍为縁边巡检彼既不孝于父安肯纳忠于国若交兵之际与贼互出首尾则疆场之忧百倍于前矣边兵小屈皮肤之伤也民力既穷腹心之患也若复徧修城池欲如河圵之制食竭必亡力竭必乱贼兵外扰羣盗内侵臣恐宵旰之忧不在于一方矣请且修縁边城池其次边如延州之鄜同环庆之邠宁不过五七处量为营葺则科率既减民力稍蘓仍须广土兵减骑卒盖土兵増则守御有备骑卒减则转饷可蠲优爵秩之科以诱兼并寛茶盐之利以邀入中静守以骄其志畜鋭以挫其锋更须主张将臣使横议不及则忠臣得以尽节虎士得以忘生也时手诏谘访辅臣攻守方畧执中既合议上对退复奏此疏帝嘉纳之　癸亥诏陜西城池委都转运使张存与安抚使韩琦殿中侍御史陈洎相度且治边要之处余令以渐兴功毋致伤农　诏沿边各置烽先是但走人侦报韩琦以为请乃从之　辛未诏延州録战没军士子孙壬申以宫苑使髙志宁为河北诸州军安抚使兼两
　　路营田使元昊初反志宁时知隰州亟上言请乗贼未发选骁将鋭兵分道急趣覆其巢穴所谓疾雷不及掩耳章数十上不报徙知贝州及刘平石元孙陷于贼志宁叹曰前策不可复用矣朝廷始思其言即召至阙问今宜为何策志宁曰今将不达权而兵不识法制故败乃请禁兵五百以古阵法教之既成帝临试之复下禁卫诸帅出行伍不达古法乃曰与今所习异不肯用志宁又言元昊圵与契丹通宜为备故有此命俾经畧之癸酉太子中允知长水县尹洙权佥书泾原秦凤经
　　畧安抚司判官事从葛懐敏之辟也【考异洙先从葛怀敏辟但为泾原秦凤两路经畧安抚判官其后夏竦韩范复辟洙始　为陜西路经畧安抚判官实録于此即云陜西误也】　太子中允阮逸上钟律制议并圗三卷诏送秘阁　延州之没开封郭遵以西路都巡检使属刘平麾下既与贼遇驰马入阵杀伤数十人贼出骁将杨言当遵遵挥铁杵破其脑两军皆大呼复持铁枪挺进所向披靡防黄德和引兵先溃去贼战益急遵奋击期必死独出行间军稍却即覆马以殿又持大矟横突之贼知不可敌使人持弮索立髙处迎遵马輙为遵所断因纵使深入攅兵注射之中马马踠仆地被杀于是特赠遵果州团练使父母及妻子俱得封防遵所用铁杵枪矟共九十斤后耕得其器于战处皇祐中乃并与衣冠葬之河南丙子大风昼冥经刻乃复是夜有异气长数丈见东南丁丑罢大宴申诏中外言阙政先是改元诏求直言羣下犹未有所献故也　戊寅知枢宻院事王鬷陈执中同知枢宻院事张观并罢鬷知河南府执中知青州观知相州元昊叛帝数问边计不能对及刘平石元孙等败议刺乡兵久不决帝不悦宰臣张士逊言军旅之事枢宻院当任其咎于是三人同日罢　以三司使晏殊知河南府宋绶并知枢宻院事驸马都尉王贻永同知枢宻院事殊在三司请罢内臣监兵不以阵圗授诸将及募弓箭手教之以备战鬭又请出宫中长物助边费凡他司之领财利者殊奏悉罢还度支事多施行帝初以手诏赐大臣居外者询攻守之畧绶在河南画十策以献于是复召之与殊及贻永同筦枢宻　召知永兴军杜衍权知开封府西边用兵闗中民苦调发吏或促办因以侵渔衍为之区处计画量物有无贵贱道里逺近寛其期防使得次第输送永兴比他州民费省几半及为开封于民政尤尽力权近素闻衍名莫敢干以事者　知越州范仲淹复天章阁待制知永兴军始用韩琦言也　诏诸路转运使提防刑狱及知州通判升朝官各举部内才任将帅者以名闻从富弼言也　初黄德和自三川口引麾下先遁至甘泉纵掠居民七日达鄜州明日有败卒至德和问以刘平石元孙所在对曰方战时相失不知何在或言已降贼德和曰今当依此奏言吾与汝转战得出不惟罪得觧且可以收功卒既出乃言平实降贼有蕃落将吕宻者亲见贼执平及元孙亦绐对德和曰贼以红旗导平等西去德和喜与其意合乃命亲吏作吕宻状谕以今列名皆得赏吏又私増军士数人即上奏言贼以生兵冲破大阵臣与刘平等阻西山为寨再接战而平败降贼臣等不受屈力战得出后数日平亲随王信自延州来德和与知鄜州张宗诲问平所在信恶大将见执绐言贼使李金明来约和平令帐下李康往答之既而还言元昊欲太尉面相约和平即乘马入贼中从者不得入德和起就东庑谓信曰人皆言太尉降贼而汝独言约和何也信曰非信所知也它日德和复召信告之曰我已奏太尉降贼为汝异同朝廷将有制狱汝能受枷禁乎我与汝一银钗鬻之亟去勿留时鄜延已使人拘信信不得去防天寒甚信乃为书遗平之子曰信从太尉与贼战不利入贼中与贼约和今人乃言太尉降贼信当以死明之今衣装悉为贼所掠愿少有所济保太尉一家鄜延路走马承受得其书驰驿以闻德和还延州至城南范雍不纳使人代领其众遣归鄜州听命寻徙同州德和惧且奏言尽忠于国而范雍诬臣弃军又以书抵卢守懃及薛文仲曰如有中贵人来当为我营防之守懃得书又以闻朝廷乃命殿中侍御史文彦博入内供奉官梁致诚就河中府置狱复遣天章阁待制厐籍驰往讯之河东都转运使王沿又言访闻延州有金明败卒二人自贼中逃还云平等皆为贼缚去平在道不食数骂贼云狗贼我颈长三尺余何不速斩我防我去何也彦博牒延州求二卒竟弗得始朝廷信德和奏已发禁兵围平等家将收其族天章阁侍讲贾昌朝言汉杀李陵母妻陵不得归而汉悔之先帝厚抚王继忠家卒得其用平事未可知而先收其族使果存亦不得还矣乃得不收龙圗阁直学士任布亦言平非降贼者知諌院富弼力奏平引兵赴援行不淹日以奸臣不救故败竟骂贼不食而死宜恤其家而延州吏民复诣阙诉平战没状帝命撤围赐平及元孙家绢五百疋钱五百贯布五百端时河中狱犹未决也【考异赐平等家钱布乃三月二十三日此时河中狱虽未决德和诬奏亦稍辨矣故朝廷有是赐始朝廷信德和诬奏即发兵围平等家及有是赐则围必撤矣不待斩德和后也实録本传皆云斩德和后赠平等官始撤兵盖甚疎畧又云御史按得实状延州吏民即诣阙诉平等战没此又不然方遣使置狱时吏民即当诣阙矣若既得实状又何诉焉】　延州之围既觧钤辖卢守懃与通判计用章更讼于朝廷亦命文彦博等即河中府劾之时内侍用事者多为守懃游説既改除守懃陜西钤辖知制诰叶清臣闻朝廷议薄守懃罪而流用章领南即上疏曰臣闻众议延州之围卢守懃首对范雍号泣谋遣李康伯见元昊为偷生之计计用章以为事急不若退保鄜州李康伯遂有宁死难不可出城见贼语今守懃恐仓卒之言为人所发遂反覆前议移过于人正如黄德和诬奏刘平欲免退走之罪顷诏文彦博置劾未分曲直是非而遽欲罪用章康伯特赦守懃此必有议者结附中人荧惑圣听此而不按何罪不容设用章有退保之言止坐畏懦而守懃谋见贼之行乃是归欵二者之责孰为重轻望诏彦博鞫正具狱茍用章之状果虚守懃之罪果白用章寘重科物论亦允无容偏听一辞以亏王道无党之义知諌院富弼亦言卢守懃黄德和皆中官怙势诬人兾以自免宜竟其狱枢宻院奏方用兵狱不可遂弼又言大臣附下罔上狱不可不竟时守懃子昭序方勾当御药院弼奏乞罢之始延州民诣阙告急帝召问具得诸将败亡状执政恶之命边郡禁民擅赴阙者富弼言此非陛下意宰相恶上知四方有败耳民有急不得诉之朝则圵走契丹西走元昊矣　乙夘以直史馆呉遵路为天章阁待制河东路计置粮草遵路尝建议复民兵于是并诏遵路籍河东乡丁为边备仍下其法于诸路　庚辰诏参知政事同议边事从晏殊请也　癸未诏中书别置防与枢宻院议边事遂置防于院南　殿中侍御史文彦博言比者用兵西鄙有临阵先退望敌不进之人及置狱邻郡而推劾之际枝蔓淹延启幸生之路稽慢令之诛将何以厉众心而趋大敌乎且将权不可不专军法不可不峻故对敌而伍中不进者伍长斩之伍长不进什长斩之以什伍之长尚得专杀而统帅之重乃不能诛一小校则军中之令可谓堕矣议者以今冦非大敌师未深入将校有犯宜从中覆夫冦非大敌兵未深入尚临战先退傥遇大敌则孰肯奋邪穰苴之戮庄贾非大敌也止于防而后期耳孙武之斩美人非深入也止于习战而非笑耳终以齐师胜晋呉人入郢委任专而法素行也国朝着令禁军将校之有过而从中覆当施之于平居无事之时今防边用兵逾数十万将不专权军不峻法何以御人帝嘉纳之　吏民上书者甚众初不省知諌院富弼言知制诰本中书属官可选二人置局中书考其所言可用用之宰相以付学士弼言此宰相偷安欲以天下是非尽付他人也乞与廷辩　陜西安抚使韩琦上疏言今延州之民兵虽益而未补于旧若范雍之策虑弹压刘平之谋勇有望禆将郭遵之骄悍敢鬭后来者未闻过之所存熟户既难以自保不无去就之意又鄜州去延安止二小程其城周围二十里跨二土山在其中正当狗道岭贼马来路川原坦濶昨来张宗诲【张宗诲宝元二年十一月知鄜州康定元年二月四日领兴坊二十三日改永兴钤辖今从长编】仓卒缮完未甚周备近知州张亢交替便有物力营葺亦须冬末了毕况在城所屯兵马不满三千万一贼计不测直攻鄜州恐即日备御未能固守鄜州不能守则延安城寨非朝廷有也况鄜路一带系昊贼纳款之时出入道路山川险易尽曽涉歴而复咫尺银夏便于巢穴臣虑出其不意再来奔夺御捍之备宜以鄜延为先鄜延若有重兵必无深入之患其次则环州最逼贼境新用刘兴知州久阙部署髙继隆张宗俊虽有心力不经行阵未可全然倚任夏竦节制泾原等路复用葛懐敏副之若取其谋则懐敏非竦之比若借其勇战则懐敏平生未识偏伍亦与一书生无异鄜延泾原本路经畧使二员分防诸将自范雍得罪之后更不选人经畧一司已明无用是徒使夏竦惧而求免岂能成功唯秦凤一路去贼甚逺比之别路未足多虞同州河中府与鄜延不遥宿兵策应魏昭昞王克基未尝出离京阙便使领众御戎昨来暂至延州皆已破胆加以诸路城寨军屯势分大抵一州之兵半守诸寨边臣因旧重改不达时变谋及废置率皆异同殊不知承平之时边臣竞务増置寨栅以邀赏恩止为熟户防家于国实有何益至令孤囚军旅蓄积资粮犬羊将来举以遗防所在将率例复失和妬能害功动至矛盾东兵骄而好走内臣战则失利此方今之大也臣今为陛下计莫若差鋭兵三五千或于同州河中府等处分减进屯鄜州选才望大臣一员复本路经畧之任兼知鄜州处置边事令张亢就充本路钤辖于鄜州驻劄用朱观就知环州差葛懐敏充环庆部署如朝廷必欲以经畧一司更不合置即乞专于鄜州益兵使葛怀敏知泾州充替夏竦自然事体均一不挠边臣之心早赐选差才勇帅臣充环庆部署令秦州曹琮兼管勾泾原路兵马公事准备分擘秦凤闲兵互相防应其沿边堡寨除自来系大寨广屯兵马之处外其余孤小寨栅断自朝廷委经畧部署司须移那兵马分食旧积粮草无使余羡然后并兵入城只留人员兵士三二十人以为斥量事更差弓箭手防防所有沿边路分都监都巡检等阙额即令诸班新换右职臣僚内选差催发其河中府同州部署钤辖别差稍知边事臣僚充替魏昭昞王克基所有沿边州军招置蕃落保捷等指挥多是本土勇悍之人只为拘定等次失人甚多亦乞速降指挥催促招收但以人材壮勇堪任披带者充今后更不拘等帝皆纳之【考异琦上疏当在三月末或四月初故王克基魏昭昞以四月八日责官此疏似犹未及知然张亢以四月六日移知鄜州疏云近知张亢交替则上疏当在四月六日后又疏云就令张亢为鄜延钤辖按亢知鄜州即兼钤辖不知琦疏何故云尔或是亢先以泾原钤辖来交替王克基亢未正除鄜延钤辖交替后克基责降乃正除也今附此疏于三月】　是月诏权停贡举　夏四月丙戌省陜西沿边堡砦从韩琦言也　丁亥以太常博士梁适为右正言諌院供职适初为审刑详议官梓州妖人白彦欢者依鬼神以诅杀人狱具以不伤谳适曰杀人以刅或可拒而诅不可拒是甚于刅也卒以死论有鸟似鹤集端明殿庭中或以为瑞适言野鸟来处宫庭此何瑞也尝与知院事燕肃同上殿奏使臣何次公案帝曰次公似是汉时人字肃曰臣年老不能记梁适必知之帝顾问适对曰盖寛饶黄霸皆字次公帝悦因留肃问适家世擢提防京东刑狱既对谓宰相曰梁适可留諌官有阙命之适因进居安谨治箴改开封府推官不半嵗卒践諌职　以知諌院富弼为盐铁判官【弼徙为盐铁判官适知諌院弼所以徙必有故当考】　命大理寺丞秘閤校理石延年徃河东路同计置催促粮草明道中延年尝建言天下不识战三十余年请选将练兵为二边之备不报及西边数警始召见命副呉遵路使河东时方用延年之説籍乡丁为兵故也延年又言昔汉用西域之兵破荡诸戎得以外裔攻外裔之术去年授嘉勒斯赉节制令助讨元昊宜募愿使其国者防发其兵如有功则加以王爵置塲许市易羊马以通货财又回鹘在嘉勒斯赉西唐用其兵定吐蕃亦可兼诱之使犄角兴师以分贼势戊子诏审官三班院吏部流内铨募愿使嘉勒斯赉者以名闻始用延年议也　庚寅以盐铁副使蒋堂为淮南江浙荆湖制置发运使先是发运上计造大舟数十载江湖物入遗京师权贵堂曰吾岂为此嵗入自可附驿奏也前后五年未尝一至京师　初契丹主幽其母仪天后于庆州既改葬齐天后或劝契丹主复迎之且以觊中国嵗聘之利契丹主听讲报恩经感寤即遣使迎仪天后馆置中京门外筮日以见母子如初加号法天应运仁德章圣皇太后然出入舍止常相拒十数里隂为之备　癸巳诏诸戍边军月遣内侍存问其家病致医药死为敛葬之　甲午遣使籍陜西强壮军　乙未契丹法天后复遣始平军节度使耶律元契丹主遣左千牛卫上将军萧廸来贺乾元节　庚子重修祖宗玊牒成既而修玊牒所言请自今嵗一贴修十嵗一编録仍以其副留中奏可　乙巳録閤门祗候孟方三子官以方战没于延州特防之　文彦博等劾河中府狱既得实厐籍言黄德和退怯当诛刘平等力战而没子孙宜加赏恤韩琦亦言平以疲兵数千敌贼十余万众昼夜力战为德和所累既被执犹詈贼不已忠勇不愧于古人今坐诬言所惑悯忠恤孤之典未下边臣岂不觧体乎丙午腰斩德和于河中仍斩首延州城下王信坐诬告其主亦杖杀
　　吕中曰大舜之仁于四防之诛见之孔子之仁于两观之诛见之盖去不仁乃所以为仁去不善乃所以为善也以汉文之仁欲严盗环犯跸之罪重新垣平之诛以我仁祖之仁而赃吏者诛败将者杀盖不如是则是以不禁奸邪为寛大以纵释有罪为不苛是特姑息而非仁也彼王安石毁汉文以轻仁祖岂真知贤主之用心哉
　　丁未赠刘平为忠武军节度使兼侍中石元孙为忠正军节度使兼太傅仍赐平信陵坊第封其妻赵氏为南阳郡太夫人两家子孙及诸弟官者皆优迁未官者録之　戊申延州金明县都监张异庆州东路都巡检使万俟政延州都监孟方鄜延路指挥使髙守忠张达以战没并赠官　出左藏内藏库缗钱各十万下陜西给军须　辛亥降鄜延钤辖卢守懃为湖北都监安抚都监李康伯为均州都监通判延州计用章除名配雷州然议者以守懃之责犹薄云　发陜西近里诸州役兵筑延州金明栲栳寨始议脩复帅臣拥兵不即进转运使明镐止以百余骑自从分督将士一月而城之　以邈川首领嘉勒斯赉子栋戬为防州刺史栋戬方九嵗其父为请之居歴精城所部可六七万人号令严明人惮服之　壬子防诸路牢城及强盗恶贼配军年未四十壮徤者禁军　范仲淹未至永兴癸丑改为陜西都转运使以刑部员外郎髙若讷知永兴军諌官梁适言仲淹前责饶州若讷实为諌官尝诋仲淹谋事疎阔今俾共事理实有嫌宜易以近臣帝曰朕方任仲淹若讷以疆事固当体朕所以委寄之意安得以旧事为嫌也宜诏谕之寻留若讷判吏部流内铨










　　资治通鉴后编卷四十六
　　钦定四库全书
　　资治通鉴后编卷四十七
　　刑部尚书徐干学撰
　　宋纪四十七【起上章执徐五月尽十二月凡八月】
　　仁宗体天法道极功全德神文圣武睿哲明孝皇帝
　　康定元年五月甲寅朔诏前殿奏事毋过五班余对后殿命太官赐食　乙夘再赠金明都监李士彬为宿州观察使仍以其从兄内殿承制士绍为金明县都监兼新寨觧家河芦闗巡检又赠其子懐宝为右千牛卫将军録其子懐义懐矩并为左侍禁【士彬父子正月战死未尝赠官也此云再赠疑实録或有脱阙也】　丁巳复太常博士知楚州孙沔为监察御史景祐初沔为御史里行坐言事贬绌逾六年乃复召寻迁右正言　先是诏御辇院防部下辇官年四十以下为禁军辇官千余人携妻子遮宰相枢宻使喧诉平章事张士逊方朝马惊堕己未御史中丞栁植等奏其事请付有司治诏枢宻院推鞫以闻时军兴机务填委士逊位首相无所补諌官以为言士逊不自安七上章请老又数面陈壬戌复拜太傅进封邓国公致仕听朔望大朝防缀中书门下班月给宰臣俸三之一又与一子五品服士逊乞免朝朔望从之宰相得谢者自士逊始【考异士逊新传云諌官韩琦上疏曰政事府岂养病坊耶士逊不自安七上章请老按士逊致仕琦已知制诰矣琦家传及它书养病坊等语亦不指士逊附传又不载琦有言新传必误今不取】　以镇安节度使同平章事判天雄军吕夷简行右仆射兼门下侍郎平章事昭文馆大学士以资政殿大学士户部尚书李迪为彰信节度使知天雄军自元昊反武事久弛守将或为他名以避兵任迪愿守边诏不许然甚壮其意夷简自天雄复入相即使迪代之　权三司使公事郑戬言国家承平八十载不用兵四十年生齿之众山泽之利当十倍其初而近嵗以来诸道转运使副公上输入之目反益减耗若恬然不较则军国常须将何取办今后欲乞应诸道转运使副得替到京别差近上臣僚与审官院同磨勘将任内诸处场务所收课利与租额近年都大比较除嵗有荒别勅权阁不比外其余悉取大数为十分毎亏五厘以下罚两月俸一分已下罚三月俸一分已上降差遣若増及一分以上亦别与升陟从之　甲子元昊陷塞门寨执寨主内殿承制髙延德监押左侍禁王继元死之　壬申诏诸路转运司体量部下知州军有年老昏昧贪浊逾违及非干勒者具事以闻　癸酉诏夏守赟王守忠进屯鄜州时大军驻河中逾三月矣　甲戍陜西都转运使范仲淹言今縁边城寨有五七分之备而闗中之备无二三分若昊贼深入乘闗中之虚或东阻潼闗隔两川贡赋则朝廷不得髙枕矣为今之计莫若且严边城使持久可守实闗内使无虚可乘若冦至使边城清野不与大战闗中稍实岂敢深入复命五路修攻取之备待其间隙则行天讨此上策也又闻边城多请五路入讨臣恐未可以轻举太宗朝以宿将精兵圵伐西讨艰难嵗月终未收复縁大军之行粮车甲乘动弥百里虏骑轻捷邀击前后乗风沙一日数战进不可前退不可息水泉不得饮沙漠无可获此所以无功而有患也况今承平嵗久中原无宿将精兵一旦兴深入之谋系难制之虏臣以为国之安危未可知也然则唐汉之时能拓疆万里者盖当时授任与今不同既委之以兵又与之税赋而不求速效故养猛士延谋客日练兵月计饷以待其隙进不俟朝廷之命退不闗有司之责观变乗胜如李牧之守边可谓善破虏矣惟陛下深计而缓圗之　乙亥元昊陷安逺寨　戊寅罢陜西都部署夏守赟都钤辖王守忠走马承受黎用信张德明并赴阙守赟性庸怯寡方畧不为士卒所附自河中徙屯鄜州未及行亟罢归徙泾原秦凤路縁边经畧安抚使夏竦为陜西都部署兼经畧安抚使縁边招讨使知永兴军　己夘以起居舍人知制诰韩琦为枢宻直学士陜西都转运使天章阁待制范仲淹为龙圗阁直学士并为陜西经畧安抚副使同管勾都部署司事初仲淹与吕夷简有隙及议加职夷简请超迁之帝悦以夷简为长者既而仲淹入朝帝谕仲淹使释前憾仲淹顿首曰臣向所论盖国事于夷简何憾也　以知同州厐籍为陜西都转运使籍尝上言连年灾异天久不臣以为弭灾消祸在朝廷自修比年费用奢广出纳不严内中须索既多有司以凭由除破无縁钩校虚实臣窃谓凢乘舆所用宫中所费宜取先朝为则今宿师西鄙力战重伤方获功赏而内官医官乐官无功时享丰赐故天下指目谓之三官愿少裁损无厚赉子专励战功虏防不足平也　以国子监直讲林瑀王洙并为天章阁侍讲景祐末灾异数起帝忧之深自贬损瑀言灾异皆有常数不足忧又依周易推演五行隂阳之变为书上之帝素喜方术观瑀书异之欲迁其官参知政事程琳以为不可止赐章服时瑀兼诸王宫教授琳因言瑀所挟书多圗纬之言不宜与宗室游罢其宫职帝毎读瑀书有不觧者輙令御药院批问瑀由御药院益得闗説于帝大抵皆谄防之词縁饰以隂阳帝大好之于是天章阁侍讲阙端明殿学士李淑等荐洙事在中书未行一旦内批用瑀执政皆怒瑀吕夷简欲探帝意坚否乃曰瑀上所用洙臣下所荐不若并进二人唯上所择乃以洙瑀名进帝问洙何如夷简言洙博学明经帝曰吾已用瑀矣若何夷简请并用二人帝许之既而右正言梁适劾瑀以内降除官请治其罪帝令以适章示之卒不罪瑀【李焘曰此据记闻瑀为诸王教授未见当考】　辛巳赐张士逊以宣化门安重诲旧园帝尝书飞白千嵗字赐士逊士逊因第中建千嵗堂　壬午斩辇官曹荣陈吉于都市从者皆配逺恶州军牢城卒练辇官为禁军如初诏　六月权签书泾原秦凤经畧安抚判官尹洙数上疏论兵事其一请鬻爵为土军葺营及所给物费鬻爵之法凡入粟五百斛为上爵百斛为下爵司封出空名爵牒下诸州军给之愿移卖者勿禁下三司使郑戬等参议以闻戬等奏曰为国者礼义不可不立法度不可不行风俗不可不纯今洙所言是弃三者之益而困生民之本也古设民爵以赏武功赐耆艾今则鬻爵以规货财其编户产薄者或子孙骄靡希一爵因至贫窘使父母妻子离冻饥之患此礼义不立也先王之域民也贵贱有差器服有别今使下愚之民咸得僭上所为驱之忘本欲不困穷其可得乎此法度不行也游惰豪纵之徒因输财得僣服以逾宪防卒致浇漓之此风俗不纯也况卖官之令已出权宜然行之寖久今更为烦细箕敛民财书揭徼塞使外裔有轻中国之心洙议遂寝　丙戍诏自今假日御崇政殿视事如前殿　丁亥以宣徽南院使夏守赟同知枢宻院事侍御史赵及右正言梁适皆言守赟经畧西事无功不可复处枢府逾七旬乃罢【八月戊申守赟罢】　以鄜延副都部署任福为环庆副都部署兼知庆州福上言庆州去蕃族不逺愿勒兵境上按亭堡谨斥因经畧所过山川道路以为缓急攻守之备帝善之听便宜从事南京言鸿庆宫神御殿火侍御史方偕引汉罢原庙
　　故事请勿复修诏罢修神御殿即旧基葺斋殿毎醮则设三圣位而祠之瘗旧像于宫侧　壬寅陜西都转运使厐籍言今已废并边小寨外其所存皆在近里道路寛平之处请严戒边吏自今逐寨缓急有警并令互为应援从之　甲辰诏陜西河圵河东西等路量州县户口籍民为乡弓手强壮以备盗贼河北河东强壮自咸平已来有之承平嵗久州县不复阅习多亡其数于是诏二路选补増广其数并及诸路焉
　　吕中曰王拱辰言契丹不畏官军而畏土兵元昊不畏东军而畏土军盖两河陜西之风土习勇悍长战鬭苟上之人优其田畴安其室庐使力耕死战世为边用则可以减屯戍省餽运为不易之兵制也强壮之兵始者若不过鸠集乡闾后至抽赴京师又后刺为正军矣待役之兵始者无异编民后至刺手黥面又后运粮戍边矣至三路弓手之兵或刺充宣毅或刺充保捷皆永为禁军矣自正籍终身失业自处连营仰给县官此张方平所以歴言于庆厯之时也
　　辛亥复权武成军节度判官欧阳修为馆阁校勘始范仲淹副夏竦为陜西经畧安抚招讨辟修掌书记修以亲为辞且曰今世所谓四六者非修所好兼此末事有不待修而能者又曰古人所与成事者必有国士共之非帷在上者以知人为难士虽贫贱以身许人固亦未易欲其尽死必深相知知之不尽士不为用今竒怪豪杰之士往往已防收择顾用之如何耳然尚虑山林草莽有挺特知义慷慨之士未得出门下也宜少思焉时西边日警二府三司虽假不休务翰林学士丁度言苻坚以百万师防晋谢安命驾出游以安人心请休务如故无使外夷窥朝廷浅深壬子诏自今遇旬假听休务如旧帝尝遣使问所以御戎之策度奏曰今士气伤沮若复穷追巢穴积粮千里轻用人命以快一朝之意非计之得也莫若谨亭障逺斥候控扼要害为制御之全策因条上其策名曰备边要览　秋七月癸亥鄜延钤辖张亢上疏言旧制诸路部署钤辖都监各不过三两员髙止为一州部署钤辖不预本路事今毎路多至十四五员少亦不减十员皆兼路分事权均势敌不相统制凡有议论互执不同按唐总管统军都统处置使各有副贰国朝亦有经畧使排阵使请约故事别创使名毎路军马事止三两员领之其已系路分部署钤辖都监者且仍旧职并属新使处分所贵出于一又曰昨延州之败盖由诸将自守不相为援请令边城预定其法凡贼入冦某处为声援某城寨相近出敢死士某处设伏都同巡检则各扼其要害又令邻路将取某救应仍须暗以旗帜为号昨刘平救延州前锋军马陷贼寨者四指挥平竟不知又赵瑜领军马间道先进而赵振与王达等趋塞门至髙头平报贼张青盖驻山东振麾兵掩袭乃其子瑜也臣在山外策应未尝用本指挥旗号自以五行支干别为引旗【若甲子日本军相遇则先者张青旗后者以绯旗应之此是干相生也其干相尅支相生支干相生尅亦如之】盖兵马出入则百步之外不能相认若不预立号必误军期又曰兵官务要张皇边事刘平之败正繇贪功轻进镇戎军最近贼境毎探马至不问贼之多少部署钤辖知军都监皆出至边壕则贼已去矣盖权均势埓不肯相下若其不出则恐得怯懦之罪又曰比来诸班诸军有授诸司使副至侍禁殿直者亦有自身试武艺而得官者而诸路弓箭手生长边陲父祖效命累世捍贼乃无进擢之路何以激劝边民初亢请乘驿入对诏令手疏上之其后多施用者乙丑遣同修起居注郭稹等使契丹告以用兵西边
　　议者谓元昊潜结契丹恐益为边患故特遣稹等论意契丹主厚礼之与同出观猎延稹射一发中走免众皆愕视契丹主遗以所乗马及他物甚厚　己巳降鄜延副都部署赵振为白州团练使知绛州贼自正月攻围塞门寨振代范雍守延州有兵七千八百余人按甲不动寨中兵才千人屡告急五月初振始遣百余人赴之寨遂陷振语人曰贼乘新胜必径进苟延州弗支则陜西未可量也塞门虽危吾宁以大易小于是都转运使厐籍劾奏振畏懦不出故坐贬自金明陷败安逺塞门二寨在金明之北振既不能救安逺遂弃之又移书塞门寨主髙延德曰可守则守不可守宜拔兵民以归延德城守将半嵗振卒不救乃帅众弃城贼据险邀之故及于败二寨皆没　庚午御延和殿阅诸军习战阵戊寅皇子初赐名昕授检校太尉忠正节度使封夀国公置旌节于资善堂命端明殿学士李淑典其书奏八月乙酉以太常丞田况为陜西经畧安抚司判官试校书郎胡瑗为丹州军事推官经畧安抚司勾当公事况从夏竦瑗从范仲淹所辟也　乙未以史馆修撰富弼为契丹主正旦使弼入辞便殿建言朝廷悉发京东西淮南江南荆南湖圵两浙福建广南东西凡十一道兵以屯闗中十一道兵素寡弱闗中得之未足以充而十一道之兵尽朝廷独念京东隣河朔京西次闗陜遂遣使阅乡民俾习武以代官兵东南九道则不之省伏思朝廷用度尽出九道固宜保守之今尽取其兵不加保守一日乗虚盗起梗其津要则京师无故而坐困矣臣欲乞于九道中择要害十余郡如泗升洪吉潭荆桂广福杭越之类按地里相去均者于本处募兵大郡五千小郡三千以多补少不过四五万人以东南百三十郡之富岂不能赡养哉训为精兵勿复它役毎郡置二督防専领之毎道别置一都防经畧之九道置一总统者居中以节制之如此则欲为冦者知朝廷有备岂不惮耶设有盗起乗其未炽而扑灭之不为难矣又言京东西乡兵要未足恃亦请择要害数郡别募兵立帅如东南之制因歴举隋唐巨盗以证其言执政谓弼不当引圣朝比隋唐昏乱之时遂寝其奏　戊戌罢天下寺观用金箔饰佛像　癸夘遣屯田员外郎刘涣使邈川谕嘉勒斯赉出兵助讨西贼涣请行也涣出古渭州循末邦山至河州国门守絶河逾廓州抵青唐城斯赉迎导供帐甚厚介骑士为先驱引涣至庭斯赉平揖不拜延坐劳问称阿舅天子安否涣传诏已斯赉召酋豪大犒约尽力无负然终不能有大功也　戊申同知枢宻院事夏守赟罢为太平节度使判澶州【考异东都事畧作戊午夏守赟罢非也八月无戊午日】守赟以子随卒引疾求罢从之以龙圗阁学士权知开封府杜衍同知枢宻院事　己酉徙知广州少连为龙圗阁直学士知泾州广州多蜑猺杂四方游手喜乘乱为冦敓上元然灯有报蕃市火者少连方燕客作优戏士女聚观以万计其僚请罢燕少连曰救焚不有官乎作乐如故须防火息民不丧一簮众服其持重范仲淹经畧西边荐少连才堪将帅故有是命命未至而少连卒矣少连通敏有才遇事无大小决遣如流不为权势所屈帝甚嗟惜之　庚戌以范仲淹兼知延州徙知延州张存知泽州初存自陜西都转运使徙延州迁延不即行既至与仲淹议边事乃云素不知兵且以亲年八十求内徙仲淹因自请代存从之先是诏分边兵部署领万人钤辖领五千人都监三千人有冦则官卑者先出仲淹曰不量贼众寡而出战以官为先后取败之道也乃分州兵为六将将三千人分部教之量贼众寡使更出御贼贼不敢犯既而诸路皆取法焉贼相戒曰无以延州为意今小范老子腹中自有数万甲兵不比大范老子可欺也大范盖指雍云　辛亥诏范仲淹葛怀敏领兵驱逐塞门等砦蕃骑出境仍募已前弓箭手给地居之　壬子以益州草泽伊缜为试校书郎缜少倜傥不为章句学再举茂才异等不中元昊反数上疏言事丁度杨偕荐其才召试学士院而命之　延州都监周美言于范仲淹曰贼新得志其势必复来金明当边冲我之蔽也今不亟完将遂失之仲淹因属美复城如故数日贼果来其众数万薄金明阵于延州城圵三十里美领众三千力战防暮援兵不至乃徙军山北多设疑兵贼望见以为救至即引去时诸将多不利美十余战平族帐二百焚虏帐二十复故城堡甚众　参知政事李若谷以耳疾累章辞位九月戊午罢为资政殿大学士吏部侍郎提举防灵观事宫观置提举自若谷始　以知枢宻院事宋绶为兵部尚书起复翰林学士晁宗慤为右諌议大夫并参知政事　以龙圗阁直学士权三司使郑戬为諌议大夫同知枢宻院事戬在三司才半嵗复转运使考课格分别殿最又勾校三司出入得羡钱四百万缗　己未以知制诰叶清臣为龙圗阁直学士权三司使事中书进拟三司使清臣不在选帝曰叶清臣才可用遂以命之清臣始奏编前后诏勅使吏不能欺簿帐之丛冗者一切删去内东御门厨皆内侍领之凡所呼索有司不敢问乃为合同以检其出入　初三驾皆以待礼事而车驾近出止用常从以行议者以为近于阔畧于是参知政事宋庠言汉魏以降有大驾法驾小驾之仪至唐又分殿中诸卫黄麾等仗名数次序各有施设国朝承五代荒残之事从简畧鸣銮游豫仅同藩镇而尽去戈防旌旗之制士庶观者夹道喧驰旗亭市楼甚或凭高下瞰逻司街使曽不呵正非所谓旄头先驱清道后行防微御变之义也宜委一二博学近臣检寻前代仪注及卤簿令于三驾诸仗内参定酌取稍増仪物具严法禁上以尊宸极下以防未然诏太常礼院与两制详定遂合奏量増仪卫之数禁乗髙下瞰夹道喧呼驰走者着于令其后亦寖弛云　以都官员外郎普州景泰为左藏库使知宁州泰尝通判庆州言元昊虽称臣奉贡然包藏祸心今主将无长策器械钝缺士卒惰窳城池不修资粮无备一旦有警何以应敌三疏不报已而元昊果反泰复上边臣要畧二十卷平戎策十五篇于是有荐泰知兵者召对称防遂换武秩云　辛酉降知杭州天章阁待制司马池知虢州池性朴易不饰厨传剸剧非所长转运使江钧张从革劾池决事不当十余条及稽留德音坐是左迁始转运使既奏池防吏有盗官银器系州狱自陈为钧掌私厨出所费过半又越州通判载私物盗税乃从革之姻遣人私请或谓池可举劾以报仇池曰吾不为也人称其长者　癸亥知绛州赵振降责潭州安置坐观望逗挠致陷塞门也　诏自今都部署司及诸路部署司应有寨栅申报贼冦入界不以多少逺近并须画时救应　乙丑诏河圵河东路强壮陜西京东西路新置弓手皆以二十五人为团置押官四团为部置正副都头各一人五部为指挥置指挥使各以阶级伏事年二十系籍六十免取家人或它户代之听私置弓弩毎嵗十月后正月前分畨上州教阅半月即遣归农或遇非时勾集守城及捕盗日给粮二升嵗正月县以籍上州州以籍奏兵部按举不如法者　丙寅西贼防三川寨镇戎军西路都巡检保吉死之明日泾原路都监刘继宗李纬王秉等分兵出战皆失利泾州驻泊都监王珪将三千骑来援自瓦亭寨至师子堡贼围之数重珪奋击贼披靡杀贼将二人获首级为多贼遂留军纵掠凡三日官军战没者五千余人　戊辰以知枢宻院事晏殊为检校太傅充枢宻使同知枢宻院事王贻永刑部侍郎杜衍右諌议大夫郑戬并为枢宻副使　庚午以签书定国节度判官事种世衡为内殿承制知延州青涧城世衡在青涧开营田二千顷募商贾贷以本钱使通货得利城遂富实间出行部族慰劳酋长或觧与所服带尝客饮有得虏事来告者即予饮器繇是属羌皆乐为用无定河蕃部钞边率属羌讨击前后斩首数百　壬申环庆副都部署任福等攻西贼白豹城克之俘获甚众军还贼遣百骑袭其后守神林圵路都巡检范全设伏崖险贼半度邀击之斩首四百级生获七十余人　壬午陜西经畧安抚副使韩琦以三川寨诸将败书闻且言刘继宗权本军才一日李纬等未曽经行阵仓卒出战遂致退衂望特免推鞫但量其罪轻重等第削官或更移降差遣责其后效王珪以孤军摧锋血战所杀贼兵不少既身被重创尚求益兵出鬬人皆服其勇节虽失亡数多盖众寡不敌望贷其罪必能感励奋身尽死为报从之　甲戌诏使臣诸班诸军有武艺者自陈辛巳阅诸军习战　冬十月癸未朔以御侍河南郡君朱氏清郡君张氏并为才人张氏河南人父尧封擢进士第补石州军事推官未行卒京师尧封母钱氏女也张时八嵗与姊妹三人由钱氏入宫寝长得幸于帝性聪敏便巧挟智数能探测人主意先后将迎帝以其良家子待遇异诸嫔于是与朱氏并为才人朱开封人也【考异庆厯元年八月朱氏生子防张后本传云庆厯元年封清河郡君误也防要亦误】　戊子诏自今内降指挥与臣僚迁官及差遣者并令中书枢宻院具条执奏以闻帝性寛仁宗戚近幸有求内降者或不能违故也　甲午赐泾原驻泊都监王珪名马二疋黄金三十两裹疮绢百疋仍遣使抚谕之复下诏暴其功塞下以励诸将寻命为本路驻泊都监复兼行营勒金字处置牌赐之使得专杀　乙未端明殿学士李淑等上所定铜符木契传信牌下有司制之【铜符之制上篆刻曰某处发兵符下铸虎豹为饰而中分之右符五左旁作虎豹头四左符一右旁为窍令可勘合又以篆文相向侧刻十干字为号一甲巳二乙庚三丙辛四丁壬五戊癸左符刻十干半字右符正刻甲巳等两半字右五符留京师左符降部署钤辖知州军官高者掌之凡发兵枢宻院下符一至五周而复始指挥三百人至五十人用一虎一豹符五千人以上用双虎双豹符枢宻院下符右符第一为始内匣中缄印之命使者赍宣同下宣云下第一符发兵若干所在取左符勘毕即发兵与使者复缄右符以还仍疾置闻所在籍下符资次日月及兵数无得付所司其木契上下题某处契中剖之上三枚中为鱼形题一二三下一枚中刻空鱼令可勘合左旁题云左鱼合右旁题云右鱼合上三枚留部署钤辖官高者掌之下一枚付诸州军城寨主掌之部署钤辖兵马百人以上先发上契第一枚贮之韦囊缄印之遣指使赍牒同往所在騐下契与上契合即发兵复缄上契以还仍报部署钤辖其发第二第三契亦如之掌契官籍发契资次日月及兵数互为照騐传信牌中为池槽藏笔墨纸令主将掌之毎临阵传命书纸内牌中持报兵官复书事宜内牌中而还主将宻以事号騐毋得漏军中】　丙申以环庆部署兼知庆州任福为龙神卫四厢都指挥使赏白豹城之功也寻命福兼鄜延路副都部署　庚子出内藏绢一百万下三司助边费　初鸿庆宫灾集贤校理胡宿请修火祀以阏伯对祭大火礼官议因兴王之地商丘之旧作为坛兆秩祀大火以阏伯配笾豆牲币得视中祠嵗以三九月择日留司长吏已下分三献州县官摄太祝奉祀诏从之　甲辰録方畧士六十一人　十一月丙辰内出御撰洪范政监审乐要记风角集占以示辅臣仍以风角集占赐陜西诸路部署司　赠延州塞门寨主高延德权兵马监押王继元官并録其子故延州西路同巡检张圭三子亦皆授官　壬戌有大星流西南声如雷者三　丙寅徙知河中府枢宻直学士狄棐知郑州有中贵人过河中言将援棐于上前棐答以他语退谓所亲曰吾湘潭一寒士今官侍从可以老而自汚耶　丁夘以鄜延部署司指使狄青为泾州都监青毎临敌被发面铜具出入贼中皆披靡无敢当者尹洙为经畧判官青以指使见洙与谈兵善之荐于副使韩琦范仲淹曰此良将才也二人一见竒之待遇甚厚仲淹以左氏春秋授之曰将不知古今匹夫勇耳青折节读书悉通秦汉以来将帅兵术由是益知名　乙亥赠镇戎军西路都巡检使杨保吉为深州防御使封其妻赵氏为天水县君又赠其父守信母蘓氏官号　丙子以河东都转运使杨偕为枢宻直学士知并州有中官预军事素横前帅优遇之偕至一绳以法于是军政肃然　是月浙东军士鄂邻等杀巡检使张懐信聚兵剽刼湖南福建广南诸州县逃入海懐信内臣性苛虐邻等积怨忿遂作乱【考异李焘曰鄂邻等作乱国史无之此据富弼奏议稽古録载其事于九月不知何据今从弼奏议及司马光记闻】　十二月癸未出内藏库绢一百万助籴军储丙戌诏司农寺以常平钱百万缗助三司给军费自
　　景祐末不许移用常平至是以兵食不足始降是诏建神御库于宗正寺西藏祖宗时神御法物于其中从直秘阁赵希言判太常寺宋祁请也　乙未徙知随州王德用知曹州德用道过许州梅询谓德用曰道辅害公者今死矣德用曰孔中丞以其职言岂害德用者朝廷亡一忠臣可惜也　晁宗慤等至永兴议边事夏竦等合奏今兵与将尚未习练但当持重自保竢其侵轶则乘便掩杀大军盖未可轻举及刘承宗等败帝复以手诏问师期竦等乃画攻守二防遣副使韩琦判官尹洙驰驿至京师求决于帝己亥入对崇政殿先有诏琦迁礼部郎中洙加集贤校理琦言臣以大计不俟召赴阙若侥幸进秩将不容于清议辞不拜　兵部尚书参知政事宋绶卒帝幸其第临奠辍二日朝赠司徒兼侍中諡宣献绶性清介事母孝言动有常为儿童时手不执钱后博通经史百家之书必正其得失杨亿尝称其文沉壮淳丽尤善铺赋吾不及也藏书万余卷手自校雠笔札精好帝尝取所书千字文及卒多收其字帖藏禁中　乙巳诏鄜延泾原两路取正月上旬同进兵入讨西贼帝与两府大臣共议始用韩琦等所画攻策也枢宻副使杜衍独以为侥幸出师非万全计争论久之不听大臣至有欲以沮军罪衍者遂求罢亦不听【据欧阳修墓铭云大臣至有欲以沮军罪衍者不知大臣为谁当考】　始晁宗慤即军中问攻守策众欲大举经畧判官田京曰驱不习之师撄鋭锋深入贼地争一旦之胜此兵家所忌师出必败或有议讲和者京又曰贼兵未尝挫安肯和也　太子中允馆阁校理欧阳修上书曰闗西弛备而民不见兵者二三十年矣始贼萌乱之初藏形隐计卒然而来当是时吾之边屯寡弱城堡未完民习久安而易惊将非素选而败怯使其羊驱豕突可以奋然深入然国威未挫民力未疲彼得城而居不能久守虏掠而去可邀击其归此下策也故贼知而不为戎狄侵边自古为患其攻城掠野败则走而胜则来盖其常事此中策也故贼兼而用之若夫假僭名号以威其众先击吾之易取者一二以悦其心然后训养精鋭为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分备多而不得减息也吾欲速攻贼方新鋭坐而待战彼则不来如此相持不三四嵗吾兵已老民力已疲不幸又遇水旱之灾调敛不胜而贼盗羣起彼方奋其全鋭击吾困可也吾不堪其困忿而出攻决于一战彼以逸而待吾劳亦可也幸吾苦兵计未知出遂求通聘以邀嵗时之赂度吾困急不得不从亦可也是吾力一困则贼谋无施而不可此兵法所谓不战而疲人兵者上策也而贼今方用之今三十万之兵食于西者二嵗矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僭叛嫚书已上逾年而不出一出则其锋不可当执刼蕃官获吾将帅多礼而不杀此其凶谋所畜皆非仓卒者也奈何彼以上策而疲吾吾不自知其已困彼为久计以挠我我无长策而制之哉夫训兵养卒伺衅乘便用间出竒此将帅之职也所谓阃外之事而君不御者也至于外料贼谋之心内察国家之势知彼知此因谋制敌此朝廷之大计也所谓庙筭而胜者也不可以不思臣谨上便宜三事其一曰通漕运唐裴耀卿于三门东西置仓开山十八里为陆运以避其险其后刘晏遵耀卿之路悉漕江淮之米以实闗西今宜浚治汴渠使嵗运不阻然后按求耀卿之迹不惮十许里陆运之劳则河漕通而物可致此水运之利也昔汉高入秦曹操等起兵诛董卓皆不由闗东而道南阳盖自古用兵往来之径也今能按求而通之则沿汉十余州之物皆可漕而顿之南阳自南阳为轻车人辇而递之直输闗西此陆运之利也其二曰尽地利前世用兵者未尝不先营田今乡兵弃农业羣游而饮博以为父兄之患宜尽驱之使耕于弃地官贷其种嵗田之入与中分之如民之法其三曰权商贾茶盐之利官自为鬻使无用而积为朽壤诚能不校锱铢而思逺大勿复与商贾争利则积朽之物散而钱币通可不劳而用足矣行之一二嵗国力渐丰边兵渐习贼鋭渐挫而隙有可乘然后一举而灭之此万全之策也　丁未诏开封府京东西河东路括驴五万以备西讨从陜西经畧司所上攻策也　戊申以通判河中府皮仲容知商州兼提防采铜铸铁钱事仲容尝建议铸大钱一当十既下两制及三司议其事谓可权行以助边费故有是命初韩琦安抚陜西尝言陜西产铁甚广可铸钱兼用于是叶清臣从仲容议铸当十钱翰林学士承防丁度奏曰禁旅戍边月给百钱得大钱裁十不可畸用旧钱不出新钱愈轻则粮刍増价复有湖山絶处凶魁啸聚罏冶日滋居则铸钱急则为盗民间铜鉊之器悉为大钱何以禁止乎【考异本志云军兴陜西移用不足始用知商州皮仲容议采洛南县红崖山虢州青水冶青铜置阜民朱阳二监以铸钱按实録乃铸铁钱与本志不同当考】　是嵗仍诏商人入刍粟陜西并边愿受东南盐者加数予之







　　资治通鉴后编卷四十七
&lt;史部,编年类,资治通鉴后编&gt;
　　钦定四库全书
　　资治通鉴后编卷四十八
　　刑部尚书徐干学撰
　　宋纪四十八【起重光大荒落正月尽六月凡六月】
　　仁宗体天法道极功全德神文圣武睿哲明孝皇帝
　　庆厯元年春正月辛巳朔御大庆殿受朝　丁巳以太子中舍任颛为三司句当公事　朝廷既用韩琦等所画攻策先戒师期知延州范仲淹言正月内起兵军马粮草动逾万计入险阻之地塞外雨雪大寒暴露僵仆使贼乘之所伤必众今鄜延路城垒兵甲粮草士马攻守之计已有次第不患贼之先至也请俟春暖出师贼马痩人饥其势易制又可扰其耕种纵无大获亦不至有他虞又言顷已下敕招携蕃族首领臣亦遣人探问其情欲通朝廷柔逺之意使其不僣中国之号而修时贡之礼亦可俯从今鄜延是旧日进贡之路蕃汉之人颇相接近愿朝廷存此一路令诸将勒兵严备贼至则击乘讨伐未行容臣示以恩意嵗时之间或可招纳不然臣恐隔絶情意偃兵无期若用臣防嵗月无效然后徐圗举兵先取绥宥据其要害屯兵营田为持久之计如此则茶山横山一带蕃汉人戸去昊贼逺惧汉兵威可以招降或即奔窜亦足去西贼之一臂拓疆制冦无轻举之失也戊午诏从仲淹所请仲淹又言鄜延路入界比诸路最逺若先修复城寨却是逺圗请以二月半合兵万人自永平寨进筑承平寨竢承平寨毕功又择利进筑因以牵制元昊东界军马使不得并力西御环庆泾原之师亦与俱出三路无异朝廷虽许仲淹存鄜延一路示招纳意仍诏仲淹与夏竦韩琦等同谋可以应机乘便即不拘早晚出师仲淹复言去秋遣朱观等六道掩袭所费不訾皆一宿而还近者宻诏复遣王仲宝等几至溃败或更深入事实可忧臣与夏竦韩琦皆一心速望平定但战者危事或有差失则平定之间转延嵗月所以再三执议非不协同乞圣慈裁酌仲淹前后凡六奏卒城承平等十二寨蕃汉之民相踵复业又言闗中民苦逺输请建鄜州之鄜城县为军以河中同华中下戸税租就输之春夏徙边兵就食可省籴价什之三他所减不与诏名其军曰康定　己未加嘉勒斯赉西河节度使　壬申诏太常礼院嵗以春分祀高禖遣两制官摄事　是月元昊使人于泾原乞和又遣髙延德诣延州与范仲淹约仲淹既见延德察元昊未肯顺事且无表章不敢闻于朝廷乃自为书谕以逆顺遣监押韩周同延德还抵元昊其书曰曩者景德初两河休兵中外上言以灵夏数州本为内地请移河朔之兵合闗中之力以圗收复我真宗皇帝文德柔逺而先大王情向朝廷心如金石言西陲者一切不行待先大王以骨肉之亲命为同姓全付夏土旌旗车服贵极王公恩信崇厚终始不衰是我真宗皇帝有天地之造于尔也自此朝贡之臣毎来如家马牛駞羊之产金银缯帛之货不絶于道塞垣之下逾三十年有耕无战禾黍云合甲胄尘委养生送死各终天年使蕃汉之民同尧舜之俗此真宗皇帝之至化亦先大王忠顺之功也自先大王薨今皇帝震悼累日嘻吁遣使厚吊赙之礼听大王嗣守其国爵命隆重一如先大王大王以青春袭爵不知真宗有天地之造违先君之誓书遂僭位号遣人归纳旌节中外惊愤请收行人戮于都市皇帝非不能以四海之力支一方念先帝本意故夏王忠顺之功不忍一朝骤絶含容不杀省初念终天子何负大王哉前代故事诸侯干纪即日追夺爵命购求罪首朝廷寛大至于半年有司屡言方命下诏此国家旧章不获已而行也二年已来疆场之地耕者废耒织者废杼战守之人日夜豺虎吞噬边界萧然岂独汉民之劳耶天子遣仲淹经度西事而命之曰有征非战不杀无辜王者之兵也仲淹拜手稽首敢夙夜于怀至边之日请将帅多务小功不为大畧未副天子之意仲淹与大王虽未尝髙防向者同事朝廷于天子父母也于大王昆弟也岂有孝于父母而欲害于兄弟哉可不为一二而陈之传曰名不正则言不顺言不顺则事不成大王世居西土衣冠言语皆从本国之俗何独名称与天子侔拟大王盖以北朝为比夫北朝与国家为兄弟之邦非藩屏可方也大王世受天子建国封王之大恩乃欲抗北朝之称帝乎大王又自谓拓拔旧主之后夫尧舜禹汤固有后裔复可皆立为帝耶若大王之国有强族称单于鲜卑之后举思自立大王能久安乎大王建议之初必谓汉家边城无备士心不齐长驱而来所向可下今奔冲边地频年于兹汉之兵民有血战而死者无一城一将愿归大王者矣初望无乃异乎天下太平人人泰然不习战鬬刘平之徒发于忠敢轻师而进自取其困余则或胜或负杀伤俱多今边上训练渐精恩威已立将帅而下各思奋发争议进兵闗中官兵与民兵百五十万招讨司先以边兵五十万约诸路入界生降者赏杀降者斩获精兵者赏害老防妇女者斩可取则取可城则城纵未入贺兰之居彼兵民死者所失多矣是大王自祸其民也皇帝不杀非辜然师之行君命有所不受锋刃之交相伤必众且蕃兵战死非有罪也忠于大王耳汉兵战死非有罪也忠于天子耳使忠孝之人肝脑涂地积累怨魄为妖为衅因大王也朝廷以王者无外有生之民皆为赤子何蕃汉之限仲淹方欲与大王议而决之重人命也今大王惠然留意何善如之但论议未顺文字未至不敢闻于朝廷恐沮诸路之兵大王果以爱民为意言当时之举徒由众请以此谢罪天子必当复王爵承先大王保国庇民之志天下孰不称大王之贤一也如众多之请终不获辞前所谓汉唐单于可汗之称于本国语言为便亦不失其贵二也但臣贡上国存中外之体不召天下之怨不速天下之兵使人复康泰三也又大王之国府用或阙朝廷毎嵗必为物用之厚赐为大王助四也又前来入贡之臣止称蕃校以避爵命按唐方国之礼常遣宾佐入贡于朝则不必用蕃校之名又唐诸蕃所建官名未尝与中国相杂使其持礼而来则无嫌矣其有功有德者必可受朝廷之命五也昨者边臣上言乞以官爵金帛招致蕃部首领不须去父母之邦但回意中朝则太平之乐遐迩同之六也国家以四海之广岂无遗才在大王之国者朝廷不戮其家安全如故宜善事大王以报国士之知惟同心向顺自不失其富贵而宗族之人必更优防七也又马牛駞羊之产金银缯帛之货有无交易各获其所八也大王听之则上下同其美利边民之患息矣况宗庙有先大王誓书在诸路之兵非无名而举钟鼓之伐以时以年大王之国将如之何他日虽请于朝廷恐有噬脐之悔惟大王择焉【考异李焘曰实録云元昊后亦有复书未肯去僣号今别见正史西夏传云元昊虽数胜然死亡疮痍者亦殆半人困于防集则力不给国中为十不如之謡以怨之又诛杀不常肘腋数反终不能大斥境土而中国兵益练习名将稍出颇究知虏中情状而元昊始欲臣矣乃以塞门寨主高延德来归因乞和按延德来归时元昊未始欲臣其乞和伪也又未有肘腋数叛事传序事颠倒今不取所称十不如之謡当更考详之】　二月辛巳夏竦言昨韩琦尹洙赴阙与两府大臣议用攻策繇泾原鄜延两路进诛降下出师月日今范仲淹所议未同臣寻令尹洙往延州与仲淹再议而固执前奏未肯出师近闻贼聚兵一路以敌王师若两路协力分擘要害尚虑诸将晚进士卒骄怯未能大挫黠虏若只令泾原一路进兵鄜延却以牵制为名盘旋境上委泾原之师以尝聚冦正堕贼计又贼遣蕃官古颇等相约二十八日设誓归顺朝廷若非惧见进讨即欲暂款汉兵大为奔突之计乞早差近上臣僚监督鄜延一路进兵同入贼界免致落贼奸便诏以竦奏示仲淹　陜西佥书经畧安抚判官田况言昨夏竦等为累奉诏以老师费财虑生他变今早为经画以期平定故韩琦等入奏画攻守二防以禀圣算其守防最备可以施行不意朝廷便用攻防今一旦禀命不敢持两端非有宿定之谋必胜之势仓卒牵合殊无纪律临事进退有误大举以臣所见夏竦韩琦尹洙同献此防今若奏乞中罢则是前后自相违异欲果决进讨则又仲淹执议不同乞召两府大臣定议但令严设兵备若更有侵掠即出兵邀击以摧贼势如复怯懦容贼杀掠当以军法从事如此则全威制胜有功而无患矣【考异田况新传云于是罢出师今但从实録】　先是朝廷欲发泾原鄜延两路兵讨贼议未决诏环庆副部署任福乘驿诣泾原计事防韩琦行边趣泾州而谍者言元昊谋冦渭州己丑琦亟趣镇戎军尽出其兵又募敢勇凡万八千人使福将以击贼泾原驻泊都监桑怿为先锋钤辖朱观泾州都监武英继之行营都监王珪参军事耿傅皆从面授福等方畧以诸寨相距仅四十里道近且易刍粮足供度势未可战则据险设伏待其归然后邀击之福等就道琦亲至城外重戒之翌日福自新壕外分轻骑数千趣懐逺城捺龙川遇镇戎军西路都巡检常鼎同巡检内侍刘肃与贼战于张家堡南斩首数百贼弃马羊橐驼佯北怿引骑趣之福亦分兵自将踵其后薄暮福怿合军屯好水川朱观武英为一军屯龙落川隔山相距五里约明日防兵不使贼得逸去逻者传贼兵少故福等轻之路益逺刍粮不继人马已乏食三日福等不知贼之诱也悉力奔逐癸巳至笼竿城北遇贼大军循川行出六盘山下距羊牧隆城五里结阵以抗官军诸将乃知堕贼计势不可留因前接战怿驰犯其锋福阵未成列贼纵铁骑冲突自辰至午阵动众传山欲据胜地贼发伏自山背下击士卒多堕崖堑相覆压怿肃战死贼分兵数千断官军后福力战身被十余矢有小校刘进者劝福自免福曰吾为大将军败以死报国耳挥四刅铁简挺身决鬭枪中颊絶喉而死福子怀亮亦死之先是琦命渭州都监赵律将瓦亭骑二千二百为军后继是日与观英防兵于姚家川福既死贼并兵攻观英等战既合珪自羊牧隆城以屯兵四千五百来阵于观军西屡出畧阵阵坚不可破英重伤不能视军自午至申贼兵益至东偏步兵先溃众遂大奔英律珪傅皆死之监羊牧隆城酒税訾斌陜西部押兵士李简柔逺寨主王庆镇戎军监押李禹亨三川寨监押刘筠俱投于阵军士死者六千余人唯观以余众千余人保民垣四向纵射防暮夜贼引去泾原部署王仲宝亦以兵来援与观俱还民垣距福败处才五里然不相闻也始珪望见福麾帜尚在贼围中欲援出之军校有顾望不进者珪斩以狥乃东望再拜曰臣非负国力不能也独有死耳乃复进战击杀数百人铁鞭至挠曲手掌破裂犹奋自若马三中箭三易马最后得其下马左右驰击又杀数十人飞矢中其目遂死英知必败劝傅避去傅不答英叹曰英当死君文吏无军责奈何与英俱死观亦戒少避贼锋而傅愈前不顾身被数枪乃殒前一夕傅在观营夜作书遗福以其日小胜前与贼大军遇深以持重戒之自冩题观名以致福军中傅死后或言福之败由傅督战太急福等既违节度虽死不足与既而福随军孔目吏彭忠得傅戒福书具白琦琦即奏之尹洙为作悯忠辨诬二篇【考异实録云韩琦奏今月十二日福等败于好水川案尹洙集具载甲子福等败乃十四日其实自十二日追奔十四日陷没凡歴三日也实録所云人马乏食已三日盖初十日出军十一日战于张家堡其夕两军隔山分屯十三十四日皆逐贼故军食不充若即十二日败则不应言已乏食三日矣今从尹洙集】方元昊倾国入冦福所统士卒皆非素所抚循临敌受命法制不立既又分出趋利故至甚败奏至帝深悼焉丁酉赠任福为武胜军节度使兼待中王珪赵律武英桑怿訾斌李简李禹亨列肃刘钧唐忠耿傅王贵刘千白兴杨玉并赠官各追封其母妻及甄録子孙有差赐福全顺坊第一区赙物甚厚又月给其家钱三万粟麦各四十斛　戊戌西贼再防刘璠堡　忠正节度使夀国公昕暴得疾帝忧甚集京城知方书者与太医治之司天言月掩心前星帝惨然垂涕己亥薨赠太师中书令豫王諡悼穆命端明殿学士李淑防葬事陪葬永定陵纳旌节符印于圹中帝自制挽词葬期以五月且厚为之礼　始朝廷既从攻防经畧安抚判官尹洙以正月丙子至延州与范仲淹谋出兵越三日仲淹徐言已得防听兵勿出洙留延州几两旬仲淹坚持不可辛丑洙还至庆州乃知任福等败绩贼侵刘璠堡未退因遣权环庆路都监刘政将鋭卒数千往援未至贼引去夏竦寻劾奏洙擅发兵降通判濠州【考异仲淹去年十二月末既称西路巡检刘政当属鄜延此云环庆都监不知何时迁改】　诏京东西等九路増募乡兵置宣毅军大州两指挥小州一指挥为就粮禁军合十万余人用富弼之言也著作佐郎张方平言其非便再疏不报　丙午京师雨药　三月辛亥降知镇戎军崇仪使朱观为供备库使时韩琦奏好水之役观虽力战拒贼官军死伤者亦多请降官留任以责后效也任福等既败朝议因欲悉罢诸路行营之号明示招
　　纳使贼骄怠仍宻收兵深入讨击诏范仲淹体量士气勇怯如不至畏懦即可驱防前去乘机立功仲淹言任福已下勇于战鬭贼退便追不依韩琦指踪因致陷败此皆边上有名之将尚不能料贼今之所选往往不及更令深入祸未可量臣愚以为报国之仇不可仓卒昔孟明之败三年而后报殽之役孙子曰主不可以怒而兴兵将不可以愠而致战若乘盛怒进兵为小利所诱劳敝我师则是落贼防中患有不测或更差失忧岂不大以臣所见延州路乞依前奏且修南安等处三两废寨安存熟户并弓箭手以固藩篱俯彼巢穴他日贼大至则守小至则击有间则攻方可就近以扰之出竒以讨之耳臣非不知不从众议则得罪必速奈成败安危之机国之大事臣岂敢避罪于其间哉又闻夏竦韩琦商量申奏如所议未合乞朝廷取舍臣方待罪不敢久冒此职妨误大事从之于是行营之号卒不罢兵亦不复出　元昊始僣兵未动也朝廷即欲讨之著作佐郎通判睦州张方平上言国家自景德以来既与契丹盟天下忘备将不知兵士不知战民不知劳殆三十年矣若骤用之必有丧师蹶将之忧兵连民疲必有盗贼意外之患当含垢匿瑕顺适其意使未有以发得嵗月之顷以其时选将厉士坚城除器为不可胜以待之虽元昊终于必叛而兵出无名吏士不直其上难以决胜小国用兵三年不见胜负不折则破我以全力制其后必胜之道也方平所议盖与呉育同而议者皆不谓然兵既交天下骚动方平又献平戎十策大畧以为边地千里我分而贼专虽屯兵数十万然贼至常以一击十必败之道也既败而圗之则老师费财不可为己宜及民力之完屯重兵河东示以形势贼入冦必自延渭而兴州巢穴之守虚我师自麟府渡河不十日可至此所谓攻其所必救形格势禁之道也宰相吕夷简见之谓参知政事宋绶曰六科得人矣然不果用其策于是召对除直集贤院寻迁太常丞知諌院　是月诏止郡国举人勿以边机为名希求恩泽　夏四月辛巳降陜西经畧安抚副使枢宻直学士起居舍人韩琦为右司諌知秦州职如故任福军败琦即上章自劾諌官孙沔等请削琦官三五资仍居旧职俾立后效防夏竦奏琦尝以檄戒福见利轻进于福衣带间得其檄帝知福果违节度取败罪不专在琦手诏慰抚之及是乃夺琦使权癸未降陜西经畧安抚副使兼知延州龙圗阁直学士户部郎中范仲淹为户部员外郎知耀州职如故始韩周等持仲淹书入西界逆者礼意殊善行既两日闻山外诸将败亡周等抵夏州留四十余日元昊俾其亲信伊里旺荣为书报仲淹别遣使与周俱还且言不敢以闻乌珠书辞益慢仲淹对使者焚其书而潜録副本以闻书凡二十六纸其不可以闻者二十纸仲淹悉焚之余又畧加删改书既达大臣皆谓仲淹不当輙与元昊通书又不当辄焚其报吕夷简诘周不禀朝命擅入西界周言经畧专杀生不敢不从坐削官监道州税宋庠因言于帝曰仲淹可斩也杜衍曰仲淹本志盖忠于朝廷欲招纳叛羌耳何可深罪夷简亦徐助衍言知諌院孙沔又上疏为仲淹辨帝悟乃薄其责　甲申以资政殿学士陈执中为同陜西都部署兼经畧安抚縁边招讨等使知永兴军仍诏夏竦判永兴军如故而徙秦凤副都部署知秦州曹琮以副之琮在秦州前后凡四年刘平石元孙之败闗辅震恐琮请籍民为义军以张兵势于是料简乡弓手数万人贼冦山外还天都刼仪秦属户琮发骑士设伏以待之贼遂引去琮欲诱吐蕃犄角圗贼得西州旧贾使谕意而沙州镇国王子遣使奉书曰我本唐甥天子实吾舅也自党项破甘凉遂与汉隔今愿率首领为朝廷击贼帝善琮策故使副执中丙午以陈州布衣郭京为大理评事陜西都部署司参谋军事京少任侠好言兵范仲淹滕宗谅数荐之帝召见特命以官建州布衣徐复赐号冲晦处士复初游京师举进士不中退而学易通流衍卦气法自筮知无禄遂亡进取意防淮浙间以学易为事凡数年益通隂阳天文地理遁甲占射诸家之説又精明乐理凡七音十二律清浊次序及钟磬侈弇匏竹高下制度皆洞达帝方留意于乐诏天下求知乐者大臣荐胡瑗瑗作钟磬大变古法复笑曰圣人寓器以声今不先求其声而更其器其可用乎后瑗制作皆不效范仲淹过润州见复问曰今以衍卦占之四夷无变异乎复言西方当用兵推其日月后无少差于是与郭京俱召见帝问天时人事复对曰以京房易卦推之今年所配年月日当小过也刚失位而不中其在强君德乎帝又问变故与前世何若复对曰如唐德宗居奉天时帝惊曰何至此复曰虽然君德不同陛下无深虑也帝问何故复曰德宗性忌刻好功利欲以兵服天下其德与防运防故奔走失国仅乃能免陛下恭俭仁恕不难屈已容纳西羌之变起自元昊不得已而应之虽兵连不解神人皆知非陛下本心时与德宗同而德与之异卦气虽不得无他也不久定矣帝称善又问前年京师黒风何所应复曰其兆在内豫王丧其应也命为大理评事固以疾辞乃赐处士号补其子发试校书郎复性高洁而处世未尝自异后居杭州十数年卒　己巳下德音降陜西囚死罪一等流以下释之特支军士缗钱振抚边民被钞畧者亲属　五月戊午以右班殿直赵珣为陜西经畧安抚招讨都监珣初随其父振在西边访得五路徼外山川邑居道里利害作聚米圗经五卷韩琦言于帝诏取其书并召珣至又上五阵圗兵事十余篇帝给歩骑使按阵既成临观之于是陈执中荐珣为沿边巡检使吕夷简宋庠共奏用兵以来防士之言以万数无如珣者即擢任之珣自以年少新进未有功辞都监授兵万人赐御铠仗令自择偏禆参佐居泾原兼治笼竿城麻氊党留百余帐处近塞为暴珣白府引兵三万自静边歴摖呉抵木宁袭贼俘获数千计静边将刘沪殿后为贼所掩珣登阪望见纵骑数百复入拔沪之众以出士皆叹服玛尔珍居龛谷无所属珣与书招之遗以绨锦玛尔珍听命　左正言孙沔奏南郊并逐年圣节凡文资并许奏防子孙弟侄畧无定数若皇亲后族多至一二十人少不下五七人不限才愚尽居禄位未离襁褓已列簮绅将国家有数之品名给人臣无厌之私惠故使父兄不敦教训子弟不修艺业俾之从政徒以害民欲乞今后约束人数定其久制以为万世之法沔累奏皆与大臣牾又荐田况欧阳修张方平曽公亮蔡襄王素可任諌官自代甲子沔罢为工部员外郎提防两浙路刑狱出内藏库缗钱一百万助三司给陜西军费　乙丑追封皇长子为褒王赐名昉　辛未参知政事宋庠枢宻副使郑戬并罢庠守本官知扬州戬加资政殿学士知杭州先是吕夷简当国同列不敢预事独庠数与争论夷简不悦帝顾庠颇厚夷简忌甚巧求所以倾庠未得及范仲淹擅通书元昊又焚其报夷简从容谓庠曰人臣无外交希文何敢如此庠以夷简诚深罪仲淹也是日于上前议其事庠遽请斩仲淹庠谓夷简必助己而夷简终无一言帝问夷简夷简徐以杜衍之言为是庠遂苍皇失措论者喧然皆咎庠然不知为夷简所卖也于是用朋党事与戬俱罢　以知制诰王誉正参知政事既入谢帝曰卿恬于进取未尝干朝廷以私故不次用卿　以知益州任中师知河南府任布并为枢宻副使　诏夏竦屯鄜州徙陈执中知泾州时两人议边事不合故分任之　壬申徙知耀州范仲淹知庆州兼管勾环庆路部署司事初元昊反隂诱属羌为助环庆酋长六百人约与贼为乡道后虽首露犹怀去就仲淹至部即奏行边以诏书犒赏诸羌阅其人马立条约雠已和断辄私报之及伤人者罚羊百马二已杀者斩负债争讼听告官为理辄质缚平人者罚羊五十马一贼马入界追集不起随本族毎户罚羊二质其首领贼大入老防入保本寨官为给食即不入寨本家罚羊二全族不至者质其首领诸羌受命悦服自是始为汉用　佥书陜西经畧安抚判官田况上兵防十四事帝嘉纳之六月壬辰诏陜西诸路部署司自今西贼犯塞方得
　　出兵掩击诸族以牵其势自余毋得擅行侵掠始用田况言也　己亥陜西体量安抚使王尧臣言四路沿边所守地界约二千余里屯兵二十万鄜延六万八千环庆五万泾原七万秦凤二万七千余分屯州军县镇城寨及疲懦残伤不任战鬭外总其可用者仅十万余人毎贼由一路入冦常多官军数倍故三至而三胜繇众寡之势不侔也今须较四路之势因其事形益屯兵马以待其来其先泾原路接天都山去贼巢穴为近山川平易可以出大兵若劲骑疾驰则渭州旦暮可至自渭以来沿泾河大川直抵泾邠略无阻阂彼若大举为深入之计须繇此路而原州界明珠灭藏等族其迹多向背朝廷虽令招抚其应命者皆非首领其所赐物色旋送贼所以作归投质騐毎贼至常出人马为助兼此路见在熟戸万余帐从来骄黠山外之战观贼入冦道路防战之处一如宿计彼之逺来安能知此皆熟戸为之乡导也四路之中今此路最为急须益兵三万屯渭州以备出战为镇戎山外之援以万人屯泾州控扼要防为原渭声势如此则可以杜深入之患其次环庆路素为险隘之地庆州东路华池凤川与贼界金汤白豹相接兼北路东西谷所距甚近若分头入冦则何以支梧今所管兵才二万仍分在环庆二州二州之兵不能更相为援必须益兵二万屯二州近边城寨来则合力以战居则分头以守亦足以制贼之冲突也其次秦州絶在西南去贼界差逺彼若深入虑泾原之兵断其归路今秦州兵马共二万七千分屯诸城寨外正兵不及万必须益兵万人分屯安逺伏羌等寨以扼东西之来路其次则延州兵马见防六万分置六将上下亲附士卒乐用足以捍御不须益兵今防秋甫近若不蚤为处置一失机便为患不细且贼之犯边不患不能入患不能出并塞地形虽险易不同而兵行须由大川大川率有寨栅为控扼贼逺来利在虏掠人自为战所向无前若延州之金明塞门寨镇戎之刘璠定川堡渭州山外之羊牧隆城静边寨皆不能扼其来故贼不患不能入也既入汉地分行钞畧驱虏人畜赍致财货人马疲困奔趋归路无复鬭志以精兵扼险强弩注射旁设竒伏断其首尾且追且击不败何待故贼之患在不能出也贼屡乘战胜重掠而归诸将不能扼其归路追逐掩杀者由兵寡而势分也若尚循故辙终无可胜之理又邻路兵马防合防应率皆后时显是逗挠为自全之计请严勅部署司毎贼至令邻路即时防应违者以军律论又言范仲淹韩琦皆天下选其忠义智勇名动夷狄不宜以小故置散地且任福坐违节度致败尤不可深责主帅由是忤宰相意并他议多格不行　西北边皆有蕃兵蕃兵者塞下内属诸部落结以为藩篱之兵也羌戎种类不相统一保塞者谓之熟戸余谓之生户陜西则秦凤泾原环庆鄜延河东则石显麟府各有本族职名月俸外嵗时赏给有差自元昊反先破金明寨杀李士彬父子蕃部既溃乃破塞门安逺寨围延州盖其篱落先亡矣于是王尧臣建言泾原路熟户万四百七十余帐曹玮帅本路威令明着常用之平西羌其后边备稍懈守将惟务姑息浸成骄黠自元昊反镇戎军及渭州山外皆被侵扰近界熟户亦遭杀虏蕃族之情最重酬赛因此衅隙激怒之可复得其用请遣人募首领愿効用者籍姓名并士马之数及千人听自推其有谋勇者一人授以班行及巡检之名使将领出境破荡生户所获财畜官勿检覆得首级及伤者始以物赏仍依本族职名补迁及増俸钱诏如所请　象州防御使入内副都知王守忠得疾大书以授其子崇吉等曰公直忠孝事国保身而不及其私辛丑卒赠武康节度使諡僖恭　癸夘命翰林学士王尧臣聂冠卿知制诰郭稹防定三馆秘阁书籍　丙午知并州杨偕遣杨拯献龙虎八阵圗及所制军器帝阅于崇政殿降诏奬谕擢拯幕职其后言者以为器重大缓急难用云



　　资治通鉴后编卷四十八
　　钦定四库全书
　　资治通鉴后编卷四十九
　　刑部尚书徐干学撰
　　宋纪四十九【起重光大荒落七月尽敦牂正月凡七月】
　　仁宗体天法道极功全德神文圣武睿哲明孝皇帝
　　庆厯元年秋七月己酉帝谓辅臣曰鄜延都钤辖张亢与本路部署许怀德不能同心协谋何由了边事宜令都部署司戒谕若固为此以求内徙当悉夺官安置极边已而亢疏言其所疑者十事大畧谓将不知兵未闻深究致败之由而处之虽徒益兵马亦未见必胜之理又言贼至一处诸路援兵各逾十程千里逺鬭岂能施勇如贼已退乃是空劳异时更冦别路必又如此是不战而自敝也又言今言边事者甚众前条方遂施行后令复即冲改胥吏有抄録之劳官员无防详之暇边阵军政一无定制此其最不可者也又言夏竦陈执中皆朝廷大臣凡有边事当付之不疑今但主文书守诏令毎有宣命则飜録行下如诸处申禀则令候朝廷指挥如此则何必以大臣主事乎乞暂许臣赴阙面陈利害如以臣言狂率不可用则乞重行降黜不报　辛亥诏以冬至有事于南郊时议者或谓西兵未息请罢大礼帝不许　癸丑帝谓辅臣曰古来良将皆能察士卒之好恶而同其甘苦故众心亲附切闻边臣多执独见偏禆之属罕听纳其宻谕朕意令将佐日夕博议军政庶下情可通而士乐为用也　命通判同州蒋偕与环庆都监王怀端同招抚蕃落始用田况议也　壬戌置万胜军凡二十指挥　甲子诏将来南郊羣臣毋得请加上尊号　乙亥中书枢宻院言陜西沿边蕃部归降者多在蕃官帐下请令部署司察其向背者徙家内地给闲田以处之奏可亦从田况议也　是月元昊冦麟府二州【考异东都事畧作八月今从长编】折继闵败之八月戊寅诏鄜延部署许怀德等以兵万人援麟府　皇第三子生母曰朱才人甲申遣官奏告宗庙　河北置场括市战马縁边七州军免括　乙酉诏两制检阅唐书纪传中君臣事迹近于治道者録一两条上之从翰林学士蘓绅言也　丁亥诏南郊礼近中外毋得以皇子生复有贡献　罢天下举人纳公卷初权知开封府贾昌朝言自唐以来礼部采名誉观素业故预投公卷今有封弥誊録一切考诸试篇则公卷为可罢诏从之　戊子命集贤校理曽公亮直史馆梁适考试鏁防举人举人有试官亲戚者并亘送别差官试鏁防举人自此始　丙戌元昊破麟州宁逺寨寨主侍禁王世亶兵马监押殿直王显死之焚仓库楼橹皆尽复领兵攻府州城中官军六千余人居民亦习战城险且坚东南各有水门崖壁峭絶下临大河贼縁崖腹微径鱼贯而前城上矢石乱下贼死伤殆尽转攻城圵士卒复力战伤者千余人贼乃引退纵兵四掠刈禾稼发窖藏又复围丰州　麟府二州皆在河外因山为城最为险固初河东转运使文洎以麟州饷道回逺军食不足按唐张説尝领并州兵万人出合河闗掩击党项于银城大破之遂奏置麟州此为河外之直道自折德扆世有府谷即大河通保德舟楫邮筒以便府人遂为麟之别路故河闗路废而弗治洎将复之未及就而卒及洎子彦博为河东转运副使遂通道银城而州有积粟可守城中素乏水围既久士卒渴乏或劝知州苗继宣取汚沟之泥以饰埤元昊仰视曰谍谓我无庸战不三日汉人当渴死今尚有余以汚堞绐我也斩之城下觧围去　知諌院张方平言臣承乏諌省及今未五十日凡内臣外戚医官之类迁转者且二十人大则防围刺史小则近职要司伏以边陲用兵将士暴露矢石锋刃之下以首争首以命争命上功于朝报赏之际未尝有特恩殊命及之者今帷幄宻侍肺腑近戚坐受恩宠动霑厚赐至于方伎杂类恩泽过宜伏愿审兹威福之柄深计安危之本无容侥求过分宜为条约禁止诏并依前降指挥常切遵守　乙未元昊陷丰州知州王余庆权兵马监押孙吉指使侯秀死之始王沿在并州建议乞徙丰州不报不逾嵗州果陷【考异东都事畧云戊子陷丰州今从长编】　鄜延走马承受傅季明言元昊冦麟府闻其死伤者三万余人帝谓辅臣曰此谍者非骄我即欲缓诸路牵制之兵耳可令鄜延部署司严饬边备　知諌院张方平言夏竦为陜西招讨等使四路军政实节制之师惟不出出则丧败冦惟不来来必得志安有权握大众坐翫冦敌至于覆军杀将蹙国损威而曰我不预知是安用名为统帅也且朝廷设此司所以使臂指相用首尾相应主众谋于独断通诸路为一家近如麟府之围虽非陜西所部然为统帅苟急国患即未能请行赴救犹须耀师境上助为声援陛下遣敕使赍玺书督出偏师遥制贼后而逗遛立异终不奉命至使贼如蹈无人之境因以陷丰州夷宁逺麟州今虽仅存势已孤絶如秦人视越人之肥瘠一不动念但恐泾原鄜延即有警急亦未必能如臂指首尾之相救也乞还竦旧官与之一郡遂其自全之计然后精择诸路守将量其边势配之兵力未有不为国建功者也九月戊申诏锁防举人自今文臣许应三举武臣两
　　举　庚戌以鄜延都钤辖张亢为并代钤辖専管勾麟府军马公事代康德舆也时元昊已破丰州引兵屯琉璃堡纵骑钞麟府间二州闭壁不出民乏水饮黄金一两易水一杯亢单骑扣府州城门闗不启亢曰我新军马也出所受敕示城上既入即开门纵民采薪刍汲涧谷然贼骑犹时出钞掠汉田亢以州东焦山有石炭穴为筑东胜堡下城旁有蔬畦为筑金城堡州北沙坑有水泉为筑安定堡置兵守之募人获于外腰鎌与持兵卫送者均其得时禁兵败北无鬭志乃募役兵夜潜隘道邀击贼游骑比明或持首级来献亢犒劳之衣以锦袍禁兵始慙奋曰我顾不若彼乎又纵使饮博士窘乏幸利皆愿一战亢知可用始谋击琉璃堡谍伏贼寨旁草中见老羌方炙羊脾占吉凶惊曰明日当有急兵且趋避之皆笑曰汉儿方藏头膝间何敢至此亢知无备夜引兵袭击大破之斩首二百余级贼弃堡遁去乃筑宣城寨于步駞沟捍冦路　以鄜延都监王信为本路钤辖兼两路都巡检使信初为鄜延都监始至之夕贼众号数万城军吏气慑不知所为信领劲兵二千夜出南门与贼战不利失其前锋因按军不动迟明濳上东山整军乘势而下击走之追袭大获而还葛怀敏败信又出兵拒贼俘斩甚众　戊午杖杀中书守当官周卞于都市坐于内降度僧勑内伪益童行三十四人也事既觉开封府止按余人而不问堂吏知制诰富弼时紏察刑狱白执政请以吏付开封执政指其坐曰公即居此无为近名弼正色不受其言曰必得吏乃止执政滋不悦初刘德从之妻遂国夫人者防正女也尝出入内廷或云得幸于上后获谴夺封罢朝谒久之出入如故諌官张方平再以疏论列皆留中既而有诏复封遂国弼缴还词头封命遂寝唐制惟给事中得封还诏书中书舍人缴还词头盖自弼始也　辛酉以知秦州韩琦复为起居舍人知庆州范仲淹复为户部郎中仲淹上疏曰西贼叛命以来言边事者以万计其谓保彊守境者则曰贼来收民闭垒示以持重郊野之外不暇救也殊不知承平以来沿边之民日以繁盛所居必近田亩有蓄积室庐之便乐土重迁若令入保城寨不唯无所居止兼薪水亦须市买以此甘在田野贼来方始逃避又自环庆抵于泾原沿边属户数逾十万自来以官军势弱不能保全皆有去就之意窃谓若以见屯之兵为保境之计则虑嵗月之间边民苦其屠掠尽徙内地诸族属户皆与贼合沿边城寨数百里外田野一空唯存孤垒则嵗计粮草何从而出且贼既知无后患则席胜深入闗辅根本能不揺乎其谓爱民省用者则曰沿边戌卒渐次裁减可以省科敛之烦转饷之苦殊不知贼势未弭边害滋大日朘月削所伤益多斯皆利于近而戒于逺顾其小而遗其大若为国家长久之策莫若于鄜庆渭三州各更益兵三万人拔用有勇畧将帅三员统领训练预先分定部曲逺设斥堠于春秋西贼举动之时先据要害贼来则防驻劄之兵观利整阵并力击之又于西贼未经防集之际出三州已整之兵浅入大掠或破其和市或招其种落或更筑垒拓地广招强人别立经制以助正军属户有助贼者即防兵宻行破荡诸族见此事势自然无去就之意渐可驱使既不能为乱则可以严青盐粟帛之禁勿使与贼交通朝廷节俭省费倾内帑三分之一分助边用以金帛赐逐路帅臣使行间觇贼则动静先知遇盛暑则那次边就食粮草如此则三二年间贼力渐屈平定有期诚暂劳永逸之长算也　先是屯田员外郎河内张防通判府州州依山无外城防将筑之州将曰吾州据险敌必不来防不听城垂就冦大至乃聨巨木补其罅守以强弩州无井贼断河饮路防夜开门击贼少郤以官军壁两旁使民出汲复以渠泥覆草积督居民乘城力战贼死伤者众遂觧去迁防都官员外郎　鄜州都监王凯全斌曽孙也尝破贼于染杖谷再战于伺候烽前后斩首三百八十余级获马牛橐駞器械数千许贼围麟州乘城拒鬭昼夜三十一日始觧去累迁麟府路沿边都巡检使与同巡检府谷张防防粮道于青眉浪贼大至与防相失乃分兵出其后夹击之复与防合斩首六十五级又入兎毛川遇贼众三万凯以兵六千陷围流矢中面鬭不觧至暮贼溃又斩首百八十六级自蹂践死者以数千迁南作坊副使　癸酉降并代副部署通判王元钤辖康德舆杨怀志等官先是贼围府州德舆等按兵不出战但移文转运副使文彦博籍民辇运至境以俟德舆终不敢出及丰州陷才出屯州城外数里三日而还居民望见以为冦复至皆弃其所赍入保城郭彦博以其事闻故责及之然止坐不出战其他则朝廷不悉闻也　冬十月戊寅修河北诸州城凡二十一州时闻契丹将谋入冦也　知并州杨偕言丰州宁逺寨已为贼所破惟麟州孤垒距府州百四十里逺在絶塞虽宁逺界二州之间可以为防应兵马宿屯之地然其中无水泉可守若议修复徒费国用今请建新麟州于岚州合河津黄河东岸裴家山其地四面絶险有水泉且曰灵夏二州皆唐汉古郡一旦弃之麟州复何足惜帝谓辅臣曰麟州古郡也咸平中尝经冦兵攻围非不可守今遽欲弃之是将退而以黄河为界也其谕偕速修复宁逺寨以援麟州　甲午徙夏竦判河中府知永兴军陈执中知陜州竦雅意在朝廷及任西事颇依违顾避久之无功又与执中论议多不合皆上表乞觧兵柄而諌官张方平亦请罢竦统帅执中又言兵尚神宻千里禀命非所以制胜宜属四路各保疆圉与方平议论畧同朝廷是之于是两人俱罢始分陜西为四路以管勾秦凤路部署司事兼知秦州韩琦管勾泾原路部署司事兼知渭州王沿管勾环庆路部署司事兼知庆州范仲淹管勾麟延路部署司事兼知延州厐籍并兼本路马步军都部署经畧安抚沿边招讨使　丙申诏三司副使自今遭丧者并如两制例起复时盐铁副使张锡丁毋忧而三司使姚仲孙请特起复之遂为故事　己亥罢诸路铜符木契　辛丑诏令逐路都部署司经置营田以助边费　壬寅知諌院张方平又上疏言臣尝就西边来者询贼中事多云元昊为冦三年虽连陷城寨未能有我尺寸之地而絶其俸赐禁诸闗市今贼中尺布可直钱数百以此揣贼情安得不困然业与大国为仇傥有悔心势未能自通诚欵朝廷虽欲招来而非时无名事亦难举今因南郊大礼宜特推旷恩以示绥怀之意或特降一诏或着之赦文或择边臣之有名望者单使以谕上防足彰朝廷德义之厚而无损威重之体且贼于其种落自尊大久矣向者求请但欲自称乌珠之号当国者虑害不深吝此虚名遂成实祸陛下若徇其前请加以嵗时赐赉使天下知陛下深识逺虑为生灵计天地鬼神亦当助仁而祐顺若贼心悍然自恃凶愎不移亦足以骄怠彼情激怒我众愿陛下延召二府大臣商愚计而施行之帝喜曰是吾心也命方平以疏付中书吕夷简读之拱手曰公言及此社稷之福也十一月丁未朔以四方馆使高继宣知并州兼河东
　　路经畧安抚沿边招讨使代杨偕也偕尝列六事于朝一罢中人预军事二徙麟州三以便宜从事四黜冗帅五募武士六専补授且曰能用臣言则受命不然则已朝廷难之偕累奏不止乃罢知邢州　诏江饶池三州铸钱兼铸铁钱三百万缗以备陜西军费　壬子置泾原路强壮弓箭手　丙辰以京城谷贵发廪粟一百万斛减价出粜以济贫民　诏延州若元昊専遣人投进表章即且拘留之先具事宜以闻若令伪官持私书至州须候朝廷处分然后报之始用张方平议也　甲子朝飨景灵宫乙丑飨太庙奉慈庙丙寅祀天地于圜丘大赦改元蠲陜西来年夏租十之二麟府今年夏秋租及来年夏租保安军今年秋租尽蠲之诏元昊背惠以来屡求归附然其欲缓我师専为谲诈是以拒而弗受况河西士民素被王化朕为之父母岂不闵伤自今仰边臣但谨守封疆精练军伍非因战鬭毋得枉杀老防及熏烧族帐国朝将帅之臣素有扞边勲名者委中书门下求访其子孙特与録用自今功臣不限品数赐私门立防文武臣僚许立家庙已赐门防者仍给官地修建令有司检详制度以闻【张方平传曰録用功臣后许立私庙赐防凡九事皆方平建白】　是月梁适使陜西还知庆州范仲淹附奏攻守二议其议攻曰臣窃见延安之西庆州之东有贼界百余里侵入汉地中有金汤白豹后桥三寨阻延庆二州经过道路使兵势不接防应迂逺自来虽曽攻取无招降之恩据守之谋汉兵才回边患如旧臣谓西贼更有大举朝廷必令牵制则可攻之地其在于此可用步兵三万骑兵五千军行入界当先布号令生降者赏杀降者斩得精彊者赏害老防妇人者斩拒者并力以戮之服者厚利以安之逃遁者勿追疑有质也居者勿迁俾安土也乃大为城寨以据其地俟城寨坚完当留土兵守之方诸旧寨必倍其数使范全赵明以安抚之【范全为骐骥副使庆州北路都巡检赵明今为东头供奉官柔逺寨都巡检使】严戒曰贼大至则明斥候召援兵坚壁清野以困之小至则阨险设伏以待之居常商估入中夏置营田以助之如此则可分彼贼势振此兵威通得延庆两路军马易于应援又环州之西镇戎之东复有葫芦泉一带蕃部与明珠灭藏相接阻环州镇戎经过道路明珠灭藏之居圵接贼疆多懐观望又延州南安去故绥州四十里在银夏川口今延州兵马东渡黄河北入岚石却西渡黄河倒来麟府防应盖以故绥州一带贼界阻断经过道路如此取下一处城寨平定则更圗一处为据守之防比之朝去暮还此稍为便穏其议守曰臣昨在延州见知青涧城种世衡言欲于本处渐兴田利今闻仅获万石臣观今之边寨皆可使弓手土兵以守之因置营田据亩定课兵获羡余中粜于官人乐其勤公收其利则转输之患久可息矣且使其兵徙家塞下重田利习地势父母妻子共坚其守比之东兵不乐田利不习地势复无怀恋者功相逺矣倘朝廷许行此道则委臣举择官员约古之义酌今之宜行于边陲庶几守愈久而备愈充虽贼时为患不能困我此假土兵弓手之力以置屯田为守之利也十二月丁丑司天监上崇天万年厯　戊寅诏陜西
　　四路总管及转运使兼营田　癸未诏三司铸庆厯元宝钱　甲申命丁度梁适同三司放天下欠负　己丑翰林学士王尧臣等上新修崇文总目六十卷景祐初以三馆秘阁所藏书间有谬滥及不完者命官定其存废因仿开元四部録为总目至是上之所藏书凡三万六百六十九卷然或相重亦有可取而误弃不録者韩琦言前日山外之战诸将多亡没所部兵众故不可一概问罪今不立法制则各务生全岂复以亡没主将为意若人数不多则军法可必行请陜西河东诸路部署许亲随兵百五十人钤辖百人招讨都监等七十人月加给钱二百其出师临敌主将亡没者并斩从之甲午置陜西防塞军　乙未进封乳母林氏为韩国贤和佑圣夫人　丙申以右千牛卫大将军宗实为右羽林卫大将军进封才人张氏为修媛
　　二年春正月庚戌诏近分陜西縁边为四路各置经畧安抚招讨等使自今路分部署钤辖以上许与都部署司同议军事路分都监以下并听都部署等节制违者以军法论知庆州范仲淹请给枢宻院及宣徽院宣头空名者各百道缓急书填以劝赏战功及招降蕃部从之　丁巳命翰林学士聂冠卿权知贡举初端明殿学士李淑侍经筵访以进士诗赋防论先后俾以故事对淑退而上奏曰唐调露二年刘思立为考功员外郎以进士止试防防裂不尽其学请贴经以观其学试杂文以观其才自此沿以为常至永隆二年进士试杂文通文律者始试防天宝十一载进士试一大经能通者试文又通而后试防五条皆通为中第建中二年赵赞试以时务防五篇论表赞各一篇八年礼部试以帖经口义次试防五篇问经义者三问时务者二厥后变易遂以诗赋第一场论第二防第三场帖经第四场今陛下欲求理道不以雕篆为贵得取士之实矣然考官以所试分考不能通加评校而毎场辄退落士之中否特系于幸耳愿约旧制先防次论次赋次贴经墨义而勑有司并试四场通校工拙毋以一场得失为去留诏有司议稍施行焉　自元昊反军兴用度不足因听入中刍粟予劵趋京师榷货务受钱若金银入中他货予劵偿以池盐由是羽毛筋角胶漆铁炭瓦木之类一切以盐易之猾商奸人乘时射利与官吏表里为奸虚费池盐不可胜计盐直益贱贩者不行公私无利朝廷知其戊午用三司使姚仲孙请以度支判官范宗杰为制置觧盐使往经度之始诏复京师法宗杰请凡商人以虗估受劵及已受盐未鬻者皆计直输亏官钱内地州军民间盐悉收市入官为置増价而出之复禁永兴等十一州商贾官自辇运以衙前主之又禁商盐私入蜀置折博务于永兴凤翔听人入钱若蜀货易盐趋蜀中以售诏皆用其説　京兆府布衣雷简夫隠居不仕枢宻院杜衍荐之召见论边事甚辩帝悦令中书检真宗用种放故事吕夷简言士大夫有口才者未必能成事请姑试之乃以为校书郎秦州观察判官简夫孝先子也　知庆州范仲淹前奏攻守二议诏答以勤训练严捍御逺探候见利乃进观衅而动与邻路亘相应援有便宜宻具以闻仲淹复奏曰议攻者谓守则示弱议守者谓攻必速祸是二议卒不能合也臣窃谓攻有利害守有安危攻其逺者则害必至攻其近者则利必随守以土兵则安守以东兵则危又覩赦文谓彼无骚动则我不侵掠臣恐贼冦一隅诸路重兵岂能安坐如无素定之画又无行营之备恐当牵制之时茫然无措虽见利而莫敢进虽观衅而莫敢动愿朝廷于守防之外更备攻术彼冦其西我圗其东彼冦其东我圗其西宁有备而不行岂当行而无备且自古兵马精劲西戎之所长也金帛丰富中国之所有也礼义之不可化干戈之不可取则当任其所有胜其所长臣前知越州毎嵗纳税绢十二万和买绢二十万一郡之入余三十万傥以啖戎是费一郡之入而息天下之也诏陜西诸路经畧招讨司参议以闻　壬戌诏以京西闲田处内附蕃族无亲属者　遣使河北募兵及万人者赏之癸亥诏磨勘院考提防刑狱功罪为三等以待黜陟秦州筑东西闗城成赐总役官吏金帛有差初知州韩琦言州东西居民及军营万余家皆附城而居无所捍御请筑外城凡十里至是成之




　　资治通鉴后编卷四十九
　　钦定四库全书
　　资治通鉴后编卷五十
　　刑部尚书徐干学撰
　　宋纪五十【起黓敦牂二月尽六月凡五月】
　　仁宗体天法道极功全德神文圣武睿明孝皇帝
　　庆厯二年二月丁丑召权御史中丞贾昌朝侍讲迩英阁故事台丞无在经筵者帝以昌朝长于讲説特召之知秦州韩琦请降枢宻院空名宣头五十道以赏属
　　羌之有功者从之　契丹谋聚兵幽蓟遣使致书求闗南地知保州王果先购得其书藁以闻且言契丹潜与昊贼相结将必渝盟请自广信军以西縁山口贼马出入之路预为控守诏劄付河北安抚司宻修边备【杜惟序亦先购得契丹书藁以闻而实録不书疑惟序所奏在王果之后也】　旧制诸州荐贡者既试礼部则引试崇政殿廊知制诰富弼言省试有三长殿试有三短主文衡者四五人皆一时词学之选又选命馆阁才臣数人以助考校复有监守巡察糊名誊録上下相警不容毫厘之私一长也引试三日诗赋以见才艺防论以观才识士得尽其所蕴二长也贡院凡两月余研究差次可以穷功悉力三长也殿试考官泛取而不择一短也一日试诗赋论三篇不能尽人之材二短也考校不过十日不暇研究差次三短也若曰礼部放牓则权归有司临轩唱第则恩出主上则是忘取士之本而务收恩之末也且歴代取士悉委有司独后汉文吏课牋奏副之端门亦未闻天子亲试也至唐武后载初之年始有殿试此何足法哉必虑恩归有司则宜使礼部次高下以奏而引诸殿庭唱名赐第则与殿试无所异矣辛巳诏罢殿试而翰林学士王尧臣同修起居注梁适皆以为祖宗故事不可遽废越三日癸未诏复殿试如旧　知延州厐籍言近奉诏详范仲淹所上攻守之防及延庆间合力出兵之议臣窃惟贼众之举赉粮不过十日而利于速战短于攻城彼攻我城则常多死伤我速与战则屡成剉衂若用仲淹之策由德靖出师路縁洛河渉春泥泞步骑难进若久留贼界人心多揺川谷之险皆可以邀击我军意外之虞恐不能尽如豫算或冦深患大亦不兎与仲淹合谋而入择地而攻也又仲淹所陈守用土军则安用东兵则危今土兵之数无多而难于招募东兵亦未可去也且当抚驭训练兴营田减冗费为持久寛民之计坚壁清野使无所得则势穷心怨嵗月之间衅变必生招纳之防始可行耳　丙戌天章阁侍讲林瑀落职通判饶州先是瑀奉诏撰周易天人防元纪其説用天子即位年月日辰占所直卦以推吉凶且言自古圣王即位必直乾卦若汉高祖及太祖皇帝皆是也书成上之御史中丞贾昌朝尝面折瑀所言不经及是瑀又言帝即位其卦直需其象曰云上于天需君子以饮食宴乐臣愿陛下频出宴游极水陆玩好之美则合卦体当天心矣帝骇其言因问太宗即位直何卦瑀对非乾卦问真宗对亦然帝始厌瑀之迂诞昌朝即劾奏瑀儒士不师圣人之言专挟邪説罔上听不宜在经筵帝乃罢绌瑀而命崇文院检讨赵师民为崇政殿説书师民临淄人八嵗丧父哀恸如成人九嵗能属文擢进士第孙奭辟兖州説书领诸城主簿师民学问精博奭自以为不足累迁天平军节度推官年五十来京师近臣张观宋庠王尧臣厐籍韩琦明镐列荐为国子监直讲改著作佐郎加崇文院检讨林瑀既逐师民遂代其任　乙未诏真定府定州天雄军澶州各备兵马刍粮及器甲又诏河北路州军城隍应修者悉修之又诏河北诸州强壮自三月后并赴州阅习委知州择其强劲者刺手背为义勇军不愿者释之而存其籍以备守葺城池于是强壮寖废诏始下人情讻讻河北转运使李昭述乘疾置日行数舍开谕父老众始安辛丑以新知澶州入见帝流涕言臣前被大罪陛下幸赦不诛今不足辱命帝慰劳曰河北方警借卿威名镇抚耳又赐手诏以遣之即拜节度使三月甲辰朔诏殿前指挥使两省都知举武臣才堪为将者　丁巳命杜衍宣抚河东　辛酉晁宗慤罢　赐礼部奏名进士杨寘等及诸科及第出身同出身八百三十九人寘察弟初试国子监礼部皆第一及是帝临轩启封见姓名喜动于色谓辅臣曰杨寘也公卿相贺为得人授将作监丞通判颍州未至官持母丧病羸卒无子厚赐其家　己巳契丹遣宣徽南院使萧英翰林学士刘六符来致书曰弟大契丹皇帝谨致书兄大宋皇帝粤自世修欢契时遣使轺封圻殊两国之名方册纪一家之美盖欲洽于绵永固将有以披陈切縁瓦桥闗南是石晋所割迄至柴氏以建郭周兴一旦之狂谋掠十县之故壤人神共怒庙社不延至于贵国祖先肇创基业寻与敝境继为善邻暨乎太宗绍登宝位于有征之地才定并汾以无名之师直抵燕蓟羽召精鋭御而获退遂致移镇国强兵南北王府并内外诸军弥年有戌境之劳继日备渝盟之事始终反覆前后谙尝窃审専命将臣往平河右炎凉屡易胜负未闻兼李元昊于北朝久已称藩累曽尚主克保君臣之道实为甥舅之亲设罪合加诛亦宜垂报迩者郭稹特至杜防又囬虽畧具音题而但虞诈谍已举残民之伐曽无忌器之嫌营筑长堤填塞隘路开决塘水添置边军既濳稔于猜嫌虑难敦于信睦倘思久好共遣疑懐曷若以晋阳旧附之区闗南元割之县俱归当国用康黎人如此则益深兄弟之懐长守子孙之计缅惟英悟深达悃悰适届春阳善绥冲裕先是西兵久不决六符以中国为怯且厌兵因教其主聚兵幽涿声言欲入冦而六符及英先以书来求闗南十县【考异陈桱通鉴续编云契丹主年渐长国内无事户口蕃息慨然有南侵之意防元昊反欲乘衅取宋旧割瓦桥闗以南十县及晋阳之地乃集羣臣议北院枢宻使萧惠曰两国强弱圣虑所悉宋人西征有年师老民疲陛下亲帅大军临之其胜必矣南院枢宻使萧孝穆曰我先朝与宋和好无罪伐之其曲在我况胜负未可逆料愿熟察之契丹主从惠言乃遣南院宣徽使萧特末翰林学士刘六符使宋取故地且问兴师伐夏及河东沿边疏濬水泽増益兵戌之故而令诸部防师幽州命太弟重元及萧惠将之以临南境声言伐宋萧特末即英也】至是边吏言契丹使且至朝廷为之旰食歴选可使虏者羣臣皆惮行宰相吕夷简举右正言富弼入对便殿叩头曰主忧臣辱臣不爱其死帝为动色【通鉴续编云夷简素不悦弼因荐之集贤校理欧阳修引顔真卿使李希烈事上疏乞留之不报弼得命即入对叩头云云】壬申命弼为接伴弼以二月丙子发京师至雄州久之英等始入境遣中使慰劳英称足疾不拜弼谓曰吾尝使北病卧车中闻命辄拜今中使至而君不起此何礼也英矍然起遂使人掖而拜弼察英等自以虏先违盟约及其从者皆有惧心可动故毎与之开懐尽言兾以钩得其情英等以故亦推诚无隠乃宻以其主所欲得者告弼且曰可从从之不从更以一事塞之王者爱养生民旧好不可失也弼具以闻及英等至命御史中丞贾昌朝馆伴朝廷议所欲与不许割地而许以信安僖简王允宁女与其子梁王洪基结昏或増嵗赂独弼以结昏为不可初契丹主弟宗元者号太弟挟太后势用事横于国中尝自通书币帝欲因今使答之令昌朝问六符六符辞曰此于太后则善然于本朝不便也昌朝曰即如此而欲以梁王求和亲皇帝岂安心乎六符不能对既而契丹卒罢结昏之议辛未授弼礼部员外郎枢宻直学士将使弼报聘故也弼曰国家有急惟命是从不敢惮劳臣之职也奈何逆以官爵赂之固辞不受【李焘曰此据朔厯实録无之正月己巳壬申并据记闻二月丙子据弼奏议国史实録并无】　是春范仲淹巡边至环州州属羌隂连贼为边患仲淹谓种世衡素得属羌心而青涧城已坚固乃奏请世衡知环州以镇抚之有牛客族努额者倔强未尝出闻世衡至遽郊迎世衡与约诘朝行其族是夕大雪深三尺左右白地险不可往世衡曰吾方结诸羌以信不可失期遂縁险而进努额方卧帐中谓世衡必不能至世衡蹵而起努额大惊率其族罗拜听命又有乌珠族受贼伪补世衡招之不至命蕃官慕恩出兵讨之其后百余帐皆自归莫敢贰因令诸族置烽火有急则举燧介马以待又课吏民射有过失射中则释其罪有辞某事辄因中否而与夺之由是人人精射贼不敢复近环州　夏四月戊寅命权御史中丞贾昌朝等议裁减浮费　庚辰诏以右正言富弼为回谢契丹国信使西上閤门使符惟忠副之复书曰昔我烈考章圣皇帝保有基圗惠养黎庶与大契丹昭圣皇帝弭兵讲好通聘着盟肆余纂承共遵谟训边民安堵垂四十年兹者专致使臣特诒缄问且以瓦桥内地晋阳故封援石氏之制城述周朝之复境系于异代安及本朝粤自景德之初始敦邻宝之信凡诸细故咸不寘懐况太宗皇帝亲驾并郊匪圗燕壤当时贵国亟发援兵既交石岭之遂举苏门之役义非反覆理有因縁元昊赐姓称藩禀朔受禄急谋狂僭俶扰边陲向议讨除已尝闻达杜防郭稹传导备详及此西征岂云无报聘轺旁午屡闻嫉恶之谈庆问交驰未谕聫亲之故忽窥异论良用惘然谓将轸于在原反致讥于忌器复云营筑隄埭开决陂塘昨縁霖潦之余大为衍溢之患既非疏导当稍缮防岂蕴猜嫌以亏信睦至于备塞隘路阅习兵夫盖边臣谨职之常乃乡兵充籍之旧在于贵境宁彻戌兵一皆示以坦夷两何形于疑阻顾惟欢契方保悠长遽兴请地之言殊非载书之约信辞至悉灵鉴孔昭两地不得相侵縁边各守疆界誓书之外一无所求期在久要弗违先志谅惟聪达应切感思甫属清和妙臻戬谷自余令弼口陈书词翰林学士王拱宸所撰也初契丹书言太宗举无名之师直抵幽苏一时莫知所答拱辰独请间曰河东之役本诛僭伪契丹遣使行在致诚欵已而冦石岭闗潜假人兵以援贼太宗怒其反覆既平继元遂下令北征安得谓之无名帝喜曰事本末乃如此因谕执政曰非拱辰详识故事殆难答也刘六符尝谓贾昌朝曰南朝溏泺何为者哉一苇可航投棰可平不然决其堤十万土嚢遂可逾矣时议者亦请涸其地以养兵帝问拱辰对曰兵事尚诡彼诚有谋不应以语敌此六符夸言耳设险守国先王不废且祖宗所以限胡骑也帝深然之　壬午右正言知制诰刘沆出知潭州始沆使契丹馆伴杜防强沆以酒沆霑醉拂防起因骂曰蕃狗我不能饮何强我于是契丹使来以为言故出之寻又降知和州因诏奉使契丹及接伴送伴臣僚毎燕防毋得过饮其语言应接务存大体　戊子降诏奬谕知延州厐籍等以籍兴修桥子谷寨成也始元昊陷金明承平塞门安逺栲栳寨破五龙川边民焚畧防尽籍既至稍葺治之戌兵十余万未有壁垒散处城中畏籍严无敢犯法金明西北有浑州川其土平沃川尾曰桥子谷为敌出入隘道籍使部将狄青将万余人筑招安寨于谷旁却贼数万募民耕植得粟以济军周美袭取承平寨王信筑龙安寨悉复贼所据故地筑清水等十一堡　甲午徙知澶州王德用为真定府定州路都部署仍降诏谕以选任之意　丙申右正言田况言朝廷择任将帅以备北边乃用杨崇勲夏守赟高化等中外物情深未允协恐误机事诏各选通判幕职官往佐助之知諌院张方平亦言昨萧英等回朝廷处置北鄙虽増兵饬垒事为之备然所遣将率未尽推择使杨崇勲在镇定夏守赟在瀛州刘英在沧州张耆在河阳陛下得高枕乎必欲上寛倚注之忧下为众论所信莫若取陜西偏禆之知名者如狄青范全辈召之赴阙量其材器稍迁用之追崇勲等使奉朝请比富弼使归幸而盟好未渝即各还之本路若虏兵南向且使分捍北方事机所悬乞赐裁察　己亥以知秦州韩琦为秦州观察使知渭州王沿为泾州观察使知延州厐籍为鄜州观察使知庆州范仲淹为汾州观察使　五月癸夘朔封皇第三女为安夀公主生三嵗矣其母修媛张氏也赠修媛父尧封为秘书监　徙并代钤辖张亢为高阳闗钤辖初麟州犹未通馈路闭隔勑亢自防南郊赏物送麟州贼既不得钞随以兵数万趣栢子寨邀我归路亢所将才三千人亢激怒之曰若等已陷死地前鬭则生不然为贼所屠无余也士皆感厉防天大风顺风击之斩首六万余级相蹂躏崖谷死者不可胜计夺马千余匹乃修建宁寨贼数出争逐战于兎毛川亢自以大阵抗贼而使骁将张防以短兵强弩数千伏山后亢以万胜军皆京师新募市井无赖子弟疲软不能战遇贼必走贼目曰东军素易之而虎翼卒勇悍隂易其旗以误贼贼目曰东军而值虎翼卒搏战良久发伏贼大溃斩首二千级不逾月筑清塞百胜中候建宁镇川五堡麟州路始通亢复奏今所通特往来之径耳旁皆虗空无所阻若増筑并边诸栅以相维持则可以广田牧河外势益强议未下而朝廷虑契丹将渝盟乃徙亢高阳　戊申安夀公主薨追封唐国公主以母宠帝爱甚成服苑中羣臣奉慰殿门外　庚戌河北都转运使李昭述请修澶州北城从之先是河决久未塞昭述但以治隄为名调农兵八万逾旬而就刘六符过之真以为治隄也及还而城具甚骇愕　张方平既受诏与贾昌朝等减省浮费言窃闻渊防先自宫禁裁损一切用度至于圣躬奉给缗钱亦令罢供此盖陛下身先勤俭为生灵计臣辈敢不竭精尽虑上副天心壬子出诏书减皇后及宗室妇郊祀所赐之半着为式又诏皇后嫔御进奉乾元节回赐物亦减半宗室外命妇回赐权罢边事宁日听防于是皇后嫔御各上俸钱五月以助军费宗室刺史已上亦纳公使钱之半荆王元俨尽纳公使钱诏以半给之　癸丑命知贝州张茂实为回谢契丹国信副使以符惟忠道病卒从富弼请也　甲寅诏三馆臣僚上封事及听请对【考异余靖论文彦博知秦州状以为五月七日敕按甲寅乃十二日今从实録】　集贤校理欧阳修上疏曰臣伏思圣心所甚忧而当今所最阙者不过曰无兵也无将也无财用也无御戎之防也无可任之臣也此五者陛下忧其未有而臣谓今皆有之然陛下皆不得而用者由朝廷有三大故也何谓三大一曰不谨号令二曰不明赏罚三曰不责功实此因循于上则万事弛慢废壊于下矣万事不可尽言臣请直言其大者五事其一曰兵古人用兵一以当百今既未能但得以一当十则五十万数可当五百万兵之用此所谓善用兵者以少而为多古人所以少而常胜者以此也今不思实效但务添多耗国耗民迁延日月贼虽不至天下已困矣其二曰将古之名将或出于卒伍或出于奴仆或出于盗贼唯能不次而用之乃为名将尔今诏近臣举将而限以资品则英豪之士在下位者不可得矣试将材者限以弓马一夫之勇则智畧万人之敌皆遗之矣山林竒杰之士召而至者以其贫贱而薄之不过与一主簿借职使之怏怏而去则古之屠钓饭牛之杰皆激怒而失之矣以至无人可用则宁用癃钟跛躃庸懦暗劣之人皆委之要地授以兵柄三尺童子皆为朝廷危之臣愿陛下革去旧以非常之礼待人人臣亦将以非常之效报国又何患于无将哉三曰财用昔汉武帝耀兵单于台不过十八万尚能困其国力况今日七八十万连四年而不觧所以罄天地之所生竭万民之膏血而用不足也今虽有智者物不能増而计无所出唯有减冗卒之虚费练精而速战功成兵罢自然足矣其四曰御戎之防兵法曰上兵伐谋其次伐交北敌通好仅四十年今一旦发其狂谋者盖见中国频为元昊所败故敢启其贪心伺隙而动尔今督励诸将选兵秣马疾入西界但能痛攻昊贼一阵则军威大振而贼计沮矣此所谓上兵伐谋者也论者皆知西北欲并二国之力窥我河北陜西若使二冦并举则难以力支今若我先击败一贼则敌势减半不能独举此兵法所谓伐交者也昊贼叛逆以来幸而屡胜常有轻视诸将之心今又见朝廷经营河朔必谓我兵不能西出今乘其骄怠正是疾驱急击之时此兵法所谓出其不意者取胜之上策也臣愿陛下宻诏四路之师协议而行之其五曰可任之臣方今黜责官吏岂有澄清紏按之法哉唯犯之人因民论诉者乃能黜之耳夫能舞弄文法而求财贿者亦强黜之吏政事必由已出故虽诛剥豪民尚或不及贫弱至于不才之人不能主事众胥羣吏共为奸欺则民无贫富一时受以此而言则吏与不才之人为害等耳今吏因事自败者千不去其一二至于不才之人上下共知而不问寛纵容奸其如此便可谓退不肖之法乎贤不肖既无别则宜乎设官虽多而无人可用也臣愿陛下明赏罚责功实则才不才皆列于前矣戊午建大名府为北京德音降河北诸州军系囚一等杖以下释之严饬行宫増制仓厫营舍并给赏钱毋得科率初景祐中范仲淹知开封建议城洛阳以备急难及契丹将渝盟言事者请从仲淹之请吕夷简谓契丹畏壮侮怯遽城洛阳亡以示威反长彼势景德之役非乘舆济河则契丹未易服也宜建都大名示将亲征以伐其谋诏既下仲淹又言此可张虚声耳未足恃也城洛阳既弗及请速修京城议者多附仲淹议夷简曰此囊瓦城郢计也使契丹得渡河而固守京师天下殆矣故设备宜在河北卒建北京识者韪之仲淹复上疏言北京四面尽平絶无险扼之地傥乘舆安然到彼而胡马旁过直趋河南于澶渊四向乘冻而度京师无备将何以御之臣请陛下速修东京高城深池军民百万足以为九重之备冦浅则边垒已坚冦深则都城已固进不能为患退不至归然后困而挠之返则追之纵有抄掠可邀可夺彼衰我振未必不大胜也此陛下保社稷安四海之全防矣或曰京师王者之居高城深池恐失其体臣闻后唐时契丹以四十万众送石祖入朝而京城无备少主乃防此无备而亡何言失体乎臣但忧国家之患而不暇顾其体也若以修营城隍为失体不犹愈于播迁之祸哉至于西洛帝王之宅太祖营修盖有意在子孙表里山河接应东京之事势连属闗陜之形胜又河阳据大川之险当河东之防要为西洛之北门又长安自古兴王之都天下胜地皆愿朝廷留意常委才谋重望预为大备天下幸甚【考异李焘曰仲淹知有北京之役方请修京城非先请也龙川别志误以仲淹为先请检仲淹集所载劄子则别志误可知夷简本传称夷简以城洛为子囊城郢之计亦误也盖縁仲淹请修京城故云尔若洛阳则非郢类今畧加删润使不相抵牾本传又误以囊瓦为子囊今亦改正识者韪之别志本语然仲淹忧深思逺其言要不可忽】　己未以知天雄军程琳知大名府兼北京留守司　庆州之西北马铺寨当后桥川口深在贼腹中范仲淹欲城之度贼必争宻遣子纯祐与蕃将赵明先据其地引兵随其后诸将初不知所向行至柔逺始号令之版筑毕具旬日城成是嵗三月也寻赐名大顺贼觉以骑三万来战佯北仲淹戒勿追己而果有伏大顺既城白豹金汤皆截然不敢动环庆自是冦益少　癸亥新知邠州观察使范仲淹鄜州观察使厐籍并复为龙圗阁直学士从所请也初仲淹上表言观察使班待制下臣守边数年羌胡颇亲爱臣呼臣为龙圗老子今改观察使则与诸族首领名号相乱恐为贼所轻且无功不应更増厚禄辞甚切至表三上乃从之　甲子召江南东路转运使杨察入为左正言知制诰察在部専以举官为急务人或讥之察曰此按察职也茍掎拾羡余则俗吏能之何必我哉　乙丑罢左藏库月进钱千二百缗帝语辅臣曰此周官所谓供王之好用者朕宫中无所费其斥以助县官　真定府定州路都部署王德用入朝奏事命为宣徽南院使判成德军未行改判定州兼三路都部署徙判定州杨崇勲判成德军崇勲老不任事故徙之德用至日教士卒习战顷之皆可用契丹使人来觇或请捕杀之德用曰彼得其实以告是服人之兵以不战也明日大阅于郊提枹鼓誓师进退坐作终日不戮一人乃下令具糗粮听吾鼓声视吾旗所乡觇者归告其国中谓汉兵将大入既而复议和兵乃觧时朝廷发兵屯定州几六万人皆寓居逆旅及民间阗塞城市未尝有一人敢喧呼暴横者将校相戒曰吾辈各务敛士卒勿令扰我菩萨　以高阳闗路钤辖张亢权知瀛州兼本路部署司事夏守赟疾故也　丁夘徙知成德军张存为河北转运使先是存上言契丹与元昊为婚恐隂相首尾河北城久不治宜留意于是悉城河北诸州俾存督察之　戊辰诏有司申明前后条约禁以销金贴金镂金等为服饰自宫廷始民庶犯者必致之法　六月甲戌出内藏库银一百万两防绢各一百万疋下三司以给边费　癸未徙知杭州郑戬知并州兼河东路经畧安抚沿边招讨使寻改知郓州钱塘湖溉民田数十顷钱氏置撩清军以疏导淤填之患既纳国后不治葑土堙塞为豪族僧坊所占冒湖水益狭戬发属县丁夫数万辟之民赖其利事闻诏杭州嵗治如戬法　丙戌置北平军　戊子以枢宻副使任中师为修建北京使并相视德清军澶州大名府城池及防检衣甲器械钱帛粮草军马事仍以入内副都知皇甫继明佐之　乙未以天章阁待制明镐知并州兼河东经畧安抚沿边招讨使镐大巡边以备贼时边任多纨袴子弟镐忧其误军事曰此可尽斥邪待奏则晚矣乃取尤不职者杖之疲软子弟皆自觧去更奏择习事者守堡寨军行倡妇多从之镐欲驱逐恶伤士卒心防有忿争杀倡妇者吏执以闻镐曰彼来军中何邪纵去不治倡妇闻之皆散去　是月侍御史鱼周询劾奏判河阳张耆典藩无状乞令就京师私第养病帝不许寻徙耆判陈州又徙夀州
  </div>
  <div class="pagination">
   <a href="资治通鉴后编_page11.html">
    上一页
   </a>
   <span>
    ...
   </span>
   <a href="资治通鉴后编_page7.html">
    7
   </a>
   <a href="资治通鉴后编_page8.html">
    8
   </a>
   <a href="资治通鉴后编_page9.html">
    9
   </a>
   <a href="资治通鉴后编_page10.html">
    10
   </a>
   <a href="资治通鉴后编_page11.html">
    11
   </a>
   <span class="current-page">
    12
   </span>
   <a href="资治通鉴后编_page13.html">
    13
   </a>
   <a href="资治通鉴后编_page14.html">
    14
   </a>
   <a href="资治通鉴后编_page15.html">
    15
   </a>
   <a href="资治通鉴后编_page16.html">
    16
   </a>
   <a href="资治通鉴后编_page17.html">
    17
   </a>
   <span>
    ...
   </span>
   <a href="资治通鉴后编_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
