<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 580 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 580 页/共 607 页
  </h1>
  <div class="content">
   户、工部言：「江、淮、荆、浙等路发运副使兼制置盐、矾、茶事吕仲甫奏，五指山铜矿饶衍，堪任铸钱，欲官自兴置场冶，委官监辖。乞下河东路提点刑狱司检踏施行，如堪置场，即关报转运司相度保明闻奏。」诏令河东路转运使相度措置【三三】。
　　雄州言，探到北界帐前行文字，差人夫于三月上旬开土□厥朔、武州沿边壕子等。诏河东路沿边安抚司密切体探有无前项事理，及上件界壕自来系与不系西界，同共开条具状以闻。
　　辛丑，右司员外郎、河北路察访孙祀，户部员外郎、淮南路察访孙深言：「元丰八年六月八日，敕修立郎官、御史按察诸路监司职事条，已详备，今来并乞依元条并元丰令施行。内有声讫未备，乞量行增改。旧按察条行遣文书以某路按察司为名，今改『按察』字作『察访』字。」从之。
　　壬寅，刑部言：「监司按发公事合推鞫者，不得送廨宇所。在州、军，合送本州岛及置司者罪。」从之。
　　癸卯，枢密院言：「章楶已选定二月二十六日会合将兵出寨，破土进筑九羊谷等处，及勾保甲赴军前般运粮草、修城木植。兼称到熙宁寨与姚雄等诸将会合，臣躬亲统领至平夏城，分遣诸将前去。看详所奏进筑九羊谷、后石门等处，缘上件两处地理相近，难并进筑，枉费财用，未委甚处最系控扼要害之地，合指定一处。外有没烟前峡口，至平夏止二十里，正系控扼西贼天都出入咽喉之地。今九羊谷城寨了当，便合乘势移那兵马进筑。」诏令章楶更切审测敌情，斟酌事力机会，乘势进筑。如探伺西贼点集在近，事势厚重，未可举动，亦仰指定探报事实，详具奏状，仍先具措置次第并合用兵马以闻。
　　甲辰，三班奉职康諿献书言：「窃观诚州之废，累年未闻德音，陛下何不试令臣立于政府，反复辩论，则臣匤中之积，庶几得吐愤闷，而少有助成陛下绍复之圣志。若置臣言而不恤，则是先帝之不幸。」御批：「諿言殊不度德，敢求自试，宜加薄责，以诫狂愚。可特依冲替人例施行。仍与一远僻处监当差遣，仍添入私罪事理重。」（御集二月二十五日事。）
　　丙午，章楶言：「与锺传议，先进筑三城寨，其本路有两座守城器具，本路前后进筑用过防守器具不少，今准圣旨，将来合于三处建筑城寨，乞下陆师闵计置一千步城防守器具一座，前来灵平镇差下卸；及下刘何、巴宜于诸路速行徱刷八百步防守器具，搬运前来。所有楼橹，臣乞一面计置。」诏令章楶才候修九羊谷了当，即将已计置到防守器具，遵依今月二十四日指挥，于没烟前峡口进筑。所有后石门、黙地掌更不得兴工，如已兴工，即速行寝罢。（三月九日楶复奏，十六日降职。布录：丙午降旨，令章楶依已降指挥筑九羊谷及没烟前峡口，不得更于后石门、黙地掌进筑。仍令陆师闵辍一千及八百步城防城器具各一座，诏令巴宜、李譓般赴平夏城，准备进筑没烟后峡及泾原使用。）
　　戊申，熙河兰岷路经略司言，差权知兰州王舜臣统领兵马出塞，讨荡西贼，斩获约三千级。诏舜臣以下，等第赐银合、茶药，其出界兵赐钱有差，所有得功将士等，仰经略司疾速保明功状以闻。（八月二十二日送勘。元符二年二月二十二日，布录于庚子云，同呈熙河奏，王舜臣统兵自金城关出，讨击右厢。又戊申云，呈王舜臣出界斩获，祁、兰州报斩级二万。既而走马奏，止三千，其后止二千余级，然夺马千匹，橐驼五百，羊畜数万，舜臣所部止万五千人而已。得旨锡茶药，特支钱，趋上功状。又呈鄜延二十五日进筑米脂。）
　　泾原路经略司言：今月十四日修古高平堡毕工，乞赐堡名。诏赐名高平堡。（布录：戊申，泾原修古高平堡，乞赐名，止以古高平为名。）
　　孙路言：「进筑灰家觜新城毕工，乞赐名为城。」诏赐名兴平城。其本城合差官，并一行修城将佐等功状，令环庆路经略司疾速具状闻奏。（三月九日，路加直龙。正月五日，密院云云。布录：庚子，同呈环庆奏，已筑灰家觜班师。戊申，环庆筑灰家觜千步城，赐名兴平。）
　　枢密院言：「章楶所奏，据锺传申章楶，要粮五十万石，马料在外，草八十万束，钱五十万贯，显是须索太多。兼所称防城器具缺少，缘先于去年六月内，已曾指挥刘何于近里州军辍八百步防城器具一座，已是不少。近又已指挥秦凤路辍那一千步及八百步防城器具各一座应副，其粮草等，又已责任刘何、李譓计置那运，必不至阙事。」诏：「章楶候进筑九羊谷了日，乘势于没烟前口进筑，仍速同刘何、李譓等计置合要防城器具，及版筑所须之物，乘此机会，务要神速成就。仍先次计会锺传相度次第闻奏。当议别降指挥，令熙河、秦凤路合兵马，并更于环庆路差发将兵一万人，添助防拓。」（二十七日已有诏。）
　　初，辅臣欲责章楶以畏怯避事【三四】。上曰：「素议以边帅不可强以所不可为，如此责之未便。」遂令削去，止令相度先筑没烟前峡，仍一面计会后峡及正原版筑之具，候有机会，即会合三路兵马进筑。曾布曰：「二府不敢不以此责章楶，德音如此，边臣得以舒卷自如，真得任将之体，中外幸甚。」（此据布录戊申日事，又云章楶赴平夏措置筑九羊谷，考之。）
　　兵部言：「呈试武艺人，依敕限十二月以前到部。有疾趁限不及期者，虽蒙朝廷按用举人条例，许令次年就试，今后准此。缘其间不无违限冒称偶病之人，无以验实，若便与收试，即刑部条限却成空文。其举人事故，趁限不及不曾就试者，并召保官经所属自陈，审按出给公据保明，申兵部验实，次举就试。今来呈试武艺人，乞亦依举人条施行。」从之。
　　己酉，刑部言，欲于编敕巡检、县尉应承告强盗而故不申条「徒二年」字下，添入「重法地分，系结集十人以上者，仍不以赦降去官原减。」从之。
　　注　　释
　　【一】颠耳关「颠」上原衍「丹喇」二字，按「丹喇」即「颠耳」之不同译文，清四库馆臣奉旨改译少数民族人、地、官名时所改，浙江书局刻版时又重出两种译文，今据阁本删。
　　【二】良田可耕「良」原作「食」，据宋会要兵二八之四四及文义改。
　　【三】戊午原作「戊子」。按本书卷四九三绍圣四年十二月癸未李清臣知河南府记事下注：「明年正月初九日复知河南府。」又正月庚戌朔，初九应为戊午，今据改。
　　【四】此据曾布尔日录「日录」原作「实录」，按无曾布实录，据阁本改。
　　【五】而情理不至切害「而」原作「或」，据阁本改。
　　【六】布初欲除传为副帅据上下文义，疑「布」当作「惇」。
　　【七】贼以铁骑万余来追「追」原作「迎」，据下文及文义改。
　　【八】开光原作「开元」，据宋史卷八七地理志及下文改。
　　【九】计置进筑毕工「筑」原作「觽」，据阁本及文义改。
　　【一○】前具札子申明「前」，阁本作「寻」。
　　【一一】不循守分「守分」，阁本及宋史卷三二九邓绾传均作「分守」。
　　【一二】工又倍之「工」原作「万」，据宋会要礼二八之五七改。
　　【一三】糜费金宝「糜」原作「縻」，据文义改。
　　【一四】上频收揽威柄「频」，阁本作「颇」。
　　【一五】吕城闸常切车水入澳「闸」原作「闻」，据阁本及下文「灌注闸身」改。
　　【一六】李士爽医治懿康公主四公主有劳疑有脱文。
　　【一七】荒政何可忽也「荒政」，阁本互倒。
　　【一八】永兴军渭河北高阳栎阳泾阳等三县「泾」下「阳」字原脱，据宋史卷一八一食货志三、卷八七地理志三及九域志卷三补。
　　【一九】从之阁本于此下有小字注文「新本削去」四字。
　　【二○】并支加饶钱七贯文「文」原作「支」，涉上文而误，据阁本改。
　　【二一】准令大礼谓南郊「令」原作「今」，据阁本及下文「欲于令文增入北郊」改。
　　【二二】欲于令文增入北郊「入」字原脱，据阁本补。
　　【二三】咸宁郡王俣已下次当出合「俣」原作「候」，据阁本、宋史卷二四六宗室传燕王俣改。
　　【二四】其泛抛工作「抛」原作「抱」，据阁本改。
　　【二五】仍乞将知县令考课上等人疑有脱误。
　　【二六】臣尝与刘惟简商议职事「职」原作「执」，据阁本及文义改。
　　【二七】绍圣四年六月四日锺正甫以敕令所删定升一任「四日」，阁本作「三日」；「升一任」，阁本作「升三任」。
　　【二八】不要犯时不知律内伤人疑有讹误。
　　【二九】手分郝定「手分」，宋代职役之一种，原作「分手」，无义，今据阁本乙正。
　　【三○】及屏蔽葭芦耕牧地「葭芦」原互倒。按宋无芦葭地名，今据宋史卷八六地理志晋宁军条改。
　　【三一】诏差河北路转运副使吕升卿「使」原作「司」，据本书卷四九三绍圣四年十一月乙丑条改。
　　【三二】利州路转运司言「司」原作「使」，据阁本改。
　　【三三】诏令河东路转运使相度措置「使」，阁本作「司」。
　　【三四】辅臣欲责章楶以畏怯避事「怯」原作「法」，据阁本改。
续资治通鉴长编
卷四百九十五
卷四百九十五
　　起讫时间 起哲宗元符元年三月辛亥尽是月壬戌
　　卷　　名 续资治通鉴长编卷四百九十五
　　帝　　号 宋哲宗
　　年　　号 元符元年（戊寅，1998）
　　全　　文
　　三月辛亥，枢密院言：「泾原经□司奏，被旨差发将兵进筑城寨，探得西界点集，在近边盘泊，虑捣虚深入作过，已选将分布照管边面，乞候师还，照管得地分无虞，许本司量功效大小，比类出寨进筑官员、使臣、军兵，奏乞等第推恩。」从之。
　　是日，枢密院奏事，曾布独留，因为上言：「臣备位政府，无补朝廷，每有所闻，不敢一一冒渎圣聪，然事干大体，不敢缄默。臣自去秋即闻朝廷差蔡京、安惇究问公事，日久未决，然以非职事，未尝敢询三省，莫知其详。近见蔡京言：『勘问张士良，称陈衍于垂帘时日作掌记，裁决政事，太母但诵之而已。』又言『太母弥留之际，不复晓人事，而衍尚不肯以国事禀圣断，凡诏旨用宝，皆衍专之。』衍一阉寺，敢盗弄国柄如此，何可胜诛。当时大臣固亦可罪，方此时衍事权在手，何所不可为？衍之可诛，无可疑者。亦闻三省曾有此议，然不若速行。况自去秋置勘以来，此声未必不达海外，万一引决，不及行法，亦为可惜。兼衍家私虽已籍没，恐随身珍玩不少，朱崖军使乃一使臣，其它皆摄官，万一受赇，用刑未必如法，当遣一监司往处断，仍籍没其所有，乃为尽善。近闻遣吕升卿、董必察访二广，中外疑骇，以谓恐朝廷遣此两人往处置已窜黜者，人言殊纶纶。此事虽臣等不得与闻，况于簄远之人。又窃闻欲遣升卿等按问梁焘，焘之所言，证左已具，想必不虚。若欲施行，不过更迁之海外，何必遣使？此事虚实，臣所不知，然焘出此言，自为可罪。兼追问证左，似已有实，若更遣升卿辈按问，岂免有锻炼之嫌？若万一焘不肯承，不知何以处之？」上曰：「有李洵证对，何敢不承？」布曰：「焘必知得罪不轻，万一不肯承，必须置狱，若置狱而后承，则天下后世以为锻炼无疑矣，何以释此谤？若更欲推问他事，则焘辈当时虽包藏祸心，今日事无因发露，何肯自言，乃知遣使无益。况祖宗以来，未尝诛杀大臣，令焘更有罪恶，亦不过徙海外。」上曰：「祖宗未尝诛杀大臣，今岂有此。」布曰：「然则何必遣使也。况升卿兄弟与轼、辙乃切骨仇雠，天下所知，轼、辙闻其来，岂得不震恐？万一望风引决，朝廷本无杀之之意，使之至此，岂不有伤仁政。兼升卿凶焰，天下所畏，又济之以董必，此人情所以尤惊骇也。必在湖南按孔平仲殊不当，今乃选为察访，觽论深所不平。」上改容曰：「甚好。」布又言：「梁焘言及楚邸，不知圣意以为何如？」上曰：「楚邸必不知。」布曰：「诚如圣谕。若大臣与楚邸交通，真有此谋，岂一二人之所能办，必须有显状。外议皆疑朝廷欲行遣楚邸，臣独以谓圣意素不知此，必无此理。今圣谕亮其不知，臣复何言。然臣以为楚邸不知，固无可议，就令当时实有此谋，陛下亦当涵容阔略。此岂唯伤先帝笃爱兄弟之恩，兼形迹宣仁，于国体岂为稳便，如此则上累圣德不细。」上亦然之。布又言：「三省大臣，无一人为陛下明白裁处此事，使中外疑骇，皆大臣之罪。陛下知章惇、蔡卞近来相失，每事更相猜贰，议论之际，互相观望，莫肯启口，以致差除不能佥谐，往往引二三人取决圣断。」上曰：「近日多如此，何为若此相失？」布曰：「大约皆谋身而已。昔相朋比，今相疑忌，莫非为私计，未尝志于国事。」上曰：「相失必有所因。」布曰：「蔡卞引常立，惇方与之协比，则为之当此事，然退亦不免有言。有王莘者来都堂求差遣，惇正色曰：『尔本常立所荐，何可更要差遣？』其后论蔡肇、郑居中辈，皆公然违戾，大抵积此等小事【一】，遂成衅隙。而惇尤疑蔡京，以其在经筵，时时造膝，阴有所伤中。」上曰：「惇深不乐京。」布曰：「京兄弟气焰，人无不畏之者，唯臣一人不畏之。臣自谓致身于此，当以义理自恃，何敢畏人。惇以引蔡肇、安师文为京等所指目，深恐中其谗间，蔡京在经筵，卞在政府，两人窥伺而交攻之，惇不得不惧，以此于议事，但容默而已。」上曰：「京与惇何以相失？」布曰：「惇性暴。尝闻人言，举华申甫作编敕所看详利害文字，惇问京云：『人言公与之有钱物交加，是否？』京变色曰：『无此事，只曾将一犀带来与京，不曾受。』又蔡蹈攻林虞，惇问京云：『人言公令蹈击之。』京云：『岂有此，乞理会。』惇笑而止，以此不得不相失。申甫乃为吕嘉问探事者，先帝特除名，诚不可用；蹈为京所使，亦不虚。惇为宰相，可按治便当按治，不当以闲语言激怒之尔。」上曰：「惇性轻率。」布曰：「诚然，但惇虽轻率，议论亦多平直，卞之阴巧难测，愿陛下更加审察。」上微笑而已。上又问：「两人曲直如何？」布曰：「引常立、郑居中则曲在卞，引刘正夫辈则曲在惇，然卞之党与甚盛，气焰可畏，邢恕、安惇辈皆重足一迹【二】，惇以此尤畏之也。」
　　壬子，刑部言：请三司、枢密院吏三年一次许试刑法，依条系与法官同试，通优等人数，欲乞于法官参混考较。从之。
　　户部言请：「押纲人押荆湖南路盐粮纲，已受省部赴身除，程限三十日到转运司公参。如无故违限，论如之官限满不赴律，违限月日，仍不理磨勘。」从之。
　　癸丑，户部言：「川路旧法，坊场钱物并许置金银并军装紬绢等，赴凤翔府送纳，元限成都府、利州路二年，梓州路三年，并起发了当。乞成都、利州路并依比梓州路立限三年。」从之。
　　秘书省言：依敕命勾集到太史天文局、浑天文仪象所官同定永裕陵禁地等，今乞选差太史局官三两员，就彼覆按及相验禁地内补治。诏差判太史局官二员、天文局官一员，余依奏。（二月十五日，五月二十八日，八月七日可考。）
　　御史蔡蹈言：「臣伏见专切提举京城所奏，据太史局董惟正指引定夺补贴夷门山寺处阙陷，合修高楼大舍清净寺院，蒙降圣旨于夷门山冈修建一寺者。臣契勘夷门山冈实国家本音生气之地，然自祖宗以来，未闻有献议欲补助形势起建楼阁为议者，不知今议何从而起？太史董惟正一人之言，亦何可依据？臣愚虽不习知地理，而尝闻地道以宁静为贵，今若补贴阙陷，不免旁近取土深远，畚锸之觽，能无伤乎？加以斧斤斲削之声闻于远近，如此而欲求地道宁静，非所宜也。窃虑惟正意在观望承顺而为此说，若朝廷必欲如其所请，即乞下其议于太史局，令觽官参议，结罪闻奏，庶几不出一人之私。臣或闻先朝尝有意于此，而议终不行。伏思先帝之得陛下及诸王，果自于此乎。陛下仁慈智圣，有同于思齐之文王，则百斯男，不祝而有，宗社之庆，神明阴相，何在冈势哉？臣欲望圣慈省察，更赐谨重，以图地道宁静，庶佐多福。」
　　又言：「臣近具奏，论太史董惟正所定夷门山冈合修寺院，窃虑惟正意在观望承顺而为此说，乞下太史局，令觽官参议，庶几不出一人之私。寻闻太史局集二宅克择官马士广等四十七人看详，即无于外修清静寺院应助福德王利之方经据。果见惟正所定殊无经据，不合觽论，出于其私，务在观望，其迹显然。朝廷宜即加惟正欺罔之罪，仍罢其役，乃慰中外之望。而近日以来，窃闻准前指挥兴役，不惟臣愚滋惑，京师之人莫不惑焉。书曰：『三人占则从二人之言。』今不从士广等四十七人所定，而独信惟正一人之私，非所以示至公而同觽志也。臣契勘元丰年中府界提点杨景□奏，将带二宅官王明等按视，定夺到夷门山冈势不得穿凿，先帝竟从其议。陛下仁慈，笃于继志，尤宜深体先帝所以不欲穿凿冈势之意，以宁一地道，自然圣嗣蕃衍，如先帝得陛下及五王之盛，岂俟他求哉！臣又闻太史局言，所修寺地在夷门山冈之外，若修寺即无利，若不修亦无害。且朝廷广费财用，重劳工役，亦冀有所益尔，不然徒费财用，枉劳工役，独使建议者得遂其私，甚无谓也。书曰：『不作无益害有益。』可不戒乎？况今国家上至郊庙、寺观、禁庭、宫院、省寺、厩库所合修治补葺凡八十有余处，但以向者并工帷宫，有所未暇，今能易夷门山冈无益之役以及郊庙等处，则人神安悦，为福岂可量哉！臣愚欲望圣慈详酌士广等四十七人所定【三】，早赐睿旨，寝罢工役，庶免穿掘基地，填贴客土，不胜幸甚。臣猥当言责，不敢缄默，干冒诛戮，不任战兢畏惕之至！」（此据蔡蹈奏议附见，当徐考之。绍圣二年三月十七日蹈为监察，元符元年十二月十四日迁考功。）
　　诏吕升卿差充广南西路察访指挥，更不施行。（二月十七日，又三月四日。）后三日，董必自东路改使西路。（事在初七日，今并书。罢吕升卿察访广西，或因曾布有言，或王巩所见得之【四】，不因布言也，更须考详。又恐升卿自国门还朔部，是去年冬李清臣事【五】，此察访广西乃别欲诛二苏等，具罢，或果因布言，更详之。邢恕言行录云：绍圣议遣吕升卿察访广西，章惇意欲使之尽害诸窜谪者，恕闻之，在讲筵力陈：「本朝享国安宁，度越唐、汉，良由祖宗以来未尝诛杀大臣德泽所致。」哲宗释然，俾寝其行，又特宣谕云：「也不到得。」时升卿为河北转运，特召赴阙，恕仍奏云：「国朝自来未有遣别路漕臣为察访者，升卿天资刻薄，果于杀害，故惇选用之尔。」恕退朝有喜色，家人问其故，曰：「吾今日有一善事，子孙当享其报矣。」此盖恕家传饰说，今不取。）
　　初，章惇、蔡卞谋以更毁先烈为说，将置元佑臣僚于死地，甚则诬及宣仁圣烈皇后有废立意。时左司谏陈次升一日奏事毕，即前曰：「臣有危悃，不避死亡，上□天听，冀陛下一悟。臣闻朝廷欲于宣仁圣烈皇后有所贬削，果然乎？宣仁圣烈皇后保佑圣躬九年，功德巍巍，四海归心，升遐之日，海内如丧考妣。若以奸人疵毁辄有议论，不惟有亏圣孝，恐必失人心。」上俛首曰：「无之。」次升曰：「臣敢为陛下贺。」上曰：「卿何从得此？」次升曰：「臣以言为职，苟有所闻，当以忠告，陛下不当诘臣所从来。」及遣吕升卿按察广南，次升又言：「陛下初欲保全元佑臣僚，今乃欲杀之耶？」上曰：「无杀之之意，卿何为出此语？」次升曰：「今以吕升卿为广南按察，岂非杀之耶？升卿乃惠卿之弟，元佑中尝监真州转般仓负罪，恐外台按发，尝托疾致仕。太皇太后上升，自真州泛小舟，隐姓名，不七日至京师，投匦上书。其人资性惨刻，善求人过失，今将使指于元佑臣僚迁谪之地，理无全者。」于是升卿罢其行。（此据升卿行实附见。行实又云，元城刘器之尝自陈，当时有功于元佑人为多。）
　　枢密院言：「河东路经□司奏，今相度葭芦寨西北榆木川北岭上寨地，去葭芦寨二十里，周围据险，南有小沟，泉脉涌壮，可以开井，控扼得隔祚岭、荒土平、玛克朗三处贼马来路，及保护得乌龙谷、韦子川一带耕种地土【六】，后倚葭芦寨，实为便利。」诏孙览如果便利，即依所奏，仍精选兵将官统制兵马前去进筑。（三月四日奏乞城榆木川，四月七日进筑，十一日赐名。布录：癸丑，诏河东相度进筑榆木川，盖葭芦之屏蔽也。）
　　锺传奏，帅秦凤师进筑浅井。三省、枢密院言本无朝旨，而传擅为此举。以二十九日已兴役，不可遏，但进呈讫。（布录癸丑。）
　　甲寅，工部言：淮南开河所奏，请开修楚州支家河，其河系导引涟河，与淮水相通，乞赐名为通涟河。从之。
　　江、淮、荆、浙等路制置发运司言：诸路州军合起上供有额钱物，如本州岛官司不依限计办人船等足备，并科杖一百。从之。（新无，可削。）
　　丙辰，朝请大夫、充集贤殿修撰、知陈州刘定为宝文阁待制、知青州。已而御史蔡蹈论定老病凋残，义当赐玦，不应进登侍从，且付巨藩。上欲罢之。章惇犹拟定入对，曾布及黄履谓惇曰：「外议以罢为允，何必更令入对。」定遂罢。（十六日除张舜民。）
　　熙河兰岷路走马承受周珪言：「自来经□司机事不许走马承受参知，致闻奏多有后时，乞经□司差发军马前一两日，关报将佐人马数目；及沿边按抚司并极边城寨有边事【七】，贼马出没，不移时密切关报，以凭闻奏。」诏遇军兴差发军马行日，速具数目关报。
　　鄜延路经□安抚使吕惠卿言，米脂寨毕工，乞赐新名。诏仍旧以米脂寨为名。（二月一日、十六日、五月二十三日可考。布录：鄜延奏米脂毕工，得旨仍旧名，赐帅臣以下茶药等。）
　　环庆言进筑西盠□寨，诏赐军士特支。（布录在丁巳，赐寨名在十六日。）
　　诏今后未经汉官差遣，归明蕃官、使臣仍旧隶属兵部，如立功优异，委经□司保明闻奏，当议审察取旨。
　　丁巳，诏五王外第以懿亲宅为名。
　　江、淮、荆、浙等路发运司言，乞应盗买纲运官物，除元约数外，盗取者计赃以窃盗论加三等，强取者依强盗法。从之。
　　吏部言：「四选通用在任成资，不因罪犯移替许理为任条制，欲入曾被对移替考。虽还本任通及二年者，不在此限。及差使借差虽未及二年，听通理，若因事对移及冲替之类者，不在磨勘之限。」从之。（新本削去，今用之。）
　　军器监言，勾押官前后行等乞依太府寺，不许陈乞抽差。从之。（新削。）
　　是日，诛虎翼卒赵立。立有讪上语，断手足口舌，腰斩。告人与都虞候【八】。曾布因言：「近日谤讪者多，度日前亦非无此等语，但告讦者少尔。比因赏告者，而开封及三帅司此狱相属不绝。若稍□犯人及勿赏告者，且严责本辖人员觉察，则庶几稍止。」上曰：「既告有实，何可不赏？」布曰：「小人无知，轻易谤讪，非不痛惩而不可遏。但恐告者寖多，诛杀亦广，于观听为不足尔。」马步军都虞候曹诵以立故乞罢军政，诏释其罪。（布录丁巳，虎翼卒诛，曹诵乞罢军政，诏释罪。）
　　朝奉郎、开封府推官王诏为工部郎中。宣德郎、大理寺正钱盖为开封府推官。朝奉郎、太仆寺丞王□提举河北路常平。承议郎、卫尉寺丞蔡肇提举永兴军路常平。宣德郎董嗣之徙开封府界。奉议郎、提举河北路常平邓洵仁为荆湖南路转运判官。
　　戊午，诏昭化军节度使【九】、开府仪同三司、安康郡王宗汉为彰德军节度使，进封嗣濮王。
　　宝文阁待制、环庆路经□安抚使孙路为龙图阁直学士，差遣如故，赏进筑之功也。（正月五日，又二月二十九日，又三月七日，十一月十六日、十九日、二十四日。）
　　先是，辅臣以锺传、陆师闵进筑乖缪，共议降黜。曾布因言：「诸路进筑，唯环庆不烦朝廷督责，又一切调度默然办集，未尝有所须索，兼所至皆神速，成就灰家觜方毕，已又进筑盠□，据横山腹心，实可嘉奖。」章惇曰：「初言者以路为缪，不足任帅，今事乃独过于觽人。」上亦以为然，故有是命。
　　三省言究治取问所奏前皇城使张士良辞服。
　　士良以御药院官给事宣仁圣烈皇后，与陈衍更直宫中，掌文书【一○】。衍主看详进呈，定其所降付；士良书其事于籍。其所降付某处，其所从违某事，皆衍自与夺颁降，未尝以闻上听。闻有臣僚奏请东朝还政者，衍辄诋之曰：「此不忠不孝之人也。」匿其奏置柜中，不以闻东朝，亦不以闻于上。及与吕大防往来，以合密赐大防妻，皆不闻上。坤成节，北使朝见太皇，坐间痰发，扶掖坐殿后御阁，衍指挥帘外使臣依次第虚进酒上食至毕，外廷皆不知。奏除范纯仁右仆射，召文彦博平章事。于是翰林学士承旨蔡京、右谏议大夫安惇言：「臣等伏睹元丰八年，大臣辅立陛下，内则选建亲近【一一】，以为翊赞；外则遵依法度，以定纪纲；上则请垂帘，权同听政，以固根本。司马光、刘挚、吕大防等忘先帝厚恩，弃君臣之义，乘时伺便，冒利无耻，交通中人张茂则、梁惟简、陈衍之徒，躐取高位，快其忿心，尽变先帝已成之法。分布党与，悉据要权，公肆诋诬【一二】，无所忌惮。既而自知其罪终不可逭，深惧一日陛下亲政，则必有欺君罔上之刑，乃回顾却虑，阴连内外，包藏祸心，密为倾摇之计。于是疏隔两宫，及随龙内侍十人悉行放罢，以去陛下之腹心；废受遗顾命元臣，置以必死之地，先帝任事之人，无一存者，以翦陛下之羽翼；先帝之所治而得罪者，纵而释之，以立陛下之仇敌；先帝之所恶而弃者，收而用之，以植陛下之怨绚。以王府为要途，以朝廷归私室，上下协比，同恶相济，意在不测。天锡陛下，圣知沈机，渊默不言，九年侧身端拱，无毫厘之差，髃奸无以伺其隙，觽恶不能成其志，宗庙之灵，社稷之福也，此固不待指数而天下晓然易知也。然奸党交结，其操心危，虑患深，踪迹诡秘，世莫得闻，至于焚弃毁灭，无复考验。前日虽已窜逐摈废，而奸谋逆节盖未白于天下也。臣等幸被诏旨，询究本末，乃于焚弃毁灭之余得其情状，其无君之恶，同司马昭之心，擅事之迹，过赵高指鹿之罪，天地之所不容，人神之所共弃，盖至今日，其恶遂彰明较着如此。臣等窃睹上项事节，大逆不道，迹状明白，揆之以义，谳之以法，死有余责。所有陈衍罪在不赦【一三】，亦乞更赐审问，正以国法。」诏衍特处死，（李侩十朝纲要：杖杀朱崖流人陈衍。）令广西转运副使程节聭其刑；徙士良羁管于白州。
　　初，章惇、蔡卞恐元佑旧臣一旦复起，日夜与邢恕谋所以排陷之计。既再追贬吕公着、司马光，又责吕大防、刘挚、梁焘、范祖禹、刘安世等过岭，意犹未慊，仍用黄履疏高士英状，追贬王珪皆诬以图危上躬。其言寖及宣仁圣烈皇后，上颇亦惑之。最后起同文馆狱，将悉诛元佑旧臣，内结宦者郝随为助，专媒孽垂帘时事，建言欲追废宣仁圣烈皇后，惇、卞自作诏书，请上诣灵殿宣读施行。皇太后方寝，闻之遽起，不及纳履，号哭谓上曰：「吾日侍崇庆，天日在上，此语曷从出？且上必如此，亦何有于我？」皇太妃同皇太后谏上，语极悲切，上感悟，取惇、卞奏就烛焚之，禁中相庆。随觇知，亟以语惇、卞，明日再具奏，坚乞施行。上怒曰：「卿等不欲朕入英宗庙乎！」抵其奏于地。
　　张士良者，前窜雷州，惇、卞逮赴诏狱欲使证宣仁圣烈皇后果有废立意。及士良至，既以旧御药告并列鼎镬刀锯置前，谓之曰：「言有即还旧官，言无则死。」士良仰天哭曰：「太皇太后不可诬，天地神祇何可欺也！乞就戮。」京、惇无如之何，但以陈衍罪状塞诏。宣仁圣烈皇后追废之议，由是得息。而惇、卞终不肯释元佑旧臣。京、惇进呈挚等事目，上曰：「元佑人果如此乎？」京、惇曰：「诚有是心，然反形未具。」上曰：「挚等已责遐方，朕遵祖宗遗志，未尝戮大臣，其释勿治。」（此移参取新、旧录别修。按曾布尔日录云，自春以来，三省之言浸及宣仁。此绍圣四年事也，今用为据，其它皆从新录。新录大抵取邵伯温辨诬，惟随媒孽，及钦成亦同钦圣谏，哲宗焚奏，称不欲入英宗庙等，皆伯温所不记也。伯温记士良贬所亦误，新录盖得之，但不知新录据何书耳。伯温又云时宣仁丧未除。按宣仁禫祭在绍圣二年十一月三十日，据曾布尔日录，惇、卞谋追废，实在四年春以来，伯温误矣，新录已改之。然新录所称适有星变，诏曰：「朕遵祖宗遗志，未尝戮大臣，释勿治。」此亦因伯温致误。星变后同文狱究治如故，明年二月，犹诘问尚铢、李洵等、更遣吕升卿、董必使广南，宁有释大臣勿治之诏？曾布尔日录，星变后哲宗答曾布尝有此语，或伯温缘此致误也，今移入元符元年三月九日杖杀陈衍时。同文之狱自缘无证验乃罢，与星变殊不相干，若谓因星变止绝追废之谋则可【一四】，然他书初不如此说，今亦不敢去之。新录削去旧录三段，今复存之，明知其诬谤，又何须削去。其它皆仿此。惇、卞亦不能遂行追废之谋，犹欲尽诛元佑故臣，上问：「元佑人果如此乎？」盖疑其不然也。京、惇答以反形未具，虽京、惇亦不能罗织，此天也。上缘此因有释勿治之诏，而旧录不载，且移挚等已责遐方为京、惇语。惜新录但削去不辨，今既存之，大□加删润，庶后世有考焉。按：挚等去年死，距今九十余日矣，朝廷那得不知。所云已责遐方，尤恐未然，须更详之。旧本云：三省言，究治取问所奏前皇城使张士良辞服。士良以御药院官给事宣仁圣烈皇后，与陈衍更直宫中，掌文书。衍主看详进呈，定其所降付；士良书其事于籍。其所降付某处，其所从违某事，皆衍自与夺颁降，未尝以闻上听。闻有臣僚奏请东朝还政者，衍辄诋之曰：「此不忠不孝之人也。」匿其奏置柜中，不以闻东朝，亦不以闻于上。及与吕大防往来，以合密赐大防妻，皆不闻上。坤成节，北使朝见太皇，坐间痰发，扶掖坐殿后御阁，衍指挥帘外使臣依次第虚进酒上食至毕，外庭皆不知。奏除范纯仁右仆射，召文彦博平章事。于是翰林学士承旨蔡京、右谏议大夫安惇言：「臣等伏睹元丰八年，大臣辅立，内则选建亲近，以为翊赞；外则遵依法度，以定纪纲；上则请垂帘，权同听政，以固根本。司马光、刘挚、吕大防等忘先帝厚恩，弃君臣之义，乘时伺便，冒利无耻，交通中人张茂则、梁惟简、陈衍之徒，猎取高位，快其忿心，尽变先帝已成之法。分布党与，悉据要权，公肆诋诬【一五】，无所忌惮。既而自知其罪终不可逭，深惧陛下一日亲政，则必有欺君罔上之刑，乃回顾却虑，阴连内外，包藏祸心，密为倾摇之计。于是疏隔两宫，及随龙内侍十人悉行放罢，以去陛下之心腹；废受遗顾命元臣【一六】，置以必死之地，先帝任事之人，无一存者，以翦陛下之羽翼；先帝之所治而得罪者，纵而释之，以立陛下之仇敌；先帝之所恶而弃者，收而用之，以植陛下之怨绚。以王府为要途，以朝廷归私室，上下协比，同恶相济，意在不测。天锡陛下圣智，沈机渊默，不言九年，侧身端拱，无毫厘之差，髃奸无以伺其隙，觽恶不能成其志，宗庙之灵，社稷之福，此固不待指数而天下晓然易知也。然髃奸交结，其操心危，虑患深，踪迹诡秘，世莫得闻，至于焚弃毁灭，无复考验。前日虽已窜逐摈废，而奸谋逆节盖未白于天下也。臣等幸被诏旨，询究本末，乃于焚弃毁灭之余，得其情状，其无君之恶，同司马昭之心，擅事之迹，过赵高指鹿之罪，天地之所不容，人神之所共弃，盖至今日，其恶遂彰明较着如此。臣等窃观上项事节，大逆不道，迹状明白，揆之以义，谳之以法，死有余责。所有陈衍罪在不赦。亦乞更赐审问，正以国法。」诏衍特处死，令广西转运副使程节騳其刑。徙士良羁管于白州。先是，章惇、蔡卞痛诋垂帘，结中官郝随为助，言于上，欲追废宣仁圣烈皇后。自皇太后、皇太妃皆力争之，上感悟，焚惇、卞所奏章。随觇知之，不悦，密语惇、卞，明日再上奏，坚乞施行。上怒曰：「卿等不欲朕入英宗庙乎！」以其奏抵地。惇、卞不得已，请于雷州取宣仁殿御药官张士良付诏狱。士良至，既以旧御药院告并列鼎镬刀锯置前，谓之曰：「言有即还旧官，言无则就刑。」士良仰天大哭，曰：「太皇太后不可诬，天地神祇何可欺也！乞就刑。」奏至，不以惇、卞为直。遂徙士良白州，押赴贬所。旧录云：闻有臣僚奏请东朝还政者，衍辄诋之曰：「此不忠不孝之人也。」匿其奏置柜中，不以闻东朝，亦不以闻于上。及与吕大防往来，以合密赐大防妻，皆不闻上。新录辨曰：宣仁遗诏大防：「欲释天下之重负，就东朝至燕闲，复辟以时，实吾之志。」是臣僚前此未尝有请还政奏章，或有之，则宣仁在上，岂容陈衍藏匿。又吕大防妻为国夫人，必岁时入朝三宫，如太皇太后赐合，容有不必闻上之理。史官此言亦属诬谤，今删去前件五十九字。旧录云：奏除范纯仁右仆射，召文彦博平章事。新录辨曰：宣仁进用大臣，岂至谋及中官。史臣妄意帘帷易欺，增重陈衍之罪，所以污讟圣母，不知无根轻发，不可以欺天下后世，今删去前件十六字。旧录云：先是，文及甫元佑五年以书抵邢恕，其书有「司马昭之心，路人所知。」及「以眇躬为甘心快意之地【一七】，可为寒心，其徒实繁，气焰可畏」等语。于是诏恕缴元书。书至，命京、惇究问及甫，盖以刘挚为司马昭，以眇躬为主上【一八】，其徒谓王岩叟、梁焘、刘安世、孙升、韩川等辈。京、惇进呈，上曰：「元佑人果如此？」京等曰：「诚有是心，然反形未具。」上曰：「挚等已责遐方，若陈衍，朕亲见之，不可贷。」故有是命。新录辨曰：文及甫书乃六十四卷粉昆事，不当再录于此。此事是宣仁圣烈事迹册中具载。惇、卞欲废宣仁，哲宗怒，抵其奏于地。遂追张士良于雷州，将胁成其狱，以逞余愤，士良不可屈而罢。今云上亲见陈衍之罪，盖诬也。删去前件一百四十四字。新录：绍圣元年二月七日，先是，元丰七年三月大燕中燕，延安郡王侍立【一九】，王珪率百官贺。及升殿，神宗又谕王与珪等相见，复分班再拜称谢。是冬，谕辅臣曰：「明年建储，当以司马光、吕公着为师保。」神宗弥留，后敕中人梁惟简曰：「令汝妇制一黄袍，十岁儿可衣者，密怀以来。」盖为上仓猝践阼之备。神宗、太母所以属意于上者，确然先定，无纤介疑。邢恕，倾危士也，少游光、着间。蔡确得师保语【二○】，求所以结二公者而深交恕。确为右仆射，累迁恕起居舍人。一日，确遣恕要后侄光州团练使公绘、宁州团练使公纪，二人辞不往。明日，又遣人招至东府，确曰：「宜往见邢舍人。」恕曰：「家有桃着白华，可愈人主疾，其说出道藏，幸留一观。」入中庭，红桃花也，惊曰：「白花安在？」恕执二人手曰：「右丞相令布腹心，上疾未损，延安幼冲，宜早定议，岐、嘉皆贤王也。」公绘等惧曰：「君欲祸吾家。」径去。已而恕又谓后与珪为表里，欲舍延安而立其子颢，赖己及惇、确得无变。确使山陵，韩缜帘前具陈恕等所以诬太后者。使还，言者暴其奸，再贬知随州，寻窜新州。刘挚拜左仆射。恕坐党与谪降永州酒监。绍圣二年，除恕待制、知青州。章惇、蔡卞执政，谋所以释憾于元佑旧臣者。知恕险鸷，果于诞妄，又刘挚等已黜，方思有所逞，为确报投荒之怨，召为御史中丞。于是日夜论刘挚、梁焘、王岩叟等谋废立。又造司马光送范祖禹赴召，有主少国疑，宣训事可虑等语，以实后属意徐邸之谤。又教高士京上书，告王珪尝令高士充问其父遵裕侦太后之意欲谁立，遵裕叱遣，士充乃去。又教确之子渭进文及甫廋语书，有「司马昭之心，路人所知」等语，以斥挚等有废上谋。惇、卞起同文馆狱，使蔡京、安惇穷治。于是时，中人郝随日夜媒孽称制时事，眩惑左右，惇、卞交关牒议，奉行文书于外，作追废太皇太后诏，请上宣读于灵殿。钦圣献肃皇太后、钦成皇后苦要上，语甚悲，曰：「吾二人日侍崇庆，天日在上，此语曷从出？且必行此，亦何有于我。」上感悟，取惇、卞奏就烛焚之，禁中相庆。而随等不悦，明日惇、卞理前请，上怒曰：「卿等不欲朕入英宗御殿乎！」抵其奏于地。同文之狱，追逮后殿御药官张士良，胁以刀锯鼎镬，无所得。又适有星变，诏曰：「朕遵祖宗遗志，未尝戮大臣，释勿治。」恕徒以诎于进取，极口造言仇执政以逞，适惇、卞用事，凶德参会，舍不利之谋，无以激怒人主，废辱之几，上及于君亲，曾不以为忌，而尚何有于臣下之家？推迹谗口开祸乱原，虽江充、息夫躬，尚何以加？新录大抵用邵伯温辨诬删修，惟桃着白华，及郝随媒孽，及钦成亦同钦圣谏，哲宗焚奏，不欲入庙等语，皆伯温所不记。新录既于宣仁传后□此，又于张士良贬白州时重出之，要当去一存一乃善。邢恕以绍圣二年十二月自青州入为刑侍，四年正月改吏侍，五月权吏书，七月兼侍讲，十月迁中丞。司马光坐宣训事贬乃四年四月十八日。高士京上书乃四年二月。同文狱起乃四年八月。恕作此三事时，皆未迁中丞。邵伯温记云先后稍差池，新录不考详，遂因之，要当改正。张士良以绍圣元年二月二十二日与陈衍、梁知新罢御药，士良提点醴泉，任便居住。六月五日，陈衍落遥刺，降左藏副使，添差监郴州酒税。六月十二日皇城使张士良、皇城副使梁知新添差监颍州、亳州盐酒税。六月十八日陈衍送白州编管，二年正月二十六日陈衍配朱崖军。士良自绍圣元年六月十三日以皇城使监颍州税，其后不见再贬。邵伯温云已编白州，误也，对狱，乃送白州。新录称于雷州取士良，或得之，但不知何所据耳。曾布三月辛亥日录乃在郴州，今附布录于后。曾布尔日录：三月辛亥，布既论吕升卿、董必不可遣，是日晚间，梁焘卒。布谓林希曰，早知此则不复力陈矣。先是，绍圣初，蔡确母明氏有状，言邢恕云梁焘曾对怀州致仕人李洵言，若不诛确，于徐邸岂得稳便。寻不曾施行。既而因及甫、唐老事，蔡渭曰，惇云唐老事何足治，何不治梁焘。惇遂检明氏状进呈，下究问所推治，究问所以问恕，恕云得之尚铢，遂召铢赴阙，铢所陈如恕语，云得之李洵。又下洵问状，云实闻焘此语。遂欲按焘而徙之。自去岁因蔡硕言文及甫尝有书抵邢恕，云刘挚有司马昭之心，行道之人所共知，即下恕取及甫书，恕以闻，仍差蔡京、安惇置究问公事所于别试所，摄及甫诘之【二一】，曰：「得之父彦博。」然终无显状。京又令及甫疏挚党人约于上前，如龚原、孙谔辈皆是。又以及甫言未可施行，谓挚等与陈衍等交通，有废立意。乃召郴州安置宦者张士良鞫之【二二】，士良与衍同为御药，主宣仁合中文字，而其言亦无显状，但云衍尝预知来日三省所奏之事，作掌记，与太母为酬答执政之语，太母垂帘，但诵之而已。又言太母弥留时，衍可否二府事，画依画可及用御宝，皆出于衍，不以禀上。既而狱终未决。及甫时在西京，士良寄禁府司，虽议诛陈衍已定，而尚于绞斩有疑，殊可笑也。刘挚曾孙芮，绍兴六年四月缴进其祖父跂建中靖国元年二月诉理其父冤事状【二三】，云蔡京乞废弃刘挚子孙，绍圣五年四月二十五日进呈送三省，五月四日三省进呈讫。刘跂辨诬录云：靖国元年二月二十日见安焘说，张士良内臣，狱中百端诱胁，并无虚说，人甚奇之。又见韩治说，士良供通云别是一卷，与及甫不相干，但同在究治所耳。累次见之未得，今就白铁班所居处见之，说自白州编管令过阙，既到城外，开封更监送军巡【二四】，寄禁半月日，忽夜送一处，帘前语问，先示以知而不告同罪条，又许以见闻赎罪，凡四五十日，却还白州。问以及甫事乃不相干，跂更不敢复问。）
　　户部言，乞令吏部选差熟药所监官一员。从之。（新削。）
　　枢密院言：「泾原路经□安抚使章楶奏，见修筑九羊谷城寨，有没烟前后峡、正原等处合行进筑。其应干粮草材植及防城器具未备，乞务先办集，及候农隙日兴工。」诏从之。（楶初奏二月十七日丙午。）
　　又言，河东乞于府州民安丰寨外修筑第九寨，只是遮护府州部族人民耕种，堡寨不须团聚兵马。诏河东经□司令知府州折克行，只用本州岛汉、蕃人兵，依上番例支给钱米【二五】，候有间隙日修筑，先令条画闻奏。（四月十二日赐役兵，十七日毕工。）
　　诏以宣德郎、正字朱长文卒，赐其家绢百匹。
　　户部言：「欲将应府界递年认定应副在京税斛，令司农寺置籍拘管，及令府界提点司夏秋具合科色数目去处关本寺【二六】，令受纳官司供纳讫收附，一面关报府界提举司，检点类聚，申司农寺钩考讫，保明申部覆行驱磨。如不足，依条施行，于次年补足。」从之。（新无。）
　　陕西都转运司言，乞今后应川路州军起发到发副本路绵绢，如有伪滥不堪，其元买纳处当职官吏，许从本司移文所属转运司取勘具案闻奏。从之。（新无。）
　　权户部尚书□居厚言：「乞今后令提点坑冶铸钱司据江、池、饶、建州合用铜每年支拨足备。若应副不及九分，即依钩考上供钱帛法，从本部委不干碍官司勘决人吏。阙数稍多，本司官亦量事理申奏，乞从朝廷指挥。其欠数限次年春季补足。」从之。
　　诏：「雄州榷场不依样纳布，监司降一官，通判展二年磨勘。北客已般到布，令减价收买。今后不如样者须退回，如违，重行停替，监司常切觉察。霸州等处榷场并依此施行。」北客所市布【二七】，岁充军人冬装。景佑以前，布极厚重，自后榷场因循，一岁不及一岁，近年以草织成如鱼网状。昨酌中取元佑初布为样，比旧已极不堪，而主者尚不肯遵依，受如故。□安持等皆言当且姑息，转运司又以不买布则当支见钱，故利于博买，以此上下相蒙，不肯如朝旨施行，故戒之。（此据布录戊午日事附见，当考。安持以绍圣三年十月帅真定。）
　　庚申，泾原路经□使章楶言：「归顺部落子都啰漫丁等称，西贼点集大兵，已到没烟峡口。虑旦暮入寇，难以枝梧，已牒环庆、秦凤经□使依先降朝旨策应，乞更赐指挥。」诏：「逐路经□司候见泾原路关报，立选将佐人马前去策应，毋致阙事。其余合牵制路分，亦令照会。仍令泾原路经□司密切审问都啰漫丁等投汉情实闻奏。」
　　枢密院言：「去年累降朝旨，令熙河兰岷路经□安抚都总管锺传、秦凤路经□安抚使陆师闵会合进筑颠耳关。续据锺传奏，乞会泾原、熙、秦三路兵马进筑天都，遂依所乞。传等奏乞且各于本路进筑；又奏乞相度青南纳心，或从近自颠耳关进筑。继请知通远军康谓、通判李深勾集招人甲头，广募弓箭手等，称包得浅井、癿罗、和市等处，其地利不异收复定西及兰州。预先于浅井及斯伯勒川各置城寨，逐处皆有甘泉，最宜养牧【二八】，及秦凤于巴经谷增置一寨；及总领逐路人马至浅井会合，本川土脉膏腴，井泉甘美，已破土修建。于次日奏称，浅井泉源不壮，及与陆师闵议，欲同筑伽罗古城；既而又称审问得本路诸将，皆称水源伏流【二九】，势难决引，恐难成进筑事，牒陆师闵那回兵马，传回定西相度，只用熙河事力进筑。颠耳关等事，锺传前后奏报反复异同，其所陈失实，若不重行降黜，无以惩戒。其康谓、李深及走马承受满志行，亦合行遣。」
　　诏：「锺传特落集贤殿修撰，降为通直郎、权管勾熙州、兼权签书熙河兰岷路经□安抚都总管司事。陆师闵降为朝散郎，落集贤殿修撰；充直秘阁。康谓、李深、满志行各特追降。因熙河路赏功所转官减年等仍并不用□法，内满志行冲替。」
  </div>
  <div class="pagination">
   <a href="续资治通鉴长编_page579.html">
    上一页
   </a>
   <span>
    ...
   </span>
   <a href="续资治通鉴长编_page575.html">
    575
   </a>
   <a href="续资治通鉴长编_page576.html">
    576
   </a>
   <a href="续资治通鉴长编_page577.html">
    577
   </a>
   <a href="续资治通鉴长编_page578.html">
    578
   </a>
   <a href="续资治通鉴长编_page579.html">
    579
   </a>
   <span class="current-page">
    580
   </span>
   <a href="续资治通鉴长编_page581.html">
    581
   </a>
   <a href="续资治通鉴长编_page582.html">
    582
   </a>
   <a href="续资治通鉴长编_page583.html">
    583
   </a>
   <a href="续资治通鉴长编_page584.html">
    584
   </a>
   <a href="续资治通鉴长编_page585.html">
    585
   </a>
   <span>
    ...
   </span>
   <a href="续资治通鉴长编_page581.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
