<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 225 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 225 页/共 334 页
  </h1>
  <div class="content">
   太后征于安远为尚食奉御，擢吉顼为右肃政中丞。
14以检校夏官侍郎宗楚客同平章事。
15武懿宗军至赵州，闻契丹将骆务整数千骑将至冀州，〔丹将，即亮翻；下同。骑，奇寄翻；下同。〕懿宗惧，欲南遁。或曰：「虏无辎重，〔重，直用翻。〕以抄掠为资，〔抄，楚交翻。〕苦按兵拒守，势必离散，从而击之，可有大功。」懿宗不从，退据相州，〔相，悉亮翻。〕委弃军资器仗甚众。契丹遂屠赵州。
甲午，〔严：「午」改「申」。〕孙万荣为奴所杀。
万荣之破王孝杰也，于柳城西北四百里依险筑城，留其老弱妇女，所获器仗资财，使妹夫乙冤羽守之，引精兵寇幽州。恐突厥默啜袭其后，遣五人至黑沙，语默啜曰：〔黑沙，突厥庭。语，牛倨翻。〕「我已破王孝杰百万之众，唐人破胆，请与可汗乘胜共取幽州。」三人先至，默啜喜，赐以绯袍。二人后至，默啜怒其稽缓，将杀之，二人曰：「请一言而死。」默啜问其故，二人以契丹之情告。默啜乃杀前三人而赐二人绯，使为乡导，〔乡，读曰向。〕发兵取契丹新城，杀所获凉州都督许钦明以祭天；围新城三日，克之，〔新城，即前契丹所筑，在柳城西北者。〕尽俘以归。使乙冤羽驰报万荣。
时万荣方与唐兵相持，军中闻之，忷惧。〔忷，许勇翻。〕奚人叛万荣，神兵道总管杨玄基击其前，奚兵击其后，获其将何阿小。万荣军大溃，〔阿，乌葛翻。考异曰：朝野佥载：「突厥破万荣新城，群贼闻之失色，众皆溃散。」不云为玄基等所跛。实录但云为玄基及奚所破，不云突厥取新城。要之，契丹闻新城破，众心已离，唐与奚人击之遂溃耳。今两取之。〕帅轻骑数千东走。〔帅，读曰率。〕前军总管张九节遣兵邀之于道，万荣穷蹙，与其奴逃至潞水东，〔鲍丘水从塞外来，南过幽州潞县，谓之潞水。〕息于林下，叹曰：「今欲归唐，罪已大。归突厥亦死，归新罗亦死。将安之乎！」奴斩其首以降，〔降，户江翻；下同。〕枭之四方馆门。〔汉有笹街蛮夷邸。后魏置诸国使邸，其后又作四馆以处四方来降者，事见一百四十九卷梁武帝普通元年。至隋炀帝置四方倌于建国门外，以待四方使客，各掌其方国及互市事，属源胪寺。唐以四方馆中隶中书省，通事舍人主之。枭，坚尧翻。〕其余众及奚、霫皆降于突厥。〔霫，而立翻。〕
16戊子，特进武承嗣、春官尚书武三思并同凤阁鸶台三品。
17辛卯，制以契丹初平，命河内王武懿宗、娄师德及魏州刺史狄仁杰分道安抚河北。懿宗所至残酷，民有为契丹所胁从复来归者，〔复，扶又翻。〕懿宗皆以为反，生刳取其胆。先是，何阿小嗜杀人，〔先，悉荐翻。〕河北人为之语曰：「唯此两何，杀人最多。」〔武懿宗封河内王，与何阿小为「两何」。〕
18秋，七月，丁酉，昆明内附，置窦州。
19武承嗣、武三思并罢政事。
20庚午，武攸宜自幽州凯旋。武懿宗奏河北百姓从贼者请尽族之，左拾遗王求礼庭折之曰：〔折，之舌翻。〕「此属素无武备，力不胜贼，苟从之以求生，岂有叛国之心！懿宗拥强兵数十万，望风退走，贼徒滋蔓，又欲委罪于草野诖误之人，〔蔓，音万。注，户卦翻。〕为臣不忠，请先斩懿宗以谢河北！」懿宗不能对。司刑卿杜景俭亦奏：「此皆胁从之人，请悉原之。」太后从之。
21八月，丙戍，纳言姚暃坐事左迁益州长史，以太子宫尹豆卢钦望为文昌右相、凤阁鸶台三品。〔天授中改太子詹事为太子宫尹。「凤阁」之上当有「同」字。考异曰：新表，「庚子，狄仁杰兼纳言，武三思检校内史，钦望为文昌右相、同三品。」旧纪传及新纪皆无之。此月无庚子。仁杰、三思除命在明年。新表误重复。〕
22九月，壬辰，大享通天宫，大赦，〔章：十二行本无「大」字，「赦」下有「天下」二字；乙十一行本同。〕改元。〔改元神功。〕
23庚戌，娄师德守纳言。
24甲寅，太后谓待臣曰：「顼者周兴、来俊臣按狱，多连吊朝臣，〔朝，直遥翻。〕云其谋反；国有常法，朕安敢违；中间疑其不实，使近臣就狱引问，得其手状，皆自承服，朕不以为疑。自兴、俊臣死，不复闻有反者，〔复，扶又翻；下无复、后复同。〕然则前死者不有冤邪﹖」夏官侍郎姚元崇对曰：「自垂拱以来坐谋反死者，率皆兴等罗织，自以为功。陛下使近臣问之，近臣亦不自保，何敢动摇！所问者若有翻覆，惧遭惨毒，不若速死。赖天启圣心，兴等伏诛，臣以百口为阶下保，自今内外之臣无复反者；〔为，于伪翻；下多为同。〕若微有实状，臣请受知而不告之罪。」太后悦曰：「向时宰相皆顺成其事，陷朕为淫刑之主；闻卿所言，深合朕心。」赐元崇钱千缗。
时人多为魏元忠讼脕者，太后复召为肃政中丞。元忠前后坐弃市流窜者四。〔考异曰：旧传云三被流，今从御史台记。按新书：元忠为洛阳令，陷周兴狱当死，以平扬、楚功，得流。岁余，为来俊臣所构，将就刑，太后使王隐客宣诏赦之，此为二事。通鉴书王隐客宣赦事于永昌元年，至长寿元年又下狱贬，，此为三事。及后长安三年又贬高要尉，此为四事。未知御史台记所书如何也。〕尝侍宴，太后问曰：「卿往者数负谤，何也﹖」〔数，所角翻。〕对曰：「臣犹鹿耳，罗织之徒欲得臣肉为羹，臣安所避之！」
25冬，闰十月，甲寅，以幽州都督狄仁杰为鸶台侍郎，司刑卿杜景俭为凤阁侍郎，并同平章事。
仁杰上疏〔上，时掌翻。〕以为：「天生四夷，皆在先王封略之外，故东拒沧海，西阻流沙，北淇大漠，南阻五岭，此天所以限夷狄而隔中外也。自典籍所纪，声教所及，三代不能至者，国家尽兼之矣。诗人矜蒲伐于太原，美化行于江、汉，〔诗六月，宣王北伐也。其诗云：「薄伐玁狁，至于太原。」又汉广之诗，美文王之道被于南国，美化行乎江、汉之域。〕则三代之远裔，皆国家之域中也。若乃用武方外，邀功绝域，竭府库之实以争不毛之地，行其人不足增赋，获其土不可耕织，苟求冠带远夷之称，〔冠，古玩翻。称，尺证翻。〕不务固本安人之术，此秦皇、汉武之所行，非五帝、三王之事业也。始皇穷兵极武，务求广地，死者如麻，致天下溃叛。〔事见汉武帝纪。〕近者国家频岁出师，所费滋广，西戍四镇，东戍安东，调发日加，〔调，徒钓翻。〕百姓虚弊。今关东饥馑，蜀、汉逃亡，江、淮已南，征求不息，人不复业，相率为盗，本根一摇，忧患不浅。其所以然者，皆以争蛮貊不毛之地，乖子养苍生之道也。〔貊，莫百翻。〕昔汉元纳贾捐之之谋而罢朱崖郡，〔事见二十八卷初元二年。〕宣帝用魏相之策而弃车师之田，〔事见二十五卷元康二年。〕岂不欲慕尚虚名，盖惮劳人力也。近贞观中克平九姓，立李思摩为可汗，使统诸部者，〔见一百九十卷贞观十三年。〕盖以夷狄叛则伐之，降则抚之，得推亡固存之义，〔书仲虺之诰曰：推亡固存，邦乃其昌。推，吐雷翻。〕无远戍劳人之役，此近日之令典，经边之故事也。窃谓宜立阿史那斛瑟罗为可汗，委之四镇，继高氏绝国，〔谓高丽也。〕使守安东。省军费于远方，并甲兵于塞上，使夷狄无侵侮之患则可矣，何必穷其窟穴，与蝼蚁校长短哉！但当敕边兵，谨守备，远斥候，聚资粮，待其自致，然后击之。以逸待劳则战士力倍，以主御客则我得其便，坚壁清野则寇无所得；自然二贼深入则有颠踬之虑，浅入必无寇获之益。如此数年，可使二虏不击而服矣。」〔二贼、二虏，皆谓突厥、吐蕃。〕事虽不行，识者是之。
26凤阁舍人李峤知天官选事，〔选，须绢翻。〕始置员外官数千人。
27先是历官以是月为正月，以腊月为闰。〔先，悉荐翻。〕太后欲正月甲子朔冬至，乃下制以为「去晦仍见月，有爽天经。〔去晦，谓前月晦也。〕可以今月为闰月，来月为正月。」
圣历元年〔（戊戍、六九八）〕
1正月，甲子朔，冬至，太后享通天宫；〔考异曰：实录云：「正月，壬戍，享通天宫。」按长历，此年一月壬戍朔。实录误也。今从唐历、统纪、新本纪。〕赦天下，改元。
2夏官侍郎宗楚客罢政事。
3春，二月，乙未，文昌右相、同凤阁鸶台三品豆卢钦望罢为犬子宾客。
4武承嗣、三思营求为太子，数使天说太后曰：「自古天子未有以异姓为嗣者。」太后意未决。狄仁杰每从容言于太后曰：「文皇帝栉风沐雨，亲冒锋亣，以定天下，传之子孙。〔数，所角翻。说，输芮翻。从，千容翻。太宗谥文皇．帝。〕大帝以二子托陛下。〔高宗谥天皇大帝。二子，谓庐陵王及皇嗣也。〕阶下今乃欲移之他族，无乃非天意乎！且姑侄之与母子孰亲﹖〔太后之于承嗣、三思，姑侄也。于庐陵王、皇嗣，母子也。〕陛下立子，则千秋万岁后，配食太庙，承继无穷；立侄，则未闻侄为天子而祔姑于庙者也。」太后曰：「此朕家事，卿勿预知。仁杰曰：「王者以四海为家，四海之内，孰非臣妾，何者不为陛下家事！君为元首，臣为股肱，义同一体，况臣备位宰相，岂得不预知乎！」又劝太后召还庐陵王。〔庐陵王，光宅元年迁均州，垂拱元年迁房州。〕王方庆、王及善亦劝之。太后意稍寤。他日，又谓仁杰曰：「朕梦大鹦鹂两翼皆折，何也。」〔折，而设翻。〕对曰：「武者，陛下之姓，两翼，二子也。陛下起二子，则两翼振矣。」太后由是无立承嗣、三思之。
孙万荣之围幽州也，移檄朝廷曰：「何不归我庐陵王﹖」吉顼与张易之、昌宗皆为控鹤监供奉，〔是年置控鹤监以处近幸。〕易之兄弟亲狎之。顼从容说二人曰：「公兄弟贵宠如此，非以德业取之也，天下侧目切齿多伏。不有大功于天下，何以自全﹖窃为公忧之！」〔为，于伪翻；下屡为、复为同。〕二人惧，流涕问计。顼曰：「天下士庶未忘唐德，咸复思庐陵王。〔复，扶又翻。〕主上春秋高，大业须有所付；武氏诸王非所属意。〔属，之欲翻。〕公何不从容劝上立庐陵王以系苍生之望！如此，非徒免祸，亦可以长保富贵矣。」二人以为然，承间屡为太后言之。〔间，古苋翻。〕太后知谋出于顼，乃召问之，顼复为太后具陈利害，太后意乃定。〔考异曰：世有狄梁公传，云李邕撰，其辞鄙诞，殆非邕所为。其言曰：「后纳诸武之议，将移宗社，拟立武三思为储副，迁庐陵王于房陵。诸武阴计，日夜献谋曰：『陛下姓武，合立武氏，未有天子而取别姓将为后者也。』天后既已许，礼问群臣曰：『朕年齿将衰，国无储主，今欲择善，谁可当之﹖朕虽得人，终在群议。』诸宰臣多闻计定，，言皆希旨；仁杰独退立，寂无一言。天后问曰：『卿独无言，当有异见。』公曰：『有之。臣上观干象，无易主之文；中察人心，实未厌唐德。』天后曰：『乡何以知之﹖』公曰：『顷者匈奴犯边，陛下使梁王三思于都市召募，一月之外，不满千人。后庐陵王踵之，未经二旬，数盈五万。以此观之，人心未去。陛下将欲继统，非庐陵王，余实非臣所知。』天后震怒，命左右扶而去之。」按庐陵王为河北元帅，在立为太子后，且当是时睿宗为皇嗣，若仁杰请以庐陵王继统，则是劝太后癈立也。此固未可信。或者仁杰以庐陵母子至亲而幽囚房陵，劝召还左右，则有之矣。谈宾录曰：「圣历二年，腊月，张易之兄弟贵宠逾分，惧不全，请计于天官侍郎吉顼。顼曰：『公兄弟承恩深矣，非有大功于天下，自古罕有全者。唯有一策，苟能行之，岂止全家，亦当享茅土之封耳；除此之外，非顼所谋。』易之兄弟泣请之。顼曰：『天下思唐德久矣，主上春秋高，武氏诸王殊非所属意。公何不从容请迸庐陵，以系生人之望﹖』易之乃承间屡言之，则天意乃易；既佑顼首谋，乃召问顼。顼曰：『庐陵、相王皆陛下之子，高宗切托于陛下，唯陛下裁之。』则天意乃定。」御史台记曰：「则天置控鹤府，顼与易之、昌宗同于府供奉，与昌宗亲狎。昌宗自以贵宠踰分，惧不全，请计于顼，」云云，如谈实录。盖太后宠信诸武，诛鉏李氏，虽己子庐陵亦废徙房陵，故仁杰劝召还左右，以强李氏，抑诸武耳。张、吉非能为唐社稷谋也，欲求已利耳。若仍立皇嗣，则已有何力！故劝太后立庐陵为太子，而太后从之。然则欲召还庐陵者，仁杰之志也；立为太子者，张、吉之谋也。谈宾言圣历二年及以顼为天官侍郎，台记谓睿宗为相王，则皆误也。新狄仁杰传云：「张易之尝从容问自安计。仁杰曰：『唯劝迎庐陵王可以免祸。』计仁杰亦安肯与易之深言此事！狄梁公传又云：「后经旬，召公入，曰：『朕昨夜梦与人双陆，频不见胜，何也﹖』对曰：『双陆不胜，盖为宫中无。此是上天之意，假此以示陛下，安可久虚储位哉﹖』天后曰：『是朕家事，断在胸中，卿岂合预焉！』仁杰对曰：『臣闻王者以天下为家，四海之内，悉为臣妾，何者不为陛下家事！君为元首，臣为股肱，臣安得不预焉！』又命扶出，竟不纳。」按于时皇嗣在宫中，不得言无子及久虚储位也。朝野佥载云：「则天曾梦一鹦鹉，羽毛甚伟，两翅俱折。以问宰臣，群公默然。内史狄仁杰曰：『鹉者，陛下姓也。两翅折者，陛下二子庐陵、相王也。陛下起此二子，两翅全也。』魏王承嗣、武三思连项皆赤。后契丹反，围幽州，撽朝廷曰：『还我庐陵、相王来！』则天乃忆狄公之言，谓之曰：『卿曾为我占梦，今乃应矣。朕欲立太子，何者为得﹖』仁杰曰：『陛下内有贤子，外有贤侄，取拾详择，断在宸哀。』则天曰：『我自有圣子，承嗣、三思是何疥癣！』承嗣等惧，掩耳而走。即降敕追庐陵。河内王等奉，不许入城，龙门安置。贼徒转盛，陷没翼州。则天急，乃立庐陵王为太子，充元帅。初，募兵无有应者，闻太子行，北邙山头兵满，无容人处；贼自退散。」按是时睿宗未为相王。又仁杰若言内有贤子，外有贤侄，乃是怀两端也。今采众说之可信者存之。〕
三月，己巳，托言庐陵王有疾，遣职方员外郎瑕丘徐彦伯〔瑕兵，故春秋鲁之瑕邑，晋、宋置兖州于此，隋开皇十三年，置瑕兵县，带兖州。〕召庐陵王及其妃、诸子诣行在疗疾。戊子，庐陵王至神都。〔考异曰：统纪云：「癸丑，遣职方员外郎徐彦伯往房州，召庐陵王男女入都医疗。狄梁公传曰：「后潜发内人十人至房州，宣敕云：『我儿在此，令内人訧看。州县长吏，仰数出数入无令混杂。』阴令内人一人以代庐陵王；令庐陵王衣内人衣服，以旧数还，州县不悟。数日达京，朝廷百僚，一无知者。旧陵王自房陵还宫，太后置之帐中，又召狄仁杰，以庐陵为言。仁杰慷慨敷奏，言发涕流。远出庐陵，谓仁杰曰：『还卿储君。』仁杰降阶泣贺。既已，奏曰：『太子还宫，人无知者，物议安审是非！』则天以为然，乃复置中宗于龙门，具礼迎归，人情感悦。」狄梁公传曰：『天后御一小殿，垂帘于后，左右隐蔽，外不能知。乃命公坐于阶下，曰：『前者所议，事实非小，寤寐反复，思卿所言，弥觉理非甚乖。朕意忠臣事主，岂在多违！今日之间，须易前见。以天下之位在卿一言，可朕意即两全，逆朕心即俱毙！』公从容言曰：『陛下所言，天子之位，可得专之。以臣所知，是太宗文武皇帝之位，陛下岂得而自有也！太宗身陷锋镝，经纶四海，所以不告劳者，盖为子孙，岂为武三思邪！陛下身是大帝皇后，大帝寝疾，权使陛下监国；大帝崩后，合归家嫡。陛下遂奄有神器，十有余年。今议缵承，岂可更异！且姑与母孰亲﹖子与侄孰近﹖』云云。天后于是歔欷流涕，命左右褰帘，手抚公背，大叫曰：『乡非朕之臣，是唐社稷之臣！』回谓庐陵王曰：『拜国老！今曰国老与尔天子！』公免冠顿首，涕血洒地，左右扶策，久不能起。天后曰：『即具所言，宣付中外，择日礼册。』公挥涕而言曰：『自古以来，岂有偷人作天子！庐陵王留在房州，天下所悉知，今日在内，臣亦不知。臣欲奉诏，若同卫太子之变，；阶下何以明臣﹖』天后曰：『安可欲向房陵！只于石像驿安置，具法驾，陈百僚，就迎之。』于是大呼万岁，储位乃定。」按武后若密召庐陵王，宫人十人既知其谋，洛阳至房陵，往来道路其远，岂得外人都不知乎！又，实录岂能构虚立徐彦伯往迎之事，及有庐陵王至自房州之日！又，于时若储位已定，岂可自三月来九月始立为太子！盖庐陵既至，太后以长幼之次欲立之，皇铜亦以此逊位，故迁延半载。今皆取实录为正。〕
5夏，四月，庚寅朔，太后祀太庙。
6辛丑，以娄师德充陇右诸军大使，仍检校营田事。〔使，疏吏翻。〕
7六月，甲午，命淮阳王武延秀入突厥，纳默啜女为妃；豹韬卫大将军阎知微摄春官尚书，右武卫郎将杨齐庄摄司宾卿，〔考异曰：实录作「杨鸶庄」。今从佥载、旧传。〕赍金帛巨亿以送之。延秀，承嗣之子也。
凤阁舍人襄阳张柬之谏曰：「自古未有中国亲王娶夷狄女者。」由是忤旨，〔忤，五故翻。〕出为合州刺史。〔襄阳县，汉属南郡，献帝建安十三年置襄阳郡；晋为荆州治所，宋、齐、梁为雍州，西魏为襄州。合州，汉垫江县地；南齐置东宕渠郡，西魏改垫江郡，置石镜县，寻置合州，隋改涪州，唐复为合州。旧志，合州，京师南二千四百于十里，至东都三千三百里。〕
8秋，七月，凤阁侍郎、同平章事杜景俭罢为秋官尚书。
9八月，戊子，武延秀至黑沙南庭。突厥默啜谓阎知微等曰：「我欲以女嫁李氏，安用武氏儿邪！此岂天子之子乎！我突厥世受李氏恩，闻李氏尽灭，唯两儿在，我今将兵辅立之。」〔将，即亮翻。〕乃拘延秀于别所，以知微为南面可汗，言欲使之主唐民也。遂发兵袭静难、平狄、清夷等军，〔垂拱中置清夷军于妫州界。杜佑曰：「在城内，南去范阳二百十里。难，乃旦翻。〕静难军使慕容玄崱以兵五千降之。〔使，疏吏翻。崱，士力翻。降，户江翻。〕虏劫大振，进寇妫、檀等州。〔妫，居为翻。〕前从阎知微入突厥者，默啜皆赐之五品、三品之服，太后悉夺之。
默啜移书数朝廷曰：〔数，所具翻。〕「与我蒸縠种，种之不生，一也。金银器皆行滥，非真物，二也。〔谷种，章勇翻。行，户刚翻。市列为行，市列造金银器贩卖，率殽他物以求赢，俗谓之，行作。滥，恶也。开元八年，颁租庸调法于天下，好不过精，恶不过滥。滥者，恶之极者也。〕我与使者绯紫皆夺之，三也。缯帛皆疏恶，四也。我可汗女当嫁天子儿，武氏小姓，门户不敌，罔冒为昏，五也。我为此起兵，欲取河北耳。」〔为，于伪翻。〕
监察御史裴怀古从阎知微入突厥，默啜欲官之，不受。囚，将杀之，逃归；抵晋阳，形容赢悴。〔监，古衔翻。赢，伦为翻。悴，秦醉翻。〕突骑噪聚，以为间谍，欲取其首以求功。有果毅尝为人所枉，怀古按直之，大呼曰：「裴御史也。」救之，得全。至都，引见，迁祠部员外郎。〔间，古苋翻。谍，达协翻。呼，火故翻。见，贤遍翻。唐祠部郎掌祠祀、享祭、天文、漏刻、国忌、庙讳、卜筮、医药、僧尼之事，属礼部。〕
时诸州闻突厥入寇，方秋，争发民修城。卫州刺史太平敬晖〔后魏分汉临汾县地，置太平县，隋、唐属绛州。〕谓僚属曰：「吾闻金汤非粟不守，柰何舍收获而事城郭乎﹖」悉罢之，使归田，百姓大悦。
10甲午，鸶台侍郎、同平章事王方庆罢为麟台监。
11太子太保魏宣王武承嗣，恨不得为太子，意怏怏，戊戍，病薨。〔怏，于两翻。〕
12庚子，以春官尚书武三思检校内史，狄仁杰兼纳言。
太后命宰相各举尚书郎一人，仁杰举其子司府丞光嗣，〔光宅改太府曰司府。〕拜地官员外郎，已而称职。太后喜曰：「卿足继祁奚矣。」〔左传：晋中军尉祁奚请老，晋侯问嗣焉。称解狐，其雠也，将立之，而卒。又问之。曰：「午也可。」于是以祁午为中军尉。君子谓祁奚能举其善矣，称其雠不为诏，立其子不为比。称，尺证翻。〕
通事舍人河南元行冲，〔唐六典曰：通事舍人，即秦之谒者，晋武帝省谒者仆射，置舍人、通事各一人，隶中书。东晋令舍人通事兼谒者之任，通事舍人之名始此也。唐通事舍人十六人，掌朝见引纳及辞谢者于殿庭通奏；凡近臣文武就列，则引以进退而告其拜起出入之节；凡四方通表，华、夷纳贡，皆受而进之。〕博学多通，仁杰重之。行冲数规谏仁杰，且曰：「凡为家者必有储蓄脯醢以适口，参朮以攻疾。〔数，所角翻。参，所今翻，人参也。〕仆窃计明公之门，珍味多矣，行冲请备孳物之末。」仁杰笑曰：「吾孳笼中物，何可一日无也！」〔茏，力董翻。〕行冲名澹，以字行。
13以司属卿武重规为天兵中道大总管，〔光宅改宗正为司属。缘此，后置天兵军于并州城中。〕右武卫将军沙咤忠义为天兵西道总管，〔咤，切加翻。〕幽州都督下邽张仁愿为天兵东道总管，〔秦武公伐邽戎，置下邽县。陇西有上邽，故此加下字。汉属京兆，晋属冯翊，后魏置延寿郡，隋癈郡，以下邽属同州，垂拱元年，属华州。〕将兵三十万以讨突厥默啜；〔将，即亮翻。〕又以左羽林卫大将军阎敬容为天兵西道后军总管，将兵十五万为后援。
癸丑，默啜寇飞狐，〔汉代郡广昌县有飞狐口，隋改广昌为飞狐县，属易州，唐属蔚州。〕乙卯，陷定州，杀刺史孙彦高及吏民数千人。〔考异曰：朝野佥载曰：「文昌左丞孙彦高，无他识用，性惟顽愚，出为定州刺史。岁余，默啜贼至，图其郛郭，彦高欲锁宅门，不敢诣听事，文案须微发者，于小哋内接入通判。仍简郭下精健，自授其家。贼既乘城，四面并入，彦高乃谓奴曰：『牢关门户，莫与钥匙。』其愚怯也皆此类。件而陷没，刺史之宅先歼焉。」又曰：「彦高被突厥围城数重，彦高乃入匮中藏，令奴曰：『牢掌钥匙，贼来索，慎勿与。』」死不至此，今不取。〕
14九月，甲子，以夏官尚书武攸宁同凤阁鸶台三品。
15改默〔章：十二行本「默」上有「突厥」二字；乙十一行本同；孔本同；张校同；退斋校同。〕啜为斩啜。
默啜使阎知微招谕赵州，知微与虏连手蹋〔张：「蹋」下说「歌」字。〕万岁乐于城下。将军陈令英在成上谓曰：「尚书位任非轻，乃为虏蹋歌，独无凓乎！」〔为于伪翻。蹋歌者，连手而歌，蹋地以为节。万岁乐，歌曲之名。乐，音洛。〕佑微微吟曰：「不得已，万岁乐。」
戊辰，默啜围赵州，长史唐般若翻城应之。〔长，知两翻。般，北末翻。若，人者翻。〕刺史高叡与妻秦氏仰药诈死，虏舆之诣默啜，默啜以金狮子带、紫袍示之曰：「降则拜官，不降则死！」〔降，户江翻。〕叡顾其妻，妻曰：「酬报国恩，正在今日！」遂俱闭目不言。经再宿，虏知不可屈，乃杀之。虏退，唐般若族诛；赠叡冬官尚书，谥曰节。叡，颎之孙也。〔冬官，工部。尚，辰羊翻。谥，神至翻。高颎，隋初佐命。〕
16皇嗣固请逊位于庐陵王，太后许之。壬申，立庐陵王哲为皇太子，复名显。〔嗣，祥吏翻。复，扶又翻，又音如字。〕赦天下。
甲戍，命子为河北道元帅以讨突厥。〔行军元帅起于周、隋，至唐唯亲天及太子为元帅。帅，所类翻。考异曰：实录云丙子，据唐历，「甲戍，皇太子显充河北道行军大元帅」。狄梁公传亦云：「皇太子为元帅，以公为副」。是先立为太子，后为元帅也。今从新本纪。〕先是，募人月余不满千人，〔先，悉荐翻。〕及闻太子为元帅，应募者云集，未几，数盈五万。〔几，居岂翻。〕
戊寅，以狄仁杰为河北道行军副元帅，右丞宋元爽为长史，右台中丞崔献为司马，左台中丞吉顼为监军使。〔后分御史台为左、右肃政台，各置中丞、侍御史等官。顼，吁玉翻。监，古衔翻。使，疏吏翻。〕时太子不行，命仁杰知元帅事，太后亲送之。
蓝田令薜讷，仁贵之子也，〔蓝田，畿县，属雍州。薜仁贵，健将也，事太宗、高宗。〕太后擢为左威卫将军、安东道经略。将行，言于太后曰：「太子虽立，外议犹疑未定；苟此命不易，丑虏不足不也。」太后深然之。王及善请太子赴外朝以忍人心，从之。〔朝，直遥翻。考异曰：实录，「辛巳，皇太子朝见。」或作「庙见」。盖睿宗为皇嗣时，止于宫中朝谒，不出外朝；今及善始请太子与群臣俱于外庭朝谒耳。〕
17以天官侍郎苏味道为凤阁侍郎、同平章事。味道前后在相位数岁，依阿取容，尝谓人曰：「处事不宜明白，但摸棱持两端可矣。」时人谓之「苏摸棱」。〔天官，吏部。相，悉亮翻。处，昌吕翻。摸，音莫。〕
18癸未，突厥默啜尽杀所掠赵、定等州男女万余人，自五回道去，〔厥，九勿翻。啜，叱列翻。水经注：代郡广昌县东南有大岭，世谓之广昌岭。岭高四十余里，二十里中委折五回，方得达其上岭，故岭有五回之名。时属易州易县界，至开元二十三年，分易县置五回县于五回山下。〕所过，杀掠不可胜纪。沙咤忠义等但引兵蹑之，不敢逼。〔胜，音升。咤，初加翻。蹑，泥辄翻。考异曰：旧突厥传云：「默啜尽寇掠赵、定等州男女八九万人。」统纪云：「河北积年丰熟，人畜被野，斩啜虏赵、定、恒、易等州则帛亿万，子女羊马而去。河朔诸州怖其兵威，不敢追蹑。」今从实录。〕狄仁杰将兵十万追之，无所及。〔将，即亮翻，又音如字。〕默啜还漠北，拥兵四十万，据地万里，西北诸夷皆附之，甚有轻中国之心。
19冬，十月，制：都下屯兵，命河内王武懿宗、九江王武攸归领之。
20癸卯，以狄仁杰为河北道安抚大使。时北〔章：十二行本「北」上有「河」字；乙十一行本同；孔本同；张校同。〕人为突厥所驱逼者，虏退，惧诛，往往亡匿。仁杰上疏，以为：「朝廷议者皆罪契丹、突厥所胁从之人，言其迹虽不同，心则无别。〔使，疏吏翻。上，时掌翻。别，彼列翻。〕诚以山东近缘军机调发伤重，〔调，徒吊翻。〕家道悉破，或至逃亡。重以官典侵渔，〔重以，直用翻。〕因事而起，枷杖之下，痛切肌肤，事迫情危，不循礼义。愁苦之地，不乐其生，有利则归，且图赊死，此乃君子之愧辱，小人之常行也。〔乐，音洛。行，下孟翻。〕又，诸城入伪，〔入伪，谓降贼者。〕或待天兵，将士求功，皆云攻得，臣忧滥赏，亦恐非辜。〔以攻取之赏赏将士，则为滥赏。以从虏之罪罪士民，则为非辜。〕以经与贼同，是为恶地，至于污辱妻子，〔污，乌故翻。〕劫掠货财，兵士信知不仁，簪笏未能以免，〔簪笏，谓士大夫，当官而行者也。〕乃是贼平之后，为恶更深。且贼务招携，秋毫不犯，〔言除贼务在招抚携贰，秋亮无所侵犯也。〕今之归正，即是平人，翻被破伤，岂不非痛！〔被，皮义翻。〕夫人犹水也，壅之则为泉，疏之则为川，通塞随流，〔塞，悉则翻。〕岂有常性！今负罪之伍，必不在家，露宿草行，潜窜山泽，赦之则出，不赦则狂，山东群盗，绿兹聚结。臣以边尘蹔起，不足为忧，〔蹔，与暂同。〕中土不安，此为大事。罪之则众情恐惧，恕之则反侧自安，伏愿曲赦河北诸州，一无所问。」制从之。仁杰于是抚忍百姓，得突厥所驱掠者，悉递还本贯。散粮运以赈贫乏，修邸驿以济族师。恐诸将及使者妄求供顿，乃自食疏粝，〔，邸音尤。将，即亮翻。使，疏吏翻。疏，粗也。粝，脱粟也。一斛粟得六斗米为粝。粝，郎葛翻。〕禁其下无得侵扰百姓，犯者必斩。河北遂安。
21以夏官侍郎姚元崇、秘书少监李峤并同平章事。
22突厥默啜离赵州，〔离，力智翻。〕乃纵阎知微使还。太后命磔于天津桥南，〔磔，陟格翻，张也，开也。〕使百官共射之，既乃寛其肉，〔射，而亦翻；下既射同。寛，古瓦翻，剔人肉至骨也。〕剉其骨，夷其三族，疏亲有先未相识而同死者。〔考异曰：朝野佥载云：「则天磔知微于西市，命百官射之。河内王懿宗去七步射，一发皆不中，怯懦如此。佑微身上箭如猬毛。剉其骨肉，夷其九族。小儿年七八岁，驱抱向西市。百姓哀之，掷饼果与者，仍相争夺以为戏笑。监刑御史不忍害，奏拾之。」今从实录。〕
褒公段瓒，志玄之子也，〔段志玄从起晋阳，征伐有功。瓒，藏旱翻。〕先没于突厥。突厥在赵州，瓒邀杨齐庄与之俱逃，六庄畏懦，不敢发。〔懦，乃卧翻，又奴乱翻。〕瓒先归，太后赏之。齐庄寻至，敕河内王武懿宗鞫之，懿宗以为齐庄意怀犹豫，遂与阎知微同诛。既射之如猬，气亷亷未死，〔亷，余慑翻。〕乃决其腹，割心，投于地，犹趌趌然跃不止。〔趌，起逸翻。〕
擢田归道为夏官侍郎，甚见亲委。
23蜀州每岁遣兵五百人戍姚州，〔蜀州，汉江源、武阳之地，李雄置江源郡，晋为晋原县，隋废郡，以县属益州，垂拱二年，分置蜀州。〕路险远，死亡者多。蜀州刺史张柬之上言，以为：「姚州本哀牢之国，〔哀牢夷见四十五卷汉明帝永平十二年。〕荒外绝域，山高水深。国家开以为州，〔武德四年，以汉益州郡之云南县地置姚州，以其地人多姓姚故也。旧志，至吙师四千九百里。麟德元年，移治弄栋川。〕未尝得其盐布之税，甲兵之用，而空竭府库，驱率平人，受役蛮夷，肝脑涂地，臣窃为国家惜之。〔窃为，于伪翻。〕请废姚州以隶巂州，岁时朝觐，同之蕃国。〔巂，音髓。朝，直遥翻。〕泸南诸镇亦皆废省，于泸北置关，〔泸，音卢。〕百姓非奉使，无得交通往来。」〔使，疏吏翻。〕疏奏，不纳。
二年〔（己亥、六九九）〕
1正月，丁卯朔，告朔于通天宫。〔告，古沃翻，又如字。〕
2壬戍，以皇嗣为相王，领太子右卫率。〔相，息亮翻。率，所律翻。〕
3甲子，置控鹤监丞、主簿等官，〔先已置控鹤监，今方备官。〕率皆嬖宠之人，〔嬖，卑义翻，又博计翻。〕颇用才能文学之士以参之。以司卫卿张易之为控鹤监，银青光禄大夫张昌宗、左台中丞吉顼、殿中监田归道、夏官侍郎李迥秀、凤阁舍人薜稷、正谏大夫临汾员半千〔临汾县带晋州，本平阳县，隋更名。半千本彭城刘氏，十世祖凝之事宋，及齐受禅奔魏，以忠烈自比伍员，因自姓员。员，音云。〕皆为控鹤监内无奉。稷，元超之从子也。〔薜元超事高宗。从，才用翻。〕半千以古无此官，且所聚多轻薄之士，上疏请罢之；由是忤旨，〔上，时掌翻。忤，五故翻。〕左迁水部郎中。
4腊月，戊子，以左台中丞吉顼为天官侍郎，右台中丞魏元忠为凤阁侍郎，并同平章事。
5文昌左丞宗楚客与弟司农卿晋卿，坐赃贿满万余缗及第舍过度，楚客贬播州司马，晋卿流峰州。〔峰州，汉交趾麊冷县地。吴置新兴郡，晋改新昌郡，齐置兴州，隋初改华州，十八年改峰州。大业废州，并入交趾为嘉宁县，唐武德四年复置峉州。旧志，播州去京师四千五百三十里，东都四千九百六十里。峰州至京师七千七百一十里。〕太平公主观其第，叹曰：「见其取处，〔处，昌吕翻。〕吾辈乃虚生耳。」
6辛亥，赐太子姓武氏；赦天下。
7太后生重眉，成八字，〔重，宜龙翻。〕百官皆贺。
8河南、北置武骑团以备突厥。〔骑，奇寄翻。〕
9春，一月，庚申，夏官尚书、同凤阁鸶台三品武攸宁罢为冬官尚书。
10二月，己丑，太后幸嵩山，过缑氏，谒升仙太子庙。〔缑氏县属洛州。升仙太子，周王子晋也。世传晋升仙后，桓良遇之于嵩山，曰：「七月七日，待我于缑氏山头。」果乘白鹤驻山顶，举手谢时人而去。后人因为立祠，后加号升仙太子。杜佑曰：缑氏县，古滑国。缑，工侯翻。〕壬辰，太后不豫，遣给事中栾城阎朝隐祷少室山。朝隐自为牺牲，〔朝，直遥翻。〕沐浴伏俎上，请代太后命。太后疾小忥，厚赏之。丁酉，自缑氏还。
11初，吐蕃赞普器弩悉弄尚幼，论钦陵兄弟用事，皆有勇略，诸胡畏之。钦陵居中秉政，诸弟握兵分据方面，赞婆常居东边，为中国患者三十余年。器弩悉弄浸长，〔长，知两翻。〕阴与大臣论岩谋诛之。会钦陵出外，赞普诈云出畋，集兵执钦陵亲党二千余人，杀之，遣使召钦陵兄弟，钦陵等举兵不受命。赞普将兵讨之，钦陵兵溃，自杀。夏四月，赞婆帅所部千余人来降，〔使，疏吏翻。将，即亮翻。帅，读曰率。降，户江翻。考异曰：实录：「赞婆及其兄弟莽布支等来降，以莽布支为左羽林卫员外大将军，封安国公。」按赞婆弟名悉多于敷论。明年，吐蕃将曲莽布支寇凉州，与唐休璟战。朱详实录所云。今刚去。〕太后命左武卫铠曹参军郭元振与河源军大使夫蒙令卿将骑迎之，〔夫蒙，姓也。姓谱，夫蒙羌复姓，后秦有建威将军夫蒙大羌。〕以赞婆为特进、归德王。钦陵子弓仁，以所统吐谷浑七千帐来降，拜左玉铃卫将军、酒泉郡公。
12壬辰，以魏元忠检校并州长史，充天兵军大总管，以备突厥。
娄师德为天兵军副大总管，仍充陇右诸军大使，专掌怀抚吐蕃降者。
13太后春秋高，虑身后太子与诸武不相容。壬寅，命太子、相王、太平公主与武攸暨等为誓文，告天地于明堂，铭之铁券，藏于史馆。
14秋，七月，命建安王武攸宜留守西京，代会稽王武攸望。〔守，式又翻。会，工外翻。〕
15丙辰，吐谷浑部落一千四百帐内附。〔吐，从暾入声。谷，音浴。〕
16八月，癸巳，突骑施乌质勒遣其子遮弩入见。〔西突厥既败，突骑施始盛。突骑施乌质勒者，西突厥之别种也，初隶斛瑟罗下，号莫贺达干。后斛瑟罗入朝，其地为乌质勒所并。骑，奇寄翻。见，贤遍翻。〕遗侍御史元城解琬安抚乌质勒及十姓部落。〔解，户买翻。〕
17制：「州县长吏，非奉有敕旨，毋得擅立碑。」〔长，佑两翻。〕
18内史王及善虽无学术，然清正难夺，有大臣之节。张易之兄弟每侍内宴，无复人臣礼；〔复，扶又翻。〕及善屡奏以为不可。太后不悦，谓及善曰：「卿既年高，不宜更侍游宴，但检校合中可也。」〔合，谓省合也。〕及善因称病，谒假月余；〔假，古讶翻。〕太后不问。及善叹曰：「岂有中书令而天子可一日不见乎！事可知矣！」乃上疏乞骸骨，〔上，时掌翻。疏，所去翻。〕太后不许。庚子，以及善为文昌左相，太子宫尹豆卢钦望为文昌右相，仍并同凤阁鸶台三品。〔相，悉亮翻；下同。考异曰：新纪表：及善同平章事。今从实录。朝野佥载曰：「王及善才行庸猥，风神钝浊，为内史时，人号为『鸠集凤』。池俄迁文昌右相，无他政，但不许令史奴驴入台，终日迫逐，无时蹔舍，时人号『驱驴宰相』」。此盖张文成恶及善，毁之耳。今从旧传。〕鸶台侍郎、同平章事杨再思罢为左台大夫。〔即左御史大夫。〕丁未，相王兼检校安北大都护。以天官侍郎陆元方为鸶台侍郎、同平章事。
师德在河陇，前后四十余年，恭勤不怠，民夷安之。性沈厚宽恕，狄仁杰之入相也，师德实荐之；而仁杰不知，意颇轻师德，数挤之于外。〔沈，持林翻。数，所角翻。挤，子西翻，又子细翻。〕太后觉之，尝问仁杰曰：「师德贤乎﹖」对曰：「为将能谨守边陲，〔将，即亮翻；下同。〕贤则臣不知。」又曰：「师德知人乎﹖」对曰：「臣尝同僚，未闻其知人也。」太后曰：「朕之知卿，乃师德所荐也，亦可谓知人矣。」仁杰既出，叹曰：「娄公盛德，我为其所包容久矣，吾不得窥其际也。」是时罗织纷纭，师德久为将相，独能以功名终，人以是重之。
20戊申，以武三思为内史。
21九月，乙亥，太后幸福昌；〔福昌县属东都，本宜阳县，武德二年更名，因隋福昌宫以名县也。〕戊寅，还神都。
22庚子，邢贞公王及善薨。
23河溢，漂济源百姓庐舍千余家。〔济源本春秋时原邑，汉属河东垣县界，隋开皇十六年置济源县，属怀州。济，子礼翻。〕
24冬，十月，丁亥，论赞婆至都，太后宠待赏赐甚厚，以为右卫大将军，使将其众守洪源谷。〔洪源谷在凉州昌松县界。使将，即亮翻。〕
25太子、相王诸子复出合。〔相王诸子幽宫中，见二百四卷天授二年。复，扶又翻；下不复同。〕
26太后自称制以来，多武氏诸王及驸马都尉为成均祭酒，博士、助教亦多非儒士。又因郊丘，明堂，拜洛，封嵩，〔郊丘，祭圆丘于南郊也。万象神宫及享通天宫，皆明堂也。垂拱四年拜洛，万岁通天元年封嵩山。〕取弘文国子生为斋郎，〔斋郎者，执豆笾、奉樽彝罍洗以供祭祀之事。〕因得选补。由是学生不复习业，二十年间，学校殆废。而向时酷吏所诬陷者，其亲友流离，未获原宥。凤阁舍人韦嗣立上疏，〔上，时掌翻。疏，所去翻。〕以为：「时俗浸轻儒学，先王之道，弛废不讲。宜令王公以下子弟，皆入国学，不听以他岐仕进。又，自扬、豫以来，〔谓徐敬业起兵于扬州，越王贞起兵于豫州也。〕制狱渐繁，酷吏乘间，专欲杀人以求进。〔间，古苋翻。〕赖陛下圣明，周、丘、王、来相继诛殛，〔天授二年，周兴流死，丘神绩诛。延载元年王夕义诛，神功元年来俊臣诛。〕朝野庆秦，若再阳和。〔朝，直遥翻。〕至如仁杰、元忠，往遭按鞫，亦皆自诬，非陛下明察，则以为葅醢矣；今陛下升而用之，皆为良辅。何乃前非而后是哉﹖诚由枉陷与甄明耳。〔甄，稽延翻。〕臣恐向之负冤得罪者甚众，亦恉如是。犬望陛下弘天地之仁，广雷雨之施，〔施，式志翻。〕自垂拱以来，罪无轻重，一皆昭浩，死者追复官爵，生者听还乡里。如此，则天下知昔之枉滥，非陛下之意，皆狱吏之辜，幽明欢畺，感通和气。」太后不能从。
嗣立，承庆之异母弟也。母王氏，遇承庆其酷，每杖承庆，嗣立必解衣请代；母不许辄私自杖，母乃为之渐宽。〔为，于伪翻。〕承庆为凤合舍，以疾去职。嗣立时为莱芜令，〔莱芜县，汉属秦山郡，晋废，后魏于古城置赢县，唐贞观初废入博城县，后复于废赢县置莱芜县，属兖州。〕太后召谓曰：「卿父尝言，『臣有两儿，堪事陛下。』卿兄弟在官，诚如父言。朕今以卿代兄，更不用他人。」即日拜凤合舍人。
27是岁，突厥默啜立其弟咄悉匐为左厢察，〔咄，尝没翻。匐，蒲北翻；下同。〕骨笃禄子默矩为右厢察，各主兵二万余人；其子匐俱为钇可汗，位在两察上，主处木昆等十姓，兵四万余人，又号为拓西可汗。〔处木昆十姓，西突厥所部也，故号拓西。〕
久视元年〔（庚子、七零零）是年五月始改元。〕
1正月，戊寅，内史武三思罢为特进、太子少保。〔考异曰：新纪、表皆云，「戊什贬吉顼为琰川尉，壬申，三思罢」，中间未尝复入相。明年十一月壬申，又云三思罢。日及官皆同，盖误重复耳。今从实录。〕天官侍郎、同平章事吉顼贬安固尉。〔考异曰：实录但云坐事贬流。佥载、新书皆云贬琰川尉。今从御史台记。〕
太后以顼有干略，故委以腹心。顼与武懿宗争赵州之功于太后前。顼魁岸辩口，懿宗短小伛偻，〔伛，于庚翻。偻，力主翻。〕顼视懿宗，声气陵厉。太后由是不悦，曰：「顼在朕前，犹卑我诸武，况异时讵可倚邪！」他日，顼奏事，方援古引今，太后怒曰：「卿所言，朕饫闻之，〔饫，于据翻。〕无多言！太宗有马名师子骢，肥逸无能调驭者。朕为宫女侍侧，言于太宗曰：『妾能制之，然须三物，一铁鞭，二铁檛，三心首。铁鞭击之不服，则以檛檛其首，又不服，则以心首断其喉。』太宗壮朕之志。今日卿岂足污朕心首邪！」〔濄，侧瓜翻。断，音短。污，乌故翻。〕顼惶惧流汗，拜伏求生，乃止。诸武怨其附太子，共发其弟冒官事，由是坐贬。
辞日，得召见，〔见，贤遍翻；下再见同。〕涕泣言曰：「臣今远离阙庭，〔离，力智翻。〕永无再见之期，愿陈一言。」太后命之坐，问之，顼曰：「合水土为泥，有争乎﹖」〔合，音合。〕太后曰：「无之。」又曰：「分半为佛，半为天尊，有争乎﹖」曰：「有争矣。」顼顿首曰：「宗室、外戚各当其分，则天下安。〔分，扶问翻。〕今太子已立而外戚犹为王，此陛下驱之使他日必争，两不得安也。」太后曰：「朕亦知之。然业已如是，不可仃如。」〔观太后使二子与诸武立晢，则诚知劫有所必至而出此下策耳。〕
2腊月，辛巳，立故太孙重润为邵王，其弟重茂为北海王。
3太后问鸶台侍郎，〔章：十二行本「郎」下有「同平章事」四字；乙十一行本同；孔本同；张校同。〕陆元方以外事，对曰：「臣备位宰相，有大事不敢以不闻；人间细事，不足烦圣听。」由是忤旨。〔忤，五故翻。〕庚寅，罢为司礼卿。〔光宅改太常卿为司礼卿。〕
元方为人清谨，再为宰相，太后每有迁除，多访之，元方密封以进，未尝漏露。临终，悉取奏蒿焚之，曰：「吾于人多阴德，子孙其未衰乎！」
4以西突厥竭忠事主可汗斛瑟罗为平西军大总管，镇碎叶。
5丁酉，以狄仁杰为内史。
6庚子，以文昌左丞韦巨源为纳言。〔考异曰：新纪、表：「庚子，文昌左相韦巨源为纳言；十月，丁巳，罢。」先时不言巨源为左相，旧纪、传皆无之，盖左丞误为左相耳。〕
  </div>
  <div class="pagination">
   <a href="资治通鉴注_page224.html">
    上一页
   </a>
   <span>
    ...
   </span>
   <a href="资治通鉴注_page220.html">
    220
   </a>
   <a href="资治通鉴注_page221.html">
    221
   </a>
   <a href="资治通鉴注_page222.html">
    222
   </a>
   <a href="资治通鉴注_page223.html">
    223
   </a>
   <a href="资治通鉴注_page224.html">
    224
   </a>
   <span class="current-page">
    225
   </span>
   <a href="资治通鉴注_page226.html">
    226
   </a>
   <a href="资治通鉴注_page227.html">
    227
   </a>
   <a href="资治通鉴注_page228.html">
    228
   </a>
   <a href="资治通鉴注_page229.html">
    229
   </a>
   <a href="资治通鉴注_page230.html">
    230
   </a>
   <span>
    ...
   </span>
   <a href="资治通鉴注_page226.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
