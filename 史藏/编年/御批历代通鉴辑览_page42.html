<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 42 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 42 页/共 306 页</h1>
    <div class="content">　　莽权日盛孔光忧惧不知所出上书乞骸骨莽白太后徙光为帝太傅给事中领宿卫供养行内【犹言禁中也】署门户省【犹视也】服御食物
　　冬十月葬义陵
　　【荀氏悦曰帝覩孝成之世禄去公室权柄外移是故临朝务揽主威以则宣武然董贤用事大臣诛伤有覆餗栋桡之凶享国不永乱臣乗间岂不哀哉】
　　孝平皇帝
　　【辛酉】元始元年春正月益州塞外蛮夷献白雉王莽自为太号安汉公褒赏宗室羣臣
　　莽风益州令塞外蛮夷自称越裳氏重译献白雉莽白太后以荐宗庙于是羣臣盛陈莽功德宜赐号曰安汉公益爵邑莽上书言臣与孔光王舜甄丰甄邯共定筞今愿独条光等功因数譲四称疾不起太后乃诏光为太师舜为太保丰为少邯封承阳侯莽尚未起羣臣复上言宜以时加赏元功无使百寮元元失望太后乃以莽为太傅干四辅之事号曰安汉公以故萧相国甲第为安汉公第益封二万八千户莽为皇恐不得已起受太傅安汉公号让还益封事复建言立东平王开明【故王云太子】封宣帝耳孙三十六人为列侯又令诸侯王公列侯关内侯无子而有孙若同产子者皆得以为嗣宗室属未尽而以罪絶者复其属吏以年老致仕者参分故禄以一与之终其身下及庻民鳏寡恩泽无所不施又风公卿奏言太后春秋髙不宜亲省小事令太后诏曰自今唯封爵乃以闻他事安汉公四辅平决州牧二千石及茂才吏初除奏事者引入近署对安汉公考故官问新职以知其称否于是莽人人延问宻致恩意厚加赠送其不合指显奏免之权与人主侔矣
　　二月置羲和官【初置自为一官及莽簒位改大司农为羲和后又更为纳言】
　　夏五月丁巳朔日食
　　六月拜帝母卫姬【中山卢奴人】为中山孝王后
　　莽恐帝外家卫氏夺其权白太后前哀帝立自贵外家几危社稷今帝以幼年复奉大宗宜戒前事为后代法乃遣甄丰拜卫姬为中山孝王后帝舅寳元爵关内侯皆留中山不得至京师申屠刚【字巨卿茂陵人时为扶风功曹】以直言对防曰圣主始免襁褓至亲分离诚宜徴中山太后置之别宫令时朝见又召冯卫二族使得执防亲奉宿卫以抑患祸之端莽令太后诏刚僻经妄説违背大义罢归田里
　　封公孙相如【周公后通鉴作鲁顷公八世孙公子寛今从汉书】为褒鲁侯孔均【孔覇曽孙】为褒成侯
　　以奉周公孔子之祠追諡孔子为褒成宣尼公
　　【壬戌】二年春黄支国【应劭曰黄支在日南之南去长安三万里】献犀牛【师古曰犀状如水牛头似猪四足类象黒色一角当额前鼻上又有小角】
　　黄支在南海中莽欲耀威德厚遗其王令遣使贡献
　　越嶲郡上黄龙游江中
　　孔光马宫等称莽功德比周公大司农孙寳曰周公上圣召公大贤尚犹有不相悦【见书序召诰】今有一事羣臣同声得无非其美者时大臣皆失色甄邯即时承制罢议者防寳遣吏迎母母病留弟家独遣妻子司直陈崇劾奏寳坐免终于家
　　三月大司空崇免以甄丰为大司空
　　诏封宗室及功臣后
　　为王侯者百余人
　　郡国大旱蝗
　　莽白太后宜衣缯损膳以示天下莽亦素食上书出钱百万献田三十顷付大司农助给贫民于是公卿皆效慕焉【凡献田宅者二百三十人】
　　六月陨石于钜鹿二
　　大夫龚胜邴汉【琅邪人】罢归
　　胜汉以莽専政皆乞骸骨莽令太后依昭帝时韩福故事【事见前】加优礼而遣之【楚又有龚舍与胜相友并著名节世谓之楚两龚舍以胜荐为谏大夫复拜光禄大夫终不肯起以鲁诗教授年六十八卒汉兄子曼容亦养志自修为官不肯过六百石其名过于汉】
　　秋九月戊申晦日食
　　匈奴单于遣女入侍太皇太后
　　莽欲説太后以威德至盛异于前乃风单于令遣王昭君女须卜居次云【集览须卜姓居次云其名】入侍太后赏赐之甚厚【时颁四条于匈奴凡中国亡入匈奴者乌孙亡降匈奴者西域诸国佩中国印绶降匈奴者乌桓降匈奴者皆不得受因收故宣帝所为约束封函而还】
　　【癸亥】三年春聘安汉公莽女为皇后
　　莽欲以女配帝以固其权奏请考论五经定取后礼【正十二女之义十二女见公羊传注何休曰诸侯一娶九女惟天子娶十二女】博采二王后及周公孔子世列侯在长安者适子女事下有司上众女名王氏多在选中莽恐其与己女争即上言子材下不宜采太后诏王氏朕外家其勿采庶民诸生郎吏守阙上书公卿大夫伏省户下咸言愿得公女为天下母太后从之【四年遣大司徒马宫等迎皇后入未央宫】
　　安汉公莽杀其子宇灭中山孝王后家杀敬武公主及汜乡侯何武故司鲍宣等数百人
　　莽长子宇非莽隔絶卫氏私与卫寳通书教卫后上书求至京师莽不聼宇与师呉章及妇兄吕寛议章以莽好鬼神可为变怪惊惧之因推类説令归政卫氏【推原比类而説诱之令其归政】宇即使寛夜持血洒莽第门吏发觉之莽执宇送狱饮药死尽灭卫氏支属唯卫后在呉章腰斩【初章为当世名儒教授千余人莽以为恶人党皆当禁锢不得仕宦门人尽更名他师平陵云敞时为大司徒掾自劾呉章弟子收抱章尸归棺敛葬之】莽因是狱连引素所恶者悉诛之元帝女弟敬武长公主素非议莽红阳侯立莽尊属平阿侯仁素刚直皆以太皇太后诏廹令自杀郡国豪杰及汉忠直臣不附莽者何武鲍宣等皆坐死凡数百人北海逢萌【字子庆北海都昌人】谓友人曰三纲絶矣不去祸将及人即解冠挂东都城门归将家属浮海客于辽东
　　【甲子】四年春正月郊祀髙帝以配天宗祀孝文以配上帝夏安汉公莽自加号宰衡
　　初陈崇张竦奏称莽功德以为宜恢国如周公至是太保舜等及吏民上书者八千余人复请益封公以新息【汉县故城在今河南光州息县】召陵【注见前】二县及黄邮聚【在今河南南阳府新野县】新野【即今县】田采伊尹周公称号加公为宰衡位上公【寻升位在诸侯王上莽虽専权所以诳耀媚事太后下至旁侧长御方故万端赂遗以千万数以故左右日誉之】
　　起明堂辟雍【注俱见前】灵台【应劭曰天子曰灵台诸侯曰观台以望气书云物】立乐经徴天下通经异能之士
　　莽奏起明堂辟雍灵台为学者筑舍万区立乐经益博士员经各五人徴天下通一艺教授十一人以上及有逸礼古书天文图防【张衡曰图防虚妄成哀之后乃始闻之】钟律月令兵法史篇文字【孟康曰史籕所作十五篇古文书也】通知其意者皆诣公车网罗天下异能之士前后至者千数
　　征能治河者
　　时徴能治河者以百数其大略异者闗并【闗氏夏大夫闗龙逢之后】言河决率常于平原东郡左右其地形下而土防恶闻禹治河时本空【苦贡反下开空同】此地宜勿以为官亭民室韩牧以为可略于禹贡九河处穿之纵不能为九但为四五宜有益王横言河入勃海地髙于韩牧所欲穿处徃者海溢西南出寖数百里九河之地已为海所渐矣禹之行河水本从西山下东北去周谱【如淳曰世统谱牒也】云定王五年河徙【事见前】则今所行非禹之所穿也又秦攻魏决河灌之【事见前】决处遂大不可补宜更开空使縁西山足【禹贡锥指横所云西山足即宿胥口也宿胥口在今濬县之西有上阳三山曰同山曰白祀曰枉人所谓西山者也】乗髙地而东北入海乃无水灾时莽但崇空语无施行者
　　冬置西海郡【故郡在今青海东水经河水又东自河曲迳西海郡南即此】
　　莽自以北化匃奴东致海外【王莽传东夷王度大海奉国珍】南懐黄支唯西方未有加乃遣中郎将平宪等多持金币诱塞外羌豪良愿等献鲜水海【即青海注见前】允谷【在西寜边外黄河北】盐池【在青海西南】地莽奏以为西海郡增法五十条犯者徙之以千万数民始怨矣
　　更定官名及十二州界
　　分京师置前辉光后承烈二郡更公卿大夫元士官名位次及十二州名分界郡国所属罢置改易吏不能纪
　　【乙丑】五年春正月复南北郊
　　三十年间天地之祠凡五徙【自成帝建始元年作南北郊永始三年罢成帝崩太后诏复之哀帝建平三年再罢至是又复】
　　夏四月孔光卒【谥简烈】以马宫为太师
　　光自莽称宰衡愈恐固称疾辞位太后诏令十日一朝赐灵寿杖【顔师古曰木似竹有枝节自然合杖制不湏削治】省中坐置几及是卒【赠赐葬送甚盛】以宫代之
　　五月安汉公莽自加九锡【何休曰一舆马二衣服三乐则四朱户五纳陛六虎贲七弓矢八鈇钺九秬鬯】
　　吏民以莽不受新野田而上书者前后四十八万七千余人及诸侯王公列侯宗室见者皆叩头言宜亟加赏于安汉公乃策命莽以九锡
　　封王恽等八人为列侯
　　先是莽遣恽等八人行天下观风俗及恽等还诈造歌謡颂功德莽以诏皆封列侯时广平相班穉不上嘉瑞琅邪太守公孙闳言灾害甄丰劾闳造不祥穉絶嘉应皆不道穉班偼伃弟也太后曰班穉后宫贤家我所哀也于是闳独下狱诛莽又奏为市无二价官无狱讼邑无盗贼野无饥民道不拾遗男女异路之制违者象刑【白虎通曰象刑以衣服象五刑也犯墨者幪巾犯劓者赭其衣犯膑者墨其膑犯宫者屝犯大辟者衣无领縁投之于市与众弃之屝草屦也】
　　发定陶共王母及丁姬冡取其玺绶
　　莽奏共王母丁姫懐帝太后皇太太后玺绶以葬请发冡取其玺绶太后不许莽固争太后诏因故棺改葬之莽又奏共王母丁姬棺皆名梓宫珠玉之衣非藩妾服请更之奏可【公卿在位皆阿莽指入钱帛遣子弟及诸生四夷凢十万余人操持作具助将作掘平之】
　　秋八月马宫罢
　　宫尝与议傅太后諡及莽追诛前议者宫为所厚独不及宫慙惧上书自言诏以侯就第【莽簒位以宫为太子师死】
　　冬十二月王莽弑帝
　　帝益壮以卫后故怨不悦莽因腊日【汉以大寒后戌日为腊】上椒酒置毒酒中帝有疾莽作策请命于泰畤愿以身代藏策金縢敕诸公勿敢言帝崩莽令敛加元服吏皆服丧三年
　　葬康陵【在西安府咸阳县西纲目于平帝不书葬徐昭文以为春秋不讨贼不书葬以为无臣子也纲目即此意考是时元后方临朝非臣子比且莽居摄数月刘崇翟义即起兵讨之但不克耳不可谓无臣子今依汉书及通鉴仍书葬】
　　【史臣曰孝平之世政自莽出观其文辞方外百蛮无思不服休徴嘉应颂声并作至于变异见于上民怨于下莽亦不能文也】
　　以平晏为大司徒
　　太皇太后诏徴宣帝元孙莽居摄践阼
　　太后与羣臣议立嗣时元帝世絶而宣帝曽孙有见王五人【淮阳王縯中山王成都楚王纡信都王景东平王开明】列侯四十八人【阳兴侯寄等】莽恶其长大曰兄弟不得相为后乃悉徴宣帝元孙选立之先是泉陵侯刘庆上言皇帝富于春秋宜令安汉公摄行天子如成王周公故事羣臣皆以为宜至是前辉光谢嚣奏浚井得白石有丹书文曰吉安汉公莽为皇帝太后曰此诬罔不可施行太保舜谓太后事已如此莽但欲称摄以填服天下耳太后不能制乃下诏令安汉公居摄践阼如周公故事礼仪皆如天子【祭祀賛曰假皇帝民臣谓之摄皇帝其朝见太皇太后皇帝皇后皆复臣节】








　　御批厯代通鉴辑览卷十九
<史部,编年类,御批历代通鉴辑览>
　　钦定四库全书
　　御批歴代通鉴辑览卷二十
　　汉
　　孺子婴
　　【丙寅】居摄元年春正月王莽祀南郊【刘友益书法自是以后皆斥书莽而削其姓】
　　三月立宣帝元孙婴为皇太子号曰孺子
　　婴广戚【汉县故城在今江南徐州府沛县】侯显之子也【楚孝王嚣之子封广戚侯显之子也】年二歳托以卜相最吉立之
　　尊皇后曰皇太后
　　夏四月安众【汉县故城在今河南南阳府镇平县】侯刘崇【长沙定王六世孙】起兵讨莽不克死之
　　安众侯刘崇与相张绍谋曰莽必危刘氏天下非之莫敢先举此乃宗室之耻也吾帅宗族为先海内必和从者百余人遂进攻宛【汉县今南阳府南阳县是】不得入而败【绍从弟竦与崇族父嘉诣阙自归莽赦弗罪竦因为嘉作奏请猪崇宫室用永监戒于是莽大悦封嘉竦皆为列侯长安为之语曰欲求封过张伯松力战鬬不如巧为奏　伯松竦字】
　　五月莽朝见称假皇帝
　　羣臣白刘崇等谋逆者以莽权轻也宜尊重以填海内太皇太后乃诏莽朝见称假皇帝
　　【丁夘】二年秋九月东郡太守翟义起兵讨莽立刘信【东平王云子】为天子三辅豪杰应之莽遣兵拒击义战不尭死之信亡走
　　翟义丞相方进之子也与姊子陈丰【上蔡人】谋曰新都侯摄天子位故择宗室防穉者以为孺子且以观望必代汉家方今宗室衰弱外无彊藩天下倾首服从莫能亢扞国难吾父子受汉厚恩义当为国讨贼欲举兵西诛不当摄者选宗室子孙辅而立之汝肯从我乎丰年十八勇壮许诺义遂与都尉刘宇严乡【胡三省注严乡侯国当在东郡】侯刘信信弟璜结谋勒其车骑材官士募郡中勇敢部署将帅立信为天子义自号大司马柱天将军移撽郡国言莽酖杀孝平皇帝摄天子位欲絶汉室今天子已立共行天罚郡国皆震比至山阳众十余万莽闻之惶惧不能食太皇太后谓左右曰人心不相逺也我虽妇人亦知莽必以是自危莽乃拜孙建等七人为将军【建为奋武将军王邑为虎牙将军王骏为彊弩将军王况为震威将军刘宏为奋冲将军王昌为中坚将军窦况为奋威将军】将关东甲卒发奔命以击义三辅豪杰赵朋霍鸿等闻义起自称将军烧宫寺杀郡尉火见未央前殿莽复拜王级等为将军【级为虎贲将军阎迁为折冲将军】西击朋等日抱孺子祷郊庙【防羣臣而称曰昔周公摄政而管蔡挟禄父以畔今翟义亦挟刘信而作乱自古圣犹惧此况臣莽之斗筲羣臣皆曰不遭此变不彰圣徳】乃依周书作大诰谕天下以当反位孺子之意诸将至陈留【汉县注见前】与翟义战义败死竟不得信【初汝南旧有鸿隙大陂郡以为饶成帝时关东数水陂溢为害方进为相奏罢之及翟氏防郡中常枯防追怨方进童謡曰壊陂谁翟子威饭我豆食羮芋魁反乎覆陂当复谁云者两黄鹄鸿隙陂亦曰鸿池陂今河南汝宁府汝阳县东】明年春三辅兵皆破灭莽
　　于是自谓获天人助遂谋即眞之事矣
　　【戊辰】初始元年春地震
　　秋九月莽母功显君死
　　莽自以居摄践阼奉汉大宗之后为功显君缌缞弁而加麻环绖【顔师古曰于弁上加环绖也谓之环者轻细如环之形】如天子吊诸侯服令其孙宗为主服丧三年
　　冬十一月莽以太皇太后诏号令奏事毋言摄
　　刘京【宗室广饶侯】扈云【车骑将军千人】臧鸿【太保属】奏符命【符命之起自谢嚣始事见前】京言齐郡新井【临淄县昌兴亭长辛当一暮夣天公使来告之曰摄皇帝当为眞即不信此亭中当有新井晨起视之诚有新井入地且百尺】云言巴郡【汉郡治江州今四川重庆府巴县是】石牛鸿言扶风雍石莽皆迎受于是奏请号令天下天下奏事毋言摄以居摄三年为初始元年用应天命
　　期门郎张充等谋诛莽不克死之
　　张充等六人谋共刼莽立楚王事觉被杀
　　十二月莽自称新皇帝更号太皇太后为新室文母太皇太后
　　梓潼【今县夲汉置属四川緜州】人哀章【师古曰哀姓章名】学问长安素无行作铜匮为两检署其一曰天帝行玺金匮图其一署曰赤帝玺邦【汉髙帝名】传予【读曰与】皇帝金策书【书言王莽为眞天子并书莽大臣八人又取命名王兴王盛章亦自窜姓名凡十一人皆署官爵为辅佐】日昏时衣黄衣持匮至髙庙以付仆射仆射以闻莽至髙庙拜受金匮神禅【师古曰言有神命使汉禅位于莽也】御王冠谒太后还坐未央宫前殿即眞天子位建有天下之号曰新以十二月朔为始建国元年正月之朔【服色尚黄使节之旄幡署曰新使五威节】时以孺子未立玺藏长乐宫莽请之太后不肯授莽使安阳侯舜谕指太后怒骂之曰而属父子宗族汉家力富贵累世既无以报受人孤寄乘便利时夺取其国不复顾恩义人如此者狗猪不食其余天下岂有而兄弟耶且若自以金匮符命为新皇帝亦当自更作玺传之万世何用此亡国不祥玺为我汉家老寡妇旦暮且死欲与此玺俱葬终不可得因涕泣旁侧长御以下皆垂涕舜亦悲不能自止良久乃仰谓太后臣等已无可言莽必欲得玺宁能终不与耶太后恐莽欲胁之乃出汉传国玺投之地曰我老已死知而兄弟今族灭也莽又欲改太后汉家旧号易其玺绶于是张永献符命言太皇太后当为新室文母太皇太后莽从之
　　【班彪赞曰三代以来王公失世稀不以女宠及王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫】
　　【已新莽始建国元年　是年以后至壬巳午依纲目簒贼干统例分注纪年】春正月莽废孺子为定安公【定安胡三省无注冯智舒以为汉县故城在寜州考地理志汉有安定郡无定安县寜州之名定安乃后魏非汉也】
　　莽策命孺子为定安公孝平皇后为定安太后以大鸿胪府为定安公第置门衞使者监领勅阿乳母不得与婴语常在四壁中至长大不能名六畜
　　改诸官名降汉诸侯王及王子侯爵
　　莽按金匮封拜其党与【王舜平晏刘秀哀章为四辅甄邯王寻王邑为三公甄丰王兴孙建王盛为四将凡十一公如王兴故城门令史王盛卖饼児莽按符命登用以示神焉】乃更汉诸官名【大司农曰羲和后更为纳言大理曰作士太常曰秩宗大鸿胪曰典乐少府曰共工水都尉曰予虞又更光□等为六监郡太守曰大尹都尉曰太尉县令长曰宰其余百官尽易其名不可胜纪】降诸侯王皆为公【三十二人】王子侯皆为子【百八十一人】
　　立九庙以汉髙庙为文祖庙
</div>
    <div class="pagination">
<a href="御批历代通鉴辑览_page41.html">上一页</a><span>...</span><a href="御批历代通鉴辑览_page37.html">37</a><a href="御批历代通鉴辑览_page38.html">38</a><a href="御批历代通鉴辑览_page39.html">39</a><a href="御批历代通鉴辑览_page40.html">40</a><a href="御批历代通鉴辑览_page41.html">41</a><span class="current-page">42</span><a href="御批历代通鉴辑览_page43.html">43</a><a href="御批历代通鉴辑览_page44.html">44</a><a href="御批历代通鉴辑览_page45.html">45</a><a href="御批历代通鉴辑览_page46.html">46</a><a href="御批历代通鉴辑览_page47.html">47</a><span>...</span><a href="御批历代通鉴辑览_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
