<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 560 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 560 页/共 607 页
  </h1>
  <div class="content">
   辛未，御史中丞郑雍言：「请今后按察官司元奏不当，止依法令刑部具因依取旨，朝廷酌其太甚者惩责。」从之。
　　壬申，直龙图阁、知凤翔府谢麟权知渭州。直龙图阁、太府卿刘忱为麟府路体量安抚。先是，三省、枢密院奏事，太皇太后言及开封火密迩景灵，幸无风，李之纯几不免，已令人问之。吕大防因言：「闻有客星在昴、毕间，臣等不敢呼日官问，不知已退未？」太皇太后曰：「未退。」大防曰：「毕主敌兵，恐是今有西事，应见于天。由此观之，人事不可不谨。」苏颂曰：「毕主赵地，恐事在北界，亦不可知。」太皇太后曰：「已于上清作道场祈禳。」王岩叟曰：「天道远，不可知变见果为何事。但朝廷每事修省，天道当顺应。」太皇太后曰：「天道安敢忽，更在执政大臣同修政事。」大防曰：「全在修政，臣等不敢不用意。」初，河北被寇，岩叟累言须遣使，庶可以尽事情，韩忠彦不以为然，大防唯唯而已，余人皆无可否。及庚午御批出，忠彦首曰：「须遣使。」明日聚议，大写保护元佑令中溺水给钱掩瘗等三事，曰：「昨日文字，行此可矣。」岩叟不答，徐曰：「须遣使乃可。」应曰：「遣使亦得。」岩叟曰：「不如便议定谁可使，明日进呈。」遂以刘忱为请。岩叟又言：「遣使则可以示朝廷恩意，尽边上事实。」从之。（明年五月二十六日，孙咸宁等责。）
　　观文殿大学士、太中大夫、知河南府范纯仁言：「昨以御戎失策，累章待罪，蒙恩罢帅，移知河南府，窃恐未厌公议，望再行黜责。」诏范纯仁降中大夫。初议落职，嫌太重，欲止降官，又以故事宰相必带谏议大夫，官制为太中大夫，今降中大夫，或疑之。既而以纯仁外任，遂有此诏。
　　河北东路提刑司言：「请今后应河埽军人犯强窃盗、杀人、放火、劫囚，及窝藏、贼过致资给、作脚指引、借助器杖，或听漏落缉捕机谋之类，合该刺配者，并依配远近刺配诸州军牢城，如违犯应配，即依重役法勒充本指挥名下【一六】。」从之。（新无。政目十八日根究开封府遗火，今附见。当考。）
　　乙亥，拂菻国遣使入贡。
　　工部言：「河北、京西、府界三路今后所买河埽年计物料，所差官止买及一万束，许支给食钱、驿券。」从之。
　　丙子，户部侍郎韩宗道为宝文阁待制、权知开封府。宝文阁直学士、权开封李之纯为兵部侍郎。（宗道知开封，政目在十八日。）
　　御史中丞郑雍言：「伏见吏部员多阙少，堂除迁徙太数，迟速不齐，非常行之法。乞今后吏部所差知州【一七】，通判人，并依旧以二年半为任；六曹郎官，除合非次迁进外，并实以三年为任。如以员多阙少，即乞量减年月，或以差除难定，即令少延岁时，每有阙员，随才进补，不必递迁。如任满朝廷考察显有才效，虽不次褎擢，亦足以风劝在位。其堂除知州及监司，如非朝廷须合迁召，并不以无名除改。」诏应内地知州、通判，除堂除人外，并依元佑元年十月四日法差注。
　　户部言：「承买场务，界满有欠，已根究承买人自己财产及保人抵当纳官外，尚有欠数，承买人委无可纳者，如无情弊，县、州、监司次第保明，除放讫，申本部。若已除放，而场务尚无人承买者，即权行停闭，别召人承买。」从之。
　　工部言：「盗拆黄河埽緷木岸，以持仗窃盗论，其退背处减一等，即徒以上罪于法不该配者，亦配邻州。每获一人，杖罪赏钱十贯，徒罪十五贯，流罪二十贯。巡防军人不觉盗每次，使臣三次，合杖六十。」从之。
　　戊寅，枢密院言：「昨自元丰军兴以来，御前降下陕西、河东处置边防机要处分，多是直付边臣亲自收掌，窃虑后来移替有失照据。」诏诸帅臣亲收遵行，不得下司，每遇替移，亲相交付。（七年二月八日，章楶云云可考。）
　　己卯，辽国遣使宁昌军节度使耶律迪，泰州观察使萧仲奇、副使中散大夫、守太常少卿、充干文阁待制高端礼，东上合门使、广州防御使刘彦国来贺正旦。
　　庚辰，诏都水使者□安持再任。（三年十一月十八日初除，八年六月二十八日改太仆。）
　　先是，执政奏事延和，语及立后，太皇太后曰：「又选十余家，皆不可。」吕大防曰：「若门阀不可，虽有容色亦难取。」王岩叟曰：「须勋德之家，乃可以服天下人之心。若太皇太后家有其人，正协天下望，不须以小嫌为辞。」太皇太后曰：「何由知此？」大防曰：「外间亦闻之。」太皇太后曰：「只为不堪，高家亦安有此福？」大防请召都知、押班至合子中问，当许之。少顷，见冯宗道、梁惟简于内东门，令奏高公纪女年命【一八】，乞降付。（据王岩叟日录，已上乃十八日事。）是日，（二十六日。）执政会崇政殿门，宗道、惟简来传圣意云：「本朝未有一家二后，嫌于太盛，又恐人物不当上意，却成难处。」既对，大防具言之，太皇太后因云：「不堪。」又密勘得所妨甚重，于是高氏之门遂塞。大防又言：「诸王家或有人，闻蜀国长主之女前疾，今已无他。」太皇太后曰：「未也。」又曰：「王诜不佳【一九】，要是长主所出耳。」（此据王岩叟日录，乃二十六日事。）
　　辛巳，鄜延路经略使范纯粹奏：「臣伏睹朝廷委诸路帅臣时出轻兵，为浅攻之计。近因环庆、泾原、熙河各曾出师，西人具晓此意。今探得西界于诸沿边对境百里之外，各作头项，排布人马，东西相属。意欲每一处汉兵入讨，即左右头项人马并合聚集，足以拒战。以地里计较，不过一两日之内，彼所聚兵必不下三五万，是彼有以待我也。臣窃计汉兵入讨，一路人马，不过一万，既入贼境，不下一二百里，彼主我客，觽寡相远，若不以术分彼兵势，则汉兵常少，遇贼常多，恐非全胜之道。窃缘汉兵入讨，邻路各不相知，声迹相簄，有同秦、越。彼能并兵拒战，而我不能协力破贼，则倒置乖方，莫大于此。臣愿朝廷密诫诸路边臣，凡有所经营，俟谋议已定，入讨有日，即令帅臣先期手作书简，以代文檄，详报左右四邻，（谓如环庆欲出，即东报鄜延、河东，西报泾原、秦凤。）无次邻，即据所报，（谓如河东欲出，即报环庆。鄜延欲出，即东报河东，西报庆、渭。）告以决入之日。其被报路分帅臣，须管立便差选兵将，于所定之日引至塞上，大作深入之势。（诸路平日必已探得自己对境有无贼马人户次第，若亦有利可乘，须于所定日进兵深入，如偶无利可取，或近界有贼马盘泊，不可进向，亦须严督兵将，以其日出塞，虚作声势，不用深入。）务在牵留得对境贼兵不敢舍此之彼，所遇贼兵，无并力拒战之患。则四邻之助，岂小补也？臣愚虑及此，伏乞圣慈相度，如何施行，即乞速作朝廷之意，下诸路遵守。」（纯粹以十二月二十七日奏此。）
　　翰林学士梁焘言：
　　臣过被圣恩驱策，得侍清光，亲闻德音：「要使静而不扰，安无所危，内惠中国，外绥四方。」隆谦广问，未尝不及政事之得失，臣同天下庆幸陛下聪明，可谓知要已。如君臣同德，共行此道，数年之间，必复见仁宗至治之时。比观朝廷之事，似未副圣明之本意者，臣甚惑之。岂大臣不能将明德美，究宣睿泽，以广为宗社长久安宁之计欤？或者圣意稍怠，奸人伺隙，得进邪说以眩乱聪明欤？臣早蒙知遇，擢在言路，纳忠补报，难同觽人，不忍不为陛下一言也。愿陛下察臣之志，少加听焉。
　　臣闻论者曰：「致天下之治难，守天下之治易。」臣独曰：「致之为易，而守之为难也。盖自古人主图治之初，莫不急于求贤，渴于闻谏，得一善惟恐未能行，见一不善惟恐未能去【二○】，潜心于万事幽微之无形，用意于觽人思虑之不到，兢兢业业，不敢暇豫，终至于安乐而无事。此天下之治，所以致之为易也。亦既治矣，或放其心，气日益骄，志日益怠，谓贤者得矣而忽于求，谓善言尽矣而厌于听，谓事之微者为不足虑，谓患之隐者为不足防，奸生而不察，祸萌而不悟，故终致于败乱而莫之救。此天下之治，所以守之为难也。易曰：「君子安而不忘危，治而不忘乱。」又既济卦之象曰：「君子以思患而豫防之。」盖安有危之理，治有乱之机，既济而犹思祸患之潜伏，此皆圣人戒惧于治安无患之时者也。
　　恭惟陛下临御，七年于今，进贤去佞，协天下之公，兴利除害，同百姓之欲，刑罚清平，赋敛均节，奸宄已销，兵革略戢，岁物丰穰，民力□暇，可谓有治之渐矣。守而勿失，治道可成，正是两宫持守至难之际也。恭惟皇帝陛下，进学不倦，临政不忽，无宫室之好，无声乐之玩，无佛老之惑，无用武之蔽。所以守之者有道矣。恭惟太皇太后陛下，仁敬明谨，济以大公，判别谗邪，裁抑侥幸，听断之间，事明理尽，照临之下，物无遁情，此尧舜之用心也。而臣之区区尚以为忧者，窃恐陛下以未成之治为大治，以小康之俗为可久，包桑之虑日懈于心，朽索之畏不及于前，盖积累而成者为至难，怠忽而败之者为至易，臣区区之忠，盖已面陈。伏望陛下不以臣言为愚，谨思而审行之。臣屡蒙圣恩，降旨开纳，臣未敢以为喜。尚书曰：「知之非艰，行之惟艰。」又曰：「戒哉！儆戒无虞。」愿陛下必行可听之言，儆戒无虞之事，延洪无疆之休。天下幸甚！贴黄：「窃以政事之本在于用人，朝廷人材纯一，则政事自然安静。但君子在内，小人在外，即是泰道。如君子小人混而为一，则泰道何缘得成？君子小人不可并用，犹冰炭之不可同器，一长一消，自然之理也，此在人君常用意于进君子、退小人，则治道可成而天下受泰矣。伏望圣明留意于此。小人而无材者虽未足畏，然亦不可用也。小人之性，善于嫉善良，为朋邪，是不材者使之得路，必又将引用小人之有材者以济其奸，终为国家之害。此其不可用也决矣。其理甚明，愿陛下察之！人材纯一，则政事安静而朝廷无事，陛下可以无忧无为矣。人材杂糅，则政事纷乱，而朝廷多事，陛下可得不虑不劳乎？必使邪正判白而人材纯一，则中外安静，朝廷清明矣。此治道之要也。窃以臣之为道，在于尽忠，『忠』之为字，谓中心一则为忠也，中心二则为『患』矣。夫臣下有爱君忧国，与上同德同心，而能奋然当怨排难，无虑身顾家之忧者，可谓中心一矣。陛下察其有是心焉，岂不为忠也，可簄之乎？臣下有外示爱君忧国，而其中不与上同德同心，不肯当怨排难，但务收恩买誉，切切于营私者，乃中心二也。陛下察其有是心焉，岂不为患也，可亲之乎？此用人之要也，伏望深留宸念！」
　　焘又言：
　　臣闻人主之德，莫大于知人；朝廷之政，无先于急贤。德以聪明为高，而政以忠厚为本。夫能判别邪正，断之不疑，使竭忠者皆尽节，怀邪者不可乱正，斯可谓之聪明矣。用得其人，则法度齐，君子亲近，小人簄斥，恩泽下于百姓，欢欣达于四海，斯可谓之忠厚矣。恭惟太皇太后陛下，至公至正，明而有断。皇帝陛下，仁孝庄敬，静渊簄通，阅天下之事日益多，进天下之材日益广，讲求祖宗治体日益熟，察见中外人情日益详。然而聪明或有所遗，而忠厚未至于成者，臣窃疑之，或者圣心未加意于执要乎？今日为政之要，在于辨邪正之实也。唐李德裕有言曰：「邪正相攻，上惑主听。正人呼邪人固为邪矣，邪人亦呼正人为邪，人主何以辨之？」臣故曰在辨其实也。元佑之初，至于三四年间，正人为陛下论邪正盖已多矣，陛下辨邪正亦已明矣，陛下能守之以定，而巧言不能移，则奸谋自破矣。奸谋不行，则邪人自消，邪人既消，则正人之道行而政事不臻于忠厚者，未之闻也。此独在圣功之自强尔！
　　李德裕尝为唐武宗言曰：「舜有大功二十，去四凶，用十六相，不必在武功也。」武宗甚悦。武宗能欣纳德裕之忠言，信是聪明之主矣。陛下大度谦虚，恐未欲遽就舜之大功，顾武宗之欣纳忠言，诚不难及也。臣愿为陛下陈辨实之略焉。所谓正人之实者，能推公其心，以爱君忧国为计，不附下，不罔上，乐进善类，爱惜生灵，临大节而忘其身，事两宫而一其志，为陛下常求长久安宁之计，近思自左右宫庭之间，远虑至于夷夏海隅之际，皆欲得其欢康无事，上下一意，共为安静，其功如此者，是正人也。此类进则聪明开广，内外大安，岂不为国家忠厚之福耶？此类去则无政矣，不可不辨也。所谓邪之实者，缓公急私，复仇报怨，外阳为忠直，内阴怀奸曲，其言似忠而其实欺罔也，其气似败而其实凶险也，自谓介特而其实朋党也，自谓纯一而其实二三其德也。贪禄竞进，猜忍倾夺，专以伤害善良为谋，而又附托权要，出死力为之鹰犬，不惮不耻以肆其毒，不恤国之忧危，务伸其志，不惧上之悔患，务行其言，其为倾摇多端如此者，是邪人也。此类进则聪明眩惑，内外大恐，岂不为国家忠厚之患耶？此类去则无忧矣，不可不辨也。今听其言而求其用心之微，观其行而考其处己之端，其向背之异，有无之殊，虽未能尽究，而亦可以燍见矣。陛下既辨其为邪，即当速去之，如未能即去之耶，多用正人，正人既用，则邪人知难而或自退。或行险以攻正人，因其攻正人而去之，以示大公，因其引退而去之，以示大恩，二者随其动而处之，不烦埽除之力矣。
　　李德裕又尝为武宗言之曰：「陛下辨邪正，专委任，守之以定，则朝廷必理。」此真宰相之言也。盖主意不能定，则奸邪得以乘隙而进，惑乱聪明也。一移其意，则忧患从而起，尚何致理之望乎？圣心从来知其为正人者，固不多也，惟愿记其尽心宣力，始终保全，勿使小人摇动也。如其离间毁败诬陷之言者，此是摇动之计也。愿陛下自信素知之心，而守之以定，深辨奸诈之说，而断之以不疑，斥其邪人以安正人，正人知所依归，恃以无恐，得以奋忠竭节，毕身图报，则朝廷之理，不难致也。臣不胜惓惓纳忠之至！贴黄：「臣向在言路，得侍清光，伏见陛下照物必尽其情伪，而量有包容；论政深达其义理，而语有次序。虽古之英主，不能过也。臣等累曾奏闻，以谓邪正不可并用，陛下深以为是，知邪正之必相攻也，今并用矣。臣等又谓邪人在外，正人在内则可治，陛下亦以为是，知邪人在内则害政也，今邪人在内矣。臣等又谓使邪人少正人多则可治，陛下亦以为是，知邪人之多，则交相朋比，损正人之道也，今邪人多矣。以在内觽多之邪人，与寡少之正人并用，势自不敌，岂能久安而终无忧悔乎？奈何与日前之圣意不同耶？必有奸人移惑圣意也。如不悟，则奸邪乘隙数数进计，终至于成其祸，此圣明所宜早辨，勿为清衷他日之忧悔也。」
　　又云：「伏见圣意欲得臣下之心纯一，而忧其二三之纷纷未定也。臣谓欲齐髃臣之二三者，莫若言路用纯一之臣也。愿陛下用素所知之正人，尝在言职，风采凛凛，为中外所敬惮者，处以言官之长。其心一忠于两宫，其言大公于朝廷，使四方仰之，国势增重，奸邪小人望风自然消退，大臣小臣肃然守正，莫不纯一，无烦圣虑矣。惟陛下早定圣意，断在必行，庶可救今日之弊，无出于此，伏望深留宸念，为宗社之福。」
　　又云：「陛下自御政以来，选用可信之臣，能以忠孝报陛下之恩者，今在朝廷不过数人；髃小怨嫌，阴结为朋，力谋排陷者，不一人也。其心欲尽去此数人，则奸谋可行，大奸有复来之望。此数人者，方以时事难守为忧，孤立难安为惧，若非陛下知其忘身忘家，当怨去奸，有爱君忧国之心，力赐主张，则岂能安全至于今日也？在于今日之势，尤为难立，仰赖圣造终始主张也。此数人者亦未足深惜，但恐小人复兴，攻击转多，万一如此，则为太皇太后陛下即日之悔，为皇帝陛下他日之忧，此可为大惧也。愿圣明凝神深虑，以杜其渐，待其事起而后处，则必势强横难制，纵终能制之，忧劳亦已深矣。今朝廷正人少，邪人多，诚意不一，公道亏损。圣意欲削朋党，而朋党愈结；圣意欲绝私邪，而私邪愈行。此所以政事纷纷，未得安静也。伏望圣慈每当进拟人材之际，丁宁审问，谨重开（案此处原本阙文。）可使私邪渐少，朋党自衰，朝廷日有安静之望，圣政日有清明之益，此道既行，可以缓忧矣。小人奸言，最是难辨，盖其巧美似忠，害善似直，狠愎似敢，诬罔似公，人主听之一误，则德业俱损，若不早辨，则终致忧患。故圣人曰：「恶利口之覆邦家者。』自古人君以为诫，此圣明不可不察也。」
　　又云：「有向来奸党已用之人，今复在要路者。又有奸党后进之人，今在言路者。又有小人之奔竞侥幸者，虽素非奸党，而今日屈意求助，以济其谋，为自进之计，阴相交通，以白为黑，以是为非，以无为有。有专欲惑乱聪明，离间君臣，倾害忠良。此不可不察也。其心亦甚易见，陛下从来以为正人而有时望者，小人必欲陷害也，奸党渐渐复用，在朝觽人皆知，无一人为陛下言之也。此是忠耶，不忠耶？公耶，私耶？曲耶，直耶？且以此一事验之，甚易辨也。陛下既辨之，亦须早为处分簄理，如此则政事渐复清明，可以上悦天心，而还谴集祜矣。」
　　又云：「言路必择守正纯一之君子，则心公而言直，判别是非，有补聪明。若误用邪人，心私言曲，惑乱圣聪，唯欲自济其奸谋。此不可不察也。」（焘行状云：七年，有司奏客星见，焘论之。其略曰：「客星初变，久未退伏，上轸圣慈，至诚寅畏，侧席修省。谴告之来，必主于事，事之所起，必自于人。今奸邪尚多，正人至少，主听未专，恐其占不特兵饥疾疫之间而已。人主之德，莫大于知人；朝廷之政，莫先于急贤。」云云。按焘论知人急贤，即此奏也，但奏稿乃无客星见等语耳。又按御集，十二月十六日三省、枢密院进呈十一月二十八日赈济御札，有十一月二十八日太史奏客星云云。焘奏所称客星，必缘此也。今并前一奏论奏「圣意稍怠，奸人伺隙得进邪说」并附六年十二月末。奏称：「陛下临御七年。」盖自元丰八年至元佑六年实七年，若元佑七年，则不得云七年，行状附之七年，误矣。六年十一月一日刘挚罢相，二十八日太史奏客星云云，焘两奏决在六年冬，所称「邪正并用，邪人多，邪人在内，与前日圣意不同」，必缘挚为杨畏等所攻故也。又称「言路当用纯一之臣」，其指杨畏等决然无疑。更须详考之。十一月二十八日夜，太史所奏客星出参，旧录亦于十一月末书客星出参，掩厕星。明年正月末又书客星随天运行，入浊不见，至三月辛亥，奎宿间消伏。新录并因之。今两朝天文志云：「元佑六年十一月辛亥二十八日，客星出参宿度中，犯掩厕星，主有暴兵米贵，晋分兵灾。壬子二十九日，犯九斿星。十二月癸酉十九日，行入奎星内，主边兵动。至七年三月辛亥乃没。）
　　是岁，宗室赐名换官者五十四人。天下上户部，主户千二百四十二万七千一百一十一，丁二千八百七十五万四百五十五。客户六百二十二万七千九百八十二，丁一千二百七十四万一千八百五十六。断大辟四千八百一人。
　　注　　释
　　【一】知绛州刘唐老提点秦凤等路刑狱「刑狱」原作「提刑」，据阁本改。
　　【二】至今七日「今」下原衍「月」字，据阁本删。
　　【三】故贵大臣定其罪矣按：严可均辑全上古三代秦汉三国六朝文贾谊上疏陈政事「定」下有「有」字，疑是。
　　【四】以三年分为十二季「以」原作「比」，据宋会要选举二四之一三改。
　　【五】默知徐州「知」字原脱，据阁本及本书本卷戊申条注文、宋史卷三四四马默传补。
　　【六】近时通判未有能逮此人者「通」原作「运」，据上文改。
　　【七】慈圣光献皇后故事「慈圣」二字原倒，据阁本乙正。
　　【八】尝以此恳请再三「此」上原衍「前」字，据正文删。
　　【九】路置转运使副「使副」二字原倒，据范太史集卷二二转对条上四事状乙正。
　　【一○】无若吏部知之为详「若」原作「差」，据同上书改。
　　【一一】间有一人应格「间」原作「闻」，据阁本及同上书改。
　　【一二】夫自初为监司至三路及三司副使者「司」原作「路」，据同上书改。
　　【一三】二月六日原作「六月二日」，据阁本及本书卷四七○元佑七年二月己未条、宋会要职官六七之六乙正。
　　【一四】城今契勘得系右通直郎「今」原作「令」，据文义改。
　　【一五】崇福宫「宫」原作「官」，据皇宋十朝纲要卷一三改。
　　【一六】即依重役法勒充本指挥名下「法」字原脱，据阁本补。
　　【一七】今后吏部所差知州「后」原作「从」，据阁本、活字本及宋会要选举二三之五改。
　　【一八】令奏高公纪女年命「令」原作「合」，据阁本改。
　　【一九】王诜不佳「佳」原作「住」，据阁本改。
　　【二○】见一不善惟恐未能去「一」字原脱，据国朝诸臣奏议卷二○梁焘上哲宗论守治至难补。
续资治通鉴长编
卷四百六十九
卷四百六十九
　　起讫时间 起哲宗元佑七年正月尽其月
　　卷　　名 续资治通鉴长编卷四百六十九
　　帝　　号 宋哲宗
　　年　　号 元佑七年（壬申，1992）
　　全　　文
　　春正月甲申朔，枢密院言：「永州蛮猺因乏食，出没剽劫，除已赈济外，欲诏安抚、钤辖司募勇敢、效用人及晓谕猺觽能自相捕，依格给赏。应合添使臣处，选有才略三两员，量带兵甲，于要害处掩杀，毋得妄诛。」从之。
　　乙酉，枢密院言：「辽使耶律迪病且殆。缘通好已来，未有故事，今用章频、王咸宜奉使卒于契丹，北人津送体例比类，预立画一，送馆伴所密掌之，如迪死，即施行。」从之。迪寻死于滑州，送伴使校书郎吕希绩等以闻，诏赐下飨器币、赙赠等，就差知通利军赵齐贤假中大夫充监护使，诏遣内供奉官王遘驰驿治丧事【一】，特赐迪黄金百两，水银、龙脑以殓。（正月八日，范祖禹乞不迁开封府奏议可增入。仍考从违。）
　　辛卯，礼部侍郎范祖禹言：「准尚书省批送工部状，乞迁开封府于旧南省，令礼、工部与将作监同勘当者。臣窃以开封府自太祖皇帝开国建置于此【二】，太宗、真宗，皆尝尹京，潜龙故迹，至今存焉。昨因廨舍遗火，逼近原庙，遂有迁改之议。若以火而迁，则庙之东北，皆有民居，比之开封，尤更不远，火何可防？又旧南省已为试院，今欲以开封府为试院，岂可不严火禁乎？若以开封敲朴之地不可近原庙，则景灵宫在祖宗时已有列圣神御，比之今日，轻重亦均。若以狭隘而迁，则祖宗以来，官吏所容，亦足以治事。且开封非贮火之所，但长吏与僚属住家于其中尔！比之民居，孰为难防？当申严火禁，或筑墙以为隔限，亦可以备患矣。今乃欲改已成之试院为府，废百三十余年之府为试院，此两大役营造不小。夫土木之功，使匠人度之，无不言费省而易了，及其作之，便见费大。臣恐劳苦人力，虚费国用，无大利害，不必迁也。今若因旧兴葺，稍徙近南，比之两处营造，工费犹小。凡官舍数迁改，则民心亦不定，不若因其故便。昔鲁人为长府，闵子骞曰：『仍旧贯，如之何，何必改作？』孔子称之。盖为国者姑务省事，不欲多变革也。伏望圣慈更赐详择。」（其从违当考。）
　　甲午，朝献景灵宫。
　　正字宋匪躬为秘阁校理。
　　乙未，诏尚书左丞苏颂撰皇后册文并书。
　　丙申，诏：「宗室袒免亲参选，常许不拘名次路分，陈乞指名差遣一次【三】，并替任满阙。初任并与监当，须职事干集，操守修饬，有监司或长官同罪保明【四】，与亲民。内选人与录事参军，即别有县令举主二员，内一员职司，仍通注县令。其无保明者，并依外官条例。」从尚书省所请也。
　　丁酉，幸疑祥池、中太一宫、上清储祥宫、大相国寺，还御宣德门，召从臣观灯。他日，三省、枢密院奏事迩英，吕大防言：「元夕晴霁，游人甚乐。」上亦曰：「且得晴霁。」大防曰：「虽人主游幸，本是为民。」韩忠彦曰：「为民祈福尔。」苏辙曰：「为细民经纪。」大防曰：「如唐时供帐排办，皆出于京兆，京兆皆取于民。自祖宗以来，并令官中应办，以此见祖宗爱民之意。」王岩叟曰：「累次进读祖宗爱民之事，陛下必一一在圣意【五】，所谓非苟知之，亦允蹈之。今陛下既已知之，愿陛下常存之于心，思所以力行之，则祖宗之美，复在陛下。」上嘉纳之。
　　庚子，龙蕃进奉人安化将军龙以王□幼等并为奉华将军，奉华将军龙以报等并为武宁将军，安远将军龙以万等并为宁远将军，龙以庭、龙延辿等并为保顺郎将。
　　辛丑，左朝请大夫、宝文阁待制、提举洞霄宫郑穆卒。
　　甲辰，以辽宁昌军节度使耶律迪卒，辍视朝一日。先是，太常寺言：「典故无例辍朝。」用节度使葬格，特辍一日。迪丧所过州致祭，守、倅皆再拜。知瀛州蒋之奇以为生觌且长揖，奈何屈膝向死者，乃奠而不拜。识者韪之。（政目：十四日，北使死，依节度使辍朝。）
　　户部言：「广南西路转运司奏：『本路融、柳、郁林、廉、邕等州及邻近全州灌阳县，各产铁甚多，已依陕西等路条例，鼓铸铁折二钱，与本路铜钱兼行。』看详湖、广、江、浙铜坑，近年所收仅足上供，而广西铜钱稍稍流出徼外，岁仰东路铜货，亦无由永远应副，若比类陕西兼行，恐通行日久，私下复有陕西轻重之弊。欲令广西转运司先且踏逐拘收本路出铁坑冶，召人采纳，如可鼓铸，选官并工铸大钱，及一十万贯，令与铜钱兼行，惟得于本路行使，向去民间铁钱渐广，即具实闻奏，立定铜钱铁钱并行分数法。」从之。
　　乙巳，环庆路第七将、内园使张诚特迁两官，权发遣本路都监。皇城使、本路都监张存为遥郡刺史。赏浅攻之劳也。（去年十一月二十五日，诚、存出兵。）
　　诏陕西、河东保甲，两丁之家，与免上番差使，遇军马戍边，本州岛县阙人巡防，听勾抽于本州岛界上番。
　　责授左武卫将军张诚一为右武卫将军、提举明道宫。朝散郎范峋不复职，特迁一官。诚一元任相州观察使，以穿父墓取犀带得罪；峋元任直龙图阁、权府界提点，以应副山陵，奏事理曲，落职知临江军。至是从刑部检举也。
　　太常寺言：「本朝因唐之旧，以御史为监祭使，轮知太常寺礼院官监礼。近年以博士为献官，遂罢监礼，惟御史专视祀事。然御史多阙员，博士虽可权摄监祭，又或不赴，遂以他官摄事，无所督察。乞每祠以博士监如故。」从之。
　　丙午，诏勿受尚书右丞苏颂乞致仕章奏。（此据御集。）
　　丁未，知郓州、观文殿学士刘挚知大名府。知大名府、资政殿学士张璪知扬州。知颍州、龙图阁学士苏轼知郓州。御史中丞郑雍言：「北京重地，刘挚前宰相，以前宰相守重地未为过。然而挚两月前方以罪去，陛下之威令方行于天下，挚之罢相，省咎未数十日而遽迁重镇，天下之人得无疑前日之罢挚为非，而又疑今日之迁挚为速也？伏望断自宸衷，追还刘挚新命，以协公论。」雍又言：「窃谓挚以不公擅权，公议不与，陛下圣明，照见迹状，罢其相位【六】，虽不明言其罪【七】，而天下共知。纔经两月，遽迁重镇，使中外闻之，何以示信？伏望断自宸衷，早赐追还新命。」
　　殿中侍御史杨畏言：「臣窃思挚昨备位宰执，不能尽节一心，以图报暛，背公死党，敢擅威福，反复怀邪，罪状非一。陛下照知奸回，俾以善去，德音睿意，昭于日星。自挚去位，荐绅大夫莫不相庆，以谓陛下大公无私如此，诚庙社天下之幸，而朋邪罔上之风，庶几不威而自化矣。按挚具位宰相，一朝罢去，天下知其不职有罪。曾未三月，遽移大郡，使朝庭劝沮予夺之权，有所不明；而凡与挚朋比受其私恩之人，必皆鼓舞，以谓挚已迁重镇，行且复用。奸言眩觽，不为无害，而流俗观望，亦必有妄意朝廷之心，恐非所以示天下。伏望睿慈特赐寝罢，以厌公议。」
　　畏又言：「挚近移知大名府，命下之日，公论沸腾。臣不敢泯默，已具论奏，乞朝廷追寝敕命，未闻指挥。臣愚昧，窃惟朝廷大政，莫重于劝沮予夺之权，今以罪去之人，到任不及两月，遽有迁动，不惟使觽人观望疑惑，诚亦未谕大臣所以进拟之意。伏望陛下睿明，深加照察，使去位之奸不能浸长，以明朝廷威令。」
　　殿中侍御史□立礼言：「窃以朝廷罢免大臣，谪命固有轻重，恩礼固有厚薄，盖因其轻重厚薄之际，所以明赏罚而示劝戒也。比观近岁宰臣出守外镇，若无故而罢，则必优进美官，加大学士以宠之。苟缘罪去，则止以学士补外，未尝进秩。缘挚近自右仆射出知郓州，既不转官，止兼学士。及其行也，仍放谢辞。方是时，臣虽在外，不知所以罢免之因，然观朝廷退之之礼，固已甚薄，则以罪而去，从可知矣。今到任曾未两月，而遽易重镇，不惟留守陪京，复兼一路绥抚之寄。牵复太速，物论未平，伏乞圣慈断自宸衷，追寝新命，庶几赏罚昭明，下厌公议。」从之。璪与挚皆不迁，苏轼亦改扬州。（轼改扬州在二十八日。今并书。）
　　先是，开封诸县多水患，吏不究本末，决其陂泽，注之惠民河，河不能胜，则陈亦多水。至是又将凿邓艾沟，与颍河并，且凿黄堆注之于淮，议者多欲从之。轼至颍州，遣吏以水平准之，涨水高于新沟几一丈，若凿黄堆，水反流浸州境，决不可为。朝廷从之。颍有宿贼尹遇等四人，髃党惊劫，杀被主及捕盗吏兵者非一，朝廷以名捕不获，被杀者噤不敢言。轼召汝阴尉李直方谓之曰：「君能擒此，当力言于朝乞行赏，不获，亦以不职奏免君矣。」直方退，缉知髃盗所在，命弓手往捕其党，而躬往捕遇，获之。然小不应格，推赏不及。轼为言于朝，请以年劳改朝散郎阶为直方赏，朝廷不从。其后吏部以轼当迁，以符改扬州，轼自谓已许直方，卒不报。
　　诏：「通、泰州捍海兵士，诸处不得勾抽，虽有朝旨差出，亦令本州岛执奏，特许存留，违者并科违制之罪，不以遇赦、去官原减。」从发运使范纯礼请也。
　　工部侍郎钱勰为户部侍郎。
　　戊申，荆湖南路【八】钤辖谢麟言：「乞依旧制，邵州邵阳、武冈、新化等县中等以下户选差充土丁、弩手，与免科役，七年一替，排补将级，不拘替放年【九】，分作两番边寨防托，不得雇人。每遇上番，依禁军例教阅武艺及专习木弩。如妄有役使，并依私役禁军敕。」从之。
　　己酉，罗蕃遣使贡方物。
　　诏：「沿边城镇堡砦，委本将选差医工一人，月给药钱八贯，遇随军出入，给马一疋，二年一替，愿再留者听。」时虑诸将在外，虽有军医，不能诊治，故有是诏。
　　诏岷州并通远军威远镇铸钱监官，任内铸到钱，除支费外，每净利钱三万贯，减一年磨勘，幕职州官占射差遣，六万贯循一资。二员者分受。
　　步军副都指挥使、徐州观察使、泾原路经略安抚使、知渭州刘舜卿召还宿卫，卒于道，赠奉国军节度使，谥毅敏。
　　左朝请郎、集贤校理、知润州崔公度为起居郎，公度辞，之后复知润州。（公度知润州在六年闰八月六日，政目于七年六月二日又书公度知润州，实录无之，今并此。八年六月八日，除秘少。）右朝请郎、秘阁校理、徐王府翊善乔执中为起居舍人。右朝请郎欧阳棐为礼部员外郎。工部郎中苏澥为徐王府翊善。左朝请大夫魏广为徐王府侍讲。（二月四日，杨畏、姚□论广。）
　　辛亥，诏逐路帅臣检会元佑二年所上捍御邀截策画，参议豫为计虑，毋令缓急误事，仍密具利害以闻。（此当考详。）
　　壬子，诏以灵壁镇为县。从转运、提刑司请也。
　　尚书省勘会：「诸路近参行差役、雇募之法，其间未便事件，随宜增损，务□民力。前后诏旨，非不丁宁。访闻州县不切奉行，以致差徭轻重失当，或令役人陪备，或占役钱不尽雇募。假如一州年收役钱一万贯，累留不得过五分，即是合留五千贯止，更不桩留。如有见在及三万贯，只合存留五千贯外，其余二万五千贯【一○】，并年内所收钱数，并合依条支充雇钱。若见在未及五千贯，据所少数贴留，但及五千贯即止。按察使官亦无纠劾，窃虑浸坏大法。正月二十九日奉圣旨，诏令诸路运使、提刑司遍行指挥诸州县当职官，悉心依法推行，务在详究法意，均当无扰，候施行讫，具次第申尚书省，仍仰监司官常切检察，如有违慢，并具因依奏劾。如州县奉行均当无扰，即岁具保明申尚书省，其诸县亦仰本州岛依此检察，仍先次施行。」（编录册七年正月二十九日圣旨，六年十月二十二日、二十五日可考。）
　　环庆路经略使章楶奏：
　　夏贼狂悖，不知天地亭育之德，还其土地而寇掠愈甚，给以岁赐而侮慢益深，然则豺狼之性，贪婪之心，恩果不足以抚其觽，信果不足以使之孚。天威赫怒，遂下攻讨之诏。朝廷本无负于小羌，而蠢尔蚁聚，盖自取灭亡之道也。臣叨护诸将，尝陈浅攻牵制之策，朝廷兼采髃议，略施行之矣。臣再惟夏国之地，广袤仅四五千里，其居民散居于沙漠山野之间，无城郭之固，无营卫守戍之兵，啸之则能聚，既散则难复，然所以能长为边患者，举国并力，专寇一路尔。夫以数十万之觽，操戈被甲而来，一路之兵固不足以枝梧也。宜其鼓行深入，抄掠俘虏，无所忌惮，未尝不得志而还。前日泾原、河外是也。伏睹诏令累下，授以浅攻扰耕之策，贼觽大入，则使坚壁清野，谨防深入寇攘之事。臣窃谓浅攻扰耕，止可为西贼皮肤之患，不能病其心腹。又坚壁清野，足以备寇尔，未足以制寇也。夫制寇之术，不伐奸谋，而专待其来，以自全之计，则贼之气从何而沮？贼之力从何而屈哉？彼气不沮力不屈，两敌相持，淹以岁月，宿兵于边，则忧其老，不伐其谋，则取其侮，驱收居民，保聚于城郭，不可以常也。夫兵固有先虚而后实者，何以言之？贼计狡狯，每有啸聚，未尝不屯于两路之间，声言入寇某处，或更在数百里之外，知吾催收人口入城郭，则偃然不至；不收无备，则倏然必来。又蕃、汉之民，岂无牛羊犬彘之畜，室庐门户之具，舍之而去，则有毁败攘窃之虑，迁之以行，则劳于奔走挈负。一岁之间，苟至于再三，吾民亦将自困矣【一一】，况于耕作刈获之时，妨害农业，岂曰小哉？然则坚壁清野，果不足以制贼明矣。不于此时图惟策画，以制其命，则恐兴师劳觽，未有休息之期也。臣夙夜计虑，思有以上报主恩，敢陈破贼伐谋之策，谨列于后：
　　一，陕西、河东六路帅臣之所治，惟环庆切近贼之巢穴，勒兵出塞，掩袭不备，可以戕其腹心，最为顺便。臣故陈诸路更相助顺之略，以伐其谋，仍以本路为先。夫区区小羌，自宝元、庆历以后，未尝不举国并力，攻吾一路，使我师不敢为之敌，可以谓全胜之策也。堂堂中国，奄有四海，亿万之觽，济之以节度之师，何所施而不可？诚能取彼之策，出其不意，反加于贼，则何贼之不灭，何功之不成哉！恭惟神宗皇帝，挺英武之姿，有并吞西夏之志。不幸所委非人，所建非策，尝兴师深入矣，乃无尺寸之功；尝拓地进垒矣，或有覆军亡将之辱。民苦于转饷，而关陕虚竭，兵疲于征讨，而亡逸自如。倾天下之财，委于一路，如填沟壑，而贼气不少衰者何耶？盖先劳其觽，不恤其本，议论攻取，未尝揣度可否，宜乎卒无成功也。臣今日之所陈，不敢乞广益师屯，当思横费也。遇出塞，欲令邻路更相资助，迁塞则复归本道。不敢乞差夫运粮，当思先固其本也。故欲雇蕃部富赡之人，以驴畜般运，伺贼觽啸聚未集之时，攻捣虚处，或兵马已散之后，掩其不备，讨击钞掠，皆委主将随宜措置。旬日之间，即令还塞。一路之师既归，少使休养，他路乘间伺隙，更迭复出。终岁之间，苟能且令三路出师，诸路兼行浅攻扰耕之策，则小国腹背受敌之不暇，彼将有俘虏灭亡之忧，岂复能大举而入境哉？不一二年间，自当面缚□塞，制贼之命，此为上策。
　　一，贼虏知我六路之兵，各有分守，以为未尝敢越境以相资。今出其不意，且合三路之觽，深入攻讨，必获全胜。勘会本路汉、蕃之兵，除州县城寨防拓及留将官守御外，所合遣者，不过二万五千人、马六千疋，兵势甚轻，不足以驱除豺狼，覆荡巢穴。欲于邻路不系边面所驻之兵，辍假五七日或十余日，并力攻讨，内鄜延第一将在延安府，第八将在河中府，第九将在鄜州，三将骑兵，约有马二千匹，其间亦有新马未堪战阵，必须拣选下三二百匹。欲乞令本路于诸将下更选募抽摘添差骑兵，共及三千，三将之步人，共选募勇壮兵卒七千人【一二】，成一万之数。又如泾原第一、第二将在渭州，第三将在原州，第七将在德顺军，第八将在治平寨，第十一将在永兴军，第十二将在陇山，第四将在绥宁、靖安寨（此将兵马若出塞之兵不由此路，则更不差。）八将之骑兵，尽乞差拨，仍于步人内选拣二万人。合三路兵马，七万余觽矣，可以号十万而行，驰逐贼境，谁敢当我哉？今所假邻路兵马，非谓当贼觽啸聚之处，妄有举动。须探伺得人马分散，近边人户悉已还家，方为此举。只乞朝廷严立约束，预降指挥，候见本路关牒，火急应副。一二路之兵约七万余觽，所资粮馈，不为不少。勘会环、庆二州蕃部龏乘稍多，自来行兵出塞，皆以自随，今已根括所有骆驼、驴、骡之类，可以资行军之用。假有十分之内，将三分令蕃部自用，七分和雇赍粮，专运汉兵口食。骆驼每头运粮三石，支钱四贯文省，驴、骡每头运粮一石，支钱二贯文省。今来擘画，大抵依放浅攻之计，只是须合于蕃界札寨，少驻军马，散遣骑兵讨击。出寨之后，只五七日，远不过十日，而汉、蕃军觽，亦人自赍五七日干粮。又每至其处，发掘窖藏，自可因粮而食。所备龏乘般载，须当预防阙乏，以备缓急之用。今兴师旅，不止讨击，兼行招抚。
　　一，夏国贼臣梁乙逋，挟恃其妹梁氏之势，辅立非嵬名氏之种以为国主，诛逐嵬名亲族，潜萌篡夺之计久矣。虐用其觽，冀幸成功，妄肆杀戮，庶几人服。而又啸聚无时，举兵无节，民疲于点集，家困于资助。内外之人，无不咨怨愤怒，欲食其肉而无由也。本路不住有落蕃人投来，及归顺蕃人，皆能详道其事。若今下诏，许其并边之羌纳□归命，锡以爵赏金帛，旌以服章银器，各许其耕垦故土，自为篱落，效顺者必觽。所有拟定招纳爵赏锡赉则例，已具状奏闻。
　　一，夏国之先，本非强盛，自灵武失守，奄有横山之地，其俗犷悍，其民勇鸷，长于弓马，驰骤山岭溪谷之间，如践平地，此其能取胜于汉兵也。自元昊举兵逆命，敢以猖狂妄行者，横山之觽，良有助焉。又其地巇险，其土饶衍，西贼所恃以为固，所仰以为生者，皆横山也。横山之北，沙漠隔限，今若磨以岁月，乘其觽怨，徐议进筑堡栅，据要害，擅地利，因其归附之觽，使之耕垦，招置汉、蕃弓箭手数千人，以壮屏蔽，然后戍兵可省，粮馈之费可损。横山幅员千里，彼见我尽得形势，皆不敢安居耕作，非徒横山不安也，灵夏岂无忧惧哉？进筑之议，臣今且开其端，候出兵有效，夏国力屈，然后方敢图上方略，以听朝廷采择。
　　一，合用邻路将官，欲乞于将副内指名抽差一员。
　　一，合用大小使臣，欲乞于本路、他路得替待阙不拘无过犯之人，权差充阵敌使唤。如尚阙少，乞于吏部尚书侍郎右选择少壮敢勇曾经战阵立功该赏之人共二十人，乘递马，给驿券前来。一勘会本路总管李浩，久经战阵，在熙河兰岷屡尝出塞，动有成功，其人果敢有谋，不妄举动，汉、蕃之人，素所信服。臣累与李浩谋议，皆与臣合。亦尝持此奏示浩，以谓皆可施行。今乞朝廷特降指挥，如将来遣师出塞，专委李浩统制二路兵觽，攻计进止，并听李浩处分。
　　右谨件如前所有边机奏状共五道，并对境地图一面，今遣臣男知河中府、司录参军、管干书写环庆路经略都总管司机宜文字综赍诣阙庭，伏望圣慈特赐详览，或可施行。伏乞早赐指挥。黄贴子：臣自到任，经营谋虑，广采觽人之议，断之于心，非敢妄举。所计合用之兵，须及七万人，乃可破贼。苟裁损其数，或杂用东兵，万一临敌误事，臣实系首建此议之人，虽被诛戮，固无所恨，诚恐上损国威，枉伤人命，敢乞圣慈照谅！又邻路更相资助，不损兵势，不耗国财，最是长策。窃恐好事者欲沮此议，以为逐路兵少，或有他虞。检会神宗朝收复熙、河，开拓五溪，征讨交趾、泸南，皆于陕西沿边抽那兵马，或经岁月，尚未还营。是时沿边不闻有阙，况今只于邻路假辍使唤，不过旬日，兼是非边面之兵。欲乞朝廷深赐鉴照，主张施行。又诸路资助兵马，共图破贼，此更互之事也，若不合心并力，以早破贼为意，亦恐论议不一，奏请纷纷，至期误事，为害不小。臣欲乞严立约束，或乞检会律令行下。又勘会遣兵出塞，事体非轻，全藉得力大小使臣驱使，如将来出塞，乞许本司关牒邻路，指名抽差准备将领或准备差使大小使臣三两员，应副阵敌使唤，本处不得占留，回日立便发遣归本任。又将来发兵，内本路兵马欲取环、庆州界择利塞，鄜延、泾原兵马令勾抽于近里前来环、庆州会合，或只于沿边出界，欲并令李浩临时相度处置，所贵不失机会。（楶以七年正月二十日奏此，附见月末，徐考之。十月十二日楶本传云云，当考核。）
　　注　　释
  </div>
  <div class="pagination">
   <a href="续资治通鉴长编_page559.html">
    上一页
   </a>
   <span>
    ...
   </span>
   <a href="续资治通鉴长编_page555.html">
    555
   </a>
   <a href="续资治通鉴长编_page556.html">
    556
   </a>
   <a href="续资治通鉴长编_page557.html">
    557
   </a>
   <a href="续资治通鉴长编_page558.html">
    558
   </a>
   <a href="续资治通鉴长编_page559.html">
    559
   </a>
   <span class="current-page">
    560
   </span>
   <a href="续资治通鉴长编_page561.html">
    561
   </a>
   <a href="续资治通鉴长编_page562.html">
    562
   </a>
   <a href="续资治通鉴长编_page563.html">
    563
   </a>
   <a href="续资治通鉴长编_page564.html">
    564
   </a>
   <a href="续资治通鉴长编_page565.html">
    565
   </a>
   <span>
    ...
   </span>
   <a href="续资治通鉴长编_page561.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
