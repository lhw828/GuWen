<!DOCTYPE html>
<html>
<head>
    <meta charset="UTF-8">
    <title>纲目续麟 - 第 26 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 26 页/共 60 页</h1>
    <div class="content">　　秋七月梁遣贞阳侯渊明督诸将侵东魏
　　发明【侯景背叛其国归魏而魏不纳遂复挈地以附于梁是固彼之叛臣贼子今反大举往伐斯师也谓之何师哉故以侵书之】
　　按侯景降魏魏以爲太傅行台【详降魏分注】非不纳也特景自复叛耳发明谓归魏而魏不纳则是罪在魏而不在景岂不谬哉【如发明所云便似景之降梁魏驱之耳误甚至萧介諌梁主谓景爲宇文不容特借以着景之恶非实语也】
　　东魏大将军澄入邺幽其主于宫中杀侍读荀济等而还
　　发明【高欢逐君而终身北面事君尽礼正将以盖其丑也然军国大权在其掌握虽有虚文何补于事前史载其鞠躬屏气执香步从魏主以见其事上之恭岂知政由氏祭则寡人此正奸雄之尤者尔】
　　谓高欢虚文爲奸雄之尤可也谓事君尽礼则非也孔子所称尽礼岂仅如高欢之虚文乎儗非其伦几于侮圣未可爲援引之小失也且既谓之尽礼则不得谓之虚文语意亦自矛盾
　　【己梁太清三年魏大统十巳五年东魏武定七年】梁中领军朱异卒
　　分注【朝野以侯景之过共尤朱异异惭愤发疾卒梁主痛惜特赠仆射○胡氏曰侯景能济江由正德舟楫之助正德能反噬由朱异失职之荐景固乱臣正德固贼子异乃乱贼之媒也然则非景与正德能亡梁也乃朱异亡之耳】
　　书法【祸梁者异也书官书卒何讥失刑也】
　　卒当作死○书官以见梁主之失书死以正朱异之罪书法槩以爲讥失刑则凡例所谓非贤不卒者安在哉【书法大臣卒例云宋魏至陈无不具官者非贤不録也】
　　侯景杀萧正德
　　考异【提要杀作诛】
　　分注【正德怨侯景卖已宻书召鄱阳王范使以兵入景遮得其书缢杀之】
　　书法【萧正德与景同反者也怨景卖已景杀之而以诛书何正德爲子则不孝爲臣则不忠乃天地间罪人也人人得而诛之幸而不正于典刑而爲同恶者所杀杀之之人虽非而其所杀者则有罪者也以诛书之垂戒万世】
　　发明【正德当诛而书杀者景不得而诛之也是时正德既已复爲大司马又尝泣见梁武于城陷之日与相劳苦父子如初然而纲目亦不系之梁者背父叛君之贼义不得复爲臣子故絶之于梁也】
　　一正德耳提要书诛书法谓人得而诛之纲目书杀发明又云景不得而诛之两造并具何其无定狱与勲谓以春秋书楚弃疾公子比观之则当以纲目所书爲正盖侯景虽外臣然挟正德以覆梁犹弃疾胁比以簒国也正德虽不孝其罪不过于弑君春秋既以弑君之罪罪比则其死也宜从州吁无知之例【卫人杀州吁见鲁隐公四年齐人杀无知见庄公九年】而必曰楚弃疾杀公子比岂非以比虽有罪而杀之者非其人故称其主名而存其族邪【书公子则比异于州吁无知不书人则弃疾异于石碏雍廪】纲目于侯景正德以两下相杀爲文庶几春秋书公子比之义【正德不书梁以引侯景围梁也又非比见胁弃疾者例故絶之书法全未窥此】书法不辨提要之非又傅防其说后之人孰从而断之邪○按正德之泣犹侯景之汗也【景见武帝于大极东堂不敢仰视汗流被面】况是时景已废正德爲司马正德自伤爲景所卖故且泣耳武帝云啜其泣矣何嗟及矣语意婉而刺安有所谓与相劳苦父子如初者哉发明迂甚
　　梁合州刺史鄱阳王范以州附于东魏以乞师
　　分注【范闻台城陷戒严欲入僚佐咸说之曰今魏人已据夀阳大王移足则虏必窥合肥范乃止防高澄遣李伯穆逼合肥范方谋讨侯景借东魏爲援乃以合州输伯穆送二子于邺以乞师出屯濡湏以待上游之军久之不至东魏亦不爲出师范粮乏进退无计乃西军枞阳】
　　书法【于是东魏师不果出书乞师何嘉其志也纲目予权故范不书降书附】
　　书以州附于东魏以乞师讥范也因以罪梁之诸王也是时诸王各拥重兵跨据方岳乃无同仇之志范欲讨贼不先骨肉而外求师又割地以赂之失策甚矣魏既嫁祸于梁方坐观成败以泄其党叛辱国之愤宁复能爲救患恤邻之举邪故范谋讨侯景不书【据永安侯确特书谋讨侯景】而乞师东魏必书以州附见其徒爲卑屈而无当于讨贼之义耳若以爲嘉其志则当大书讨景以着乞师之由而纲目削之固知爲讥范以罪诸王非予权也【使范乞而魏出师又能诛景以爲予权可也魏师既不出而范且进退无计权安在哉当以鄙说正之】
　　盗杀东魏大将军渤海王高澄于邺
　　分注【澄获衡州刺史兰钦子京以爲膳奴京屡自诉澄杖之曰更诉当杀汝京与其党六人谋作乱澄嬖琅邪公主欲其往来无间侍卫者常遣出外一日与陈元康杨愔崔季舒屏左右谋受禅京进食置刀盘下杀之元康以身蔽澄亦被伤而卒东魏主闻之窃谓左右曰大将军死似是天意威权当复归帝室矣及弟洋入谒从甲士八千人登阶者二百余人皆攘袂扣刃若对严敌令主者传奏曰臣有家事须诣晋阳再拜而出东魏主失色目送之曰此人又似不相容朕不知死在何日】
　　当书东魏高澄伏诛【侯景亦都督杀之也而书伏诛可以类推】○按澄之恶甚于欢【澄尝侍饮举大觞属魏主魏主不胜澄怒骂使崔季舒拳殴魏主侍读荀济谋诛澄澄觉之勒兵入宫见魏主不拜而坐曰陛下何意反居三日幽魏主于含章殿烹济等于市】子京虽以私憾杀澄然适防澄谋受禅则亦若或使之故魏主谓左右以爲天意故当书伏诛以正其罪纲目于赵修郑俨皆书伏诛【修爲散骑侍郎恃宠骄恣爲众所嫉魏主其罪恶免死鞭一百徙炖煌监刑者加鞭至三百即置驿马急驱之走死俨与从兄荣阳太守仲明谋据郡起兵爲部下所杀书法云书伏诛何罪宜诛也】而于高澄书盗书杀【澄罪浮修俨而罚轻之失其平矣】非是○奴杀澄与部下杀俨一也俨书伏诛而子京书盗何轻重失衡若此况子京尤衡州刺史初非部下诸人比史称谋作乱安知无诛澄之心如荀济所谓奉诏讨高澄者【见武定五年杀荀济分注】乃黜之爲盗哉
　　九月侯景陷吴兴梁太守张嵊御史中丞沈浚死之分注【景使侯子鉴寇吴兴吴兴兵力寡弱张嵊书生不军旅或劝嵊效袁君正迎降嵊叹曰袁氏世济忠贞不意君正一旦隳之吾岂不知此难久全但以身许国有死无贰耳战败还府整衣安坐子鉴执送建康景欲活之嵊曰吾忝任专城朝廷倾危不能匡复连死爲幸景又欲存其一子嵊曰吾一门已在鬼録不就尔虏求恩景怒尽杀之并杀沈浚】
　　沈浚不宜大书当去御史中丞沈浚六字○按浚非嵊比也嵊志在必死浚则求得杀之是城陷之时浚未必无求生之意特以衔命忤景无可解免故卒就死耳【浚传云侯景逼京城既和复背皇太子令浚诣景所景瞠目叱浚浚正色责景景密衔之及破张嵊乃求浚害之此段宜入分注今但云并杀沈浚若一时同死者殊欠析别】顾可与一门鬼録欲活而不从者同日语哉况台城之陷浚爲御史中丞不于此时倡义勤王徒违难东归及张嵊城守又未闻并力捍宼而遽以全节予之则如嵊者又何加焉以江氏兄弟亲与贼抗义不独生【江子一与弟子四子五帅所领五百人出战子一直抵贼营径前刺贼从者不继贼解其肩而死子四子五相谓曰与兄俱出何面独旋皆赴贼死】犹不获大书况沈浚乎勲故去此六字而以浚之本末详见分注庶几春秋诛意之法也或曰张沈并书以浚劝嵊举义也子独删御史中丞得无过与曰不然太守之死不系于御史之劝观其往见之辞其志固已决矣【嵊传云太清三年京城陷御史中丞沈浚违难东归嵊往见曰贼臣凭陵社稷正人臣効命之秋今欲收集兵力保据贵乡若天道无灵忠节不展虽复及死诚亦无恨浚曰鄙郡虽小仗义拒逆谁敢不从于是收集士卒缮筑城垒】况同爲王臣使方举义岂可复沮之乎其从而劝之亦常事耳予所以责浚者正爲同义而不同难嵊死而后求浚害之是则未可与嵊并书耳
　　【庚梁太宗简文帝纲大宝元年魏大统十六年东魏武午定八年齐显祖文宣帝高洋天保元年○是岁东魏亡齐代】九月梁湘东王绎取郢州邵陵王纶奔齐昌侯景兵袭之纶遂奔齐齐以为梁王
　　分注【邵陵王纶大修铠仗将讨侯景湘东王绎恶之遣王僧辩鲍泉等袭之至鹦鹉洲纶遣其子礩将兵击之且以书责僧辩曰将军前年杀人之侄今岁伐人之兄以此求荣恐天下不许僧辩送书于绎绎命进军纶乃集其麾下于西园涕泣言曰我本无他志在灭贼湘东尝谓与之争帝遂尔见伐今日欲守则交絶粮储欲战则取笑千载不容无事受缚当于下流避之麾下将士争请出战纶不从与礩登舟北出僧辩入据郢州绎以其世子方诸爲刺史纶出营巴水稍收散卒屯于齐昌遣使请降于齐齐以纶爲梁王】
　　当书湘东王绎取郢州逐其兄邵陵王纶纶奔齐齐以爲梁王奔齐昌至袭之等字可删【据分注僧辩袭纶在奔齐昌之先大书先奔后袭尤谬】○按僧辩不进军而送书于绎犹有中止之意绎命进军而后僧辩据郢州故据州虽僧辩直书绎取者【据杀河东王誉直书僧辩】所以恕僧辩而深恶绎也绎以弟伐兄何况侯景乃若齐昌之奔特爲降齐之地耳凡皆绎逐兄所致也书逐其兄删齐昌景袭等而纲目恶绎之义明矣法有以略而该详者此类是也
　　冬十月魏太师泰伐齐不战而还洛阳平阳皆降于齐
　　书法【书伐何齐簒也不战而还惜之也】
　　伐齐义也不战而还讥泰爲义之不勇也皆降于齐又以见爲义不勇者之害书法仅以爲惜之非是
　　【辛梁大宝二年魏大统未十七年齐天保二年】齐以梁湘东王绎为梁相国承制
　　书法【齐以何病绎也绎爲梁宗藩不急父兄之难而甘心齐命是齐鄙也故特书齐以深病之】
　　此条可删○按绎未尝降齐何以书齐以【详考齐梁诸纪皆不载此事】书法以爲病绎非是【是年二月绎方遣陈覇先取江州五月伐侯景仍书梁湘东王绎此突书齐以殊不可解姑识以俟质】
　　梁湘东王绎遣大都督王僧辩伐侯景次巴陵景攻之不克六月绎使胡僧祐击景败之获其将任约景遁还
　　考异【伐击二字皆当书讨】
　　不书讨爲其不成讨也获贼将不诛【僧祐擒约送江陵绎赦之】而能讨贼者且下狱死【徐文盛一克武昌再败侯景兵至是坐怨望下狱死】知讨贼者不若此矣故书伐书击若非其臣子然所以深讥之也【明年纲弑栋废特书讨侯景明前此之讨贼非诚也】考异不必从
　　梁湘东王绎诱江安侯圆正执之
　　分注【圆正武陵王纪之子也爲西阳太守寛和好施归附者众有兵一万湘东王绎欲图之署爲平南将军及至囚之分其部曲使人吿其罪荆益之衅自此始矣】
　　当作诱其兄子江安侯○按前书逐其兄此书诱其兄子而萧绎安忍无亲之恶着矣但曰江安侯曷足以见其罪哉
　　【甲梁承圣三年魏恭帝戌廓元年齐天保五年】秋八月齐杀其太保高隆之分注【齐主之未爲魏相也高隆之常侮之及将受禅隆之复以爲不可由是衔之隆之常与仪同元旭饮谓旭曰与王交当生死不相负至是旭坐事赐死人白其语齐主怒令壮士筑杀之并其子二十人】
　　书法【高洋即位以来杀斥齐主者凡九恶淫刑也此其止书齐何于是隆之亦不能无过耳纲目于刑杀专斥书主者五君焉洋其一也惟杀隆之不斥书】
　　齐下漏主字书法以爲隆之之过非是○按是年杀隆之与己卯杀杜弼高德政一也【弼諌受禅德政爲杨愔所谮德政称疾愔曰若用爲冀州病当自瘥从之德政即起齐主大怒杀之】杜高皆称主而此独归过隆之非权衡之平者且德政惧则称疾用则即起岂特一语之失而谓隆之不当书主乎又况杜高及身而止隆之尤淫及其子至二十人乎益信书法之谬
　　冬十月魏遣柱国于谨帅师伐梁十一月入江陵十二月执梁主绎杀之
　　分注【魏人百道攻城胡僧祐亲当矢石昼夜督战魏不得前俄而僧祐中流矢死魏悉众攻栅反者开西门纳魏师梁主退保金城日防城陷梁主乃焚古今图书十四万巻以宝劒击柱折之叹曰文武之道今夜尽矣命御史中丞王孝祀作降文或问梁主何意焚书梁主曰读书万巻犹有今日故焚之十二月魏人杀梁主及愍怀太子元良等】
　　于是梁主焚书十四万巻或问其故曰读书万巻犹有今日嗟乎何其诬也且梁主所读者果何书邪古今治平之理莫备于尧汤周孔之书使梁主能遵而行之虽万世存可也他不具论姑以梁主行事不合经传者言之礼曰父之讐弗与共戴天台城之陷绎宜寝苫枕干朝不及夕顾缓追纵寇使简文再弑所忌既尽然后遣兵东下礼教固如斯乎诗曰凡今之人莫如兄弟传曰虽有小忿不废懿亲而绎首攻湘州继袭襄阳河东豫章相次受毙此岂诗传之所载邪语曰己所不欲勿施于人而纳宿预以叛齐【上年】又何义乎由此观之绎固诗书之罪人也而反以是爲诗书罪且谓文武之道从此尽矣夫文武之道固不尽于书绎又安能读书尽文武之道哉
　　【丙梁敬帝方智太平元年魏子恭帝三年齐天保七年】六月梁陈霸先及齐师战败之杀萧轨及徐嗣徽
　　考异【据前书徐嗣徽袭建康不克入于石头以叛则及字当作诛】
　　分注【霸先与吴明彻沈泰等首尾齐举纵兵大战侯安都自白下引兵横出其后齐师大溃死者不可胜数擒徐嗣徽斩以徇追奔至于临沂诸军相次克捷虏萧轨等斩之】
　　书法【杜龛嗣徽皆书叛矣杀之则曷爲不书诛覇先父子不得而诛之也故止从萧轨书杀】
　　当作诛徐嗣徽及萧轨○按始爲叛者嗣徽也萧轨则援叛者耳是嗣徽累萧轨非萧轨累嗣徽也安得以轨及之【即以首从言亦不当以轨及徽益见书及之误】又况先斩嗣徽而后及萧轨乎义当以嗣徽及萧轨而特书曰诛方可以正叛臣之罪若谓覇先父子不得而诛则元颢称帝纲目既黜之矣【己酉魏王颢称皇帝纲目止书魏王书法云不予颢之自称也】而费穆书诛又何说焉【书法云诛穆者颢也不成颢之爲帝曷爲以诛书逆贼人得而讨之】况颢罪显而覇先犹未著者乎书法于彼谓人得而诛于此谓不得而诛亦自相矛盾矣
　　冬十月魏太师大冢宰安定公宇文泰卒世子觉嗣分注【泰北渡河还至牵屯山而病驿召中山公防至泾州谓曰吾诸子皆幼外寇方彊天下之事属之于汝宜努力以成吾志遂卒世子觉嗣位爲太师柱国大冢宰安定公出镇同州】书法【贺善赞曰泰自书统军囘进官皆书以既书弑其君修则书自官者再然纲目未絶之也再敌高欢再伐东魏一救金墉一定长安纲目皆书其功其相魏也书作新制书求贤书制礼乐书更权衡度量服制书除宫刑书作府兵书作九命九秩相望于册至用苏绰置行台学直以泰书之其爲太师大冢宰犹不书自也及其再行废弑则纲目斥其姓名重罪之矣泰之心迹瑕瑜不相揜可也】
　　当作魏宇文泰死子觉嗣爲太师大宰安定公○或曰书法谓瑕瑜不相揜书卒可也何以书死勲按所谓不相揜者爲轻重等耳莫重于废弑而泰两行之何瑜之可敌哉夫制礼作乐孰若周公使非辅成王以终其身虽周公犹不足道况宇文氏乎【泰死不防簒故谓宇文防曰努力以成吾志其救金墉定长安皆自爲耳岂真爲魏哉】语云如有周公之才之美使骄且吝其余不足观也已以周公之才一骄吝且不可况弑君哉










　　纲目续麟巻十二
　　钦定四库全书
　　纲目续麟巻十三
　　宜春张自勲撰
　　【丁梁太平二年魏防帝四年齐天保八年陈高祖武帝丑陈覇先永定元年周孝愍帝宇文觉元年九月以后世宗明帝毓元年○是岁梁魏皆亡陈周代并齐三大国后梁一小国凡四国】春正月周公觉称天王废魏主爲宋公宇文防自爲大司马
　　考异【周上漏魏字】
　　当作魏宇文觉称天王【天王可称何有于周公据刘裕高欢宇文泰废弑皆斥姓名独觉书官非是】废其主爲宋公今上书周公下书魏主若敌国然非所以诛觉也考异但知周上漏魏字而不察书官之异于欢裕非正例也
　　梁复以欧阳頠爲衡州刺史使讨广州克之
　　考异【据上书萧勃起兵广州则此当书击不当书讨】
　　分注【初周文育送欧阳頠傅泰于建康陈覇先与頠有旧释而厚待之以頠声着南土复以爲衡州刺史使讨岭南未至其子纥已克始兴頠至诸州皆降遂克广州】
　　书法【周文育讨广州书击此其书讨何以頠者梁也覇先与頠有旧则曷爲书梁以頠贤也不书覇先使不以覇先之私累頠也】
　　当作梁丞相覇先使欧阳頠击广州克之○按頠附覇先不可谓贤况受命萧勃固已讨覇先也【详二月分注】文育之战既不克死而复爲之用贤安在乎故当直书覇先使以着其罪书法谓不以覇先累頠纲目何惜于頠而爲霸先揜不臣之迹哉
　　【己陈永定三年周明帝毓卯武成元年齐天保十年】春正月周主始亲政
　　此条可删○按周王魏贼耳何政可亲纲目乃大书邪况称帝在八月而于岁首书主亦误【丁丑祀圜丘书主并同】
　　齐主杀魏宗室二十五家
　　分注【齐太史奏今年当除旧布新齐主问于彭城公元韶曰汉光武何故中兴对曰爲诛诸刘不尽于是齐主诛始平公世哲等二十五家囚韶等十九家韶幽于地牢絶食而死】
　　异哉元韶之对齐主也身爲魏室而云诛诸刘不尽纵不爲国计独不爲身计乎又况王莽之败虽无光武能保其不失哉一言而灭宗室二十五家已亦幽死无亦先世之慝假手于齐以报之不然何其谬也
　　秋八月周王始称皇帝
　　书法【书始何称周王三年矣于是始称故书始】
　　当作周王毓称皇帝○按凡例云始称帝者曰某号姓名称皇帝周簒魏虽三年而称帝则自毓始固当书名以着其罪盖书名则始自见书始特缓辞耳纲目何急于帝周乃以三年爲缓哉
　　【庚陈世祖文帝蒨天嘉元年周武成二年齐辰主殷干明元年肃宗孝昭帝演皇建元年】三月齐丞相常山王演如晋阳
　　常山王三字羡○按宇文护初爲中山公既而自爲大司马纲目即书司马护【宰太师并同】演既由常山王爲丞相【上书自爲丞相都督中外诸军事】则此亦当书丞相演纲目再书常山王赘甚○或曰演非护比也故虽弑其主犹称常山王而不曰丞相勲谓不然盖演之行事或与护异而弑君簒国之心则一也纲目书废书弑皆与护同而于书官书爵独与护异非是称丞相而不曰常山王演至是非复向之常山王矣故书之如外臣然所以微着其意也后仿此
　　夏四月周冢宰护进毒弑其君毓毓弟鲁公邕立进毒二字羡【详汉宣帝本始三年】○据后书太师护【辛巳】则此宰二字当作太师盖护以戊寅自爲太师也【既爲太师复称宰既称宰复书太师纲目无此例】不应前后杂见
　　秋八月齐常山王演废其主殷爲济南王而自立分注【演自啓太后以人心未定恐奄忽变生须早定名位太后从之八月下令废齐主爲济南王出居别宫以常山王演入纂大统且戒之曰勿令济南有它也演遂即位于晋阳】
　　当去常山王三字直书丞相演【书丞相犹书自爲也分注甚明故不可略】○按演废主自立之意当其自爲丞相已然矣纲目既以自爲罪演而于废立仍书常山王非是盖书常山王犹近于家庭争国之辞曰丞相演则其簒夺甚明【观演弑济南高元海犹谓济南世嫡主上夺之可见】演虽欲逃废君之罪不可得矣今不书其自爲者以诛其意而仅从恒辞书王非所以表微也
　　冬十一月齐以卢叔虎爲太子庶子
　　分注【齐主问时务于叔虎叔虎请伐周曰我彊彼弱我富彼贫其势相悬然未能并呑者此失于不用彊富也宜立重镇于平阳与彼蒲州相对深沟高垒运粮积甲彼闭关不出则蚕食其地若彼出兵则费损必多我军士年别一代谷食丰饶彼来求战我则不应彼若退去我乘其与我相持农业且废不过三年彼自破矣齐主深善之】
　　当书齐立子百年爲太子以叔虎爲庶子宜于分注见之○按百年以是月立爲太子明年昭帝死【演】成帝【湛】废百年爲乐陵王后卒杀之【甲申】非无事义者故当特书以着齐主之罪纲目略百年而书叔虎殊失轻重非是○或曰书叔虎爲太子庶子爲齐主询以时务而叔虎谓三年可以破周故録之勲谓不然生民涂炭至五季极矣叔虎官爲庶子不务辅导储副徒诱其主以并呑之谋岂得爲善士哉律以明道不计功之义虽削之可也然纲目非春秋比茍有微能悉登诸册既入分注亦足以见其长奚必大书乃爲美哉
　　【辛陈天嘉二年周高祖武帝邕保定已元年齐世祖武成帝湛太宁元年】
　　据庚辰既书皇建元年此年分注当云齐皇建二年世祖武成帝湛太宁元年盖齐主演于十一月方殂纲目初无贬辞不应于岁首略其年号茍以爲弑贼而削之则上年岁首何急于纪元而特书皇建邪疑漏【乙酉河清四年仿此】
　　【癸陈天嘉四年周保定未三年齐河清二年】齐城轵闗
　　分注【齐诏司空斛律光督步骑二万城轵关仍筑长城二百里置十二戍】
　　书法【于是筑长城二百里则曷爲不以长城书略之也秦始皇已筑长城矣盖前后三千余里今二百里其细也故不书】
　　因城轵关然后筑长城是所重在轵关【据后周齐交争多从轵关是亦关要也详见各条分注】长城特因而筑之耳【观分注仍字可见】书其重者则轻者自可于分注见之【据前书筑长城专辞也此特书城轵关则长城自可附见益信书法之误】不必书也书法以爲细而略之非是【按秦筑长城起临洮至辽东延袤万余里书法以爲三千亦误】
　　【乙陈天嘉六年周保定五酉年齐后主纬天统元年】○陈遣兵击周迪杀之
　　考异【按天嘉三年四年两书陈讨周迪此当书讨书诛误书击书杀】
　　书法【迪与陈留皆书讨矣二子书诛迪则曷爲书杀迪梁之内史也纲目于此有权衡矣】
</div>
    <div class="pagination">
<a href="纲目续麟_page25.html">上一页</a><span>...</span><a href="纲目续麟_page21.html">21</a><a href="纲目续麟_page22.html">22</a><a href="纲目续麟_page23.html">23</a><a href="纲目续麟_page24.html">24</a><a href="纲目续麟_page25.html">25</a><span class="current-page">26</span><a href="纲目续麟_page27.html">27</a><a href="纲目续麟_page28.html">28</a><a href="纲目续麟_page29.html">29</a><a href="纲目续麟_page30.html">30</a><a href="纲目续麟_page31.html">31</a><span>...</span><a href="纲目续麟_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
