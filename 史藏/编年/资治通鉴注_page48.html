<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 48 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 48 页/共 334 页
  </h1>
  <div class="content">
   ⑨是岁，太后征和帝弟济北王寿、河间王开子男女年五岁以上四十余人〔济，子礼翻。〕及邓氏近亲子孙三十余人，并为开邸第，〔贤曰：苍颉篇曰：邸，舍也。为，于伪翻。〕教学经书，躬自监试。〔监，古衔翻。〕诏从兄河南尹豹、越骑校尉康等曰：「末世贵戚食禄之家，温衣美饭，乘坚驱良，〔贤曰：坚，谓好车，良，谓善马。余按此语出史记范蠡传。从，才用翻。〕而面墙术学，不识臧否，〔尚书曰：弗学墙面。言正墙面而立，无所见也。否，音鄙。〕斯故祸败之所从来也。」
⑩豫章有芝草生，太守刘祗欲上之，〔上，时掌翻。〕以问郡人唐檀，檀曰：「方今外戚豪盛，君道微弱，斯岂嘉瑞乎！」祗乃止。
益州刺史张乔遣从事杨竦将兵至楪榆，〔楪榆县，武帝开置，属益州郡，有叶榆泽在县东，因名；明帝分属永昌郡。楪，与叶同。〕击封离等，大破之，斩首三万余级，获生口千五百人。封离等惶怖，斩其同谋渠帅，诣竦乞降。〔怖，并布翻。帅，所类翻。降，户江翻；下同。〕竦厚加慰纳，其余三十六种皆来降附。〔种，章勇翻。〕竦因奏长吏奸猾，侵犯蛮夷者九十人，皆减死论。
初，西域诸国既绝于汉，〔事见上卷永初元年。〕北匈奴复以兵威役属之，〔役使而臣属之。复，扶又翻；下同。〕与共为边寇。敦煌太守曹宗患之，〔敦，徒门翻。〕乃上遣行长史索班将千余人屯伊吾以招抚之。〔索姓出敦煌。又左传，商人七族有索氏。上，时掌翻。索，昔各翻。上遣者，上奏而遣之也。行长史者，行长史事，未为真也。〕于是车师前王及鄯善王复来降。〔鄯，上扇翻。〕
初，疏勒王安国死，无子，国人立其舅子遗腹为王；遗腹叔父臣盘在月氏，月氏纳而立之。〔西域传曰：元初中，安国以舅臣有罪，徙于月氏，月氏王亲爱之。遗腹既立，月氏遣兵送臣盘还疏勒。国人素敬爱臣盘，又畏惮月氏，即共夺遗腹印绶，迎臣盘，立以为王。氏，音支。〕后莎车畔于窴，属疏勒，〔自明帝永平四年，莎车属于窴。〕疏勒遂强，与龟兹、于窴为敌国焉。
永宁元年〔（庚申、一二膶）是年，夏，四月，改元。〕
①春，三月，丁酉，济北惠王寿薨。〔济，子礼翻。〕
②北匈奴率车师后王军就共杀后部司马及敦煌长史索班等，〔贤曰：司马，即属戊己校尉所统也；和帝时置戊己校尉，镇车师后部。考异曰：班勇传：「元初六，曹宗遣索班屯伊吾。后数月，北单于与车师后部共攻没索班。」按本纪，「永宁元年，车师后王叛，杀部司马。」车师传亦曰：「永宁元年，后王军就及母沙麻反畔，杀后部司马及敦煌行事。」盖班以去年末屯伊吾，今春见杀，或今春奏事方到也。〕遂击走其前王，略有北道。鄯善逼急，求救于曹宗，〔鄯，上扇翻。〕宗因此请出兵五千人击匈奴，以报索班之耻，因复取西域；公卿多以为宜闭玉门关，绝西域。太后闻军司马班勇有父风，召诣朝堂问之。〔班固西都赋曰：左右廷中，朝堂百僚之位；朝堂盖在殿庭左右。朝，直遥翻。〕勇上议曰：「昔孝武皇帝患匈奴强盛，于是开通西域，论者以为匈奴府藏，〔上，时掌翻。藏，徂浪翻。〕断其右臂。〔断，丁管翻。〕光武中兴，未遑外事，故匈奴负强，驱率诸国；及至永平，再攻敦煌、〔敦，徒门翻。〕河西诸郡，城门昼闭。孝明皇帝深惟庙策，〔惟，思也。贤曰：古者谋事必就祖，故言庙策也。余谓古者遣将必于庙，先定制胜之策，故谓之庙策。〕乃命虎臣出征西域，〔虎臣，谓其父起也。〕故匈奴远遁，边境得安；及至永元，莫不内属。会间者羌乱，西域复绝，〔复，扶又翻。〕北虏遂遣责诸国，备其逋租，高其价直，严以期会，〔备，偿也。西域属汉之后，不复以马畜、旃罽输匈奴，及与汉绝，匈奴复遣使责其积年所逋。逋，欠也。〕鄯善、车师皆怀愤怨，思乐事汉，〔乐，音洛。〕其路无从；前所以时有叛者，皆由牧养失宜，还为其害故也。今曹宗徒耻于前负，欲报雪匈奴，〔负，败也。报雪，谓报伊吾之役，雪索班之耻也。〕而不寻出兵故事，未度当时之宜也。〔度，徒洛翻。〕夫要功荒外，万无一成，〔要，一遥翻。荒外，谓在荒服之外。〕若兵连祸结，悔无所及。况今府藏未，〔藏，徂浪翻。〕师无后继，是示弱于远夷，暴短于海内，臣愚以为不可许也。旧敦煌郡有营兵三百人，今宜复之，复置护西域副校尉，居于敦煌，如永元故事，〔校，户教翻。〕又宜遣西域长史将五百人屯楼兰，〔楼兰，即鄯善。〕西当焉耆、龟兹径路，南强鄯善、于窴心胆，北扞匈奴，东近敦媓，如此诚便。」〔龟兹，音丘慈。窴，徒贤翻。〕
尚书复问勇：「利害云何﹖」〔勇既上议，当书复问，使悉陈其利害。复，扶又翻。〕勇对曰：「昔：永平之末，始通西域，初遣中郎将居敦煌，〔谓郑众也。〕后置副校尉于车师，〔谓耿恭、关宠也。〕既为胡虏节度，又禁汉不得有所侵扰，故外夷归心，匈奴畏威。今鄯善王尤还，汉人外孙，若匈奴得志，则尤还必死。〔贤曰：尤还，鄯善王名。〕此等虽同鸟兽，亦知避害，若出屯楼兰，足以招附其心，愚以为便。」〔此勇所谓利也。〕
长乐卫尉镡显、〔类篇：镡，如心翻，姓也。贤曰：镡，音徒南翻。唐韵又音寻。〕廷尉綦毋参、〔綦毋，姓也，左传晋有綦毋张。〕司隶校尉崔据难曰：〔难，乃旦翻；下同。〕「朝廷前所以弃西域者，以其无益于中国而费难供也。今车师已属匈奴，鄯善不可保信，一旦反复，班将能保北虏不为边害乎﹖」〔贤曰：以勇为军司马，故以将言之。将，音子亮翻。〕勇对曰：「今中国置州牧者，以禁郡县奸猾盗贼也。若州牧能保盗贼不起者，臣亦愿以要斩保匈奴之不为边害也。〔要，读曰腰。〕今通西域则虏势必弱，虏势弱则为患微矣；孰与归其府藏，续其断臂哉﹖今置校尉以扞抚西域，设长史以招怀诸国，若弃而不立，则西域望绝，望绝之后，屈就北虏，缘边之郡将受困害，恐河西城门必须有昼闭之儆矣！〔明帝永平中，北匈奴胁诸国共寇河西郡县，城门昼闭。复，扶又翻；下同。〕今不廓开朝廷之德而拘屯戌之费，若此，北虏遂炽，岂安边久长之策哉！」〔此勇所谓害也。炽，尺志翻。〕
太尉属毛轸难曰：「今若置校尉，则西域骆驿遣使，求索无厌，〔索，山客翻。厌，于盐翻。百官志：太尉掾属二十四人；东、西曹掾比四百石，余掾比三百石，属比二百石。〕与之则费难供，不与则失其心，一旦为匈奴所迫，当复求救，则为役大矣。」勇对曰：「今设以西域归匈奴，而使其恩德大汉，不为钞盗，则可矣。〔钞，楚交翻。〕如其不然，则因西域租入之饶，兵马之众，以扰动缘边，是为富仇雠之财，增暴夷之势也。置校尉者，宣威布德，以系诸国内向之心而疑匈奴觊觎之情，〔觊，音冀。觎，音俞。〕而无费财耗国之虑也。且西域之人，无他求索，其来入者不过禀食而已；〔禀，笔锦翻，给也。食，读曰坔。〕今若拒绝，势归北属夷虏，〔言其事势所归，必至北属匈奴。〕并力以寇并、凉，则中国之费不止十亿。置之诚便。」
于是从勇议，复敦煌郡营兵三百人，置西域副校尉居敦煌，虽复羁縻西域，然亦未能出屯。〔谓未能奴勇计出屯楼兰西也。然使尽行勇之计，亦未必能羁制西域，何者﹖武帝通西域，未能尽臣属西域也；及宣帝时，日逐降，呼韩邪内附，始尽得西域。明帝使班超通西域，未能尽臣属西域也；及窦宪破北匈奴，超始尽得西域。今汉内困于诸羌，而北匈奴游魂蒲类，安能以五百人成功哉！〕其后匈奴果数与车师共入寇钞，河西大被其害。〔数，所角翻。钞，楚交翻。被，皮义翻。〕
③沈氐羌寇张掖。〔贤曰：沈氐，羌号也。续汉书曰：羌在上郡西河者，号沈氐。〕
④夏，四月，丙寅，立皇子保为太子，改元，赦天下。
⑤己巳，绍封陈敬王子崇为陈王，济北惠王子苌为乐成王，〔济，子礼翻。〕河间孝王子翼为平原王。
⑥六月，护羌校尉马贤将万人讨沈氐于张掖，破之，斩首千八百级，获生口千余人，余虏悉降。〔降，户江翻。〕时当煎等〔章：甲十六行本「等」作「种」；乙十一行本同；张校同。〕大豪饥五等，以贤兵在张掖，乃乘虚宝金城，贤还军〔章：甲十六行本「军」下有「追之」二字；乙十一行本同；孔本同；张校同，退斋校同。〕出塞，斩首数千级而还。烧当、烧何种闻贤闻贤军还，复寇张掖，杀长吏。〔马贤于时为健。然观其往来奔命，羌人辄议其后，贤不思所以制之之术，重以不恤军事，宜其有射姑山之败也。还，从宣翻，又如字。种，章勇翻。复，扶又翻。长，知两翻。〕
⑦秋，七月，乙酉朔，日有食之。
⑧冬，十月，己巳，司空李合免。〔合，古合翻；又曷阁翻。〕癸酉，以卫尉庐江陈褒为司空。
京师及郡国三十三大水。
⑩十二月，永昌徼外掸国王雍曲调遣使者献乐及幻人。〔西南夷传：幻人能变化、吐火、自支解、易牛马头，自言我海西人，海西即大秦也。今按大秦即武帝时犁靬国，今谓之拂菻。掸，音檀。范书「雍曲调」作「雍由调」，徼，吉吊翻。〕
戊辰，司徒刘恺请致仕；许之，以千石禄归养。
辽西鲜卑大人乌伦、其至鞬各以其众诣度辽将军邓遵降。〔乌伦、其至鞬，二人也。鞬，居言翻。〕
癸酉，以太常杨震为司徒。
是岁，郡国二十三地震。
太后从弟越骑校尉康，以太后久临朝政，宗门盛满，数上书太后，〔从，才用翻。上元初六年书从兄康，此书从弟；征诸范史，当从「兄」字。数，所角翻。上，时掌翻。〕以为宜崇公室，自损私权，言甚切至，太后不从。康谢病不朝，太后使内侍者问之；所使者乃康家先婢，〔先本康家婢，后入宫，在太后左右。〕自通「中大人」，〔时宫中耆宿皆称中大人。〕康闻而诟之。〔贤曰：诟，骂也；音许遘翻，又古候翻。〕婢怨恚，〔恚，于避翻。〕还，白康诈疾而言不逊。太后大怒，免康官，遣归国，〔康永初中绍封夷安侯。〕绝属籍。
初，当煎种饥，五同种大豪卢葱、忍良等千余户〔种，章勇翻；下同。〕别留允街，而首施两端。〔贤曰：首施，犹首鼠也。允，音铅。〕
建光元年〔（辛酉、一二一）是年七月改元。考异曰：陈禅传曰：「北匈奴入辽东，追拜
禅辽东太守。胡惮其威强，退还数百里。禅不加兵，但遣吏卒往晓慰之。单于随使还郡，禅于学行礼，为说道义以感化之，单于怀服，遗以胡中珍货而去。」当在此年矣。又按北单于，汉朝所不能臣，未尝入朝天子，安肯见辽东太守！此事可疑，今不取。余按和帝以来，北匈奴益西徙，自代郡以东至辽东塞外之地，皆鲜卑、乌桓居之，北单于安能至辽东邪！不取，当也。〕
①春，护羌校尉马贤召虑忽喹斩之，因放兵击其种人，获首虏二千余，忍良等皆亡出塞。
②幽州刺史巴郡冯焕、玄菟太守姚光、辽东太守蔡讽等将兵击高句骊，高句丽王宫遣子遂成诈降而袭玄菟、辽东，杀伤二千余人。〔菟，同都翻。句，如字，又音驹。丽，读曰骊，力知翻。降，户江翻。〕
③二月，皇太后寝疾，癸亥，赦天下。三月，癸巳，皇太后邓氏崩。未及大敛，帝复申前命，〔敛，力赡翻。复，扶又翻；下同。〕封邓骘为上蔡侯，位特进。〔封骘事见上卷永初元年。〕
丙午，葬和熹皇后。〔范晔曰：汉世皇后无谥，皆因帝谥以为称，虽吕氏专政，上官临制，亦无殊号。中兴，明帝始建光烈之称，其后并以德为配，至于贤愚优劣，混同一贯，故马、窦二后，俱称德焉。其余皇帝之庶母及蕃王承统，以追尊之重，特为其号，恭怀、孝崇之比是也。初平中，蔡邕始追正和熹之谥，其安思、顺烈以下，皆依而加焉。贤注云：蔡邕集谥议曰：汉世母后无谥，明帝始建光烈之称，是后转因帝号加之以德，上下优劣，混而为一，违礼「大行受大名、小行受小名」之制。谥法：有功安曰熹，帝后一体，礼亦宜同，大行皇太后宜为和熹。〕
太后自临朝以来，水旱十载，〔载，子亥翻。〕四夷外侵，盗贼内起，每闻民饥，或达旦不寐，躬自减彻〔谓减膳彻乐之类。〕以救灾繍，故天下复平，岁还丰穰。〔和熹临朝之政，可谓牝鸡之晨，唯家之索矣。〕
上始亲政事，尚书陈忠荐隐逸及直道之士颍川杜根、平原成翊世之徒，上皆纳用之。忠，宠之子也。初，邓太后临朝，根为郎中，与同时郎上书言：「帝年长，宜亲政事。」〔长，知两翻。〕太后大怒，皆令盛以缣囊，于殿上扑杀之，〔盛，时征翻。扑，普卜翻，蜀本弼角切。」既而载出城外，根得苏；太后使人检视，根遂诈死，三日，目中生蛆，〔蛆，子余翻。凡蝇所集，其遗子之处生为蛆。〕困得逃窜，为宜城山中酒家保，积十五年；〔宜城县，属南部。贤曰：宜城故城，在今襄州率道县南，其地出美酒。广雅云：保，使也，言为人佣力保任而使也。〕成翊世以郡吏亦坐谏太后不归政抵罪；帝皆征诣公交车，拜根侍御史，翊世尚书郎。〔为诸邓得罪张本。〕或问根曰：「往者遇祸，天下同义，〔天下之士以根直谏遇祸，同义之也。〕知故不少，〔少，诗沼翻。〕何至自苦如此﹖」根曰：「周旋民间，非绝迹之处，邂逅发露，〔邂逅，不期而会，谓出于意料之外也。〕祸及亲知，故不为也。」〔申屠蟠绝迹、砀，祖根之故智也。〕
④戊申，追尊清河孝王曰孝德皇，皇妣左氏曰孝德后，祖妣宋贵人曰敬隐后。〔尊其所自出也。谥法：执义行善曰德；绥柔士民曰德；不显尸国曰隐；见美坚长曰隐。」初，长乐太仆蔡伦受窦后讽旨诬陷宋贵人，〔事见四十六卷章帝建初七年。乐，音洛。〕帝敕使自致廷尉，伦饮药死。〔自致廷尉者，使其自诣狱。〕
⑤夏，四月，高句丽复与鲜卑入寇辽东，蔡讽追击于新昌，战殁。〔新昌县，属辽东郡。〕功曹掾龙端、兵马掾公孙酺以身扞讽，俱殁于陈。〔范书东夷传作「功曹耿耗、兵马掾龙端。」酺，音蒲。陈，读曰阵。〕
⑥丁巳，尊帝嫡母耿姬为甘陵大贵人。〔郡国志：清河郡厝县，帝改名甘陵。贤曰：甘陵，孝德皇之陵也，因以为县，在今贝州清河县东。宋白曰：贝州清河县，本周甘泉氏之地，秦、汉为信城县，后汉为厝县，桓帝改为甘陵，故城在今县西北。清河王庆陵，在今清河郡东南三十里故厝城。〕
⑦甲子，乐成王苌坐骄淫不法，贬为芜湖侯。〔范书纪、传皆作「临湖侯」。贤曰：临湖县属庐江郡。〕
⑧己巳，令公卿下至郡国守相各举有道之士一人。尚书陈忠以诏书既开谏争，〔争，读曰诤。〕虑言事者必多激切，或致不能容，乃上疏豫通广帝意曰：「臣闻仁君广山薮之大，〔贤曰：左氏传曰：川泽纳污，山薮藏疾，瑾瑜匿瑕，国君含垢，天之道也。〕纳切直之谋，忠臣尽謇谔之节，不畏逆耳之害，〔易曰：王臣蹇蹇。晋王豹传作「謇」。史记赵简子曰：众人之唯唯，不如周舍之谔谔。家语：孔子曰：忠言逆耳而利于行也。〕是以高祖舍周昌桀、纣之譬，〔周昌尝燕入奏事，高祖方拥戚姬，昌还走，帝逐得，骑昌项，问曰：「我何如主﹖」昌仰曰：「陛下即桀、纣之主！」上笑，自是心惮昌。舍，读曰舍。〕孝文喜袁盎人豕之讥，〔事见十三卷文帝二年。〕武帝纳东方朔宣室之正，〔事见十八卷武帝元光五年。〕元帝容薛广德自刎之切。〔事见二十八卷元帝永光元年。刎，武粉翻。〕今明诏崇高宗之德，推宋景之诚，引咎克躬，谘访群吏。〔时诏公卿百僚各上封事。〕言事者见杜根、成翊世等新蒙表录，显列二台，〔贤曰：谓根为侍御史，翊世为尚书郎也。余按汉制，尚书、御史皆曰台。〕必承风响应，争为切直。若喜谋异策，宜辄纳用；如其管穴，妄有讥刺，〔贤曰：管穴，言小也。史记：扁鹊曰：若以管窥天，以隙视文。隙，即穴也。〕虽苦口逆耳，不得事实，且优游宽容，以示圣朝无讳之美；若之道之士对问高者，宜垂省览，〔省，悉景翻。〕特迁一等，以广直言之路。」书御，〔御，进也。书御，书进而经览也。〕有诏，拜有道高第士沛国施延为侍中。〔有道高第，举有道，对问为上第也。姓谱：鲁大夫施伯，出于鲁惠公之子子尾字施父。〕
初，汝南薛包，少有至行，父娶□妻而憎包，分出之。包日夜号泣，不能去，〔少，诗照翻。行，下孟翻。号，户刀翻。〕至被驱扑，〔以敲扑欧之也。扑，普卜翻。〕不得已，庐于舍外，旦入酒扫。〔酒，所卖翻；扫，素报翻；又并奴字。〕父怒，又逐之，乃庐于里门，晨昏不废。〔不废定省之礼也。〕积岁余，父母凓而还之。及父母亡，弟子求分财异居；包不能止，乃中分其财，奴婢引其老者，曰：「与我共事久，若不能使也。」〔若，汝也。〕田庐取其荒顿者，〔贤曰：顿，犹废也。〕曰：「吾少时所治，意所恋也。」〔治，直之翻。〕器物取朽败者，曰：「我素所服食，身口所安也。」弟子数破其产，辄复赈给。〕数，所角翻。复，扶又翻。〕帝闻其名，令公交车特征，〔特，独也，独征之，当时无与并者。〕至，拜侍中。包以死自乞，有诏赐告归，加礼如毛义。〔毛义事见四十六卷章帝元和元年。〕
⑨帝少号聪明，故邓太后立之。及长，多不德，〔少，诗照翻。长，知两翻。〕稍不可太后意；〔言意不以为可也。〕帝乳母王圣知之。太后征济北、河间王子诣京师；〔济，子礼翻。〕河间王子翼，美容仪，太后奇之，以为平原怀王后，留京师。王圣见太后久不归政，虑有之置，常与中黄门李闰、江京候伺左右，共毁短太后于帝，帝每怀忿惧。〔伺，相吏翻。〕及太后崩，宫人先有受罚者怀怨恚，〔恚，于避翻。〕因诬告太后兄弟悝、弘、阊先从尚书邓访取废帝故事，谋立平原王。帝闻，追怒，令有司奏悝等大逆无道，遂废西平侯广宗、叶侯广德、西华侯忠、阳安侯珍、都乡侯甫德皆为庶人，〔忠，阊之子。珍，悝兄京之子。西华、阳安二县，皆属汝南郡。悝，苦回翻。阊，音昌。叶，式涉翻。〕邓骘以不与谋，但免特进，遣就国；〔与，读曰豫。〕宗族免官归故郡，〔邓氏，故南阳人。〕没入骘等赀财田宅。徙邓访及家属于远郡，郡县迫逼，广宗及忠皆自杀。又徙封骘为罗侯；〔罗县，属长沙郡。〕五月，庚辰，骘与子凤并不食而死。骘从弟河南尹豹、度辽将军舞阳侯遵、将作大匠畅皆自杀；〔从，才用翻。〕唯广德兄弟以母与阎后同产，得留京师。复以耿夔为度辽将军，征乐安侯邓康为太仆。〔按范书邓禹传：明帝分禹国为三，封其三子，季子珍为夷安侯。康以珍之子绍封，「乐安」当作「夷安」。郡国志，夷安、高密二县，皆属北海国。贤曰：夷安故城，今高密县外城。〕丙申，贬平原王翼为都乡侯，遣归河间。翼谢绝宾客，闭门自守，由是得免。
初，邓后之立也，〔见四十八卷和帝永元十四年。〕太尉张禹、司徒徐防欲与司空陈宠共奏追封后父训，宠以先世无奏请故事，争之，连日不能夺；及训追加封谥，禹、防复约宠俱遣子奏〔章：甲十六行本「奏」作「奉」；乙十一行本同。〕礼于虎贲中郎将骘，宠不从；故宠子忠不得志于邓氏。骘等败，忠为尚书，数上疏陷成其恶。〔宠之所守是也，忠之所为非也。复，扶又翻。数，所角翻。〕
大司农京兆朱宠痛骘无罪遇祸，乃肉袒舆榇〔榇，初觐翻。贤曰：榇，亲身棺。〕上疏曰：「伏惟和熹皇后圣善之德，为汉文母。〔贤曰：诗凯风曰：母氏圣善。文母、文王之母太任也。宠言太后有圣善之德，比于文母也。〕兄弟忠孝，同心忧国，〔章：甲十六行本「国」下有「宗庙有主」四字；乙十一行本同；张校同；退斋校同。〕社稷〔章：甲十六行本「社稷」作「王室」；乙十一行本同；退斋校同。〕是赖；〔贤曰：殇帝崩，太后与骘定立安帝，故曰是赖。〕功成身退，让国逊位，历世贵戚，无与为比，当享积善履谦之佑。〔贤曰：易曰：积善之家，必有余庆。又曰：鬼神害盈而福谦。〕而横为宫人单辞所陷，〔两造火备又无征左者为单辞。横，户孟翻。〕利口倾险，反乱国家，〔论语曰：恶利口之覆邦家者。〕罪无申证，狱不讯鞠，〔贤曰：申，明白也；讯，问也；鞠，穷也。〕遂令骘等罹此酷陷，〔章：甲十六行本「陷」作「滥」；乙十一行本同。〕一门七人，并不以命，〔贤曰：七人，谓骘、从弟豹、遵、畅，骘子凤，凤从弟广宗、忠也。〕尸骸流离，冤魂不反，逆天感人，率土丧气。〔丧，息浪翻。〕宜收还耱次，宠树遗孤，奉承血祀，以谢亡灵。」〔贤曰：血祀，谓祭庙杀牲取血以降神也。〕宠知其言功，自致廷尉；陈忠复劾奏宠，诏免官归田里。〔劾，户概翻，又户得翻。〕众庶多为骘称枉者，〔复，扶又翻。为，于伪翻。〕帝意颇悟，乃谴让州郡，〔贤曰：以逼迫广宗等故木。〕还葬骘等于北芒，〔贤曰：北芒山，在雒阳城北，〕诸从兄弟皆得归京师。〔从，才用翻。〕
⑩帝以耿贵人兄牟平侯宝监羽林左军车骑；〔羽林分左右监，各主左右骑。宝监，古衔翻。〕封宋杨四子皆为列侯，宋氏为卿、校、侍中大夫、谒者、郎吏十余人；〔校，户教翻。〕阎皇后兄弟显、景、耀，并为卿、校，典禁兵。〔卿、校，九卿及诸校尉也。〕于是内宠始盛。
帝以江京尝迎帝于邸，〔谓延平元年迎帝于清河邸也。〕以为京功，封都乡侯，封李闰为雍乡侯，闰、京并迁中常侍。京兼大长秋，与中常侍樊丰、黄门令刘安、钓盾令陈达〔百官志：黄门令，主省中诸宦者，钓盾令，典诸近地苑囿游观之处，皆宦者为之。盾，食尹翻。〕及王圣、圣女伯荣扇动内外，竞为侈虐；伯荣出入宫掖，传通奸赂。司徒杨震上疏曰：「臣闻政以得贤为本，治以去秽为务；〔治，直吏翻。去，羌吕翻。〕是以唐、虞俊乂在官，四凶流放，〔见尚书。孔安国曰：俊乂，俊德能治之士。马融曰：千人曰俊，百人曰乂。〕天下咸服，以致雍熙。〔雍，和也。熙，亦和也。〕方今九德未事，〔贤曰：尚书皋陶谟曰：亦行有九德，宽而栗，柔而立，愿而恭，乱而敬，扰而毅，直而翻，简而廉，刚而塞，强而义。又曰：九德咸事，俊乂在官。孔安国曰：使九德之人皆用事。〕嬖幸充庭。〔谥法：贱而得爱曰嬖。〕阿母王圣，出自贱微，得遭千载，〔载，子亥翻。〕奉养圣躬，虽有推燥居湿之勤，〔孝经授神契曰：母之于子也，鞠养殷勤，推燥居湿，绝少分甘也。推，吐雷翻。〕前后赏惠，过报劳苦，而无厌之心不知纪极，外交属托，〔厌，于盐翻。属，之欲翻。〕扰乱天下，损辱清朝，尘点日月。〔朝，直遥翻。〕夫女子、小人，近之喜，远之怨，实为难养。〔论语曰：唯女子与小人为难养也，近之则不逊，远之则怨。近，其靳翻。远，于愿翻。〕宜速出阿母，令居外舍，断绝伯荣，莫使往来；〔断，丁管翻。〕令恩德两隆，上下俱美。」奏御，帝以示阿母等，内幸皆怀忿恚。〔恚，于避翻。〕
而伯荣骄淫尤甚，通于故朝阳侯刘护从兄緕，緕遂以为妻，官至侍中，得袭护爵。〔贤曰：护，泗水王歙之从曾孙。朝阳县，属南郡，故城在今邓州穰县南，今谓之朝城。从，才用翻。緕，古回翻。〕震上疏曰：「经制，父死子继，兄亡弟及，以防篡也。〔贤曰：公羊传曰：刘子、单子以王猛入于王城者何﹖西周也。其言入何﹖篡乱也。冬十月，王子猛卒。此未踰年之君，其称王子猛卒何﹖不予当也。不予当者，不予当父死子继，兄亡弟及也。〕伏见诏书，封故朝阳侯刘护再从兄緕袭护爵为侯；〔从，才用翻。〕护同产弟威，今犹见在。〔见，贤遍翻。〕臣闻天子专封，封有功；诸侯专爵，爵有德。今緕无他功行，〔行，下孟翻。〕但以配阿母女，一时之间，既位侍中，又至封侯，不稽旧制，不合经义，行人喧哗，百姓不安。陛下宜鉴镜既往，顺帝之则。尚书广陵翟酺〔范书列传：酺，广汉雒人。「陵」，当作「汉」。广汉郡，属益州。翟，直格翻。酺，音蒲。〕上疏曰：「昔窦、邓之宠，倾动四方，兼官重绂，〔重，直龙翻。〕盈金积货，至使议弄神器，〔贤曰：神器，谓天位也。老子曰：天下神器不可为也。余谓威福人主之神器，此言弄威福耳。〕改更社稷，〔更，工衡翻。〕岂不以势尊威广以致斯患乎！及其破坏，头颡堕地，愿为孤豚，岂可得哉！夫致贵无渐，失必暴；受爵非道，殃必疾。今外戚宠幸，功均造化，汉元以来未有等比。〔汉元，汉初也。比，频寐翻。〕陛下诚仁恩周洽，以亲九族，然禄去公室，政移私门，覆车重寻，宁无摧折！〔重，直龙翻。折，而设翻。〕此最安危之极戒，社稷之深计也。昔文帝爱百金于露台，饰帷帐于皁囊，〔文帝集上书皁囊以为殿帷。〕或有讥其俭者，上曰：『朕为天下守财，〔为，于伪翻。〕岂得妄用之哉！』今自初政以来，日月未久，费用赏赐，已不可算。敛天下之财，积无功之家，帑藏单尽，〔帑，他朗翻。藏，徂浪翻。单，与殚同。〕民物雕伤，卒有不虞，〔卒，读曰猝。虞，度也；不虞，谓事变出于虞度之外者也。〕复当重赋，复，扶又翻。〕百姓怨叛既生，危乱可待也。愿陛下勉求忠贞之臣，诛远佞谄之党，割情欲之欢，罢宴私之好，〔远，于愿翻。好，呼到翻。〕心存亡国所以失之，鉴观兴王所以得之，庶灾害可息，丰年可招矣。」书奏，皆不省。〔省，悉景翻。〕
秋，七月，己卯，改元，赦天下。
壬寅，太尉马英薨。〔考异曰：传作「策罢」，误。今从纪。〕
烧当羌忍良等，以麻奴兄弟本烧当世嫡，〔烧当豪帅东号，和帝永元元年降。其子麻奴，永初元年叛出塞。〕而校尉马贤抚恤不至，常有怨心，遂相结，共胁将诸种寇湟中，攻金城诸县。八月，贤将先零种击之，战于牧苑，不利。〔汉边郡皆有牧苑以养马，此牧苑在金城界。将，即亮翻。零，音怜。种，章勇翻。〕麻奴等又败武威、张掖郡兵于令居，〔败，补迈翻。令，孟康音连，师古音零。〕因胁将先零、沈氐诸种四千余户缘山西走，寇武威。贤追到鸾鸟，〔鸾鸟县，属武威郡。鸟，音雀。贤曰：鸾鸟故城在今凉州昌松县北。鸾，音雚，沽丸翻。刘昫曰：凉州神鸟县，汉鸾鸟县地，喜麟县则鸾鸟古城也。〕招引之，诸种降者数千，〔降，户江翻。〕麻奴南还湟中。
甲子，以前司徒刘恺为太尉。初，清河相叔孙光坐臧抵罪，遂增禁锢二世。〔臧，古赃字通。贤曰：二世，谓父子俱禁锢。〕至是，居延都尉范邠复犯臧罪，朝廷欲衣光比；〔帝置居延属国都尉，别领居延一城，属凉州。复，扶又翻。贤曰：比，类也。以邠类光，亦锢及其子也。比，音庇。〕刘恺独以〔章：甲十六行本「以」下有「为」字；乙十一行本同。〕「春秋之义，善善及子孙，恶恶止其身，所以进人于善也。〔公羊传曰：曹公孙会自鄸出奔宋，畔也。曷为不言畔﹖为公子喜时之后讳也；春秋为贤者讳也。何贤乎﹖公子喜时让国也。君子之善善也长，恶恶也短，恶恶止其身，善善及子孙。贤者子孙，故君子为其讳也。〕如今使臧吏禁锢子孙，以轻从重，惧及善人，非先王详刑之意也。」〔左传曰：刑滥则惧及善人。郑玄曰：详，审察也。〕陈〔章：甲十六行本「陈」上有「尚书」二字；乙十一行本同；退斋校同。〕忠亦以为然。有诏：「太尉议是。」
鲜卑其至鞬寇居庸关。九月，云中太守成严击之，兵败，〔居庸关在上谷界，盖鲜卑先寇居庸关，遂入云中界也。功曹杨穆以身扞严，与之俱殁；鲜卑于是围乌桓校尉徐常于马城。度辽将军耿夔与幽州刺史庞参发广阳、渔阳、涿郡甲卒救之，〔三郡皆属幽州。〕鲜卑解去。
戊子，帝幸卫尉冯石府，留饮十余日，〔考异曰：袁纪曰：「十二月，丙申，乃还宫」，今从石传。〕赏赐甚厚，拜其子世为黄门侍郎，世弟二人皆为郎中。石，阳邑侯鲂之孙也，〔按范书，冯鲂封阳邑乡侯。鲂，音房。〕父柱尚显宗女获嘉公主，石袭公主爵，为获嘉县，属河内郡，本汲之新中乡也。武帝行过此，闻获吕嘉，因以名县。〕能取悦当世，故为帝所宠。
京师及郡国二十七雨水。〔范书帝纪作二十九。〕
冬，十一月，己丑，郡国三十五地震。
鲜卑寇玄菟。〔菟，同都翻。〕
尚书令祋讽等奏，以为「孝文〔章：甲十六行本「文」下有「皇帝」二字；乙十一行本同；孔本同。〕定约礼之制，光武皇帝绝告宁之典，〔祋，丁外翻，又丁活翻，姓也。约礼，谓以日易月也。前书音义曰：告宁，休谒之名；吉曰告，凶曰宁。〕贻则万世，诚不可改，宜复断大臣行三丧。」〔断，丁管翻；下同。〕尚书陈忠上疏曰：「高祖受命，萧何创制，大臣有宁告之科，合于致忧之义。〔论语曰：人未有自致者也，必也亲丧乎！」建武之初，亲承大乱，凡诸国政，多趣简易，〔趣，七喻翻。易，以豉翻。〕大臣既不得告宁而群司营禄念私，鲜循三年之丧〔鲜，息浅翻。〕以报顾复之恩者，〔诗蓼莪云：父母生兮（我），顾我复我，欲报之德，昊天罔极。〕礼义之方，实为雕损。陛下听大臣终丧，圣功美业，靡以尚兹。孟子曰：『老吾老以及人之老，幼吾幼以及之幼，天下可运于掌。』〔贤曰：言敬吾老亦敬人之老，爱吾幼亦爱人之幼，有敬爱之心，则天下归顺之也。运掌，言易也。范氏曰：老吾老，以老者之礼养吾之老，则谓事亲也，使天下之老者皆得其养，故曰以及人之老。幼吾幼，以幼者之礼待吾之幼，谓爱其子也，使天下之幼者皆得其长，故曰以及人之幼。天下可运于掌，言其易也。〕臣愿陛下登高北望，以甘陵之思揆度臣子之心，则海内咸得其所。」〔贤曰：甘陵，帝父母陵，陵在清河，故北望也。度，徒洛翻。〕时宦官不便之，竟寝忠奏。庚子，复断二千石以上行三年丧。〔元初三年，听大臣行三行丧，今复断之。断，音短。〕
袁宏论曰：古之帝王所以笃化美俗，率民为善，因其自然而不夺其情，民犹有不及者，而况毁礼止哀，灭其天性乎！
十二月，高句骊王宫率马韩、濊貊数千骑围玄菟，〔韩有三种，一曰马韩，二曰辰韩，三曰弁辰。马韩在西，有五十四国。句，如字，又音驹。骊，力知翻。濊，音秽。貊，莫百翻。〕夫余王遣子尉仇台将二万余人与州郡并力讨破之。〔夫，音扶。〕是岁，宫死，子遂成立。玄菟太守姚光上言，欲因其丧，发兵击之，议者皆以为可许。陈忠曰：「宫前桀黠，〔黠，下八翻。〕光不能讨，死而击之，非义也。宜遣使吊问，因责让前罪，赦不加诛，取其后善。」帝从之。
延光元年〔（壬戌、一二二）〕
①春，三月，丙午，改元，赦天下。
②护羌校尉马贤追击麻奴，到湟中，破之，种众散遁。〔种，章勇翻。〕
③夏，四月，京〔章：甲十六行本「京」上有「癸未」二字；乙十一行本同；孔本同；退斋校同。〕师、郡国四〔章：甲十六行本「四」作「二」；乙十一行本同。〕十一雨雹，〔雨，于具翻。〕河西雹大者如斗。
④幽州刺史冯焕、玄菟太守姚光数纠发奸恶，〔数，所角翻。〕怨者诈作玺书，谴责焕、光，赐以欧刀，〔贤曰：欧刀，刑人之刀也。欧，音一口翻。余谓古欧冶子善作剑，故谓剑为欧刀；当音乌侯翻。〕又下辽东部尉庞奋，使速行刑；〔下，遐稼翻。〕奋即斩光；收焕，〔考异曰：帝纪：「建光元年，四月，甲戌，庞奋承伪玺书杀姚玉。」冯绲传亦云「建光元年。」按帝纪，去年十二月，高骊围玄菟，而高骊传有姚光上言，盖光实以延光元年被杀，纪、传误以「延」为「建」。又今年四月无甲戌。〕焕欲自杀；其子绲疑诏文有异，〔绲，古本翻。〕止焕曰：「大人在州，志欲去恶，实无他故。必是凶人妄诈，规肆奸毒。愿以事自上，〔去，羌吕翻。上，时掌翻。〕甘罪无晚。」焕从其言，上书自讼，果诈者所为，征奋，抵罪。
⑤癸巳，司空陈褒免。五月，庚戌，宗正彭城刘授为司空。
⑥己巳，封河间孝王德为安平王，嗣乐成靖王后。〔自是乐成国改曰安平。去年乐成王苌以罪废，今以德绍靖王后。谥法：柔德安众曰靖；恭己鲜言曰靖；宽乐令终曰靖。〕
⑦六月，郡国蝗。
⑧秋，七月，癸卯，京师及郡国十三地震。
⑨高句骊王遂成还汉生口，诣玄菟降，〔降，户江翻；下同。〕其后濊貊率服，东垂少事。〔濊，音秽。少，诗沼翻。〕
⑩虔人羌与上郡胡反，度辽将军耿夔击破之。
八月，阳陵园寝火。〔景帝陵园寝地。〕
九月，甲戌，郡国二十七地震。
鲜卑既杀郡守，胆气转盛，控弦数万骑，冬，十月，复寇鴈门、定襄，〔复，扶又翻。〕十一月，寇太原。
烧当羌麻奴饥困，将种众诣汉阳太守耿种降。〔种，章勇翻。种，音冲。〕
是岁，京师及郡国二十七雨水。
帝数遣黄门常侍及中使伯荣往来甘陵，〔数，所角翻。使，疏吏翻。〕尚书仆射陈忠上疏曰：「今天心未得，隔并屡臻，〔贤曰：隔并，谓水旱不节也。尚书曰：一极备凶，一极无凶。并，音必姓翻。〕青、冀之域，淫雨漏河，〔贤曰：漏，溢也。余谓雨久不上，河堤为之决漏也。〕徐、岱之滨，海水盆溢，〔禹贡：海岱及淮为徐州。故曰：徐、岱。盆，读与湓同，音蒲闷翻。〕兖、豫蝗蝝滋生，〔贤曰：蝝，螽子也，音余专翻。余按蝝，蝗子也；董仲舒云然。左传：宣十五年，冬，蝝生。刘歆曰：蚍蜉木。杜预曰：螽子以冬生，遇塞而死，故不成螽。尔雅曰：蝝、蝮、蜪、蝗也。陆玑草木疏云：螽，幽州人谓庂舂箕，蝗类也。曰螽子者，犹蝗子也。〕荆、扬稻收俭薄，并、凉二州羌戎叛戾，加以百姓不足，府帑虚匮。〔帑，他朗翻。〕陛下以不得亲奉孝德皇园庙，比遣中使致敬甘陵，〔比，毗至翻。〕朱轩骈马，相望道路，〔贤曰：朱轩车，使者所乘也。骈，并也。〕可谓孝至矣。然臣窃闻使者所过，威权翕赫，震动郡县，玉、侯、二千石至为伯荣独拜车下，〔为，于伪翻；下猥为、误为同。〕发民修道，缮理亭传，〔传，株恋翻。〕多设储偫，〔偫，大理翻，具也。〕征役无度，老弱相随，动有万计，赂遗仆从，人数百匹，〔谓缣帛也。遗，于朵翻。从，才用翻。〕顿踣呼嗟，〔踣，蒲墨翻；僵也，毙也。〕莫不叩心。河间托叔父之属，清河有陵庙之尊，〔贤曰：河间王开，安帝淑也。清河王，延平也。陵庙所在，故曰尊。〕及剖符大臣皆猥为伯荣屈节车下，陛下不问，必以为陛下欲其然也。伯荣之威，重于陛下，陛下之柄，在于臣妾，水灾之发，必起于此。昔韩嫣托副车之乘，受驰视之使，江都误为一拜，而嫣受欧刀之诛。〔韩嫣有宠于武帝，常与帝共卧起。江都王入朝，从上猎上林中。天子车驾贠通，未行，先使嫣乘副车，从数十百骑驰视兽。江都王望见，以为天子，辟从者伏谒道旁，嫣驱不见。既过，江都王怒，为太后泣，请得归国，入宿卫比韩嫣；太后由此衔嫣，遂诛嫣。妈，音偃。〕臣愿明主严天元之尊，正干刚之位，〔贤曰：天元，犹干元也。〕不宜复令女使干错万机。〔复，扶又翻。使，如字。〕重察左右，得无石显漏泄之奸﹖〔石显事见二十九卷元帝建昭二年。重，直用翻。〕尚书纳言，得无赵昌谮崇之诈﹖〔赵昌事见三十四卷哀帝建平四年。〕公卿大臣，得无朱博阿傅之授﹖〔朱博事见三十四卷建平二年。〕外属近戚，得无王凤害商之谋﹖〔王凤事见三十卷成帝河平四年。〕若国政一由帝命，王事每决于己，则下不得偪上，臣不得干君，常雨大水必当霁止，四方众异不能为害。」书奏，不省。〔省，悉景翻。〕
时三府任轻，机事专委尚书，而灾眚变咎，辄切免三公，〔贤曰：切，责也。〕陈忠上疏曰：「汉兴〔章：乙十一行本「兴」作「典」；孔本同。〕旧事，丞相所请，靡有不听。今之三公，虽当其名而无其实，选举诛赏，一由尚书，尚书见任，重于三公，陵迟以来，其渐久矣。臣忠心常独不安。近以地震，策免司空陈褒，今者灾异，复欲切让三公。〔复，扶又翻。〕昔孝成皇帝以妖星守心，移咎丞相，〔事见三十三卷绥和二年。〕卒不蒙上天之福，〔卒，子恤翻。〕徒乖宋景之诚；故知是非之分，较然有归矣。〔分，扶问翻。〕又尚书决事，多违故典，罪法无例，诋欺为先，文惨言丑，有乖章宪。宜责求其意，割而勿听，上顺国典，下防威福，置方员于规矩，审轻重于衡石，〔此言决事当依典法也。贤曰：衡，秤衡也，三十斤为钧，四钧为石。〕诚国家之典，万世之法也！」
汝南太守山阳王龚，政崇宽和，好才爱士。以袁阆为功曹，〔好，呼到翻。阆，音浪。〕引进郡入黄宪、陈蕃等；宪虽不屈，蕃遂就吏。〔就辟而为吏也。〕阆不修异操而致名当时，蕃性气高明，龚皆礼之，由是群士莫不归心。
宪世贫贱，父为牛医。颍川荀淑至慎阳，〔慎阳县，属汝南郡。宪，县人也。贤曰：在慎水之南，因以名县。应劭曰：慎水出东北入淮。师古曰：「慎」字本作「滇」，音真，后误为「慎」耳，今犹有真丘、真阳县，知音不改也。阚骃曰：永平五年，失印更刻，遂误以「水」为「心」。余按水北为阳，贤既云县在汁水南，而名慎阳，何也﹖〕遇宪于逆旅，〔逆，迎也，设馆舍以迎客，故曰逆旅。贤曰：逆旅，客舍。〕时年十四；淑竦然异之，揖与语，移日不能去，〔移日，言日移晷也。〕谓宪曰：「子，吾之师表也。」既而前至袁阆所，未及劳问，〔劳，力到翻。〕逆曰：「子国有颜子，宁识之乎﹖」〔贤曰：颜子，颜回也。阆，汝南汝阳人。〕阆曰：「见吾叔度耶﹖」〔黄宪，字叔度。〕是时同郡戴良，才高倨傲，而见宪未尝不正容，及归，罔然若有失也。其母问曰：「汝复从牛医儿来邪﹖」〔复，扶又翻；下同。〕对曰：「良不见叔度，自以为无不及；既其人，则瞻之在前，忽然在后，〔论语，颜回慕孔子之言。〕固难得而测矣。」陈蕃及同郡周举尝相谓曰：「时月之间，不见黄生，则鄙吝之萌复存乎心矣。」〔自朔至晦为一月；三月为一时。贤曰：吝，食也。余谓作事可卑贱者谓之鄙，作事可羞恨者谓之吝。〕太原郭泰，少游汝南，〔少，诗照翻。〕先过袁阆，不宿而退；进，往从宪，累日方还。或以问泰，曰：「奉高之器，譬诸氿滥，虽清而易挹。〔贤曰：奉高，阆字也。尔雅：侧出氿泉，正出滥泉。氿，音轨。滥，音槛。易，以豉翻。〕叔度汪汪若千顷陂，澄之不清，淆之不浊，不可量也。」〔贤曰：淆，混也。量，音良。〕宪初举孝廉，又辟公府。友人劝其仕，宪亦不拒之，暂到京师，即还，竟无所就，年四十八终。
范晔论曰：黄宪言论风旨，无所传闻；然士君子见之者靡不服深远，去玭〔辛：甲十六行本「玭」作「玼」；乙十一行本同。〕吝，〔远，于愿翻。贤曰：玭，音此。说文曰：鲜色也。据此，文当为「疵」，作「玼」者，古字通也。〕将以道周性全，无德而称乎！〔贤曰：道周备，性全一，无德而称，言其德大无能名焉。〕余曾祖穆侯〔贤曰：晋书曰：范汪，字玄平，安北将军。汪生宁，宁生泰，泰生晔。〕以为：「宪，隤然其处顺，〔贤曰：易系辞曰：夫坤，隤然示人简矣。隤，柔顺貌，音大回翻。处，昌吕翻。〕渊乎其似道，〔贤曰：老子曰：道冲而用之或不盈，渊乎似万物之宗。言深而不可测也。〕浅浅莫臻其分，〔分，扶问翻。〕清浊未议其方，〔贤曰：方，所也。〕若及门于孔氏，其殆庶乎！」〔贤曰：易系辞曰：颜氏之子，其殆庶几乎！殆，近也。〕
二年〔（癸亥、一二三）〕
①春，正月，旄牛夷反，〔前汉旄牛县，属蜀郡，后汉省。华阳国志：旄牛县在邳莱山表。〕益州刺史张乔击破之。
②夏，四月，戊子，爵孔母王圣为野王君。
③北匈奴连与车师入寇河西，议者欲复闭玉门、阳关以绝其患。〔贤曰：玉门、阳关，二关名也，在敦煌西界，皆在敦煌龙勒界。复，扶又翻；下同。〕敦煌太守张珰上书曰：〔敦，徒门翻。〕「臣在京师，亦以为西域宜弃，今亲践其土地，乃知弃西域则河西不能自存。谨陈西域三策：北虏呼衍王常展转蒲类、秦海之间，〔贤曰：大秦国在西海西，故曰秦海。余按蒲类海在唐庭州界。盖此时北匈奴虽微弱，然东畏鲜卑，不敢还故地，但结连车师、鄯善以扰河西，故呼衍一部常为河西患。若贤注以大秦海西之国为秦海，则约言之耳。西海广远，甘英之不能越，北匈奴兵威所未尝役属；言展转二海间，特当时上书者张言之耳。〕转制西域，共为寇钞。今以酒泉属国吏士二千余人集昆仑塞，〔贤曰：前书，敦煌郡广至县有昆仑障，宜禾都尉居也。广至故城，在今瓜州常乐县东。注又见四十五卷明帝永平十七年，与此稍异。〕先击呼衍王，绝其根本，因发鄯善兵五千人胁车师后部，此上计也。若不能出兵，可置军司马，将士五百人，四郡供其犁牛、谷食，出据柳中，此中计也。〔四郡，武威、酒泉、张掖、敦煌。贤曰：柳中，今西州县。余按西域传：柳中在后部金蒲城之北，去交河城八十里。杜佑曰：唐平高昌，以田地城为柳中县。鄯，上扇翻。〕如又不能，则宜弃交河城，收鄯善等悉使入塞，此下计也。」朝廷下其议。〔鄯，上扇翻。下，遐稼翻。〕陈忠上疏曰：「西域内附日久，区区东望扣关者数矣，此其不乐匈奴、慕汉之效也。〔数，所角翻。乐，音洛。〕今北虏已破车师，势必南攻鄯善，弃而不救，则诸国从矣。〔言从北匈奴也。〕若然，则虏财贿益增，胆势益殖，〔贤曰：殖，生也。〕威临南羌，〔即湟中及南山诸羌。〕与之交通，如此，河西四郡危矣。河西既危，不可不救，则百倍之役兴，不訾之费发矣。〔毛晃曰：訾之为言量也，不訾，谓无量可比也。訾，子斯翻。〕议者但令西域绝远，恤之烦费，不见孝武苦心勤劳之意也。方今敦煌孤危，远来告急；复不辅助，内无以慰劳吏民，〔劳，力到翻。〕外无以威示百蛮，蹙国减土，非良计也。臣以为敦煌宜置校尉，按旧增四郡屯兵，以西抚诸国。」帝纳之，于是复以班勇为西域长史，〔贤曰：西域都护之长史也。余按班超未为都护，亦为将兵长史。敦，徒门翻。复，扶又翻；下同。〕将兵五百人出屯柳中。
④秋，七月，丹阳山崩。〔丹阳郡，属扬州。〕
⑤九月，郡国五雨水。
⑥冬，十月，辛未，太尉刘恺罢；甲戌，以司徒杨震为太尉，光禄勋东莱刘熹为司徒。大鸿胪耿宝自候震，〔候，见也。〕荐中常侍李闰兄于震曰：「李常侍国家所重，欲令公辟其兄；宝唯传上意耳。〔贤曰：言非己本心，传在上之意。〕震曰：「如朝廷欲令三府辟召，故宜有尚书敕。」宝大恨而去。执金吾阎显亦荐所亲于震，震又不从。司空刘授闻之，即辟此二人；由是震益见怨。时诏遣使者大为王圣修第；中常侍樊丰及侍中周广、谢恽等更相扇动，倾摇朝廷。〔为，于伪翻。恽，于粉翻。更，工衡翻。〕震上疏曰：「臣伏念方今灾害滋甚，百姓空虚，二边震扰，〔三边，东、西、北也。〕帑藏匮乏，〔帑，它朗翻。藏，徂浪翻。〕殆非社稷安宁之时。诏书为阿母兴起第舍，合两为一，连里竟街，〔贤曰：合两坊而为一宅；里，即坊也。〕雕修缮饰，穷极巧伎，〔伎，渠绮翻。〕攻山采石，转相迫促，为费巨亿。周广、谢恽兄弟，与国无肺府枝叶之属，〔府，与腑同。〕依倚近幸奸佞之人，与之分威共权，属托州郡，〔属，之欲翻。〕倾动大臣，宰司辟召，承望旨意，招来海内贪污之人，受其货赂，至有臧锢弃世之徒，〔贤曰：有赃贿禁锢之人。余谓弃世者，见弃于世也。〕复得显用；白黑浑淆，清浊同源，天下讙哗，为朝结讥。〔浑，户本翻。讙，许元翻。为，于伪翻。朝，直遥翻。〕臣闻师言，上之所取，〔师，言，众言也。〕财尽则怨，力尽则叛，怨叛之人，不可复使，惟陛下度之！」〔复，扶又翻。度，徒洛翻。〕上不听。
⑦鲜卑其至鞬自将万余骑攻南匈奴于曼柏，薁鞬日逐王战死。〔鞬，居言翻。薁，于六翻。〕
⑧十二月，戊辰，京师及郡国三地震。
⑨陈忠荐汝南周燮、南阳冯良学行深纯，〔行，下孟翻。〕隐居不仕，名重于也；帝以玄纁羔币聘之；〔玄，黑色。纁，浅绛色。周官考工记曰：三入为纁。尔雅：三染谓之纁。孔颖达曰：东帛，十端也。端则二丈。十端，六玄、四纁。五两，三玄、二纁。纁是地色，玄是天色。贤曰：礼，卿执羔。董仲舒春秋繁露曰：凡贽，卿用羔，羔有角而不用，执之不鸣，杀之不鸣，杀之不嗥，类死义者；羔饮其母必跪，类知礼者：故以为贽。纁，许云翻。〕燮宗族更劝之曰：「夫修德立行，所以为国，〔更，工衡翻。行，下孟翻。为。于伪翻。〕君独何为守东冈之陂乎﹖」〔燮居汝南安城，有先人草庐，结于冈畔，下有陂田，常肆勤以自给。〕燮曰：「夫修道者度其时而动，动而不时，焉得享乎！」〔贤曰：享，通也。书曰：虑善而动，动惟厥时。度，徒洛翻。焉，于虔翻。〕与良皆自载至近县，称病而还。
三年〔（甲子、一二四）〕
①春，正月，班勇至楼兰，以鄯善归附，特加三绶，〔「三绶」，疑当作「王绶」。绶，音受。〕而龟兹王白英犹自疑未下；〔龟兹，音丘慈。〕勇开以恩信，白英乃率姑墨、温宿，自缚诣勇，因发其兵步骑万余人到车师前王庭，击走匈奴伊蠡王于伊和谷，〔蠡，音黎。〕收得前部五千余人，于是前部始复开通；〔复，扶又翻。〕还，屯田柳中。
②二月，丙子，车驾东巡。辛卯，幸泰山。三月，戊戌，幸鲁；还，幸东平，至东郡，历魏郡、河内而还。〔还，从宣翻，又如字。〕
③初，樊丰、周广、谢恽等见杨震连谏不从，无所顾忌，遂诈作诏书，调发司农钱谷、大匠见徒材木，〔调，徒吊翻。见，贤遍翻。〕冬起耱舍、园池、庐观，役费无数。〔观，古玩翻。〕震复上疏曰：「臣备台辅，不能调和阴阳，去年十二月四日，京师地动，其日戊辰；三者皆土，位在中宫，〔贤曰：戊干、辰支，皆士也；并地动，故言三者。考异曰：震传作「十一月四日」。按下文「其日戊辰」，十一月丙申朔，戊辰及十二月四日也。〕此中臣、近官持权用事之象也。臣伏惟陛下以边境未宁，躬自菲薄，官殿垣屋倾倚，枝拄而已。〔贤曰：倚，邪也。拄，音竹柱翻。〕而亲近幸臣，未崇断金，〔贤曰：易系辞曰：二人同心，其利断金。言邪佞之人，不与上同心。近，其靳翻。断，丁乱翻，王肃丁管翻。〕骄溢踰法，多请徒士，盛修第舍，卖弄威福，道路讙哗，地动之变，殆为此发。〔讙，许元翻。为，于伪翻；下同。〕又，冬无宿雪，春节未雨，百僚焦心，而缮修不止，诚致早之征也。惟陛下奋干刚之德，弃骄奢之臣，以承皇天之戒！」震前后所言转切，帝既不平之，而樊丰等皆侧目愤怨，以其名儒，未敢加害。会河间男子赵腾上书指陈得失，帝发怒，则还自敬德。〔贤曰：尚书无逸之辞。还，反也。敬德加谨，以增修其德也。〕今赵腾所坐，激许谤语，为罪与手刃犯法有差，乞为亏除，全腾之命，〔亏，减也。许，讦，居谒翻。〕以诱刍荛舆人之言。」〔贤曰：舆，众也。诗曰：询于刍荛。左氏传曰：听舆人之谋也。诱，音酉。〕帝不听，腾竟伏尸都市。及帝东巡，樊丰等因乘舆在外，竞修第宅，〔乘，绳证翻。〕太尉部掾高舒召大匠令史考校之，〔汉公府诸曹掾，各有分部。贤曰：史谓府史也。余按汉诸官府各有令史。〕得丰等所诈下诏书，具奏，须行还上之，〔须，待也。待车驾行还，上言其事。下，遐稼翻。上，时掌翻。〕丰等惶怖。〔怖，普布翻。〕会太史言星变逆行，遂共谮震云：「自赵腾死后，深用怨怼；〔贤曰：怼，怨怒也，音直类翻。〕且邓氏故吏，有恚恨之心。」〔贤曰：震初邓骘辟之，故曰故吏。恚，于避翻；下同。〕壬戌，车驾还京师，使时太学，〔贤曰：且于太学待吉时而后入也，故曰便时。前书，便时上林延寿门。杜佑曰：便时，取日时之便。〕夜，遣使者策收震太尉印绶；震于是迤门绝宾客。〔柴，塞其门也。〕丰等复恶之，〔复，扶又翻。恶，乌路翻；下同。〕令大鸿胪耿宝奏：「震大臣，不服罪，怀恚望。」有诏，遣归本郡。〔震，弘农华阴人。〕震行至城西夕〔章：甲十六行本「夕」作「几」；乙十一行本同；孔本同；熊校同。〕阳亭，〔雒阳城西也。〕及慷慨谓其诸子、门人曰：〔贤曰：慷慨，悲叹。余谓慷慨，不得意而见于辞色也。〕「死者，士之常分。〔分，扶问翻。〕吾蒙恩居上司，疾奸臣狡猾而不能诛，恶嬖女倾乱而不能禁，〔嬖，卑义翻，又必计翻。〕何面见复见日月！〔复，扶又翻；下同。〕身死之日，以杂木为棺，布单被，裁足盖形，勿归耱次，勿设祭祀！」因饮酖而卒。弘农太守移良〔风俗通曰：齐公子雍食吧于移，其后氏焉。〕承樊丰等旨，遣吏于陕县留停震丧，露棺道侧，?震诸子代邮行书；〔说文曰：邮，境上行书估也。广雅曰：邮，驿也。此言使震诸子代驿吏传行文书也。陕，失再翻。〕道路皆为陨涕。〔为，于伪翻。〕
太仆征羌侯来历曰：〔征羌侯国，属汝南郡。光武以历曾祖歙有平羌、陇之功，改汝南当乡县为征羌国以封之。贤曰：征羌故城，在今豫州郾城县东南。〕「耿宝托元舅之亲，荣宠过厚，不念报过厚，不念报国恩，而倾侧奸臣，伤害忠良，其天祸亦将至矣。」历，邱之曾孙也。〔歙，许及翻。〕
④夏，四月，乙丑，车驾入宫。
⑤戊辰，以光禄勋冯石为太尉。
⑥南单于檀死，弟拔立，为乌稽侯尸逐鞮单于。〔鞮，于奚翻。〕时鲜卑数寇边，〔数，所角翻，下同。〕度辽将军耿夔与温禺犊王呼尤徽将新降者连年出塞击之，还使屯列冲要。〔冲要者，当敌之冲，边之要地也。贤曰：还令新降者屯列冲要。降，户江翻。〕耿夔征发烦剧，新降者皆怨恨，大人阿族等遂反，〔阿族者，新降一部之大人也。〕胁呼尤徽欲与俱去。呼尤徽曰：「我老矣，受汉家恩，宁死，不能相随！」众欲杀之，有救者，得免。阿族等将其众亡去。中郎将马翼与胡骑追击，破之，斩获殆尽。〔贤曰：殆，近也，欲死尽，所余无几。〕
⑦日南徼外蛮夷内属。〔徼，吉吊翻。〕
⑧六月，鲜卑寇玄菟。
⑨庚午，阆中山崩。〔阆中县，属巴郡。贤曰：临阆中水，因以为名，今降州县。宋白曰：「阆水纡曲，经其三面，县居其中，取以名之。〕
  </div>
  <div class="pagination">
   <a href="资治通鉴注_page47.html">
    上一页
   </a>
   <span>
    ...
   </span>
   <a href="资治通鉴注_page43.html">
    43
   </a>
   <a href="资治通鉴注_page44.html">
    44
   </a>
   <a href="资治通鉴注_page45.html">
    45
   </a>
   <a href="资治通鉴注_page46.html">
    46
   </a>
   <a href="资治通鉴注_page47.html">
    47
   </a>
   <span class="current-page">
    48
   </span>
   <a href="资治通鉴注_page49.html">
    49
   </a>
   <a href="资治通鉴注_page50.html">
    50
   </a>
   <a href="资治通鉴注_page51.html">
    51
   </a>
   <a href="资治通鉴注_page52.html">
    52
   </a>
   <a href="资治通鉴注_page53.html">
    53
   </a>
   <span>
    ...
   </span>
   <a href="资治通鉴注_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
