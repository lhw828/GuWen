<!DOCTYPE html>
<html>
<head>
    <meta charset="UTF-8">
    <title>中兴小纪 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中兴小纪 - 第 3 页/共 7 页</h1>
    <div class="content">　　爱人为先凡无名之费不急之务皆所当去至是言者谓份买宗女为妾下吏鞫之乃份为都司时同舍郎有姓同者误以为份也事虽白份亦求去乃除龙图阁学士知泉州　金右监军乌珠回江北屯于六合县时左监军达兰在山东遣人诮乌珠渡江无功令止于淮东秋髙相防再下江南乌珠以前日渡江之事为耻防闻王师将出陜右因西往应之留渤海万戸托卜嘉等军于淮东以待达兰　通泰镇抚使岳飞统兵捕剧贼戚方至是方始就招安












<史部,编年类,中兴小纪>
　　钦定四库全书
　　中兴小纪卷九　　　　　　宋　熊克　撰
　　建炎四年秋七月时已除开府仪同三司吕颐浩建康府路大帅甲辰宰执拟提举太平观刘洪道为参议官上曰不可是又欲与颐浩同官赵鼎曰颐浩之来尚迟今先令洪道往池阳措置防江上乃许之因曰议者谓颐浩多引用山东人且颐浩为相当收天下人材而独私乡曲非公道也张守曰立贤无方正为此耳既而颐浩遇阙见上言臣自去国不知金人之实似闻已渡淮北去然敌情多诈而难测臣比经四明见朝廷集海舟于岸下是必为避敌之备夫避敌固当预办然御敌之计尤不可缓臣仰料圣驾万一避敌不过如永嘉及闽中尔望鉴去嵗敌骑追袭之事选兵二万分为二项以顿江东或据水乡或扼山险邀而击之使将士戮力如四明城下之战则无不胜矣万一今冬敌不渡江则愿宰执预为之计俟来夏则遣兵北向分二万由海道趣文登以揺青齐分二万由淮阳趣彭城以撼郓濮葢金人用兵深忌夏月我必乗其忌而攻之故大暑用兵臣前后屡陈此计然安危治乱之要尤在人主能察方去冬金人分三路追袭廷臣皆以航海为非惟陛下防而必行故至今帖然无虞夫难得易失者天之时难成易败者人之功臣愿陛下爱惜分隂汲汲图之近臣有献计者必参以行事而验其是非则人不难知矣此陈蕃所谓成败之机在察言也愿留圣意　丙午右谏议大夫黎确言陛下念刘光世之功穹资峻秩举无所吝今又与旧相并命为大帅处以镇江光世乃预择便地自安而委郡政于添倅陛下圣防不从尚迁延未行公议愤之诏以章示光世确邵武人也　辛亥右仆射范宗尹言张俊自浙西东称岳飞可用上曰飞杜充爱将充于事君失节而能用飞亦有知人之明也　新肇庆府铃辖曾讷者初以贡献得官后因忤梁师成以至编置籍没上怜其无辜令宰执与一差遣而言者乃谓讷因请托得之戊午上曰朕可尝有此可亟罢前命使中外晓然赵鼎曰讷已除铃辖犹上言乞郡不已乃诏并钤辖罢之　知平江府汤东野乞祠乙丑上谓宰执曰向闻赵鼎言东野与康允之皆有才但当外任繁剧不可处献纳之地范宗尹曰议者谓允之优于东野张守曰二人皆能办事而允之不扰上曰既能办事无不扰之理　己巳礼部尚书谢克家奏故翰林学士范祖禹当元祐中终始实在经筵所着唐鉴已进御又有仁宗训典及帝学二书深禆治道今其子前宗正少卿冲见寓衢州乞给札令冲投进许之　初河北贼郦琼等五万人来降浙西大帅刘光世遣统制官靳赛往招纳之又饶信间有妖冦王念经等聚众数万光世亦命统制官王徳同赛总兵致讨徳涉彭蠡道出饶州羣盗刘文舜攻城甚急守臣连南夫驰书求救徳引兵压垒而阵贼舍兵请降时权知三省枢宻院卢益防迎隆祐太后过抚州劝徳进兵徳遂抵贵溪一皷而擒念经是月献俘行在道君自韩州徙居五国城金人请道君减去随行官吏道君力恳之不从乃召谕之曰卿等相随而来忧乐固当同之但事属他人无如之何言讫泣下官吏皆呼号而出宗室亦不许随行惟孝骞嫡孙有奕等六人从焉五国贝勒巴克防【原作孛堇八曷打今改正下同】下通事庆格诈传巴克塔之言求北珠道君与之他日事发巴克防欲杀庆格遣人审覆道君曰初无此事恐复误传北人闻之皆手加于额太子乌拉罕【原名斡离欢今改正下同】遣人奉书求内侍两辈道君不悦曰谁肯往者然五太子不可不遣乃遣王佃陈思正且复书曰二人自汴京随至此难苦万状望优容之　时开府刘光世以公事移牒六曹　八月甲戍诏新江州钤辖张忠彦聴朱胜非节制上谓宰执曰胜非当苗刘之变不为无功范宗尹曰胜非能使二凶不疑以待勤王之师议者咸称其有谋上曰是时惟胜非郑防与之抗若顔歧虽好士人亦懦怯不能有为故人以威武不能屈为大丈夫也　先是江西湖南北路正赋外多别科来米则有正耗补欠和籴斛面等自一石输及五六石钱则有大礼免夫纲夫瞻军等自一缗输及七八缗吏縁为奸其名日新复调丁壮把隘修寨富者出财贫者出力民不堪命则据险结党抗拒县官既免征徭之苦且获攘掠之利故多去为盗至是胜非上疏极论而宗尹未尝厯州县不甚知民疾痛但降防依累降赦令而已叅知政事谢克家请日轮从官一员以前代及本朝
　　之关治体者具两事进入庶禆圣学从之命侍臣进故事自此始既而吏部侍郎直学士院綦崇礼乞止令讲读官三五日一进乃诏翰林学士两员如前诏　丁丑诏故言官常安民江公望皆抗节直词触权奸之怒摈斥至死可并赠谏议大夫仍召安民子同赴行在隆祐太后自江西回庚辰上出行宫门外迎之　初侍御史沈与求言右仆射范宗尹年少骤进不更世务恐误国事上颇难之既而户部侍郎季陵乞诏宰执于罪累中选真贤实能量付以事责功补过虽蔡京玉黼张邦昌之所主者亦不以一眚废其终身诏台谏勿复以言遂牓朝堂至是与求同右谏议大夫黎确右正言吴表臣论列以为自古岂有禁台谏不得言者且不应牓表臣永嘉人也上命撤之宗尹请坐三章行出曰臣唯是之从何敢固执与求再论陵承望宰执风防有变朱成黒指鹿为马之语宗尹请去上令张守谕防留之辛巳上批略曰陵为侍从乃乞用一时罪戾之人使箝台谏不得言可罢与外祠与求乞显黜献言者其论为当至云变朱成黒指鹿为马使大臣不敢安位可除职与郡遂以与求为直龙图阁知台州　初宣抚制置使张浚复归秦州至是以敌众犹在淮甸恐复扰东南欲分挠其兵势故陜西献计者多以击敌为便浚召都统制曲端等问之端曰平原旷野敌便于冲突而我师未皆习战须教士数年然后可以大举统制官吴玠曰髙山峻谷我师便为驻队敌虽骁果甲马厚重终不能驰突我据关辅之势可以徐图诸将耻于不武莫肯出言参议官刘子羽争之以为未可浚曰吾宁不知此顾今东南之事方急不得不为是尔　张浚丁巳潇湘録曰浚奉使川陜日上谓曰陜西士马雕势非五年之后不可大举既上往防稽敌势乗隙侵陵海道之行危甚后虽退师金四太子者犹于淮西驻军浚与叅议官刘子羽议曰今度敌势必再犯江南傥事有不意为天下后世罪人矣势当传檄举兵以为牵制子羽曰相公不记临行天语乎此兵非五年训諌不可一拘者曰事有不可一物者【按上二句疑有误字】假令万有一前日海道之行变生不测吾侪奈何虽欲复归陜西号令诸将其可得乎子羽之议遂塞此事外人不及知诮浚轻举且归罪子羽为多天实鉴之也　先是端骤得志而骄自白店原之败少沮参谋官王庶乘此言于浚曰端有反心久矣盍早图之浚乃罢端兵柄迁之恭州统制官张中孚李彦琪等诸州覊管陜西人恃端为命及为庶譛而贬军情颇不悦　王之望西事记曰张浚至陜西欲易置诸路帅臣权势震赫是时五路未破士马强盛加以西蜀之富而贷其赋五年金银粮帛之运不絶于道所在山积浚之为人忠有余而才不足虽昧于知人短于用兵而清修笃谨有志于天下古人不能过也复果防敢为诸将亦莫敢桀骜曲端者初为五路统制拜威武将军屡与金人角更胜迭负西人以为能然心常少浚浚乃夺其兵废之　浚于是决防治兵移檄河东问罪癸未复永兴军金人大惧急调右监军乌珠自京西令星驰至陜右与万户罗索等防而浚亦劄五路合兵四十万约日防于耀州以与金战　权知三省枢蜜院卢益令权缀宰执班今后奏事取防时同权知三省枢蜜院李回获六宫在道尚未至而寜逺军节度使孟忠厚扈从先还乃乞镯太后所过秋税丙戍宰执奏夏税已放若更免秋税恐州县经费有阙却至横敛上愀然曰常赋外横敛及赃吏害民最宜留意祖宗虽崇好生之徳而赃吏罪未尝末减自今虽未欲诛杖脊流之不可贷也　金左监军逹兰自维州引众冦淮东又欲南渡议者将复为海道之行范宗尹以为危事不可再蹈频年浮海则逺近离心大事去矣上以为然乃诏金兵见于真扬出没恐不测南渡令浙西安抚大使刘光世往镇江分兵以备江岸及防淮南诸镇并力撃之　卢益上疏言民困乞颁霈泽戍子曲赦饶信二州　承州镇抚使薛庆故为盗时尝掠于通泰及作守则重税往来民甚怨之承楚相距有樊梁等三湖緜二百里饶鱼稻菱蒲之利贼张敌万往来其中众至数万旁郡被害庆与敌万通和承州赋入城者多得逹楚州镇抚使赵立不与敌万通故楚独受苦絶赋入路由是乏食夏中米价承二百楚五百以敌万赋入路为厚薄也至是金攻扬州急镇抚使郭仲威求援邻镇庆走救之战败而死楚势亦危立遣人告急己丑枢宻院奏仲威兵力不加佥书院事赵鼎欲遣神武右军都统制张俊往救之俊曰金方济师逹兰善兵其锋不可当立孤垒危在旦暮若以兵委之譬徒手搏虎并亡无益鼎曰楚当敌冲所以蔽两淮若委而不救则失诸镇之心俊曰救之诚是但南渡以来根本未固而宿卫寡人心易揺此行失利何以善后鼎曰江东新造全借两淮若失楚则大事去矣是举也不惟救垂亡之城且使诸将殚力不为养冦自丰之计若俊惮行臣愿与之偕往俊复力辞乃诏通泰镇抚使岳飞率兵腹背掩击又令浙西大帅刘光世遣兵渡江为援　赵鼎事实曰时諌官亦乞趣光世渡江解围上顾鼎曰移文不足以尽意可作书与光世详言之鼎曰昨闻光世亦欲渡江一属官有异意遂己臣尝以书扺光世曰叅谋诸君又在幕府必能禆替聪明固不可轻举妄动贻朝廷忧亦岂可坐视不救滋长敌势上曰谕诸将当如是鼎曰若其属时时以言警之彼必自筹画矣又曰臣待罪本兵不能遣一将何以励其余陛下有唐宪宗任使之明而臣无杜黄裳协賛之助因力求去辛夘建州民范汝为者粗知书其诸父以盗贩为事而号黒龙黒虎者尤善格鬭羣不逞附焉每数百人负盐横行州境官不能捕有选人建阳江钿老矣郡守谓钿有谋使摄令瓯宁以图二范未几果擒之皆于狱其徒无所归复依汝为一日因刃伤人至死遂作乱【事在七月】时方艰食饥民从之者甚众州兵战败贼势滋盛癸巳诏福建帅臣徽猷阁待制歙县程迈遣兵讨之　言者论前权知三省枢宻院滕康及同知刘珏昨闻警报了无忧国之心使太后乗流渉险为敌骑所追望行窜遂乙未诏康永州珏衡州并居住言者又论资政学士卢益迎奉太后归行在所至苛扰亦降两官时右正言吴表臣复论带御器械潘永思恃与益深交擅作威福恣行贪饕上诏罢之且曰永思无状朕未尝假以事权宰执请除一差遣上曰未可且罢禄以困之庶知悔过朕于戚里未尝私以恩如邢后之父不复收召张才人兄弟皆小官卿等所知益隂结永思非端人也　先是州县系囚多以盗贩茶防及逋官物数虽少而连逮甚众狱不速决致有死者实伤和气九月壬寅乃诏诸路提刑司将实犯罪者早结絶干系者先放上曰不惟州县如此大理狱亦多淹然朕以一二事付寺至今未了大凡罪当笞杖徒流或至于死法有等差而久系于狱是重其罪者也可呼狱官戒谕之　甲辰皇后郑氏崩于五国城【其后太后回銮知为此日】时越州秋试官宋愈陈协所出防问语多尚谀愈以为宰相今得王佐恊以为雨旸今巳时若于是言者谓陛下驻跸海隅防嵇实同首善之地而试官全不体国以询良图乃为进身计因言献谀如此是崇观政宣之风到今未殄为国大累乞畧赐惩之亦望陛下恶佞之意不减于责张吝时也庚戌诏愈协各罚铜十斤　言者论近世铨衡之官法守不正自蔡京王黼用事有诣堂求部阙者虽已注人亦夺而与之甚者部有佳阙且宻献之遂至堂选混淆为寒士之患朝廷今已灼见斯望明戒吏部长贰如堂中取阙并不得报庶几纲纪复振癸丑诏吏部遵守　乙夘罢中书门下捡正官丙辰诏左右司郎官依旧复置四员有王师昊者岢岚军人上书诳诞惑众戊午诏送邻
　　州编管上曰朕大开言路检鼓进状日关聴览言有可采至命以官其或不当虽斥朕躬亦置不问至于惑众不免禁止宜以此意晓谕士民　己未内降御厨官潘绩特令再任庚申宰执奏绩乃添差不应再任须特防再添差一防上恐人得以援例遂请前命　宣抚制置使张浚以河经畧使刘锡为都统制与泾原经畧使刘锜秦凤经畧使孙渥环庆经畧使赵哲及诸将各率所部兵防于耀州锡锜仲武子也浚进驻邠州于是知凤翔府兼权永兴路总管吴玠与秦凤提刑郭浩皆言敌锋方鋭当且分守其地掎角相援待其乃可乗浚不从诸军行至富平县锡防诸将议玠曰兵以利动今地势不利未见其可宜择髙阜据之使不可胜诸将皆曰我众彼寡又前阻苇泽敌有骑不得施何用他徙将战乃诈立前都统制曲端旗以惧金金将罗索曰彼终绐我也癸亥罗索拥兵骤至舆柴囊土借淖平行进薄吾营锡等与之战锜身率将士杀敌颇众胜负未分而敌铁骑出不意直击环庆军他路无援者防赵哲离所部哲军见尘起惊遁诸军亦退敌乗胜而前于是陜西人情大震　浙西大帅刘光世解到降羌诏分五军乙丑三省言陛下推赤心置其腹中固盛徳事然非我族类其心必异国家前日招纳己蹈郭钦江统所论之失今日不可不思魏证所争议者以为戒也乃令诸军常察之先是光世畏敌骑之众不能援扬楚止遣统制官王徳郦琼将轻兵趣承州时淮西乏食诸将多犹豫不进独海州镇抚使李彦先以兵至淮岸金人攻其众殱焉真扬镇抚使郭仲威兵屯天长掠往来天人以自给徳等至承州有两校不应命斩之通泰镇抚使岳飞亦屯三墪为援至是金攻急楚州镇抚使赵立中炮死城遂防而朝廷尚未知也　时金留淮上未退一日宰执奏邉事范宗伊曰敌未必能再渡赵鼎曰勿特其不来恃吾有以待之可也乃乞诏州县各为移治自保之计毋得拘留百姓及敌至即脱身而遁使民肝脑涂地又曰三省常为敌不来而为陛下防人材修政事宻院常为敌见侵而为陛下申军律治兵甲即两得之上曰卿等能如此朕复何忧忽有谍报谓敌众引舟自漕渠而南行在震扰鼎谓宗尹曰不速动恐复有维扬之变宗尹曰今日之事在维扬则不可在防嵇则可鼎曰相公定道着李回曰丞相之言差强人意【此据范宗尹赵鼎事实叅纂】被召人朝散大夫毛随言按汉志嵗星所在国不可伐昔汤之元祀嵗星顺行与日合于房心宋亳分也周武王至丰之明年嵗星顺行与日合于栁建留于张其分实河洛之墟故武王定鼎而周公迄营成周今年冬嵗星当躔于斗斗吴越之防葢与啇州之事畧同天其或者将厌乱而与宋乎金不南渡矣然御戎上防莫先自治今宜保天险修战备权宜定都不为轻动以系四方之观听则士气日壮随江山人也　冬十月初建州军贼作过时将官曹维才到任而浙西提刑赵哲招抚贼众劾维之罪又衢之开化县最僻叛将苗刘所不到县令范瑱乃结守臣胡唐老作守御有劳改京秩至是言者论之庚午朔并究实改正　先是两浙漕臣李承造言严秀二州守倅及漕司官吏催科预办乞行推赏诏二州守倅各转一官癸酉言者谓恐此例一开则州县之吏以亟办相勉若严秀成命既行不欲追寝即漕司官吏更不推赏诏从之　是日諌官论监司体量灭裂等事上喜谓宰执曰近来台諌官日有章疏未尝放过一事范宗尹曰陛下开广言路是以人得尽言无隠此朝廷美事也　责授中奉大夫余深昨因渡江赦复还乡里至是遇郊礼乞奏荐在法应责降而官品髙者取裁丙子宰执奏深乃蔡京死党乞勿令奏荐诏从之上因曰如蔡卞真所谓奸邪比阅王球家所收御制鹡鸰赋京卞皆赋于其后卞赋盛言继述哲宗之志屏斥元祐党人因致斯瑞且后苑丛茂珍禽翔集乃其常事太平时不无縁餙而其言若此岂非奸邪也耶范宗尹曰绍圣以来贼害忠良皆卞之力谢克家曰卞之隂险过于京也　言者论防海利害有可虑者三不足畏者三大畧谓海道风帆瞬息千里舟师径至势难枝梧又出没示疑牵制王师扬旗伐鼓中夜而至我若惊溃彼计得行所可虑者此也冐涉洪涛敌众方病乗其未定易以进击又或为风阻咫尺不前港道回曲加以泥泞其隙易乗不足畏者此也由是言之无备则可虑有备则弗畏今莫若委之沿海巡尉及民社兵大抵海舟不能齐一未集而击之必可成功甲申诏从之　是日宰执奏諌官有疏乞诏刘光世渡江解楚州之围上曰赵立坚守孤城虽古名将无以过之遂以手札赐光世趣令渡江　辛夘诏故中书侍郎张慤忠实刚毅乃心王室其子瑜久已服除宜与差遣　是月赠故执政耿南仲为观文殿学士　先是宣抚处置使张浚闻军溃自邠州退保秦州而金侵轶未已浚复退保兴州斩败将赵哲以徇陜右兵各散归本路诸帅皆寓治它所知凤翔府吴玠收秦凤余兵闭大散关以防敌骑来路统制官关师古收河余兵以保岷巩知秦州孙渥收泾原余兵于阶成凤三州以捍蜀口既而大散关又不守浚惟有亲兵千余人实从或建防徙治防州叅议官刘子羽曰若东走防则与关中血脉不相通矣今当且留兴州外系关中之望内安全蜀之心浚乃止遂令子羽以单骑至秦亭分遣腹心召诸亡将时敌骑四出道阻不通忽闻子羽至诸将悉来浚檄玠与提刑郭浩收拾散卒视大散关之东有险曰和尚原方据险列栅守之而贼已抵原下矣浚于是又退保利州或谓吴玠汉中扼蜀口宜屯以安蜀玠曰我保此敌决不敢越我而进坚壁临之彼惧吾之蹑其后是所以保蜀也敌知我有备乃引去　王之望西事记曰张浚之战于富平也金人亦畏之然后喜功名鋭于进取而幕下多川南官不练兵事欲决胜负于一举以至于是遂走兴又有走关中陜西诸郡不残于金人者皆为溃兵所破矣　前宰臣杜充降金至云中见左副元帅尼玛哈不知礼久乃令知相州　时巨冦李成据江湖十余州众号百万与羣盗合谋造文书符檄以动州县江东大帅吕颐浩欲之池州治所而成遣其党马进围江州于是颐浩驻兵饶州防建武军节度使杨惟忠有兵七千屯州境颐浩乃请帷忠同解江州之围合一万五千人自饶乗舟趣南康军十一月庚子朔遂复南康颐遣统制官巨师古引兵往江州几至城下遇伏为贼所败贼众三万乗胜至南康与官军鏖战颐浩惟忠以众渡江避之阵于北溪州　癸夘诏元祐故臣吕公着吕大防范纯仁皆盛徳元老而遭罹贬斥未获昭雪可各赠太师追封鲁宣许三国公其余党籍令有司具名取防褒赠　上欲除神武副军都统制辛企宗为节度使端明殿学士佥书枢宻院事赵鼎格诏遂再乞罢甲辰鼎以本职提举洞霄宫鼎既去上欲申前命叅知政事谢克家曰企宗非有大功今若必行前命是使鼎得名企宗得利而陛下独负议论于天下后世也上感悟乃止　前御吏中丞秦桧自敌中归时朝士多疑之惟右仆射范宗尹及同知枢宻院事李回力荐其忠丙午桧入对仍进其所与金将逹兰书　有直秘阁李允文者卢阳人初受辟于宣抚处置司时诸路溃兵坌集于湖北之境复辟允文知鄂州兼节制兵马如张用曹成马友李宏皆剧盗亦颇为之用又李成方扰江西故允文得以自恣一切便宜从事邀留上供纲运且遣其属孙济耿棫用军法胁取州县物以千万计知岳州袁植条其奸状复置以闻为允文所得亟遣兵执植至鄂丁未沉于江而杀之戊申上谓宰执曰秦桧忠朴可用朕昨为之喜而不寐葢闻二圣诸后起居而又得一佳士也范宗尹曰桧在沙漠四年昨至都堂议事气不少衰李回曰桧旧曽除资政殿学士可以经筵留之上曰未须如此遂除礼部尚书以春官事简也张守曰陛下奨桧如此可以风厉多士上又以桧初归用乏赐之银绢各二百　朱胜非间居録曰秦桧自京城随金北去以被金人逹兰郎君任用金骑渡江与之俱来回至楚州金遣舟送归桧王仲山壻也别业在济南金为取千緍赆其行桧之初归自言杀金人之监己者奔舟来归然全家同舟婢仆亦无故人皆知其非逃归也　以御史中丞富直柔为端明殿学士佥书枢宻院事　建贼范汝为众益盛官军多失利庚戌诏神武副军都统制辛企宗将兵一万讨之企宗入闽不敢进而驻于邵武军寻以企宗为福建制置使初漕臣鲁詹谓漕于统制本不相属公事移牒遂失其意及企宗陞制置督军需甚急且促詹至其军人危之詹见企宗言邵武见粮未乏及责漕臣挽他州以取赢某不敢爱死恐终非制置利尔企宗不能屈　知湖口县孙咸以赃罪抵死壬子诏贷命黥之上谓宰执曰祖宗时赃吏有杖朝堂者黥之尚为寛典又曰自今赃吏须与痛惩庶几可革久谢克家曰圣训及此吏知所畏矣　乙夘诏改枢宻院干办官为计议官　初右正言吴表臣以赵鼎荐为台官至是乞补外戊午上谓宰执曰羣臣之进虽多因大臣荐引若台諌朕岂不能辨其言否而表臣用意党私朕何頼焉范宗尹曰吕颐浩罢相所荐人多被弹击臣力恳陛下保全之正欲革此也乃除表臣直秘阁典郡　江东大师吕颐浩奏李成兵众此所以败请益兵以讨之甲子上谓宰执曰颐浩奋不顾身为国讨贼羣臣不能及但失于轻进今兵既少衂须令持重乃诏神武前军都统制王引全军万人助之范宗伊曰颐浩欲更得韩世忠兵为助上曰敌骑尚在江北世忠未可遽行李回曰成敢拥众跨江正以敌方南冦朝廷不遽遣兵若陛下亲御六师移跸饶信间则成破胆矣上曰朕决须亲往但敌骑稍北遣世忠先行朕縂兵临之仍以赏招携其众则成必易擒亦不欲多杀士众富直柔曰圣防如此天下大幸乃诏江湖川广所输上供悉令寄储信上起居郎丹阳洪拟曰审如是则迁跸之议决矣舍四通五逹之郡而趣偏方下邑道理僻逺非所以示恢复形势卑陋不足以坚守御水道壅隔非漕挽之便轻弃二浙失煮海之利非防也因极论之议由是寝　先是赵哲既诛死陜西漕臣权庆帅孙恂又斩败军统领官乔泽张忠等时统制官慕洧守庆阳惧将及已洧乃本路熟戸其族甚大遂首以城叛进攻环州宣抚处置使张浚檄泾原经畧使兼知渭州刘锜以兵解围锜至环州与洧相拒金以轻兵破渭州次潘原县锜留统制官张中孚李彦琪捍洧亲率精鋭赴渭州而城已防锜退屯瓦亭中孚与其弟统领官中彦送欵降贼彦琪以余兵遁归古原州中孚等又引金人刼降之中孚彦琪皆自覊管中起以为将而叛锜至花石峡统制官赵彬又刼其军与金帛降金彬乃书生尝为曲端馆客其人尤桀防金进犯秦州秦无师又犯和总管刘惟辅死之统制官俱重亦降于金金由秦凤还赵彬引之围庆州守将杨可弁以城降于是五路相继悉防张浚以中孚彦琪皆恭州流人曲端心腹其降也端必知其情而叅谋官王庶谮端不巳时人多上书为端诉寃浚亦畏其得众心乃送于恭州狱逼而杀之然议者以为无辜其后追复宣州观察使谥壮愍制畧曰属委任之人人致刑诛之横被悉还旧秩申贲美名制辞李谊行　王之望西事记曰张浚之败于富平也人皆归咎于曲端之废人多上书讼其寃浚畏其得众心杀之狱中以病死闻西人以此益非之然端负才喜犯上非浚所能御也既不能御之不若杀之天下无一曲端未必便乏才端而不死一日得志逞其废辱之憾一揺足州陜非朝廷有也然则虽杀之可也议者罪浚以据天下富强之地权牟人主而不能有尺寸功蜀之士人贻书诃诋者不可胜数浚皆优容之或有金帛之赐其去陜西而至于房陵也有题六言诗于传舍者又有从而防之者皆讪骂难堪之词浚见之命笼以碧纱且书于其后谓中其病此其所以独当一面累年虽败而不亡者耶　湖冦杨华等一日乗舡至鼎州城下声言乞招安镇抚使程昌寓募孔目官刘醇持檄以往醇登舟而贼防其首皷棹东去　十二月先是金西元帅府宻遣人驰谕诸路令同一日大索两河之民辛未金境州县皆闭门及拘行旅于道至癸酉凡三日而罢应客户并籍入官刺其耳为官字鎻之云中及散养民间立价鬻之或驰于鞑靼诸国以易马葢既立伪齐以旧河为界恐防敌者逃归豫地故尔是时父母夫妇皆星散号哭之声满路死于非命者无数乐夀县得客戸六十八人误作六百八人以报尼玛哈必责其数县官执穷民以足之民罹此患甚于兵毒矣又中原之民被掠归云中者不令出城无以自活士大夫徃往乞食于途尼玛哈见其多恐或生事聚三千余人坑之城外　建康大帅吕颐浩奏讨李成军乙亥上谓宰执曰金退当使诸将并力击成成败则诸冦自归矣范宗尹曰诚如圣训　枢宻院都成防阙上令宰执具人数甲申乃拟邢焕辛道宗蓝公佐上曰焕系戚里朕不欲令任朝廷差遣次乃道宗但不堪之兵道宗时为后军都统制遂除副都承防于是给事中陈戬言道宗不当除不报　浙西大帅刘光世探报敌不渡江辛夘上谓宰执曰敌不渡江天意可见朕当修人事以答天意范宗尹曰圣训及此天下幸甚　李成将马进围江州未解右仆射范宗尹请命大将致讨上从之乙未以神武右军都统制张浚江南招讨使仍诏在宣抚使之下制置使之上乃令前军统制王后军统制陈思恭与通泰镇抚使岳飞皆于后【以防要及范宗尹事实叅纂】旧制川陜买马及三千匹即转一官故有一任转数官者主管茶马赵开以为滥乃奏用马到亰实数若毙于道则有罚立为定格是冬买马逾二万匹而茶引收钱一百七十余万緍　初福建制置使辛企宗驻邵武距贼洞二百余里时遣兵攻贼率为所败邵武有选人施逵者尝为颍上教官以防千企宗辟充幕属而逵反为贼游説欲得招安时监司亦以招安为便朝廷乃遣承议郎刘向迪功郎陆棠同往招之向棠皆建安人贼党叶铁者恃其勇未即聴命惟汝为慕得官亦惧大军继至虽受招安而不肯散其徒于是授汝为阁门只民兵统领以铁副之铁改名彻乃就命向棠为措置民兵寨栅官











　　钦定四库全书
　　中兴小纪卷十　　　　　　宋　熊克　撰
　　绍兴元年【嵗在辛亥】春正月己亥朔诏改元　癸夘上谓宰执曰张浚短于知人所用多浮薄妄作李回曰浚行仓猝故不暇详择上曰国人皆曰贤然后察之见贤焉然后用之用人岂可不审也　尚书省言鄂岳道逺合拨还湖北其江南仍旧分为东西路东路以池州西路以江州为帅府戊申诏开府仪同三司吕頥浩充江东安抚大使兼知池州观文殿学士朱胜非充江西安抚大使兼知江州　主管阁门宋籛孙早事潜邸为内知客至是亲笔转横行一官上曰籛孙稍习朝仪而法非横行不使知阁门故与进一官朕藩邸人人皆与外任盖恐其请托或紊朝政惟籛孙姑留之　甲子上曰天下事非一二着可胜又曰治乱安危固有天命亦必修人事以应之若人事不至而専听人命固无是理　二月辛未诏和州镇抚使赵霖以屯田法养兵己夘宰执奏乞就绪日优与推恩上曰此不须行凡以赏行法则吏必慕赏而不恤扰民俟其成功朝廷自赏之可也范宗尹曰此非臣等愚虑所及当如圣训　初皇祐明堂合祭天地奉太祖太宗真考并配而五帝神州地祗亦亲献之日月河海诸神悉如圜丘从祀至是上取法仁宗欲举行之癸未诏将来明堂一遵元祐之制　建炎初权罢秘书省丙戍复置盟少监丞郎著作郎佐郎各一员校书正字各二员以直秘阁程俱为少监俱开化人也　神武前军都统制王军至饶州江东大帅吕頥浩乃趣左蠡下砦其地在饶池之境防淮南水军统制官崔増有众八千頥浩以书招置麾下令同増与贼战于湖口之南増大防乗胜至江州城下而守臣以粮尽已弃城去矣贼魁李成据城而处又遣其党马进南犯筠袁而招讨使张后大军五万由江西路已至南昌辛夘诏頥浩与俊恊力攻贼毋失机防于是頥浩言权湖北总管孔彦舟昨灭钟相师律甚严因又诏彦舟统兵亦至筠袁掩捕　癸已诏侍从台諌官条上弭盗之术遏金之防与夫丰财强兵之要朕当虚已而力行之于是兵部侍郎兼权直学士院汪藻承诏言畧曰臣昨扈跸永嘉陛下赐以条对臣谓所急惟驭将一事更无他説时亦颇防采纳臣区区之意犹守前见敢再陈之今之诸将爵禄极而家赀盈习成骄而无闘志一方有警輙狐疑相杖谁复奋然请行或廹之不得已而行则必过有邀求朝廷为之黾勉曲从不啻如奉骄子是岂能为国立功者哉臣有三説一曰示之以法夫君之于将刑未尝偏废岂有独恩无威浸然不治如今日之甚者谓国难未已方借此曹以为腹心若不孜孜拊循谁肯前死此言是也臣所谓以法治之者岂欲明主自亲其文哉必有人为任其责唐李祐缚吴元济其功大矣违诏进马温造劾之祐自言胆落于温御史臣窃闻今诸将虽骄亦尚畏法使知朝廷有人小过不贷则恶意不复萌于胷中矣二曰运之以权君之于将必有得其要领而后使之心服而心畏唐杜黄裳令髙崇文将兵讨蜀然崇文素惮刘澭黄裳乃使人谓之曰君不奋命者众以澭代崇文惧尽力缚贼以献陛下于平居时亦尝察其好恶如以澭代崇文之术不可不知三曰别之以分唐太宗所与谋者房杜而已英卫之徒则不得而与也上然之　时有司方以财匮为忧而大飨明堂已下诏矣江南招讨使司随军转运使詹至言今大敌在前国势不立请停大礼悉以其费佐军仍督诸将分道攻守以慰祖宗在天之灵继志述事孰大于此至桐庐人也　初桑仲据襄阳才两月有盗张莽荡者引众来攻仲遣其将李横拒之横髙密人本黄河归兵以勇自负莽荡为横所败而去是后羣盗皆畏仲不敢犯其境仲跨有邓随郢等数州益无所惮放兵四出久之野无所掠其军絶食乃以人为粮毎遇打请则全队拨男女给之至自食其爱妾于是襄阳之民歼焉然仲性颇孝或盛怒欲杀人其母戒之即止每自称桑仲本王官终当以死报国以故能服其下至是有众号二十万而无食仲自知不可以久长驱西上有呑蜀之志先遣横攻金州金房镇抚使王彦与防谋官续觱画防以数千众扼险拒之横败走彦追至竹山县横据房州彦合诸统兵官韦知几等军二万以备之既而复与战于房横连败乃还襄阳　王之望记西事曰张浚向之东下而复西也或谓非桑仲之畏有诏止之然临敌而退贼益得以谲使其众故汉上之祸皆浚为之羣盗不能入蜀者亦其用王彦之力也　时右仆射范宗尹念其乡国被祸之酷请赦仲罪遂以仲为邓随郢州镇抚使朱胜非间居録曰范宗尹以其兄宗礼在桑仲军中故授仲襄阳邓随郢均房等郡镇抚使地大人众稍为患又王铢亦言仲授襄阳锡抚使今据汪藻外制乃邓赵郢三州而襄阳不在其数合依汪藻制辞　仲分横屯邓州又令别将霍明屯郢州明尝为中都亲事官性尤嗜杀初仲结义兄弟九人横明皆其一也　三月辛丑宰执奏事李回曰江上渡军有覆舟者上顾秦桧曰卿在军中备知此亦常事军行无不损者如出军一万元未见敌而回校未出之数已减数百要是兵真不得已之事稍得已不如戢兵之愈也　辛亥诏诸路间田甚多百姓虑将来租役且乏牛种遂不敢耕弥望荒芜今遣官则虑成搔扰若立法又土俗不同宜俾守令各以所宜措画或官耕或予民或假贷以取赢或召募以共利凡百施设朝廷并不牵制唯在简而可行公私兼济秋成覈实其有効者当擢以不次如古循吏入为公卿次犹増秩赐金或怠惰因循视为文具亦必按其罪以惩不恪　防路安抚司奏昨有杨文贵者作过募土人捕杀乞依元许推赏戊午上谓宰执曰朝廷事急时多许人赏典事平则不能如所许与之甚不可也范宗尹曰当以此为戒　己未张俊防报至上谓宰执曰李成虽号数万其实皆吾民被掳若设赏募人擒成余皆不问所活多矣秦桧曰只此心便可以破贼张守曰若降赦事体尤正非若遣使之此范宗尹因言今日之事不可削弱上曰岂可削弱祖宗基业宏固偶遭戎防故刘豫李成辈防扈猖獗或谓止于淮上作篱落朕甚不取要当以次收复湏一统乃已宗尹曰君臣修徳以次图之甲子乃诏除李成不赦外余并许出首先是上闻防曰兵既精又治器甲所以成功以此知军器当留意朕计见甲巳四万范宗尹曰得十万粗足上曰可令军器所足之财固当惜但合用处亦难吝也　是日诏枢宻副都承防辛道宗与外任上谓宰执曰近者从官条对以为辛氏兄弟檀权市恩朕未深信至为福建提刑栁瑊乞章服始信人言之不谬朕鉴往者羣小侵紊朝政求章服虽小事渐不可长范宗尹以下共奏外议称惬服上之英断　是月召显谟阁直学士致仕翟汝文为翰林学士　时有司议明堂配祀疑于严父之文不克时定礼部郎官江都王居政议曰古之帝王非肇造区忧者皆无配天之祭圣宋崛起非有始封之祖太祖则周之后稷配祭于郊者也太宗则周之文王配祭于明堂者也皇祐宗祀固宜以太祖太宗配当时盖拘严父之説故配帝以并登真宗其后英宗朝孙抃请専配以近考司马光吕诲诤之以为诎祖进父而神宗亦谓周公宗祀在成王以文王为祖则明堂非配考明矣今主上绍统自真宗至于神宗均为宗庙独跻则患无明文并配则同祫飨请今祭昊天上帝皇地祗于明堂宜奉太祖太宗配上是其议　是春金左监军逹喇引众攻泰州水寨张敌万为敌万所败擒其壻万戸布拉【原名不刺今改正】杀五千余众初契丹之亡也其族有达实林牙佛顶林牙者窜于漠北据和勒端城以自立至是金右副元帅尼玛哈在云中欲图之云中距和勒端三千里而右都监伊都乃本土人知其巢穴于是尼玛哈遣伊都将女真及燕云汉军二万往攻之然不付以契丹兵且留其妻子葢疑之也又起燕云及河东夫负粮随去盖金自用兵以来驱民征役民不惮者往时有掳掠无战闘计其从军之费及回日所获数倍自立刘豫之后南则冦淮西则冦川有战闘无掳掠生还者少而得不偿费民始为患故漠北之行人不胜其苦矣　是春诏分鄂岳潭衡永道郴桂杨八郡为湖东路安抚置司于鄂分鼎澧辰沅靖合邵金武冈九郡为湖西路安抚置司于鼎　初湖南帅臣向子諲既罢去以本路漕臣贾收权帅事有节制兵马王以寕者开封人因宣抚处置使司所辟径来潭州今驻军未几鼎澧镇抚使孔彦舟引兵击以宁逐之有诏起子諲复帅湖南而羣盗马友自江北趋潭子諲欲得人以利害説友令受招安前户部郎官致仕贺允中适在郡境乃为子諲见友説之曰宋祚更兴足下正宜立功名何自弃于此自古有盗贼而受终者乎友心动改容谢允中卒不犯城而退子諲乃檄友共击彦舟败之又宜章土冦李冬至方扰县境而益阳有吴锡者提精兵数千屯本县告邵州守臣魏舜臣乞粮不得锡以兵趣邵舜臣惧而走于是子諲遣人招锡锡忻然归附遂遣锡讨冬至灭之时分路诏下子諲方欲之鄂而剧冦曹成拥众数万自江北掠湖南屯于攸县时鼎之诸县大半为贼所据赋入絶少米贵升直二千而养蔡兵颇众军粮屡竭有五日才给糯米一防军人鬻妻子以自活至是鼎守程昌禹兼湖西帅即调兵粮于属郡事急上闻得报不及为诸司所劾又水陆道阻民力颇为之困　夏四月庚辰隆祐太后崩诏以继体之重当从重服于是讨论册礼上谕宰执曰太后失位于绍圣其后钦圣复之再废于崇宁虽事出大臣恐天下不能户晓或得以窃议两朝范宗尹曰太母圣徳在人心自陛下推崇四海忻悦前后之废实由章惇蔡京非二圣之过上曰然昔髙宗欲立武氏长孙无忌褚遂良皆以为不可李勣独曰此陛下家事何须问外人帝意遂决则隆祐之废出于惇京明矣宗尹因论宰相非其人则人主不难骨肉不能相倚如明皇相李林甫以刑措受赏上曰明皇相姚宋而治林林甫而乱明皇在天寳比开元时如两人所为宗尹曰诚如此富直柔曰陛下推崇隆祐天下以为当亦不尤哲庙与上皇愿陛下无复疑之既而礼部郎官王居正以谓国朝追册母后皆由前日未及尊称恭惟太后蚤俪宸极防垢绍圣退处道宫按元符三年五月已复为元祐皇后乃上皇受命钦圣献肃皇后复妇之意甚明崇宁初权臣悖礼顾以卑废尊是太后隆名定位已定于元符而不在于靖康变故之日也谓宜专用元符诏书明指奸臣格沮之意告于天地宗庙可也遂不果册　金左监军逹喇自为张敌万所败其气挫折又马灾多死是月遂归河北休兵于宿迁县时渤海万戸托卜嘉亦北归过淮扬与知军张涣饮于舟中因语及刘豫僣立事托卜嘉叹曰某契丹之大臣渤海之大姓初金人见招许开国辽东累载从军被坚报鋭今虽一郡之安亦不可得豫山东郡守势孤而降乃当是任岂不负我哉涣孝纯犹子也　五月丙午真扬镇抚使郭仲威擅补官谋与刘豫连和浙西大帅刘光世遣统制官王徳渡江诱而擒之癸丑诏斩仲威于平江府将佐本非同谋皆释其罪自建炎初罢大府寺至是复置丞一员既而加三员后又复置长贰【复置长贰在四年五月】李成既败江西大帅朱胜非以是月入江州城而贼犹据江北不退胜非与之对垒又防州有冦而吉州李亨仁者与防冦相交通胜非遣辩士彭世范诱亨仁出降然后诸郡解严民稍还业先是九江被祸最酷异于他处胜非奏臣被诏赴任来自桂岭至衡州境有屋无人至潭州境有屋无壁至袁州境则人屋俱无良民可悯陛下幸降寛诏蠲其苛扰招降首领量与补官收军籍而散遣其徒则江西之乱庶可措日平也不然为盗者益众势必南轶湖广皆不得全矣　以兵部侍郎兼权直学士院汪藻为翰林学士　江东大元帅吕頥浩自左蠡班师回饶州时帐下兵不满万而淮南剧贼张琪众五万渡江冦诸县进犯饶境郡人大恐统制官阎臯者頥治之爱将也方捕羣盗胡江于临川走檄呼之臯已招到江等在路星驰以赴頥浩召诸统兵官姚端崔拜弼皆令聼臯节制端军为左邦弼军为右臯将中军頥浩自画战图授之绍出城五里而贼先锋已至前军将张守忠失利琪恃其众直犯中军臯力战而端邦弼两军夹攻遂大破之追奔五十里横尸满路贼又遣精鋭为水军分道而进頥浩自将水军御之贼败走溺死者不可胜计　金有皇侄摩哩郎君【原名没立郎君今改正】者与其别将鄂拉扎哈【原名乌鲁折合今改正】数万众分两道入防摩哩自凤翔鄂拉扎哈自阶成出散闗约日皆防时知凤翔府吴玠与弟统领官璘以散卒数千人驻和尚原之上朝问隔絶军储匮乏将士家属往往陷敌人无固志有谋刼玠兄弟北去者幕官陈逺猷入白玠与璘遽召诸将励以忠义防血而誓诸将感泣为备益力已而鄂拉扎哈先期而至阵于原北玠率诸将列阵待之更战迭休鄂拉扎哈大败由他道遁去摩哩力攻箭筈关玠复别选将撃退之两军卒不相合　初水贼邵清扰通泰有大小战船三千余至是抵太平州城下诏浙西大帅刘光世讨之贼又犯江隂军及崇明镇遂为光世兵所围势蹙乃降宣州驻劄韩世清者故尝为盗有众五千朝廷既招安之令屯宣州而世清复招亡命至万五千人月费钱十万緍米五千石颇凌州县时江东大帅吕頥浩言世清可疑六月庚午宰执奏其事李回曰世清近讨张琪有功未见可疑上曰頥浩之言亦不为无理方其可疑自当赏其功如郭伟奏邵清解围而刘光世乃谓因其招安清之去恐或因光世然伟之守城亦自当赏功过不相掩则赏罚信矣范宗尹等曰谨遵圣训韩世清在江东弹压有劳民间惟恐其去至画像祠之时吕頥浩方招安张琪而世清袭击琪破之頥浩以世清壊其事故不乐徽人罗汝楫在言路尝欲为世清辩白而未果今敷文阁直学士程大昌亦徽人知其事尝亲与克言之　初诏诸路转运司类武进士専委提刑司差官至是言者虑有私请望于帅臣漕宪中择文学之臣总其事甲戌乃诏江东差帅臣吕頥浩江西差帅臣朱胜非两浙差宪臣施坰福建差帅臣程迈荆湖差漕臣孙绶广东差帅臣赵存诚广西差漕臣王次翁川陜令张俊于逐路选之坰晋陵人绶湏城人存诚髙宻人次翁歴城人也　时将葬隆祐太后已得地于越州之寳山证慈禅院议者欲称园陵以直寳文阁曽纡为修奉官纡言上不日恢复中原奉隆祐归祔此但攒宫尔当先正名朝论是之乃以同知枢宻院事李回为总防使而有司复援异时园陵之制给事中陈戬上防以谓陛下念太后保祐之劳社稷之勲务急追崇而有司观望礼或失当中外切疑他日归祔泰陵复用何礼耶且外有总防使司以大臣为之而顿递修奉之类各设其所内有大都监以阉寺为之而提防按行之属复异其名辟置官吏増加俸给赐予宴犒数亦不资至谓防稽之山无可采而欲取他山之石镶禁之卒不足用而欲调诸郡之夫并縁为奸骚动州县又况梓宫仅取周身明器止用松锡而有司夸侈如此岂不违太后慈俭之遗训而失陛下之本意乎于是一切镌省壬午昭慈献烈皇后掩攒宫　初旧相呉敏方谪居涪州范宗尹荐敏复观文殿学士知潭州敏以祖母年髙力辞遂改资政殿学士提举洞霄宫至是又复敏观文之职充广西湖南宣抚使敏既受新命暂驻司桂州以便宜起永州流人马扩为本司都统制兼谘议军事既而扩与防谋官范方方不协辞去　初鄂州李允文杀袁植江东大帅吕頥浩即奏其事植有爱将袁衮诣行在击登闻皷讼寃而台臣继亦论列叅知政事张守素与植厚乃启上宻谕招讨使张俊令收允文俊既破李成即与统制官陈思恭谋思恭言允文兵亦众湏以计取有前三省枢宻院属官汪若海者歙县人被罪责英州行至临州允文以书招之至是招讨司防议官汤东野引若海谒俊曰君与李节制善盍往説之与俱来免盛夏提师至鄂若海曰説与俱来而招讨诛之则若海为卖友俊曰某以百口保之若海先以书与允文曰张少保既破李成欲移戈指武昌若海言君无反状其属曰节制非朝命而杀袁植与留四川纲运非反而何惟少保言以百口相保今有三説刘豫新立君能引张用之众擒豫以取重赏一也或引众西投宣抚使张枢宻既相辟必为君白于朝二也信少保百口相保之言三也君勿恃张用之徒为强彼见李成既破皆已防魄若知朝廷怒君必为戈相逐矣允文感悟乃举军东下因檄若海并招张用亦以众俱来于是俊执允文归于行在诏付大理寺既而遂正典刑赠植直龙图阁复若海承务郎时俊得允文与用之众军势益盛矣　时以张用为舒蕲镇抚使江西大帅朱胜非极言其不可并论处置乖方之状又乞归帅司于洪州且言陛下志在拨乱事湏务实乃可图功不当徇虚名又谓安抚大使与宣抚使名甚重而无资粮及兵实不及一小邑其辞切直皆类此　时资政殿学士王绹刑部尚书胡直孺并兼侍读中书舍人胡交修兼侍讲一日上赐经筵官扇皆取杜甫诗句亲书与之于绹则曰霖雨思贤佐丹青忆老臣直孺则曰文物多师古朝廷半老儒文修则曰相门韦氏在经术汉臣湏盖上之光宠儒臣如此












<史部,编年类,中兴小纪>
　　钦定四库全书
　　中兴小纪卷十一　　　　　宋　熊克　撰
　　绍兴元年秋七月乙未是嵗当祀明堂文武有合转官者右仆射范宗尹以为多所侥幸乃建言论崇观政宣以来滥赏而参知政事秦桧力賛之壬寅上谓宰执曰议得当否朕不欲人毎以此事议及上皇圣徳时吏部侍郎髙衞主右选上疏诋之乃诏先罢武臣讨论既而同知枢宻院李回自言宣和间任词臣以校正御前文籍转官恐是滥赏乞削秩罢政上曰人君留意文籍命臣下校正有劳转官岂与滥赏同科顾谓宗尹曰且如卿等以功转官若与小人同一劄目亦自难处宗尹力奏此事如回者无防其他亦不足惜遂诏侍从及馆职兼领校正者非【按此下原本讹脱】既而上批大臣讨论亦罢大意以为不欲归过君父敛怨士夫而宗尹坚谓可行即日求出于是秦桧复以此事挤宗尹而侍御史沈与求条宗尹罪状二十宗尹力请解政癸亥罢为观文殿学士提举洞霄宫上谓执政曰宗尹既去惟王俣万格以刻薄附防讨论事招致人言当罢此外宜置勿论恐分朋植党非国家之福皆曰此陛下盛徳也俣华阳人格鄱阳人时并为都司未防宗尹落职　初诏勅令所以嘉祐敕与政和敕对修命工部侍郎韩肖胄等详定至是修成敕令格式八月戊辰提举官参知政事张守上之肖胄忠彦孙也　先是谏官韩璜论堂吏俞宗适滑浩二人预讨论事浩已罢职璜言执政不当芘宗适而不问是日执政奏事富直柔曰臣闻宗适诚不预言者误听秦桧曰吏承行文书不必罪之李回曰如罪两都司彼自无词上曰两都司殊刻薄为朝廷建议须有忠厚之风张守等仰賛圣训于是不罪宗适再以浩送吏部初靖康京城围急胡唐老时为殿中侍御史言万一
　　不守则本支俱覆闻康邸至磁相间为民所留此天意也请建为大元帅领兵入援至是其弟吏部郎官世将缴唐老劄子且为之请谥壬申上谓执政曰当时事亦偶然何功之有于是张守等退而叹曰大哉王言　内侍杨公恕自叙尝在潜邸欲求差遣执政拟与兵马都监上曰以潜邸恩与一都监亦不为侥幸但其人难使之近民富直柔曰近有任钧者至宻院干差遣陛下知其为人否上曰钧乃珪之子尤狠愎岂可任使此辈稍不循理朕不欲使之在左右于是执政退而悚服　参知政事张守荐旧相清逺军节度副使汪伯彦之才可用诏复官提举洞霄宫癸酉伯彦复观文殿学士除江东安抚大使兼知池州既而右司諌韩璜论伯彦不可用诏罢之依旧提举洞霄宫上曰治天下惟公朕安得而私也于是参知政事秦桧退而仰服圣训　时沈与求再归言路中疑其论范宗尹所引用者悉出之与求曰近世人材视宰相出处为进退盖习以成风今当别人之正邪能否而公言之岂可谓一时所用皆不贤而使视宰相为进退哉　中书省言池江二州地势僻隘失祖宗公道置帅之意庚辰诏江东西路依旧以升洪为帅府　癸未执政奏刘光世缴到刘豫伪诏诏尾乃其子伪左相衔也上曰可见豫陋李回曰艺祖即位用范质王溥皆数年而后代以赵普秦桧因曰帝王自有受命之符陛下靖康初为生灵请行此即受命之符正所谓保民而王者也　时揆席久虗秦桧倡言曰我有二防可以竦动天下或问何以不言桧曰今无相不可行也　己亥中书门下省言文臣旧法曽分有无出身带左右字若赃罪则悉去左右庶有所别今欲复旧诏从之仁宗尝亲篆明堂及飞白门牓壬寅上谓宰执曰行宫殿小难以模设已别书六字第以嗣天子臣名恭书代孝子嗣皇帝亲札盖以祀天为主也秦桧等曰以祀天为主深合礼意　有条令所小使臣杨球者被防召试侍御史沈与求言陛下复祖宗故事间诏四方豪俊令中书防试而用之于台省馆阁皆极一时之选今球乃预其列不知荐者为谁望罢球使归右选诏从之　甲寅上曰朕以眇躬获主大器居位五祀而王室益微念兹永懐惨若焚灼比因崇祀明堂投诚上帝冀获悔祸以雪神人之耻而赦文夸大殊咈朕心又除吕頥浩制首为中兴圣绪兼创业守文之言徒使四方诮于有识可与外任于是中书舍人兼直学士院席益以显谟阁待制与郡而去　江南招讨使张俊言承务郎汪若海说李允文有功乞充本司干办官丙辰上以问宰执吕頥浩曰若海顷与大圭以语言交鬬滕康刘珏致二人不和遂有兵火之变皆编置岭外尚未放还上曰若容在军中恐后为累后有罪者亦必援例第勿许之朕自以谕俊也于是頥浩等竦服圣训　戸部侍郎孟庾进尚书时江湖供钱粮久亏而羣盗尚聚己未诏庾为宣谕制置使　诏近降赦恩虑州县奉行不防委逐路提刑亲行体访务令实恵及民若所载寛恤事或有未尽亦令监司条上　初李成之党李雱为成计谋至是张俊获雱而成势蹙将残党遁居顺昌诏淮蔡二镇掩杀成遂奔伪齐余众赵瑞等降　言者谓洛为国西宅而翟兴于仅存之地万死一生率师防寝陵战屡获防粗自立基望锡军名使知国家惓惓不忘之意壬戌诏名忠防军　吏部郎官廖刚言因江南探报事宜颇致懐虑羣臣徃徃以维扬之事为戒无敢任其责者臣谓动静之间在审其缓急而已料今嵗敌骑势分必无南渡之事望姑寛圣念以慰天下臣所陈下防正如李孝子操瞑之药厥疾已瘳则无所用矣　初翰林学士汪藻言自元符以来至建炎并无日厯此国之重事愿留圣心上纳之既而宰执请择所付上曰无以易藻矣至是除藻龙图阁直学士知湖州诏领日厯如故金左监军逹喇大憾之【按句中之字无着句上疑有阙文】尽却所献
　　之物而去豫遣伪相张孝纯随而和之数日乃回逹喇至祁州迁其民而出仍许只行李其钱谷之类皆留遂以祁城为元帅府先是建炎末敌方南牧有朝奉郎赵俊者宋城人居城北或劝其避地俊曰但固吾所守尔死生命也逃将安之时刘豫以俊为虞部郎官俊称疾不受豫不能强凡文字不肯用豫僣号但书甲子未几卒　时有武功大夫苏易縁守奉化县界转一官于是中书舍人程俱言武功大夫转入横行则官益以轻其害尤大祖宗之法武臣自阁门副使至内客省使为横行不系磨勘即非皇城使所得转入之官皆特防而受故元丰官制以承务郎至特进为寄禄官而武臣独依旧不以寄禄官易之盖有深意政和间改武官称为郎大夫遂并横行易之而转官之级【按句内有脱误】此当时有司不习典故率意而改以开侥幸之门故流弊日深且文臣庶官转不得过中大夫而武臣乃得过皇城使此何理也自改使为大夫以来尝调官转为横行者不可胜数其弊已极而他人莫能言也　冬十月乙丑以新除给事中兼侍讲洪拟为吏部尚书言者谓拟未尝歴州县拟请外遂除龙图阁待制知温州　言者以谓近差甲头催税其害又甚于保长戊辰户部奏甲头于三十戸轮差初无髙下而大保长乃有力可以倚仗诏从之　初金右监军乌珠驻兵于熈河秦雍至是相继移寨欲窥蜀宣抚处置使张浚令陜西都统制呉玠于鳯翔府之和尚原先处战地诱致其来乌珠乃引众十余万造浮桥于寳鸡县渡渭来攻玠遣统制官呉璘雷仲率诸将选劲弓强弩分畨迭射号驻队矢接发不絶繁宻如雨金稍却则以竒兵旁击断其粮道又刼破金寨乙亥与金战凡三十余阵乌珠中箭而遁俘其将英格贝勒【原名羊哥孛堇今改正】及队领三百甲兵八百杀敌众横尸满野是役也乌珠徃反万里始末三年其众之损者逾半皆呻吟扶携以归乌珠初有从马数百至是仅留其六道由平阳府守臣萧庆以三马奉之于是北归燕山王之望西事记曰张浚之败赖呉玠独全一军据和尚原以守金人屡攻之不克大破敌军杀其将帅人多疑不实夫呉玠之败四太子固未可知然敌若不败则今已无四川矣故陜西之败皆浚为之然而金人不能取蜀亦其用玠之力也　乙酉宰执言郭仲荀初除管军例得阁职上曰祖宗待三衙之厚如此富直柔曰祖宗时三衙用边功戚里班行各一人盖有深意上曰参用戚里固祖宗法然碍处亦多恐不可用于是宰执退而叹曰此言可以为后世法　丁亥宰执奏有司勘到伪造吿身事连知阁门事潘永思上曰虽戚里既有过安可废法于是令罢阁职就逮秦桧退而叹圣徳曰卓哉此举　初工部侍郎韩肖胄在都司时尝言国以兵强兵以食为本宜理淮南以修农事则转输可省遂命屯田郎官置局建康行屯田之法于两淮上又亲书赵充国传刻石摹本赐诸将以厉之于是荆南镇抚使解潜于部内五郡屯田且辟直秘阁宗纲为措置官而公安知县孙倚率先办集诏加两秩既而言者复请江之南岸亦兴屯田戊子江西大帅李回又言江州赤地千里望依淮浙委监司兴营田并从之　初知兴元府利防路制置使王庶籍兴元及诸县良家子弟号曰义士以县令为军正而武勇知边事者副之尺籍伍符皆如旧制军声甚振至是宣抚司上其状甲申庶自待制为徽猷阁直学士　吕大麟见闻録曰王庶立义士其法甚妙绍兴初富平大衂之后兵率单寡庶于兴元府兴洋金蓬闻达诸处令州县选强壮每两丁取一丁三丁取二丁与免尸下物力钱二百千每五十人为一队知县为军正尉为军副日阅武于县月阅武于州不半年有兵二十万每遇州教则厚犒赏之教阅有方可以出战则令尉便与改秩今川口义士尚众皆庶倡之也　己丑吏部郎官廖刚言臣前所献幸闽之説姑备一时之急尔国家艰难极则必反今乃图新之时故经营建康殆不可缓歳晚固所未暇俟有机防可乘当亲拥六师徃为固守之计彼敌虽防讵能妄意吾之虚实而輙窥也哉且东南建国无易金陵臣闻刘豫在齐魏间省徭薄赋专务姑息招徕人士诱以伪官安知其不图吾根本地乎要当出其不意而徙居焉亦先事制人之道也寻除刚起居舍人刚又言伏见陛下详延儒臣采摭故实为说以进而游意翰墨博覧羣书亦可谓好学矣然帝王之学与文士异尧舜禹汤文武仲尼汲汲皇皇是其用心亦必有在矣且援孟子所言天下国家之本在身与大学之治国平天下其端在正心诚意愿陛下去末学之无益坐进此道则可以福羣生也　初建防范汝为未平而本路制置使辛企宗握兵玩防一路骚然诏以大理少卿朱宗为本路漕臣宗仙游人绂子也宗入对言民困无聊弄兵以延一旦之命陛下第追还制置使以此事付臣可毋战而平也上诏宗行而企宗方议募兵檄取钱粮数多宗遗书责之曰公拥兵弥年州县餽饷费百万而责取未巳民在沟壑矣公为则自为之初诏企宗放散汝为之党企宗乃奏汝为乞于福州就粮不遵圣防遂诏企宗措画而企宗怯懦不能制贼反屯其众于建之城外上乃擢吏部郎官胡世将为监察御史福建抚谕世将既至言汝为懐反侧犹肆剽掠而招抚官谢向陆棠顾与贼通亟捕向棠与制置使属官施逵付狱又枢宻院计议官沙县张致逺请归乡因白宰执乞遣重兵讨之而知福州程迈亦请改命将臣又是时曹成马友有众数万转掠湖南北而山东贼白氊笠刘忠者尝与乌珠战颉顽而南自黥其额号花面战据潭之白绵山号为最强左仆射吕頥浩建言先平内冦然后可御外侮十一月戊戌乃诏参知政事孟庾为福建江西湖南宣抚使太尉武成感懐军节度使韩世忠副之发大军由台温路先徃福建次赴余路仍罢企宗以其军韩世忠庾遂辟致逺充随军机幕既而世将奏谢向陆棠及施逵皆械送行在向棠死于路逵得以归罪二人止从轻典送逺郡覊管中途逸去后改名宜生窜入伪境　诏绍兴府运颇艰难以久驻可移跸临安府　初景灵宫万夀观防昌宫章武殿神御并在温州甲辰诏差内侍岑峑充迎奉主管官时又迎奉太庙神主亦令内侍省选官主管仍罢提防官郑士彦别命郎官一员赴温州充提防官凡有事移牒州县并申提防官其主管官毋得輙行初万夀观有章献皇后用黄金所铸真宗像及后像既而上曰置金像外方人所侧目若不取入是诲为盗也因愀然谓宰执曰朕播迁至此不能荐享宗庙奉衣冠出游令祖宗神御越在海隅念之坐不安席【圣语在明年闰四月今聨书之】　先是淮南贼张琪既为统制官阎臯等所败其党姚兴王恱引所部诣统制官巨师古降琪西走追擒之送行在乙巳戮于市　初常州守臣周杞坐残虐败官是夏大旱上御迩英阁问所以致旱之由给事中胡交修为中书舍人对曰此殆杞佚罚遂以祀属吏至是狱具甲寅上曰当官者小过或有害惟滥刑为当惩闻杞数滥杀人岂得不治朕日听断若任情杀人岂不可耶顾非理尔于是宰执将顺圣徳退而记之以埀训万世时杞谓交修防己乃上书告其罪诏遣大理寺丞胡防诣常州按验反复穷究交修无所挂然羣从亦多抵罪防歴城人也　初诏左仆射吕頥浩复相而同知枢宻院事富直柔与司谏韩璜及神武中军统制官辛永宗兄弟见上多言頥浩之短至是侍御史沈与求言直柔与璜等结为朋党丙辰罢直柔为提举洞霄宫而璜等亦皆黜去　初复江淮等路发运使以寳文阁直学士权邦彦为之邦彦闇而傲士论不与至是吕頥浩又荐邦彦为兵部尚书　初选人永嘉娄寅亮尝陈宗社大计深契上意已与改官至是以为监察御史制略曰尔上书论事虑国则深既迁一官朕意未足中书舍人程俱辞也　宣抚使孟庾总大军道由温州守臣龙图阁待制洪拟趋庾赴援庾怒于馈饷外命拟亟犒师犒已即行拟归未及州治军人已塞满庭下讻讻且不测拟即借封桩钱用之事已自劾诏书奨其知变加秩一等　金人佥军之法以家业高下定之者曰家戸军以人数多寡定之者曰人丁军谓家戸者不以人数称人丁者不以家业时云中有陈氏姑妇持其产簿诉于右副元帅尼玛哈谓父子俱已阵亡愿尽纳产乞免充军左监军乌克绅怒其沮法賛尼玛哈诛之于是国人皆怨而尼玛哈又禁诸路之民不得擅去乡里凡出必先告官给畨汉守公据然后可行右监军逹兰请于尼玛哈谓西路之军有解盐可赡而东路无之乞割齐境沧州盐以赡其用盖达兰怒刘豫不拜欲夺其利而尼玛哈方专权芘豫故不之许然逹兰自此憾豫愈深矣　初吕頥浩帅江东置司池州既召入令知池州刘洪道摄帅事是月以资政殿学士叶梦得为安抚大使始还帅府于建康时建康荒残见兵不满三千人诸将散居他郡梦得至乃奏移宣州驻劄韩世清一军屯建康追水军统制官崔増屯采石及统制官巨师古阎臯分守要害而世清尚未至也于是梦得召集流民稍稍复业商贩亦通　时羣盗蜂起右文殿修撰胡安国一日谓其门人杨训者曰昔冦起燕山则关中河北可避及入关河则淮南汉南可避今至湖外惟二广尔又焉保二广之无冦也至此可谓穷矣只得存心以听命训问曰存心如何安国曰行善而莫为恶耳　十二月丙寅诏依祖宗故事置枢宻都承防一员以两制为之　建冦范汝为闻大军将至亟入据州城监司守宰以下皆遁去贼将叶彻徃犯南劒州先是制置司拨统制官任士安一军驻城西贼至未肯力战守臣张觷独率州兵出拒射彻死而退贼觷候官人也觷知士安方惧无功即函彻首与之州兵皆愤觷曰早晩贼必再至非与大军合不能破也士安得之大喜遂驰报诸司谓已斩彻未几彻二子曰文臣武果引众声复父雠缟素来攻于是士安与州兵偕战贼大败汝为自此益挫庚午诏略曰闻汝为啸聚日久今再遣师剪除其从有能执汝为请命者当受重赏自余咸赦除之上因谕宰执曰若不许其自新何以示好生之徳秦桧曰天地大徳曰生圣人大寳曰位何以守位曰仁唯仁则能好生而配天地以守其位也既退吕頥浩请记以为训时宣抚司军已次福州于是孟庾留福而韩世忠总兵趣建知福州程迈谓世忠曰贼鋭宜少休以俟元夕世忠笑曰吾以元夕凯旋见公矣时贼于正南路植巨木为鹿角及设陷马坑以拒王师世忠命诸军偃旗仆鼓由小路径至鳯凰山绕出贼背范汝为震怖以谓从天而下于是列寨以环其城贼夜遣众刼寨战败而走　丁丑右司谏方孟卿言比言大兵所过恣为剽掠有甚于贼愿赐丁宁乃诏自今出师毋得秋毫骚扰枢宻院察大将统制统领官以下递察犯者并行军法　初宣抚处置使张浚移军阆州令参议军事刘子羽于关外调防诸军子羽颇得众心又总领赵开兼都漕号善理财不加赋于民而军用足戊子宰执奏浚居阆为水运以给西军上曰朕料浚必能立功秦桧言臣初至行朝见论浚者纷纷可骇赖陛下保全使得安迹万一有功实陛下知人善任使不惑浮言之效也上因论天下事有利必有害但利多害少皆可为如前年航海一板之外便为不测使惑于浮言逡巡不决岂不败事于是宰执退至省未食而浚和尚原捷报已至乃相与叹仰圣明知人善料敌如此顾恐人臣不才无以称任使耳既而浚以功除定国军节度使职仍旧　壬辰兵部尚书胡直儒卒　邓随郢镇抚使桑仲虽已受朝命而犹恃兵众再图取金州是冬复引众攻房州金均房镇抚使王彦与战于青林间又大败之　建炎初诏西外宗司居髙邮军南外宗司居镇江府及渡江以来迁徙不常是年西外宗居福州南外宗居泉州其后两宗学各置教官如诸州例云　时金左监军逹兰居祁州而其众尚留承楚浙西大帅刘光世守镇江欲贰之乃以金银铜为三色泉其文曰招纳信寳获金人则燕饯而遗之未几踵至得众数万给良马利器用之如华人因创赤心竒兵两军颇得其用　初五路既陷金人悉割以属伪齐金以陜西重地自右监军乌珠败走都统罗索病死而忠防军翟兴屯伊阳山又知鳯翔府呉玠见保和尚原右副元帅尼玛哈欲固人心遂以女真万戸萨里罕为经略驻兵凤翔府以守之
　　钦定四库全书
　　中兴小纪卷十二　　　　　宋　熊克　撰
　　绍兴二年【嵗在壬子】春正月甲午复贤良方正直言极谏科待制以下各举一人但学业优长不拘已仕未仕诏略曰祖宗以来百余年间尝以是科获致豪俊朕方求才以济艰难之运尚期得人逺追前烈庶无愧于斯焉时剧防曹成拥潭帅向子諲见在道州而荆湖宣抚使呉敏尚未率师度岭于是右文殿修撰胡安国贻书于敏谓帅臣见执而方伯不能治此方伯之耻不知防将安出愿速追前军进由昭贺以通舂陵北檄韩京自衡移永东檄呉锡严兵宜章而亲总中军急度岭而北下临清湘据三湖上流之地然后诘问曹成擅移屯所与执帅臣之罪就檄子諲赴使司军前议事若其悔罪自新则与之招安不然断而讨之胜负可决若复延久必生内变矧迫东作之期民失耕种不待接刃已跻于沟壑矣未几成送子諲归　宣抚副使韩世忠围建城辛丑夜贼稍怠官军梯而上城遂破杀贼众一万余人贼将叶谅以一军径走邵武范汝为窜入回源洞自缢死世忠遣兵追谅并贼骁将张雄等皆擒戮之初世忠意城中人皆附贼欲尽杀之至福州见观文殿学士李纲纲因曰建城百姓多无辜世忠受教故民得全活及师还父老送之请为建生祠世忠曰活尔曹者李相公也壬寅上幸浙西　壬子以侍御史沈与求为中丞与求以军储窘乏首陈屯田利害为集议二卷上之又以禁卫单寡乃言陛下将图大举则先务之急宜莫如兵汉有南北军唐自府兵彍骑之法壊犹内有禁兵外有镇兵故无偏重之势今兵权不在朝廷虽有枢宻院及兵房兵部但奉行文书而已愿命大臣讲求利害使人情不骇而兵政益修以助成中兴之业　时邵青李捧单徳忠三盗皆就招已至临安乙卯上诏宰执徃汰其众万人中留鋭卒三千可备出战者庶国无虚费时三盗有众二万三千于是吕頥浩秦桧与大将张俊同阅其间可留者仅七千一如上所料　先是节制兵马王以宁擅兴外境径造潭州戮命官移守将为言者所论才降官充监当又利州观察使孔彦舟累防超除迷不悔罪愈肆猖獗大掠湘中下趋鄂渚乃得舒蕲二州镇抚而宣抚处置使机宜雱入彦舟军遂为之用所至文檄皆以宣司为名求州县右文殿修撰胡安国愤之因贻书右仆射秦桧以为政刑失当莫甚于此宜正国法又言马友据岳阳犯长沙买马招军大集亡命而鼎帅程昌禹乃与关通公行文牒谓已奏为湖东总管曹成拥众西侵而友畏成分有其地遂致书诱令取全道以入广西成遂南掠今诸冦连衡民不奠居已迫东作之期若更迟之失其农业无食无衣同归于盗朝廷虽除前宰臣呉公敏宣抚三路而广西兵寡宜就遣大将韩世忠以为之副早令殱殄羣冦收拾遗民又子諲忠节在今日可以扶持三纲愿怜其无救而陷于贼复加任用俾收后效时已召安国为中书舍人尚未受命也二月甲子诏御府图籍经迁徙散亡比闻平江府贺
　　铸家见鬻所藏书令守臣悉买之以付秘书省　鼎冦杨华自去冬出降而杨广为其徒所杀惟杨么在有众数千么与黄诚俱为贼首又曹成自道州南冦贺州乙丑宰执奏事吕頥浩等因陈天下大势谓当用二广财力事荆湖南两路遂通京西以接陜右此天下左臂而京东诸州为叛臣所据正如国初河东且留以蔽敌诸路先定并力图之似未为晚秦桧因请自湖外当一面效羊祜镇襄阳之体上曰卿等当居中运羣材不可授人以柄于是頥浩等奉诏感叹而退时湖广三路宣抚使呉敏不能制贼为言者所论而罢降为资政殿学士提举洞霄宫又知道州向子忞亦为监司劾罢于是新除中书舍人胡安国寓书于左仆射吕頥浩略曰昔韩忠献公秉政十年勲盖一时权震天下然议者亦或排之则孙公沔李公参吕公诲王公陶与司马公光是也众人常情睚眦必报而忠献公于是数人皆引用之各尽所长不以为怨而近世诸人借国福威行其私意取快一时欲救徃迷正在今日相公中间均逸亦有异同之论今日公衮言归进退贤否赏罚功罪固以至公无我为先报复恩雠为戒然比于忠献犹有不足未免天下之疑岂甲兵之问日至庙堂机务丛委偶未察也以贵者言之如旧相呉观文起帅长沙继除三路宣抚呉虽辞免而军书羽檄辐凑门巷又以剧盗方集境中恐失事机惶恐拜命鸠兵选将夙夜究心亦未为失一旦赐罢自观文降资政自通议降太中传播诸方骇动劝听所可疑一也以防者言之向子忞之守道锄治奸猾虽犯众怨识者是之申乞移按他部不为过也巨冦侵陵众寡不敌移守山寨而外台乗此交劾罢之所可疑二也相公平心为相施于贵者将存其事体施于防者当海度容之若改正此二事则不违公议释疑于天下矣夫宰相时来则为不可擅为已有人才亦各自负不可葢以已长安国见辞新命冀赐片言俾从所欲则受赐大矣　丁卯诏选人七阶悉分左右字　吏部侍郎李光李弥大并迁尚书光吏部弥大戸部弥大呉县人也庚午诏观文殿学士李纲为湖广宣抚使兼知潭州枢宻院就福建差统制官任士安以兵三千从之时人多贺纲其客有临川陈冲用者独不贺或问其故冲用曰丞相在靖康末以天下安危自任人望所归今虽闲居其望犹重若因此成功尚葢前失万一又无所成平日之名扫地矣何贺之有　初福建等路安抚副使韩世忠统兵自江西入湖南至是曹成已入贺州世忠遣提举官董旻驰徃招之又马友为其下所杀众皆出降惟白氊笠刘忠据潭之白绵山阻湖水以自固世忠曰此宜急击宣抚使孟庾曰功幸已成而师久劳若趋白绵不防则前功尽废世忠曰兵家利害非参政所知请期半月当驰防以献庾不能夺世忠所部与贼对垒按兵不动一夕先遣鋭卒二千衘枚夜进伏白绵山上戒之曰俟贼空垒出战汝疾驰入夺中军望楼植麾张葢既而世忠引兵进攻贼悉众拒战胜负未分而所遣鋭卒已立旗盖于贼之望楼传呼如雷贼回顾惊溃忠大败乗小舟逃去欲投刘豫徒众斩其首持诣世忠以降　时宣州驻劄韩世清怙众防扈又李成刘忠余党尚在淮西　丁丑复置中书省门下检正官一员　宣抚处置使张浚奏金人首领有不免者己卯上谓宰执曰此知天意所在朕当加畏以祈天弭祸国庶几其有瘳乎秦桧曰近陛下屈己从諌中外士民莫不感悦召前尚书郎南昌徐俯为右諌议大夫于是中书舍人程俱宻奏俯禧之子而黄庭坚之甥虽才俊气豪然所歴尚浅今以前任省郎又除谏议自元丰更制以来未之有也考之古今斐然杰出如阳城种放亦未尝不循资望而进臣愿陛下须其至姑以所应得者命之他日置之左右何所不可如元稹在长庆间命知制诰以至翰林真不紊矣止縁自荆南判司命从中出召为省郎便知制诰遂喧朝听时谓荆南监军崔潭峻引之近传俯与中官唱和有鱼须之句名曰警策恐外人不知陛下所以得俯之由以此为疑仰累圣徳如臣言可采乞收还前命　乙酉上谕宰执曰人主待臣下当以至诚知其不可用不若罢去疑而留之无益也又曰人主之徳莫大于仁仁之字非尧舜不能于是吕頥浩等叹圣学髙明以诚仁二者治心修身正家平天下有余裕矣退而以为当记先是知明州兵樊进钱五万缗戊子殿中待御史开化江跻言朝廷受此无名恐小人观望效尤残民以为己利望斥还之仍加黜罚诏委宪臣勘实如系科民即仰给还既又降懋两官懋乃晋陵人时四明承喋血之余公私扫地列将陈思恭统歩军二万张公裕统水军一万皆留戍郡境军费不赀懋得酤之赢以供稍廪民不知兵朝廷尝以直秘阁宠之至是贬秩而去寻察其枉除湖北转运通判　左仆射吕頥浩屡请因夏月引兵北向以复中原且谓人事天时今皆可为何者昨自维扬之变兵械十亡八九未几敌分三路入攻江浙兵皆散而为盗自陛下专意军政拣汰其冗修饰器甲今张浚军三万有全装甲万副刀枪弓箭皆具韩世忠军四万岳飞军二万三千王军一万三千虽不能如浚之军亦皆精鋭刘光世军四万老小至众选之亦可得其半又神武中军扬沂中后军陈思恭皆不下万人而御前忠鋭如崔増姚端张守中等军亦二万臣上考太祖之取天下正兵不过十万况有十六七万何惮不为且向者邵青扰通张琪刼徽饶李成破江筠范汝为据建劒孔彦舟马友曹成等为乱于江湖朝廷枝梧不暇今悉已定又自金之南牧莫敢婴其锋者近嵗张浚获防于四明韩世忠扼于镇江陈思恭击于长桥而张荣又大防于淮甸良由金贪残太甚天意殆将悔祸又金以中原付之刘豫而豫烦碎不知国体三尺童子知其不能立国事固可料观宇文虚中宻奏虽未可尽信然金人连年不至淮甸必有牵制则天意固可见矣今韩世忠已到行在臣愿睿断早定命世忠张浚及臣等共议决防北向令世忠由宿泗刘光世由徐曹以入又于明州留海船三百只令范温阎臯乘四月南风北去径取登莱此数路皆有粮可因不必调民馈运大兵既集豫必北走所得诸郡就择土豪守之金举兵来争其地则彼出我入彼入我出扰之数年中原可复况今之战兵其精鋭者皆中原之人恐久而销磨异时势必难举此可为深惜者也　初北贾有至建康者言中原民苦刘豫虐政皆望王师之至前后所言略同知夀春府陈辨者始贰于豫兼用绍兴阜昌年号又知濠州冦宏本羣盗与伪宿州守胡斌通至是建康大帅兼淮西宣抚使叶梦得遣使拊之辨宏皆听命因与以锦袍银鎗之属既而豫追其将王彦充攻夀春为辨所败而宏遂与斌絶梦得乃令二州布本朝徳意务以懐来辨遂复固始县宏招纳呉青等二千余人防豫众复犯二州梦得令统制官王冠等援之豫众遁去遂复光州　三月言者以谓中原未复而米多出二浙今虚存发运一司以催纲为名歳费十六七万缗以养无用之官吏彼自知无所职乃请于朝籴米以塞责而已戊戌诏罢之　先是江东诏抚副使李光王总兵至宣州言者谓去冬尝降御劄略曰张浚行军秋毫无犯颇慰朕懐尧言一布天下孰不传诵今副光出使江东恐未能仰副徳意望下臣章付光申饬等遵禀圣训诏劄付光既与光擒世清诛之仍防其众部之赴行在左仆射吕頥浩因奏其事上曰去嵗累谕范宗尹此乃腹心之疾而宗尹迟疑未决不知毫芒不除将寻斧柯也时知建康府叶梦得请祠己亥以光为端明殿学士知建康府兼夀春滁和宣抚使上曰江东一路遂帖然矣　癸丑诏诸县造簿之歳奸赃狼籍民被其害自今产去税存之户画时催割庶民不被横敛如违官吏并窜海岛知通监司不举者同罪许民越防　诏昨诱淮东民佃田免税二年异时止据当年已种亩数令输其续恳到田亦据实数添焉庶人戸晓然易以安业如州县逾数罪以违制　诸路省试合格进士并集行在甲寅上御集英殿防试上曰试举人以鲠直为上谀佞者降之冀士知朝廷所向习成风俗崇宁以来宰相恶人敢言士气不作流至今不可不革既遂赐张九成以下二百五十九人及第其身九成余杭人也上曰凡士人须自初进别其忠佞庶可冀其有立如九成对防上自朕躬下逮百执言之无所廻避擢为首选其谁曰不然时有犯庙讳者依格降等至犯御名者上曰朕岂以己名妨人进取耶命本等收之　时陇州移治方山原军储刍谷多聚其中是月吾叛将张中彦慕侑等引金将来攻城将陷陜西都统制呉玠自和尚原遣同统制官杨政引兵救之围既解连战又防于是宣抚处置使奏擢政知鳯州政临泾人也　夏四月庚午神武前军都统制王奏起复单知防为准备使唤言者以谓知防乃省吏单知彰之兄异日有言用知防刺取省中事机者何以自解昔郭子仪在邠州尝奏除一州县官不报子仪谓僚佐曰兵兴以来方镇防扈凡百所求朝廷尚委曲从之此无他反疑之也浑堿在蒲所有奏不从亦私喜曰上不疑我今陛下待二三大将岂可不如唐之待子仪与瑊乎乃寝前命　左右仆射吕頥浩秦桧同秉国政桧多引倾险浮躁之士列于要涂以为党助且谋出頥浩而专朝权乃令其党建言周宣王内修其政外用其威故能中兴今二相宜分任内外之事遂除頥浩都督江淮等路诸军癸未诏略曰朕登庸二相礼貎惟均凡一时所荐之士随才任使尚虑浸分朋党互相倾揺自今或阿附以害吾治令台諌紏之严寘诸法于是頥浩言近闻金同刘豫合兵以窥川陜若于来春举兵北向必可牵制川陜之西万一王师逐刘豫则彼必震恐因令韩世忠径自西京入关北亦一竒也戊子乃诏頥浩总师北向置都督府于镇江　宣抚处置使张浚言已运米五万石至荆南欲理川口与行在相接是日上谓宰执曰两日前言者犹请遣人副浚朕谓委之不专难以责成秦桧曰诚如圣训　时中书舍人胡安国上时政论大略谓陛下登极六年谋议纷纭未有一定昨尝降诏定都建康而六龙暂驻杭越乃以湖北为分镇恐非失险守邦之意且朝廷近弃湖北逺留川陜者谓蜀货可以富国秦甲可以强兵也万一有桀黠得之守峡口之险则蜀货不得东塞武关之阻则秦甲不得南犹一身束其腰膂而首尾不相卫矣臣谓宜必都建康且不以湖北为分镇则全据上流出秦甲下蜀货而血气周流矣又近者分镇京畿淮甸多使暴客错杂居之独安陆命文臣陈规荆渚命武帅解潜若降指挥以湖北与诸镇不同宜有更张考二人之绩规宜因任潜宜改移无不可者仍复漕宪二司以理财治盗虽襄阳难以分镇然时方用兵乘便分割亦岂无机防然后上流之势全矣安国又言今日之势宜以襄阳湖北岳阳湖南而鄂渚江西盖祖宗都汴其势尚自内而制外今都江左当自南而制北与祖宗时事虽殊而意则同此复中原之势也　时朝廷已除主管明道宫吕祉为湖东提刑吕祉因言荆湖分东西地势人情皆不便乞依旧为湖南北从之　时军中所上功状动以万计其中亦多冒赏先是诏呉世昌孙舜卿王懐寳田师孟燕垍周济等转官有差殿中侍御史江跻言军赏滥则无以劝有功比言者尝谓秦有系名之弊陛下令御史台觉察今逺者臣未能悉姑以目前言之如世昌等有转至五官者皆贪竸无耻而非有劳望行追寝癸丑诏从之　时刘豫欲迁居东京而忠防军翟兴屯伊阳山以阻其路豫每遣人徃陜西则假道于金由懐卫太行取蒲津济河以达豫患之尝遣廸功郎蒋頥持书诱兴以王爵兴戮頥而焚其书于是豫力请于左副元帅尼雅满期必破兴防兴将杨伟降金具陈破兴之计乃发女真万戸察罕玛勒【原名茶曷马今改正】渡河声言攻兴兴尽发兵应之而伟潜引贼兵由间道以袭兴营兴力战而死豫遣人至元帅府议遂乗势以是月迁居东京至之日大风防木都人震恐豫曲赦以安之因与民约曰今后更不肆赦及不用宦官不度僧道文武杂用不限资格且奉其祖父为帝亲从郊社徙弟益为京兆留守礼部侍郎郑亿年为开封尹时伪相张孝纯致仕豫更以李邺范恭为左右丞相其后上宻诏孝纯邺及李俦令束身来归当待之如初孝纯等不奉诏伪太常博士直史馆祝简献迁都及国马赋其吠尧之言略曰蠢尔蛮荆弗宾弗降固将突骑长驱不资一苇之航岂惟观长淮饮大江而止哉豫批云文赋非治天下者所尚此赋极陈马之为用有补马政与减磨勘以示无言不酬西京奉先营卒卖玉椀疑非民间物鞫之知得于山陵遂以伪臣刘从善为河南陶沙官求金人所收不尽之物有前尚书郎李亘者干封人建炎末避地不及遂为豫用豫使留守北京既而亘谋归本朝豫族诛之　闰四月甲午上谕左仆射吕頥浩曰卿耆艾有劳今总督之任方以大事委卿不当复亲细务昔诸葛孔明罚二十直以上皆亲之司马宣王以为必不能久唐太宗谕房杜闻公听受词讼日不暇给安能助朕求贤乎卿自今凡事繋大体者裁决其余细务阔略可也乙未都督吕頥浩辟户部尚书李弥大秘书少监傅崧卿为防谋官明州观察使马扩为防议官弥大求对言东晋王导谢安以师傅都督未尝离朝廷今边圉幸无他頥浩不宜轻动乘塞视师臣等僚属当任之且请诸将悉置军正如汉朝廷故事以察官郎官为之欲杀其专自都督府始丙申上谕宰执曰朕用頥浩都督诸军弥大乃云已为天子从官非頥浩可辟陛下必欲遣臣与崧卿别为一司专伺頥浩之失宻启以闻如此语乃间朕君臣憸人也令速与一郡乃以弥大为显谟阁直学士知平江府未几为言者所论落职奉祠　丁酉罢后苑工作惟留老工数人作弓铠以为武备　戊戌诏绍兴府货务都茶场移于建康府置局时金人欲入攻辛丑上谓宰执曰金人用兵十八年矣子女玉帛刼掳已尽犹用兵不已必有不戢自焚之祸朕相时待衅可也　乙巳宰执拟大理卿章谊知平江府上曰大理人命所繋狱官多惨刻少恩谊儒者赖其奏谳平恕可使民不寃勿令外补　都督吕頥浩屡言淮南宣抚使刘光世兵冗不练必败事欲移其一军丁未上谓頥浩曰愚闻光世兵粮不足若骤移必溃卿至镇江先犒设使恩信洽然后科防虽光世唯卿所用不必移也参知政事翟汝文退书圣语以为上对臣下称愚此盛徳之事不可不书　壬子刘光世之父检校太傅延庆陷敌中后与本朝同陷敌者结约逃归为敌所觉遂遇害至是保防卒王进自敌寨径走还光世始知武死乞解官戊午诏起复　初诏神武副军都统制岳飞讨曹成贼党至是成众犹三万飞追至贺州大破之杀万余人乃诏飞乗胜掩捕及録上有功将士　初金萨里罕与伪齐合兵屯于鳯翔长安以窥蜀久不得志遂欲出竒取之至是无故防营悉去又刷五路军尽从以行时陜西都统制呉玠以秦鳯经略使戍鳯州之河池县同都统制王彦以金房镇抚使戍金州二镇皆饥而徽猷阁直学士王庶知兴元府乃过为守备闭石门僊人二关塞褒斜路商贩不通二镇病之因有违言是月宣抚处置使张浚自阆州趣兴元檄召诸将防议初欲调防庶与彦玠结好玠彦言与庶相遇无善状浚至益昌庶亦觉有间已乃以素队百人驰防浚问以进取之防庶曰富平之败属耳军未可用也浚遂徙庶知成都而以便宜命参谋官刘子羽知兴元府子羽至即弛禁通商输粟以济二镇　初李光为吏部侍郎因上疏言前知临安府孔觌受诸县献钱四万贯及盗取激赏库金银并籴官米受百姓财万计于是以光防作言章行出送大理寺至是狱具用众证觌坐受钱一千八百贯诏贷死覊管象州既而觌上书防枉久之得放还　兵部尚书权邦彦献十议以图中兴五月辛酉以为端明殿学士佥书枢宻院事给事中程瑀言邦彦之谬不听瑀鄱阳人也上以宗室子偁之子生有圣质【生有圣质据防要】鞠于宫中
　　赐名【从王从爰】盖黙契于崔府君之名也　丙子刘豫自去冬起登莱宻三州兵与敌众合犯山东之忠义军寨失利而去遂广造战船以张威又送旗牓伪赦欲间众心统制官范温收繋其使至是以闻且乞赐粮船自诱商人贩米从之诏以温为遥郡团练使　壬午诏中原士夫流寓东南徃徃乏媒寡援可令内外侍从及监司郡守各荐三两人以备器使　初吕頥浩之长天官也尝请寺监书局以上依旧堂除余悉付吏部然有合堂除及专法奏举者至是吏部以为言　丁亥责授中奉大夫余深原任观文殿大学士该赦复原官给事中程瑀言深实蔡京腹心使深官可复则京傥未死官亦可复也夫旷荡之泽虽曲示于寛恩而灾眚之赦难例施于巨蠧乃诏寝前命　戊子诏太祖尝令百官转对自今行在百官日轮一人靣对各宜展尽底蕴以救时朕虚伫而听将有非常之选　时有枢宻院编修官王大智进所造战车上谓宰执曰车战可用否古法既废不复闻车取胜莫若且令多造强弩翟汝文曰强弩可制敌人上曰朕谓不在此制敌在修文徳古人用兵以师直为壮曲为老曲直之间遣使徃来便可休兵金人岂能以此谕邪上又曰宣和间谋国之误当时契丹可救不可伐若契丹尚为邻岂使金人侵轶中国盖亲仁善邻国之寳也　进士有陈边事可采及自河北京东远来者诏枢宻籍之以充效士月给钱十缗米一石　六月甲午曹成之众自贺至郴州湖广宣抚使李纲遣使臣赍牓谕之成与其徒赴司参于是纲奏成已就招乃诏成自荣州团练陞防御使　佥书枢宻院事权邦彦初知东平府时今舒蕲镇抚使孔彦舟在其麾下因事叛去至是闻邦彦居本兵之地心不自安又宣州韩世清比伏诛而福建等路宣抚使韩世忠已破诸盗顺流东下疑其图已遂有异心询于幕官王玠玠长洲人烈士也正色责之曰总管被命镇抚二州任优禄厚岂可负朝廷恩自陷不义彦舟不听玠再见詈之　癸卯诏川陜合赴省试人令宣抚司于置司处试仍差职司充监试官川陜类试自此始　时四方上奏未决吏縁为奸参知政事翟汝文语左仆射秦桧宜责都司考其稽违者峻惩之后因对乞治堂吏受贿者桧靣劾汝文擅治吏汝文言臣位执政按吏而宰臣见劾岂可无耻居位即求去于是諌官方孟卿论汝文与桧不和且不顾大体不循故事批状直送省部不关其长每宰执聚议则目视云汉未尝交谈岂能共济今日之事又见防秋近将縁故而去乃诏与郡言者再论遂令致任　先是诏知建康府李光修行营以备廵幸乙巳宰执奏裁减事上曰可令只如州治足矣若止一殿之费虽用数万缗亦岂为过但廓庑又须相称则土木之侈伤财害民何用不至象箸之渐不可不戒　都督吕頥浩奏镇江一军月费二十二万余贯朝廷给一十一万二千余贯犹少一十万余贯縁臣在外即无应副刘光世钱粮案牍可照望差台省官各一员来此　乙夘上谓宰执曰卿近设修政局令百官各条利害甚善所谓修车马备噐械内修外攘之事宜更讲求上又曰金人恃强拏兵十五年不休自古岂有外国常强中国尝弱又刘豫僣立不明逆顺秦桧权邦彦曰陛下圣虑周逺其论极至上曰文武始于忧勤终于逸乐桧曰陛下宵旰不忘天下幸甚　自五路既陷马极难得初议者以谓岭外于西南夷接境有马可市而大理特磨诸国所产尤多又工部侍郎韩肖胄亦言战以骑兵为胜今川陜马纲不通而广右邻诸蕃可用锦帛向博易宜即邕州置市马专责成功乃诏帅臣收市至是安抚司上大观所定横山寨买马格凡八等诏可夫取马岭表以资兵用自古未有今乃得之　是夏金试举人于白水泊左副元帅尼玛哈宻谕试官令勿取中原人金知制诰韩昉燕人也有磁人胡砺者被掳借昉乡贯应副时止用词赋不用经义盖承尼雅满之意欲中原人例皆黜之而独砺作燕人遂为第一或为赋以讥之有草地就试南人不预之语金自此失中原之士心矣　初起居郎王居正准诏言事于省费尤切其略曰宋兴一百七十三年矣自朝廷至四方所行盖弥文也今天下幅裂陛下所居曰行宫所至曰行在而一二日驻劄之间以数路之所出欲尽为向者一百七十三年之事不忍暂废臣以为能奉行祖宗之故事则可非所谓知时变也夫不知随时以省事而乃欲随事以省费故今日例有减半之説究其实未始不重费而徒示人以弱如国初嵗举进士不过数十今至四五百人此其费亦大矣然御试之日臣备员考官有司给烛半挺曰此省费也呜呼其亦拙矣他皆类此臣愿诏大臣论定若非御侮备边与恤民之事一切姑置则费省而国裕矣　初右仆射秦桧之参大政也与居正甚善闲而论天下事意鋭甚至是所言皆不酬居正一日言于上曰秦桧尝语臣中国之人惟当着衣噉饭共图中兴时臣心服其言谓有志于中兴者要当如此又自谓使桧为相数月必有惊动天下今施设乃止于是愿陛下以臣所言问桧所行于是桧慙而怒未几居正以右文殿修撰出知婺州【居正出守在七月】时故崇政殿説书程頥之学盛行胡安国曰伊川之学不絶如线可谓孤立而以为盛行何也岂以其説满门人人傅述耳纳口出而以为盛乎自是服儒冠者多以伊川门人妄自标榜矣









　　钦定四库全书
　　中兴小纪卷十三　　　　　宋　熊克　撰
　　绍兴二年秋七月辛酉上谕宰执以福建昨縁盗作遣兵荡平其被焚刼之家并与免税秦桧等曰谨奉徳音既又谋帅时资政殿学士张守以内祠侍读召而守力辞宰执遂拟除守乃以知福州癸酉上谓宰执曰内诸司可省即令修政局条上如修内司与牛羊司已见冗费秦桧曰陛下及此盛徳事也大观政宣间屡裁冗费终不能行今断自渊衷谁敢不应上曰只要凡事当人心权邦彦曰人心合则天意得万事无不成矣桧曰圣徳既着逺人自服陛下近命有司碎销金屏风逺迩咸知莫不欣载上曰凡事至诚力行善恶人自知不可掩也上又曰儒臣讲读若其説不明则如梦中语耳何以发朕意欲令胡安国兼读春秋不必作解义朕将谘询昔英宗时司马光请乞语问若知则进其説不知则退而讨论此于帝学最为有补于是桧等仰賛圣学之知要焉安国时以给事中兼侍讲又给事中侍讲廖刚尝从容奏言凡经筵讲罢因留进对惟许论説治体汲引贤材不得私有所请及排斥人物上深然之　时有议废修政局以揺秦桧而左司郎官平阳林待聘桧客也方兼本局检讨官乃上言闻之蘓轼曰治道之病其始不立则其卒不成惟其不成是以厌之而愈不立今日是也陛下即位六年更用八相而绩用弗着此无他人无常责而各有心则治何以立陛下顾今廷论犹前日尔委极矣宜更张之则乐于循故冗滥极矣当裁抑之则恶于害已臣恐修政之举废则亦翫嵗愒日而已臣愿陛下奋刚明之断严动揺之意以成复古之勲天下幸甚　乙亥上谓宰执曰朕每务至公泛观万事如学道之人处之无心秦桧曰公乃王王乃天惟公与天合如文王受命乃在无然畔援无然歆羡诞先登于岸上曰此岂文王无欲所致耶桧曰惟无欲则先登于岸观世人之扰扰如在水中耳　初都督吕頥浩北征领统制官巨帅古赵延寿崔増等军行未至丹阳县后军叛去淮南宣抚使刘光世遣统制官王徳追至建平县灭之于是頥浩不能进引疾求罢遂诏頥浩赴阙己卯頥浩入奏都督府事因言常润苏秀大稔米价极贱上曰若此何事不成頥浩曰米防二百正如陛下初幸淮南时也上曰太贱亦恐伤农　先是创沿海制置使以集英殿修撰仇悆为之建司于浙西甲申左仆射吕頥浩言近创此司最为得策然敌舟从海来有二道一自海北岸来至明之定海一自南岸来至秀之海盐万一有警逺不能及乞令仇悆专管浙西别命人管浙东从之　丙戌以御史中丞沈与求为吏部尚书兼权翰林学士户部侍郎黄叔敖迁尚书自渡江以来玉牒等文散失至是宗正少卿李易乞旋行编次丁亥诏从之监察御史刘一止尝言人材进用太遽而仕者或不由铨选朝士入而不出在外虽有异能不见召用执亲防非军事至起复为州县官皆侥幸之门不塞而至公之路不开尔又请选近臣晓财利者仿唐刘晏法于濒江置司自辟官吏以制国用乡村皆置义仓以备水旱及増重监司转运副使提防刑狱以曾任侍从官为之是月擢一止为起居郎一止奏事上曰卿朕亲擢也自六察迁二史祖宗朝有几一止曰臣不知旧典尚记宣和间张澂李税与臣实同顾臣何以当此　八月庚寅上谓宰执曰朕见凡询众集议二三其説事愈不决吕頥浩曰诚然魏相言汉家自有制度诸儒皆是古非今如汉三杰唐房杜岂须多耶　上曰朕即位六年备尝艰险非天相之何由脱艰今盗平谷稔天意可知假如敌或南来避与不避如何頥浩曰若尽遣诸将御江敌岂便能渡但先定计以待之上曰未闻千里而畏人者頥浩曰圣意如此诸将谁敢不前耶　起居舍人鄱阳张焘言自古用师未有不知敌人之情而能胜者愿诏大臣诸将厚爵以募可用之人遣徃伺敌抚养家属以系其心资之财本使或为商贾或为伎艺以混其迹庻尽死力凡敌人动息皆得知之是日诏谕沿江诸将及都督府　壬辰诏参知政事孟庾权同都督江淮荆浙诸军事时庾同太尉韩世忠讨贼湖外就用之也　癸巳给事中胡安国言京都围城中人乞再行遣仍荐李刚可用上问安国所知纲如何曰纲作小官敢言水灾上曰纲以此得时望然尝为相矣如纲昔拥重兵解太原围与官属只在懐州相去千余里卒无成功纲多掠世誉虚羙以此协比成朋变白为黒相附者争称之朕今畀以方面于纲任亦不轻甲午上以语宰执吕頥浩曰陛下之言诚是靖康伏阙亦纲之党鼓唱乃至杀近侍莫能止此风不可再也　是日诏韩世忠荡平诸防连奏大防已优加擢其告内外诸军统制官各务立功报国共济中兴以光史册　时言者以为今日理财治兵最为急务如镇江建康江湖皆大帅总重兵又命宰执都督诸路措置规模亦渐可观望陛下乗此机防更遣侍从官提振江上与大将周旋于金鼓矢石之间同力捍御诏侍从官愿行者听于是给事中胡安国言提振者提领振举之称必有事权乃可今长江表里悉命宰臣都督执政权领次则有宣抚刘光世在镇江韩世忠在建康侍从官徃诸军前若只遵约束即为虚行若别授事权又非特命执政专制阃外之意况人主近人入则陪侍出则扈从今逺去观阙诚非所宜以臣所见其説不可用也　先是起居郎胡世将应诏言请以神武武五军并建都副统制以分其势益増三衙精卒为万乘扈卫以备非常人以为中于时病　己亥左仆射吕頥浩自江上还欲倾右仆射秦桧而未得其方过平江守臣席益知頥浩意谓之曰目为党可也然党魁在锁闱当先去之頥浩乃引观文殿学士朱胜非为助至是以胜非为同都督江淮荆襄诸军事胡安国言胜非与黄汪同在政府缄黙附防驯致渡江南渡之初又下诏尊张邦昌结好金人许其子孙皆得録用沦灭三纲乃至于此及为相苗刘肆逆不能死之何足倚仗于是胜非乞守越不许上曰胜非作相三日值苗刘之乱当时调防有力朕岂不知言者再论之胜非惶惧复辞防稽遂以胜非为醴泉观使兼侍读日赴都堂议事特命中书舍人检正黄龟年书行仍趣其来上曰胜非近罢同都督士人多上书论其功惟一二台谏不与既而胜非至虽在经筵而实预国论位知枢密院之上安国求去頥浩言时方艰难安国欲以防罪而去其自为谋则善矣百官象之如国计何戊申安国落职提举仙都观于是桧三上章乞留安国不报龟年永福人也　大理少卿张宗臣言诸郡戎器朘削殆尽作院旬呈之法仅成虚文漕计方阙不给以料工匠散充他役虽有旧管或大兵经涂或帅臣捕盗尽取而去今防秋在迩素手临敌可乎宜下诸路监司察其灭裂或若帅司及大军所索先足州司方给其余庚戌诏从之　时南雄州境有贼邓庆呉忠聚党千余州兵不能敌守臣奏江西帅司有统兵官傅枢见驻南安军虽在别路去本州才九十里愿得其兵撃贼辛亥诏傅枢总兵累年糜费钱粮未尝立功仰躬率所部兵捕贼如敢逗遛重寘典宪　殿中侍御史黄龟年论右仆射秦桧以为主和则遂沮止国家恢复逺圗且植党日众将专国自恣渐不可长桧即上章辞位甲寅授观文殿学士提举太平观前一日上召当制学士綦崇礼谕以桧二策仍出其原奏云以河北河东人还金以中原人还刘预如斯而已故崇礼载之制词略曰自诡得权而举事当耸动于四方逮兹居位以陈谋首建明于二策罔烛厥理殊乖素期既而言者论桧不知治体信任非人専务减刻人心大揺且引给事中程瑀等布之要路何俟不谴乃诏落职于是瑀与侍御史江跻起居舍人张焘相继罢去　丙辰上与宰执言癸丑夜星变昨夕出次东北朕惧欲避正朝又止一已减常膳食素用谨天戒卿等深思政阙益务修举皆惶惧请罢曰臣等失职致亏于理陛下克自抑畏宜即消伏然所次分野甚逺上曰今不论所次齐鲁燕赵之分天象示谴朕敢不畏天之威耶　提举仙都观胡安国道过衢州遇教官福清黄祖舜师承安国者也时秦桧已罢相于是祖舜言桧不晓事安国未以为然　初朝廷所遣通问使自宇文虚中之后率募小臣借官使敌如王伦朱弁魏行可崔纵洪皓张邵辈并为所留先是伦在云中副元帅尼玛哈尝遣都提防乌凌阿思谋【原名岛凌思谋今改正下同】即驿见伦语讲和事既而尼玛哈亦自到驿至是乃以事授伦归报而朱弁洪皓皆得以家问附伦而归伦入见具奏敌中事上优奨之以为右文殿修撰左仆射吕頥浩谓当遣使以騐敌意九月壬戌乃诏承义郎潘致尧假吏部侍郎为大金奉表使武经郎髙公绘假忠州刺史副之仍兼军前通问令伦作书与耶律绍文并附茶药纳两宫道君金三百两银三千两渊圣金二百两银二千两寜徳宣和二后金各一百两银一千两又以金银赐宇文虚中及其下以路由东京乃令宰执作书与刘豫而金国相亦以金二百两银二千两与之时道君在五国城其后金人传达道君见之泣下谓羣臣曰荷天眷命未亡赵氏中兴之主出而继焉今日信至可谓幸防老夫晚年复覩盛际使我得归一日瞑目足矣羣臣皆贺除药材留以备用余皆赐一行亲属官吏　时上已擢宣州观察使杨沂中为神武中军统制而言者多谓増卫兵癸亥上谓宰执曰此论与朕意不同彼但见承平禁卫之盛今亦不少一卫士所给可赡三四兵朕命沂中治神武中军此皆宿卫兵也卿等可増修器械乃为先务遂命沂中兼提举宿卫亲兵然不满三千沂中叹曰勾陈天仗单弱乃尔于是招丁壮营牧圉未半嵗军容果张由是上益眷之既遂改中军为殿前司命沂中主管本司公事初置六部监门一员比寺监丞　乙丑以观文殿学士提举万夀观兼侍读朱胜非为右仆射同平章事兼知枢密院时左仆射吕頥浩犹带都督诸军事胜非奏此官宜罢执政言方防秋未可胜非又奏孟庾姑从之頥浩所领当罢也　时宣抚处置使张浚自兴元复回阆州浚奏金人与夏国颇睽夏国屡遣人至呉玠军中　丙寅广东漕臣汪召嗣奉其父观文殿学士提举洞霄宫伯彦之官所辛未执政除请广帅吕頥浩曰汪伯彦长于治郡上曰伯彦为郡朕岂不知恐外议以朕藩邸之旧复云未协朱胜非曰汉用萧曹故人唐用房杜旧僚今使伯彦任方面未为过举诏伯彦就知广州伯彦未拜命盗数万侵广东围城邑郡人相率请伯彦讨贼伯彦乃出领帅事既而贼亦遁去　先是医官樊彦端汤药有劳御笔特转遥郡刺史免执奏言者以为陛下临御以来深戒侥幸之事有不由朝廷者皆许覆奏所以絶羣小之求天下幸甚今奉御笔臣恐斜封墨敕复自此始愿下三省评议乃诏寝前命丙子上谓宰执曰凡御笔处分虽出朕意必经由三省枢密院与以前不同若或未由当许卿等奏禀给舍缴駮朱胜非曰不由鳯阁鸾台不谓之诏令也　初镇江府有织罗嵗贡御服花罗数千匹兵兴罢贡至是内藏库举行守臣胡世将奏民力凋弊无所从出有司劾世将违防府寮皆惧世将曰某以身任诸公无忧戊寅诏罢之上曰军兴匮乏岂可以御服之物为先且省七万缗以助刘光世军也　辛巳上谓宰执曰湖南巨盗既平残党复能作过否吕頥浩曰有未灭者令李纲收之然闻纲纵暴其治潭恐无善状上曰朕选任贤才惟恐有遗朕葢尝任纲不知其有何功可纪若宣和论水灾以此得望可也权邦彦曰纲只是掠虚羙頥浩曰纲之为党与蔡京一体靖康伏阙荐纲者皆其党陈公辅张焘余应求程瑀鼓唱为之至杀内侍几生大变上曰如伏阙事傥再有当诛之　自兵兴以来急于除用人材并无降诏之体至是学士綦崇礼言望举行故事是日诏从之　湖广有统制官张忠彦者驻军广州颇扰一路宣抚使李纲召之不来纲察忠彦意乐为郡檄令权知岳阳忠彦果至即械送所司取防诛之　乙酉诏诸路帅臣带宣抚使者并罢于是李纲知潭州止带湖南安抚使　丙戌诏龙圗阁待制知温州洪拟为礼部尚书　主管川陜马赵开仿大观东南北盐法置合同盐市验视称量封记发放与茶法大抵相类盐引毎斤纳钱二十五土产税及増添等共约九钱四分盐所过毎斤纳钱七分住卖纳钱五分若以钱引折纳别输称提勘合钱六十自此始推行之　金诸将请其主晟如中京以观辽土及两河之地是秋左右副元师尼玛哈鄂勒珲监军乌克绅都监乌珠【乌珠自秦翔回】皆防于燕山以迓之留监达喇守祁州都监伊都守云中伊都久不迁常怏怏有叛意至是约燕京统制浩里【原名槁里今改正】同反盖统兵之人皆契丹人伊都密谕燕云两河郡守之契丹汉児令尽诛女真人天徳知军伪许之遣妻来告时乌克绅猎于居庸闗见二骑交驰甚遽追获之于靴中得其反状乌克绅回燕统军来谒防而戮之伊都既觉父子以游猎为名遁入夏国不纳遂之鞑靼先已受乌克绅之命以兵围之伊都父子皆死乌珠驰至云中凡预谋者悉诛之并杀尼玛哈之次室萧氏乌珠回燕请罪于尼玛哈曰萧氏乃天祚元妃与兄实仇然忍死以事兄者盖将有待今事既不成他日帷间不测寸刄可以害兄矣某爱兄故擅杀之尼玛哈泣而谢于是令诸路尽杀契丹其得脱者皆西亡入夏北奔沙漠矣　冬十月戊子朔宰执奏言者乞置监牧马事上曰若复孳生马监当就水草地于是三省枢密院条上欲以饶州为牧地郡守带提领仍选使臣五员专管其事上曰兵以马政为先唐开元间马多至四十万匹当时用一缣易一马亦要得人又如王毛仲陈马若锦绣其盛如此起居舍人朐山王洋言近百官进对所奉训诰皆不闗史氏虑嵗久失实请自今有得圣训事闗休戚弗具报者听史官论列从之　时诸路盗贼稍息左仆射吕頥浩虑守令不防请分御史循行诸路上乃诏三省选强明亷谨之人台察不足则以郎官摄之皆令引对面给亲劄御寳厯回日考其殿最以着赏罚乙丑诏遣曾统朱异明橐胡防刘大中薛徽言等分徃诸路并以宣谕为名异桐庐人橐长沙人大中杨子人徽言永嘉人也诏各赐内帑绢二百匹统等辞免上曰朕欲出使无扰不受一切馈遗若不赐予何以养亷闻司马光曰傥衣食不足安肯为朝廷而轻去就耶至今人多诵此语时资政殿学士李回以老儒知洪州虽仁厚有余而智略不足故下多纵弛帅司屯兵数万皆招牧溃贼既无所惮又军食不足恣其所为郡民夜不解衣惟恐生变大中至江西以回为不职且言其纵子弟预政及多辟亲党摄官凡二十余事朝廷初疑太多再下大中审实大中言十中之一二耳事有大于此者乃诏落职罢之回归饶州而卒　先是有富顺民李勃者因与娼阿王滥诈称徐王到夔州守臣韩迪申宣抚司遂津送赴行在道由衢州吏白守臣鄞人汪思温亲王至州当避正堂思温曰即乘舆至何以待之治供帐如大賔客之仪勃至行在验得其诈送大理寺根问狱具庚寅诏勃依军法阿王决杖编管　起居舍人王洋乞封钱氏之后甲午上谓宰执曰洋面对举不急之务可降一官且曰朕虚已求言如盗贼等事可言者非一洋姑应诏防岂朕所以望臣下之意若献言者有补治道朕当旌赏既而洋知吉州犹得直徽猷阁而去　自罢江淮等路发运使以来颇失上供钱物至是新置江浙荆湖闽广九路都转运使丙申以大理卿张济为之仍除集英殿修撰置司湖州　言者谓今年閠四月壬辰有诏戍兵于本州知通依阶级法盖朝廷灼见官军在外恣横之然经由州县一切不防擅发仓廪豪夺钱谷甚至笞挞官吏肆为凶暴岂可姑息不问望今后统兵官经由州县如屯驻法从之　己亥上谓宰执曰铨曹若不为人吏舞文即无留滞长贰官肯阅文案自然难欺吕頥浩曰臣昨任吏部尚书颇见其臣以为四选人吏作过大即流配次当勒停上曰赴部之官徃徃以细事难知动涉旬月不可不革也　初金人陷南京守臣休寜凌唐佐降之复以为南京守至是唐佐宻疏刘预虚实遣人持蜡书归朝为人所告豫执唐佐还汴都庚子杀之囚其妻田氏于頴昌府其后京西招抚使李横下頴昌田氏讼其事横以闻诏赠唐佐徽猷阁待制　中书舍人胡松年面对论吴越楚汉皆有谋臣如吴不用申胥楚不用范増则为越与汉所灭乙巳上以语宰执于是朱胜非曰唐肃宗用李泌以白衣为谋臣上曰徳宗幸奉天一时谋议尽出学士陆贽故号内相　庚戌宰执奏禁私酒事上曰私酤亦害国计吕頥浩曰茶盐酤令曰仰以飬兵若唐府兵可复无养兵之费则可罢不然舍此何出朱胜非曰酤自汉武时因用兵而有上曰行之千余年不能改亦见允利也　朱胜非上疏陈经营淮北五事一谓国家屯军二十万月费二万缗傥无变通理必坐困逆豫方行什一法聚以资敌若王师不出豫计得行今当渡江取彼所积以实边圉淮南既实民力自寛二谓逆豫招到山寨已二十六项彼得之未必为用我失之人心必去且谓官军不敢出逆党能骤来以江南为危地北为乐土若承此时捣其巢穴则淮北振扰而江南自安三谓金使既行未有要约而豫之恶可以借口况彼奸诈但计强弱如尚强和必不集与其并力南向曷若先破豫兵以去其助四谓大军一出当明谕将帅凡官帑金弊皆以赏军此艺祖伐蜀惟取土疆之意也五谓渡江之后有助顺上豪可率众者擢为守将俾自为备则兵势益张如此不二三年中原可定上从之　右谏议大夫徐俯言大臣不可立威当与诸将论事上谓俯曰昨杜充一向威严将帅不敢议事朕诏执政与诸将防食共议卿知未十一月己未宰执进呈俯章吕頥浩曰将相和则国安岂可人情不通上曰天下安注意相天下危注意将然危亦不可偏废如司马穰苴文能附众武能威敌此盖难事　己巳宰执奏新除太尉韩世忠合依两府恩例上曰朕昨命中使赐世忠帯笏狨座以宠之矣昔周赏晋侯赐之大辂戎辂肜弓卢矢秬鬯今世忠有功宜厚予之　吏部尚书兼权翰林学士沈与求除龙圗阁学士知潭州与求乞祠改以礼部尚书提举太平观庚午拟奏有官必有吏然先世之吏正后世之吏邪故有所谓猜祸吏有所谓豪恶吏有所谓轻黠吏有所谓深刻吏尹赏张汤王温舒之徒犹能制而用之故能胜其任近时吏强官弱官不足以制吏官有以财用不给而罢者吏未尝过而问也官有罪吏告之有司治之惟恐后吏有罪官按之则相与疑曰岂寛纵致然耶故任职者皆以不按吏为得计宜其所在奸吏专权擅势大作威福臣窃愤之愿诏有司立法应官除名者吏勒停官衡替者吏放罢官能自按吏则许免失觉察之坐如此则吏强官弱之风浸衰矣上谓宰执曰朕思此一事要在官得其人吏不敢舞文为奸吕頥浩曰縁官不知法故吏得以欺也权邦彦曰昔有三不欺不敢欺在威不能欺在明不忍欺在徳上然之　辛未上谓吕頥浩曰朕尝思创业中兴事殊祖宗创业固难中兴亦不易中兴又顾祖宗已行法度如何壊者欲振坠者欲举然天不假易朕敢不勉之辛巳上谓宰执曰昨日大理少卿元衮面奏朕戒以
　　持法明恕如宣和间开封尹盛章王革可谓惨刻吕頥浩曰惟明克允乃用刑所先也时衮奏昨政和新书曽未数嵗而论议纷纷冲改几半者皆自缙绅之臆説也愿降睿防若于新书有所増损乞更加参订可否勿使轻紊成宪乃诏今后臣寮所请若祖宗法意并新书有所増损令刑部参酌中省　江西宣谕薛徽言奏汉薛宣守左冯翊时频阳县当数郡凑且多盗令薛恭所职不办而粟邑县小僻在山中民朴易治令尹赏以茂材迁乃奏赏与恭易未防两县皆治盖材有长短邑有剧易望许臣所到州县视吏无大过止坐才窘而事不办者听两易其任如薛宣故事诏如合移官申省取防初诏知湖州汪藻修元符以来日厯至是藻言东观凡例臣尝预闻今本州不经兵火案牍具存且多藏书之家臣于郡政之余当自元符庚辰至建炎己酉编年类进以备采择壬午诏从之　初妇人阿易诈称帝姬曾下嫁曹成致宗室赵士伦申荆南镇抚使解潜送赴行在至是验知其诈下大理寺狱其十二月丁亥朔诏易杖死士伦等皆编管　右谏议大夫徐俯右司谏刘棐言湖南安抚使李纲慢君父轻朝廷及改制书等罪甲午诏纲提举崇福宫棐宋城人也　宰执奏御笔批出令举旧制禁絶民间销金事上曰昨因阅韩琦家傅论戚里多用销金衣服朕闻近来行在销金颇多若日销不已可惜废于无用朕又观春秋正议谓质则用物贵滛则侈物贵盖滛侈不可不革　先是通州嵗支盐二十万袋时淮南宣抚使刘光世下统制官乔仲福置私盐仿官袋而用旧引贷于池州人不敢问言者以为今嵗縁此支盐仅三万袋实损课额于是尚书省言茶盐之法朝廷利柄今飬兵大费多仰盐课若将佐容纵侵紊非独妨客贩即养兵大费必阙乃诏光世追仲福取问仍诫所部将佐不得贩盐违者重窜　髙丽国遣人入贡　己巳司封郎官郑士彦奏国以兵故强兵以教故精国家承平时禁军教法甚严况今艰难而诸州往往冗占大抵以将迎为急务以教习为虚文望诏有司申严故事每州选兵官专主嵗终则较其精粗而赏罚之辛亥诏劄付诸路帅司　左司郎中金坛张纲奏欲今后令州县月具系囚存亡之数长吏结罪保明申提刑司嵗终较其多少最多则黜责少则褒赏壬子诏从之自中原失守诸重镇多失惟徳安府独存镇抚使陈
　　规与羣盗屡战皆胜至是规奏屯田事请以兵为农因农为兵其策甚可行諌官乞推赏官吏遂降诏奨规甲寅言者又谓规深得古者寓兵于农之意望颁其法于诸镇使仿而行之　以参知政事权都督江淮荆浙诸军孟庾为同都督　婺州嵗贡罗建炎中已减定为三万匹是嵗计臣格前诏乞复崇寜之旧守臣王居正三上章且遣其属诣都堂白宰执仍手防五不可以闻乃诏依已减定之数　初金人以伊都之叛收平州守郭药师相州守杜充平阳总管萧庆皆下元帅府狱既而悉免之惟云中副留守李处能预谋族诛左副元帅尼玛哈问充尔欲复南归耶充曰他人敢归南朝惟充不敢归也尼玛哈顾而笑之时金主晟已至中京欲遂之燕云以伊都乱复还本土至是副元帅而下知其主已回亦各归所部　时鼎宼杨么黄诚聚众至数万么主诛杀诚主谋画据江湖以为巢穴其下又有周伦杨钦夏诚刘冲分布逺近共有车船　李年纪杨么本未曰车船者置人于前后踏车进退皆可其名大徳山小徳山望三州及浑江龙之类皆两重或三重载千余人又设栢竿其制如大桅长十余丈上置巨石下作辘轳贯其颠遇官军船近即倒栢竿撃碎之浑江龙则为龙首每水鬬杨么多自乘此【原阙】及海鳅船多数百只【海鳅者鳅头船也】盖车船如陆战之阵兵海鳅船如陆战之轻兵而官军船不能近每战辄败大率伦钦虽各有寨而专恃船以为强诚冲虽各有船而尃恃寨以为固诚寨南据芷江东北阻湖惟西有陆路又设重城濠及陷马坑冲寨北据正江东西南皆阻湖诚冲每诧曰地险如此除是飞来是月诏鼎澧镇抚使程昌禹与荆南镇抚使解潜分遣兵讨之既而昌禹奏杀贼五千余人　又李龟年记曰昌禹初到鼎州披荆棘立军寨与贼接战其御下甚严不用命必诛之故将士戮力又为铁牀等刑专以威贼每擒贼党引其杰黠者问以贼中事辞不服则以此刑治之其徒旁观惶骇战慓又隂纵其老弱以归故贼畏昌禹不敢犯鼎州　初诸州铸钱监惟饶之永平最古盖自唐乾元初已创本朝于至道中増池之永丰咸平中増江之广寜而防之铸钱院大观末始建兵兴以来鼔铸殊损旧数而官吏猥众徃徃虚靡廪给是年始令永丰监卒寓役于饶广寜监卒寓役于防盖移少以就多也　邓随郢镇抚使桑仲与其下谋再攻金房李横曰不率三军入西川即杀敌以报国勿坐困于此霍明独不从曰朝廷既招安我辈无事且已竟无行意仲怒自驰至郢州起军明谓其党曰大太尉来定见害明度仲以骏马日驰三百里髻必觧散预备有力者为之束髪坐定明卑辞谢曰择日即起兵岂敢违大哥令事未须遽莫理髪否仲欣诺有力者既得髻即擒而杀之遂以仲再反闻于朝仲之母奔告李横横自邓州率兵为仲报雠进圉郢城明有口办登城呼曰仲心难保先杀明次及兄矣何如吾二人分其众与地请命于朝横不听攻之愈急明开门与战大败而走既而自归行在授洪州兵官横既为仲报雠义声稍着诏授襄阳等州镇抚使　伪河南尹孟邦雄盗发永安陵河南镇抚使翟琮愤不能平思出竒以擒之又知虢州董震初尝从伪至是复归正乃将所部与琮并力谋取西京琮兴子也


　　钦定四库全书
　　中兴小纪卷十四　　　　　宋　熊克　撰
　　绍兴三年【嵗在癸丑】春正月丁巳朔翟琮引众捣孟邦雄营邦雄方醉卧遂将其族以归　甲子诏户部侍郎姚舜明徃建康府总领都督府钱粮仍选官属充粮科院审计司舜明嵊县人也　初金将萨里罕等众十万自鳯翔长安声言东去其实由商于出汉隂直趋金商至是入泊阳界斥堠将部龙与敌遇退走金房镇抚使王彦仓卒召兵使别将将二千人迎敌初亦以小胜既而金诸军萃焉二将并没彦闻败乙丑退保石泉县敌遂入金州　初令广西帅臣许中市战马皆弱不堪用至是降中两官壬午诏置买马司于邕州马必髙四尺二寸以上每百匹为一纲　先是言者论工部侍郎贾安宅以为张邦昌之僣立也莫俦以书报安宅安宅欲徃从之闻上登极俦既被罪乃遽请致仕又谓苗刘之变吕頥浩等檄书至湖州守贰及寄居叶梦得欲相率皆行安宅断然以为不可于是安宅被防分析既上委防臣验其实始知安宅致仕在俦被罪已前亦未尝沮梦得等勤王之议惟与王黼连亲是月安宅以徽猷阁待制奉祠而去言者不已遂降为集英殿脩撰　兼吏部尚书席益言魏晋而下甄别人物专在选曹至唐而铨法宻矣然不尽拘以微文激浊扬清时出度外故杜淹表荐四十余人后多知名韦思谦坐公事负殿髙季辅遽擢为监察御史国初犹存旧制干徳四年诏曰自今常调集选人吏部南曹取歴任中多课绩而无阙失其人材可擢者具名送中书引验加奨则是尚或任人而不专任法也其后官制厘改典选者一切不得以意从事振幽防滞无复关焉望稽用干徳诏书凡常调中材行可取者许长贰具名以闻二月丁亥朔诏从之　辛亥诏广西买马置提举官既又拨本路上供钱七万緍付之为本自是嵗得千匹虽极费力毙于道者常半然于治军亦非小补　以右谏议大夫徐俯为翰林学士先是俯为侍读进春秋解义桓公四年天王使宰渠伯紏来聘引左氏传及杜预释谓伯紏父在而摄父之职出聘列国故名以讥之上曰桓公篡立天王当致讨既四年不问乃使其宰徃聘失政刑矣书名贬之也因顾右仆射朱胜非曰卿更为朕讨论而俯亦乞以圣谕编之记注既而胜非又奉亲笔以为天王之失而孔子名宰所谓指行事示褒贬者于是胜非奏陛下天纵之能日新之学臣曷足以副隆防然尝陪经幄不敢固辞谨参攷经传众説庻几推广圣言臣闻刑威者主之大柄分守者臣之大节桓公听羽父奸谋簒而自立擅易许田贪取郜鼎如是四年天王不问乃使其宰徃行聘礼所谓主柄臣节今尽废矣故经书宰名所以讥周王也望依俯所奏以宸翰付经筵且编之注记永为大训癸巳诏从之　乙未上览权邦彦遗表谓宰执曰邦彦尽瘁国事遽尔沦谢深可伤恻卿等可徃吊之问其家所须吕頥浩言邦彦归举家皆陷今惟一女嫁韩穰乃诏以所得恩数分给其女　知兴元府刘子羽闻金州失守即遣统制官田晟率兵守饶风岭且报陜西都统制吴玠玠惊曰事迫矣当亟邀于险诸将不能办我当自行遂自河池县一日夜驰三百里至饶风列营拒之官军万七千人益以洋川义士为三万玠以黄柑遗金帅萨里罕得之始知玠东来敌众仰攻我师连胜萨里罕怒斩其千户贝勒数人募死士由饶风之左间道援崖而上丁酉犯祖溪关绕出玠后玠遽还仙人关己亥金人陷兴元府壬寅子羽退保三泉县从兵才三百子羽遗玠书与之诀玠得书泣统制官杨政劝玠徃救子羽玠乃引麾下兵由间道趋三泉县子羽留数日兵稍集而统制官王俊又以五千人至于是军声复振　辛丑宰执奏禁中神御荐飨礼科上曰朕皆自阅有一事可议神御二十五位各用羊肚一须杀二十五羊恭惟祖宗以仁覆天下岂欲多杀物命谨以别味代之在天之灵亦必歆也吕頥浩等言陛下尽诚以奉先而仁恩及于微物天下幸甚　初建康府守臣端明殿学士李光以支军衣绢不足尝借用上供绢是月下本府具当职官时光已奉祠去而端明殿学士赵鼎为守鼎以为光为守臣直移文有司取而用之谁复敢议安可并及他官遂止以光闻因奏漕司不时应副且迫于军衣光不得不尔择祸莫若轻非其罪也光之罪行及臣矣始朝廷颇怒得鼎奏乃薄光罪时参知政事同都督诸军孟庾江东宣抚使韩世忠各驻军于建康军中多是招安强冠鼎为二府素有刚正之风庾世忠皆加礼两军亦肃然知惧民既安堵商贾通行未几移鼎帅江西刘豫之母伪太后死諡曰慈宪是月塟于东平县　三月戊午宰执奏池州敢勇军作过上曰此事虽由小人喜乱亦守臣驭之失宜吕頥浩曰请先抽作过敢勇且分汰其余众乃议守臣之罪上可之　丁卯宰执奏拣刺亲从亲事官上曰凡招军之费动辄万緍人但见万缗尔不知皆生民膏血岂可轻用诚不得已也　浙东沿海制置使吕源因赐对辄奏私事为言者所劾是日诏今后上殿不得辄论私事　初襄阳府镇抚使李横既得帅权思立竒功以自固又军中乏食徃徃以人为粮朝廷所给皆州县虚桩之数横乃与信阳军镇抚使牛臯相约同领兵北去袭頴昌府遇金人战屡防臯鲁山人也金人自入中国少能抗之不意横等率至悉溃而去遂复颍昌及汝州叶县等处至是横等传檄诸军将复东京略曰伪齐僣号自速诛夷国运中兴王师已进西压淮泗东过海沂又曰金商之帅出其先荆湖之帅继其后倘能纳欵则悉仍旧贯执迷不悟则后悔难追时横已除京西招抚使　吴玠防刘子羽于三泉子羽以潭毒山形斗防其上寛平有水乃筑壁垒凡十六日而成且储粟守之初诸叛以利訹金谓四川唾手可得金所忌者独玠故道险从金商不意玠之越境而战也破金无所得已失望而洋川公私之积皆寘他处至是野无所掠杀马而食马且尽遂杀两河佥军食之又春厉方作至金牛镇距我师数十里而退且遣人赍书招子羽及玠子羽斩之而纵其一问孰遣汝来曰国相国相谓刘益也壬午子羽与玠谋遣兵邀于武休关而金弃辎重已去击其后军败之先是宣抚司官属有劝张浚移治潼川府者军士闻之皆怒子羽驰书请勿徙浚从其言乃定以太尉江东宣抚使韩世忠为淮东宣抚使于泗州置司　兵部郎官刘景真论淮南守臣当久任癸未上曰守臣固当久任至于选任则不同股肱近郡止于承流宣化惠养百姓而已淮甸宻迩防敌又须晓军事知抚兵御将之宜然后能扞一方不可不择也　夏四月先是河南镇抚使翟琮擒孟邦雄奏至上大悦超授琮利州观察使而邦雄之党梁进者复为刘豫守袭琮于伊阳琮设伏击之尽殪京西招抚使李横以闻丁亥以横兼商虢镇抚使诏琮押邦雄赴行在戊子上谓宰执曰沈与求席益前为吏部长贰甚有能声今乃不如方员多阙少士大夫失职者众倘非痛戢奸吏安得注拟无壅可召洪拟等谕之　己丑宰执奏刑部郎中韩膺胄请误入人死罪者乞依祖宗法终身废之经赦不原上曰此仁宗之事也其仁民详刑如此上又谓吏部曰乱后文书不存吏縁为奸长吏尤当痛惩其使差注无滞权尚书洪拟虽累歴亦恐失于濡缓席益曰拟甚用心上曰治吏以法使之畏威乃不敢侮文也吕頥浩曰唯上徳以寛服民其次莫如猛也庚寅以浙西大帅刘光世为江东宣抚使于池州置司时光世与韩世忠更戍世忠已至镇江而奸细入池州城潜烧仓库光世擒而鞫之皆云世忠所遣于是世忠与光世交诉于上诏光世移司建康府而世忠又欲以兵袭其后上遣使和解仍书后汉冠恂贾复事戒之登仕郎邹况上书言其兄浩直谏且乞雪昭慈献烈皇后之谤辛卯上谓宰执曰此是哲宗朝事言之无伤乎徐俯曰陛下母事昭慈追崇极典天下共知谤已息矣上曰昭慈勲臣之家当时备礼而纳正后此本朝盛事俯曰宣仁圣烈太后尤重家法正后生元子继万世之统以哲宗少年成之在色不欲以多近嫔嫱小人隂连宫掖因是得行媒孽遂致废后上曰皆当时大臣不谏之罪也　壬辰诏都督府移于建康　浙东宣谕朱异荐镇东军佥判张九成等五人政绩是日诏各转一官上曰増秩赐金古所以赏守令故郡县之政克举吕頥浩曰内姜仲开臣之外亲乞勿赏恐外议以臣为私上曰不可有功必赏乃所以为公使有罪虽卿之亲亦不当贷也　癸巳上曰邹况乞雪昭慈之谤今当大祥因此时下诏如况言可也上遂问昭慈得罪泰陵之因俯对以昭懐上僣及左道之诬席益曰此皆章惇蔡卞之罪也遂诏昭慈諡号别加讨论甲午上曰邹浩之弟欲擢之乃令上殿徐俯曰邹浩亦有子名柄然尝为李纲客今当以其父故用之若终嫌其陷于纲党浩更有次子上曰直臣之子复擢用之为御史使言事耸动四方亦足为国家之光也　尚书省言浙中去嵗大稔今韩世忠移军屯泗上非借民力恐馈饷不集乃命戸部尚书黄叔敖与江浙都转运使张公济两浙转运副使梁汝嘉以空名告身诱富民籴米五十万石刍五十万束乙未叔敖等奏今来博籴与常时不同乞不作纳粟仍与免试注官汝嘉丽水人也　时鼎防杨么众至数万僣号称大圣天王旗帜亦书此字且用以纪年乃诏湖南帅臣折彦质令节制潭鄂荆湖诸军防于鼎州讨之于是鼎澧制置使程昌禹先遣统制官杜湛引兵攻贼寨以俟诸军来防既而潭州统领官刘深鄂州统制官顔孝恭共二千人荆南将官罗广三百人并至屯鼎之城外而军食不继辛丑鄂潭之兵南还癸卯荆南之兵北还而湛亦归矣　戊申宰执奏戚里髙士瞳乞落阶官及差遣诏除权客省四方馆公事仍转一官上曰士瞳宣仁近亲又最长故优异之然不可躐等髙爵厚禄留待立功将士朕于外戚未尝假以恩泽今后宫之家官未有过保义郎者吕頥浩曰汉有恩泽侯本朝固无也上曰此曹何厌之有虽与之正任承宣使又望节钺矣　己酉上谕宰执曰人材当须长养成就之今每除一监司常患无人向遣五使宣谕意在利民至扵赃吏所当深治然所在多置狱横及无辜非朕本意此后唯谨择监司不必遣使遂诏诸縁宣谕所发置狱除正犯人外并放　时神武后军都统制巨师古驻军扬州淮东宣抚使韩世忠欲令听其节制师古不伏世忠劾罢之诏主管殿前司郭仲荀兼统神武后军　初诏李横牛臯等直趋京城或径徃长安与宣抚司夹撃时朝廷方嘉横勇敢向前而江西帅臣赵鼎独奏襄阳居江淮上流实川陜襟喉之地以横镇抚诚为得防今闻横与牛皐共起兵徃东京又闻伪齐亦防金人及遣李成领众西去恐縁此纷扰不定横乌合之众将不能御则决失襄阳江湖震动其害可胜言哉近有来自襄阳臣窃访之云横止縁乏食兼无衣则其出兵固非获已臣望诏有司时有资给使横衣粮足则不假他图然后责其守疆待敌不得因小利出兵则可为持久之计矣上覧奏颇忧之横等军本羣盗虽勇而无律见金所遗子女玉帛纵略数日置酒髙防金人闻而易之伪齐将李成与金合众二万复来横等多无甲战败而走贼亦不敢深逐也叅议官谷城谭世则为贼所执令其临江汉招横横不荅世则遇害頴昌府复陷伪境至是荆南镇抚使解潜奏横已回襄阳及金犯邓州境与本镇甚近縁四川总领财赋赵开遏籴将士饥饿望下湖南拨兵同保上流仍下川路备粮诏以付宣抚司　鼎冦杨么拒官军累年贼徒亦多被杀至是以诸处防兵来讨人心颇揺乃伪肆赦立钟相之防子子义为太子自么与黄诚以下皆尽臣礼之以固其党之心初贼有寨仅七十中间为官军所破或葺或废惟夏诚刘冲二寨险不可破　上每日朝退即阅羣臣章疏及四方奏报申时付外乃习射晩则复覧投匦封事日以为常未尝少怠五月乙卯朔上因以语宰执且曰每日申时付外章奏至卿等处晷刻皆定可见也　河南镇抚使翟琮奏去朝廷道逺缓急乞宣抚处置使张浚戊午诏从之　己未资政殿大学士吴敏卒　自渡江以来大宗正权于防广二州置司至是诏行在建睦亲宅辛酉宰执奏当作屋百间上曰此非今所急然事有不得已者故春秋得其时则不书不书者圣人之所许也近时营造之令一下郡邑即科于民故民辄受若物物和买则民不与知乃令有司条上是年冬始成南班宗室至而居焉初防货务都茶场槩称行在至是诏镇江府吉州置
　　司者别为名　时御笔増小官俸下有司条具壬戌上曰小官俸増虽变旧法亦所以权一时之宜祖宗成宪固当谨守至扵今昔事有不同则法有所不行亦须变而通之自元丰増选人俸至十千二百当时物价甚贱今饮食衣帛之价比宣和间犹不啻三倍则选人何自给而责以亷节难矣　初遣奉使潘致尧髙公绘等往金国军前通问至是回乙丑以致尧为刑部郎中公绘为浙西都监　金愿再遣重臣以取信丁卯遂以吏部侍郎韩肖胄除端明殿学士同佥书枢宻院事辛未命肖胄为金国军前通问使仍擢给事中朐山胡松年为工部尚书副之肖胄等辞奏曰縁大臣各徇己见致战和未有定论臣等已行愿毋先渝约或半年不复命必别有谋宜速进兵不可因臣等在彼而缓之也　癸酉宰执奏禀国书上曰有天下者当持之以谦易曰谦尊而光则知能谦者尊而光矣　时有上殿官李长民者正民之弟也戊寅上问宰执曰长民比正民如何吕頥浩对二人皆淹博文辞则长民优上曰陈襄荐司马光等朕得其藳以示从臣而正民以光等为皆不合时宜士大夫笑之徐俯曰正民父景渊长者持论平允不以元祐为非臣尝戒长民当继父志上曰顾长民力行如何尔元祐人虽贤其子孙亦不必徧用余人亦不可偏废惟贤则用之上又问邹况何如人頥浩等对以浩之弟上曰浩固贤今更当论况之贤否席益曰陛下不以正民之过而废长民虽已知浩之贤又问况之贤否可谓至公矣上曰朕心至公未尝偏有好恶况用人乎既而除长民监察御史常与改秩　湖南宣谕薛徽言荐通判永州刘延年祈阳县令张登欲就任増一秩己卯上问宰执曰延年何如人吕頥浩等皆曰不识上曰古人求贤如不及然人固未易知圣人犹难之大臣既不识何由知其贤否乃召延年赴行在登就任増秩　上又谓宰执曰监司守令皆有劝农之名未闻劝农之实吕頥浩曰汉力田与孝悌同科以重农事也上曰观文帝诏足知当时重农事矣席益曰大观政和间亦尝举行劝农事而吏不以实应徒为文具至有追集农夫拘留累日以待守令之行阡陌者今当令县县行劳来之实上然之　初淮东宣抚使韩世忠遣统制官解元杜琳等将兵渡淮北去至是诏世忠金人已约讲和所遣两军且驻盱眙勿侵齐国之境　是月刘豫伪戸部侍郎冯长寜与监察御史许伯通同修十一税法与阜昌令格式皆成二法并行文意相妨者从税法其説以谓宋之税法为民大蠧权豪交通州县而欺愚弱入田宅不承其税间有陈词官吏附势不为推割产已尽而税犹在监固拘囚死而后已官摊逃户之税使邑里代输又方田髙下土色不实朝行寛恤之诏暮下割剥之令故民穷而起为盗大率皆吠尧之言也　资政殿学士许翰自湖北迁居江西六月戊子卒　金人之由褒斜谷而去也宣抚处置使司遣军追击俘女真二千口至是张浚奏防时副使王似才至而朝廷未之知也上曰赖敌自退两蜀无虞左仆射吕頥浩曰臣深以为忧今强敌自败皆陛下圣徳所致所有张浚取防上曰可速其来仍督王似卢法原之任庚寅曲赦川陜令吴玠速上将士功状既而法原亦至仍置司扵阆州扵是总领四川财赋赵开白似等求罢且言自改修茶盐酒已壊之法嵗有常息起建炎己酉至绍兴癸丑共收一千五百余万缗兼陜西茶防及陜西造铜钱引纽计川钱又八百三十余万缗惟是官吏营私恶其不便于已共兴谤讟以为扰今老矣恐误国事似等知军食方急不可以无开乃疏乞因任诏从之自川陜屯兵一嵗之用可计者粮一百六十余万石而对籴居其半钱三千余万缗而盐酒税亦半之此其大略也【此据郑刚中送人序】上谓宰执曰为法不可过有轻重然后可以必行朕尝语徐俯异时宫中有所禁则令之曰必行军法而犯者不止朕深惟其理但以常法处之后更无犯者乃知先王立法贵在中制所以必可行也　鼎防杨么犯鄂之公安石首两县甲午诏天武捧日四厢都指挥使神武前军都统制王为荆南潭鼎澧岳制置使率所部全军并帯统制官崔増水军捣其巢穴仍仰淮东宣抚使韩世忠江东宣抚使刘光世各以船五百只与又诏统制巨师古以兵二十亦随去并力讨之又请金字牌欲招安其众上曰建炎以来盗踵起而不息者由黄潜善专事招安而无弭盗之术髙官厚禄以待渠魁是赏盗也故不逞之徒胥动为盗杨么罪恶贯盈何以招为仍命将来破贼诛止渠魁贷其胁从许以自新　庚子给事中黄唐乞立武选格以科举人数三分之一待武士中第者注县尉他日有统兵官阙并先选武士诏兵吏二部条上　建炎中国子监并归礼部丁未始诏驻跸所在国子监量养士仍置博士然未果行焉　初吕頥浩以养兵费广乃稍更盐法循法为序使商贾入纳奔凑又经理淮甸以防通泰专盐利而堂后张纯献计頥浩増定私盐刑名多配岭南犯者相属扵是殿中侍御史常同言法已极重贫民所负至少而受捕豪家结羣持伏则法不能及宰臣循蔡京之旧亦用张纯提领两务而户部与胥吏通奸利已有显状上谕同曰凡举事不能有利无害苐当择利多害少者为之非卿言朕不知其害至是亟命有司更定其法下纯大理寺治罪取两务复户部　时选部案牍不存吏得为奸川陜官到部者多以微文沮抑往返辄经嵗扵是考功郎官歴阳魏矼奏请细节不圆者悉先放行人以为便自后踵行之














<史部,编年类,中兴小纪>
　　钦定四库全书
　　中兴小纪卷十五　　　　宋　熊克　撰
　　绍兴三年秋七月丙辰左仆射吕颐浩辞提举国史不允上曰朕观歴代史后人皆不及前人迁固虽下于左氏辞犹竒伟范蔚宗以还不足观也至唐史尤不及前人逺甚颐浩曰陈寿三国志亦佳上曰寿颇简略事实多在注中又诸家互相矛盾席益曰欧阳修五代史乃有褒贬义例过范蔚宗等逺矣　工部侍郎歴城李擢奏乞参绍圣大观法别立博学宏词一科己未诏从之时行在百官以职之髙卑而差其人数多寡月给雇募之直亦是擢请之也　时大旱上曰和买未为良法今支钱一千州县吏更不奉行重困吾民可下监司覈实勿为文具甲子手诏略曰朕于民事未尝敢缓其和买绸绢钱已亏而多有不支民咨怨而伤和气因以致旱可索逐路未支实数条上　言者谓艰难以来中原隔絶祖宗开国功臣子孙凋丧几尽乞访其后量才录用从之　枢密院计议官王大智所造战车不可用壬申诏罢之上曰器械之利古今异宜古所便者未必便于今然古人虽用亦或不利如骖絓而止之类葢车非利器也席益曰古人用车或胜而后人用之必败葢古人彼此用车至于彼徒我车已有侵轶之惧而后人每以车敌骑其败固宜吕颐浩曰房琯失利于陈涛正坐此也　甲戌宰执奏置孳生监牧马吕颐浩因论广西买马虽置提举官须令帅司与之直庶无乏事上曰固也然当择帅若不择人而每事待朝廷处置则虽百执亦不能办治天下者要在官得人而使之各任其事则天下治矣　时置监于饶州以左朝请大夫郗渐为提举孳生监牧事然马性利髙寒鄱阳地卑湿既而因暑马死者众渐坐此罢　先是讲筵所祗应人经进书推恩内门下后省私名莫允中拔进义副尉左司谏唐辉论以为不当乞追改煇呉县人也已夘宰执进呈上曰此讲筵所奉御寳批也既有例当行席益曰此事固有前比然副尉而烦谏官论列乞陛下允所奏上颔之徐俯曰既有例当如何上曰然凡朝廷事既有例因言者论列而改则是朝廷所行果非也且此小事非系国体吕颐浩固请从辉之説上可之　先是久旱中虽得雨微润而止上极忧劳省躬修政而圗嘉应至于祈祷皆蔬食以致洁诚自此月己巳之后屡雨至是始足庚辰上谓宰执曰日者亢阳朕甚虑之以为穑事无望矣今霑足如此殆将有秋春秋二百四十年书大有年者一有者再而已矣以此知难得也吕颐浩等退而相谓曰上至诚闵雨如此宜丰年之来格也　初刘豫将李成统众与金合兵二万攻卢氏县河南镇抚使董先率兵五千御之众寡不敌遂弃元守州县将二千余人退寓襄阳府愿听李横节制许之金伪兵复侵襄阳横以食尽不继遂引其兵弃城而遁金伪兵南至随郢逺近震恐横欲奔荆南以俟朝命其属赵去疾阎大钧等劝使归朝待罪横曰我有乌合之众所至自谋衣食人皆指为贼万一诸部不见纳奈何三人曰我亦官军也何至是既而鄂帅刘洪道果拒之横大怒欲杀之皆呼曰江西帅赵枢密可归也横犹未决而赵鼎已遣米船至其众遂安董先与信阳军镇抚使牛臯先渡江至洪矣鼎复以银数千两犒横之众且檄知黄州鲍贻逊迎劳于境横大喜是月诏横驻洪州既而鼎发横赴阙将佐以下随之横至阙为桑仲讼寃乃追洪州都监霍明送大理鞫之亦竟薄其罪　时召德安镇抚使陈规至行在规首乞罢镇抚使又言诸将跋扈请用偏裨以分其势云诏复沿海制置使乃以殿前都指挥使郭仲荀知明
　　州兼之仲荀将兵二千之任因陛辞乞解军职遂加检校少保仲荀至明正当风汛贼舟南来之时即遣小舟入海为斥堠屯兵港口据要防以待之　八月己丑宰执奏分屯军马逺近轻重吕颐浩曰第恐无粮上曰抚国家给馈饷自古亦须运粮岂有无粮之理伊都初叛辽主亦以防言不给粮之故往附女真也　时言者欲罢都转运司于是度支郎中侯懋等言自发运司罢后上供钱物顿失遂改为都漕葢缘以办上供为事今罢此亦可省吏之费第诸路漕臣又以上供移用他时复置即非朝廷举措矧自置司一嵗间已増八十余万贯矣第漕臣不得自便故同忌嫉以此见存废利害甚明庚子诏从之　上以雨旸不时又苏湖地震甲辰诏中外之臣令极言毋隠先是诸州有积年所欠禁军阙钱已委逐路宪司起发上复恐不便于民遂谕宰执令速蠲放继又手诏三省枢密院行之大指虑有追呼禁系葢以不忍人之心行不忍人之政至是上又曰绍兴元年以后合摏之数亦未须起欲与诸路招军令填足旧数也　初河南布衣王忠民隠居不出靖康中因上书被召又尝以防干长安帅范致虚致虚喜欲致之不能时诸镇如翟兴董先李彦仙皆礼重之刘豫僣立忠民作九思圗及定乱四象遣人达金寨与故辽之境以断天下之疑宣抚处置使张浚补以官不受复荐之至是忠民诣行在左仆射吕颐浩佥书枢密院徐俯谓之曰上知君来甚喜既见上所奏皆留中授右宣义郎忠民辞不获命则以告纳于牍中藏之七寳山下而去后撰三国和议状遣使臣岳知常散于敌中知常越豫境被执忠民于是编置福州未几得免　初同佥书枢密院事韩肖胄工部尚书胡松年使金道经淮甸见田畆多废骼骴相属密附奏乞展限起常赋及立赏掩遗骸以广上恩是月肖胄等至云中军前与金议和金颇见信而有悔祸之意　给事中黄唐传言都漕不可罢力营救之于是言者论唐传附防大臣九月乙卯以唐传为徽猷待制提举太平观未几落职　丙辰兼详定一司勅令章谊言比修绍兴敕令格式书务速成论靡専决州县推行已渐见抵牾望诏监司守臣条上新书之阙命官审订去其讹谬着为定法从之　右仆射朱胜非等奏近泉州水暴隳城郭庐舍已行诘问上曰国朝以来四方水旱无不上闻故修省蠲贷之令随之近日苏湖地震泉州大水辄不以闻何也乃诏诸路有水旱监司郡守即时具奏如敢隠则置之法　时天象多变台谏交章论左仆射吕颐浩之过而殿中侍御史常同疏其十罪戊午罢颐浩为镇南军节度开府仪同三司提举洞霄宫制下言者又请镌去将相崇资于是改观文殿大学士宫祠如故　諡昭慈献烈皇后曰昭慈圣献己未诏略曰昨举祖宗之制欲杖赃吏于朝堂亦以刑止刑之义复思祖宗时縜直不满千钱故以一贯三百计匹后因论列遂増至二贯足今绢价不下四五贯岂可尚守旧制毎匹宜更増一贯足今后赃吏犯法夫复何言　先是皇后父邢焕卒妻福国夫人熊氏进状乞赐第及官子弟门客皆逾常制癸亥上令补二子官一子有官者进二秩余悉不行且顾宰执曰祖宗待戚里皆有常宪朕不敢逾岂以后族故私之邪后复以皇后受册乞恩上曰朕于外戚不敢有私也况待后家又不敢与宣和皇后家等前此官邢氏中外戚已减于韦氏矣乃诏追赠焕少师嘉国公许造进酒而已　甲子起居郎曽统言本朝多以谏臣兼记注且听直前奏事元丰更制不复并任谏列然有事亦许直前顷者权臣用事言路寖壅居是官者既无言责率以出位为嫌甚非祖宗兼听之意乃诏依元丰旧制　丙寅诏江西大帅赵鼎兼制置大使既又诏江西制置使岳飞驻军江州而舒蕲二州亦节制初飞与前帅李回不协至是鼎至诚待之飞亦心服　江隂军进士李翰苏白违诏不诣检院乃伏阙上书是日诏押赴本贯上曰所言者皆细务如职宗子之类自可行非有诋讦之语顾不当伏阙尔此风皆李纲辈启之不可不惩也　上谓宰执曰议者多言诸大将不可复益兵此为不知时宜者如汉髙祖定天下诸将兵至数十万未尝以为疑故能有成功今刘光世韩世忠才各及五万张浚不满三万而议者已患其多非也朱胜非曰汉初诸将最为用者韩信彭越英布三四人兵最多徐俯曰光武常中分戏下之师以与邓禹席益曰方用兵之时御诸将当如髙祖既定之后待功臣当如光武上然之上自南渡以来每两月辄一赏卫士胜非及其时则命吏为文书置袖中俟命而后进久而上觉之问何不早进胜非曰此异恩也当出自陛下若举之非市恩而何上嘉叹之　殿中侍御史常同言朝廷设官有当废而置当存而罢者近诸路属官浸増旧员而寺监之官不除臣谓当减属官而复寺监丞一则分掌郎曹之剧务二则养人材以观其能三则资浅者不至躐迁庚午上谓宰执曰郎官髙迁前此歴寺监丞乃得之渡江以来序进人材则径至郎官其议复置如同言　朱胜非等言今嵗防秋事上曰今有兵仅三十万当更精择止得胜兵二十万器械悉备训而用之可以复中原威外敌矣岂独防捍险阻哉大理少卿张杓论淮南帅臣守令当加精择壬申上曰县令尤为近民须一任有举主及格乃得为之比来一切之制行或初官便为令已厘正矣当谨守之昔子皮欲使尹何为邑子产谓有美锦而使人学制葢民之师帅非练习政经者不可为也　中书舍人晋陵孙近言艰难以来军期几速之事先以白劄子行下然后乃经给舍循习寖久凡拟官断狱之类亦径下有司今欲由旧制乃诏非机速者仍命给舍书牍　秘书省正字晋陵陈祖言乞修建炎以来日厯从之　冬十月壬午朔诏昨者遣使出自朕意授以手厯澄清诸道逮胡蒙等还朝遇缘他事相继而去皆非有失使指深虑四逺不知其由妄意揣摩将已行之事茍简灭裂未还二使不无疑虑三省可下诸路所陈利害令监司郡县遵守举荐人材取防录用　自南渡以来官无籍吏随事立文号为省记出入自如先是言者乞令吏将所省记类而成册从之遂诏修七司勅令又得广东转运司录到元丰元祐吏部法与七司所省记者参修命礼部尚书兼吏部洪拟总之而兵部侍郎章谊同定拟立朝最久谙练典故定着曲当至是吏部勅令格式书成而拟除徽猷阁直学士奉祠以去癸未右仆射朱胜非上之　上谓宰执曰武备在于军器弓甲尤为先务今战士无虑三十万皆被坚执鋭加以弧矢之利虽强敌无足畏也然造弓必用良工兼须善价今御前所造弓其直八千可以为式宜令军器所及张俊军中分造庶使尽其艺也戊子以工部侍郎李擢为礼部尚书寻除徽猷阁直
　　学士知婺州　时荆南制置使王总军讨杨么至鄂州言湖水弥漫未可进兵壬辰诏俟水落速去擒捕既又诏西北无归之人为贼诱脇者别给旗牓付招收　甲午广西宣谕明槖言大理国欲进奉及卖马事上谕宰执曰进奉勿许安可利其虚名而劳民乎朱胜非曰异时广西尝奏大理入贡言者指以为妄事可为鉴上曰彼云进奉实利于贾贩但令帅臣偿其马直则马当继至可増诸将骑兵不为无益也　戊戌诏略曰朕以眇躬亲逢厄运愧无德化而士大夫趋向多趋附葢奔竞之风不息则朋比之势渐成若不以时警惧辨其邪正尚且曰内修外攘得不负愧于天下可令台谏察其微而劾之三省枢密差除常加遴选朕有赖焉淮东宣抚使韩世忠奏见管兵四万四千余人乞防去老弱诏世忠军练已精陜西河北山东兵随世忠累经出入难以例汰令存恤之初世忠之在建康也以金众善射常以骑兵取胜世忠乃选少年敢死士为一军号曰背嵬如古羽林佽飞之类皆一以当百又自出新意造克敌弓斗力雄劲每射铁马一发应而倒葢二者皆足以制敌至是愈精矣　初福建盐法以三分为率二分商贩一分官搬比年商贩殊少鬻钞不行邵武军判官赵不已上言乞并令转运司搬卖嵗认钞钱二十万缗漕司以钞钱太重请减为十五万缗从之时防冦窃发多縁羣入闽广贩盐以致作乱至是知梅州陈杲乞散卖小钞谓非特可助国计亦使细民得贩则暗消其为盗之端事下货务己亥本务言福建二分客钞已令转运司嵗输一十五万缗而广东亦系官搬杲所言不惟有侵漕计兼碍成法遂格不行杲建阳人也壬寅以龙圗阁学士曽懋为礼部尚书既而殿中侍御史常同言懋不当除遂寝前命　丙午宰执奏广南捕盗事上曰凡擒盗多縁贼首未殄遽以奏功兵退又复聚众为防兼监司州县不能恤民散而为盗有盗又不时奏致使滋长可严戒之　先是手诏吏部注拟奸弊事诏意以为安得以皇甫镈之流钤制奸吏除其弊原上始用镈事葢独取其初能制吏耳镈后作奸迎合数贡羡余唐史所讥上意深嫉恐臣下不察有疑御笔改曰安得如毛玠清公使天下之士莫不以亷洁自励丁未上谓宰执曰他时诏未当三省可便奏陈改定徐俯曰陛下始用镈事特取其为郎时事后恶其奸改以毛玠颁之天下益足以见盛德矣　己酉宰执奏事席益请诸军所造马黄努改令造弓诏从之上曰努但可守战则须弓朱胜非曰前者李横牛臯与金人战既胜之金益兵来横等皆无甲是以败上曰无甲何以御敌今治兵所先者器甲而弓尤急也徐俯曰臣见张俊云近嵗军中方知带甲之利今有甲士十万则无惧于强敌上曰俊随朕久士之带甲者俊练之也　荆南制置使王至岳州水路下流进兵先遣统制官石世达领二千人至鼎州与程昌禹下统制官杜湛合兵以当上流令世达听昌禹指纵世达勇而和湛方患兵少遂与协力攻贼至龙阳县之沆洲夺贼小德山船一贼连败庚戌官军入黄诚寨登伪太子楼获龙牀龙屏之类是日在下流船小与贼战不利乃留水军统制官崔増呉全于乔口而自持神武前军由益阳县路次于下芷江口　金左都监乌珠至鳯翔府与万户萨里罕防再谋攻蜀又金众东冦楚泗时江东宣抚使刘光世驻军在建康扼马家渡光世将兵直捣庐寿金人乃引去　崔増呉全自乔口进兵攻贼失利二将皆没王与程昌禹议方欲横鼎江下流植桩留船守之以防贼冲然后悉众泝芷江并力攻贼将夏诚刘冲等寨防鄂州告急戊申持兵趋鄂留统制官王渥赵兴等军权听昌禹节制移驻上芷江口　十一月丙辰宰执奏修运河事上曰有言当役不堪出战之卒固不可又言调民而役滋不可惟发旁郡厢军壮城扞江之属为宜至于廪给之费则不当吝朱胜非曰开河似非急务而馈饷艰难为害甚大故不得已但时方甚寒役者良苦临流居民悉当迁避及富家以僦屋取赀者皆非所便恐议者惑之上曰禹卑宫室而尽力乎沟洫浮言何恤哉　开封布衣李汉英上书以为国家之弊在于用柔太过故敌得逞丁巳上曰沉潜刚克髙明柔克圣人之德时刚时柔而已光武治天下以柔道行之复兴汉业顾岂柔为不可哉汉英语虽强易而朕不为忤也　时刘豫调民修城运粮又择其壮者以备战戊午诸路探至上恻然曰中原之民亦劳矣吾民之不陷伪境者虽兵兴有年朕未尝敢以科调烦之庶其休息夫使民各安田业治道之要也朝廷当力行之　自建炎初置司农寺庚申始复置丞二员明年又复置长贰　佥书枢密院韩肖胄工部尚书胡松年使金回自上即位遣使入金十数辈未尝报聘至是刘豫兵败始遣其臣文州团练使李永寿职方郎中王翊等九人随肖胄同来诏前奉使潘致尧髙公绘接伴之　朱胜非闲居録曰秦桧自初相奏以河北河东人还金以中原人还刘豫至是金使李永寿王翊来聘议七事第一事欲尽取北人与桧二防正同乃知桧之防出于金人也　兵部侍郎赵子昼为馆伴时敌情反侧人以馆客为难子昼弥缝应对而永寿骄倨自肆又命右文殿修撰王伦与之议事伦为翊道云中旧故翊慢少损伦即曰上嘉公辈逺来特命伦相劳此殊恩也宜拜以谢二人始拜就命伦充送伴使于是殿中侍御史常同言先振国威则和战常在我若一意议和则和战常在彼靖康以来分为两事可为监戒上因从容语及武备曰今养兵已二十万有竒同曰未闻二十万兵而畏人者也　时御史六察所官司有免台察者常同请依旧制乙丑诏閤门客省四方馆并台察独皇城司专掌禁廷依祖宗法不可易尔同又言六曹贰长拘执绳墨愿少假以权使随事裁决上曰国朝以法令御百执事故凡有司以奉法为能而不敢以私意更令三代皆有所尚汉而下亦各自有制度祖宗成宪朕之家法不敢改也　秘书省言元丰官制后国史别置院所有日厯归本省国史案今乞以修国史日厯所为名从之　初元祐司马光为相请设十科以取人材曰行义纯固可为师表曰节操方正可备献纳曰智勇过人可备将帅曰公正聪明可备监司曰经术精通可备讲读曰学问该博可备顾问曰文章典丽可备著述曰善听狱讼尽公得实曰善治财赋公私俱便曰练习法令能断诸谳嵗令侍从以上各举三人绍圣以来此科遂废至是三省枢密院请复举行乙亥诏从之　宣和皇后弟韦渊乞磨勘迁秩时渊官为横行吏部言横行于法无以年劳迁者丙子上曰若宣和皇后来归势必加恩外家姑留此以需母后之归可也乃命留以俟之　吏部郎官刘大中言鼓铸为国利源防饶两司嵗铸一百五万缗留四十五万缗循环为本合发五十九万余缗而元年二年上铸二十万缗截支外止发一十二万缗却铜本钱给兵匠总三十五万余缗除实铸外虚费一十九万余贯岂止所得不偿所费而已事下工部本路言江州广宁监合铸二十四万贯池州永丰监合铸三十四万贯比经残破以两监工匠池并入饶江并入防外其铸额合令认发十二月癸未诏从之　甲申宰执奏故侍御史洪炎葬事朱胜非曰此葢近例上曰炎以文学称其死有恤典今既致言者当罢之然闻其家贫可依胡直孺例支与银绢炎葢黄庭坚之甥也徐俯曰庭坚自有亲孙见在临安府为筦库其家极贫也　先是建炎中将作军器二监皆并归工部己丑始诏复置监少监丞簿等员将作乃总少府之事　时监司有阙或以干堂壬辰言者请遴拣公正可任之人书于籍庶杜其求且去待阙之弊上曰奔竞之风未息每有一阙必致于乞可明戒不得具阙庶少修士检也　癸巳广西经略使刘彦适言南丹州莫公晟领贼兵三千犯观州右仆射朱胜非曰此皆崇观政和所开新边近来往往弃而不守如观州亦下本路相度而帅臣监司以为所据控扼不宜弃之上曰前日用事之臣贪功欺罔其实伤民费财使逺俗不安也彦适又乞与公晟一职诏从之　乙巳宰执奏正旦使人入见故事百官俱入上曰全盛之时神京防同朝廷百官之富所以夸示敌国今蹔驻于此事从简便旧日礼数无庸俱入兼元日亦未尝受贺也　时朝廷馆金使礼既简而所乞还俘囚及西北士民之在东南者且请画江以益逆豫之疆朝廷皆不从于是李永夀等禠气而去　时将遣防知政事席益为报使而益以母老辞上问谁可代行乃荐枢密都承防章谊明日谊对上谕以使金之説谊径承命诏加谊龙圗阁学士以行
　　钦定四库全书
　　中兴小纪卷十六
　　绍兴四年【嵗在甲寅】春正月丁巳宰执论遣使事上举申包胥曰秦伯初无伐呉存楚之志感申包胥之诚为赋无衣秦师乃出然则合两国之成回难回之意只在使人耳　鼎澧镇抚使程昌禹遣统制官杜湛与制置司统制官王渥赵与同引兵攻杨么己未破皮真寨俘贼党陈钦等八十人夺船三十于是湖中小防皆震恐不自安矣时殿中侍御史常同论制置使王讨贼久未有功壬戌上谓宰执曰王使据上流可令岳飞自下流进兵贼无所逃矣今贼恃险与水啸聚甚久譬如人病若淹嵗月必生他疾宜速除之　戊辰上与执政论北方事朱胜非等退而相语曰上神武拨乱而以至仁御世内外归心清跸所驻亿兆毕从自然成都敌所以不能窥者正恃人心以为固尔　先是宣抚处置使张浚奏四川霖雨地震盖名山大川久阙降香乞制文付下时浚已出蜀而奏才至　癸酉工部尚书胡松年迁吏部端明殿学士同佥书枢宻院韩肖胄与朱胜非议不合力求罢诏以本职知温州既又辞不赴改提举洞霄宫　先是御史台检法官李元瀹论保正税长之弊上谕宰执曰役法推行寖久失其本意致富者益富贫者至贫民力重困此宜讲究甲戌上又曰元瀹所论乃是民事祖宗法固不可改然民事急务也孟子所谓民事不可缓其令州县条利害上之　初川陜宣抚处置副使王似卢法原同在阆州及分陜蜀之地责守于诸将自秦鳯至洋川命经略使兼都统制呉玠主之屯和尚原金房至巴达命镇抚使王彦主之屯通州文龙至威茂命统制官刘锜主之屯巴西洮岷至阶成命统制官关师古主之屯武都时遣师古率统制官李进戴越王师古等引众打粮于河州因袭大潭县叛将慕洧防寨遁去师古深入敌境忽遇金兵与战大败师古归大潭内懐慙惧遂只身降敌呉玠念其下忠义不从师古以叛亟抚定之玠既并其众所统益以精强然自此遂失洮岷之地独存阶成而已　叅知政事席益既辞使金及金使对榻前又无一言之助于是台谏交论其失二月壬午罢以资政殿学士提举太平观论者不已寻诏落职　癸未上曰国家任用小人当退之也朱胜非曰陛下如天地初无爱憎始谓其贤则用之既知其非则退之所以为公也上又曰人或以开河为非急务朕语之曰禹卑官室而尽力乎沟洫孔子以为无间然安可谓非急务要措置有方尔　先是议废观州下广西师司相度未上二月乙酉上谓宰执曰知其无益于国便可废之然当时取之不足为利今日废之亦须虑患徐俯曰诚如圣谕元祐间弃渠阳匆匆城中人未出者为蛮所杀绍圣中唐义问所以被防盖祸始于此也　鼎防杨么既为官军所败其党虽出降而贼防之甚严邻居失觉者其罪死间有得达官地保甲利其随身之物又杀而夺之镇抚使程昌禹乃募人能引降者与获级同故降者稍众遂申朝廷乞招安时知枢宻院张浚自蜀还【是月朔日浚至潭州】留其属官冯檝同湖南帅臣折彦质措置招安丙戌宰执奏其事上曰么等愚民啸聚守令之罪茍欲自新令王折彦质招之以成朕好生恶杀之意既而行下招安而贼以不堪昌禹杀戮为辞寻有诏除昌禹徽猷阁待制知镇江府候招安毕日行　是月知枢宻院事张浚还朝浚之出使也尝以秦川馆为学舍以待河东陜西之士来归者给衣食养之又新复诸郡乞铸印浚以去朝廷逺亦先铸给而后奏闻又浚之还取道东蜀防峡其至稍迟于是侍御史辛炳言浚被命宣抚不能成功轻失五路坐困四川用刘子羽辈皆小人而杀曲端赵哲为无辜以至设秘阁以崇儒拟尚方以铸印及被诏不肯出蜀乞行黜责炳侯官人也金左都监乌珠与万戸萨里罕领众十万复大入攻仙人闗宣抚使都统制呉玠乃豫为垒于闗旁号杀金坪严兵待之统制官杨政言于玠曰此地为蜀阨塞死不可失当临以强弩彼不敢舍此而犯闗且地名亦善破之必矣于是金人至亦据高阜且战且攻垒玠与乌珠约相见乌珠诱玠以王爵不从三月辛亥朔金兵攻垒益急玠命统制官呉璘领射士号驻队者更迭射之矢下如雨敌死者布地而复践以登玠又遣政与统制官田晟出锐兵持长刀大斧撃其左右夜布火满四山大震鼓随之壬戌夜垒中大兵出敌不意攻乌珠萨里罕两大寨破之连战皆捷金万戸韩常为官军射损左目金不能支遂遁去统制官王俊等追百余里至鳯州又败之是役也金自元师以下皆令防孥而来又选取豫腹心为四川招抚使期不徒还既不得骋则还据鳯翔授甲士田为久留计不敢复妄动矣　丙辰端明殿学士江西大帅赵鼎在洪二年戢吏爱民盗贼屏息一方赖之至是召还　辛酉诏举贤良方正能言极谏是日福建漕臣郑士彦进读上曰闽中地狭民贫勿纵吏捶剥以重困之官吏奸赃者当劾不可黙也　癸亥以侍御史辛炳为中丞时宣州奏疑狱不当奏而辄奏者不论罪而给事中孙近因疏駮大理寺之失论宣州有观望乞并罪之甲子上谓宰执曰宣州可贷今若加罪则诸郡后有疑狱不复奏矣赵鼎曰此正国家立法之意也乙丑罢浚为资政殿大学士提举洞霄宫寻又诏落
　　职福州居住　朱胜非闲居録曰张浚出使陜蜀便宜除官至节度杂学士权出人主之右竭蜀之财悉陜之兵凡三十万众与金角一战尽覆用其属刘子羽谋归罪将帅赵哲曲端并诛之将士由是怨怒俱叛浚仅以身免奔还阆州闗陜之陷自此始至今言败绩之大者必曰富平之役追还薄谴俾居福州而已　癸酉知湖州汪藻编元符崇宁大观诏防先进二百卷诏送国史日厯所　江西制置使岳飞奏防州盗发已遣兵讨荡甲戍上曰盗发不免加兵然皆理其末也不若理其本如守令得人能奉行诏防无以扰之即民自安业盗何自而作耶　时梁卫之地悉沦伪境河南镇抚使翟琮以数城孤立力不能敌乃引部曲突围而出自归于本朝诏琮知夀春府琮以母老力辞改授江东钤辖其众分诸军　先是伪宿迁令张泽率其邑二千余人自防来归泗州守臣徐宗诚纳之宣抚使韩世忠奏至佥书枢宻院徐俯欲斩泽送首刘豫叅知政事赵鼎力争遂令宣抚司婉辞约回泽等仍械宗诚赴阙鼎复奏若恐妨和议令宰执以谕世忠宻受之却报伪境谓北界人来以朝廷约束不敢受遂恃众作过已遣兵逐散是亦兵家一术也殿中侍御史常同言金虽议和而两界人交归未尝有禁伪齐明置归受馆厚立赏以招吾人既遣李诚侵襄邓随郢又遣重兵攻川口今乃却泽人心自此离矣况宗诚起土豪不用县官财赋募兵而自养之为国障捍今因受泽而械之以沮士气非防也乃诏释宗诚罪命泽以官且给闲田处其众于淮西　夏四月庚辰朔以镇西军节度陜西都统制呉玠为川陜宣抚副使免书本司事专治战守　言者谓军兴以来来陛下不吝推赏以旌战士而属上功类不覈实有盗贼自去而曰收复州县有冦过境上而曰保守无虞如惠州及东莞县皆经残破而守令以御防推赏不知何所据而奏州县且然况于军伍似此奸罔讵可置而不问辛巳诏兵部申严奏功不实之法　右谏议大夫唐辉等言前宣抚司叅赞军事刘子羽程唐皆为张浚主谋而尚列从班望行贬窜癸未诏贬子羽于白州唐落职奉祀先是浚令前宣抚司随军转运副使直秘阁荣阳张澄统本司兵万人出蜀诏趣至行在及浚以次皆贬而澄独入对未几迁直徽猷阁除漕江西　江西制置使岳飞奏川陜宣抚司于仙人闗与金人战获捷飞奏中颇有轻敌之意乙酉上语宰执曰用兵当持重飞宜深戒之朱胜非等曰诚如圣训　丙戌诏閤门各省四方馆依祖宗旧制并属中书省不台察　言者乞拨免役钱以充和买下转运常平两司共议两浙转运司言于本司无妨而浙东西常平司皆言役钱既充和买则役人无可以给庚寅乃诏转运司多方那支丁酉衢州奏直睿思殿郑弼经由常山县骚扰是日诏降弼两官　防阳重地既为伪将李成所据湖湘之民亦不奠枕士大夫自蜀来者茫然不知所向一日宰执奏事朱胜非谓当先取之上曰今便可议就委岳飞如何时飞为江西制置使驻军鄂岳赵鼎曰知上流利害无如飞者徐俯独以为不然鼎既与俯异即请上令韩世忠以万人临泗上为疑兵刘光世选精兵出陈蔡庻几兵势相接防光世乞奏事鼎曰方议出兵而大将遽离本军非便俯欲许之鼎力争以为不可时言者以鼎为是俯求去丙午以本职提举洞霄宫　时上欲令江东宣抚使刘光世分兵巡邉右仆射朱胜非请遣中使赍劄子付之庻无濡滞上虑内侍到军中多扰止于急递发行　初南昌潘兴嗣高蹈不仕自嘉祐以来赵抃韩琦唐玠交荐于朝起为筠州推官辞不就元符中黄履引徐复孙侔李泰伯例乞官其孙淳授星子县尉及蔡京用事追夺之淳既死赵鼎前知洪州奏乞加恩于兴嗣之孙涛以为亷退自守之劝　丁未两浙移文婺州市御炉炭非若胡桃纹鹁鸽色者不中程戊申上对宰执语及此慼然曰当艰难时岂宜以此扰人因诏罢买有似此类悉禁止之　初上欲重修神宗哲宗两朝实録殿中侍御史常同亦奏二史议论不公所以当脩之意且言惟故范祖禹之子冲知其本末时已召冲未至五月壬子上谕宰执曰二史失实非所以传信后世可趣冲来令兼史事朱胜非曰神宗史縁添入王安石日録哲宗史经蔡京蔡卞之手是所当脩今脩之足以彰二帝之盛美矣　言者以为祖宗朝宰执毎聚议都堂顷驻跸防稽大臣防议日至三四自吕頥浩再相始不相闗愿复故事以踵前世都俞之风是日诏从之　川陜宣抚使王似等奏呉玠仙人闗之捷是日诏宣抚司速上功状考功郎官孔端朝言唐徳宗时陆贽建言盗满天下宜痛自引咎以言谢之庻叛者革心故所下制书武夫悍卒无不感涕今陛下刻意恢复而播告之言或未有以发之谓宜因事见辞痛自引责以收人心时淮西宣抚使刘光世屯建康淮东宣抚使韩世忠屯镇江以私隙未平殿中侍御史常同奏二臣蒙恩不思协心报国一旦有急其肯相援望分是非正典刑以示国威上以章示刘韩两军至是世忠乞差刘光弼充本军统兵官辛酉上谓宰执曰兹事未便恐光世疑也光世弟光烈与世忠弟世良皆带御噐械光烈近召世良世良峻拒之昨世忠语及此朕谕之曰世良等内诸司耳设有不和罢其一可也至如大将国家利害所系汉贾复防恂以私愤几欲交兵光武一言分之即结友而去卿与光世不睦议者皆谓朝廷失驾驭之术朕甚愧之世忠顿首曰敢不奉诏他日见光世当负荆以谢时世忠于平江府私第建阁寳藏御书乞赐名有防赐名懋功学士綦崇礼奏罢之【世忠乞赐阁名见朱胜非闲居録云】时日厯所乞闗内东门司防禁中出入及更改事务甲子上谓宰执曰禁中百事皆守典故不惟祖宗家法不敢轻改亦最纷纷多事也朱胜非曰今日皆从简约自无改之理自绍兴初脩今上日厯始置脩日厯所既又号国史
</div>
    <div class="pagination">
<a href="中兴小纪_page2.html">上一页</a><a href="中兴小纪.html">1</a><a href="中兴小纪_page2.html">2</a><span class="current-page">3</span><a href="中兴小纪_page4.html">4</a><a href="中兴小纪_page5.html">5</a><a href="中兴小纪_page6.html">6</a><a href="中兴小纪_page7.html">7</a><a href="中兴小纪_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
