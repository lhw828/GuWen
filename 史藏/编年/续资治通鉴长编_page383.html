<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 383 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 383 页/共 607 页</h1>
    <div class="content">　　帝　　号 宋神宗
　　年　　号 熙宁十年（丁巳，1077）
　　全　　文
　　六月己卯朔，诏典言李氏追封华原郡夫人，以上批「李氏入宫七十余年，给事章懿太后洎仁宗皇帝襁褓，供奉之勤，着闻宫掖」故也。
　　宝文阁待制、检正中书五房公事李承之言：「鄜延路累年灾伤，今年夏税乞许随秋料及来年秋料分纳。」从之。
　　遣入内供奉官杨日新、杨安民自京至邕州，津遣安南行营疾故士卒归住营处，其陕西、河东应募人遣上京。
　　诏交趾伪左郎将阮根免死，补下班殿侍，从招讨司奏也。上批：「安南行营勾当公事李舜举，走马承受刘惟简、韩永式，可并与转两官，见寄资者仍寄资。」
　　辛巳，诏：「左班殿直、权宿亳州都巡检安宁，濠州锺离县巡检武天佑，右侍禁、定远县巡检王守忠，各转一资；蕲县尉黄约循三资；保正戴权与下班殿侍、本路指使。以淮南东路转运副使蹇周辅言：「蕲县桐墟镇军贼王海杀巡检刘震，宁、约率兵迹逐，天佑与贼斗，斩十一级，溺死者甚觽，权赍粮率觽至滁河北岸为援。」故并赏之。
　　壬午，注辇国贡方物，其使以金莲花盛真珠、龙脑登陛，跪望御座而散之【一】，谓之「撒殿」。上遣内侍劳问之。林希野史云：「他国进奉未有升殿者。」附注当考。
　　诏知诚州杨光僭子右侍禁杨昌逵等六人各转一资，长孙杨晟照为下班殿侍。湖南转运副使朱初平言光僭死，请推恩也。
　　诏向经子宗回为礼宾使、荣州刺史，宗良为礼宾使、英州刺史。
　　癸未，诏庄宅副使、权秦凤路第一副将高遵一提举福建路招捉贼盗，捕盗官并听遵一指挥；及遣左侍禁合门祗候彭保于陈留县选募马步军三百人以往；又遣王中正选募马步军二百，令陈济方、陈从周部送彭保。五月二十二日已遣彭孙，今又遣彭保。旧纪癸未日书：「遣官提举福建路捕盗。」
　　诏：「南京，郓、□、曹、徐、齐、濮、济、单、沂、澶、博、棣、亳、寿、濠、泗、宿州，淮阳军，开封府之东明、考城、长垣、白马、胙城、韦城，邢州之巨鹿，洺州之鸡泽、平恩、肥乡县，盗贼并用重法。」
　　诏宗室大将军以下，有通一经兼论语、孟子者，二年一许投状乞试。
　　丙戌，阅安南回军【二】。上以管押使臣曲珍、张世矩、王愍三人效力甚勤，而其马皆毙，各特拣赐良马二及金带。愍求衣甲，又赐之。
　　降右谏议大夫吕公孺知蔡州，以前知真定府失入死罪也。本传以为郓州失入。时政记：三月二十六日，前知郓州吕公孺令于澶州听旨。公孺以御史中丞邓润甫言其不材，替罢。又诏刑部疏驳知真定府日失入死罪，见行取勘故也。十月三日知永兴。通判邕州、殿中丞苏子元令持服，广东转运司言其任性用刑故也。
　　丁亥，徙权淮南东路转运副使蹇周辅权福建路转运使，候贼平依旧。寻诏：「周辅乘驿兼程赴任，应缘捕杀廖恩事禀朝旨不及者，一面施行。捕盗官有逗漏不进，情涉怯惧者，以军法从事，仍与提点刑狱徐总商议。」此十九日事，今并书。四月九日，总除宪。又诏：「高遵一、徐总、蹇周辅如在一处，应干捕贼事并同商议；若在军前捕盗，并听遵一指挥。」此七月九日事，今并书。
　　诏武学教授传授以四员为额。
　　辛卯，以太常丞、直集贤院、侍御史知杂事蔡确为右正言，直院、知杂事如故。
　　庄宅副使、知钦州刘初兼合门通事舍人、权知邕州。二月丙午，石鉴知邕州，初代鉴也。
　　定州路安抚司言：「准诏相度安肃军合留南关城，其楼橹今渐修完【三】，仍乞复置监押一员。」从之。
　　壬辰，秦凤、熙河路计议措置边事司言：「山西得功蕃官皇城使、康州刺史包顺忠白向汉，觽所推服。昨日，岷南出兵，兼旬深入，竭数点集差次，功状不在行营将副之下。今所推赏，未厌觽论。及内藏库副使赵绍忠、供备库使包诚皆戮力效死，亦望别议赏典。」诏顺领荣州团练使，又与一子转资；诚为文思使，绍宗为崇仪使。
　　合州防御使赵思忠卒，赠镇洮军留后，官给葬事，许以牌印从葬，录其子左侍禁怀义为内殿承制，右侍禁秉义为内殿崇班。
　　以镇南军节度使、同平章事、判江宁府王安石为集禧观使，居金陵，从其请也。始，安石罢政，除江宁，恳辞使相，请宫观。上遣梁从政赍诏敦谕，须其视事乃还。从政留金陵累月，安石请不已，至是，许以使相领宫使。宋朝类苑：王荆公初罢相，以吏部尚书、观文殿学士知金陵，荐吕惠卿为参政而去。既而惠卿得君怙权，虑荆公复进，因郊礼荐荆公为节度使、平章事。方进熟，上察见其情，遽问曰：「王安石去不以罪，何故用赦复官？」吕无以对。明年，复召荆公秉政，而王、吕益相失矣。
　　权判都水监程师孟减磨勘一年，监丞耿琬三年，管勾官霍翔与有官亲属一名指射差遣，余推恩有差。以师孟等引河水淤京东、西沿汴田九千余顷也。去年八月二十七日，师孟、琬建请。
　　同修起居注黄履言：「上殿臣僚，乞令于当日或次日录圣语封报起居院。」从之。
　　秦凤、熙河路计议措置边事司言：「昨讨山后生羌，五军诸军并弓箭手、将校、兵级等获首级及轻重伤人，乞加赏赉。」诏每级转一资，至三级止，仍赐绢二十匹，轻重伤转资、赐绢有差。
　　甲午，允州蛮舒光勇为三班奉职、安州监当。以知沅州谢麟言光勇先纳土而逃，今诣州自陈，乞依南江溪峒例补授故也。
　　诏修青州城，建楼橹，南岸置钓桥，从转运使王居卿请也。
　　诏茂州监押贾辨迁一资，子宗范为三班奉职。以王中正言宗范与土人孟仁富捕获恭州将张仁贵，皆辨之谋画，宗范亲捕得，故赏之。
　　乙未，以羽林军大将军仲恕为燕国公。仲恕，宗保嫡长子，当袭封奉祀事也。
　　诏：「交趾近克伏，应缘安南军兴权宜指挥，并如故，有当且从权者，具因依以闻。」
　　赐工部郎中、集贤院修撰、提举灵仙观□申家绢二百匹。申卒于庐山，王韶以为言，常赙外特有是赐，又令择近亲可托者，视其家事。
　　丙申，录内殿崇班刘沪孙全寿为三班借职，以泾原路经略使蔡延庆言：「沪庆历中有劳于边，边人至今奉祠，保其家如沪犹在，而全寿乃为白丁，非所以劝也。」故有是命。
　　知制诰孙洙言：「熙宁四年中，建言者患制诰过为溢美，以谓磨勘迁官，非有绩效，不当专为训词。又谓典诰之臣皆有兼官，殚费文辞，虑妨其它职事。遂着令磨勘皆为一定之辞，文臣待制、武臣合门使以上，方特命草制，其余悉用四句定辞。遂至髃臣虽前后迁官各异，而同是一辞；典诰者虽列著名氏各殊，而共享一制；一门之内，除官者各数人，文武虽别，而并为一体。至于致仕、赠官、荐举、□复、宗室赐名、宗妇封邑、斋文疏语之类，虽名体散殊，而格以一律，岁岁遵用。虽曰苟趋简易，然而规陋，非所以训百官，诏后世也。前世典章、本朝故事，未尝有此。陛下天纵神圣，言成典谟，博鉴古今，循责名实，每闻天语训敕臣下，手札宣示二府，皆言有法义，曲尽事情，天下传诵，史官纪述，而典诰之臣乃苟简如此，岂称明诏所以垂立一代制度之意哉？伏望皆令随事撰述，但不得过为溢美，以失事实。」诏：「舍人院撰词，少卿监以下奏荐、□封，每遇大礼一易；恩泽举人，每科场一易；封宗室妇女，逐时草制；文武转官、致仕，并选人改京朝官、知县，并随等撰定。」其后舍人院又请：「百官封赠，尝任待制、观察使以上，具予封赠，并随事别撰。」从之。
　　丁酉，手诏：「今岁岭外大热，病瘴者多。方屯兵未解，官吏、将校在彼者觽，深虑难于医药，枉致死伤。医官院选差医学三人，赐绢五十匹，遣赴桂州，委赵□分掣差使，候及一年差替，经略司具所愈人数保明闻奏。」
　　己亥，诏：「应废监系省钱，诸路提刑司、府界提点司并封桩，中书拘辖。」
　　辛丑，枢密院言：「闻邕州、钦州峒丁，其人颇骁勇，但训练不至，激劝无术。欲委经略司选举才武廉干之人为都司、巡检等，提举训练，每季分往案阅，逐峒岁终具武艺精强人数，首领等第给俸，提举官以武艺精强五分以上议酬銟。仍令五人附近者结一保，五保相附近者结一队。每案阅，保、队各相依附，至于战斗，互相救助。勇怯分为三等：有战功或武艺出觽为上等，免差役；人才趫捷为中等，免科配；余为下等。常日不妨农作，习学武艺。遇提举官案阅，即聚一村案试，毋得预集。边境有盗贼，令首领相关报。」从之。
　　壬寅，赐天章阁待制韩缜，四方馆使、荣州刺史李评衣带及银、绢各百五十，缜仍许服金带，以分画河东地界之劳也。其准备差使、供备库副使燕复等各减磨勘年有差。燕复本末，当检苏辙奏议。密院时政记云：缜服金带，依知制诰、待制、权发遣三司例。七月十七日，复除减年。
　　三司言：「铸大钱欲乞且依旧额。今后如有添铸，乞除陕西、河北、河东外，诸路并铸小钱。」又言：「河北西路转运司请于邢、磁州置监，鼓铸折二铁钱十万贯。今相度欲于永兴军路铸折二铁钱十万贯，却于河北西路添铸大铜钱。」并从之。本志于「并铸小钱」下又云：「民钱滥恶，公私患之，乃令以恶钱输官者毁弃之。」盖元丰元年十月二十五日事。
　　沈括自志云：
　　河北转运司议铸铁钱，岁二十万缗，以助经费，括以为不可。异时，河东尝铸铁钱，民干禁报死者岁以千计，而奸钱益出，百姓失业，货易不售，而铁币【四】竟罢。今河北磁、邢之地，铁与土半，民冒利忍死以谩法，殆不足胜也。陕西旧行铁钱，民久安习，今河北要钱二十万缗，独可罢陕西铜钱二十万缗，改铸于河北之淇水监西，益为铁钱二十万缗，以补陕西之入，则河北所欲，无待改法而济也。
　　上尝问：公私钱币皆虚，钱之所以耗者，其咎安在？
　　括对曰：「钱之所以耗者八，而其不可救者两事而已；其可救者五，无足患者一。
　　今天下生齿岁蕃，公私之用日蔓。以日蔓之费，奉岁蕃之民，钱币不足，此无足怪；又水火沦败、刓缺者莫知其几何。此不可救者二也。
　　铜禁既开，销钱以为器者利至于十倍，则钱之在者几何其不为器也？臣以谓铜不禁，钱且尽，不独耗而已。异日，富家备寇、攘水火之败，惟蓄盐钞，而以藏镪为不利。钞之在民以千万计。今钞法数易，民不坚信，不得已而售钞者，朝得则夕贸之，故钞不留而钱益不出。臣以谓钞法不可不坚，使民不疑于钞，则钞可以为币，而钱不待益而自轻矣。古为币之物，金、银、珠、玉、龟、贝皆是也，而不专赖于钱。今通贵于天下者金银，独以为器而不为币，民贫而为器者寡，故价为之日轻。今若使应输钱者输金，高其估而受之，至其出也亦如之，则为币之路益广，而钱之利稍分矣。钱利于流。借十室之邑有钱十万，而聚于一人之家，虽百岁，故十万也；贸而迁之，使人飨十万之利，遍于十室，则利百万矣。迁而不已，钱不可胜计。今至小之邑，常平之蓄不减万缗，使流转于天下，何患钱之不多也？四夷皆仰中国之铜币，岁阑出塞外者不赀。议者欲榷河北之盐，盐重则外盐日至，而中国之钱日北。京师百官之饔饩，他日取羊牛于私市者，惟以百货易之。近岁，以疥疾干没之为蠹，一切募民入饩牵于京师，虽革刍牧之劳，而牛羊之来于外国，皆私易以中国之实钱。如此之比，泄中国之钱于北者，岁不知其几何。此皆作法以驱之，私易如此者，首当禁也。此可以救者五也。
　　河、隍之间，孤绝一隅，岁运中都之币以实塞下者，无虑岁数十万缗，而洮、岷间冶铁为币者，又四十万缗，岁积于三州之境。物出于三州者有穷，异时粟斗百钱，今则四五倍矣，此钱多之为祸也。若不以术泄之，数十岁之后，刍粟何止率锺而致石。今莫若泄之羌中，听其私易，贯率征钱数十，岁已得数万缗。以吾之滞积，而得战马、饩羊有用之物，岁入之刍粟遂减数倍之价，一术而数利。中都岁送之钱，但以券钞当之，不徒省山运之劳，而外之所泄，无过岷山之铁耳，此不足为害者一也。
　　癸卯，以殿中丞薛昌朝为检详枢密院兵房文字。
　　前安南道经略招讨司言：「李舜举、燕达等保明随军至富良江有功使臣、军兵凡百四十四人，内麟州飞骑十将白保获太子洪真，广勇长行邓忠禽左郎将阮根。」诏白保与左班殿直，邓忠转三资，三班借职蔡说以下转资、赐绢有差。后飞骑十将薛德经达自陈：攻决里隘获真首，卖与保。保坐决杖，降厢军长行；授德三班奉职。
　　甲申，录左侍禁柴演子植、青、闰并为借职。以计议边事司言演因战重伤而死也。
　　乙巳，诏广西经略司分画邕、顺两州溪峒隶两安抚都监司。
　　是月，恩州武城县【五】大风，坏县廨，知县李愈妻姚氏、主簿寇宗奭妻之母杨氏以压死，赐愈、宗奭绢五十匹。
　　置岷州铁城堡。实录有此，又见元丰元年八月末，今但存此。
　　秋七月辛亥，诏以十一月甲戌有事于南郊。
　　诏诸路保明将官，并具功罪及其能否、训练精粗以闻。
　　诏权发遣髃牧判官公事、太常丞王钦臣往秦州、凤翔府以来应接买马，以「髃牧行司」为名。
　　上批：「范子渊见疏浚汴河，可差入内供奉官冯宗道往彼监视。」此据御集、记闻。蔡确劾浚河事，所逮证左二百余人，狱久不决，上颇疑焉。初，命宗道自用杷试之汴水，宗道辞以疾，上令俟疾愈必往试，宗道乃请与子渊俱，故有监视之命。
　　壬子，上批：「已立赏购捕廖恩及遣募士讨除，可更降敕榜付刘定相度事势招降，庶一方生聚早遂安处。」中书拟敕榜：「廖恩本南剑州大姓，昨因□頾寇略，与族人承禹等同力讨除，本路奏功不实，以至恩赏不均。今乃啸聚徒觽，敢行剽劫，屠害官兵，已令本路进兵，及选差兵官前去翦除。况恩等本是平民，有劳未銟，陷于大戮，宜开一面，使得自新。」上批：「草窃偷生小贼，恐不烦朝廷如此委曲洗雪。传布四方，必启奸民窥易之心，于体未便。可检会自来招安盗贼榜，依仿指挥。」乃告刘定候到相度，如山林深崄，未能翦除，即于要路出榜，及选募人赍敕招谕，许率领同火伍所在归首，或徒中自相杀并，及禽捕送官，除放罪外，优与等第安排。
　　诏宗室换授外官，遭丧解官行服者，全给前官请俸。
　　诏提举成都府等路茶场、都官郎中刘佐，知彭州、屯田员外郎吕陶并冲替，令转运司劾罪。佐坐买茶措置乖方，陶不即听受堋口茶园户讼也。五月二十一日可考。
　　癸丑，新管勾广南西路常平等事蹇序辰改京西北路。序辰，周辅子也。周辅言：「序辰蒙召对，委使一道，义当必行。然臣父子并祗命远方，家无所托，乞改一近地。」故有是命。按宋史：序辰【六】以泗州推官主管江西常平，周辅上言，乃易京西。
　　西上合门副使、知沅州谢麟为东上合门副使再任，降敕銟谕，赐银、绢二百，以湖北转运司言麟招纳有劳故也。
　　中书言：「开封府界、诸路今秋丰稔，欲遣官提举折纳民户欠负：虞部员外郎杨景芬淮南西路，太子右赞善大夫曾孝绰两浙路，山南东道节度推官李孝博永兴、秦凤等路，澶州司户参军黄好信河北东、西路。」
　　三司言：「江、淮等路灾伤，发运司未运上供粮三百五十余万石，欲下本司相度，如计置不行，权许折变见钱，毋过百万石，限今年十月以前至京省司收籴，以备军储。」并从之。
　　甲寅，分命辅臣祈晴。
　　国子博士李稷提举成都府等路茶场、熙河路市易事，代刘佐也。
　　三司言：「江、淮东西，荆湖南北路，两浙各乞别立限般上供年额斛岗。今年欲令淮南东、西二路第一限十二月，第二限二月，第三限四月，止令在本路州军封桩外，江东第一限十二月，第二限三月，第三限五月；江西、荆湖南北、两浙第一限二月，第二限四月，第三限六月。」从之。
　　诏今后广南西路系恶弱水土州郡合差医官处，如额外祗候人愿往者听。
　　乙卯，命宰臣□充为南郊大礼使，权御史中丞邓润甫为仪仗使，判兵部许将为卤簿使，判太常寺陈襄为礼仪使，权知开封府孙固为桥道顿递使。
　　著作佐郎、崇文院校书张载兼知太常礼院。载议礼于有司不合【七】，亟罢归。「载亟罢归」，以载事增入。
　　上谓辅臣曰：「元昊昔僭号，遣使上表称臣，其辞犹逊，朝廷不先诘其所以然而遽绝之，纵边民、蕃部讨之，故元昊常自谓为诸羌所立，不得辞，请于朝廷，不得已而反，西师战辄败，天下骚然，仁宗悔之。当元昊僭书来，独谏官□育谓外蕃难以中国叛臣处之，或可稍易以名号。议者皆以为不然，卒困中原，而使加岁赐、封册为夏国主，良可惜哉！」
　　丙辰，以太子中允黄廉为监察御史里行。诏：「中书、枢密院检正、检详并习学官，并不许奏举台官。」以御史中丞邓润甫荐廉与权检正中书户房公事毕仲衍才任御史故，因命廉而下此诏。
　　诏：「南郊青城寝殿后至宝华门御道，不得用花砖铺砌。」以上于青城凡游观之具悉已裁罢，至此，阅有司计功数多，故又罢之。
　　丁巳，工部员外郎、宝文阁待制、检正中书五房公事李承之权发遣三司使，翰林学士、起居舍人、权三司使沈括守本官为集贤院学士、知宣州。
　　先是，侍御史知杂事蔡确言：「括以白札子诣□充陈说免役事，谓可变法令，轻役依旧轮差。括为侍从近臣，既见朝廷法令有所未便，不明上章疏，而但于执政处阴献其说；兼括累奉使察访，职在措置役法，是时但欲裁减下户钱，未尝言复差徭，今非其职而遽请变法，前后反复不同。朝廷新政规画巨细，括莫不预，其于役法，讲之固熟，如轻役之不用差法，括前日不以为非，而今日不以为是者，其意固不难晓，盖自王安石罢相，括恐大臣于法令有所改易，故潜纳此说，以窥伺其意，为附纳之资尔。括自选人不数年间拔擢至此，宜如何图报，而乃颇僻翻覆，挟私害政，甚非陛下待括之意也。且括自主计以来，一无所补，其驭下则取悦而已，其事上则观望而已，中外之所共传，圣明之所尽照，而阴以异论干执政，欲变更役法一事，尤为显著。窃闻中书亦尝以此札子进呈，下司农寺相度，天慈兼容，既不加诘，而臣以弹邪绳奸为职，安敢避默？伏望陛下推括之情，特行罢黜。」诏札与括知。括言：「臣自惟超冒时久，无一补称，衅累日深。臣僚所言，皆中臣罪，岂可复当事要？臣见在所居待罪。」有诏令括就职。确又言：「近弹奏括罪状，未蒙施行，或闻括诡求罢免，有诏却令供职。倘如所闻，朝廷待括如此，臣窃惑焉。且括谓役法可变，何不言之于检正察访之日，而言之非职事之时；不言之于陛下，而阴言之于执政【八】？括之意岂在朝廷法度，但欲依附大臣，巧为身谋而已。伏望陛下去邪屏奸，断在不疑，正括之罪。」故有是命。去年十一月二十六日，括论两浙役法，当考。沈括自志云：翁尝请事于相府，是时，正肃□公充当政，问翁：「免役之法令，民之诋訾者今未衰也，是果于民何如？」翁应之曰：「以为不便者，无过士大夫与邑居之民习于复除者，骤使之如邦人，其诋訾无足恤也。惟微户素无力徭，今使之岁出金，此所当念也。括尝奏议两浙岁入可减五万缗，而弛微户二十八万余家。使天下悉如此，微户尽除其输，虽小徭不足为病也。」公以为然而表行之。御史乃诋翁始但议减课，今乃阴易其说，使悉除之，首鼠乖剌，阴害司农法。翁坐谪集贤学士、知宣州事。御史盖未尝思以一路言之为减者，以户言之盖除也。今附见，当考元丰元年八月十一日云云。
　　上批：「廖恩累败官军，徒党已炽，若不及时措置，深虑愈致交结，黢附人觽，养成巨患，为朝廷重忧。昨彭保虽召募步骑五百余人前去，酌今贼势犹恐不足应用，中书、枢密院宜同议经画，仍益募人续发，庶凶徒翦灭，一方生灵免被涂炭。」遂遣昭宣使、嘉州团练使、入内副都知王中正都大提举福建路招捉贼盗公事，选募兵三千及当用大小使臣具名以闻，应兵官及捕盗官等并听中正指挥。又诏：「凡札下刘定事，并令中正处置，庶军事有所总一，人情不至矛盾。军中但拊循士卒，修利械器，搜简病弱不任战者，以厚赏募人为间，并分将官守要害，无令贼徒奔轶。秋热，师徒在野，宜检视医药、饮食，全养士气，以须中正之至。」五月二十二日，已遣彭孙；六月五日，又遣彭保；今又遣中正；八月五日，召中正赴阙。刘定先为福建体量安抚，八月癸未被责。
　　诏：「诸路岁上知县、县令考课优等治状，委主判官审校，取最优者上簿。司农寺主簿及提举常平官有阙，选最优者充。即治状尤异或资任已高，须别加升擢者以闻。」旧纪云：诏县令岁课令吏部审校，最优者注籍，可升擢者具以名闻。新纪云：令诸路岁上县令课，委判钤辖审校，籍其最优者升擢之。
　　诏河北、河东、陕西五路常平免役坊场剩钱毋得起发上京及应副别路，惟留本路，以备边赏。
　　诏河东、陕西、河北西路民因灾伤典卖田产者，许依元价随年限出息收赎，如过五年并买时不亏价者，不用此令。
　　己未，韩缜等奏，删定清野备寇豫行条件，密院同中书奉旨：「令五路经略、安抚使看详，有无未尽、未便及添改事件，令机宜官书写闻奏，不得下司。」密记十一日事。
　　辛酉，髃臣拜表上尊号曰奉元宪古文武仁孝，诏答不允。表五上，终不允。
　　提举灵仙观、驾部郎中李直躬为卫尉少卿。直躬以老疾请宫观，于审官格不当磨勘，宰臣□充言：「直躬素有风力，虽老不衰，累历职司，所至称治，天资恬退，乞与闲局。」故有是命【九】。朱史【一○】签贴、时政记，载直躬尝自请磨勘改官，无足书。新本亦削去。
　　福建路提点刑狱司言：「本路都监沈披申，准牒捕杀廖恩。缘披前任国子监博士，换礼宾使，未谙军政，恐误任使。」诏披先冲替劾罪以闻。
　　壬戌，上批：「建昌军南丰县尉黄克俊，自廖恩为寇，上诛贼策画者甚觽，然未有如克俊知贼发端之详及措置方略之善。宜召来审问，若实出己谋，可令随王中正管勾文字。」于是中书召克俊问状，乃遣之。赐中正公用钱五百缗。
　　手诏：「皇伯祖、保大将军、节度使承选摄太尉，孟秋荐飨太庙。承选年高，难于拜起，可特免差摄。」
　　甲子，宝文阁待制、权发遣三司使李承之兼详定编修三司令式。
　　乙丑，河大决于澶州曹村下埽。二十八日，河南徒。
　　枢密副都承旨张诚一上删定义勇保甲制敕五卷、总例一卷。
　　枢密院奏：「知忻州萧士元、持服秘书丞吕大忠昨按视河东地界，内有不于图子上贴画出所指地名及分水岭去处未当事理。」诏萧士元、吕大忠累经赦恩，并特放罪。河东分画地界所燕复等检踏天池西南无横岭地名，后再检视，有故寨岭亦名横岭。诏复等所得减年磨勘内各除一年。密记七月十七日事，六月二十四日可考。
　　己巳，分命辅臣祈晴于郊庙、社稷。
　　庚午，西上合门副使、知代州刘舜卿为客省使、知太原府。韩绛言舜卿八年不磨勘故也。
　　广西转运司言，探得交趾兵甲见在机榔县外等事。诏：「机榔县既为交贼袭据，未见本路合作何措置，及决里、顺州久远可与不可固守，如何即不损国威，及经久兵力财费得免劳乏。委赵□、李平一、苗时中同共审计确的利害，不得依违顾避，致误朝廷一方大事。候议定，仍亲书入急递闻奏。」
　　辛未，以权知荆南、屯田郎中张颉直集贤院，为广南西路转运使。苏辙元佑初弹颉疏云：访闻颉昔知荆南，所为贪虐。提举官张琬按发七事，内一事：颉下行买乌头，行人蒋三供绿乌头，颉凡三四次退换，蒋三揣颉意要附子【一一】，遂买附子作乌头供纳，颉方肯纳下。绿乌头、附子色额不同，价例亦别，此一事系赃罪。又一事：勒部下玉泉寺僧修治诸官园亭，费用常住人牛、钱、物不少；以修唐齐己草堂为名，令颉乡僧居止其中。此一事系私罪。琬奏既上，前宰相王珪等为与颉私有情分，遂移颉差遣，而以越职勘琬，特行冲替。颉当时若无上件赃私，忝为士人，理须辨雪【一二】。颉曾不敢以一字自明，受移而去，则其罪状显然无疑。张琬冲替，在元丰元年正月戊辰。
　　太常丞、集贤校理、知湖州鞠真卿为太常博士，直秘阁，以宣徽北院使王拱辰权御史中丞。邓润甫言真卿自改官至登朝三十年，非特恩未尝陈请磨勘故也。
　　上御资政殿，监修国史□充率修国史宋敏求、编修官王存、黄履、林希，以仁宗、英宗纪草进呈。上服靴袍，内侍进案，敏求进读，上立听顾问，终篇始坐。
　　壬申，太常丞、集贤校理、权判都水监俞充为直史馆、检正中书五房公事。初，茂州羌叛，既请盟，充故稽留以待王中正，又挠使有言，乃加讨击，用为中正功。与中正深相结，至使妻出拜之。中正还，因力荐充可用，寻自成都召入权判都水监，未几，复有此命。充使妻拜中正，据曾肇铭彭汝砺墓。彭汝砺章附九月十八日并十月三日，至十二月五日，充罢。黄廉云云附八月九日。
　　舒州团练推官、权流内铨【一三】主簿蔡京为崇文院校书、中书礼房习学公事。九年七月八日，为铨簿【一四】。
　　诏提点浙江等路铸钱坑冶、太常少卿钱昌武罚铜十斤，监官侍禁崔坦差替，坐改置永平监大炉铸钱怯薄【一五】也。令三司自今诸路铸钱并依省样，毋辄改规模，多求增数，委提举司点检。
　　诏三司月具在京所支金银、钱帛总数及闻。
　　癸酉，诏：「自今亲祠南郊乘旧玉辂，还内乘大辇，新玉辂更不从行。」
</div>
    <div class="pagination">
<a href="续资治通鉴长编_page382.html">上一页</a><span>...</span><a href="续资治通鉴长编_page378.html">378</a><a href="续资治通鉴长编_page379.html">379</a><a href="续资治通鉴长编_page380.html">380</a><a href="续资治通鉴长编_page381.html">381</a><a href="续资治通鉴长编_page382.html">382</a><span class="current-page">383</span><a href="续资治通鉴长编_page384.html">384</a><a href="续资治通鉴长编_page385.html">385</a><a href="续资治通鉴长编_page386.html">386</a><a href="续资治通鉴长编_page387.html">387</a><a href="续资治通鉴长编_page388.html">388</a><span>...</span><a href="续资治通鉴长编_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
