<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 51 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 51 页/共 59 页</h1>
    <div class="content">
　　１、八月乙卯，（案：钱氏《四史闰朔考》：八月乙巳朔。） 检校少傅、太尉、武信军节度使谭稹罢宣抚司，落检校少傅、太尉，命以本班节度使提举崇福宫，任便居住。（案：《续宋编年资治通鉴》：金人攻陷应、蔚等州。先是，金人以纳张瑴屡出怨言，又于三月来宣抚司索所许二十万斛粮，谭稹曰：宣抚司未尝有许粮之文。其使曰：“去年四月閒赵良嗣已许矣。”谭稹曰：“良嗣口许，岂足凭耶！”终不之与。金人怒。及举兵亦以此为辞，遂攻应、蔚，逐守臣苏京，杀陈翊；又陷飞狐、灵邱两县，绝山后交割之意。乃罪稹措置乖方，诏落太尉致仕。原注金人自灭辽，骎骎有虎视中原之意，而朝廷不知唇亡齿寒，早不为备，而反卑辞厚币以赁燕山之地，观其金帛子女，席卷而东，以空城与之，其意亦可见矣。金之欲渝盟而无其隙，幸有纳张瑴之降，绝借粮之请，而得以归曲于我，此皆君臣闇昧而狂虏故得逞其志也。） 初，朔州韩正、应州蓟京、蔚州陈翊各以州来降，宣抚司即用京为振武军节度使、云中府路安抚使，正、翊并迁官回任。原注《亡辽录》附见金人入燕后。杨氏《编年》附此于六月九日。按五年七月七日，谭稹迁检校少保，以连城次第输款，故赏之。正、京、翊来归必在五年七月七日以前，已附见彼，今复出此。案：原本“韩正”上有脱文，今据《三朝北盟会编》增入。正、京、翊三人来降，各本不见月日，《北盟会编》附六年八月金人复取蔚州下。云：先是，金人逐天祚入夹山，遂陷云中府，所有管内州县皆来拜降，及移军燕山，如朔州节度使韩正、应州节度使苏京、蔚州土豪陈翊等，争叛金人，纳土归大宋。后粘罕、斡离不分遣军马逐去苏京、孙团练，取蔚州，杀陈翊，复取上叛州郡，又陷飞狐、灵邱两县，绝交山后之意；又以牒来责我招纳叛人张觉，拘收户口职官，及不付所许粮二十万斛，朝廷已知其非，遂议罢谭稹矣。以上云云，《纪事》於五年七月七日戊午起复谭稹下已附其事，但较略耳。正、京、翊等来归，《续宋编年》亦书之，今复出此，并可参照。已而夏人举兵侵占朔、武地界，稹遣李嗣本奭之。兵数交，夏人未即退，听案：李氏《十朝纲要》曰：七月甲申，夏人犯朔、武，令陕西五路帅臣严备。彭氏《太平事迹统类》曰：时边隙已开，北人冯忠信知夏人与女真有入寇之约，窃书以驰告边臣以闻。虽赏以官，而不敕武备。《三朝北盟会编》曰：初，粘罕遣撒卢母使夏国，许割天德、云内、武州及河东兜答、斯剌。曷董、野鹊、神崖、榆林、保大、裕民八馆，河西金肃、河清二军，约其入寇麟、府，以牵河东之势。至是夏人乃由金肃、河清军渡河取天德、云内河东八馆及武州，以应粘罕之约，尽陷其地。《北征纪实》曰：朔、应、蔚三州守臣皆通我，我又招降之，降日，朔宁军遣河东将李嗣本以兵戍焉，又运刍粮玉帛以饷之，事曾未讫；是冬粘罕归云中，因来治此。嗣本大败，狼狈仅脱，朔、应、蔚乃复归金，谭稹但坐视束手，尤玷中国威灵，上怅然不乐，罢稹归，后乃以太原张孝纯为宣抚副使焉。金人怨朝廷纳张瑴，屡出怨言，稹又不给所许粮十万斛，金人愈怒，遂攻蔚州，杀陈翊，及陷飞狐、灵邱两县，逐苏京等，绝山后交割意。朝廷咎稹处置无方，故复起童贯代稹。贯与蔡攸等又共排稹等，寻授稹顺昌军节度副使，致仕，太师、徐豫国公致仕童贯落致仕，依前太师、徐豫国公、知枢密院事、河北河东燕山府路宣抚使。贯是行实出太原，名为代稹交割山后地土，盖以密约天祚来降而自往迎之也。《纪事本末》卷百四十四。案：《续宋编年资治通鉴》：除童贯落职致仕，仍领枢密院事、河东北燕山路宣抚使。是时辽主天祚在夹山，上欲诱致之，始遣一番僧斋御笔绢书通意。及天祚许归，则易书为诏，待以皇弟之礼，位燕、越二王上，筑第千间，女乐三百人，天祚大喜。贯之是行，名为代稹交割山后土地，其实已约天祚来降，自往迎之也。是冬，贯遣马扩、辛兴宗使粘罕军至云中，会粘罕已归国，留兀室权元帅，责以庭参礼，卒不相见。第使高庆袭传言，以朝廷先违誓书，招纳叛亡，虽山后亦许，难以便交。扩归告贯，以虏情不测，乞速营边备，贯不之信。（原注宋之于辽欢盟岁久，天祚尝私谓左右曰：“若女真必来，吾与南宋为兄弟，夏国为甥舅，何忧哉？宋皇渡海，与女真盟，夹攻天祚，谋复燕云，可谓失计矣。”至是而诱致天祚，未知天祚能南归乎？适足以激金虏之怒，何其愚也。案：《宋史?宰辅表》及《东都事略》，除童贯致仕、复宣抚并系八月乙卯，与《纪事》月日并同，惟《三朝北盟会编》作八月癸丑。） 

　　２、庚午，皇太子奏：“本府学官耿南仲先被旨讲《周易》讫，续讲《尚书》。今《周易》已讲讫，乞讲《尚书》。”从之。（《纪事本末》卷百四十六。案：《靖康要录》曰：大观元年十一月，诏京兆郡王及高密郡王楷可于来春择日出就外学，其辅翊讲读之官，宜以端亮鲠直、有文学政事人充选，以称朕意。记室、翊善可如王友例，令王答拜。二年，封定王。会惠恭皇后崩，至政和元年二月，始诏太史择日，以三月己丑出就资善堂听讲读，以光禄少卿李诗为翊善，辟雍司业耿南仲为侍讲，司门员外郎郑修为记室。四年二月甲戌，行冠礼于文德殿。三月辛卯，诏以来春出阁，立为皇太子。其建宫室设官属及仪物制度，令有司讨论典礼，前期备办以闻。五年二月乙巳，行册礼。丁巳，皇太子奏：“臣于作就资善堂听读，须俟迩英经筵已开，方取旨定日。恭惟圣学高妙，群臣莫及，躬御经筵，但欲遵承祖宗故事，非待儒臣讲说，修辅圣明。如臣之愚，正当力学，不可旷日，岂应拟视经筵。兼臣问安视膳之外，遇还府第，绰有馀暇。况不同往日，深在禁严，出入不敢自便。今欲乞圣慈，许令每日不拘早晚，但稍有间隙，即请学官赴厅讲读。所贵为学日益，有以副圣慈眷抚之意。”《宋史》本传及《宏简录?侍从列传》云：耿南仲，开封人，在东宫十年。钦宗为太子，素亲倖之。及内禅，拜资政殿大学士，转尚书左丞、门下侍郎、签书枢密院事，甚礼重之。南仲自以东宫旧臣首当柄用，而吴敏、李纲越次位居己上，忌之，因每事异议，力主求和，斥不附己者。凡纲等所为，悉沮之。高宗即位，薄其为人，降授别驾，安置南雄州，行至吉州，郁郁以死。） 

　　１、九月（案：钱氏《四史朔闰考》：九月甲戌朔。） 庚寅，手诏以金芝产于艮嶽万寿峰，宜改名寿嶽。（《纪事本末》卷百二十八。原注诏旨，杨氏《编年》六年七月，金芝产于南山万寿宫，改艮嶽为寿嶽。今从诏旨。朱胜非曰：上皇于宫城东北隅起景龙门道，通禁中，每岁冬至后即放灯，自东华门以北并不禁夜，徙市民行铺夹道以居，纵博群饮，至上元后方罢，谓之“先赏”。又于次东建宝录宫，宫后累石为山，以其在艮方也，号艮嶽。运四方花竹奇石，积二十馀年，山林高深，千岩万壑，麋鹿成群，楼观台殿，不可胜纪。最后朱勔于太湖取巨石，高广数丈，载以大舟，挽以千夫，凿河断桥，毁堰折闸，数月方至京师，赐号昭功庆成神运石。是年初得燕故也，勔缘此授节度使。靖康元年冬，虏骑再犯阙，围闭日久，折屋为薪，凿石为奸，伐竹为篦篱，惟大石基址存焉。五年六月十三日甲午，朱勔自承宣使为节度使。案：艮嶽已详四年正月辛酉朔可考。万寿峰即朱勔所进太湖巨石，但原注作“赐号昭功庆成神运石”，《清波杂志》作“昭功敷庆神运石”，《枫窗小牍》作“敷庆神运石”，《东都事略》又作“赐名神运昭功敷庆万寿奇峰”，名称各异。） 

　　命校书郎贺允中为金国贺正旦使，武德郎刘宏副之。（《纪事本末》卷百四十四。案：《宋史》无此。《三朝北盟会编》系十八日壬辰。《通考》卷六十四：武德郎为宫苑使、左右骐骥院、内藏库副使各官也。刘宏未见。） 

　　２、庚子，金国遣留使城州营内都勃堇富谟古、副使清州防奭使李简见於紫宸殿。（《纪事本末》卷百四十四。原注《实录》有此。十月四日辞，五月二十日诏旨差马扩为接伴金国谢登宝位使。扩《自序》亦云：《本纪》因诏旨遂书金人来告嗣位。案七月八日王安中奏，富谟古、李简乃遣留使，非告嗣位，不知马扩既名接伴，何亦称谢登位不称遣留？又不知《实录》此何所据，亦称遣留，不称谢登位，岂谢登位遂兼遣留乎？七月十二日差马扩接伴时可考。案：以上“遣”字似皆写误，当作“遗”字。《宋史?本纪》：九月庚子，金人遣富谟弼等以遗留物来献。与此月日并同，盖系金主遣献阿骨打遗留物使副也。惟《本纪》作“富谟弼”，不作“富谟古”。此与《三朝北盟会编》作“富谟右”同为写讹。汉人名姓各本尚有参错，况辽、金各史名氏更有繙语不同乎？据《本纪》于五月癸卯，既书金使来告嗣位，而九月庚子又书金使来献遗留物，似有二使，故两书其至，然《三朝北盟会编》于正月六日书富谟古、李简来，于五月二十七日书到国门，差黄潜善、王宗楚充馆伴，马扩罢送伴，虽与《纪事》所书月日相隔太远，而原注据诏旨云五月二十日差马扩接伴，与《纪事》所书七月亦不合。惟诏旨云十月四日辞，则与此九月见紫宸相合。《北盟会编》不知何据早书？似当时二使之遣，边臣早报其来，而意在觇国，故多留滞朝廷，初但以为谢登位，继乃知其献遗留物，故王安中奏乃遗留使，非告嗣位。各本因此，遂所书互异。《纪事》于七月丙戌书谢嗣位使，于此又书遗留使，盖两存其疑，实则告谢而兼上遗留物也。《宋史?本纪》两书其来，似误。） 

　　《续宋编年资治通鉴》：九月，以白时中为太宰，李邦彦少宰。先是上待王黼过于他相，黼以父事梁师成，称“恩府先生”。黼第侧有道过师成家，上因观芝，始悟其交结状，乃拔时中、邦彦，以分其权，而师成亦绌。初，上欲大用攸，因曰：蔡六岂堪作相！攸遂落节钺，仍领枢密院事。十二月，王黼致仕。案：《宋史?宰辅表》：六年九月乙亥，李邦彦自通奉大夫守尚书左丞，加银青光禄大夫；少宰兼中书侍郎、神霄玉清万寿宫使白时中自金紫光禄大夫、门下侍郎加特进、太宰兼门下侍郎、神霄玉清万寿宫使。四月丁巳，李邦彦丁忧起复。邵氏《闻见前录》曰：王黼少年凶愎，欲功高蔡京。乃独任，结大金伐大辽，取燕云事，置经抚房，枢密皆不得豫，下族诛之令，禁言北事。黼后以太宰致仕，犹领应奉使，以固上宠。白时中、李邦彦并左右相儇薄，庸懦无所立也。李攸《宋朝事实》曰：王黼上章乞体骨曰：“陛下用臣不为不尽，任臣不为不专。缘臣薄祐，取戾阴阳，内积忧虞，外伤疲敝。扪心自悼，吊影生嗟，获戾天人，莫之可逭。倘许尽还印绶，退即里居，脱身于风波汹涌之中，收功于桑榆衰蹇之域，人非鬼责，少缓颠隮，永言此恩，是为终惠。”诏依所乞，守本官致仕。应得恩例朝谒人从等，并依蔡京例，仍给节度使俸，从优礼也。黼当国之久，专权稔恶，中外畏之，无敢言者。及是太上觉悟，罢其政事，天下称快。薛应旂《通鉴》曰：十一月丙子，王黼罢。黼位元宰，每陪曲宴，亲为俳优鄙贱之役以献笑取悦，太子闻而恶之。黼以郓王楷有宠，阴为画夺宗之计，未成，及帝幸其第观芝，始悟其与师成交结状，还宫，眷遇顿衰。李邦彦素与黼不协，阴结蔡攸共毁之。会中丞何卤论黼奸邪专横十五事，遂诏黼致仕，其党胡松年等皆并罢。

　　１、十月（案：钱氏《四史朔闰考》：十月甲辰朔。） 庚申，祠部员外郎王昂接伴金国贺正使。（《纪事本末》卷百四十四。案：《宋史》无此《三朝北盟会编》系九月二十七日庚午；又七年正月二十三日乙未，圣旨，王昂接伴大金贺正旦使事不谨，可特勒停副使。不见。） 

　　２、乙丑，中大夫、秘阁修撰、提点河北东路刑狱兼提举给地牧马李孝扬转一官，减三年磨勘，许回授本色本宗有官有服亲，以本路养马及七千馀匹故也。（《纪事本末》卷百三十八。案：李孝扬未见。四月二十二日己巳，诏立牧马赏格，与此可以参照。《文献通考》卷百六十：诏立牧马赏格。既推赏如格，而兵部长贰亦以兼总八路牧马事迁官。） 

　　１、十一月（案：钱氏《四史朔闰考》：十一月系甲戌朔。） 丙戌，手诏：“神考釐正六官，修举百度，上有道揆，下有法守，先后详略，若纲在纲，用垂裕於万世。继志述事，正在今日。比年以来，官不守方，使得挠政，上下苟玩，名为遵扬，而实侵紊法。本一定可循勿失，而官司便文，缘事建请，遂至於条目滋繁。以式均财，本无不足，而流品猥众，廪食无名，遂至於用度冗。谨名器，重爵赏，所以示天下之公，而侥倖路启，请谒相先，故人才失任使之实。时赋役，劝农桑，所以厚天下之本，而贪吏诞谩，掊克无艺，故民力有匮乏之忧，以类推之，不可胜言。可令尚书省置局详议，以讲议司为名，究本推原，务协於大公至正之道，以广绍述先烈之休。其各遵承，以称朕旨。”御笔：“差蔡攸、白时中、李邦彦就尚书省置讲议财利司，除茶法已有定制，法令完具，更不取索外，馀并讲究利害条具上，限一季结绝。”（《纪事本末》卷百三十二。原注初草十一月六日御笔。按十三日始降诏置讲议司，恐此云六日必误。朱胜非云：宣和七年，置讲议司，以革弊事。宰执为提举官，余在都司，被命覆实。凡已经裁减者再看详讫，方行取旨。未几，太保、领枢密院蔡攸同提举，余固疑之。攸建议以谓内侍掌职事於宫禁，外廷无由稽考，乞应合裁减事，委童贯取旨。时贯以广阳郡王领右府，诸阉之长故也。后旬日，送下五十馀状，贯云：禁中进呈得旨并依。余即编阅，皆主者自陈，名为减损，其实增添。如某局元置亲卫兵士五百人，自置营以来，止有三二百人，今减元额作四百人，却限一月招填，或取拨足数。他事大率如此。方悟攸言与此曹为地。尝检照官制，熙宁以前，文臣朝议大夫至中奉大夫共二十九员，止有中散二员，馀皆朝议，今一百九十馀员；武臣观察使至节度使止二十七员，今一百七十员，馀官五之二，合文武官旧有九十馀员，今三万五千馀员。余力请于时相。白时中、李邦彦谓：“置司无补，不若不置。”未几，结罢。初，崇宁中蔡京作相，置讲议司，凡谬政弊法、流毒天下者，皆当时所为也。官吏数百人，增给厚禄，滥赏骤迁，浮费不赀。会集僚属，蟹黄馒头一味用钱一千三百馀缗，则他可知矣。如是二年而罢。今置司以讲议为名，虽立意不侔，亦无补也。案：《续宋编年资治通鉴》：十二月，诏以法式滋多，流品猥众，侥倖路启，民力匮乏，令尚书置局讲义，命蔡京兼领。各本并係十一月丙戌，与《纪事》月日皆合，此作十二月恐误。《纪事》原注据朱胜非《秀水闲居录》说，以为七年置司，蔡攸提举，系后续命，与《纪事》亦不合。然胜非事属亲历，当是可据。“七年”或係“六年”字误。初置讲议司，系崇宁元年七月甲午。曾敏行《独醒杂志》曰：蔡元长为相日，置讲议司，官吏数百人，俸给优异，费用不赀。一日集百僚会议，因留饮，命作蟹黄馒头，饮罢，吏略计其费，馒头一味为钱一千三百馀缗。又尝有客集其家，酒酣，京顾吏曰：“取江西官员所送蒻豉来。”吏因以十瓶进，客遂分食之，乃黄雀肫也。元长问尚有几何，吏对犹馀八十有奇。） 

　　２、辛卯，开封府尹兼侍读燕瑛、前徽猷阁直学士任谅特起复，并为讲议司详议官；朝散大夫、直秘阁季侗，朝请大夫王云，承议郎郑望之，朝奉大夫、直秘阁高卫并为参详官。（《纪事本末》卷百三十二。案：《文献通考》卷六十四：元丰官制，以朝请大夫换前行郎中，以朝散大夫换中行郎中，以朝奉大夫换后行郎中，以承议郎换左右正言。太常国子博士任谅，大观中为河北漕臣，著有《河北报本录》。凡户口升降、官吏增损，与夫一岁出纳奇嬴之数，皆按籍可知，见《玉海》卷一百八十五，馀人皆未见。） 

　　３、童贯遣保州广胜安肃顺安军廉访使者马扩、知保州辛兴宗使粘罕军。乙未，（案：原本脱“乙”字，但有“未”字，与上下语意不属。据《三朝北盟会编》，扩等至云中附三十日癸卯，然《茅斋自序》但言月末至云中，亦不定为三十日也。故知“未”字上当脱“乙”字，为二十二日乙未，亦系月末也。） 扩等至云中府。会粘罕已归国，留兀室权元帅，遣人来谕庭参。扩辞以见人臣无此仪，兀室曰：“谭宣抚时使人庭参我。”扩曰：“谭稹以凡庸不知故尝，为朝廷所黜。”数往还辨论。最后，兀室遣高庆裔来曰：“二观察既执旧仪，此亦暂权元帅，不敢辄见。所言交割山后事，以国相谒阙，不敢专。兼两朝誓书，各不收纳叛亡，贵朝先失约，虽山后已许难以便交。”扩曰：“职官、富户逃归燕京，乃张瑴之罪，本朝已斩瑴首函送。贵朝职官民户多隐山谷间，已见者相继遣前，未见者方行根捕。如贵朝言山后别无经略，及交蔚州后纵军马为攻取，本朝恐致纷竞，姑令戍守者罢归，责谭稹再委童贯经理；若大国每如斯，则两朝和好，何时可成！”庆裔曰：“前者人言蔚州有贼，本朝遣兵剪除，及得贵朝移文，即已今山后疆土已许，谅不食言。但贵朝亦须常敦信誓，前索职官、民户，继踵发来，无不遂也。”即以牒遣使人回。贯询扩入境所见，扩对：“金人训习汉儿乡兵，增飞狐、灵邱之戍。数指言张瑴邀索职官、民户，实有包藏，愿太师速营边备。”贯不能用。（《纪事本末》卷百四十四。案：《纪事》于此事并不书日，各本同。《三朝北盟会编》系十一月三日之后书童贯遣扩，亦不书日，今从《长编》通例，以下有乙未日，提行附月末；况全文多扩至云中以后语，实为十二月事矣。《茅斋自序》云：扩以十一月末至云中，十二月上旬回太原。则其遣时必在中旬之末，可知《纪事》此条全文多用马扩《自序》语，《北盟会编》所载较详细，今不别出。） 

　　《续宋编年资治通通》：罢应奉司。案：《宋史》系十一月乙酉，各本同。《续宋编年》附此于九月之下十二月之前，因十一月事也，因附此月末。薛应旂《宋元通鉴》曰：十一月乙酉，罢应奉司。自蔡京以丰亨豫大之说劝帝，穷极奢靡，久而帑藏空竭，言利之臣，殆析秋毫。宣和以来，王黼专主应奉，掊剥横赋，以羡为功，所入虽多，国用日匮。至是宇文粹中上言：“祖宗之时，国计所仰，皆有实数，量入为出，沛然有馀，近年诸局务、应奉司，妄耗百出，若非痛行裁减，恐智者不得善后。”于是诏蔡攸就尚书省置讲议财利司。由是不急之务，无名之用悉减。帝亦自罢诸路应奉官吏及六尚岁贡物。又宣和三年方腊反，正月罢应奉司，闰五月甲戌以方腊既平复置应奉司。王黼请与梁师成总领，复诸路应奉局，夺漕运，卒輓之。自是四方珍异之物充牣二人之家，而入尚方者才十之一。《容斋续笔》曰：宣和间，朱勔挟应奉花石纲以固宠，徐铸、应安道、王仲闳辈济其恶，杨戩、李彦创汝州西城所，任辉彦、李士涣、王浒、毛孝立之徒助之，发物供奉。徽宗悉其扰，屡禁之，复出为恶，不能绝也。

　　１、十二月甲辰朔，（案：原本无“朔”字，今据李《十朝纲要》及钱氏《朔闰考》增入。） 皇太子奏：“昨奉旨，令本府学官李诗、耿南仲读《前汉书》，今已毕，欲接续读《后汉书》。”从之。（《纪事本末》卷百四十六。案：《靖康要录》曰：政和元年三月，定王出资善堂听讲读，李诗以光禄少卿为翊善，耿南仲以辟雍司业为侍讲。五年二月，册立皇太子礼成，李诗以秘书监为显谟阁待制，南仲以左庶子兼侍读、宗正少卿为徽猷阁待制。八年，刘焕方会罢，以李诗、耿南仲为詹正。至宣和七年，李诗卒。上聪明仁孝，好学而喜文，自以地偪望崇，每怀兢畏，至讲读之暇，惟以髹器贮金鱼而观之，他事一不关怀，人所莫能测也。） 

　　２、手诏：“朕执权乘要，以正主道，赋事图功，责在大臣。比年以来，任非其人，政失厥中，明发怵惕。念我烈考之谟训，修革蛊弊，庶几持循，肆命近弼，置司讲议。太师致仕蔡京辅朕初，载诞著硕，肤属闵劳，以官职之事，即安里闾宪，其言行尚有赖焉。《书》不云乎：“询兹黄朆，则罔所愆。”京可兼领讲议司，听就私第裁处，仍免签书，毋致勤劳，以称朕贵老贪贤之美。”（《纪事本末》卷百三十一，又卷百三十二。原注《实录》、《本纪》云蔡京领讲议司。朱胜非云：蔡京崇宁元年拜相，四年罢。大观元年复入，三年又罢。政和二年复入，宣和初又罢。六年冬王黼致仕罢相，白时中、李邦彦并拜太少宰。未几，京东盗起，京党閧然，以为宰相望轻，乃诏京复总三省，许私第治事，三五日一造朝。时京八十岁，目盲不能书字，足蹇不能拜跪。其子绦用事，凡判笔，皆绦为之，仍代京禁中奏事，于是肆为奸利，赏罚无章，黜陟纷纭。绦妻兄韩梠者，骤用为户部侍郎，密与谋议，贬逐朝士，殆无虚日。绦每日造朝，侍从以下皆迎揖，附耳语，堂吏抱文书率数十人从之；遣使四出，诛求采访，喜者荐之，不喜者令劾之，中外搢绅，无不侧目。先是王黼作应奉司，总四方贡献之物以示权宠，于是效之。请置宣和库，库置式贡司，中分诸库，如泉货、币帛、服御、玉食、器用等，皆其名也，上自金玉，下及茹蔬，无不窜取，元丰、大观库及榷货务见在钱物，皆拘管封桩，专事供进。次年四月，绦恶日著，二相不能举职，绦兄攸发其奸状，京罢，绦亦被谴。是年冬，金寇犯阙，得非将乱之兆耶？案：《宋史?本纪》：甲辰朔，蔡京领讲议司，诏百官遵行元丰法制。月日并同。又《本传》曰：京暮年即家为府，营进之徒，举集其门，输货童隶得美官，弃纲纪法度为虚器。患失之心无所不至，根株盘结，牢不可破也。蔡绦责降追毁出身，七年四月十一日壬子可考。） 

　　３、癸亥，太师、鲁国公致仕蔡京落致仕，领三省事，五日一赴朝请，至都堂治事。（《纪事本末》卷百三十一。案：《续宋编年资治通鉴》：蔡京领三省事。时盗贼日炽，内外窘匮，上意大不乐。中官赞上召故老大臣，遂决意起京。上又恐京年高，不能朝参，遂命其子绦以时入对殿庭，传道君臣之意。而攸以弟绦锺爱于其父，因绦私撰《西清诗话》，专宗苏、黄，为言者所论，攸白上，请杀之。上闵京老，不许，止落职勒停，仍诏毁板。由是京父子遂为仇敌。以上云云，是误以七年四月蔡绦之责降为撰《西清诗话》。然《诗话》之降系五年十月乙丑；在七月，诏毁苏轼、司马光文集板，之后臣寮遂因而论列。此事各史不见，惟《能改斋漫录》具有月日，今已附六年正月二十二日绦复朝奉郎下可考。七年以前，绦已两降，此后之谴，固不因《诗话》也。据《宋史?蔡攸》本传云：帝将去京，先逐其党刘昺、刘焕等，使御史中丞王安中劾之。攸通籍禁庭，闻其事，急请閒百拜哀恳，帝意遂解。其后与京权势日相轧，浮薄者遂閒之，父子各立门户，遂为仇敌。攸别居赐第，尝诣京，京正与客语，使辟之，攸甫入，遽起握父手为诊视状，曰：“大人脉势舒缓，体中得非有不适乎？”京曰：“无之。”攸曰：“禁中方有公事。”即去。客窃窥见，以问京，京曰：“君固不解，此儿欲以为我疾而罢我也。”阅数日，京果致仕。以季弟绦锺爱于京，数请杀之，帝不许。又《宰辅表》：宣和六年十二月癸亥，蔡京自太师、鲁国公落致仕，依前太师，领三省事、神霄玉清万寿宫使。与此月日并同。） 

　　４、戊辰，御笔：“蔡京领三省，应细事务免签书。”（《纪事本末》卷百三十一。） 

　　《续宋编年资治通鉴》：童贯请复云中，以奏议来，京主其说。右丞宇文粹中对以：虏誓拏天祚五七年后，徐议之说，恐今兴兵，则衅端启。其议遂已。案：各本无此。李《十朝纲要》、《九朝编年备要》并系七年冬未，不书日，当时云中、天德等处金已许夏，故为夏人所陷。至宇文粹中所云虏誓书之语，此不见于各本。《三朝北盟会编》及《大金国志》、《大金吊伐录》所载誓书全文并无此二语，不知何据？云中为西京，金人虽已许宋，但浮沈其辞，或当时金人又有徐议之说也。《宋史?宰辅表》，粹中以六年九月乙亥自翰林学士承旨除尚书右丞。

　　又两京、河浙路、京师灾异叠见，都城有卖青果男子孕而诞子，蓐母不能收，易七人，始娩而逃去。又有酒肆号丰乐楼酒保朱氏子，其妻年四十馀，忽生髭髯，长仅六七寸，疏秀甚美，宛然一男子。诏度为女道士。案：薛应旂《宋元通鉴》云：卖青果男子为孔方，酒保朱氏女生髭。与此云朱氏子妻小异。《宋史?本纪》云：是岁，京师、河东、陕西地大震，两河、京东西、浙西水，环庆、邠宁、泾原流徙，令所在赈恤。邵氏《闻见前录》曰：宫官卢功裔云：宣和末，鬼车鸟沥血于福宁殿庭，又有狐登御坐，又内殿砖砌上忽有积血，遽拨视之，复出，去砖亦出，发地亦出，至废其殿。又《闻见后录》曰：卢立之尚书云：宣和末，禁中数有变异，日摧者为甚毒。夜久，有巨人呼摧，摧若遇人，必撤裂之。中官有胆勇者数辈，相约俟其出，迫逐之，巨人返走，坠一物铿然有声，取视之，乃内帑所藏铁幞头也。赵正之云：禁中向有此怪，不出仙韶院。至宣和末，始篇出宫殿中云。岳珂《桯史》曰：宣和间，沂、密有优人，持二子号曰“胡孩儿”，年如六七岁，颔有长鬛，所至，观者如堵。自云其妇孪生，此二子生而有髭，亦不知优人所自来，后失所在。寻而胡人乱华，盖人妖也。《候鲭录》曰：“宣和五六年间，上方织绫，谓之篇地桃”，又曰“急地绫”，漆冠子作二桃样，谓之并桃，天下效之，香谓之佩香。至金人犯阙，无贵贱皆逃，多为北贼虏去，此亦谶也。《枫窗小牍》曰：靖康以前，汴中家户门神多番样，戴虎头盔，王公之门，至以浑金饰之。识者谓“虎头男子”，乃“虏”字，金饰更是金虏在门之兆也。不三数年，而家户被虏，王公被其酷者尤甚。王明清《玉照新志》曰：宣和末，禁中讹言祟出，深邃之所，有水殿一，游幸之所罕到。一日，忽报池面莲花盛开，非常年比。祐陵携嫔御阉宦凡数十人往观之。既至彼，则有妇人俯首凭阑者，若熟寝状。上曰：“必是先在此祗候太早，不得眠，所以然。”谕左右勿恐之。见其缜朆如云，素颈粲玉，呼之凝然不顾。上讶之。自以所执玉麈微触之，愕然而起，回首，乃一男子，髯如棘，面长尺馀，两目如电，极为可畏。从驾之人，悉皆辟易有惊仆者，上亦为之失措。逡巡不见，上亟回辇，未几，京城失守，北狩朔方。蔡绦《铁围山丛谈》曰：洛阳古都，素号多怪。宣和间，忽有异物如人而黑，遇暮夜辄出犯人。相传谓掠食人家小儿，且喜齧人也。于是家家持杖待之，虽盛暑不敢启户出寝，号曰“黑汉”。由是亦多有偷盗奸诈而为非者，逾岁乃止。此《五行志》所谓“黑眚”者是也。不数年间，金国寒盟入寇，遂有中土两都皆覆。又曰：政和以后，道家者流始盛，羽士因援江南故事，林灵素等多赐号“金门羽客”，道士、居士者，必锡以涂金银牌，上有天篆，咸使佩之，以为外饰；或被异宠，又得金牌焉。及后金人之变，州郡群酋长皆佩金银牌为兵号，始悟前兆何不祥也。又曰：宣和末，自金銮殿后，虽白昼，人罕敢入，入必多怪异，虿或大于斗，蛇率为巨蟒，日夜丝竹歌笑之声不绝也。宣和末，有监官吴本者，武人，恃气不畏事。夏日因纳凉殿庑间，至晡时，天尚未昏黑，而从者坚请归舍，本不听。忽闻跸声自内而出，即有卫从缤纷，执红绡金笼烛者数十对，成行罗列。中一衣黄人，如帝王状，胸閒鲜血淋漓，拥从甚盛，徐徐行由殿庑，从本舍前过。本与其徒急趋入户避之，得详瞰焉。最后有一卫士似怒，以纳凉故妨其行也。乃以两手指按其卧榻之四足，遂穿砖而陷于地，顷刻，转他殿而去，遂忽不见。本大骇，自是不敢宿止其中。因图画所见，篇以示人。雒阳士大夫多能传之，曰：“此必唐昭宗也。”

　　又是岁，河北、山东盗起，命内侍梁方平讨之。时转粮以给燕山，民力疲困，以盐额科敛，加之连岁凶荒，民食榆皮野菜，不给，至自相食。于是饥民并起为盗。山东有张仙者，众十万；张迪者，众五万；河北有高托山者，众号三十万。其馀一二万者，不可胜计也。案：《四朝名臣言行别录》曰：韩世忠初从梁方平经略东事，贼杨天、王透手、滑武鄠及徐进、青社张仙等皆数万人。王次第禽灭，振旅而归。毕沅《续资治通鉴》：宣和七年二月壬申，京东转运副使李孝昌招降群盗张万仙等五万馀人，诏补官犒赏有差。三月甲申，知海州钱伯言奏招降山东寇贾进等十万人，诏补官有差。《宋史?食货志》曰：宣和六年，尚书左丞宇文粹中言：“近岁南伐蛮獠，北赡幽燕，关陕、绵、茂边事日起，山东、河北寇盗窃发。赋敛岁入有限，支梧繁夥，一切取足于民。陕西上户多弃产而居京师，河东富人多弃产而入川蜀。河北衣被天下，而蚕织皆废；山东频遭大水，而耕种失时，他路取办目前，不务存恤。穀麦未登，已先俵籴；岁赋已纳，复理欠负。讬应奉以买珍异奇宝，欠民债者一路至数十万计；假上供而织文绣锦绮，役女工者一郡至数百馀人。陛下勤恤民隐，诏令数下，悉为虚文。民不聊生，不惟寇盗繁滋，窃恐灾异叠见矣。” 
　

卷四十九
　
　　徽宗

　　△宣和七年（乙巳，一一二五） 

　　１、正月（案：《宋史?本纪》及李<上直下土>《十朝纲要》正月系癸酉朔，钱氏《四史朔闰考》同。） 丙申，金国贺正旦使、卢州观察使孛堇高居夔，副使太中大夫、守大理卿杨意见於紫宸殿，礼部员外郎邵溥借太常少卿充送伴使。（《纪事本末》卷百四十四。案：《宋史?本纪》无此。《三朝北盟会编》同，系二十四日丙申，惟“高居夔”仍作“高居庆”，此与六年贺正大使高居庆、副使杨意官阶悉同。“夔”字恐係误写。七年盖再使也。五年十二月二十六日乙巳、六年正月六日乙卯，并可考。邵溥未见，各本亦不书送伴使。毕沅《续资治通鉴》有之，而“邵溥”又作“邵博”，与此亦异。） 

　　２、是月，故辽国主天祚为金人所擒。始，天祚窜入阴夹山不能出，童贯日夜为上谋，谓天祚在，必为后患，乃閒遣人诱之。天祚心素侈，多慕中国，故其失势也，本愿来归。始得一番僧者，令支御笔绢书通之，因得还报。初甚密也，往来既数，则又张皇矣。其往来皆由云中，故金人尽知，适欲其出，是以不顾也。及天祚许归，乃改书为诏，示欲臣之；且约，归则待以兄之礼，位燕、越二王上，筑第千间，女乐三百人，礼待优渥。天祚大喜，於是约期相接；童贯是以落致仕，出使河东，密迎之。金人每以力不能入阴夹山，恨其不出，出必得之，盖欲以绝其国人之望。而天祚者适畏粘罕据云中，屯兵以抗其前，故不敢出。及约期之际也，忽报国相归金国禀议，以兀室代云中元帅职而去。天祚用是益坦然，遂领所得契丹、鞑靼等众并携其后妃二子秦、赵王及京属南来，如入无人之境。及才过云中，则兀室忽以大兵遮其归路，又报粘罕适以已回云中矣，故为其追袭，一击，而天祚之众溃，势不能还，且畏中国不可仗，乃亟走小骨碌帐中。（原注此据蔡绦《纪实》稍删润之。绦自云《亡辽录》、马扩《自序》其间载擒天祚事极疏略。按童贯再为宣抚，往迎天祚，诸家文字俱不能知，〗惟绦有此。案：“小骨碌”，钱氏《三朝国语解》作“舒和伦”，旧作“小斛禄”，亦作“小胡鲁”。蔡绦《北征纪实》曰：小骨碌者，天德、云中间一族帐，旧臣属辽国。及天祚，至小骨碌避正寝，事奉之惟谨，不以失国稍亏其臣节。始粘罕尝以兵伐小骨碌矣，然或胜或负。及天祚在是，粘罕因自讨之，一举杀小骨碌，尽破其族帐，荡然无遗种。遂禽虏其后妃诸子宗属，独天祚逸去不见。乃于朔、武境上，即时分兵，每三十里百骑，顷刻布三百里以待之。又《契丹国志》曰：天祚入夹山，金人以力不能入，恨其不出，谓出必得之。天祚亦畏粘罕兵在云中，故不敢出。至是闻粘罕归国，以兀室代戍云中，乃率鞑靼诸军五万并携其后妃二子秦王、赵王及宗属南来。大石林牙谏之，不听，遂越渔阳岭。而粘罕已回云中，乃复奔山金司，与小胡鲁谋归南宋，又恐不可仗，乃谋奔夏。计未定，小胡鲁密遣人递报粘罕，粘罕先遣近贵谕降，未复而娄宿驰至，遂俘以还。据此，是小骨碌递报，与《纪实》所言大异，姑并存之。） 

　　３、金人既破小骨碌，以未得天祚，遣使谓童贯曰：“海上元约不得存天祚，彼此得即杀之。今中国违约招来之，今又藏匿之，我必要也。”贯推以无有。即又遣使迫促贯，语大不逊，不得已，遣诸将出境上授之，曰：“若遇异色目人，不问，便杀以授使人。”会金人自得天祚，事乃怠。（《纪事本末》卷百四十四。案：《续宋编年资治通鉴》：金人灭辽，辽主天祚窜入阴夹山。金人以力不能入，恨其不出，谓出必得之。天祚亦以畏粘罕兵在云中，故不敢出。至是闻粘罕归国，以兀室代戍云中，乃使鞑靼诸军五万并携其后妃二子秦、赵王及宗属南来。大石林牙谏之，不听，遂越渔阳岭。而粘罕已回云中，故为金人所败，又畏中国不可仗，乃谋奔西夏。未至，金人擒之，削封海滨王，送长白山，筑城居之。逾年，卒，辽国遂亡。《亡辽录》曰：天祚入夹山四部族卫。保大四年，得大石林牙兵归，又得阴山鞑靼毛割石兵，自谓天助，谋出兵收复燕云。大石林牙力谏曰：“自金人初陷长春、辽阳两路，则车驾幸广平甸，而都中京；及陷上京，则都燕山；及陷中京，则都云中；及陷云中，则奔夹山。向以全师不谋战备，以至举国汉地全为金人所有。今国势弱至此，而方求战，非计也。当养兵待时而动，不可轻举。”斥而不从。遂率诸军乘粘罕之归，出夹山，下渔阳岭，取天德军、东胜宁边云内等州，南下武州，遇金人战于辽遏水，复溃，还奔山金司；小胡鲁密遣人报粘罕，以五百骑劫迁去。《茅斋自序》曰：天祚驱鞑靼众三万馀骑，乘粘罕归国，山后空虚，直抵云中府，袭兀室，率蔚、应、奉圣州、云中汉儿乡兵为前驱，女真以军马千馀伏山谷间，出鞑靼军后，鞑靼溃乱，大败。天祚南走，兀室遣娄宿孛堇以马五百匹追至武州界，天祚欲趋武州，南投大朝，为随行僧所劝，谓南朝弱，必不敢隐留，当为金人所俘等辱耳，不可再辱，莫若经投女真，亦不失为王。天祚意决，从之。兀室遣人护送归国，削封海滨王，置之东海隅，逾年而卒。《北征纪实》曰：金人陈兵三百里待天祚，见东有一人驰骏马，手更牵二马望北驰去，骑兵围之，即下马，因白曰：“我天祚也。”骑兵将加执缚，犹顾左右叱曰：“尔敢缚天子耶？”粘罕因使拜阿骨打像而遣之归国。《契丹国志》曰：金人使娄宿驰骑而至，跪于天祚前曰：“奴婢不佞，乃以介胄犯皇帝天威，死有馀罪。”因捧觞以进，遂俘以还，居长白山。《松漠纪闻》曰：中京被围，天祚逃至上京，过燕遂投西夏。夏人虽舅甥国，畏女真之彊，不果纳。迺走小勃律，复不纳，乃夜回。欲之云中，未明，遇谍者言娄宿军且至，天祚大惊，时从骑尚千馀，有精金铸佛，长丈有六尺者，他宝货称是，皆委之而遁。值天微雪，车马皆有辙迹，为敌所及。先遣近贵谕降，未复，娄宿下马跪於天祚前曰：“奴婢不佞，乃以介胄犯皇帝天威，死有馀罪。”因捧觞而进，遂俘以还，封海滨王，处之东海上。《亡辽遗录》载天祚降书曰：辽降臣耶律延禧谨伏斧钺，躬诣大金国俯伏待罪。臣闻人不患其勇，患其为暴也。伏念臣祖宗创二百年之基，承天统位，继子传孙，郊祀上帝，内外欢庆。岂意微臣骨寒命薄，无德可襃，不能当此！夙夜惶骇，罔知过咎，冒犯忌讳，若晓霜而遇烈日，扁舟而遭怒涛，众恶竞兴，谮辞蜂起，故兹惭德，激扬圣怒，转加兵师，忧惧之极，如坐桁杨。盖闻轵道之放，荷蒙矜恤；况若新安之叹，例受无辜。念汉皇之仁恩，诞敷濡泽；诮项羽之过恶，奚免终伤。臣所恳者，乞谐轵道之留，免效新安之祸，战慄之至，仰干圣聪，昧死谨言。毕沅《续资治通鉴》曰：党项舒和伦遣人请辽主临其地，辽主遂趋天德。过沙漠，金兵忽至，辽主徒步出走。近侍进珠帽，却之，乘张仁贵马得脱。至天德，遇雪，无奭寒具，护卫太保萧仲恭以貂裘帽进。途次，绝粮，仲恭进<麦少>与枣。欲憩，仲恭即跪坐，倚之假寐；仲恭辈惟齧冰雪以济饥。过天德，至夜，将宿田家，绐曰侦骑，其家知之，乃叩马首，跪而大恸。潜宿其家，居数日，嘉其忠，遥授以节度使。遂趋党项，以舒和伦为西南面招讨使，总知军事。二月壬戌，辽主行至应州新城东六十里为金将洛索所执，辽国遂亡。以上各说传闻互有同异，今并存之。） 

　　《续宋编年资治通鉴》：宣和七年春正月，遣使抚谕河北京东盗贼、流民，以洪中孚为宣谕使，诏许招降。中孚急于成功，奏请出降者复当年赋役，军士依原额收，愿削兵籍者听。由是乡党子弟诡为盗以免税，卒伍有过，窜名为盗中皆得所欲。大名府尹徐处仁极言其弊，中孚罢为宫观。案：《宋史?本纪》：正月癸酉朔，诏赦两河、京西流民为盗者，仍给复一年。李《十朝纲要》：七年正月癸酉朔，遣朝散大夫李遵、奉议郎朱定国斋亲书手诏抚谕河北京东盗贼、唐邓汝颍流民，释囚、蠲赋及凡料钦逋负等。《东都事略》：正月癸酉朔，诏：“告谕河北河东盗贼、唐邓汝颍流移人户，方春田桑，宜使复业，言念良民，皆吾赤子。比缘用非其人，政失厥中，不能抚御安集，使沚寒流离，扶老携幼，动以万计，转而为盗，非其本心。为之恻然，其赦厥罪，仍放宣和六年未纳税租，监司州县奉行毋忽。”大名府尹徐处仁，六年闰三月乙未曾奉诏，与知沿州柳椷同措置河北京东盗贼，亦见《十朝纲要》。

　　又燕山粮匮，自京师输米五十万斛以济之。案：《宋史?本纪》系二月八日庚戌，诏京师运米五十万斛至燕山，令工部侍郎孟揆亲往措置。《宣和乙巳奉使行程录》曰：是岁，燕山大饥，父母食其子，至有肩死秘插纸标于市，售以为食。钱粮金帛，率以供常胜军，向之牙兵，皆骨立而戍，兵沚死十七八，上下相蒙，上弗闻知。宣抚司王安中方献羡馀四十万缗，为自安之计；后奉朝廷令度支漕太仓粳米五十万石，自京沿大河由保信沙塘入潞河以赡燕军。回程至此，已见舳舻衔尾，舣万舟于水矣。以上《行程录》说，据《三朝北盟会编》附入，惟此作“五十万石”，则与《续宋编年》及《宋史?本纪》五十万斛其数大有不侔，未审孰是，姑并存之。又此事，《续宋编年》本系正月后三月前，不书月日。据《本纪》载，为二月事，故附此。钱氏《四史朔闰考》，二月系癸卯朔。

　　又罢京东西弓箭社。先是，宣和四年，梁扬祖请置社，既而邀功者取五等之籍悉入之。民不堪扰，滋起为盗，故臣僚请罢之。案：《宋史?兵志》曰：宣和七年二月，臣僚上言：“往年京西路提刑梁扬祖奏请劝诱民户充弓箭社，继下东路令倣西路例招诱。原立法之意，不过使乡民自愿入社者练习武备，为奭贼之具尔。奈何邀功生事之人，唯以入社之民众多为功，厚诬朝廷而敛怨于民，督责州县急于星火，取五等之籍甲乙而次之，家至户到，追胥迫胁，悉驱入社，更无免者。法始行于京西，西路既已冒受厚赏，于是东路宪司前后论列，诞谩殊甚。近者东路之奏，数至二十四万一千七百人，武艺优长者至十一万六千人，且云比之西路仅多一倍。陛下灼知其不然，虽命帅臣与廉访使者覈实，彼安肯以实闻乎？今东路宪司官属与登、淄两州当职官，坐增俸秩者几二十人，而县令佐不及焉。不知出入阡陌閒劝诱招充者谁欤？此其诞谩槩可知矣。审如所奏，山东之寇，何累月淹时未见殄灭哉？则其所奏二十四万馀人与一十一万馀人，殆虚有其名，而不足以捍贼也明矣！大抵因缘搔扰，民不堪命，则老弱转徙道路，强壮起为盗贼，此亦致寇之一端也。近者，仰烦陛下遣将出师，授以方略；又命近臣持诏抚谕，至于发内帑之藏，转淮甸之粟以振恤之，宽免其税租，宥赦其罪戾，丁宁纤悉，罔不曲尽。方将归伏田亩，以为迁善远罪之民，讵可以其所甚病者扰之耶？且私有兵器，在律之禁甚严。三路保伍之法，虽以农隙以讲武事，然犹事毕则兵器缴之官府。今弓箭社一切兵器，民皆自藏于家，不几于借寇哉？望陛下断自圣心，罢京东弓箭社之名，所藏兵器令悉送之官，使民得免非时追呼迫胁之累，以安其生。应两路缘弓箭社推恩者并追夺改正，首议之人重赐黜责，后来奏请诞谩，伏乞特予施行，庶几群下知悚，不敢妄进曲说，以肆其奸，实今日之先务也。”诏并依奏，梁扬祖落职，兵器并拘入官，社中人依已降指挥放散。

　　１、三月（案：钱氏《四史朔闰考》：三月癸酉朔。） 辛丑，先是，童贯常问马扩：“常胜军且为患，欲消之，如何？”扩曰：“诚知必尔。然今女真未敢肆而知有所忌者，以有此军故也。若遽消之，则不特金人窥我，兼此军必变，是自生一秦也，莫若且抚而用之。”贯曰：“其术安在？”扩曰：“今药师之众止三万馀人，多马军武勇。太师诚能於陕西、河东、河北选精锐马步十万，分之为三，择智勇如药师者三人统之，一驻于燕山，与药师对，一屯於广信军或中山府，一驻於雄州或河间府，犬牙相制。使药师之众，进有所依，退有所惧，则金人虽肆，岂能遽前！”贯曰：“善！第十万人未易得，我当徐思之。”

　　２、是月，童贯自太原、真定、瀛、莫入燕山，犒常胜军，奏请河北置四总管，中山府辛兴宗，真定府任元，河中府杨惟忠，大名府王育，令招逃卒及刺游手之人为军，盖用马扩之言也。（原注扩言已附六年十一月末。案：《纪事》云云，并据马扩《自序》，已附见五年冬末谭稹奏招义胜军下可考。） 又请耑委蔡靖知燕山府，召王安中还朝，皆从之。（《纪事本末》卷百四十四。案：《三朝北盟会编》：三月，童贯入燕犒军。《茅斋自序》曰：童贯交授银绢毕，离太原，由真定府、河间、莫、雄州入燕；扩自保州入莫州迎贯于任邱县，因语兀室已禽天祚事，谓贯宜急备边以防女真为患，彼怀张瑴之憾，恐粘罕回来不测作过。贯云：“我今去燕山葺治兵马，盖为此也。”贯至燕中抚犒郭药师以下常胜军，罢王安中，升蔡靖为宣抚使兼知燕山府。奏请河北路置四总管，中山府辛兴宗，真定府任元，河间府杨惟忠，大名府王育，各为逐路副都总管，皆与招集逃亡军人及招刺诸处游手人充军，以为备边之画。蔡绦《北征纪实》曰：始，常胜军本谓之怨军，在虏中常反覆者，而我初不知其详；及来归我，其徒深虞我之疑之也。是以每言及天祚，则人人未尝不变色曰：“此我等故主也，使主在，岂敢遽降南朝？乃故主已亡，誓不从女真，所以归投南朝尔！”上闻是，深虑天祚尚在，系燕人心，恐一旦复出，则常胜军必解体散从天祚，故有此谕。实辅佐大臣不能远思，上误圣朝者，此也。药师遂以检校少保副安中焉，然上下政令，实出药师，安中但效平时态诏事之，骄药师者，此也。我又倾意以结之，凡良械精仗，莫不以往，谓若须马，则尽括内官马委与之。药师拣马之法，作泥潦半里，使人不衔辔而驰焉，能过之则为良马，不然则又退又选，大率类此。又遣部下商贩诸路舟车遍矣。又聚天祚昔时工作之人，为奇巧之物，多以玉带玛瑙器撚金纻珍异，以奉权贵，下及小珰，无不喜者。及其得志，自擅燕山一路，有常胜军五万，食粮乡兵号三十万，中国虽有戍兵，惟九千人，无能为也。又药师乃燕人，终不改其左衽，亦无如之何，时人窃比之安禄山，因别筑第都城，增赐美人慰谕，令来朝。药师辞以故，不至，於是罢安中，召之还，伯氏因荐蔡靖以代之。靖有胸襟，至则开怀待药师，稍能抑其权，药师亦重靖，然终不得其柄也。宣和六年秋，黼且罢，贯复落致仕，出抚河东，欲擒天祚。上因令巡边，密察药师去就，不然，则拉之同来。贯至燕境，药师以数骑出迓贯于易州界，再拜帐下，贯曰：“汝今为太尉，位视两府，与我等矣，此礼何也？”药师即曰：“太师，父也，药师惟知拜父耳！焉知其他？”贯遂释然。药师又邀贯视师，贯以数队出郊野，则略无人迹，药师乃下马当贯前，以旗一挥，于是四山铁骑耀日，莫知其数。贯众皆失色，归而白上，谓药师决能抗金人也。当是时，虽金人不犯中原，药师亦必反，反亦中国不能支。又《宋史?郭永传》曰：燕山兵起，以永为其路转运判官。郭药师屯边，怙恩暴甚，与民市不偿值，复殴之，至坏目折支乃已。安抚使王安中莫敢问。永白安中，不治且难制，请见而显责之；不从，则取其尤者磔之市。乃见药师曰：“朝廷负将军乎？”药师瞿然曰：“何谓也？”永曰：“前日将军杖策归朝廷，上推赤心置将军腹中，客遇之礼无所不至，而将军有未寸尺功报之也。今乃纵部曲殴民不禁，平居尚尔，如缓急何！”药师虽谢无愧容，永谓安中曰：“它日乱边必此人也。”李《十朝纲要》曰：三月，童贯自太原、真定、瀛、莫入燕山，犒常胜军，奏请河北置四总管，令招逃卒及游手之人为军。四月，诏蔡靖知燕山府，应结绝宣抚使司及国信司职事，并专一行遣。此与《纪事》所书合。蔡靖与詹度两易其任在五年七月。《宋史?地理志》：河北路大名、河间二府系东路府，真定、中山二府係西路府。大名府，庆历八年置安抚使，统北京、澶、怀、卫、德、博、滨、棣、通利、保顺州军；河间府，太平兴国元年名高阳关，庆历八年置安抚使，统瀛、莫、雄、贝、冀、沧、永静、保定、乾宁、信安州军，大观二年升府；真定府，庆历八年置安抚使，统真、相、邢、赵、洺州；中山府，庆历八年始置定州路安抚使，统定、保、深、祁、广信、安肃、顺安、永宁八州军，政和三年升为府。） 

　　《续宋编年资治通鉴》：三月朔，雨雹。案：《宋史》与此月日同。钱氏《四史朔闰考》：三月癸酉朔。今仍附月末。

　　１、四月（案：钱氏《四史朔闰考》：四月壬寅朔。） 壬子，御笔：“龙图阁直学士、朝奉郎、提举上清宝箓宫兼侍读蔡绦，僻学邪，见两被降责，今除迩英，非所宜得，可罢侍读，提举明道宫，在京居住。”寻又降御笔：“蔡绦赐出身敕可拘取毁抹。”（《纪事本末》卷百三十一。案：薛应旂《宋元通鉴》曰：夏四月庚申，勒蔡京致仕。蔡绦锺爱于京，擅权用事，其兄攸嫉之，数言于帝，请杀绦，帝不许。白时中、李邦彦亦恶绦，乃与攸发绦奸私事。帝怒，欲窜之，京力丐免，乃止，勒停侍养。因安置韩梠于黄州，褫绦侍读，毁赐出身敕，欲以撼京，而京犹未有去志。帝乃命童贯诣京，令上章谢事。贯至，京泣曰：“上何不容京数年？当有相谗谮者。”贯曰：“不知也。”京不得已，以章授贯，命词臣代京作三表求去。六年十二月甲辰朔原注可考。李《十朝纲要》：宣和七年三月辛丑，赐侍读蔡绦进士出身。） 

　　２、己未，讲议司奏：“内降臣僚劄子及杭州悰外市户吴僖等状，乞纳钱免行事，看详州县行户立定时旬价直，令在任官下行买物，盖令知物价低昂，次防亏损，贪暴之吏，怙法倚势，非理搔扰等。今相度欲依所乞，令两浙路依杭州已降指挥立为永法；诸路州县依此，仍令逐路提刑司选委清强守官，同州县知、通、令、佐取索行户色数，计在任官多寡，随陪费轻重，永定免行钱。其钱并作上供，赴大观库送纳”云云。诏依讲议司措置到事理施行。（《纪事本末》卷百三十二。案：《长编》卷二百四十五原注云，据《编录册》宣和七年九月二十一日讲议司进详定行户利害劄子。熙宁六年五月二十六日，中书劄子，详定行户利害条贯所奏，准中书劄子节文：奉圣旨，详定到行户利害先次闻奏。今先详定到下项节文数内一项：据行人徐中正等状，屠户中下户二十六户，每年共出免行钱六百贯文赴官，更不供逐处肉。今据众行人状，定到下项：中户一十三户，共出钱四百贯文，一年十二月分，乞逐月送纳，每户纳钱二贯七十文；下户一十三户，共出钱二百贯文，一年十二月分，乞逐月送纳，每户纳钱一贯二百九十文。右奉圣旨：宜令详定行户利害条贯所计会，三司同共相度闻奏。劄付详定行户利害条贯所。准此，于当年九月初三日中书省劄子，奉圣旨：依奏。盖至九月始详定，其指挥即用熙宁六年五月例也。本年十一月十三日庚辰并可参照。《宋史?食货志》曰：崇宁以后，诸路封桩禁军阙额给三路外，与常平、坊场、免役、绢、贴输东北盐钞，诸道榷酤及鬻卖在官田屋钱，应前收桩管封桩权添酒钱、侵占房廊白地钱、公使库遗利等钱，并输元丰库。别置大观库，制同元丰，但元丰分南北库，大观库有东西之别。宣和末又建宣和库，有泉货、弊馀、服御、玉食、器贡等司名，此盖蔡绦专权时欲效尤王黼以应奉司上供固宠也。李《十朝纲要》：宣和七年四月，废大观库。又诏复各州县免行钱。） 

　　３、庚申，太师、鲁国公、领三省事蔡京依前太师、鲁国公致仕。初，京再领三省，未几，目昏不能视事，事皆决於子绦。绦威福自任，同列皆不能堪。既罢绦侍读，故有是命。（《纪事本末》卷百三十一。案：《东都事略》：四月庚申，蔡京致仕。戊辰，诏曰：“坐而论道於燕閒者，三公之事；作而相与推行者，宰辅丞弼之职。今居三公论道之位，而总理三省众务，使宰辅丞弼殊成备员，殊失所以绍述宪章之意。可于尚书省复置，令虚而不除。三公止係阶官，更不总领三省。若曰佐王论道，经纬国事，则三公其任焉；三省，并依元丰成宪，毋复侵紊。”《宋史?宰辅表》月日并同。本传曰：京天资凶谲，舞智御人，在人主前耑察伺为固位计，始终如一。帝亦知其奸，故屡罢屡起。京每闻将退免，辄入见祈哀，蒲伏叩头，无复廉况。） 

　　４、壬戌，臣僚上言：“蔡绦窃弄权柄，率意自专，缙绅惴慄，靡遑宁处；而一时倖进苟得之徒，閧集其门，势焰薰灼，炙手可热，接见宾客，逾於执政，有识为之切齿，而绦偃然居之不疑。”诏绦落职。（《纪事本末》卷百三十一。案：六年十二月甲辰注可考。费衮《梁溪漫志》曰：蔡绦奸人，助其为恶者也，特以在兄弟间粗亲翰墨，且尝上书论谏，故在当时得窃名。著书甚多，大抵以奸言文其父子之过，此固不足怪。至《丛谈》所载其家佞幸滥赏、可詀可羞之事，反皆大书特书以为荣。此乃窜南荒时所作，至是犹不悟，真小人而无忌惮者哉！） 

　　５、乙丑，讲议司奏：“契勘诸路州县供官之物，不许擅行科配。比年以来，转运司多不以州军大小，州军又不以县邑人户家力，一概抛科。及诸县将抛降之物往往比合用之数暗行增添，容纵公吏作弊为甚。欲今后应科配之物，转运司随州军大小，州军随县邑人户家力均抛；令当职官前期依此品量均定，具逐等逐户合科配物色数目，申本州检察；仍以人户等第家业合著之数单名降榜付县，晓谕人户。通、知如有不均，或数外增添催科，许人户越诉，监司觉察按劾。庶几输纳均当，革去奸弊。”从之。（《纪事本末》卷百三十二。案：《宋史?食货志》曰：凡岁输、供官之物，许以粟麦、物帛互相析输。穀以石计，钱以缗计，帛以匹计，金银、丝绵以两计，藁秸、薪蒸以围计，他物各以其数计。所输有常处，若以有馀补不足，则移此输彼，移近输远，谓之“支移”。其入有常物，而一时所须变而取之，使其直轻重相当，谓之“折变”。其输之迟速，视收成早晚宽为之期，以纾民力。州县岁奏户帐，具载人户家力丁口之等第，男夫二十为丁，六十为老。其所科物，非土地所宜而抑配者，禁之。大观二年诏：“天下租赋科配支折，当先富后贫，自近及远。迺者漕臣失职，有不均之患，民或受害，其定为令。”支移本以便边饷，内地罕用焉。閒有移用，则赁民以所费多寡自择，故或输本色於支移之地，或输脚费於所居之邑。而折变之法，以科纳之月初旬估中价准折，仍视岁之丰歉，以定物之低昂，俾官吏毋得私其轻重，擅有抛抑。重和元年，献言者曰：“物有丰匮，价有低昂，估丰贱之物，俾民输纳，折价既贱，输官必多，则公私之利也。而州县之吏，但计一方所乏，不计物之有无，责民所无，其费无量。至於支移，徙丰就歉，理所宜然。乃豪民赇吏，故徙歉以就丰，斋挟轻货，以贱价输官，其利自倍；而贫下户各免支移，估值既高，更益脚费，视富户反重。因之逋负，困於追胥。”诏申斥焉。宣和初，州县主吏催科失职，逋租数广，令转运司察守贰勤惰，听专达於内侍省。浙西逃田、天荒、草田、葑茭荡湖、泺退滩等地，皆计籍召佃立租，与腴田等，以供应奉。置局命官，有“措置水利农田”之名，部使者且自督御前租课。三年，言者论西蜀折科之弊，其略谓“西蜀初税钱三百折绢一匹，草十围计钱二十。今本路绢不用本色，匹折草百五十围，围估钱百五十，税钱三百有输至二十三千者。东蜀亦如之。仍支移新边，谓之远仓，民破产者众。”） 

　　６、己巳，讲议司奏：“检会讲议司劄子，勘会人户输纳官卖钞旁，州县不能钤束，公人计会，尽行收买，却于人户处邀求厚价，比之官价，多至数倍；兼又阻节留滞，是致有人户粜卖，所纳物斛，用充盘川，为害甚大。缘上件钞旁钱法行已久，难以尽行免放，欲更不印卖，止令人户从便自写，钞旁输纳，官置单名历，用合同印记；令人户量纳合同印记钱，杜绝阻节之弊，亦可以关防伪滥，所有约束并纳钱合行事件，别具措置行下。”诏依所定施行。（《纪事本末》卷百三十二。案：《通考》卷五十六：崇宁三年，敕诸县典卖牛畜契书并税租钞旁等印卖田宅契书，并从官司印卖。除纸笔墨二费外，量收息钱助学用，其收息不得过一倍。大观二年，以出卖钞旁息钱事属苛细，罢之。政和中，应奉事起，乃复行。宣和五年，诏诸路所收钞旁定息钱除两浙路隶应奉外，馀路并逐州委通判拍收，与发运司充籴本。《宋史?食货志》曰：宣和七年六月，诏两浙路钞旁定帖息钱并行截节，不归应奉。） 

　　１、五月（案：钱氏《四史朔闰考》：五月壬申朔。） 乙未，奉议郎舒宏中，（案：毕沅《续资治通鉴》“舒宏中”作“舒宸中”。） 武功大夫、康州刺史刘发为金国贺生辰使副，寻改命校书郎卫肤敏代宏中；通直郎吴安国、武翼郎王观为正旦使副。（《纪事本末》卷百四十四。） 案：卫肤敏已见六年七月十一日丙戌。彼注云七年五月二十四日再使，与此正合。宏中、刘发未见。《四朝名臣言行录》曰：肤敏字商彦，先徙钱唐，今为华亭人。宣和初，上舍奏名擢第三人。授南京宗博，召为校书郎，假给事中使金。宣和七年，复使金国。道逢贺嗣位使许亢宗，许言虏且大至止，公毋行，公不听。及燕报益急，众瑰惧不敢前，公叱曰：“君命也，其可辞乎？”入疆，知虏渝盟，益不为屈。虏答：“书欲以‘押’字代印章。”公曰：“‘押’字施之臣下可也，岂所以待邻国哉？”拒之旬日，卒易玺书。及授书责公双跪，公曰：“此北朝礼也，行人何为？”虏酋大怒，观者为股栗，公处之晏然。虏卒莫能夺，由是不悦，羁留中道者半年。至涿州，与斡离不遇，请公相见，辞不可，则问相见之仪，虏以例对，公笑曰：“所谓例者，非趋伏罗拜乎？皇子虽贵人，臣也；使人虽贱，亦人臣也。两国之臣相见而僣君，是一国二君也，不祥莫大焉。”乃长揖而入。既坐，出誓书示公，公曰：“某使万里，去朝廷久，此书真伪不可知。”因纵言及军，公连拒之，几复被留。渊圣受禅，始还。周煇《清波杂志》曰：宣和五年，既俞金人乞盟之请，越明年，遣秘书省校书郎卫肤敏假给事中往贺虏酋生辰，竣事而旋。常赆外，别赠使介各玉钱一枚。虏主即宴坐起离席躬奉之，左右传观，莫不惊愕太息。钱制如今之大者，其文皆番书，不可识。不知为何礼重如此？时金已萌寒盟，开兵端，其疑我或觇其国，故特外示厚礼，俾叵测欤？钱今藏卫氏。《三朝北盟会编》曰：四月十四日癸丑，圣旨，贺金正旦使副差廓武郎王观、校书郎吴安国候入辞，令上殿。此与《纪事》月日、官阶各异，恐误。《通考》卷六十四：通直郎，宋元丰更官制，以此换太子中允、赞善大夫、洗马，系升朝官。武翼郎係供备库副使，武阶也。初无廓武郎名目，此当敦武郎之误，系左班殿侍阶名；况武为正使亦不合。《宋史?安国传》曰：吴安国字镇卿，处州人。累官迁通直郎。以太常少卿使金人，将渝盟，拘留胁服之，安国毅然正色曰：“我首可得，我节不可夺，惟知竭诚事主，死生以之命，乌敢辱？”金人不敢犯，遣还。后知袁州卒。王观未见。

　　１、六月（案：《宋史?本纪》及李《十朝纲要》：六月辛丑朔。钱氏《四史朔闰考》同。） 癸亥，讲议司言：“视官非元丰官制，不惟紊乱名实，兼亦耗蠹国用。”诏视官并罢。（《纪事本末》卷百三十二。案：李《十朝纲要》云云同，惟系六月二十二日壬戌事，与此早一日。《宋史?本纪》无此，惟四月戊辰，诏行元丰官制。《职官志》曰：凡除职事官，以寄禄官品高下为准：高一品以上为“行”，下一品为“守”，下二品以下为“试”，品同者否。绍圣三年，户部侍郎吴居厚言：“神宗官制，凡台、省、寺、监之制，有行、守、试三等之别。元祐中，裁减冗员，而职事官带行者第存虚名而已。请付有司讲复旧制。”从之。四年，翰林学士蒋之奇言：“所谓‘试’，则非正官也。今尚书、侍郎皆正官，而谓之‘试’，失之矣。如以其阶卑，则谓之‘守’可也。臣请凡为正官者，皆改‘试’为‘守’。”崇宁中，吏部授选人差遣，亦用资序高分行、守、试三等。政和三年，诏选人在京职事官依品序带行、守、试，其外任则否。宣和以后，官高而仍旧职者，谓之“领”，官卑而职高者谓之“视”，故有庶官视从官，从官视执政，执政视宰相。凡道官之属，亦有视阶云。） 

　　２、甲子，讲议司看详：“命官、出身各有条法。比年以来，吏职入任或进纳，并杂流之类，补官人往往攀援陈请，改换出身。所有应於迁转、请给、奏荐、恩例得官等，欲并依元入仕本法施行。”诏依所奏，今后出身并依本法，更不得攀援陈请改换，虽奉特旨，仰中书省执奏不行。（《纪事本末》卷百三十二。案：《宋史?本纪》系二十三癸亥，诏吏职杂流出身人，毋得陈请改换。李心传《建炎以来朝野杂记》曰：祖宗未改官制前，以官寄禄，分别流品，甚详出身，不相混淆。有出身、无出身及进士奏名、贤良方正、曾任馆阁省府之类，迁转皆不同。犯脏及流外纳粟人，尤不可使汙于仕流。元丰官制，改分左、右，然犹有一官而分左右者，以欲优进士出身而已。至元祐中，遂自金紫光禄大夫至承务郎，皆以有出身；无出身，分左、右；至犯脏罪，则并去“左”、“右”字。论者以为当。绍圣以后，以其出于元祐，复去之，而流品杂矣。） 

　　３、乙丑，讲议司言：“臣僚恩数、请给人从等，皆有著令，欲应臣僚恩数、请给人从等各依本法；其依某人等例指挥并更不施行。”从之。（《纪事本末》卷百三十二。案：六年十一月，王黼罢，诏守本官致仕，其恩例、请给人从等，并依蔡京例施行。见李攸《宋朝事实》。此类皆是，系从本法加等也。《通考》卷六十五曰：乾兴以后，俸禄添给、傔人餐钱之制，更革为多，至嘉祐始著於《禄令》，自宰相以下至嶽渎庙主簿凡四十一等。熙宁以来，悉用《嘉祐禄令》，无所增损。元丰一新官制，而在京官司供给之数，皆并为职钱。如大夫为郎官，既请大夫俸矣，又给郎官职钱，视嘉祐俸给为优。至崇宁间，蔡京秉政，吴居厚、张康国辈贪鄙之徒，于寄禄官俸钱、职事官职钱外复增供给食料等钱。如京仆射俸外，又请司空俸，其馀兼从钱米，并支本色，馀执政皆然，视元丰制禄之法倍增矣。《宋史?食货志》曰：宣和七年，户部尚书聂山请以熙丰以后，臣僚增置添给，如额外医官、内中诸阁分位次主管文字等使臣、福源灵应诸观清卫卒、后妃戚里及文武臣僚之家、母妻封国太夫人、郡太夫人等恩数请给，并添给食料、茶汤等钱，计共为钱四十万八千九百有馀缗，吏卒兼从冒滥无艺，凡应熙丰无法该载者，当悉罢之。） 

　　４、讲议司言：“看详进纳买官，元丰係有正法，唯因军功捕盗，或选人换授至升朝官，方许作官户。绍圣《免役条》系宗室及日命妇亲并义勇保甲授官，或取妻以阵亡之家恩泽授官，而係第一等人户并同进纳法，见任小使臣、宣教郎以下役钱并不免；及《政和令》，亦不许免科配。除进纳买官合依旧法外，所有祗应有劳、进颂文理可采及特旨并非泛备官，若不以官序，便为官户例免科役，显属侥倖。今措置欲将前项补官人并依进纳授官法，因军功捕盗转至升朝官，非军功捕盗人转至大夫以上，方许作官户；所有以前见充官户之家，并依今降指挥改正，兼契勘应非合作官户而特旨许作官户者，依今来御笔亦令改正。”从之。（《纪事本末》卷百三十二。案：《文献通考》卷十三：宣和元年，臣僚言：“役钱一事，神宗是防官户免多，时责半输。今比户称官，州县募役之类，既不可减，顾令官户所减之数均入下户，下户于常赋之外又代官户减半之输，岂不重困？”诏非泛补官者，输赋、差科、免役并不得视官户法减免；已免者改之；进纳人自如本法。《宋史?选举志》：宣和中，臣僚言：“元丰进纳官法，多所裁抑。应入令录及因赏得职官，止与监当，该磨勘者换授降等使臣，仍不免科率，法意深矣。迩者用兵东南，民入金穀皆得补文武官，理选如官户，与士大夫泾、渭并流，复其户不受科输。是得数千缗于一日，而失数万斛于无穷也。况大户得复，则移其科配于下户，下户必重贫困，倘使州县缓急有事，更责办于何人？此又弊之至大者也。”又曰：“崇宁以来，类多泛赏，如曰“应奉有劳”、“献颂可采”、“职事修举”特授特转者，皆无事状可名，而直以与之。如孟昌龄、朱勔父子、童贯、梁师成、李邦彦等，凡所请求皆有定价，故不三五年，选人有至正郎或员外，带职小使臣至正、副使或入遥郡横行者。而蔡京拔用从官，不论途辙，一言合意，即日持橐；又优堂吏，或往往至中奉大夫，或换防奭、观察使。由是官户日繁。”） 

　　５、丙寅，讲议司言：“诸路岁贡共三百一件，今来除六尚年计外，可裁减八十六件，罢三十七件。”诏：“近命有司考不急之务，无名之费，将加裁定，允协厥中。惟任土作贡，古之道也，然化自内始，正由身率，乃克有终云云，应诸贡物可依今来裁定施行。”（《纪事本末》卷百三十二。案：《宋史?本纪》：六月乙丑，罢减六尚岁贡物。据《纪事本末》载“物”。李《十朝纲要》：六月丙寅，诏减六尚岁贡物百二十有三品。与此月日、数目悉合。崇宁二年二月，诏立殿中监尚食、尚药、尚酝、尚米、尚辇凡六局。与《续宋编年通鉴》：云云同，但有五尚之名而缺其一。周城《宋东京考》：内诣司延福宫殿中监有六尚局：尚药、尚食、尚辇、尚酝、尚舍、尚衣。与《东京梦华录》、《汴京遗迹志》所说并同，而其与薛《通鉴》小异。《食货志》曰：大观三年，罢诸路州军见贡六尚局供奉物名倅四百四十馀，存者才十一二，减数十二，停贡六。重和初，罢讲画经费局。有司议句收白地禁榷铁货，方田增税，榷酤增价，量收醋息，河北添折税米等项。俄以骚扰悉罢，并焚条约。宣和初，蔡京复得政，专以丰亨豫大之说惑帝，始广茶税，岁以百万缗进御，以京城所主之。又有应奉司、御前生活所、营缮所、苏杭造织局、御前人船所，名目百出。岁运花石纲，一石之费，民间至用三十万缗。六年，宇文粹中言：“祖宗之时，国计皆有实数。有额上供四百馀万，无额上供二百万，京师商税、店宅务、抵当所各处收钱一百馀万。三司以七百万之入，供一年之用，而储其馀以备不测。又有解池盐钞、晋矾、市舶遗利，量入为出，沛然有馀。近年非泛上供，耗妄百出，非痛加裁减，恐智者无以善后。”久之，乃诏蔡攸等於尚书省立讲议司。于是不急之务，无名之用，悉议裁省。帝亦自罢诸路应奉官吏，省六尚岁贡。七年，诏诸路帅臣、监司各条所部上供当裁者凡目以闻。于是后苑诸局月省十九万，岁可省二百二十万。） 

　　《续宋编年资治通鉴》：六月，封童贯广阳郡王。宋朝异姓非外戚无封王者，蔡京用事，持绍述之说，以资奸谋，遂赠王安石舒王。其后，何执中赠清河郡王。及赏童贯燕山功，遂生封广阳郡王，王爵于是滥矣。案：《宋史?本纪》系六月丙午，《东都事略》系五月乙巳。《三朝北盟会编》：五月五日乙巳，招以童贯克复燕山及收高讬山等，议封广阳郡王。诏曰：“朕以童贯屡将天威，征伐四克，拓地陇右，西彻河源，扬旌五关，尽复幽朔，出入累年之际，荡平两国之戎，命爵策勋，难拘常宪。恭念神考，屡形训言，谓将帅总兵，能复全燕之境，则国家信赏，当疏王爵之封；仍祚本邦，以昭显绩，既克承於先志，敢怠废于贻谋。童贯可依前太师，进封广阳郡王，食邑封依例施行。”六月六日丙午，太师、豫国公童贯依前太师、领枢密院事、河北河东陕西宣抚使，进封广阳郡王。制曰：“王者申九伐之威，以和众安民为圣德；大臣廑四方之虑，以折訩厌难为殊勋。朕荷神天全付之休，席祖考重光之绪，饬戎兵以陟禹迹，聿臻偃伯之期；继成功而广文声，夙倚同心之辅。肆颁宠数，敷告治朝。太师、领枢密院事、河北河东陕西路宣抚使、充神霄宫使、豫国公，食邑一万七千三百户、食实封五千户童贯，信厚而敏明，疏通而沈毅，善谋能断，兼文武过人之才；砥节尽公，得精白承居之义。自总傒方之任，属宣挌国之谋。十乘启行，千里决胜，冠三事变调之职，领七兵宥密之权，暨兴六月之师，尽拓五关之塞。惟朕德朕心，诚赖于翊相，故我疆我里，远逮於要荒。遄归告成，坚卧请老，属再筹于边议，难就佚于里居。吉甫至于太原，初摄衣而整暇；单于苦于汉北，卒假手而荡平。既闻朔野之耕耘，复靖河壖之寇掠，尔尔肃将之效，恢予远驭之图。念功名昭著于古今，则典礼当殊于勋旧；是用遵熙、丰封赏之令，作广阳抚定之邦。紫绶金章，肇开茅土；衮衣赤舄，仍总枢衡。盖祗若于先猷，谅允谐于佥议。於戏！周室上公九命，有出封加等之议；汉朝异姓诸王，载著令称忠之诏；其对扬于茂渥，尚奚愧于前修。可特授依前太师、领枢密院事、河北河东陕西路宣抚使、充神霄宫使，进封广阳郡王，加食邑一千户食，实封三百户，主者施行。”

　　又刘安世卒。安世从司马光学。初除谏官，惧祸，以母老辞，母曰：“天子谏臣，当捐身报国；若得罪流窜，毋问远近，吾当从汝所之。”於是正色立朝，面折庭诤，或逢盛怒，则执简却立，俟天威稍霁，复前抗辞，时目曰“殿上虎”。梁师成使吴默持书来，陷以即大用，默固劝为子孙计，安世笑曰：吾为元祐全人，见司马光于地下，又可破戒乎？苏轼曰：器之真铁汉云。案：以上云云，并采《宋史》本传。邵氏《宏简录台谏列传》云：自蔡京为相，安世连七谪，至峡州羁管，稍复承务郎，卜居宋都。宣和六年复待制，明年卒，年七十八。王崇庆《元城行解录》：建中间，公与苏子瞻自岭外同归。至宣和间，内侍梁师成得幸，贵震一时，虽蔡京、童贯，皆出其下。师成令吴可自京师来，未欲钩致公引以大用，且以书抵公，可至三见，然后敢出，且道所以来之意，大槩以诸孙未仕为言以动公。公谢曰：“吾若为子孙计，则不至是矣。且吾废斥几三十年，未尝有一点墨与当朝权贵。吾欲为元祐完人，不可破戒。”乃还其书而不答。入皆为公危之，而公自若也。又曰：公自宣和七年元日以后，谢绝宾客，四方书问，皆不启封，家事无巨细，悉不问。夏六月丙午，忽大风飞瓦，骤雨如注，雷电昼晦，干公正寝，人皆骇惧而走。及雨止辨色，公已终矣，闻者咸异焉。及葬，杨中立以文吊之曰：“劫火洞然，不烬惟玉。”缙绅往往传诵以为切当。公在宋，杜门屏迹，不妄交游，人罕见其面。及公殁，耆老、士庶、妇人、女子持薰剂而哭公者日数千人。后二年，虏人驱坟户发棺，见公颜貌如生，咸惊曰：“必异人也！”一无所动，盖棺而去。昔有与苏子瞻论元祐人才者，至公则曰：“器之真铁汉！不可及也。”

　　１、七月（案：李《十朝纲要》，七月系庚午朔。钱氏《四史朔闰考》同。） 辛未，讲议司奏：“欲令诸路丰熟州县估定大小麦实直，上价与加饶三分，听人户赴官折纳，无得辄有抑勒，应合分科积欠，只将合催之数劝诱折纳，其未合催科处，毋得一例催理。”从之。（《纪事本末》卷百三十二。案：《宋史?食货志》曰：崇宁二年，诸路岁稔，遂行增价折纳之法，支移、折变、科率、配买，皆以熙宁法从事，民以穀麦、物帛输积负零税者听之。大观二年七月，诏曰：“比闻慢吏废期，凡输官之物，违期促限，蚕者未丝，农者未穫，追胥旁午，民无所措。自今前期督输未合催理者，加一等坐之；致民逃徙者，论更加等。”旧凡赦令蠲免，虽多不过三分。四年，乃诏：天下逋赋积欠，五年外户口不存者，悉蠲之。宣和七年，言者论：“非法折变，既以绢折钱，又以钱折麦。以绢较钱，钱倍于绢；以钱较麦，麦倍于钱。展转增加，民无所诉。”唐、邓、襄、汝等州，自治平后，开垦岁增，然未定税额。元丰中，以所垦新田差为五等折纳，元祐元年罢之。大观三年，用转运副使张徽言之请，复元丰旧制，又以诉者而罢。政和三年，转运使王醻复言官失租赋，诏依元丰法，第折以见钱，凡得三十万缗。旧税加耗，转运司有抛桩明耗，州县又有暗桩暗耗之名，诸仓场受纳，又令民纳头子钱。熙宁以后，给纳并收，其数益加增焉，钦宗立，罢之。） 

　　２、癸酉，讲议司奏：“奉御笔，吏职出身，不以是何官资，只支武功大夫俸及恩例奏荐，令讲议司条画以闻。看详吏职出身之人，依法转至武功大夫止；馀转遥郡人，合依下项御笔：止支武功大夫俸及恩例奏荐，依武功大夫格法外，所有转正任人，理须分别。”诏：“吏职出身转正任人请俸依遥郡格，递降一等支破；内正任刺史，依遥郡本等，其合请添支，依条施行，恩例奏荐依此”。（《纪事本末》卷百三十二。案：《通考》卷六十四：元丰官制，自承宣使以下不带阶官者为正任，带阶官者为遥郡，各在正任之下，请给俸钱与次任正任一同。武功大夫俸钱在朝奉大夫之下，计料钱二十五贯、厨料米一石、丐二石、春绢七疋、冬绢十疋、绵子共二十两。与《宋史?职官志》合。又《食货志》曰：宣和末，三省、密院吏职猥杂，有官至中大夫，一身而兼支十馀俸者，故当时议者有“俸入超越从班，品秩几於执政”之言。又增置兼局，礼制、明堂，详定《国朝会要》、《九域图志》、《一司敕令》之类，职秩繁委，廪给无度。侍御史黄葆光极论其弊，帝善之而未行；俄而诏云“当丰亨豫大之时，为衰乱减损之计”，自是罕敢言者。然吏禄泛冒已极，以史院言之，供检吏三省几千人。蔡京又动以笔帖於榷货务支赏给，有一纸至万缗者。京所侵私，以千万计，朝论喧然。乃有诏三省、枢密院吏额用元丰法。其岁赐悉裁之，时以翕然以为快。又曰：元丰改官制，在京官吏俸给之数皆并为职钱，视嘉祐、治平时赋禄优矣。京更增供给、食料等钱，于是宰执皆然。京既罢相，帝恶其变乱法度，将尽更革。命户部侍郎许几裁损浮费及百官滥俸，悉循元丰之旧，宰执亦听辞所增奉。京不便，与其党倡言：“减俸非治世事。司马光请听宰臣辞南郊给赐，神宗卒不允，且增选人及庶人在官者之俸。帝以继述为事，当奉承神宗。”由是官吏俸给并如故。初，宰执堂食有常数。至是品目猥多，有公使、乏支之别，台、省、寺、监又增厨钱。蔡京复相，言者至以减俸为几罪，几坐夺职。当时吏员冗，节度使至八十馀员，留后、观察使下及遥郡刺史多至数千员，学士、待制中外且百五十员。奸吏旁缘，用度日广，左藏库先时月费缗钱三十六万，至是衍为一百二十馀万。） 

　　３、戊寅，讲议司奏：“奉御笔，外路不奉行御笔，殆成虚文。看详州县、监司，被受御笔，观望稽违，阴有阻坏，不即奉行云云，欲今从承受御笔指挥，委其承受行遣月日奉行，次第申州，州申所属监司点检；如奉行稽违，灭裂不当，并觉察按劾；其监司奉行谬误，不即改正，固执偏见，公然阻隔，仍依条互察以闻。”从之。（《纪事本末》卷百三十二。案：御笔手诏蔡京为相时始行。《九朝编年备要》：崇宁四年七月，始行御笔。十月，中书省言御笔手诏已刊石，并用金填，勿得摹勒。自是而后，御笔之行始盛。曾敏行《独醒杂志》曰：崇宁四年，中书奉行御笔，时蔡京欲行私意，恐三省台谏多有駮难，故请直以御笔付有司，或有阻格，则以违制罪之。自是中外事无大小，惟其意之所欲，不复敢有异议者。祖宗以来，凡军国大事，三省、枢密院议定，面奏画旨，差除官吏，宰相以熟状进入，画可，始下中书造命，门下审读，或有未当，中书则舍人封缴之，门下则给中封駮之，尚书方得奉行。犹恐未协舆论，则又许侍从论思，台谏奏劾。自御笔既行，三省台谏无所举职，但摘纸尾书姓名而已。周煇《清波别志》曰：政和三年，蔡京自杭召还，三入相矣。时大柄多归北司，京求为固宠禄、保富贵之计，于是内起大役，外招强敌，改定太少宰之制，更立帝姬命妇之号，欲绝天下之议己，则尽假御笔行之。） 

　　４、甲午，讲议司奏：“奉七月二日御笔，看详内侍官请给，欲自右武大夫以上，（原注应带遥郡同。案：原本“右武大夫”作“右武功大夫”。《职官志》无此名品，此“功”字当涉下“武功大夫”而衍，今据《宋史?职官志》及《文献通考》订正。又“应带遥郡同”五字，原本以小字附注。案其语气，当亦是大字，故上下文相属，或传写误为注，姑仍之存参。） 依今降指挥，支一分见钱二分折支；武功大夫，合依《嘉祐禄令》；祗候、内品以下并随龙战功人，依现行条法施行。”（《纪事本末》卷百三十二。案：《宋史?职官志》：旧武阶自内客省使至閤门使、副为横班，自皇城使至供备库使为诸司正使，各副为诸司副使，自内殿承制至三班借职为使臣。元丰未及更，政和二年，乃诏易新名，正使为大夫，副使为郎，横班十二阶使、副亦然。六年，又增宣正等大夫郎，凡十阶，通为横班。自太尉至下班祗应共五十二阶。左武、右武大夫旧官为东、西上閤门使，武功大夫旧官为皇城使，自太尉至右武大夫为横行，十三阶；自正侍郎至右武郎为横行副使，十二阶；自武功大夫至武翼大夫为诸同正使，八阶；自武功郎至武翼郎为诸司副使，八阶；自训武郎至承信郎为小使臣，十阶。右武大夫俸钱月二十七千，武功大夫二十五千。不带阶官者为正任，带阶官者为遥郡，其请俸与正任同。凡文武俸给，并支一分见实钱二分折色，此定於《嘉祐禄令》，至政和不改。内侍旧官自内东头供奉至祗候、高班、内品，凡九阶。元丰改制，定有请并易内侍官名者。神宗曰：祖宗有深意，不可轻议。政和亦改新名，自供奉官至贴祗候、内品凡十二阶。崇宁以来，内侍带横行，诸使、副阶而至太尉者，比比皆是。应带遥郡一人，有支十馀俸者。蔡京为相，专奉中贵、以固宠。于是内侍请给，计支二分见钱一分折支，盖折支他物，每千止给七百故也。《文献通考》卷六十四云：唐时宦者所历散阶与文武官同。祖宗立法，不以内侍溷清流，故自有阶官，不相混冒。朱弁《曲洧旧闻》曰：蔡京进退，每倚中贵人为重，恨无以结其欢心。每对，同列论曰：“三省、枢密院之胥吏文资中有至中大夫者，宴则坐朵殿，出则偃大藩。今至尊左右，中贵人有勋劳者甚众。乃以祖宗以来正法绳之，吾侪心得安乎？”由是请给倍增，而倖门亦大开矣。） 

</div>
    <div class="pagination">
<a href="续资治通鉴长编拾补_page50.html">上一页</a><span>...</span><a href="续资治通鉴长编拾补_page46.html">46</a><a href="续资治通鉴长编拾补_page47.html">47</a><a href="续资治通鉴长编拾补_page48.html">48</a><a href="续资治通鉴长编拾补_page49.html">49</a><a href="续资治通鉴长编拾补_page50.html">50</a><span class="current-page">51</span><a href="续资治通鉴长编拾补_page52.html">52</a><a href="续资治通鉴长编拾补_page53.html">53</a><a href="续资治通鉴长编拾补_page54.html">54</a><a href="续资治通鉴长编拾补_page55.html">55</a><a href="续资治通鉴长编拾补_page56.html">56</a><span>...</span><a href="续资治通鉴长编拾补_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
