<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 74 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 74 页/共 334 页
  </h1>
  <div class="content">
   ②吴主立故太子和为南阳王，使居长沙；仲姬子奋为齐王，居武昌；王夫人子休为琅邪王，居虎林。〔虎林滨大江，吴置督守之。其后孙綝遣朱异自虎林袭夏口，兵至武昌，而夏口督孙壹奔魏，则虎林又在武昌之下。〕
③二月，立皇后张氏，大赦。后，故凉州刺史既之孙，东莞太守缉之女也。〔东莞县，汉属琅邪郡，魏分为郡。沈约曰：晋武帝泰始元年，分琅邪立东莞郡，当是魏既分而复合于琅邪，晋又分也。莞，音官。〕召缉拜光禄大夫。〔为下司马师杀缉张本。〕
吴改元神凤，大赦。
⑤吴潘后性刚戾，主疾病，后使人问孙弘以吕后称制故事。左右不胜其虐，〔胜，音升。〕伺其昏睡缢杀之，托吾串恶，〔缢，于赐翻，又于计翻。中恶，暴病而死也。中，竹八翻。〕后事泄，坐死者六七人。〔斯事也，实吴用事之臣所为也。潘后欲求称制，左右小人正当相与从臾为之，安有不胜其虐而缢杀之之理！吴史缘饰，后人遂因而书之云尔。孟子曰：尽信书，不如无书。诚哉！〕
吴主病困，召诸葛恪、孙弘、滕胤及将军吕据、侍中孙峻入卧内，属以后事。〔属，之欲翻。〕夏，四月，吴主殂。〔年七十一。〕孙弘素与诸葛恪不平，惧为恪所治，〔治，直之翻。〕秘不发丧，欲矫诏诛恪；孙峻以告恪。恪请弘咨事〔谋事曰咨。〕于坐中杀之。坐，徂卧翻。〕乃发丧，谥吴主曰大皇帝。〔沈约曰：谥大，谥法所不载。〕太子亮即位。〔孙亮，字子明，权少子也，即位时，年十岁。〕大赦，改元建兴。闰月，以诸葛恪为太傅，滕胤为卫将军，吕岱为大司马。恪乃命罢视听，息校官，〔吴主权置校官，典校诸官府及州郡文书，专任以为耳目。今息校官，即所谓罢视听也。〕原逋责，除关税，〔古者关讥而不征，后世始征之，关有税，非古也，除之是也。〕崇恩泽，众莫不悦。恪每出入，百姓延颈思见其状。
恪不欲诸王处滨江兵马之地，〔处，昌吕翻。〕乃徙齐王奋于豫章，琅邪王休于丹阳。〔奋、休，皆吴主亮之兄也。〕奋不肯徙，恪〔【章：甲十六行本「恪」上有「又数越法度」五字；乙十一行本同；退斋校同；张校同，云无注本亦无此五字。】〕为笺以遗奋曰：〔遗，于季翻。〕「帝王之尊，与天同位，是以家天下，臣父兄；仇雠有善，不得不举，亲戚有恶，不得不诛，所以承理物，先国后家，〔先、后，皆去声。〕盖圣人立制，百代不易之道也。昔汉初兴，多王子弟，至于大强，辄为不轨，上则几危社稷，〔谓吴、楚七国。淮南、济北、燕、广陵也。王，于况翻。几，居希翻。〕下则骨肉相残，〔谓如广川王去之类。〕其后惩戒以为大讳。自光武以来，诸王有制，惟得自娱于宫内，不得临民，于与政事，其与交通，皆有重禁，〔光武科，禁藩王不得交通宾客。干与，读曰预。〕遂以全安，各保福祚，此则前世得失之验也。大行皇帝策勤渠，科禁严峻，其所戒敕，无所不至。诚欲上安宗庙，下全诸王，各早就国，承〔【章：甲十六行本作「使百世相承」五字；乙十一行本同；孔本同；熊校同。】〕无凶国害家之悔也。〔书洪范曰：凶于而国，害于而家。「承」，当作「永」。〕大王宜上惟太怕顺父之志，〔周太王三子，长曰太伯，次曰仲雍，次曰季历。季历之子曰昌，有圣德，太王欲传国季历以及昌，太伯、仲雍遂逃之荆蛮，让国季历以成父之志。惟，思也。〕中念河间献王、东海王强恭顺之节，〔汉河间献王德，于武帝兄也；东海王强，于明帝异母兄也。二王之事二帝，极为恭顺；事并见汉纪。〕下存前世骄恣荒乱之王以为警戒。而闻顷至武昌以来，多违诏敕，不拘制度，擅发诸将兵治护宫室。〔治，直之翻。〕又左右常从有罪过者，当以表闻，公付有司；而擅私杀，事不明白。〔吴诸王有常从吏兵，置常从督以领之。明，颢也；白，奏也；谓不显奏其罪而擅杀之也。从，才用翻。〕中书杨融，亲受诏敕，所当恭肃，乃云『正自不听禁，〔谓不听禁约也。〕当如我何！』闻此之日，子大惊怪，莫不寒心。里语曰：『明鉴所以照形，古事所以知今。』大王宜深以鲁王为戒，〔谓鲁王霸也。〕改易其行，〔行，下孟翻。〕战战兢兢，尽礼朝廷，如此，则无求不得。若弃忘先帝法教，怀轻慢之心，臣下宁负大王，于敢负先帝遗诏；宁为大王所怨疾，岂敢忘尊主之威而令诏敕不行于藩臣邪！向使鲁王早纳忠直之言，怀惊惧之虑，〔惊，当作兢。〕则享祚无穷，岂有灭亡之祸哉！夫良药苦口，唯病者能甘之；忠言逆耳，唯达者能受之。今者恪等慺慺，〔慺，卢侯翻。懁懁，恭谨貌。〕欲为大王除危殆于萌牙，〔为，于伪翻。〕广福廌之基原，是以不自知言至，〔至，极也，切也。〕愿蒙三思！」王得笺，惧，遂移南昌。〔南昌县，豫章郡治所。〕
⑥初，吴大帝筑东兴堤以巢湖，〔吴主权黄龙二年筑东兴堤。〕其后入寇淮南，败，以内船，遂废不复治。〔谓正浆二年芍陂之败也。遏巢湖所以利舟师，而反为湖内之船所败，故废而不治。复，扶又翻。治，直之翻。〕冬，十月，太傅恪会众于东兴，更作大堤，左右结山，侠筑两城，〔今栅江口有两山，濡须山在和州界，谓之东关；七宝山在无为军界，谓之西关。两山对峙，中为石梁，凿石通水。唐志：庐州巢县东南四十里，有故东关。侠，读曰夹：古者侠、夹二字通。汉灵帝光和二年华山亭碑，其文有云「吏卒侠路」，晋、宋书诸王有侠毂队，皆以夹为侠。〕各留千人，使将军全端守西城，都尉留略守东城，〔留，姓也。汉功臣表有强园〔圉〕侯留盻。姓谱曰：卫大夫留封人之后，汉末避地会稽，遂居东阳，为郡豪族。〕引军而还。
镇东将军诸葛诞言于大将军师曰：「庈因吴内侵，使文舒逼江陵，仲恭向武昌，〔王昶，字文舒，毌丘俭，字仲恭。〕以羁吴之上流；然后简精卒攻其两城，比救至，可大获也。」〔比，必寐翻。〕是时征南大将军王昶、征东将军胡遵、镇南将军毌丘俭等各献征吴之计。朝廷以三征计异，〔汉置四征将军，谓征东、征西、征南、征北也。其后又置四镇将军，有功进号，则自镇为征。毌丘俭方为镇南，而曰三征，史概言之。〕诏问尚书傅嘏。嘏对曰：「议者或欲泛舟径济，横行江表；或欲四道并进，攻其城垒；或欲大佃疆埸，〔佃，读曰田。〕观衅而动；诚皆取贼之常计也。然自治兵以来，出入三载，非掩袭之军也。〔治，直之翻。〕贼之为寇，几六十年矣，〔自汉建安十三年赤壁之战，吴、魏始为寇敌；至是年凡五十五年，吴、魏通者三年耳。几，居希翻。〕君臣相保，吉凶共患，又丧其元帅，〔丧，息浪翻。〕上下忧危，设令列船津要，坚城据险，横行之计，其殆难捷。今道壤之守，与贼相远，贼设罗落，又特重密，〔谓设烽燧，远候望，以罗落道面也。罗，布也。落，与络同，联络也。庄子曰：牛马淦足，是谓天。落马首，穿牛鼻，是谓人。用此落字。重，直龙翻。〕间谍不行，〔间，古苋翻；下同。谍达协翻。〕耳目无闻。夫军无耳目，校察未，详，而举大众以临巨险，此为希幸徼功，〔徼，一遥翻。〕先战而后求胜，非全军之长策也。唯有进军大佃，最差完牢；可诏昶、遵等择地居险，审所错置，〔错，仓故翻。〕及令三方一时前守。夺其肥壤，使还塉，秦昔翻。〕兵出民表，寇钞不犯，二也；〔钞，楚交翻。〕招怀近路，降附日至，三也；降，户江翻。〕罗落远设，间构不来，四也；贼退其守，罗落必浅，佃作易立，五也；〔易，以豉翻。〕坐食积谷，士不运输，六也；衅隙时闻，讨袭速决，七也；凡此七者，军事之急务也。不据则贼擅便资，据之则利归于国，不可不察也。夫屯垒相偪，形势已交，智勇得陈，巧拙得用，策之用知得失之计，角之而知有余灴足，虏之情伪，将焉所逃！〔焉，于虔翻。〕夫以子敌大，则役烦力竭；以贫敌富，则敛重财匮。〔敛，力赡翻。〕故曰：『敌逸能劳之，饱能饥之』，〔孙武子兵法之言也。〕此之谓也。」司马师不从。
十一月，诏王昶等三道击吴。十二月，垩昶攻南郡，毌丘俭向武昌，胡遵、诸葛诞率众七万攻东兴。甲寅，吴太傅恪将兵四万，晨夜兼行，救东兴。胡道等敕诸军作浮桥以渡，陈于堤上，〔陈，读曰阵。〕分兵攻两城；城在高峻，不可卒拔。〔卒，读曰猝。〕诸葛恪使冠军将军丁奉与吕据、留赞、唐咨为前部，从山西上。〔上，时掌翻；下同。〕奉谓诸将曰：「今诸军行缓，若贼据便地，则难以争锋，我请趋之。」〔趋，七喻翻。〕乃辟诸军使下道，〔辟，读如辟。辟诸军使避路而己军前进也。〕奉自率麾下三千人径进。时北风，奉举帆二日，即至东关，遂据徐塘。〔徐塘，盖近东关。〕时天雪，寒，胡遵等方置酒高会。奉见其前部兵少，谓其下曰：「取封侯爵赏，正在今日！」乃使兵皆解铠，去矛戟，〔去，羌吕翻。〕但兜鍪刀楯，惭身缘堨。〔兜鍪，首铠。鍪，莫侯翻。楯，食尹翻。惭，鲁果翻。堨，阿葛翻。〕魏人望见，大笑之，不即严兵。吴兵得上，便鼓噪，斫破魏前屯，吕据寺继至；魏军惊扰散走，争渡浮桥，桥坏绝，自投于水，更相蹈藉。〔更，工衡翻。〕前部督韩综、乐安太守桓嘉等皆没，死者数万。综故吴叛将，〔综叛吴事见七十卷明帝太和元年。〕数为吴害，〔数，所角翻。〕吴大帝常切齿恨之，诸葛恪命送其首以其自白大帝庙。获车乘、牛马、骡驴各以千数，〔乘，绳证翻。骡，卢戈翻。〕资器山积，振旅而归。
⑦初，汉姜维寇西平，〔见上卷喜平二年。〕获中郎将郭随，〔随，偏考字书无其字。又考三国志三少帝纪作「郭修」，蜀志张嶷传亦作「郭修」，裴松之注亦云：修，字孝先。费祎传作「郭循」，后主传亦然。今三国志旧本，凡书「循」者多从「随」，字皆作「随」即「修」字之误也，后人以「随」字无所出，又改「人」为「彳」，遂为「循」字耳。盘洲洪氏曰：自东汉以来，凡「盾」字皆作「随」字。又曰汉隶「循」、「修」颇相近，隶法「潃」、「潃」只争一画。〕汉人以为左将军。随欲刺汉主，不得亲近，每因上寿，且拜且前，〔刺，七亦翻。近，其靳翻。上，时掌翻。〕为左右所遏，事辄不果。〔为下随杀费祎张本。〕
资治通鉴卷第七十六
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
魏纪八〔起昭阳作噩（癸酉），尽旃蒙大渊献（乙亥），凡三年。
邵陵厉公下
嘉平五年〔（癸酉、二五三）〕
①春，正月，朔，蜀大将军费祎与诸将大会于汉寿，郭随在坐；〔费，父沸翻。坐，徂卧翻。蜀先主改葭萌为汉寿。〕祎欢饮沈醉，〔「随」，当作「修」；下同。沈，持林翻。〕随起刺祎杀之。刺，七亦翻。〕祎资性泛爱，〔泛，孚梵翻；广也，言无所不爱也。〕不疑于人。越巂太守张嶷〔巂，音髓。嶷，鱼力翻。〕尝以书戒之曰：「昔岑彭率师，来歙杖节，咸见害于刺客。〔岑彭、来歙事见四十二卷汉光武建武十一年。歙，许及翻。〕今明将军位尊权重，待信新附太过，宜鉴前事，少以为警。」〔少，诗沼翻。〕祎不从，故及祸。
②诏追封郭随为长乐乡侯，〔乐，音洛。〕使其子袭爵。
③王昶、毌丘俭闻东军败，〔时三道伐吴，东关最在东，故曰东军。昶，丑两翻。〕各烧屯走。」朝议欲贬黜诸将，〔朝，直遥翻；下同。〕大将军师曰：「我不听公休，〔诸葛诞，字公休。〕以至于此。此我过也，诸将何罪！」悉宥之。师弟安东将军昭时为监军，唯削昭爵而已。〔监，工衔翻。〕以诸葛诞为镇南将军，都督豫州；毌丘俭为镇东将军，都督扬州。
是岁，雍州刺史陈求敕并州并力讨胡，〔雍，于用翻。〕师从之。未集，而新兴、鴈门二郡胡以远役遂惊反。〔雍州在并州西南，而鴈门、新兴二郡，并州北鄙，其道里相去远。汉末，曹公集塞下荒地为新兴郡。未白曰：曹公立新兴郡于楼烦郡，唐为岚州，汉为汾阳县地。〕师又谢朝士曰：「此我过也，非陈雍州之责！」是以人皆愧悦。〔司马师承公懿之后，大臣未附，引咎责躬，所以愧服天下之心而固其权耳。盗亦有道，况盗国乎！
习凿齿论曰：司马大将军引二败以为己过，〔二败，谓东关师败及并州胡反也。〕过消而业隆，可谓智矣。若乃讳败推过，〔推，吐雷翻。〕归咎万物，常执其功而隐其丧，〔丧，息浪翻。〕上下离心，贤愚解体，谬之甚矣！〔呜呼，此贾相国之所以败也！〕君人者，苟统斯理以御国，行失而名扬，〔行，下孟翻。〕兵挫而战胜，虽百败可也，况于再乎！
④光禄大夫张缉言于师曰：「恪虽克捷，见诛不久。」师曰：「何故﹖」缉曰：「威震其主，功盖一国，求不死，得乎！」〔缉料恪虽中缉亦卒为师所杀。师方专政忌才智而疾异己，况以缉而耀明于师乎！〕
⑤二月，吴军还自东兴。进封太傅恪阳都侯，加荆、扬州牧，督中外诸军事。恪遂有轻敌之心，复欲出军，〔复，扶又翻。〕诸大臣以为数出罢劳，〔数，所角翻。罢，读曰疲。〕同辞谏恪；恪不听。中散大夫蒋延固争，〔汉制，大夫、议郎皆掌顾问应对，无常事。中散大夫秩六百石，在谏议大夫上。按中散大夫，王莽所置后汉因之。散，悉亶翻。〕恪命扶出，因着论以谕众曰：「凡敌国欲相吞，即仇雠欲相除也。有雠而长之，〔长，知两翻。左传：晋先轸曰：堕军实而长寇雠。〕祸不在己，则在后人，不烈不为远虑也。昔秦但得关西耳，〔谓函谷关以西也。〕尚以并吞六国。今以魏比古之秦，土地数倍；以吴与蜀，比古六国，不能半也。然今所以能敌之者，但以操时兵众，于今适尽，而后生者未及长大，正是贼衰少未盛之时。〔是时，魏兴三十余年，生聚教训，精兵良将，分镇于面。诸葛、蒋、费、陆逊、朱然相继凋谢，吴、蜀盖小懦矣。恪不能兢惧以保胜，恃一战之捷，遽谓魏人为衰少未盛之时，其轻敌甚矣。长，知两翻。少，诗沼翻。〕君司马懿先诛王凌，续自陨毙，〔事见上卷嘉平三年。〕其子幼弱而专彼大任，虽有智计之士，未得施用而以今日遂轻其后，此吾所以长叹息者也！〔恪自谓其才足以办魏，不欲以贼遗后人；吾五知其自视与叔公亮果何如也！孔明累出师以攻魏每言一州之地不足以与贼支久，卒无成功，赍志以没。恪无孔明之才而轻用其民，不唯不足以强吴，适足以灭其身，灭其家而已。〕今闻众人或以百姓尚贫，欲务闲息，此不知虑其大危而爱其小勤者也。昔汉祖幸已自有三秦之地，何于闭关守险以自娱乐，空出攻楚，身被创痍，〔事见汉高帝纪。乐，音洛。被，皮义翻。创，初良翻。〕介冑生虮虱，〔虮，居岂翻。〕将士厌困苦，岂甘锋刃而忘安宁哉﹖虑于长久不得两存者耳。每鉴荆邯说公孙述以进取之图，〔事见四十二卷汉光武建武六年。邯，不甘翻。说输芮翻。〕近见家叔公表陈与贼争竞之计，〔家叔父，谓诸葛亮。亮表见七十一卷明帝太和二年。〕未尝不喟然叹憩也！夙夜反侧，所虑如此，故聊疏愚言，以达一二〔【章：甲十一行本作「二三」；乙十一行本同；孔本同。】〕君子之末。若一朝陨没，志画不立，贵令来世知我所忧，可思于后耳。」众人虽皆心以为不可，然莫敢复难。〔复，扶又翻；下同。难，乃旦翻。〕
丹阳太守聂友素与恪善，以书谏恪曰：「大行皇帝本有遏东关之计，〔吴主之丧未踰年，故称之为大行皇帝。聂，尼辄翻。〕计未施行；〔【章：甲十一行本「行」下有「今公辅赞大业成先帝之志」十一字；乙十一行本同；张校同；退斋校同；孔本同，「成」字作「承」。】〕寇远自送，〔谓魏兵远来而自送死也。〕将士戚赖威德，出身用命，一旦有非常之功，岂非宗庙神灵社稷之福邪！〔聂友此言，所以抑恪之盛气者，婉而当，有古朋友切偲之义焉。〕宜且按兵养锐，〔按，抑也。〕观衅而动。今乘此势欲复大出，〔复，扶又翻。〕天时未可而苟任盛意，私心以为不安。」恪题论后，为书答友曰：〔即前所著以喻众之论也。〕「足下虽有自然之理，然未见数，〔谓胜负存亡之大数也。〕熟省此论，可以开悟矣。〔恪之所以待旧友者，骄倨如此；吴主权嫌其刚狠自用，盖已见之矣。省，悉景翻。〕
滕胤谓恪曰：「君受伊、霍之托，入安本朝，〔朝，直遥翻。〕出摧强敌，名声振于海内，天下莫下震动，万姓之心，冀得蒙君而息。今猥以劳役之后，〔劳役，谓内有山陵营作，外有东关之师也。〕兴师出征，民疲力屈，远主有备。〕左传：秦大夫蹇叔谏穆公曰：劳师以袭远，师劳力屈，远主备之，无乃不可乎！〕若攻城不克，野略无获，是丧前劳而招后责也。〔丧，息浪翻。〕不如按甲息师，观隙而动。且兵者大事，〔左传曰：国之大事，在祀与戎。〕事以众济，众苟不悦，君独安之！」〔胤之言，可谓深切矣。〕恪曰：「诸云不可，皆不见计算，怀居苟安者也；而子复似为然，〔复，扶又翻；下同。〕吾何望乎！夫以曹芳闇劣，〔劣，弱也。〕而政在私门，〔私门，谓司马氏。〕彼之民臣，固有离心。今吾因国家之资，藉战胜之威，则何往而不克哉！」〔谈何容易！〕三月，恪大发州郡二十万众复入寇，〔复，扶又翻。〕以滕胤为都下督，掌统留事。
⑥夏，四月，大赦。
⑦汉姜维自以练西方风俗，〔姜维本天水冀人，故自以为练西方风俗。练，习也。〕兼负其才武，欲诱诸羌、胡以为羽翼，〔诱，音酉。〕谓自陇以西，可断而有。〔断，丁管翻。〕每欲兴军大举，费祎常裁制不从，与其兵不过万人，曰：「吾等不如丞相亦已远矣；〔丞相，谓诸葛亮。〕丞相犹不能定中夏，况吾等乎！不如且保国治民，谨守社稷，〔治，直之翻。〕如其功业似俟能者，无为希冀徼幸，〔徼，坚尧翻。〕决成败于一举；若不如志，悔之无及。」及祎死，维得行其志，〔费祎死，蜀诸臣皆出维下，故不能裁制之。〕乃将数万人出石营，围狄道。〔石营在董亭西南，维盖自武都出石营也。狄道县属陇西郡，为维以劳民亡蜀张本。〕
⑧吴诸葛恪入寇淮南，驱洛民人。诸将或谓恪曰：「今引军深入，疆埸之民，必相率远遁，恐兵劳而少；〔埸，音亦。少，诗沼翻。〕不如止围新城，〔合肥新城也。〕新城困，至而图之，乃可大获。」〔此即诸葛诞言于司马师之计也。见上卷上年。〕恪从其计，五月，还军围新城。
诏太尉司马孚督军二十万往赴之。大将军师问于虞松曰：「今东西有事，二方皆急，〔谓吴攻淮南，蜀攻陇西也。〕而诸将意沮，若之何﹖」〔沮，在吕翻。〕松曰：「昔周亚夫坚壁昌邑而吴、楚自败，〔事见十六卷汉景帝三年。〕事有似弱而强，不可不察也。今恪悉其锐众，足以肆暴，而坐守新城，欲以玫一战耳。〔致者，犹古所谓玫师也。〕若攻城不拔，请战不可，师老众疲，劫将自走，诸将之不径进，乃公之利也。姜维有重兵而县军应恪，〔县，读曰悬。〕投食我麦，〔谓维军后无转饷，投兵魏地，拟其麦以为食耳。〕非深根之寇也。且谓我并力于东，西方必虚，是以径进。今若使关中诸军倍道急赴，出其不意，殆将走矣。」师曰：「善！」乃使郭淮、陈泰悉关中之众，解狄道之围；敕毌丘俭按兵自守，以新城委吴。〔毌，音无。〕陈泰进至洛门，〔即天水冀县落门聚。〕姜维粮尽，退还。〔果如虞松所料。〕
扬州牙门将涿郡张特守新城，吴入攻之连月，城中兵合三千人，疾病战死者过半，而恪起土山急攻，城将陷，不可护。特乃谓吴人曰：「今我无心复战也。〔复，扶又翻。〕然魏法，被攻过百日而救不至者，虽降，家不坐；〔言虽身降而其家不坐罪也。被，皮义翻。降，户江翻。〕自受敌以来，已九十余日矣，此城中本有四千余人，战死者已过半，城虽陷，尚有半入不欲降，我当还为相语，条别善恶，〔为，于伪翻。语，牛倨翻。别，彼列翻。〕明日早送名，且以我印绶去为信。」乃投其印绶与之。吴人听其辞而不取印绶。〔绶，音受。〕特乃投夜彻诸屋材栅，补其缺为二重，〔重，直龙翻。〕明日，谓吴人曰：「我但有鬬死耳！吴人大怒，进攻之，不能拔。
会大暑，吴士疲劳，饮水，泄下、流肿，病者太半，死伤涂地。诸营吏日白病者多，恪以为诈，欲斩之，自是莫敢言。恪内惟失计，〔惟，思也。〕而耻城不下，忿形于色。将朱异以军事迕恪，〔迕，五故翻。逆也。〕恪立夺其兵，斥还建业。都尉蔡林数陈军计，〔数，所角翻。〕恪不能，策马来奔。诸将伺知吴兵已疲，乃进救兵。〔伺，相吏翻。〕秋，七月，恪引军去，士卒伤病，流曳道，路，或顿仆坑壑，〔流者，放而不能自收也。曳者，羸困不能自扶，相牵引而行。颠仆，颠顿而僵仆也。注，沟也。〕或见略获，存亡哀痛，大小嗟呼。而恪晏然自若，出住江渚一月，〔渚，水中洲也。〕图起田于浔阳；〔汉寻阳故县地也，在大江之北。寻阳，春秋为吴之西境，楚庂东境，本在大江之北，今蕲州界古兰城是也。〕诏召相衔〔言召命相继也。舟行以舳舻不绝为相衔，陆行以马首尾相接为相衔。〕徐乃旋师。由是众庶失望，怨讟兴矣。〔痛怨而谤曰讟。讟，徒木翻。〕
汝南太守邓艾言于司马师曰：「孙权已没，大臣未附，吴名宗大族皆有部曲，阻兵仗势，足以违命。诸葛恪新秉国政，而内无其主，不念抚恤上下以立根基，竞于外事，虚〔【章：甲十一行本「虚」作「虐」，虐下空一洛；乙十一行本均同。】〕用其民，悉国之众，顿于坚城，死者万数，载祸而归，此恪获罪之日也。昔子胥、吴起、商鞅、乐毅皆见任时君，主没犹败，〔伍子胥见任于吴王阖闾，阖闾死，夫差不能用其言而杀之。吴起事见一卷周安王二十一年。商鞅事见二卷显王三十一年。乐毅事见四卷赧王三十六年。〕况恪才非四贤，而不虑大患，其亡可待也。」〔张缉、邓艾皆料诸葛恪必诛，缉死而艾存者，缉附李丰而艾为师用也。然艾不死于师而死于昭者，功名之际难居，重以锺会之构间也。〕
八月，吴军还建业，诸葛恪陈兵导从，〔从，才用翻。〕归入府馆，府馆，即府舍也。〕即召中书令孙嘿，厉声谓曰：「卿等何敢数妄作诏！」〔怒其数作诏召之也。数，所角翻。〕嘿惶惧辞出，因病还家。
恪征行之后，曹所奏署令长职司，一更罢选，〔曹，选曹也。罢选者，罢而更选也。长，知两翻。〕愈治威严，多所罪责，当进见者无不竦息。〔治，直之翻。〕又改易宿卫，用其亲近；复敕兵严，欲向青、徐。〔凡此者，皆恪所以速死。复敕兵严者，戒兵士使严装也。复，扶又翻。〕
孙峻因民之多怨，众之所嫌，构恪于吴主，云欲为变。冬，十月，孙峻与吴主谋置酒请恪。恪将入之夜，精爽扰动，〔左传：郑子产曰：人生始化曰魄，既生魄，阳曰魂。用物精多，则魂魄强，是以有精爽至于神明。杜预曰：爽，明也。扰动，言不安也。〕通夕不寐；〔死期将至，故然。〕又，家数有妖怪，〔数，所角翻。〕恪疑之。旦日，驻车宫门，〕峻已伏兵于帷中，恐恪不时入事泄，乃自出见恪曰：「使君若尊体不安，自可须后，〔须，待也。〕峻当具白主上。」欲以尝知恪意，〔尝，试也。〕恪曰：「当自力入。」〔言当自力疾而入见吴主也。〕散骑常侍张约、朱恩等密书与恪曰：「今日张设非常，〔张，竹亮翻。〕疑有他故。」恪以书示滕随，胤劝恪还。恪曰：「儿辈何能为！正恐因酒食中人耳。」〔中，竹仲翻。考异曰：恪传曰：「恪省张约等书而去，未出恪门，逢太常滕随。恪曰：『卒腹痛，不任人。』胤不佑峻阴计，谓恪曰：『君自行旋未见上，今上置酒请君，君已至门，宜当力进。』恪踌躇而还。』孙盛以为不然。今从吴历。〕恪入，剑履上殿，进谢还坐。设酒，恪疑未饮。孙峻曰：「使君病未善平，〔言病未良已也。〕有常服药酒，可取之。」恪意乃安。别饮所赍酒，数行，吴主还内；峻起如厕，解长衣，着短服，〔着，陟略翻。〕出曰：「有诏收诸葛恪。」恪惊起，拔剑未得，而峻刀交下，张约从旁斫峻，裁伤左手，峻应手斫约断右臂。〔，断，丁管翻。〕武卫之士皆趋上殿，〔武卫之士，武卫将军领之。〕峻曰：「所取者恪也，今已死！」悉令复刃，〔令内刃于鞘也。〕乃除地更饮。恪二子竦、建闻难，〔难，乃旦翻。〕载其母欲来奔，峻使人追杀之。以苇席裹恪尸，篾甲腰，投之石子冈。〔恪传曰：建业南有长陵，名石子冈，葬者依焉。按今高座寺后即石子冈，寺在建康城南门外。宋白曰：石子冈在台城南四十里，盖今建康城，非台城也。〕又遣无难督施宽就将军施绩、孙壹军，〔施绩，时在江陵；孙壹，时在夏口。〕杀恪弟奋威将军融于公安，及其三子。恪外甥都乡侯张震、常侍朱恩，皆夷三族。
临淮臧均表乞收葬恪曰：「震雷电激，不崇一朝；〔郑康成曰：崇，终也；言不终朝也。〕大风冲发，希有极日；然犹继之以云雨，因以润物。是则天地之威，不可经日浃辰；〔浃，即协翻。周也。辰，十二辰也。十二日辰周，曰浃辰。〕帝王之怒，不宜讫情尽意。〔讫，亦尽也，音居乞翻。〕臣以狂愚，不知忌讳，敢冒破灭之罪〔谓破家灭身之罪。〕以邀风雨之会。伏念故太傅诸葛恪，罪积恶盈，自玫夷灭，父子三道，枭市积日，〔枭，坚尧翻。〕观者数万，詈声成风；国之大刑，无所不震，长老孩幼，无不毕见。〔长，知两翻。〕人情之于品物，〔品，众也，庶也。〕乐极则哀生，〔乐，音洛。〕见恪贵盛，世莫与贰，身处台辅，〔处，昌吕翻。〕中间历年，今之诛夷，无异禽兽，观讫情反，能不憯然！〔憯，七感翻。，痛也。〕且已死之人，与土壤同域，凿掘斫刺，无所复加。〔刺，七亦翻。复，扶又翻；下同。〕愿圣朝稽则乾坤，〔稽，考也；法，则也。〕怒不极旬，使其乡邑若故吏民收以士伍之服，〔秦、汉之制，夺官爵者为士伍。〕惠以三寸之棺。〔礼记曰：夫子制于中都，四寸之棺，五寸之?。郑康成注云：此庶人之制也。按礼，上大夫棺八寸，棺六寸，下大夫棺六寸，?四寸，无无三寸棺制也。孟子曰：中古棺七寸，?称之。墨子尚俭，桐棺三寸。左传赵简子曰：桐棺三寸，石设属辟，下卿之罚也。〕昔项籍受殡葬之施，韩信获收敛之恩，斯则汉高发神明之誉也。〔葬项籍事，见十一卷汉高帝五年。敛韩信事，今史无所考，史云：「帝闻信死，且喜且怜之」，是必收敛之也。施，武智翻。敛，力赡翻。〕惟陛下敦三皇之仁，〔上古送死，弃之中野，后世圣人易之以棺?，此所谓三皇之仁也。〕垂哀矜之心，使国泽加于辜戮之骸，复受不已之恩，以于以扬声遐方，沮劝天下，岂不大哉！〔沮，在吕翻。〕昔栾布矫命彭越，〔事见十二卷汉高帝十一年。〕臣窃恨之，不先请主上而专名以肆情，其得不诛，实为幸耳。今臣不敢章宣愚情以露天恩，谨伏手书，冒昧陈闻，〔古之人臣进言于君，率曰冒死，曰昧死，谓人君之威难犯，冒昧其死罪而言也。〕乞圣明哀察。」于是吴主及孙峻听恪故吏敛葬。〔敛，力赡翻。〕
初，恪少有盛名，〔少，诗照翻。〕大帝深器重之，而恪父瑾常以为戚，曰：「非保家之主也。」〔戚，忧也。瑾，渠吝翻。〕父友奋威将军张承亦以为恪必败诸葛氏。〔败，补迈翻。〕陆逊尝谓恪曰：「在我前者吾必奉之且呏，在我下者则扶接之；今观君气陵其上，意蔑乎下，〔蔑者，视之若无。〕非安德之基也。」汉侍中诸葛瞻，亮之子也。恪再攻淮南，越巂太守张嶷与瞻书曰：「东主初崩，〔吴在蜀东，故谓其君为东主。巂，音髓。嶷，鱼力翻。〕帝实幼弱，〔帝谓吴主亮。〕太傅受寄托之重，〔诸葛恪为吴太傅，故称之。〕亦何容易！〔易，以豉翻。〕亲有周公之才，犹有管、蔡流言之变，〔谓周公之才，而有叔大之亲，且不能免于管、蔡之流言。〕霍光受任，亦有燕、盖、上官逆乱之谋，〔事见二十三卷汉昭帝元凤元年。〕赖成、昭之明以免斯难耳。〔难，乃旦翻。〕诚实可虑。加吴、楚剽急，乃昔所记，〔周亚夫曰：吴、楚剽轻。太史公曰：楚俗剽轻易发怒，自汉以来，皆有是言。剽，匹妙翻。〕而太傅离少主，〔离，力智翻。少，诗照翻。〕履敌庭，恐非良计长算也。虽云东家纲纪肃然，上下辑睦，〔东家，亦谓吴主国于东也。〕百有一夫，非明者之虑也。取古则今，今则古也，〔则，子德翻。则，刌剫也，样也，言取古事以刌剫今之事，今犹古也。〕自非郎君进忠言于太傅，〔自汉以来，门生故吏，率称恩门子弟为郎君。〕谁复有尽言者邪！〔复，扶又翻。〕旋军广农，务行德惠，数年之中，东西并举，实为不晚，愿深探察！」恪果以此败。
吴群臣共议上奏，推孙峻为太尉，滕胤为司徒。〔上，时掌翻。〕有媢峻者言曰：「万机宜在公族，若承嗣为亚公，〔滕胤字承嗣。司徒位亚太尉，故曰亚公。〕声名素重，众心所附，不可量也。」〔量，音良。〕及表峻为丞相、大将，督中外诸军事，又不置御史大夫；由是士人失望。〔汉承秦制，置御史大夫以副丞相理众事；令峻为丞相而不置御史大夫，则专吴国之政，故国人失望。〕滕胤女为恪子竦妻，胤以此辞位。孙峻曰：「鲧、禹罪不相及，〔舜之罪也，殛鲧；其举也，兴禹。〕滕侯何为！」峻与胤虽内不沾洽，〔言其情不浃洽也。〕而外相苞容，进胤爵高密侯，共事如前。
齐王奋闻诸葛恪诛，下住芜湖，欲至建业观变。傅相谢慈等谏，奋杀之，坐废为庶人徙章安。〔章安，前汉冶县也，故闽越地，光武更名章安，属会稽郡。沈约宋志曰：临海太守，本会稽东部都尉，前汉治鄞，后汉分会稽为吴郡，疑是都尉徙治章安也。晋太康记曰：章安本鄞县南之回浦乡。余谓太康志所云，即吴临海郡之章安县地，今台州黄岩县章安镇是也。奋徙章安，即临海之章安也。〕
南阳王和妃张氏，诸葛恪之甥也。先是恪有迁都之意，〔先，悉荐翻。〕使治武昌宫，〔治，直之翻。〕民间或言恪欲迎和立之。及恪被诛，丞相峻因此夺和玺绶，〔南阳王玺，斯氏翻。绶，音受。〕徙新都，又遣使者追赐死。初，和妾何氏生子暼，诸姬子德、谦、俊。和将死，与张妃别，妃曰：「吉凶当相随，终不独生。」亦自杀。何姬曰：「若皆从死，谁当字孤！」〔从，才用翻。说文曰：字，孔也，爱也。〕遂抚育暼及其三弟，皆赖以获全。〔为后吴人立暼张本。〕
《高贵乡公上》〔讳髦，字彦士，文帝孙，东海定王霖子也。正始五年，封高贵乡公。高贵乡，属郯县。〕
正元元年〔（甲戌、二五四）是年，嘉平六年也，冬，十月，高贵乡公方改元正元，通鉴
以是年系之高乡公，因书正元元年。〕
①春，二月，杀中书令李丰。初，丰年十七、八，己有清名，海内翕然称之。其父太仆恢不愿其然，敕使闭门断客。〔断，读曰短。〕曹爽专政，司马懿称疾不出，〔事见上卷邵陵厉公正始八年、九年。〕丰为尚书仆射，依违二公间，故不与爽同诛。丰子韬，以选尚齐长公主。〔帝之姊妹曰长公主；齐主盖明帝女。长，知两翻〕伺马师秉政，似丰为中书令。是时，太常夏侯玄有天下重名，以曹爽亲，〔【章：甲十一行本「亲」下有「故」字；乙十一行本同；孔本同；张校同。】〕不得在势任，居常怏怏；〔邵陵厉公嘉平元年，玄自关右召诣京师。势任，权势之任也。怏，于两翻。〕张缉以后父去郡家居，〔缉自东莞召，见上卷嘉平四年。〕亦不得意：丰皆与之亲善。师虽擢用丰，丰私心常在玄。丰在中书二岁，帝数召丰与语，〔数，所角翻。〕不知所说。师知其议己，请丰相见以诘丰，〔诘，去吉翻。〕丰不以实告；师怒，以刀镮筑杀之，〔镮，户关翻。刀把上有镮；筑，捣也。〕送尸付廷尉，遂收丰子韬及夏侯玄、张缉等皆下廷尉，〔下，遐稼翻；下及下同。〕锺毓按治，云：「丰与黄门监苏铄、永宁署令乐敦，〔汉有黄门令，宦者为之。黄门监，盖魏置也。永宁宫，魏太后宫名。永宁署令，太后宫官也，亦宦者为之。治，直之翻。〕穴从仆射刘贤等〔汉制，中宫穴从供射，宦者为之，主黄门穴从，瓞六百石。沈约志曰：汉东京有中黄门穴从仆射，魏世因其名而置穴从仆射。穴，而陇翻，散也。〕谋曰：『拜贵人日，诸营兵皆屯门，〔屯宫城门也。〕陛下临轩，〔檐宇之末曰轩。促御坐前临轩。〕因此同奉陛下，将群僚人兵，就诛大将军；〔下将，即亮翻。〕陛下傥不从人，便当劫将去耳。』」又云：谋以玄为大将军，缉为车〔【章：甲十一行本「车」作「骠」；乙十一行本同；张校同；孔本作「票」。】〕骑将军；玄、辑〔【章：甲十一行本「辑」作「缉」；乙十一行本同。】〕皆佑其谋。」〔此上皆狱辞也。〕庚戌，诛韬、玄、缉、铄、敦、贤，皆夷三族。
夏侯霸之入蜀也，〔见上卷喜平四年。邀玄欲与之俱，玄不从。乃司马懿薨，中领军高阳许允谓玄曰：「无复忧矣！」〔复，扶又翻。〕玄叹曰：「士宗，卿何不见事乎！〔许允字士宗。不见事，犹今人言不晓事也。〕此人犹能以通家年少遇我，〔少，诗照翻。〕子元、子上不吾容也。」〔司马师，字子元。司马昭，字子上。〕及下狱，玄下肯下辞，锺毓自临治之。〔治，直之翻。〕玄正色责毓曰：「吾当何罪！卿为令史人责人也，〔自汉以来，公府有令史，廷尉则有狱史耳。玄盖责毓以身为九卿，乃承公府指，自临治我，是为公府令史而责人也。〕卿便为吾作！」〔为，于伪翻；下同。毓以玄名士，节高，不可屈，而狱当竟，〔竟，结竟也。〕夜为作辞，令与事相附，〔为作狱辞，使与所按之事相附合也。〕流涕以示玄；玄视，颔之而已。及就东市，频色不变，举动自若。
李丰弟翼，为兖州刺史，司马师遣使收之。翼妻荀氏谓翼曰：「中书事发，可及诏书未至赴吴，何为坐取死亡！左右可同赴水火者为谁﹖」〔赴水火者，入必焦没自，非誓同生死，安肯相从，故以为言。〕翼思未答，妻曰：「君在大州，不知可与同死生者，虽去亦不免！」翼曰：「二儿小，吾不去，今但从坐身死耳，〔谓从兄坐罪止一身，若奔吴不达，祸及妻子也。〕二儿必免。」乃止，死。
初，李恢与尚书仆射杜畿及东安太守郭智善，〔东安县，前汉属城阳国，后汉属琅邪国，魏分为郡。沈约曰：晋惠帝分东莞为东安郡；盖魏既分而又省并，既省并而晋又分属东莞，又自东莞分为郡也。〕智子冲，有内实而无外观，州里弗称也。冲尝与李丰俱见畿，既退，畿叹曰：「孝懿无子；非徒无子，殆将无家。君谋为不死也，其子足继其业。」〔李恢，字孝懿。郭智，字君谋。〕时人皆以畿为误，柔丰死，冲为代郡太守，卒继父业。〔卒，子恤翻。〕
正始中，夏侯玄、何晏、邓扬俱有盛名，欲交尚书郎傅嘏，嘏不受。嘏友人荀粲怪而问之，嘏曰：「太初志大其量，能合虚声而无实才。〔夏侯玄，字太初。〕何平叔言远而情近，好辩而无诚，所谓利口覆邦国之人也。〔论语：孔子曰：恶利口之覆邦家者。何晏，字平叔。好，呼到翻。〕邓玄茂有为而无终，外要名利，内无关钥，贵同恶异，多言而勡前；多言多衅，勡前无亲。〔邓扬字玄茂。勡前者，忌前也。人忌胜己，则无亲之者。要，一遥翻。恶，乌路翻。〕以吾观此三人者，皆将败家；远之犹恐祸及，〔败，补迈翻。远，于愿翻。〕况昵之乎！」〔昵，尼质翻，近也，比也。〕嘏又与李丰不善，谓同志曰：「丰饰伪而多疑，矜小智而昧于权利，若任机事，其死必矣！」
辛亥，大赦。
③三月，废皇后张氏；〔曹操杀汉后伏氏，而司马师杀魏后张氏；此不惟天道，亦操之有以教之也。〕夏，四月，立皇后王氏，奉车都尉夔之之女也。
④狄道长李简书请降于汉。〔长，知两翻。降，户江翻。〕六月，姜维寇陇西。
⑤中领军许允素与李丰、夏侯玄善。秋，允为镇北将军、假节、都督河北诸军事。〔晋有假节都督者，与四征镇加大将军不开府为都督者同。四征、镇、安、平，加大将军不开府持节都督者，品秩第二。〕帝以允当出，诏会群臣，帝特引允以自近；〔近，其靳翻。〕允当与帝别，涕泣歔欷。〔君臣不密，遂并蹈失臣、失身之祸。歔，音虚。欷，音希，又许既翻。〕允未发，有司奏允前放散官物，收付廷尉，徙乐浪，〔乐浪，音洛琅。〕未至，道死。
⑥吴孙峻骄矜淫暴，国人侧目。司马桓虑谋杀峻，立太子登之子吴侯英；不克，皆死。
⑦帝以李丰之恐，意殊不平。安东将军司马昭镇许昌，诏召之吏击姜维。九月，昭领兵入见，帝幸平乐观以临军过。〔见，贤遍翻。乐，音洛。观，古现翻。〕左右劝帝因昭辞，杀之，勒兵以退大将军；已书诏于前，帝惧，不敢发。
昭引兵入城，大将军师乃谋废帝。〔平乐观在洛阳城西，昭已过军，复引入城，帝事去矣。〕甲戌，师以皇太后令召群臣会议，〔矫太后令以召群臣。〕以帝荒淫无度，亵近倡优，〔倡，齿良翻。倡优，女乐也。近，其靳翻。〕不可以承天绪；群臣皆莫敢违。乃奏收帝玺绶，归落于齐。〔玺，斯氏翻。绶，音受。〕使郭芝入白大后，太后方与帝对坐，芝谓帝曰：「大将军欲废陛下，立彭城王据！」〔彭城王据，文帝子。此何等语！芝，太后之从父也，故使之入胁太后。〕帝乃起去。太后不悦。芝曰：「太后有子不能教，今大将军意已成，又勒兵于外以备非常，但当顺旨，将复何言！」〔复，扶又翻。〕太后曰：「我欲见大将军，口有所说。」芝曰：「何可见邪！但当速取玺绶！」〔王莽篡，汉，遣王舜求玺于元后，其辞气何至如此！〕太后意折，折，屈也；音之列翻。〕乃遣傍侍御取玺绶着坐侧。〔太后侍御非止一人，傍侍御，谓当时侍御之在傍侧者。着，直略翻。坐，徂卧翻。〕芝出报师，师甚喜。〔王莽、司马师、萧鸶，同是心也。国之奸贼，必有羽翼，有天下者其戒之哉！〕又遣使者授帝齐王印绶，出就西宫。帝与太后垂涕而别，人〔【章：甲十一行本「人」作「遂」；乙十一行本同；孔本同；熊校同。】〕乘王车，从太极殿南出，〔王车，诸王所乘青盖车也。〕群臣送者数十人，司马孚悲不自胜，〔胜，音升。〕余多流涕。〔废帝时年二十一。〕
师又使使者请玺绶于太后。太后曰：「彭城王，我之季叔也，今来立，我当何之！〔之，往也。〕且明皇帝当永绝嗣乎﹖高贵乡公，文〔【章：甲十一行本「文」下有「皇」字；乙十一行本同。】〕帝之长孙，明皇帝之弟子，〔太后谓明帝绝嗣，盖谓以据为后，则兄死弟及；又礼兄弟不得相入庙也。文帝黄初三年，初制封王之庶子为乡公，嗣王之庶子为侯，公、侯之庶子为亭伯。〕于礼，小宗有后大宗之义，其详议之。」〔世嫡为大宗支子之子，各宗其父为小宗。礼，王后无嗣，择建支子以继大宗。〕丁丑，师更召群臣，以太后令示之，乃定迎高贵乡公髦于元城。〔定迎者，议始定而迎之也。元城县，汉属魏郡，魏属阳平郡；时魏王公皆录置邺，故出髦而就元城迎之。〕髦者，东海定王霖之子也，时年十四，使太常王肃持节迎之。师又使请玺绶，太后曰：「我见高贵乡公，小时识之，〔太后欲立高贵乡公，必见其小时意气异于诸王子，故欲立之，岂知禄去帝室，而终无益乎！〕我自欲以玺绶手授之。」冬，十月，癸〔【章：甲十一行本「癸」作「己」；乙十一行本同；张校同，云无注本作「癸」，误。】〕丑，高贵乡公至玄武馆，〔郦道元曰：魏氏立玄武馆于芒垂。盖馆在芒山之尾，其地直洛城北。〕群臣奏请舍前殿，〔玄武馆之前殿也。〕公以先帝旧处，避止西厢；群臣又请以法驾迎，公不听。庚寅，公入于洛阳，群臣迎拜西掖门南，公下舆答拜，傧者请曰：「仪不拜。」〔傧，必刃翻；赞导者也。仪不拜者，谓于仪不当答拜也。〕公曰：「吾入臣也。」遂答拜。至止车门下舆，左右曰：「旧乘舆入。」公曰：「吾被太后征，未知所为。」〔言唯天子可乘舆入止车门，吾方被征，未知何如，不可以天子自居也。以余观高贵乡公，盖小慧而知书，故能为此。若以为习于礼，则余以为犹鲁昭公也。被皮义翻。〕遂步至太极东堂，见太后。其日，即皇帝位于太极前殿，百僚陪位者，皆欣欣焉。〔谓公之足与有为也，而卒死于权臣之手。呜呼！余观汉文帝入立之后，夜拜宋昌为卫将军，领南北军，张武为郎中令，行殿中，周勃、陈平、朱虚、东牟虽有大功，其权去矣，夫然后能自固。魏朝百官皆欣欣，果何所见邪！〕大赦，改元。〔自此，方是正元元年。〕为齐王筑宫于河内。〔为，于伪翻。〕
⑧汉姜维自狄道进拔河间、临洮。〔「河间」，当作「河关」。河关县，前汉属金城郡，后汉属陇西郡。以地考之，河关、临洮在狄道西，姜维自狄道西拔河关、临洮，意欲收魏之道县以自广耳。〕将军徐质与战，杀其荡寇将军张嶷，〔沈约志：四十号将军，荡寇第二十二。嶷，鱼力翻。〕汉兵乃还。
⑨初，扬州刺史文钦，骁果绝人，曹爽以其乡里故爱之。〔钦，爽邑人也。骁，坚尧翻。〕钦恃爽势，多所陵傲。及爽诛，〔【章：甲十一行本「诛」下有「钦已内惧」四字；乙十一行本同；孔本同；张校同；退斋校同。】爽诛见上卷嘉平元年。〕又好增虏级以邀功赏，〔好，呼到翻。〕司马师常抑之，由是怨望。镇东将军毌丘俭素与夏侯玄、李丰善，玄等死，俭亦不自安，乃以计厚待钦。俭子治书侍御史甸谓俭曰：「大人居方岳重任，〔古者，天子巡狩四方，其方之诸侯，各会朝于方岳之下。尧、舜有四岳之官。孔安国曰：尧命羲和四子分掌四方之诸侯，故曰四岳。魏、晋之时，征、镇、安、平，总督诸军，任专方面，时因谓之岳重任。〕国家倾覆而晏然自守，将受四海之责矣！」俭然之。
二年〔（乙亥、二五五）〕
①春，正月，俭、钦矫太后诏，起兵于寿春，移檄州郡以讨司马师，乃表言：「相国懿，忠正，有大动于社稷，宜宥及后世，请废师，以侯就第，以弟昭代之。太尉孚，忠孝小心，护军望，忠公亲事，皆宜亲宠，授以要任。」望，孚之子也。俭又遣使邀镇南将军诸葛诞，诞斩其使。〔时诞都督豫州。〕俭、钦将五六万众渡淮，西至项；俭坚守，使钦在外为游兵。
司马师问计于河南尹王肃，肃曰：「昔关羽虏于禁于汉滨，有北向争天下之志，后孙权袭取其将士家属，羽士众一旦瓦解。〔事见六十八卷汉献帝建安二十四年。〕今淮南将士父母妻子皆在内州，〔魏制，诸将出征及镇守方面，皆留质任。时淮南士皆自内州出戌，故家属皆留内。〕但急往御卫，〔御俭、钦之众，使不得进；又卫其家属。〕使不得前，必有关羽土崩之势矣。」时师新割目瘤，创甚，〔瘤，音留，灿也。肉起疾肿曰：瘤。创，初良翻。〕或以为大将军不宜自行，不如遣太尉孚拒之。唯王肃与尚书傅嘏、中书侍郎锺会〔魏初中书既置监、令，又置通事郎，次黄门郎；黄门郎已署事过，通事郎乃署名；已署，奏以入，为帝省读，书可。后改曰：中书侍郎。〕劝师自行，师疑未决。嘏曰：淮、楚兵劲，〔寿春，故楚都，时为淮南重镇以南备吴，劲兵聚焉。〕而俭等负力远鬬，其锋未易当也。〔易，以豉翻。〕若诸将战有利钝，大势一失，则公事败矣。」师蹶然起曰：「我请舆疾而东。」〔蹶然，急遽而起之貌。蹶，音厥，又音姑卫翻。〕戊午，师率中外诸军以讨俭、钦，〔中，谓中军；外，谓城外诸营兵。〕以弟昭兼中领军，留镇洛阳，召三方兵会于陈、许。〔三方，东、西、北也。〕
师问计于光禄动郑袤，〔袤，莫候翻。〕袤曰：「毋丘俭好谋而不达事情，〔好，呼到翻。〕文钦勇而无算。今大军出其不意，江、淮之卒，锐而不能固，宜深沟高垒以挫其气，此亚夫之长策也。」〔汉周亚夫坚壁以破吴、楚。〕师称善。
师以荆州刺史王基为行监军，假节，统许昌军。〔魏、晋之制，使持节都督诸军为上，假节都督次之假节监诸军又次之，假节行监军又次之。魏受汉禅，以许昌为别宫，屯重兵，以为东、南二方根本。监，古衔翻。〕基言于师曰：「淮南之逆，非吏民思乱也，俭等诳诱迫胁，畏目下之戮，是以尚屯聚耳。〔〔诳，居况翻。诱，音酉。〕若大兵一临，必土堋瓦解，俭、钦之藐不终朝而致于军门矣。」师从之。以基为前军，既而复敕期停驻。〔复，扶又翻。〕基以为：「俭等举军足以深入，而久不进者，是其诈伪已露，众心疑沮也。〔沮，在吕翻。〕今不张示威形以副民望，而停军高垒，有似畏儒，非用兵之势也。若俭、钦虏略民入以自益，又州郡兵家为贼所得者，更怀离心，〔言州郡兵其家有为贼所得者，必怀反顾，而有离散之心也。〕俭等所迫胁者，自顾罪重，不敢复还，此为错兵无用之地〔错，食故翻，置也。停军不进，是置之于无用之地。〕而成奸宄之源，吴寇因之，则淮南非国家之有，谯、沛、汝、豫危而不安，〔豫，即颍川也，豫州时治颍川，故曰谯、沛、汝、豫四郡，皆属豫州。〕此计之大失也。军宜速进据南顿，〔南顿县，属汝南郡，故顿子国。应劭曰：顿迫于陈，其后南徙，故号南顿。〕南顿有大邸阁，计足军人四十日粮。保坚城，因积榖，先人有夺人之心，〔左传，楚令尹孙叔敖之言也。杜预注曰：夺敌战心。先，悉荐翻。〕此平贼之要也。塞屡请，乃听，进据数水。〔水经注：汝水东南过定陵县，又东南径奇雒城，枝分别出，世谓之大数水。数水东流至南顿县北，入于颍。师古曰：数，于谨翻，又音殷。〕
闰月，甲申，师次于数桥，俭将史招、李续相次来降。王基复言于师曰：〔复，扶又翻。〕「兵闻拙速，未为巧之久也。〔孙子之言。〕方今外有强寇，内有叛臣，若不时决，则事之深浅未可萴也。〔言俭、钦之变若不以时定，恐吴寇乘之而来，则祸之深浅有未可测者。〕议者多言将军持重。将军持重，是也；停军不进，非也。持重，非不行之谓也，进而不可犯耳。今保壁垒以积实资虏而远运军粮，甚非计也。」师犹未许。基曰：「将在军，君令有所不受。〔孙子及司马穰苴皆有是言。〕彼得亦利，我得亦利，是谓争地，〔孙子之言，所谓九地，争地其一也。〕南顿是也。」遂辄进据南顿，俭等从项亦欲往争，发十余里，〔发兵而行十余里。〕闻基先到，乃复还保项。
②癸未，征西将军郭淮卒，以雍州刺史陈泰代之。〔雍，于用翻。〕
③吴丞相峻率骠骑将军吕据、左将军会稽留赞袭寿春，〔骠，匹妙翻。会，工外翻。〕司马师命诸军皆深壁高垒，以待东军之集。〔东军，青、徐、兖之军也。〕诸将请进军攻项，师曰：「诸军〔【张：「军」作「君」。】〕知其一，未知其二。〔「诸军」，当作「诸君」。〕淮南将士本无反志，俭、钦说诱与之举事，〔说，输芮翻。〕谓远近必应；而事起之日，淮北不从，〔淮北，谓豫、兖也。〕史招、李续前后瓦解，内乖外叛，自知必败。困兽思鬬，〔左传：吴夫臬王曰：困兽犹鬬。〕速战更合甚志，虽云必克，伤入亦多。且俭等欺诳将士，诡变万諯，小与持久，诈情自露，此不战而克之术也。」乃遣诸葛诞督豫州诸军自安风向寿春；〔安风县，前汉属六安国，后汉并属庐江郡；魏分安风等五县置安丰郡，属豫州。〕征东将军胡遵督青、徐诸军出谯、宋之间，〔宋，谓梁国之地，梁国都睢阳，故宋都也。〕绝其归路；师屯汝阳。〔汝阳县，属汝南郡，在汝水之北。〕毋丘俭、文钦进不得鬬，退恐寿春见袭，计穷不知所为；淮南将士家皆在北，众心沮散降都相属，〔果如王肃之计。属，之欲翻。〕惟淮南新附农民为之用。
俭之初起，遣健步赍书至兖州，〔健步，能疾走者；今谓之急脚子，又谓之快行也。〕兖州刺史邓文斩之，将兵万余人，兼道前进，先趋乐喜城，〔水经注：颍水过汝阳县北，又东南过南顿县，数水注之，又南径博阳故城东；城在南顿县北四十里，汉宣帝封丙吉为侯国，王莽更名乐喜嘉。趋，七喻翻。〕作浮桥以待师。俭使文钦将兵袭之。师自汝阳潜兵就文于乐嘉，钦猝见大军，惊愕未知所为。钦子鸯年十八，勇力绝人，谓钦曰：「及其未定，击之可破也。」于是分为二队，夜夹攻军，鸯帅壮士先至鼓噪，〔帅，读曰率。〕军中震扰。师惊骇，所病目突出，恐众知之，囓被皆破。〔啮被以杙疼。啮，鱼结翻。〕钦失期不应，会明，鸯见兵盛，乃引还。〔还，从宣翻，又如字。〕师与诸将曰：「贼走矣，可追之！」诸将曰：「钦父子骁猛，未有所屈，何苦而走﹖」师曰：「夫一鼓作气，再而衰。〔一传鲁曹刿之言。〕鸯鼓噪失应，其势已屈，不走何待！」钦将引而东，鸯曰：「不先折其势，不得去也。」乃与骁骑十余摧锋陷陈，〔陈，读曰阵。〕所向皆被靡，〔披，普彼翻。〕遂引去。师使左长史司马班率骁骑八千翼而追之，〔魏公府及诸大将军位从公者，各置长史一人，惟大将军府及司徒府加置左右长史各一人。翼者，张左右翼而追之。〕鸯以匹马入数千骑中，辄杀伤百余人，乃出，如此者六七，追骑莫敢逼。
殿中人尹大目小为曹氏家奴，常在天子左右，〔大目时为中殿中校尉。〕师将与俱行，〔将，读如凤将雏、鸡冠距鸣将之将，音如字。〕大目知师一目已出，启云：「文钦本是明公腹心，但为人所误耳；又天子乡里，〔文钦，谯人，故曰天子乡里。〕素与大目相信，乞为公追解语之，〔谓追钦而为师自解释言之也。为，于伪翻。语，牛倨翻。〕令还与公复好。」〔复，还也，反也。好，喜也。谓还复相善也。好，读如字。〕师许之。大目单身乘大马，被铠胄，〔被，皮义翻。〕追钦，遥相与语，大目心实欲为曹氏，〔为，于伪翻。〕谬言：「君侯何苦不可复忍数日中也！」〔盖谓文钦何不坚忍数日，与师相持，师病已笃，必当有变也。复，扶又翻。〕欲使钦解其旨。〔解，胡买翻；喻也，晓也。〕钦殊于悟，乃更厉声骂大目曰：「汝先帝家人，不念报恩，反与司马师作逆，不顾上天，王不佑汝！」张弓博矢欲射大目，〔傅，读曰附。射，而亦翻。〕大目涕泣曰：「世事败矣，善自努力！」
是日，毋丘俭闻钦退，恐惧夜走，众遂大溃。钦还至项，以孤军无继，不能自立，欲还寿春，寿春已溃，遂奔吴。吴孙峻至东兴，闻俭等则，壬寅，进至橐皋，〔春秋：会吴于橐皋。杜预曰：在九江逡遒县东南，今其地在巢县界，亦谓之柘皋。橐，音托，又读为柘。〕文钦父子诣军降。〔降，户江翻。〕毋丘俭走，北至慎县，〔慎县，汉属汝南郡，魏分属汝阴郡。贤曰：慎县故城在今颍州颍上县西北。余按俭自项走至慎，慎在项南，非北也；「北」乃「比」字之误。比，必寐翻。〕左右人兵稍弃俭去，俭藏水边草中。甲辰，安风津民张属就杀俭，〔水经注：淮水东过安丰县东北，又东为安丰津，水南有城，故安丰都尉治，后立霍丘戌。杜知曰：安风津，在寿州霍丘城北。〕传首京师，封属为侯。诸葛诞至寿春，寿春城中十余万口，惧诛，或流迸山泽，或散走人吴。〔迸，北孟翻。〕诏以诞为镇东大将军、仪同三司，都督扬州诸军事。
夷毋丘俭三族。俭党七百余人系狱，侍御史杜友治之，〔治，直之翻。〕惟诛首事者十余人，余皆奏免之。俭孙女适刘氏，当死，以孕系廷尉。司隶主簿程威议曰：〔魏、晋之制，列卿各置丞、功曹、主簿、五官等员。〕「女适人者，若已产育，则成他家之母，于防不足以惩奸乱之源，〔防，谓禁防也。〕于情则伤孝子之恩。男不遇罪于他族，而女独婴戮于二门，〔婴，当也。二明，谓父母之家及夫家也。〕非所以哀矜女弱，〔女，阴类，禀气柔弱，在室从父母，既嫁从夫，故曰女弱。〕均法制之大分也，〔分，扶问翻。〕臣以为在室之女，可从父母之刑，既醮之妇，使从夫家之戮。」〔毛晃曰：醮，冠娶祭名，酌而无酬酢曰醮。礼记曰：醮于客位，冠礼也。父亲醮子而命之，迎婚礼也。晋志曰：古昏冠皆有醮。郑氏醮文三首具存。醮，子肖翻。〕朝廷从之，仍着于律令。
④舞阳忠武侯司马师疾笃，还许昌，留中郎将参军事贾充监诸军事。充，逵之子也。〔贾逵事武帝、文帝。监，古衔翻。〕卫将军昭自洛阳往省师，〔魏制，卫将军，班车骑将军下，位从公。省悉景翻。〕师令昭总统诸军。辛亥，师卒于许昌。〔卒，子恤翻。〕中书侍郎锺会从师典知密事，中诏敕尚书傅嘏，〔诏自中出，上意也。是时诏命皆以司马氏之意行之，此诏出于禁中之意，故曰中诏。〕以东南新定，权留卫将军昭屯许昌为内外之援，令嘏率诸军还。会与嘏谋，使嘏表上，〔上，时掌翻。〕辄与昭俱发，还到洛水南屯任。二月，丁巳，诏以司马昭为大将军、录尚书事。会由是常有自矜之色，嘏戒之曰：「子志大其量，而动业难为也，可不慎哉！」〔为后锺会作乱张本。〕
⑤吴孙峻闻诸葛诞已据寿春，乃引兵还。以文钦为都护、镇北大将军、幽州牧。〔汉置都护于西城，于西域称都护将军，然未尝以为将军号；至光武遂有都护将军之官，三国位从公，晋制在抚军下、镇军上。吴置左右都护，亦不以为将军号；今以钦为都护，盖又在左右都护之上矣。〕
⑥三月，立皇后卞氏，大赦。后，武宣皇后弟秉之曾孙女也。
⑦秋，七月，吴将军孙仪、张怡、林恉谋杀孙峻，不克，死者数十人。全公主谮朱公主于峻，曰「与仪同谋」。峻遂杀朱公主。〔朱公主，吴主权之女，适朱据者也。〕
峻使卫尉冯朝城广陵，〔魏之广陵郡治淮阴，汉之广陵故城废弃不治。〕功费甚众，举朝莫敢言，唯滕胤谏止之，峻不从，功卒不成。〔卒，子恤翻。〕
⑧汉姜维复议出军，〔复，扶又翻；下同。〕征西大将军张翼廷争，〔争，读曰诤。〕以为：「国小民劳，不宜黩武。」维不听，率车骑将军夏侯霸及翼同进。八月，维将数万人至枹罕，〔枹罕县，前汉属金城郡，后汉属陇西郡，魏时废省。枹，音肤。〕趋狄道。〔趋，七喻翻。〕
征西将军陈泰敕雍州刺史王经进屯狄道，须泰军到，东西合势乃进。泰军陈仓，经所统诸军于故关与汉人战不利，〔故关，谓汉时故道关也，在洮水西。〕经辄渡洮水。泰以经坚据狄道，必有他变，率诸军以继之。经已与维战于洮西，大败，〔洮，土刀翻。〕以万余人还保狄道城，余皆奔散，死者万计。张翼请维曰：「可以止矣，石宜复进，或毁此大功，为蛇画足。」〔战国策曰：昭阳为楚伐魏，覆军杀将，移师攻齐。陈轸为齐王使，见昭阳曰：楚有祠者赐其舍人酒一卮，舍人相谓曰：「数人饮之不足，一人饮之有余，请各画地为蛇，先成者饮酒。」一人先成，引酒饮之，乃左手持卮，右手画蛇曰：「吾能为之足。」为足未成，一人之蛇后成，夺其卮曰：「蛇固无足，子安能为之足！」遂饮酒。今君攻魏既胜，复移师攻齐，是为蛇足者也。昭悟，乃还军。〕维大怒遂进围狄道。
辛未，诏长水校尉邓文行安西将军，与陈泰并力拒维，〔晋志曰：四安起于魏初。在四镇之下。〕戊辰复以太尉孚为后继。泰进军陇西，诸将皆曰：「王经新败，贼众大盛，将军以乌合之众，继败军之后，当乘胜之锋，殆必不可。古人有言：『蝮蛇螫手，壮士解腕。』〔汉书田荣传曰：蝮惹手则斩手，惹足则斩足。应劭曰：蝮，一名虺，螫人手足，则割去其肉；不然则死。师古曰：尔雅及说文皆以为蝮即虺也，博三寸，首大如擘，而郭璞云各自一种蛇，其蝮蛇细颈大头焦尾，色如绶文，文间有毛，如潜鬣，鼻上有针，大者长七八尺，一名反鼻，非虺之类也。今以俗名证之，郭说得矣。虺若土色，所在有之。蝮蛇唯出南方。蝮，芳六翻。螫，式亦翻。〕腕，乌贯翻。陆佃埤雅：蝮蛇怒时，毒在头尾，蟼手则手断，螫足则足断，蛇之尤毒烈者也。〕孙子曰：『兵有所不击，地有所不守。』盖小有所失而大有所全故也。不如据险自保，观衅待敝，然后进救，此计之得者也。」泰曰：「姜维提轻兵深入，正欲与我争锋原野，求一战之利。王经当高壁深垒，挫其锐气，今乃与战，使贼得计。经既破走，维若以战克之威，进兵东向，据栎阳积榖之实，栎阳县，前汉属左冯翊，后汉、魏省。余谓栎阳在长安东北，维兵方至狄道，安得便可东据机阳！泰盖言略阳耳。栎，音药，药、略声相近，因语讹而致传写字讹耳。〔放兵收降，〔降，户江翻。〕招纳羌、胡，东争关、陇，传檄四郡，〔四郡，谓陇西、南安、天水、略阳。略阳时为广魏郡，及晋乃更名略阳。〕此我之所恶也。〔恶，乌路翻。〕而及以乘胜之兵，挫峻城之下，锐气之卒，屈力致命，攻守势殊，客主不同。兵书曰：『修橹轒辒，三月乃成，拒堙三月而后已。』〔此孙子之言也。孙子之说，以攻城为不得已。魏武注曰：修，治也；橹，大楯也。轒辒者，轒床也。轒床其下四轮，从中推之至城下也。杜佑昍：攻城战其，作四轮车，车上以绳为脊，生牛皮蒙之，不哥藏十人，填隍推之，直抵城下，可以攻掘，金火木石所不能败，谓之轒辒车。注又曰：距堙者，踊土稍高而前以附其城也。杜佑曰：土山，即孙子所谓距闉也。应劭曰：轒辒，匈奴车，非也，盖攻城之车耳。师古曰：轒，扶云翻。辒，于云翻。〕诚非轻军远入之利也。今维孤军远侨，〔侨，音乔，寄也，客也。〕粮榖不继，是我速进破贼之时，所谓疾雷不及掩耳，〔文子之言，淮南子亦有是言。〕自然之势也。洮水带其表，维等在其内，今乘高据势，临其项领，不战必走。寇不可纵，围不可久，君等何言如是！」遂进军度高城岭，〔水经注曰：陇西首阳县有高城岭，岭上有城曰渭源城。〕潜行，夜至狄道东南高山上，多举烽火，鸣鼓角。狄道城中将士见救至，皆愤踊。维不意救兵卒至，〔卒，读曰猝。〕缘山急来攻之，泰与交战，维退。泰引兵扬言欲向其还路，维惧，九月，甲辰，维遁走，城中将士乃得出。王经叹曰：「粮不至旬，向非救兵速至，举城屠裂，覆丧一州矣！」〔陇西、略阳、天水、南安，秦州也。丧，息浪翻〕泰慰劳将士，前后遣还，更差军守，〔差，择也，遣还王经所统将士，更择军以守狄道。劳，力到翻。差，初佳翻。〕并治城垒，〔鈶，直之翻。〕还屯上邽。
泰每以一方有事，辄以虚声扰动天下，故希简上事，〔上，时掌翻。〕驿书不过六百里。〔狄道东至洛阳二千二百余里，而驿书不过六百里，盖传入近里郡县，使如常邮筒以达洛阳也。〕大将军昭曰：「陈征西沈勇能断，〔沈，持林翻。〕荷方伯之重。〔荷，下可翻。〕救将陷之城，而不求益兵，又希简上事，必能办贼者也。都督大将不当尔邪！」
姜维退驻锺提。〔锺提当在羌中，蜀之凉州界也。〕
⑨初，吴大帝不立太庙，以武烈尝为长沙太守，立庙于临湘，〔吴大帝谥其父坚曰武烈皇帝长沙郡治临湘县。〕使太守奉祠而已。冬，十〔【章：甲十一行本「十」下有「二」字；乙十一行本同；退斋校同；熊校同。】〕月，始作太庙于建业，尊大帝为太祖。〔考异曰：吴历：「太平元年正月，立太祖庙。」沈约宋书：「孙亮立，明年正月，立权庙。」今从吴志。〕
资治通鉴卷第七十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
魏纪九〔起柔兆困敦（丙子），尽重光大荒落（辛巳），凡六年。〕
高贵乡公下
甘露元年〔（丙子、二五六）是年六月，改元。〕
①春，正月，汉姜维进位大将军。
②二月，丙辰，帝宴群臣于太极东堂，与诸儒论夏少康、汉高祖优劣，以少康为优。〔帝谓少康生于灭亡之后，降为诸侯之隶，能布其德而兆其谋，卒灭过、戈，克复禹绩祀夏配天，不失旧物，非至德弘仁，岂济斯勋！汉祖因土崩之势，杖一时之权，专任智力以成功业，行事动静多违圣检。为人子则数危其亲，为人君则囚系贤相，为人父则不能卫子，身没之后，社稷几倾，若与少康易时而处，未必能复大禹之绩。呜呼！帝固有志于少康矣，然而不能歼浇、豷而身死人手者，不能布其德而兆其谋也余观帝之所以论二君优劣，书生之谭耳，未能如石勒辞气之雄爽也。夏，户雅翻。少，诗焄翻。〕
③夏，四月，〔【章：甲十一行本「月」下有「庚戌」二字；乙十一行本同；孔本同；张校同。】〕赐大将军昭衮冕之服，赤舄副焉。〔九锡之渐也。〕
④丙辰，帝幸太学，与诸儒诸论书、易及礼，诸儒莫能及。〔时帝与博士淳于俊论易，庾峻论书，马照论礼记，考其难疑答问，不过擿抉经义及王、郑之异同耳，非人君之学也。〕帝尝与中护军司马望、侍中王沈、散骑常侍秀、黄门侍郎锺会等讲宴于东堂，并属文论，〔沈，持林翻。骑，奇寄翻。属，之欲翻。〕特君礼异，谓秀为儒林丈人，沈为文籍先生。帝性急，请召欲速，以望职在外，特给追锋车、虎贲五人，〔望为中护军，其职在外。傅子曰：追锋车，施通幰，遽则乘之，令虎贲五入舁之也。晋志曰：追锋车去小平盖，加通幰，如轺车，驾二马。追锋之名，取其迅速也。施于戎陈之间，是为传乘。贲，音奔。〕每有集会，辄奔驰而至。秀，潜之子也。〔裴潜事武帝，守代郡著名。〕
⑤六月，丙午，改元。〔盖以甘露降而改元也。〕
⑥姜维在锺提，议者多以为维力已竭，未能更出。安西将军邓艾曰：「洮西之败，〔见上卷上年。〕非小失也，士卒凋残，仓廪空虚，百姓流离。今以策言之，彼有乘胜之势，我有虚弱之车，釭也。彼上下相习，五兵犀利，〔管子曰：蚩尤受卢山之金而作五兵。孔颖达曰：步卒之五兵，谓弓矢一，殳二，矛三，戈四，戟五也；郑司农所谓戈、矛、戟、酉矛、夷矛，车之五兵也。犀，坚也，古以属兕为甲，故谓坚为犀。〕我将易兵新，器仗未复，二也。〔将易，艾自谓初代王经也。兵新，谓遣还洮西败卒，更差军守也。将，即亮翻。〕彼以船行，吾以陆军，劳逸不同，三也。〔言蜀船自涪戌白水，可以上沮水，由沮水入武都下辨，自此而西北，水路渐峻莅，小舟犹可入也，魏军度陇而西，皆陆行。〕狄道、陇西、南安、祁山各当有守，彼专为一，我分为四，四也。从南安、陇西因食羌榖，若趣祁山，〔趣，七喻翻；下同。〕熟麦千顷，为之外仓。〔【章：甲十一行本「仓」下有「五也」二字；乙十一行本同；孔本同；张校同；退斋校同。】〕贼有黠计，其来必矣。」〔黠，下八翻，桀黠也。〕
秋，七月，姜维复率众出祁山，〔复，扶又翻。〕闻邓艾已有备，乃回，从董亭趣南安；〔水经注：董亭在南安郡西南，谷水历其下，东北注于渭。〕艾据武城山以拒之。〔水经注：渭水过獂道南。獂道，南安郡治也。又东，径武城县西，武城川水入焉。盖以山名县也。郦道元，后魏人，武城县必后魏所立，而魏收地形志无之，盖废省也。〕维与艾争险不克，其夜，治渭东行，缘山趣上邽，艾与战于段谷，〔水经注：上邽之南有段溪水，水出西南马门溪，东北流，合籍水。杜佑曰：秦州上邽县有段谷水。趣，七喻翻。〕大破之。以艾为镇西将军、都督陇右诸军事。维与其镇西大将军胡济期会上邽，济失期不至，故败，士卒星散，死者甚众，〔言士卒迸散如星，不能收拾成队伍。〕蜀人由是怨维。维上书谢，求自贬黜，乃以卫将军行大将军事。
⑦八月，庚午，诏司马诏加号大都督，奏事于名，假黄钺。癸酉，以太尉司马孚为太傅。九月，以司徒高柔为太尉。
⑧文钦说吴人以伐魏之利，〔说，输芮翻。〕孙峻使钦与骠骑将军吕据〔骠，匹妙翻。〕及车骑将军刘纂、镇南将军朱异、前将军唐咨自江都入淮、泗，〔江都县属广陵郡。此自邗沟入淮，自淮入泗也。〕以图青、徐。〔魏青州统齐、济南、乐安、城阳东莱，徐州统下邳、彭城、东海、琅邪、东莞、东安、广陵、临淮。晋志曰：周礼曰：正东曰青州，盖取土居少阳，其色为青。徐州取舒缓之义。或云，因徐丘以立名。〕峻饯之于石头，遇暴疾，以后事付从父弟偏将军綝。〔从，才用翻。綝，丑林翻。〕丁亥，峻卒。吴人以綝为侍中、武卫将军、都督中外诸军事，召吕据等还。〔还，从宣翻，又如字。〕
⑨己丑，吴大司马吕岱卒，年九十六。始，岱亲近吴郡徐原，慷慨有才志，岱知其可成，赐巾転，〔释名：巾，谨也。二十成人，士冠、庶人巾，言当自谨修于四教。転，单衣，汉、魏以来，士庶以为礼服。転，古侯翻。〕与甘言论，后遂荐拔，官至侍御史。原性忠壮，好直言，〔好，呼到翻。〕岱时有得失，原辄谏争，〔争，读曰诤。〕又公论之；〔公然于众中论其得失。〕人或以告岱岱叹曰：「是我所以贵德渊者也！」〔徐原，字德渊。〕及原死，岱哭之甚哀，曰：「徐德渊，吕岱之益友，〔论语：孔子曰：益者三友：友直，友谅，友多闻。〕今不幸，〔论语曰：不幸短命死矣。〕岱复于何闻过！」〔复，扶又翻。〕谈者美之。
⑩吕据闻孙綝代孙峻辅政，大怒，与诸督将连名共表荐滕胤为丞相；〔将，即亮翻。〕綝更以胤为大司马，代吕岱驻武昌。据引兵还，使人报胤，欲共废綝。冬，十月，綝〔【章：甲十一行本「綝」上有「丁未」二字；乙十一行本同；孔本同；退斋校同。】〕遣从兄宪将兵逆据于江都，使中使敕文钦、刘纂、唐咨等共击取据，又遣侍中左将军华融、中书丞丁晏〔魏、晋之制，中书无丞，此吴所置。华，户化翻。〕告喻胤宜速去意。〔言宜速往武昌，否则且有诛罚。〕胤自以祸及，因留融、晏勒兵自卫，召典军杨崇、将军孙咨〔杨崇，盖胤帐下典军。〕告以綝为乱，迫融等使有〔【章：乙十一行本「有」作「作」。】〕书难綝，〔有者，对无之称，于此则文义不为通。通鉴既因三国志旧文，今亦不亦不欲轻改。难，乃旦翻。〕綝不听，表言胤反，许将军刘丞以封爵，使率兵骑攻围胤。胤又劫融等使诈为诏发兵，融等不从，皆杀之。或劝胤引兵至苍龙门，〔苍龙门，吴建业宫之东门也。〕将士见公出，必委綝就公。〔委，弃也。〕时夜已半，胤恃与据期，又难举兵向宫，乃约令部曲，〔约，勒而号令之。〕说吕侯兵已在近道，故皆为胤尽死，无离散者。〔为，于伪翻。胤颜色不变，谈笑如常。时大风，比晓，据不至，〔比，必寐翻。〕綝兵大会，遂杀胤及将士数十人，夷胤三族。己酉，大赦，改元太平。或劝吕据奔魏者，据曰：「吾耻为叛臣。」遂自杀。〔据父范，佐孙策以造吴，故耻为叛臣，自杀以明节。〕
  </div>
  <div class="pagination">
   <a href="资治通鉴注_page73.html">
    上一页
   </a>
   <span>
    ...
   </span>
   <a href="资治通鉴注_page69.html">
    69
   </a>
   <a href="资治通鉴注_page70.html">
    70
   </a>
   <a href="资治通鉴注_page71.html">
    71
   </a>
   <a href="资治通鉴注_page72.html">
    72
   </a>
   <a href="资治通鉴注_page73.html">
    73
   </a>
   <span class="current-page">
    74
   </span>
   <a href="资治通鉴注_page75.html">
    75
   </a>
   <a href="资治通鉴注_page76.html">
    76
   </a>
   <a href="资治通鉴注_page77.html">
    77
   </a>
   <a href="资治通鉴注_page78.html">
    78
   </a>
   <a href="资治通鉴注_page79.html">
    79
   </a>
   <span>
    ...
   </span>
   <a href="资治通鉴注_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
