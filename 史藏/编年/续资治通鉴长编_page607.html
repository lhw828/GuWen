<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 607 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 607 页/共 607 页</h1>
    <div class="content">　　礼部请依故事，内外臣庶军营至禫除后，文武臣僚之家至山陵祔庙毕，并许嫁娶。又请依故事，三京诸道军民至卒哭，东京军民及三路沿边臣僚至祔庙，其余文武臣僚至三年，乃听用乐。并从之。
　　户部言：「近遣官往淮浙、江湖、京东、福建路徱刷合应副北郊钱物。今缘应奉山陵之费不赀，尤赖外路资助，欲望朝廷申戒诸路及所遣官，遵依昨降敕命，徱刷起发。」从之。
　　仁宗淑妃周氏进贵妃，婕妤张氏进充仪才人，杨氏进美人。英宗才人张氏进婕妤，才人鲍氏进美人，杨氏进婕妤。神宗淑妃邢氏进贵妃，婕妤武氏进昭仪，贤妃宋氏进德妃，婕妤张氏进婉容，婕妤冯氏进修容，才人勾氏进美人，淮阳郡君郭氏进才人。先是，皇太后谕辅臣曰：「先朝嫔妃当进封。」曾布曰：「外廷皆不知姓名。」皇太后曰：「待批出。」遂递迁之。
　　降大行皇帝乳母魏国福康惠佑夫人窦氏为扶风郡夫人，乐安郡夫人李氏为陇西郡君，永嘉郡夫人陈氏为颍川郡君，司闱马氏为掌闱，司正白氏为典正，司赞王氏为典赞，才人韩氏为红霞帔。以大行皇帝弥留，侍疾无状，及蔽匿不以闻故也。（建中靖国元年五月己巳，窦氏复魏国夫人，陈氏复郡夫人，白氏□封司字，马氏□封典字，以责降逾年故也。王氏、韩氏不见□复。皇太后谕云：「先朝妃嫔当进封。」又云：「大行乳母窦氏并本殿中伴人久在大行左右，自去岁来，大行饮食不进，至有全不进晚膳时，一切掩覆，并不曾来道。直至疾势已深，尚不肯言，理当削发屏逐；然不忍如此，直须降黜。又韩才人者不是房院。宫中呼嫔御郡君、才人以上为房院。至大行服药【三○】，犹使性气，不会事，亦当削发；且与一红霞帔名目，令往守陵。」因恸哭，布等亦哭。又宣谕云：「大行病已深，尚未尽知，一日忽使人来云：『今年上元上楼不得，珠子衣服亦鴲不得，须且罢观灯。』方惊骇。去岁太后为不安，不曾上楼。大行每云：『娘娘不上楼来，殊冷淡。』今年且上楼来，却忽见如此传语，元来病势已重，尚未详知。」又恸哭不已。）
　　先是，陕西转运判官秦希甫在河州，尝以所见具奏曰：「熙河既受瞎征之降，以兵至青唐，即求嘉勒之后，或只令拢拶承袭，方合人心。据地里，从河州至湟州二百四十五里，道路险阨，不通车乘，惟是头口驮载，人夫担负。瓦吹峡中，多遇寇掠。道无宿顿，人无饮食，畜无刍秣，雇到头驮及管押之人，如赴死地。即今欲全师而归，已是难事。缘鄯州招下新羌万余人，若一离本处，皆为雠敌。望朝廷早追拢拶及三伪公主入鄯州，分付降羌，令自抚循。求故主温溪沁之后守湟州，徐议引出，尚为万全之计，于朝廷存亡继绝之道【三一】，两无亏损。汉罢朱崖郡，弃轮台，皆盛德事，未为国耻。今所陈事机，间不容息，乞早措置。万一后时，边祸不轻，臣及州郡官吏虽被重诛，无益成败，然犹未敢深言后患也。」熙河兰会经略使胡宗回怒其异己，数沮之，希甫乞移他官。是日，三省、枢密院同进呈，曾布请并以前后臣僚章疏论鄯州弃守利害不同者备录，送宗回、希甫，公共睰心体度边情，具果决指定可守可弃事状闻奏。如有可守之理而轻议废弃，或不可强守而妄称可守，致误措置，当重行典宪。如挟私避事，故相违戾，亦当根究理曲之人窜黜。仍令宗回计置般运粮草。布因言：「青唐本以国人不平阿里骨父子篡位，故逐瞎征而立拢拶，边人因而欲有其地。臣自事初，累曾力争以为不可，为及瞎征、拢拶相继出降，宰臣率百官称贺，建置鄯州，臣不敢复启口。然西蕃寻复反叛，亦累于大行前敷陈，以为此事本不可为，业已建置州郡，颁告天下，百官四方上章称庆，一旦弃之，岂不取笑中外！今于不得已中，但当尽力医治拯救，若鄯州不可守，犹当西守湟州，东建洮州，以相维持，且以成先帝（谓神宗。）以熙河、洮岷为一路诏旨。其后贼愈猖獗，至覆军杀将，遂降旨以拢拶为河西节度使、知鄯州，与王赡同为陇右都护，同管勾军马司公事。然议者尚以为拢拶父子恐未肯听命，亦累下胡宗回、秦希甫，令具鄯州合弃守利害闻奏。今更责以果决指定弃守事。」上曰：「如此行遣，亦已尽矣。」布又曰：「自绍圣已来，经营边事，进筑城寨五十余所，无不如意，临了作此一事，至今狼狈，了当不得，无如之何。」
　　承议郎、太仆少卿赵垱卒。（实录有传，当别考详。）
　　癸巳，髃臣瞻大行皇帝画像于集英殿，哭尽哀而出。
　　追封秦国惠和大长公主为魏国，越国贤惠大长公主为燕国。
　　甲午，进封周国大长公主为燕国，楚国为□国，秦国为越国，曹国长公主为冀国，定国为韩国，德国为庆国，封德康公主为荣国，懿康公主为嘉国。
　　乙未，相州观察使向宗回为彰德军留后，利州观察使向宗良为昭信军留后。先是，上谓辅臣曰：「皇太后只有二弟，当优与推恩。」蔡卞曰：「与节使。」曾布曰：「观察使覃恩恐只合移镇。如此是转两官，兼节钺非转官可比。然绍圣初，大行初亲政，太后、太妃家亦各转官。」上曰：「如此，更以上有何恩数？」卞曰：「使相。」布曰：「此尤不可轻授。」上亦默然。布又曰：「朱伯材、任瑜恐亦当迁，绍圣初迁两官。」上曰：「不同，且近后。」既而上令与宗回、宗良建节，辅臣覆奏【三二】。太后曰：「不可，外人将谓纔听政，便以滥恩及私家，决不可。」布曰：「皇帝圣意甚坚，再三云太后亲弟唯此两人。」太后曰：「固是如此，然必未可，若皇帝欲尔，亦须俟禫除别议。」（布录十四日。）上始欲以宗回、宗良恩命与申王同日降制，辅臣具以闻。太后曰：「与申王同日迁改，岂不取笑中外！但且缓之。」（布录二月四日。）寻得御批云：「且依例推恩，其节度使指挥未可施行。」（布录十四日。）及是，皇太后谓辅臣曰：「本不须同朝听政，止为官家坚请，礼数过当。」皆对曰：「慈圣作后时，曹佾已为节度使。」太后曰：「只有二弟，然皆不近道理。」曾布曰：「佾人才亦至寻常。」太后曰：「宗回怎生得似佾！」蔡卞曰：「宗良亦简静。」太后曰：「却是传范不可得，今有三叔父，皆未曾沾恩。」（布录二十八日乙未，三叔父推恩在二月十三日庚戌。）
　　故皇太妃长兄右班殿直陈永成为内殿承制、合门祗候，次兄三班借职永清为东头供奉官看班祗候，其余内外亲族命官有差。上谓永成等恐不可令在合门，曾布曰：「日久自习熟，今但当免祗应耳。李用和例极高，此止用仙游夫人弟任泽除供奉官例尔。」上乃许。（布录己丑。）
　　是日，上又语辅臣以尚书从官阙人，曾布曰：「姓名已进入。」上曰：「只是韩忠彦、李清臣、黄履三人，安焘不堪，其次从官如何？」布曰：「陆佃、曾肇、龚原、郭知章及叶涛等恐可除。」上曰：「蒋之奇。」布曰：「叶祖洽亦是。」上曰：「待批出。」布又曰：「不唯从官，执政亦阙，本是八员，今止有其半。」章惇曰：「三省、密院各只一人。」上亦曰：「少一半。」蔡卞遽曰：「此尤不可不审。」至帘前，布白太后【三三】：「上旨又及尚书从官阙，臣等奏云，姓名已进入，在圣断裁处。」因言前执政只三人，惇遽言：「元佑措置边事皆韩忠彦，昨至绍圣二年，西人分画地界，捉过说话指挥使去【三四】。曾布欲一变边事，忠彦犹云：『待捉了高永能后商量。』（永能乃本路钤辖，亦商量地界官。）曾布曰：『此时无面目见天下人。』方屈服。安焘尤甚，以为汝遮先帝不敢筑，今何可议。其后进筑乃在汝遮二百五十里外。」布曰：「忠彦诚有此言，然亦柔顺易屈服；安焘诚拗强，难与议事。」惇曰：「忠彦若在朝廷，亦做边事不得。」遂退。先是，上又尝语及人材，布曰：「陛下践阼之初，中外观望，凡号令政事，进退人材，不可不谨。」及至帘前，又以此奏。蔡卞曰：「只是恐有人援引讥毁先帝之人，望皇太后主张照察。」布曰：「同是臣子，古人有言：『见无礼于其君者，如鹰鹯之逐鸟雀。』亦必无此理。」卞退谓布曰：「公之言甚好，然外人已传召梁惟简归，此不可不虑。」布曰：「公但安心，苏轼、辙辈必未便归也，其它则未可知耳。」寻批出除忠彦等七人，忠彦以资政殿大学士知大名府，除吏部尚书。李清臣以资政殿大学士知真定府，除礼部尚书。黄履以右正议大夫知亳州，除资政殿大学士，提举中太一宫兼侍读。惇尝言前执政有例作经筵，故履有是除。又以集贤殿修撰、知蔡州陆佃为吏部侍郎；集贤殿修撰、知和州郭知章为工部侍郎；集贤殿修撰知海州曾肇、中书舍人集贤殿修撰知润州龚原为秘书监兼侍讲。三省得御批，即施行。布谓惇曰：「昨御批本令密院参议进入姓名，今乃不见御批，何也？」寻呼堂吏诘责，惇遣吏白布曰【三五】：「此依官制，不敢卤莽。」布曰：「然则御批违官制也？」
　　赐前宰相、执政官及宗室：戚里衣带器币有差，以登极恩也。先是，大行遗赐，密院先已得旨支给，及是，与三省同呈，前宰执不带职者及张敦礼等责降人，恐合依例与登极恩赐。上及太后皆以为合支给。三省言：「张敦礼章疏诋毁神宗政事，云始于王安石，成于蔡确，是神宗朝无一事是也。」太后曰：「自家戚里，不合管他朝廷事。然当时行遣得他亦太重。」
　　是日，上批付三省、枢密院云：「秦希甫等奏鄯、湟州利害不同，已札付希甫，令般运粮草等应副，及令于经略司及提举司常平等应不许支借钱物内借支三十万去讫。令三省、密院更详议脚乘、合应副事件，疾速施行。」
　　又令城寨未得仓卒兴工，别听处分。
　　丙申，章惇、曾布入对，因拟定：「希甫所乞调发陕西一路人夫保甲难议施行外，已尽许雇秦州车乘头口。又通远军等处亦有可雇召，如不足，更以差去厢军相兼般运。候有备，于春夏以来，渐次先后进筑鄯、湟一带堡寨。如鄯州不可守，亦须极力营办，为固守湟州之计。余依御前札子指挥施行。」上深然之。布又曰：「此乃不得已也，如前所奏，医治拯救而已。」上曰：「未弃舍间，须极力应副。」惇曰：「圣谕如此，曲尽事情矣。」
　　丁酉，太史局言：「大行皇帝山陵，斥土用四月四日；启菆用七月十一日；灵驾发引，用七月二十日；大葬用八月八日。」从之。诏山陵制度，并依元丰八年例施行。
　　江淮等路提点坑冶铸钱兼措置铜事王奎言：「诸处新坑有用官钱令坑户开发去处，若至矿宝浩瀚，还纳官钱了当外，有矿宝，除填纳不问多少，并系元管开发，新坑户卖钱入己，显属侥幸。今相度诸路坑场，如有坑户系用官钱开发坑□，若遇矿宝，除填纳官钱了当外，有剩钱分给施行。」从之。（会要有此，三年正月二十九日事【三六】，十一月九日，可考。）
　　注　　释
　　【一】并疾速检举施行「疾」原作「俟」，据阁本改。
　　【二】仍各赐银帛有差「仍」原作「乃」，据阁本改。
　　【三】郎阿章当议并未赏功绩优与迁补「绩」原作「续」，据阁本改。
　　【四】即扶持上马以来「来」原作「上」，据阁本改。
　　【五】当宁而流涕「宁」原作「□□一」，据阁本、活字本改。
　　【六】今删去前项四百八十一字按前文实为四百七十六字，作「四百八十一字」疑有讹误。
　　【七】十八日丙申按绍兴四年三月辛亥朔，十八日乃戊辰，本月无丙申，疑误。
　　【八】至元符三年正月十三日暴崩按哲宗死于元符三年正月己卯，是月戊辰朔，己卯乃十二日，疑作「十三日」非是。
　　【九】至晚必吐「晚」原作「免」，据阁本、活字本改。
　　【一○】前后一日皆不坐「后」字原脱，据阁本补。
　　【一一】余谓上服药久「余」下原有「请」字，「上」字原脱，据阁本删补。
　　【一二】至是日早聚仆射厅「是」下原衍「一」字，据阁本删。
　　【一三】不当入「入」下原衍「布」字，据阁本删。
　　【一四】然则当日时政记固已削去卞语矣「去」原作「京」，据阁本改。
　　【一五】所请宜不许宜许「宜许」二字原脱，据阁本补。
　　【一六】五月同御内东门小殿垂帘「月」原作「日」，按宋史卷一三英宗纪：「五月戊辰，初御延和殿。」又本卷下文有「五月同御小殿」之句，现据改。
　　【一七】知客司白亲王以下皆用两表「客」原作「容」，据阁本改。
　　【一八】亦古所罕有「古」，阁本作「近」。
　　【一九】太平兴国二年所用是何服纪「二」原作「三」，据阁本及本条下文小字注改。
　　【二○】礼官议「议」原作「仪」，据活字本及下文壬午条改。
　　【二一】曾布白上「白」原作「曰」，据阁本改。
　　【二二】许转运司于别司应系官及封桩钱物内借支「应」原作「庑」，据阁本、活字本改。
　　【二三】此已见十五日按此事前载辛巳日，应为十四日。
　　【二四】令如府州折氏「府」原作「此」，据阁本及宋史卷四九二外国传、宋会要蕃夷六之三六改。
　　【二五】开府仪同三司「仪」原作「议」，据阁本、宋史卷二四六宗室传改。
　　【二六】莘王「莘」原作「萃」，据阁本、宋史卷一九徽宗纪、卷二四六宗室传及宋会要帝系一之三九改。
　　【二七】武威节度使「武威」，宋史卷二四六宗室传作「武成」。
　　【二八】殿前指挥使按宋史卷三四九姚麟传：「寻拜武康军节度使、殿前副都指挥使……徽宗立，进都指挥使。」此句「殿前」下当脱「都」字。
　　【二九】用圣瑞例「瑞」原作「端」，按宋史卷二四三后妃传，「圣瑞」乃神宗钦成朱皇后宫名，现据阁本改，下文同改。
　　【三○】至大行服药「至」字原脱，据阁本补。
　　【三一】于朝廷存亡继绝之道「亡」原作「王」，据阁本改。
　　【三二】辅臣覆奏「臣」原作「可」，据阁本改。
　　【三三】布白太后「白」原作「曰」，据阁本改。
　　【三四】捉过说话指挥使去「捉」原作「作」，据阁本改。
　　【三五】惇遣吏白布曰「白」字原脱，据阁本补。
　　【三六】三年正月二十九日事「三」原作「二」，据阁本、活字本改。

</div>
    <div class="pagination">
<a href="续资治通鉴长编_page606.html">上一页</a><span>...</span><a href="续资治通鉴长编_page602.html">602</a><a href="续资治通鉴长编_page603.html">603</a><a href="续资治通鉴长编_page604.html">604</a><a href="续资治通鉴长编_page605.html">605</a><a href="续资治通鉴长编_page606.html">606</a><span class="current-page">607</span>
    </div>
    <div class="pagination"><a href="index.html">返回目录</a></div>
</body>
</html>
