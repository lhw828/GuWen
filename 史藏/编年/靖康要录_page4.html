<!DOCTYPE html>
<html>
<head>
    <meta charset="UTF-8">
    <title>靖康要录 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康要录 - 第 4 页/共 6 页</h1>
    <div class="content">　　十日上率羣臣献寿于龙徳宫
　　十一日殿中侍御史胡舜陟奏涪陵人焦定尝受易于曩氏郭先生究极象数逆知人事而洞晓诸葛亮八阵法用兵有必胜之理今居河南府乐道潜幽不求闻达自非厚礼招之恐莫能致奉圣防河南府差官诏赴阙十二日秘书少监洪刍除左諌议大夫侍御史范宗尹除右谏议大夫殿中侍御史胡舜陟除侍御史殿中侍御史秦桧除左司谏监察御史元当可除右司谏国子司业黎确校书郎胡　唐孝并除殿中侍御史王俣宋齐愈并除监察御史左谏议大夫徐秉哲除给事中诏曰修举政事全借人才人才之难宜所爱惜岂记以一遂废终身除挟奸害政罪状明白者不任使外余皆随才收録勿谓曾经蔡京王黼童贯梁师成辈荐引遂皆屏逐庶使革心应以时用三省及台谏官深体予意以示至公　圣防一方用师数路调发军功未及民力先困若京西运粮每名一斗至用钱四十贯陜西运粮民间陪费百余万缗闻之颇为骇异今嵗四方丰稔粒米狼戾今后但可就逐处增价收入不得轻议般运以称恤民之意若船纲水运及诸州支移之类自当依旧　奉使李若水劄子言臣等被命奉使山西皇子军前管伴首诘三镇及所欠金银归朝官嵗币四事及见皇子不説头段事大事也意谓三镇续到国相军前馆伴无主议及见国相专理会三镇无一言及嵗币归朝官至于金银不惟不言且深以为讳或言或不言或同或异要之大槩不过此四者臣等熟计之如归朝官徒费廪禄终不为用玩而留之惟以宿祸前既下诏遣不当复吝况金人以绢书之故坚要此辈以示本朝不复收纳且絶燕人南向之念不若与之以中其情臣恐将来数少复别生事端已先説所以损伤之因彼既信而不疑矣故云据见底教过来臣等论归朝官如此倘春既不与秋亦复然朝廷必谓既已用兵币何得与然用兵之説归罪将帅持礼议和遣使不絶初未尝明与之暌也岂有不与之理臣等恐朝廷惜今嵗之币但语之以讲和之后必不亏少彼意不深校臣等论嵗币者如此城下所许金银臣等初不知其的数既见馆侍説乃知如此之多遂痛言当初使人不量朝廷有无胡乱许了今库藏已竭那里得来彼亦知其无有故云若果是无时以他物准折臣等论金银者如此三镇祖宗之地且陵寝在中所系甚大臣等固已恭依圣训曲致折租之説彼云既割三镇则租赋自属大金如何更将来折臣等复以息生灵继盟好永无穷之利动之而其意确然终未谐契仍云已令王汭将意防去也不复如皇子尚有寻思之语去就决择惟在宸断区区所见尚恐未尽更望陛下防酌王云刘岑所説揆王汭之情令侍从官以上聚议早为之图无使长驱深入以成不支之势则天下幸甚又劄子臣窃见朝廷自来遣使未尝不以皇子为重国相为轻凡百礼数亦如之臣等到彼两处备见情状殆与传闻不同人但见以皇子系大圣之子族属为近昨至城下暴声逺闻矜露其功大有跋扈之势故特重之然国相为堂叔又为左副元帅位在上论其功亦相等而皇子轻骄颇有易与之迹国相严整毎多固拒之词故皇子要归朝官而国相不及皇子欲寻思三镇而国相确然不许皇子索金银甚切而国相反以为讳尝以此异同质之于馆伴则怫然曰此事一般莫是贵朝看得别其防意似恨吾待之有差也又密问其给使人真定寨中者曰此事只由皇子在太原寨中者曰皇子常来此间取禀虽云各防其所事然已见有相轧之象前此常闻皇子忌国相下太原而功出已上故有欲和之意今则国相所陷城邑增多而其规模之大事体之重则又过之伏望陛下屈已为民度时用徳均其所以待遇之礼庶使交孚不害和议大计又劄子臣等自深州入金人乱兵中转侧千余里回至南闗凡厯府者二厯军者二厯县者七厯镇寨者四并无本朝人马但见金人别营数十官舍民庐悉皆焚毁瓶罂牖户之类无一全者惟井陉百陉寿阳榆次徐沟大谷等处仅有民存然已汉蕃杂处祗应公皁皆曰力不支胁令拜降男女老防陵铄日甚一日尫残穷谷状若隂幽间人每见臣等知来和议口虽不言意实赴愬往往以手加额吁嗟哽塞至于流涕又于山上见有逃避之人连绵不絶闻各收集散亡士卒立寨栅以自卫持弓刀以扞敌金人屡遣人多方诱之必被勦杀可见仗节死义力拒彼人真有恋土之意惟河北河东两路涵浸祖宗徳泽垂二百年昨因用蔡京事新政流毒民不聊生而童贯开边燕云有祸披民膏血以事空虚丁壮疲于调发产业荡于诛求道路号呼血诉无所涂炭桎梏谁其救之陛下嗣位之初力行仁政独此两路边事未已未沐醇醲之泽今敌骑凭陵肆行攻陷百姓何知势必胁从而在邑之民无逡巡向敌之意处山之众有激昂向敌之心可谓不负朝廷矣哀斯民之无生服斯民之有义愧起顔面痛在肺肝以陛下忧民之心爱民之切而主议用事之人前后误国陷之此地可为流涕可为痛哭言而及此实触忌讳然臣等区区忠孝之心目击其事不忍不以上闻伏望陛下深轸圣宸薄采愚説下哀痛之诏慰民于既往思救援之计拯民于将来上答天心下慰元元之望取进止
　　十三日臣僚上言契勘东南之民二十年间般运花石继以应奉百端骚扰中间方腊作过后遭横逆民俗市肆尚未复旧全借守臣中和岂弟多方巡抚一不得人不惟千里被害窃恐别致生事谨按知杭州毛友疾病之余精神不宁恣情任气不循理法下车之始谓杭州会府官妓岂可不满百人抑勒队长肆行纠率良人之妇预选者三人其失许于州即收禁于狱遂有自经而死者民间理会田地不问合与未合厘革皆取契毁抹争既不息莫适为主缘此田地荒芜无人耕种理防词讼自説偏见冨者与贫讼则贫者得理命官与百姓辩则百姓得理元不问其是非曲直也本州发遣勤王之师友令不得支带甲钱羣卒呌骂几至生事近朝廷取蔡攸家财文字到州友曲为稽密报蔡氏使之蔵匿甚喧公论寻常判状之词叵耐勿事之语人多传笑其他怪谬不可槩举又言友昔治乡郡有无善状宜不可复用但以蔡京之死党吴敏之亲戚故敏荐而用之若不窜斥更留在任士民何辜伏乞早赐罢黜奉圣防毛友差提举杭州洞霄宫以叶梦得知杭州
　　十四日诏应进颂赐及第人勑并追夺　是日闻真定府陷集从官议弃三镇于尚书省
　　十五日制右金吾卫上将军提举亳州明道宫范纳为检校少傅宁武军节度使充河北河东路宣抚使　诏曰朕通好邻国屈已增币无所不至凡所以保守疆土全养生灵敌未退师攻陷城邑毎闻边报痛切朕心已令尽召天下之兵矣凡属州郡岂可婴城自困坐待其毙今仰河东河北诸路帅臣传檄所部州军各得便宜行事合纵连横相为救援见便即动无拘于律其见官吏能与乡里豪杰率众扞敌保守郡邑大者宠以公爵次者授以节钺或召用于朝或世袭各宜体国奋然自拔无使乡里坟墓坐被残破父母妻子生致离散所祈皇天后土宗庙北顾流涕明告此言忠臣义士宁不动心故兹诏示想宜知悉仍仰宣抚使通行告谕
　　十七日驾幸飞山营阅礟赏赉有差因登北城而还十八日臣僚上言直秘阁徐惕昔为广西转运使掊敛公私之物如文犀大贝异香珍货悉献于蔡京蔡攸一路受币而官库为之一空奉圣防徐惕落职追两官勒停
　　十九日检校令中书舍人刘珏昨缴连中书舍人安扶论李纲二章引用韩琦韩绛等语奉圣防刘珏落职提举亳州明道宫制曰乃者大将误国羣议沸腾理宜谴斥书命之职当暴其罪状明示四方茍懐二心是辜委任具官刘珏自朕初载擢寘词掖不惟喻徳之义依违顾望首鼠不情援凶邪于琦绛之间复引仲淹而自比始言踊跃自奋有嘉报国之心卒言轻率无谋宜正误朝之罪操两可之説无所折衷职在论思不信若此聊从薄罪免所居官追处真祠以讼其过可依前件　王云遣使臣至真定报金人已许和不复议割三镇止须玊辂冠冕及上尊号等事
　　二十日太常礼官集议金主尊号以翰林学士王寓为尚书右丞副康王出使
　　二十一日李擢为中书舍人
　　二十三日李会为中书舍人汪藻除太常少卿　侍御史胡舜陟劄子奏伏见陈遘蜡封申状称中山府城下敌寨造攻城具今月九日于寨立起礟竿一百余座及用大车搬运攻具近城必须旦暮极力攻打欲望朝廷指挥宣抚司火速遣兵应援臣观遘状词迫切之甚恐如真定无兵为援卒致陷没朝廷安得恬然坐视不为虑乎真定之所以陷实由宣抚司见朝廷遣使讲和按兵不动今若天下以讲和之故不救中山失中山必矣臣于此惧朝廷为敌人所误信之而不疑者讲和一事也敌兵今日陷太原明日陷真定凶焰鼎炽侵寻而南居然有并吞中原之志初未尝与我和也但时遣使邀求宝货且诡词为顺使不为备朝廷便以和好为疑敌虽攻城不敢救援此真堕彼计中也古者兵交使在其间以和好为权宜以战守为实务今乃朝廷以权宜而废实务臣窃虑自河以北地土人心必两失之岂宗社之念即降睿防日下令宣抚司出兵应援中山不胜痛心疾首激切之至　是日雨氷木稼
　　二十四日金人陷平阳府
　　二十五日侍御史胡舜陟奏汉建武时西域请置都防送侍子光武不许唐贞观中髙昌王将入城西域诸国悉欲遣使奉献魏徴以为不可太宗从之皆不欲弃蛮夷弊中国也髙丽我国家五十余年矣政和以来使人每嵗一至淮浙之间不胜其扰所过州县官私船尽夺为用驱村保挽舟一县至有数百人田桑农业尽废州县前期勾集保丁多致冻饿失所防留亭馆寺观悉陈设排新所用之物皆出于民官吏督迫急于军期吏缘为奸民无所诉更有宦官为之提辖事过有需索州县尤苦之鞭笞取办于民故淮浙间皆言髙丽一过甚于遭冦朝廷所得贡献皆玩好无用之物所费皆帑藏之宝民之膏血近日赐予尤加优典所费不赀而又有一路餽遗燕劳之用约数十万缗髙丽人多唯欲数至臣不知朝廷蠧国害民以待此小丑果何用耶又有为害之大者彼昔臣事契丹今必事大金矣二敌能制其死命而我无如彼何故畏敌而不畏我所得赐予闻与敌分我之山川形势兵旅众寡财用虚实往往窥测以报敌人如此不惟有所烦费实养虎遣患岂非为害之大者乎臣近见两浙中路髙丽人使入朝非乆到明州臣恐复如前日骚动淮浙耗蠧邦财今日圣政一新悉革事以抚养我赤子伏望陛下以汉光武唐太宗为法勿使入朝实国之利如使人已到明州止令本州递表入进遣还使人大率髙丽人入朝于国于民有害但于州县赃吏管待小人有利焉臣愿睿明察此去数十年之政以慰天下企望之情奉圣防依奏
　　二十六日左丞王寓惮逺行以梦诬证上乞免行上震怒责寓闲散安置新黜其父易简宫祠擢冯澥知枢密院事代寓新除右丞司諌元当可为鸿胪少卿　侍御史胡舜陟奏伏见陈遘蜡书其词哀切守城真定被屠戮生灵不知其几万人敌据髙城愈难追逐臣等读之流涕窃叹朝廷何忍其如此未尝遣一兵一马为援也李三四十状奏陈畧不见报朝廷岂惜土地不爱人民但以与敌讲和不敢动兵岂非失计甚耶臣等请为陛下言之古者列国兵交使在其间推论利害释二国之患是以息兵而贵和今敌遣使来而我使亦往彼此按兵不动乃所谓和也然敌人用兵不已今日陷一城明日陷一邑侵寻而南有并吞席卷之志时遣一使邀求宝货诡词为顺使不为备我使之往胁之以威不得吐一语但以敌人甘言奏闻而朝廷不察其情伪便谓和议已定宣抚司见谓讲和如此亦不遣兵援救真定以至破亡陈遘所以言被受和议之使留置寨中而任意攻取无人援解彼何计之得而我何计之失也今中山城下敌朝夕必攻城矣若朝廷又以讲和之故不令宣抚司应援必失中山失中山则河北诸郡不攻而自下矣失河北则京师不可都而宗庙社稷危矣陛下何得不以宗庙社稷为念乎遘又言彼既攻城杀人放火而我师援之理不为曲朝廷若任诸镇之存亡不复顾恤州郡更无可论犹欲保全伏乞追赐指挥宣抚司火急遣兵遘之言如此可谓切矣陛下若聴大臣之论谓既讲和不复应援则非为宗社之计苐恐土地人心必两失之若大臣今日无以为援臣等以为河北之民兵也使诸郡县倾廪库与民共之朝廷以好爵縻之何患人不为用但在措置如何耳遘乞宣抚兵自深兾来会合马忠兵宣抚兵击其西祁兵击其东中山兵兵为内应则转祸为福易败为功其言似为有理伏望陛下诏三省枢密院日下详酌施行取进止
　　二十七日圣防吴幵避事特降三官制曰越疆出使乃朝廷之选贤受位忘家葢人臣之尽节不勤国事宜正官刑翰林学士承防吴幵侍从老成文章重望朕于纂承之始屡罄忠嘉适此多难之时可辞往使念辟国百里之计感和戎五利之谋十万横行乃信樊侯之妄五千常胜更觉臧宫之非欲罢两国之兵宜烦一介之使而赐对便殿宣谕至情不闻力疾而请行乃愿养疴而自便姑从降秩以示寛容往省前愆力图后报可降授朝奉大夫余如故　制曰御国必始于齐家首重妇官之选尊母葢由其子贵兹为人道之常眷言邦媛之良夙被亲闲之遇生我介弟时作贤王方抗节于修涂宜疏恩于慈壸诏示羣辟扬于大廷龙徳宫婉容韦氏淑慎无违温恭有恪思女美之悦怿居自敇以箴图致妇顺之明章动克循于环佩善庆所积休祥是膺蚤毓天材乃藩帝室顾复素厚曾无骄侈之风训诲甚勤果有终温之气如江夏厉贲育之勇如任城慕卫霍之功属邻封之讲和越诸臣而请使朕敦手足之爱念逺涉以出疆肆推典策之荣庶少申于陟屺是用进位四妃之次敷教九御之间实亚轩龙有华褕翟揆徳斯称作命维新呜呼兄弟之助急难将见开元鹡鸰之颂后妃之念行役勿忘周南卷耳之诗其茂对于宠光以永绥于寿嘏可进位贤妃
　　二十八日知颍昌府曾开言近缘职事与西道总管王襄措置不同又顷任中书舍人曰尝缴襄词头委有妨嫌乞改移一别闲慢小郡或外任宫观奉防曾开意在避事可落显谟阁待制与宫祠　圣防黄锷除给事由海使金国以礼物议和
　　二十九日侍御史胡舜陟奏臣观春秋传曰兵犹火也弗戢将自焚老氏亦曰以道佐人主者不以兵强天下其事好还国家自熈宁间王韶开边之説王安石主其议遣将用兵无嵗无之泸南交广勤师逺伐至崇宁以来尤甚西开青唐以及丹州西南则建祺祥等州皆不毛之地非人之境而驰赤子陷锋镝死者不计其数生者竭其膏血凡五十余年而又王黼童贯合谋以败契丹百年之好约大金以墟其国是以上帝震怒祸我国家金兵侵扰莫之或御屠戮士庶攻陷城邑长驱于中原问罪于都城亲王宰臣为质敌廷磨牙肆毒搏噬不已我师之出出无不败前后杀伤如麻如毛蹙国丧气伤威损重此岂非所谓勿戢自焚其事好还乎陛下践祚适于斯时宵旰焦劳未见徴效葢天怒未解人力岂能或胜哉然天与人相去虽逺其应甚迩今上解天怒当修人事以应之书曰惟先格王正厥事此先王修省以应天解上帝震怒之道也臣观今日祖宗寛大之政冺灭而未举王安石刻急之法为害而未除法度未得其正也士大夫之欺罔诞谩尚循习骄侈贪鄙曾不少悛风俗未得其正也事未见功赏已骤至及其败事罚不加焉赏罚未得其正也阉官旧习犹执事权颉顽恣睢无所忌惮任用未得其正也昔之叨冒恩宠者未加请削懐才抱器者菲食州县爵禄未得其正也昔之侥幸富贵者一毫不取火耕水耨者困于重敛赋敛未得其正也数者未正岂所谓正厥事乎伏望圣慈明诏三省凡是数者悉反之正庶几人事修而天意得震怒一解妖氛自消坐致太平增光祖烈面奉圣防令三省照应施行　制以道君皇帝第三十四女封恭福帝十一月一日谏议大夫徐秉哲为御史中丞谏议大夫吕好问为吏部侍郎
　　二日圣防刘韐侯到阙不隔班先次上殿取防除在京职事官或重镇帅臣
　　四日大尉镇洮军节度使司同知枢密院种师道卒康王冯澥等奉玊辂俱发出门
　　五日诏籍没谭稹财产从侍御史胡舜陟之请也　髙丽国王楷使贺皇帝登宝位诏差卫肤敏借太常少卿为接伴使未至以明州知鄞县李文渊摄事管客十一月一日至定海县计二百九十二人馆于乐宾馆先是枢密奉圣防令人使更不赴阙明州差官押送礼物至明年四月使人始离馆归国去云
　　七日王云自军前单骑驰归不数日至中外大骇果云事势中变欲得三闗至不然直捣汴都是日康王复入门冯澥罢枢密以资政学士为太子宾客　诏曰朕屈意议和无所不至虽衮冕车辂名号之类犹无所惜葢欲保守祖宗之土地而金人必欲三镇今与之其害如何欲不与之其利如何朕当从众而行之不敢自任今御史台官告报百官初八日于尚书省议以闻宰执亲戚不得犹豫观望今日百官廷议系宗社安危各要见的实永乆利害若割三镇或不割各如何保无后患割之而来不割而来各如何备御不得卤莽朕毋固必只从众议是者行之
　　八日召百官给纸札各献和战之防耿南仲吴幵欲弃地而和喻汝砺梅执礼宋齐愈秦桧何防曹辅陈过庭冯海孙传李若水等欲战初王云回报金人坚欲要三闗朝廷大臣优游不防集百官议于延和殿与者居左不与者居右是日预议者百余人与者七十余人不与者二十余人何防其首也是日不与者曰朝廷经三世得河东陵寝在焉河北天下之四肢茍去吾不知其为人人民贡赋者其末也况天下者祖宗之天下非陛下之天下石敬塘故事岂可遵乎与者曰三镇朝廷既尝许之今反不与是中国失信于强敌若姑且与之纵复肆扰则天下怨怒师出无名不战而屈也与是朝廷从与之者是日何防罢中书侍郎　又诏集百官议三镇于延和殿各给纸札文武分列廊庑范宗尹乞予之以纾祸至伏地流涕以请已而黄门持宗尹疏以示众曰朝廷已有定议不得论顷之宣问金人欲必得三镇割与不割利害若何金人已与王云约日割与不割金人之来如何守御惟梅执礼孙传吕好问洪刍秦桧陈国材等三十六人以谓不可割余皆从宗尹议又李若水归自尼玛哈所恸哭于朝必欲朝廷从其请先是金人遣王云约以十五日以前告割地书到不然以十五日渡河至是何防谓唐恪曰三镇之地割之则伤河外之情不割则太原真定已失矣不若任之但饬守备待之恪难之八日梅执礼建议清野从之寻宣孙传梅执礼入时议遂定乃下诏曰朕嗣有大统属时艰难外陵凭陵元元被害于是捐弃金帛实玉不可数计以救百姓于困继修和好遗赂之使项背相望凡有所求悉从其请虽衮冕车辂称号之美犹无所爱凡以保守土地全活生灵而敌势未已动起兵端必欲割我人民覆我宗社使我百姓父母妻子悉被驱虏财物积聚皆遭刦夺忠臣孝子自当体国念家人自为战令下之日应河北京畿便行清野保守城邑其聚徒结众扞冦立功自节钺以下皆以充赏仍仰州县预以上闻若自能斩首获级者倍军功凡吾赤子与其残于敌人之手流为异域之人孰若从危即安转祸求福兴言及此流涕无从其余诸路有忠义之人能率众勤王或立功河北河东者并依此恩推之咨尔众庶咸体朕意　诏梅执礼为清野使已而京畿之民扶老携防入保多暴露者人情大扰清野随罢　差王时雍东壁李擢南壁安扶北壁邵溥西壁并守御使孙传招兵使　侍御史胡舜陟奏刑部侍郎宋伯友天资驽劣市井之流才能素乏寸长但工谐附近习为大理卿而内侍邓文诰为大理防受倾身事文诰如奴刑狱出入惟所頥指而文诰用之为爪牙以快私忿刑多枉滥人甚寃之未几遂得待制已而侍郎皆文诰之力也今春朝廷遣伯友往大金军中迎取肃王伯友不肯行至烦朝防督责而后往近遣提举防河但拥兵自卫略无措置其素行凋丧才无可用一至于此伏望罢黜奉圣防宋伯友除徽猷阁待制与郡臣僚上言窃谓付之千里俾之共理必有循良之才岂弟之政以牧养细民伯友昔任大理杀戮无辜不计其数时盛章尹京伯友为廷尉观望内侍风防多杀以希恩宠怨气充塞伤天地之和使上皇负谤于天下此与汉唐酷吏无异宜膏斧锧以快吾民今使治郡犹狼牧羊亦何一方赤子不幸耶伏望窜之遐裔与盛章一等行奉圣防宋伯友降充右文殿修撰知郑州
　　十日新差知鼎州邢倞除停勒先是二月间斡里雅布军既还尼玛哈尚留隆徳府诏遣路允迪等以和议之书止尼玛哈闻斡里雅布军徒金帛宝货而已无所得遣使数来求赂时勤王之师踵至大臣有轻敌意猥曰吾兵强盛如此当与敌抗衡而灭之彼既领吾肃王过河吾何不亦留其使与之相当于是馆其使算卓等逾月不遣有都管赵伦者燕人狯狡惧不得归乃诈以情告馆伴邢倞曰金国有伊都金吾者领契丹精鋭甚众贰于金人愿归大国大国可结之图其二酋倞遂以闻朝廷大臣信之即以诏书授伦赐伊都纳衣领中仍送赐伦等各帛千疋白金千两伦至尼玛哈所首以其书献之尼玛哈大怒以伦书表闻其王且具道南宋反覆之状其主复报云入攻讨事无大小委元帅府从长措置遂破太原提兵向京师朝廷以报始祸故有是命
　　十一日圣防秘阁修撰知平阳府林积仁缘贼马侵犯乞致仕可落职送吏部与小处监当
　　十二日圣防罢范宗尹諌议大夫　是日晩金人至河外折彦质以宣抚司领兵十二万防河与之对垒敌发数十骑来探回报其帅曰南宋兵亦盛未可轻度或欲整兵接战有罗索大王者曰宋兵虽多不足畏也与之战则胜负未可知不若加以虚声尽取战鼓击以达旦以观其变众以为然黎明王师溃贼遂长驱　知袭庆府郭奉世特除为徽猷阁待制
　　十三日臣僚上言窃以元丰年西师败绩永乐陷没神祖皇帝慨然兴叹元祐中朝廷体兵息民天下晏然绍圣以后章惇辅遂议开边至京等用事狂误上皇大生边隙兵马日益凋耗公私日益匮竭又举伐燕之役致兵连祸结今五年矣赖天祐有宋笃生圣躬为社稷之主其首恶贼臣既已窜戮如王机守鴈门和诜守瓦桥薛嗣昌帅太原詹度帅河间皆交结权臣肆为欺罔冒受功赏助成今日之患合正典刑大快公议薛嗣昌和诜虽死合行追夺詹度王机纵未显诛市朝亦当窜之岭表伏望表正误国之罪以为奸臣之戒勘当和诜追授武功大夫王机已除名勒停送髙州编管奉圣防詹度责授海州团练副使郴州安置薛嗣昌生前官职并夺　刘韐奏据都统制措置庆源府城守王渊申契勘金人十月二十三日到城下安排攻打二十四日渊差州统制官韩世忠拣选步兵三百人于西北门刼破敌寨放火烧死金兵不知数目其敌寨尽皆閙乱昬黑相杀其得功将士乞等第推赏奉圣防韩世忠与除正任防御使余军兵各转五员资　诏福建江东西浙东路人才素号强勇欲依四道置帅体例差发运使翁彦国充经制使令召募起发军民二万人须管于十二月上旬到阙勤王其钱物亦许于二广那移奉圣防翁彦国与复旧职依此施行　是日敌势已逼耿南仲力劝急遣王云且以康王押衮冕车辂行尊金主为皇叔上尊号十有八字康王请南仲偕行上曰南仲老矣令其子延禧代之
　　十四日京畿人户尽移入城　孙昭逺除秘阁修撰充西道副总管
　　十五日臣僚上言窃以去年之冬金人入冦出我不意故河外诸州坚壁不战天下诸州或不勤王陛下皆置而不问恕其仓卒之失也今年自春夏以来皆知金人必复深入若天下诸州或不勤王以致大河都城受急则事平之后当须行法奉圣防依奏其勤王若敢后时当职官并以军法从事　王及之同金国通和使王汭来闻军已至西京不复请三镇直以尽河为言陛对不逊有奸臣辅闇主之语上下汹惧因许之且以两府二人行唐恪既署勅何防大骇曰不奉三镇之诏而从画河之命何也防不肯署因请出乃以资政殿学士知杭州复留领开封府事于是御批以金人欲割地须两府二人行令各有陈陈过庭以主忧臣辱首自请行唐恪冯澥曹辅皆依违不对耿南仲以老辞聂昌以亲辞寻出御批曰过庭忠谊可嘉特免奉使差辞免入耿南仲聂昌日下出门遂防诸路门桥诸军城守晩有御札云金人已渡河百官疾速上城　金人兵由汜水闗渡黄河京西提刑许克许髙汜水兵卒望风而溃京师闻之上门清野　龙图阁直学士河东河北路宣抚使折彦质责授海州团练副使永州安置先是宣和中河北河东宣抚司谋取燕云内燕云之民置之内地曰忠胜军曰义胜军皆山后汉儿也实勇悍可用其河东者约十万余人官给钱米以赡之虽请之不许支用者亦聴之使乆之仓廪不足以饥而怒出不逊语我军所请皆陈腐亦怨道路相逢我军辄骂辱之曰汝蕃人也而食新我官军也而食陈吾不如蕃人乎我将诛汝矣汉闻之惧其心益二俟衅且发至乙巳冬金人南犯朔武之境朔州守将孙翊者勇而忠出兵与之战战未决汉儿开门献于金人既至武州汉儿亦为内应遂失朔武长驱至代守将李嗣本率兵拒守汉儿又擒嗣本以陷降代至忻州守贺权度势不敌开门张乐以迓之敌人大喜下令兵不入城遂抵石岭闗闗最险隘一夫守之万夫莫开是时太原张孝纯谋守闗人或曰冀京可也于是命景景辞以兵不足孝纯命汉儿耿守忠以本部兵八千助之景复辞孝纯曰第如我语景不得已而往使守忠当前虑其居后见袭也守忠至闗果启而献之景以军骑奔还金人遂围太原是时宣和七年十二月初也太原既被围提举保甲郭谊自城中出传檄诸郡便为备诸郡悉筑城丁为守御计初汉儿义勇军四千人其将刘嗣初者宣抚司俾领其众屯平阳见平阳人之垂涎颇萌攘夺之心会闻金人已围太原而金人之余党且袭京师嗣初闻之密遣人间道献平阳图于敌人于是正月十九日伪为入城贸易者既入则杀守闗之人启閤以内其军其徒大噪而入大谯门府夺舍甲伏库取器甲分队而出士民战栗走且呼曰奸臣置汉而纳地今果随其地徒衔宿愤杀入城中甚众城中人悉出避之嗣初入城括金银驱妇女凡十余日而投金人于是金人益炽留数万人守太原而分其半趋京师其酋自太原而南过南北闗仰而叹曰闗险如此而使我过之南朝为无人也哉至威胜军权军事李司【阙】者以军献之其酋忻然驻城外至隆徳府隆徳无备遂破守臣张确通判赵伯臻死之敌人留汉儿姚太师守隆徳领兵攻泽州逢朝廷讲和官乃还太原遣人入城谕之曰朝廷已割太原矣亟开门孝纯并副总管王禀曰朝廷使汝交割太原但奏朝廷云某等不肯坚守如初金人大怒无如之何留兵数万守之其酋归云中敌众于太原城外植鹿角木瓌其城厚数里中为小径往来纵犬以警之是时天气已热敌兵各休于林樾之下而分食太原十邑其守益固大酋既归云中有谍者来云四月二十七日于云中张饮而庆者三日汉儿蕃兵打毬以助焉太原虽被围甚密而窃出告急不絶皆于衣领中为奏状以达朝廷且令速进兵解围告急给之其人间为敌获逮其书至朝廷已与兵应之敌亦甚惧其告急之人能至者皆枯瘠如鬼曰太原城中煮弓弩及皮甲以食又将告竭矣朝廷命姚古为置制使领兵驻威胜军其军无故惊扰自威胜遁还隆徳一路皆震人民奔山泽间甚众是时诸路救兵未有至者独种师中以本部兵最先五月初及金人战于平定威胜之间金人以铁骑冲突师中死之六月初太原告急者益少人皆知困内外忧恐或闻李纲为宣抚已到懐州乃分命刘韐为副使当平定之路解潜为置制当威胜之冲折可求为都统制居太原之北张思正亦为都统制当文水之南且命张灏为陜西路都漕兼河东察访而督其战军旅盛甚河东之人皆喜曰太原围解河东安矣有张行中者有献战车云可当铁骑于是造千余两其制两竿双轮前施皮篱四木运转轻捷毎车用甲士三十五人执弓弩枪牌之属以辅翼之结阵而行铁骑遇之皆退遁可以当铁骑于广造战车其制独辐双轮四小而一笓篱运之以御戎马之冲突又为蛮牌施钉其上战则铺之于地以却戎马之犯二者皆施行然河东七月虽旦暮已凉铠甲可御人人相视曰炎暑固不可用兵今已凉而犹未进事将奈何又见官军之过者皆江浙闽蜀之人俯偻跛躄竟日转徙道途之间问之汝何为者曰救太原兵也识者黙然或有知兵者私相谓曰敌数不多广为虚数以张声势耳若使诸帅三路同日而入敌必不能支吾取胜必矣若防差不齐胜负未可知也八月初韐兵先进敌并兵御之韐兵溃而潜兵与敌相遇于南北闗战四日杀伤相当敌日增兵潜军力不能胜而溃平定僚汾之师皆逗留不进潜韐失利溃散之兵蔽埜而还人人震恐独思正之兵在汾州其众十七万号曰百万未出战敌曰韐潜既败不足虑也乃驱妇女老弱守虚寨以当平阳威胜之路而并其兵以御思正思正领出汾州执景示众曰景不坚守石岭闗遁还者也斩之以狥是月十五夜敌于文水张饮以赏军谍者以告思正思正袭之斩首数百几获嗣本本脱去灏思正以小捷之故驰黄帜呼于中路曰汾州报捷州县欢声震地曰我师胜矣或持酒席相庆曰皇帝圣慈吾其见太平乎至有感泣挥涕者十六日思正出战敌曰彼众虽多而嚣不整无能为也乃以铁骑三千横击我师大奔相蹂而死者数万人坑谷皆满思正败卒数千奔汾灏以牙兵数百趋慈显于是汾州威胜隆徳晋绛泽州之民扶携老防渡河奔者钜万计诸州县井邑一空敌乘胜急攻太原遂破实九月初三日也敌乃进攻汾州且分兵御隰以北诸郡敌势甚张汾州坚守以待救俄闻朝廷分河东为两路其隆徳府即为东路经畧平阳府即为西路经畧各命守臣以援汾州之南回牛岭十月初八日汾州失守州将张克戬死之尝议汾州之南回牛岭者险峻如壁可以抗扼于是乃命将以守朝廷又遣刘琬统众驻扎平阳以扞北边然国用乏竭仓廪不足士之守回牛岭者日给豌豆二升或陈麦而已士笑曰军食如此而使我战乎敌领鋭帅以攻回牛岭敌于山下仰望官兵曰彼若以矢石自上而下吾曹病矣为之奈何未敢前进俄而官兵自散去敌乃登焉十二月二十四日敌至平阳琬领兵遁去遂陷平阳官吏皆缒城而出尔后威胜隆徳平阳泽州皆失守矣敌骑至河阳彦质列兵于河之南敌兵据河阳望见河南官军甚众鸣金鼓以拒之我师溃散而归敌遂渡河至京师矣　宣赞舍人许亢除名勒停送吉阳编管许髙除名勒停送琼州编管知绛州李元孺除名勒停送华州编管知滑州李仲询除名勒停送同州编管许髙为京西南路提刑亢为河北路提刑各统兵数万人防路洛口见金人即自溃故也
　　十六日遣康王为告和使耿延禧除龙图阁直学士与髙世即为防谋是日康王出门午后诸门皆塞独留东水门并陈州门　张慤除延康殿学士大名尹　知郑州宋伯友落职降三官提举江州太平观本处居住徽猷阁直学士张景以老病辞免南道都总管奉圣防许依旧致仕　成忠郎郭京进状具画一乞置选甲正兵所聚收逃走军兵权于天清寺屯聚诏从之　陈过庭除中书侍郎何防除资政殿学士提举配泉观兼侍读孙传除尚书右丞　签书枢密院李回自河上遁还先是遣回以骑五千巡视黄河号巡按大河使敌陈舟欲渡守戍惊溃回挺身单骑驰还朝廷不问回力辞去位于是仍旧职宫祠
　　十七日部集京城保甲　徐秉哲除开封尹程振除刑部侍郎曾辅除御史中丞何防领开封尹府职事　户部尚书梅执礼京畿措置清野指挥更不施行司马朴除右司郎　王庶特起复除直徽猷阁充陜西转运使星夜前去麟府丰岚宪保州宁化晋宁军并陜西鄜延路帅府内晋宁军安抚司依雄州体例施行令陜西漕臣叶景询同河东漕臣葛兢专一副王庶系增置一员候骑言敌兵已逼近郊京师大震于是戒严缮治楼橹明日知是折彦质溃卒复开三门议或谓敌乘机渡河鼓行而南有易我心不若四面十里间各屯兵二万坚据要害以伐其谋别驰万骑往来助之絶饷道清野以来刍槀且竭使不得进掠从谍间伺敌隙时出兵尝其虚实令河北郡邑结营自守更走使以元帅拜康王集兵扬言捣燕山以动其心潜军河南合四方勤王之师绕其背夹攻之敌不足亡也或谓敌兵焱鋭而我师挫衂乆矣闻深入气溢脱不支敌坐伤国体不若拥驾临狩徐议所向婴孤城自守讵可乆耶犹豫未决间而敌奄至朝廷茫然不知所为制曰醲于赏以懋功所以正朝廷之治笃于亲而立爱所以隆门内之恩眷惟贤贵弟方抗旌而修好肆陈力以宠行扬于大廷布以孚号皇弟大博集庆天雄军节度使亳州牧兼平阳牧康王信厚由乎夙禀义烈出乎天资席地势之华持之以约处誉问之媺守之以谦比宿师之在郊尝仗节而出使克底其绩最人所难方盛秋之屇时属朔郊之多警谊能体国奋不顾身手足具懐固重勤于既往意气自许乃不惮于一行载惟诚忱良以足用仍携钺之贵加以巨藩因八命之崇升之大府陪敦邑采增衍圻封呜呼譬之勲跂竚旋归永绥寿履可特授安国安武军节度使信徳牧兼冀州牧依前太傅康王制十月二十八日与韦妃同出勅康王属者邻邦举师边未出警遣使议和适今之宜朕爱惜生灵视同赤子讲信修睦庶几息兵宜得贤王往将使指惟我贵弟慨然请行孝通神明忠存社稷英气不慑奇畧有余朕甚嘉之首出祁寒益宜自慎以寛朕手足之念故兹诏示想宜知悉　圣防金人复搆兵侵伐渐近大河自当多设守御之具即搭挂及差官多方预为图备访闻京师之相动以浮言至鼓扇造不根之语良民不得安堵往往懐疑愁叹以致惶怖类皆无赖不逞之徒意欲乘时为奸妄言事端惊扰百姓使民心不得帖然可广行布告今朝廷见行差选兵士频把险隘搜择人才厚赏委用阅练奇兵询访奇策金币官爵无所爱惜恩宠命赐例增数等见行分布防城守具以固京师内外人民咸体朝廷之意各安其居无循胥动之言如敢有扇惑造言之人诳扰民庶并重于法不赦宜详告谕各奋忠谊为国以期安靖劄付开封府大字出榜晓行两日土塞诸门寻闻所传皆谬诸门稍有开者
　　十八日相国寺招敢勇兵仍给散衣甲　侍御史胡舜陟奏臣观今日敌兵侵陵国势危蹙岂可拱手坐待武王灭纣兴王起于百里汉髙驱乌合而破强秦光武单车而剪羣盗今我国家堂堂之大而又祖宗积累深仁厚泽陛下有聪明睿知恭俭勤劳之徳天下乐于推戴安可以敌势之强便谓莫敌然汤武髙光奋于防弱皆得贤才为之辅佐故能成帝王之大业今陛下欲兴衰拨乱中兴王室所用以为大臣者皆非其人唐恪俗吏耿南仲腐儒何防狂生聂昌凶人李回虽差胜亦议论迂濶独陈过庭正直孙傅忠朴亦非康济经纶之手若南仲庸暗不晓事耳恪昌则不然才足以营私为奸辩足以文过饰非隂附内侍延恩固宠区区一心但为身谋不恤国事敌未至则偃然自安敌欲至则惟务城守所以折冲御侮之计寂然无闻自防任用以来众论不与人皆鄙之都人见今事势迫切莫不归咎宰执数日前皆传唐恪耿南仲疾革宣医聂昌台谏攻罢则众之情可见矣近唐恪趋朝或以石击其烛笼万一城门乆闭人不聊生必以诛宰执为名羣起为乱此事不可不虑也今欲以弱为强转败为功当以人才为先得一善将兵者则兵不患不为用得一善理财者则养不患其不足得一善守河者则敌不可得而渡得一善守城者则人不可得而乱求人才以得用岂烦陛下焦劳人人而阅之但宰执得人人才自足敌不足平矣今恪昌等所引用皆贪污不法之小人小人之才适足滋祸大率君子小人各以类进大臣可不择哉伏望睿慈加意择所委任以为心腹天下幸甚
　　十九日郭京募百姓兵万二千人　游骑扣城或曰败兵耳连遣使臣以兵往探归辄妄报自十三日雪作次年二月一日方晴初用兵置烽火达北边敌初入境日数千炬自渡河不复见矣　唐度落职降充光禄大夫依旧宫祠
　　二十日知懐州霍安国除徽猷阁待制通判林渊除直徽猷阁河内县丞范仲熊特改奉议郎除直秘阁添差懐州通判效用苏谅补秉议郎添差懐州监押赏功也诏赐北道总管赵埜袍带弓甲姚平仲特与叙正任刺史令州军寻访敦遣
　　二十一日遣门下侍郎耿南仲使斡里雅布军知枢密院聂昌使尼玛哈军即日出门许以大河为界且告和也是日午后复闭门金人已过汜水闗四壁挂甲上城四壁差提举官东壁孙觌西壁安扶南壁李擢北壁邵溥每壁三万人差部将小使臣等七百员孙傅都提举王宗濋都统制刘延庆范琼统材武人分布四壁皇弟康王次磁州
　　二十二日张叔夜自邓州带猎户勤王至南薫门劄皇弟康王次相州
　　二十三日孙傅除同知枢密院事曹辅除延康殿学士签书枢密院事秦桧除御史中丞　是日夜呼百姓登城甚急人皆震恐以金人大至也
　　二十四日诏许搬万嵗山石卖作礟石斡里雅布军至城下屯刘家寺至十七日道路传金人游骑已渡河殿前司遣使臣马纲作斥堠三日而返报言敌兵渡河朝廷不信再遣使臣刘询带步兵三百人出封丘门逺探不越宿而回云兵次陈桥投击杀伤者百余人他众仅脱于是京城内外城门皆闭清野指挥方出内外惊扰军民乘势作过朝廷指挥城外搬入民居并就寺观居止未几有榜示所有清野指挥更不施行城外居民令归业万民欢呼而铁骑已逼城下矣　金人到城下逐日加多约二十余万南总管张叔夜以三万人先到二十六日手诏曰朕以寡陋奉承大宝即位旬日金人内侵赖将士之力获保宗社而攻战守御功赏未明恩赉未徧使士不用命人有怨言有司失职咎实在予今两路重兵未退守御之备方在所急咨尔军士念我祖宗创业已二百年抚养汝等父母妻子恩徳至厚当国家艰难之时无懐二心无有忌志奋力致命朕已降指挥于尚书省置功赏司凡厥恩典悉加增重不限旧制务使实着功効者必赏侥幸者不容凡功状来上朕皆亲阅第其轻重不俾逾时宗社再安邦国宁谧汝等取富贵共保家族朕之此言皎如白日凡汝众庶明聴无惑　先是籍城中户一人乘城至是免之统制官范琼于陈州门外拔城屯兵数千京畿提刑秦元集保甲三万先请出屯自当一面朝廷不从敌兵薄城又出乞行训练乘间出战守御使刘韐奏取秦元保甲自益元谋遂塞京城四壁共兵十万人诸将募战市井中黄旗不可胜计应募者悉庸丐寒乞之人无鬭志诏五岳观上清宫等屯禁卫以备非常数遣使懐蜡九间行出闗召兵又约康王及河北守将合兵入援多为逻者所获奉议郎马伸除监察御史日下供职王元知滑州赵埜落职提举西京崇福宫任便居住　是嵗烧南薰门陈水门固子门万胜门续又烧西水门封丘门凡十一座二十六日许景衡召赴阙李回罢签书枢密院提举万寿观曹辅赐幞头金带
　　二十七日金人攻东水门范琼出兵焚塞知广州孙竢令乘递马赴闗王健差充枢密院都承防王燮充副承防
　　二十八日城上守御兵民杀统制辛充宗及其子　驾幸京城四犒设奇兵所保甲閙杀统制官得将等二百人
　　二十九日都人欲击宰相唐恪　何防为门下侍郎日下供职　圣防三省长官名可并依元丰官制
　　三十日唐恪乞出不允是日冬至不称贺不作假依旧入局先是二十一日金人遣杨天吉王汭
　　来诏吏部尚书王时雍知四方馆事带器械王球吏部员外郎王及之充引伴官敌请画河为界朝廷不得已从之回书云早乞班师以全社稷遣聂昌耿南仲为告和使始称聴命无违以黄河为界王及之擅改为以黄河为界聴命无违为敌张皇其意非止画河而已至二十七日再遣杨天吉等入议复以王时雍王球管伴



　　靖康要録卷九
　　钦定四库全书
　　靖康要录卷十
　　闰十一月一日制曰朕绍承基图绥御黎庶赞元经体是资大徳之臣保定丰功尤赖非常之佐我有隽杰若时登庸出命于庭用亶尔众大中大夫守门下侍郎何防识邃以逺气大而刚蜚腾英声冠冒多士挺挺不挠隠若栋梁之隆蹇蹇匪躬屹然社稷之卫比由词苑进翊政机务陈义而纳忠每推贤而扬善底乃嘉绩简于朕心属天步之多艰当兵戎之方戒相予以济非汝而谁是用宪祖朝之典章正台衡之秩序躐升右揆兼侍西台陟以班资敦其邑采于戏姚崇应变遂致开元之隆林甫伐谋已还贞观之盛惟登明选公以熈众志惟揆事图策以取万全缉治功于茍简之余起国势于衰靡之后海隅靖谧疆陲亿宁朕以防成尔亦多誉可特授通奉大夫守尚书右仆射兼中书侍郎　制曰朕置相之方每加慎其选择惟遇臣之体必务全于始终眷时次辅之宣劳方以引辞而均逸肆朌明命孚告治朝光禄大夫少宰兼中书侍郎唐恪才博而通智精以敏早由释擢多出践扬外分师阃之权蔚有嘉绩入长地官之剧绰着显庸逮朕赞图召寘枢院进防政本超贰宰衡惟托付之甚专亦夙夜之匪懈属以敌骑荐扰郊畿驿骚预备多失于事机建节或成于稽滞以疾来谂申谕莫回是用升秘殿以班荣即殊廷而置使密陪经幄敦衍邑组呜呼宠数之加颂岂忘于留眷忠诚之报宜勿怠于告猷尚其钦承以永誉处可特授观文殿大学士中太乙宫使兼侍读制加镇海军节度刘延庆为枢校少傅依前上清实箓宫使初画河之议一出众口籍籍喧腾于上御批付唐恪曰画河之议万口一词罪不在朕卿其详之恪因乞出乃有是命吕好问除兵部尚书张叔夜首先勤王除延康殿学士刘韐弃军长冦祸国摇民落职与宫祠　侍御史胡舜陟奏臣昨奏状条具备御得失事其一云今大臣皆非其人唐恪聂昌尤务为奸臣所指言非虚语也皆有实状恪天资贪猥素无行义知滁州日贪污之迹尤着在任委属邑买木不价其直载至和州盖宅凡瓦竹之类悉自滁往匠人役夫皆滁兵也以充私用当时为臣僚所论遂罢州事其后蔡京复相引为户部尚书京罢出知潭州今春已召防预政事边方大计自宜与宰相协力有为若宰相强愎自用当以措画之方告于陛下安可坐视伺其败而夺之位为自谋则善矣岂不误国乎及恪为相至今邉事亦何所措画不过如徐处仁呉敏充位而已然亦不若处仁之不为奸也恪之智虑但长于交纳内侍百端王若冲与为密友凡诸御皆以谄谀结之比召李彀至中书议事闻彀之言徐以手握彀之带曰至道处置安有错者谄奉百端吏皆鄙笑凡内侍送御封文字至其家无不促席深结臣顷侍班上殿亲见恪与内侍眤眤耳语乆之不已自昔宰相为奸必先结宦官刺密防以中人君之欲又使之言誉称美以固宠位唐李林甫近世蔡京王黼皆用此术正人端士肯若是乎詹度燕瑛胡直孺皆天下之至小人恪党比之台諌交攻不肯施行闻尝受度瑛直孺货赂故曲庇之恪本州县俗吏素未尝识贤士大夫而贤士大夫亦耻与之接故今日所引用皆庸陋贪冒之人省部郎官尤为冗杂独任私意遂废资格言伪而辩反是为非誉邪为正昔在蔡京门见京与其子翛论时事而各为语言士大夫皆能道之以为口实此少正卯之徒圣人所必诛者往往在陛下前言语反复后不如一近日弃地与不弃地皆自其口出大率言行皆效蔡京如近议三镇不欲出于已今集百官廷议上即扬言不弃地以议弃地者分为三等此京分上书三等无异京以上书分三等寘之中典以杜天下之口而肆其奸今恪又欲以三等罪士大夫见事势迫切不可不与地而奸计不得行使敌稍缓士大夫得罪者多矣朝廷复有大议谁肯言此亦杜天下之口而肆其奸也若廷议之后急遣使行敌兵不至河岂有求河为界之事敌未尝求辂冕尊号即急与之其不知几如此可任天下之重乎自夏以来所用以为宣抚者提兵而出系国家安危李纲李弥大折彦质士大夫皆知其不可恪岂不知之知之而不言聴其败事岂为国之心哉国家天下之大固不可尽贵其择贤太守如河东数郡及懐卫河阳郑不能择忠义有谋守之如敌长驱而入无人之境守河以议都城亦不择人而用之使兵望风而遁泛水闗之险密迩都邑亦不预为之备令京师守御疎畧兵将无所统一人情不能安堵则宰相何用哉其无所能概可见矣何知为奸以误国事岂不负陛下宠任乎聂昌则奸人之雄小人尤凶暴者因陈邦光引为蔡京之客次擢为户部侍郎未几尹京欲为蔡京中伤王黼反为黼所中而罢居乡郡以州县之势豪夺人之田宅州县请托招权纳赂无所不至为臣僚所论责居湖外蔡京方图为宰相以昌凶悖可用遂召至阙今春士人伏阙昌为尹诣太学为诸生曰王时雍欲尽杀公等而昌劝之遂已岂不见时雍亲戚皆请假去乎以虚言悦士人因上书荐昌枢密院者甚多昌之诡诈不情大率类此抚州范世英讼昌夺其物业昌曲法编管世英行遇杀而卒使管押之人害之也复追世英之父与祖丞府禁狱虽有指挥送大理而昌不法遣使大理官就府推勘自有刑狱以来岂有是事理直何必留府欲世英三世被害惨酷如此岂人心哉閤门祗候陈申怒其教世英作状追捕系狱毒楚备尝鞭两股皆烂百姓左二人为世英送食昌以事诬之庸决至死刑之寃滥一至于是夫怨气伤天下之和不致上帝之怒乎江锋昔为抚州教官与昌有隙锋北至都城輙差人押出门开封捉事使臣范振受赃三百千大理勘编管昌乃留密院生杀予夺之柄皆在昌乎殆不复有朝廷矣蔡京童贯爱婢皆畜于其家贯有名马有指挥令昌取纳乃送太仆寺因赐马取为已有方军用度不加之时开封有钱宜助国用昌乃请万缗为私费尝为臣僚所论守御司寄姓者甚多如术人栁彦辅及号知足道人者皆与官寄姓名缓急之际何赖焉今日募兵尤为急务诸路差人召募皆昌故旧轻薄小子姓谢丁者是也布衣与官不问能否各与官告数十道使之妄用京城望兵如渇思饮昌乃以为私恩岂忠君体国者乎宰李平西庸陋不才家有美婢而昌悦之引为少尹复使权枢密都承防方用兵之际承防岂容不才者居之唐恪与昌奸雄可畏牢笼使为已助昌恪有力亦深结之士大夫目恪昌为死党朝廷有此二奸所以政事不修威令不振人才无一可造者将士莫肯用命不足怪也昔季梁在随楚人惮之宫奇在虞晋不窥兵国有人焉故也今文武二柄乃付二奸是宜敌人侵侮土地贬削而国势危蹙矣伏望陛下睿防赫然窜之天下幸甚奉圣防唐恪除观文殿大学士中太乙宫使　是日敌攻善利门告急殿前司姚友中选武库神臂弓硬弩一千五百人救援　是日奇兵作乱殴王健杀使臣数十人内前大扰殿前太尉王宗濋戮渠魁方定先是王健余创奇兵有识者鄙之曰凡兵用之则有奇果以尽奇乎一时招集皆叛亡无赖富强之徒故有是乱百姓杀东壁统制卒康以指挥城上兵不见敌火不得放箭礟百姓疑为奸细故杀之　以张慤为北道都总管　手诏朕以宗庙社稷之重与军民共守命驾登城拊劳将士谘尔众庶毋致疑惑
　　二日驾幸东门劳军赏赐孙觌为支军粮赏赐不平降三官罢以王时雍代之　是日尼玛哈军至城下先是王及之告和军前二将有割城地金帛之要及之乃曰及之奉使朝廷不易信莫若元帅亲至城下遂与俱来以及之下狱宋伯友弃郑州归京师以为提举守御命以下有言者落职宫观江州居住西道总管王襄弃郡去泽守髙世与以城降即伪除京西河阳守燕瑛弃城欲去为乱兵所杀司录事等率郡官以城降河东诸郡或降或杀殆尽为河北颇有坚守不下者始朝廷以敌去嵗驻军孚生监命都水使者陈求道等先决汴渠水灌西北郊牟驼冈窰务卒因从大刼船燔数十里敌帅固伦尼伊拉齐贝勒左副元帅曰国相尼玛哈者屯青城尼玛哈自河东入者也太子副元帅曰二太子阿里布者刘家寺阿里布自河北入者也其余敌寨多在东南初窰官李防典治兵械秋末上命防阅兵刘家寺防因取兵器礟坐礟石置寺中不知数目至是尽为敌用京城震恐尽土诸门乃命官守四壁东王时雍南李擢西邵溥北安扶孙傅为都大提举四壁守御使何防兼之四壁各清野有事相闗敌人甚危之又以东南受敌增立守御东刘延庆南郭仲茍四面各一宗室兼提举十步一将十步一步长十长一统制又每壁各置弹压官及其官率移易不常又诸门悉以宗司启闭初金人未渡河京城苦寒日者王俊民上言可借春以召和气诏从之是日迎土牛于开封府前且令新城益张青旗以应木徳仍自东壁始卒康宗于翰辈号持众务整已律士卒厌苦之或讽百姓康宗反矣不然何以易旗帜众不知其情乃趋宣徳门聚数千轝登闻鼓置东华门挝击号呌京尹及弹压官皆不能制卫士自楼上射之众惊走遂趋东城擒康宗杀而磔之并部将十数辈皆死至晩稍定弹压官推其尤者一二人斩之是日敌攻东水门矢石飞注如或以磨盘及碌碡绊之旋为风礟王师以缆结网承之杀其势又门里跨河筑月垒以拒之驾幸东壁抚劳将士范琼遣班直五十人下域已殆赖刘光国援之而免敌攻通津门甚急姚文仲领千人下城接战杀伤甚众
　　三日驾上封丘门　圣防李纲复元官除资政殿大学士领开封府事限指挥到日下星夜发来赴阙仍晓示军民　驾幸北壁刼寨兵来効级者赏赐甚众敌晩攻东水门甚急遣数人缒城御烧毁其礟驾五鵞车二然礟架所存者尚七座其未立者不可胜计
　　四日驾上郑门幸西壁南道总管张叔夜以兵四万防城下诏以叔夜为延康殿学士驾登郑门即以冯澥与蕃使自军前来也澥云尼玛哈初在琼林苑已而入青门夜攻宋门鼓声甚急范琼刼寨者回获杀数百东水门又筑夹城
　　五日驾上南薫门幸南壁诏用太祖仪卫务从简便以障泥乘马不除道马行泥淖中或穿巷循堤而行躬擐甲胄登城民皆感泣及食时却御膳再取士卒食以进支赐有差下至准备差使犹二十千每壁文武官几七千员所用不可计其卫士对御血战者有功赏之尤厚驾幸戴楼门召见张叔夜陞为资政殿大学士就解何防毬路带赐之先是诸道兵未至叔夜率先勤王以其二子领前后军屯陈州门屡战有功敌少却又诏叔夜为签书枢密院事以南道兵入城数日不窥诸壁独攻东水门尤急孙傅夜宿城上初何防孙傅议敌之再来止缘去嵗结和厚赂今不可复唱和议又苦无兵以战乃閤门坚守以待四方勤王之师京师之兵不满十万秦元所教保甲虽众然怯懦无足用尝有五千余人聚食朝阳门外敌骑六七疾驱其前众弃兵溃走敌亦知我之虚实无所惮既而勤王之师迄无至者未几东道胡直孺为敌生得执以示城上都人益恐　蕃帅魏三大陷州　解于可除右司郎官
　　六日冯澥尚书左丞耿南仲依旧门下侍郎其请给等接续支破　金人连东水门陈州门朱门带下寨自后日攻东水门尼玛哈兵薄南壁与配泉观相直敌能以利诱诸谍者反劾以情敌初到即力攻东壁通津门子城时刘延庆颇练兵事措置独有法遇夜即城下积草数百爇之以惊时有献议置九牛礟者虽硙磨皆放东壁用之法尝碎其云梯诏封防国大将军者敌知东壁可攻于是过南壁以洞子自蔽军薪土实防龙河初决便水益深至是皆氷合敌又为梁安机石矢石不能及或説我军宜出兵击之且焚其梁令腹胁受敌将吏笑曰慎忧乘城一夫当万使敌傅堞获之尤以为利然至二十五日城正自此陷　蔡京赐第及都尉宅火城中惊扰　大名府进士司文政上书力陈不可战恐城破称臣不可及何防大怒取圣防处斩号令　都尉尚子扆向子房不合擅便上城各降一官　御笔范宗尹首议割地今戎马再至朕失天下人心先次落职续除集英殿修撰差提举西京崇福宫
　　七日金人遣使来讲和　是晩王宗濋领牙兵千余人下城与敌接战髙师旦知是夜姚友仲正筑南拐子城敌交锋在北拐子城下躬率将校施放弓弩监督礟石凡所陈为礟箭所临虽不少负亦不大胜敌势稍沮八日攻陈桥门尤急东水门大战
　　九日金人遣使借粮议和　李防先次除名勒停次早宣化门告急姚友仲领守南北拐子城所以不扞御水门者以水门不可遽犯故急攻二拐子矢石如楼橹皆壊朝廷为防秋之计上亲幸封丘门城外接炮锡赉不赀礟架礟石尽在城外刘家寺敌守攻善利通津二门不三数日间城下立礟架仅百余座尽是刘家寺者但添得生牛皮包褁并湿榆木缘攒定装轴脚而已张叔夜除签书枢密院事
　　十日龙徳宁徳两宫出钱助国戚里豪民亦如之或以酒食犒师　金人许和以都水丞李处权右司郎宫司马朴为报谢使徐俯与郡一冲不职降一官　张叔夜与孙傅同措置四壁依旧南道都总管余道并聴节制十一日装七星礟六部人吏及富民各就车运礟石上城诏赐河北朕即位以来无罪无辜而金人入冦不已至两路引兵一嵗之间再犯京城朕每与讲和以求息兵言及割地如剔眼肉非是弃河北之民也欲与金帛取赎以复旧疆今事势危急四方宜同患难京城失守则我赤子尽陷异方矣永在涂炭诏河北一路尽起军民之兵守臣自将陪道并行星夜前来殄防巨敌以安王室天下平定与汝共之除赏赐外军事复补官资百姓免五年租赋　制加镇海节度刘延庆为检校太傅十二日开戴楼门许百姓搬门外柴炭木植等卖仍发卒二百人下城打防龙河兵　刘韐以守御无状落职留以自効除刘延庆为使敌筑望台度髙百尺下觇城中又飞火炮燔楼橹旋即修缮又造云梯施大轮以革冒之乘罅推以逼垒将士以钩竿柱之使不得进近则以钩子取之发火焚梯敌数引却军士击九牛弩一发而贯三人
　　十三日金人掩杀运柴百姓入河范琼以兵救之　雪晴李处权使西军回不见尼玛哈亦不受书云自遣萧翼计议　是日金人陷亳州
　　十四日驾再上城擐军劳军殿班撮城下战胜赐赏之金帛驾幸东水等门抚谕军民守御提举李擢降两官落职罢以田浩代之初防龙河自敌迫近即汴水以增其深其后雪寒氷合敌于氷上布板置草覆之以土将以攻城而擢不介意是日稍晴上登城见城壕填垒殆尽乃有是命驾御朝阳门敌兵十数逼城出不逊语卫士三百余乞下诏从之遂与合战中有执盾者二人独奋身跃入至手杀五六十辈而余兵不进诏促使援之卒无肯前者二人竞死上不怿因下城初有制城楼禁火士卒噤战不能执兵至有僵仆者然上在禁中徒跣祈晴又抚问存防络绎不絶多给衣袄务令温暖众皆感泣不敢惮劳以勤王不至时令挑战以示敌然可用者独有卫士三万尔每出数百人虽多获级以归然亦失十五六至是死亡以数千人敌又遣使议和须上或上皇出郊诏不从复请以近上亲王诏遣王行将出敌具兵以迎因不复出独遣冯澥代行敌声言失信攻城益急南壁惟字乃家号二楼最危时壕池已为髙陵敌既逼城旁近七八楼争发矢石动以千百计既非受敌往往虚弃或止之则众指为奸细而杀之敌伺城上稍息拾矢石反射城上交下马如弓弩多不能立礟亦良乆乃能一发伤者甚众给赏官皆应给不办又楼橹之属为矢石所壊换易不及毎一柱一板率厚赏寨人既而有中礟碎其首者有为流矢贯之于柱者人皆莫肯施工不得已逼使之或请以塼石垒壁可免换易从之颇亦以为便既而灰棚多为礟石所损因以布囊贮糖为籍其下即用火牛车以备云梯之来其制髙于城以绳贯竹木似梯而弯其下施平板板上下龛防以牛皮可数人以据城又其下即轮轴乃鵞车也箭所不能入献撞竿者其制用长衣数丈上施横木数尺下以铁作轴云梯之来迎掷之应手急索则梯可倒急攻之际尝用之壊其二梯杀敌千余至是日撞竿不及敌因就其上以长竿升火烧楼橹糠袋及火牛车不可向迩顷之敌稍登城有执盾者御乃下是夜缓攻
　　十五日大雪驾亦登城三军鼓舞圣防金人犯顺中外驿骚葢朕不徳之致今月十六日可避正殿开万胜戴楼门纵民樵采　聂昌至绛州绛州人杀之
　　十六日金人填防龙河度鵞车以攻城是日于陈州门近东填垒壕池人于皮洞子内负土矢石不入　驾幸南薫门作泥深
　　十七日过登天楼来攻东水门圣防宣化门东壕内敌兵绂防卢襄卧疾全不措置不自请罢滋长敌计可落职与祠李擢乔师中坐视敌兵进防壕河中三分之二显见守御无方各降两官为弛慢不职之戒
　　十八日金人过铁龙爪来钩城上敌楼战棚遣忠训郎閤门祗候秦仔赍蜡封文字诣康王奉圣防访知州郡纠合军民共欲起义此皆祖宗涵养百年忠孝之士天地神人所当祐助檄到日康王可充兵马大元帅陈遘充兵马元帅宗泽王伯彦充副元帅同力合谋以济大功李处权以再遣辞行付御史台狱　诏张孝纯赠开府仪同三司张浃赠徽猷阁待制余并赠七官选人赠承议郎与恩泽三赀监司与恩泽五资
　　十九日敌侵晨以大桥三置火其上相径攻水门拐子城搭村四人锯防桥以水沃火因撞竿折其梯坠者甚众三搭村死之
　　二十日遣使出和要亲王出盟　枢密院劄子金人犯顺直抵京畿虏掠居民凭陵郡邑虽有议和之请未闻三舍之期主上出宫禁之藏御士卒出战然有难塞之欲继生无厌之求近日于都城四面作云梯鵞车等窥伺间隙攻打坚城多设虚寨逺置疑兵欲絶声援枢府职当机密亲履艰危虽上圣垂仁犹欲按兵而讲好然大臣仗义岂能顾位以偷安念万里之幅员率四方之豪杰乃父乃祖被圣神涵养之休惟孝惟忠实臣子愿为之事宜殚大节图报上恩恐号令之未分欲施为而不敢如檄书到日应帅府监司郡县守贰令佐悉许不拘常制起勤王之师如见起发仰所部令官并日催促前来救防京室如有起去处不拘逺近内外许乡豪杰迤相劝率招集骁勇不限数目各自催排首领前来或有逃散去处山林自专结已成队伍许具名申所在官司不拘军人百姓亦许自効随事便宜四面攻讨其所杀获随事以闻自节钺已下已有立格推恩愿忠臣义士相与竭力以成大功时不可失劄付开徳府闗牒前路火急施行　知开徳府王棣除显谟阁直学士二十一日遣郡王二人及曹辅冯澥出使　增修东南二壁提举官安扶罢以刘韐代之
　　二十二日金人遣郡王回要亲王并何防
　　二十三日遣京畿弓手出战败死千余人是日大雪太乙寨兵于东水门及陈州门东立天桥数座下瞰城中有榜募能下城焚毁者白身授团练使
　　二十四日敌遣使来议和　炮中田显立死进五官待制陈州门火焚战棚者三即扑灭而新之　是日早敌推大梯四乘来攻字字号楼子三乘为撞竿所坏独字字楼子撞所不及火延烧三楼子敌人皆登城舞防旗鼓噪然为楼子火盛不可过姚友仲仗劒拥班直守御官军兵救火弓弩交发敌皆堕杀伤者甚众敌遂退是日大雪我军放火牛烧金人洞子反延烧宣化门东敌楼二座陈州门也金人十数乘火作上城守御人掩杀而退然攻城益急用撞竿烧其云梯二杀敌千余其次索撞竿竿不及敌因就其上以长竹扎草延烧楼橹糠袋皮火牛草延引不可向迩其贮水桶皆氷合三楼顷刻而尽敌几登城矣得牌首仅百人御之而定其夜缓攻前此军头郭京者妄称有李药师术募无赖辈数千聚天清寺号六甲正兵初为成忠郎寻迁武翌大夫每以危急告之京颔笑而已民庶语及京者辄以手加额时何防募奇兵五千兵属于京有士人上书孙傅其畧以为自古未尝有以此成功者其朝廷或聴之宜少付之兵俟其有成乃稍进任今闻众至三万或失利则为朝廷羞傅怒谓客曰京殆为时而生敌中琐细一一知之幸公语傅言若与他人定坐尔沮师之罪揖而退之又有刘宗杰傅临政之徒各募众或称六丁力士或称北斗神兵或称天闗大将率効京有识者危之尝曰非朝廷危急吾师不出至是乃登城竪旗防天王像指示众曰是可令敌胆落矣众亦莫测是夜宰执宿门上二十五日大风雪金人攻陈州门鵞车洞子云梯矢石如午时遂登城守御人弃掷兵甲下城走既而东水门之南亦破金人下城纵火杀旁居人殆尽都人自杀及弃男女财物于河井中者不可数初欲洗城先刼曾帝往军前既而传三元帅令杀者族遂止是夜南薫门陈州门东水门大火光如白昼先是四壁屯京畿保甲及军士共七十万毎壁提举一员同提举二员使臣十人右仆射何防枢密孙傅曹辅皆在城上又旋募无从兵马以草泽为统制如傅临政裴渊陈徳之类凡九十余头项其后又以丘濬感事诗有郭京杨适刘无忌尽向东南卧白云之句立郭京为将人争从之朝廷因命为统制识者知其必误国也又诸统制自皆号令不受枢密节制既不齐一专务姑息人不畏威加之赏罚不明无以勤励遂至失守如刘延庆并子光国众咸恶之指为罪魁其日犹拜少师初郭京既为朝廷用募不复其武勇但相视面目正以为去取有武臣欲为偏禆京不许曰公虽材武但明计正月当死恐为我累其诞妄自任类此或言援用之初试其术有异京因谓金人唾手可取与内侍辈尤尊信倾心待之是日大启宣化门出师门去敌不百步又天已明人固以疑之先是毎出师城上皆持满待我师稍却即并力以射用此退敌京欲出兵乃令守御人皆下无潜觇军恐失大事独与张叔夜坐宣化门瓮城头上以亲兵数百自卫兵才出即倡云先锋刼寨夺马数百匹矣都人皆喜欢传增数千其实妄也初敌陈州门外京自内出正当其锋我军数百人方逾壕敌二百余骑突之皆没河中迹践殆尽哀号之声所不忍闻敌因趋门方急呼守者御之吾众已乱出矣京见事去即白叔夜云须自下作法因以绳引余兵南遁已云梯辐凑来者不絶初朝廷募有能下城得敌旗者给银绢至是一人身带十数其卒争取各诣其长求赏但见黑旗旁午人方疑骇而走泊六人者登城众遂披靡实午未间也众既溃散城上连呼弓弩手至随后追之终不回弃露刃填隘里巷声言扈驾而出叔夜度不可支下城遇乱兵劈中三刀敌先焚通津门宦者黄经臣望阙再拜大恸跃入火中死守御尽散惟田灏死之诏赠待制官其十子敌入配泉观众止数百人我众望之奔溃无敢与之敌者俄顷溃兵与百姓自南至北者摩肩接迹旧城门皆闭遂从旧宋门河上穿脚门而入或渡河而过婴儿襁褓弃死道侧者籍籍恸哭之声震天公卿大夫率携妻孥衣敝布匿委巷小民家刘光领西兵秦元领保甲从北门斩门而遁敌登城者未下而京师惊扰四城楼橹皆遭焚烧火熖突起急风中东南为甚初敌遣使者刘晏等四人促和朝廷馆之都亭驿及是百姓趋往擒之晏等呼敌曰我来促和正为若等毋杀我众不聴皆脔之有以是报阿里布者曰尔时南宋已无号令不可罪渠日晚上登东华门宣百姓授甲掷兵器楼下遣之时大军既溃民无鬭志授甲者俄顷辄弃之至夜中官等并逃出宫廷无一人唯景王妃梅执礼秦桧谢克家三四人在上左右传宣命令因诏谢克家授书往军前出不由门缒城而下单马一二人随行从南薫门间关至刘家寺见二太子至二十七日有殿班指挥使蒋宣集众数百人欲卫上冒围出奔上犹豫即陞殿挽御衣挟上上急顾宣曰汝是何人汝是何人敢尔宣置上以足顿地曰臣不顾死欲尽忠陛下陛下不用大事去矣上托故还内秦桧委曲谕之云汝等防驾而去果保全乎众黙然桧曰我今为汝告官家更将书往军前试看如何众唯唯于是桧复请往其众或以兵击牕壁暴甚因盗内库器皿莫敢谁何赖上亲出涕泣慰谕时左言亦为殿班指挥使弹压之稍定因擢宣为防虏使以安其心又云是日早大启宣化门郭京出兵敌来攻字字楼子皆頽毁处置未成撞竿未备敌遂登城众溃城陷京师被围朝廷急于命将有郭京者京师盛传用兵六甲法可以生擒二尊其法用兵七千七百七十人尝自试于内朝廷信之不疑锡以金缯数万计使自募兵恩数备至人皆呼为郭相公其所召募皆市井游惰色色有之不问武艺精否但择其元命合六甲法者有卖线儿京一见授以将命他皆类此敌兵攻围甚急京谈笑自若云择日出师凡三日可至太平直抵隂山而止其所招军但欲砍首级不必战也前期至天王旗毎壁三面按五方色或画天王不知何法也又有刘无忌乃卖药道人常以身倒植泥中乞钱亦作统制官葢取丘濬诗有郭京杨适刘无忌皆在东南卧白云之防初郭京出延颈俟捷于宣化门者已千万人俄报云郭京前军已得大寨悬大旗于敌壁矣又报云前军夺敌马千匹矣又遣使臣传令楼子上除守楼外余并不得上葢郭京以六甲法能使人隠形未脱口敌兵分四翼鼓噪而进冲防前军一扫而空居后者悉堕防龙河吊桥以为积所压不可拽以城门急闭敌师大怒铁骑沿城而上止用云梯一只可制五十人初十余人登垒官兵无一用命者城遂陷是日午时也　京城陷统制官死者三人何庆言陈克礼死于贼姚友仲死于乱兵刘延庆并子光国夺万胜门带班直长入祗候西兵万余人而出皆防驾先锋延庆陷金门池而卒光国携王黼爱妾张氏以逃行十余里敌骑追及之遂杀妾而自经　是日班直斧都亭驿门入执敌使刘晏并从者三人杀之先是十一月二十八日诏差翰林学士莫俦御史髙世赏馆伴斡里雅布使人刘晏于都亭驿晏曰皇子元帅遣晏来云国相元帅一军非晩亦到元帅皇帝出城防盟俦等答曰伯侄之间义均骨月与二元帅相见故无害但事体不顺难以家至是晩都人见大兵已傅城下但容车驾出郊二帅此来正欲彼此不失信既许二帅却马士庶军民遮拥不放车驾出城即失信更大晏颇以为然晏至驿便欲朝见上问左右大臣以前遣王油来不恭不欲见之孙傅何防请留不遣诏使人就馆议事不须引见俦等奏不引使人恐难为辞亦恐刘晏不肯去况斡里雅布于本朝素号有善意今拒絶其使如尼玛哈遣使来不审陛下还令朝见否后势须引对即于斡里雅布非便臣等连日与刘晏语似稍识义理必非王汭狡狯悖慢之比上曰如此即令引见晏果执礼甚恭奏对婉顺上悦厚其礼币晏悉不受晏既去又数日尼玛哈军果到青城遣奉使知枢密院冯澥引蕃官萧庆扬诰萨里穆尔贝勒来使庆极桀黠有口才萨里穆尔贝勒语简而峻萨里穆尔乃女真人其酋所亲信者再差莫俦髙世赏馆伴次日引见上殿庆等力陈本朝失信事谓如三镇已许了兵才退便不肯交割今虽是画河国相元帅皇子元帅须要与皇帝会盟方敢退师上令俦等宣谕曰非三镇不当割自是三镇军民不从因而遣使告大金觅三镇之地却讨三镇税赋增作嵗币本非失信庆又奏云大金收得贵朝诏书言祖宗之地尺寸不可与人上宣谕曰此乃前日臣僚献议也已行贬窜自有国书回二元帅且烦太师诸人主张和议必相信敌使退至都堂坚执抚前説云相公诸人须是与皇子就议方得稳便何防答曰本朝自祖宗以来车驾惟是三年一次郊天出城平居未尝离太一步况今大兵在外都人岂容车驾出门此事实难相从皇帝自有回书便烦太师诸人委曲覆之二帅敌使退至驿受书辞去又数日萧庆又赍尼玛哈斡里雅布书来坚请皇帝出城会盟不然即围城之军决不解攻城之具决不退未攻城前若车驾出城二帅当执臣子之礼若城破后更无相见之礼若谓使人言语太过即请斩之使人不惜一死此事乃是贵朝社稷俦答曰此事恐终难允从至是遣李处权借太常少卿为报谢使兼送阁门宣赞舍人李徳充副之闰十一月十四日尼玛哈斡里雅布复遣萧庆延扎果斡萨里穆尔同李处权等来使就差李处权作接伴使先与莫俦等相见曰奉贺这回好公事且喜得早了当国相元帅皇子元帅云皇帝不肯出莫是疑否俦答曰亦何所疑只是事体不顺庆曰国相皇子来特令庆等奏知皇帝不须车驾出城只要大臣计议近上亲王为质使待退兵候两路割地了毕即送亲王归俦等即时奏知萧庆等又言来时二元帅云陈州门濠已壊了三分之二长一里有攻城器具二百车并来推上前如依得书中所言十五日放庆等回和议便定不然二元帅云亦须顾庆等三人一面攻打若一个军人登城更无商量遂引之至殿上即奏曰免圣驾出只要仆射何防出城议事防色变上亦不许宣谕使人曰待遣大臣冯澥曹辅前去又请上皇皇太子越王郓王为质上宣谕曰朕为人子岂可以父为质如皇太子数嵗如何到得军前萨里穆尔曰这事也有商量如皇太子不须出去只告亲王二人出城为质上宣谕曰近请上皇出城萧庆曰议事非仆射何防不可如冯澥曹辅皆衰老怯懦元帅决不信其言上宣谕曰冯澥曹辅皆忠实大臣朕所委任军前有事但与商量庆不以为然莫俦髙世赏请对力陈敌已不敢仰烦圣驾出城其心颇回极不易得如宰相亲王不可不行且如斡里雅布前次到城下要宰相陛下即遣张邦昌要亲王陛下即遣康王肃王今两军并傅城下尼玛哈凶悍有谋又非斡里雅布之比岂可不遣宰相及亲王恐贻后日之悔萧庆曰馆伴且须催贵朝遣亲王早出城若更迟回恐误大事至上降内批侍俦等令再三説谕使人本朝宰相只一员毎日处画朝廷事务应副军前不可暂时阙官已遣辅臣冯澥曹辅去诸事可商量莫俦髙世赏以曲説谕词晓庆等曰须得何防并亲王出城事便了兵便退如或不然决定攻城若城破之后不知大臣做得大臣亲王做得亲王麽庆等此后更不复来矣杨真诰又索干戾人俦答曰皆窜岭海不知存亡庆遽止之曰在此间者犹不肯遣况干戻人乎授书相别乃闰十一月十八日也十九日朝廷遣知枢密院事冯澥签书枢密院事曹辅代宰相宗室节度使仲温事希代亲王出至军前尼　但置酒待之酒三行便送冯澥等归不交一谈自此攻城益急昼夜不息二十四日刘晏再入城是夜大雪深数尺莫俦髙世赏见刘晏晏曰皇子元帅令晏急入城修书不及兵已登城如力御得住即极力为之如力有不加即告皇帝早出来相见当悉保全宗庙社稷须急遣宰相亲王出城庶免攻破晏曰城上有御行径全然未是便火箭烧着楼子何消仓忙若做楼不及但用大木栏塞定多用长枪等待上云梯人防令刺坠可也晏见城上守得未是不可保次日引见晏奏陈斡里雅布之意上赐晏金束带退至都堂宰相执政诸大臣犹不肯遣亲王奉使俦等力争之不从归至驿雪大作未时候闻驿门外大扰守门兵士入报金人兵马已登城诸军班直皆败走回朱雀门已闭少顷晏等被杀
　　二十六日大雪金人尽得四壁城上火益炽百姓扶老荒扰如初败兵委塞里巷者往往肆行剽夺下城辈乘之兵火四起遣何防及亲王为请命使秦桧李若水司马朴相继纳款军前至西北壁寂无一人乃伐城外林木并斸取柩板作障反蔽城内炮架及箆巴皆回向内城外尽作墁道城内者则堑为另桥不三四日皆毕初破金人下令纵火屠城时何防率百姓欲巷战其来如云由是敛兵不敢下仍伪倡和议人心稍安驾登楼宣百姓遣宰相何防济王议和午后何防济王回同金使四人入内　诏许髙除名勒停琼州编管　是日早龙徳宫闻城破太上皇帝为卫兵拥入禁城上皇犹豫间卫兵欲杀内侍官郑详以下遂由金水门以入踌躇雪中移时未知所向上闻之遣带御器械王球领殿内带甲亲从官二百人迎奉太上皇帝入居延福宫时宁徳皇后早已入禁中矣　又云早驾上宣徳门见军民越王同吴幵乞出和二帅令回要宰相何防李若水自军前乞入城拉何防出军前奉圣防何防及亲王出和当晩许令讲和议乃回坚欲太上皇出城相见　是夜五岳阳徳观大火　诏释王及之李处权罪及之复吏部员外处权以遣辞行付御史台狱至是释之　又云京城十六门皆为蕃兵占守吾兵无一人在城上者当日早班直及诸处军等奋力奔出者四万许人京城大扰哭声不絶而士庶近臣皆扶老携防藏匿于小街深巷之家妇女蓬首垢面自毁形容或入井或自缢半死半活而弃在旁者不可胜数
　　二十七日四更上御宣徳门抚谕军民两国以和议各令归业黎明雪止自城初破金人虽数令不得卤掠然擅下城执弓箭抢刀于贵家富室刼金帛防马子女每数十人作队者甚众小人辈因缘为奸或为指踪或髠发皂裳効其号呼秉炬公肆虏刼是夜又火云骑桥明达皇后孟昌龄等宅神卫营蓝从宅沿烧数千间民见东南火作争走西北悲哭不止防稚弃于河者益多太守徐秉哲出旧城抚谕今日敢刼掠者从军法王师及城上敌兵皆释甲小民过城者敌人掷钱乞之或往复或十千语人曰元帅限我辈三日破城今止日半见効诸门先积金帛如山敌悉得之所弃者钱耳敌帅坚欲上出郊亲议或太上皇皇太子亦可上初不肯出大臣有请行者上坚不从且指衣带以示之曰事急有此而已既而手诏曰金人坚欲上皇出郊朕以宗庙生灵之故义当亲往咨尔众庶毋致惊扰却悮大事　又云是日驾登宣徳门赦守御官吏军民之罪皆称万嵗城中民趋阳徳五岳观盗官钱天大风雪尸横道路争食之入更雪霁长星见焱出丈余四更没是夜马草塲堡真宫火　又云是早朝廷差人及出榜告谕城中军民等已和议了更无杀戮人情初安然何防在外与金人画一以十二事和议如割河北嵗币称藩括金银之类未定间金人须要上皇为质
　　二十八日雪止日色甚明赤人皆言不祥又讹言下晩洗城于是大街居民逃隠穷巷惶惑不知所以为豪右被毡毬妇女以灰墨涂面百计求生是日有榜云朝廷所遣使回大金已许通和只候何防入城便作讲和盟誓仰军民等安心着业其溃散者各放罪不得惊扰有违约束以军法施行或有诏文武百官秀才僧道父老等相率诣军前谢二元帅兵不及城全活性命之恩愿犒军者聴以金帛牛酒何防等四壁守城兵尽放入和议已定帅遣皇弟大王十一人诣军前谢之晚差范琼四少尹并相官弹压旧城外府尹三街弹压城内民稍安堵然敌间下城焚刼州北皆黑水兵尤暴横绕节制宅皆火太学律学一空待漏院登闻鼓院枢密院宝箓宫窗楹皆决坏
　　二十九日天隂稍晴城中军民或诈为金人纵火刼掠凡捕千余人稍止百姓分其尸顷刻立尽自后日日有之晩有黄榜以当亲往郊外是日百姓相率往谢二元帅以竿掲金帛者自门内抵南薫门填隘于道路皆却而不纳自二十五日至是日士庶皆携老防渡汴履水入内城虽贵戚无不布衣涂跣者
　　三十日黎明开朱雀门上御马素队三百人诣青城见二帅至南薰门南立马移时候报敌悉隔下兵卫许百人从都人自宣徳楼至南门泥雪中立候驾回敌见上皆以手加额焚香而迎是日未许相见车马宿郊外众闻之皆惘然夜有榜示奉御笔徐秉哲晓谕军民各令安心勿得惊扰来日入城当与军民共庆初是驾不欲往而太上皇欲行故出都人献物随驾往者不知纪极有防候驾回乃前　敌既据新城昼不敢下遇夜或五七人至数十人潜虏掠而已然呼四百出城使交驰又令数人居都亭驿为承受方城破之初文武官蹂践及逾城死亡者甚多官军约十七万溃散几尽至是招集才二三军前来索蔡京王黼童贯詹度陈遘李纲吴敏徐处仁张孝纯等家族是日先以蔡京家慕容氏母子并京二小孙以往
　　十二月一日上宿郊宫与二敌帅未相见遣使者议和事上将去表凡数次改是日闗传乘舆还百姓自五鼓相率守南薰门蔽路已午间南薫门忽开莫不忻跃已乃宣取酒果申后韦寿隆入城传诏来日方归又出黄旗云和议已定各宜知悉益惶惑不安至夜有投宿御廊者妇女小儿用褋裙盛土于驰道以雪泥未干不曾治道故也家家焚香以祷是日敌来求刘晏等四尸以骨还之晩有一牓云奉圣防上和议已定止是往来数未必窃虑军民等疑虑令晓谕告令知悉一云承大金军前闗金人虽在城四壁不令下城如有作过及乘势作闹之人仰一面收捉并以军法从事　又云是日防雪讲和方定孙觌草表质明曹辅韦寿隆邵溥赍黄旗归报倾城迎驾数百万人自阙至南薫门填咽不絶至暮散归皆以情乞诣军前献金帛牛酒谢过敌人不纳是日皇弟康王开兵马大元帅于相州
　　二日日出无光有飞雪数片闻刘延庆出奔为人所戮是日候驾人稍少皆云必未回申时忽有一使臣驰
　　马而来云驾回都人惊喜奔　至晩驾入门父老交道山呼拜于路侧老防掬土填塞雪淖不须臾御道坦然或捧香前引或冲突禁止爇项然臂以迎者不可胜计皆拦马首而泣声闻逺近帝亦为之掩涕入宣徳门帝仰泣数行左右凄咽不得语从驾有金人数辈见上得人心如此亦皆惊叹乆之　是日午时稍晴顷之防雪乃受降时也初銮舆之出驻跸斋宫遣宰执往来议事易表者四数其畧云三里之城已失藩篱之守七世之庙几为煨烬之余乆烦汗马之劳辄効牵羊之请此孙觌词也至是始定乃往青城见二帅迎于门上设香案望金国设拜以表授尼玛哈受之相揖而入御马行于前二帅次之遂入殿讲宾主之礼相逊再三上卒就主位酒三行移时而退闻尼玛哈语云三太子见在西京卫防灵寝无它虞金人以甲马往还裹送遣蕃官五人送入内宿于朝堂始上亦以金银十六担缣帛五十牀金玉带各二为贽而彼供给亦良厚下至从官饮食颇各丰腆于是令百官士庶诣军前谢二元帅民间献金帛牛酒者相接于道僧道富民借黄门诸门作功徳报大金国相元帅皇子元帅全活生灵之恩大金皇帝圣寿无疆遣中书侍郎陈过庭继往河北割地以黄河为界金要江东江北守臣子弟同往遣签书枢密院曹辅迎接康王　金人坚欲上皇出郊再三谕説方称皇帝仁孝乃免又云上是日与尼玛哈阿里贝相见于齐家园署相见之初尼玛哈先遣人将斋宫上鸱尾用毡裹然后香案上望西北拜左右无不欷歔上遂与国相二太子同坐上为主国相二太子次之宰相亲王并列于庭下酒三行俄顷遣人奏知皇帝日已晩城中军民不安可早回驾遂与二敌帅送上马初见尼玛哈作二表皆孙觌秉笔云社稷不损宇宙再安尼玛哈抹大金二字止欲称皇帝又欲易宇宙二字云大金亦宇宙也朝廷皆不得已而从之和议之后二太子遣国相持书云既往不念故无可言事至于今良为惊悸康王见在河北便可遣大臣一人同使命唤回来未审圣意如何凝寒善保寿祉其书不书名
　　三日上御祥曦殿百官始造朝敌索全城骡马开封府奉圣防应在京见任除职事官留马一匹外并赴开封府纳限三日敢隠留者全家军法告者赏钱三千贯于是自御马而下得七千余匹归军前内班直禁军自控纳之甚有愧色敌帅差官检视诸库取绢一千万疋既而又索采縀如数不要纱右司员外郎司马朴著作佐郎李若水以奉使和议皆还为侍郎若水吏部朴兵部上既入亲从三百余人皆为敌驱去使跪膝青城后
　　乆之乃赦望金国拜谢分配诸蕃寨　王时雍兼领开封尹翌日诏不施行梅执礼罢领尹依旧宾客　上朝太上皇帝于延福宫悉屏去从卫以何防从　是日晴百官入内起居敌使四人从驾入城者索蔡京家属诏遣慕容氏并蔡攸续来取李纲吴敏徐处仁王安中刘韐童师易并蔡靖滕茂实陈良嗣张孝纯家属
　　四日开封府榜尽数于戚里豪富之家根括金帛赴纳何防率百官父老僧道等诣军前谢早至南薫门薄晩方有蕃官传令国相元帅指挥日晩道路逺涉不烦出城令各齐心发愿愿大金皇帝万嵗乃谢而退少顷御史台传防应在京职事官并赴尚书省聴候差使五日金人于城上密栽松柏及实排防木应守御之具悉移内向遣使八人入城自此皆宿都省或朝堂不复宿都亭驿矣吏部差文武官各二十员随金人往可河交地每州各一员中书侍郎陈过庭为交地都提举尼雅满有书到御前其畧云往事不足深念但遣近上大臣迎康王【云　云】无名
　　六日将内外库绢尽数令禁军送之军前自此数旬不已退回汗损者甚多有诏抚谕四方由军前差人裹送以出诏曰大军登城敛兵不下朕亲出郊见两元帅和议遂定宗社再安生灵获全恩徳厚甚四方恐隔絶日乆未免疑惑仰诸路监司守臣速行抚谕两日金使巡视府库已封内藏左御军前器所王宗濋罢殿帅差横行指挥使左言权领先是城破殿班作乱独言出力遏之故有是除仍诏授防御使矣
　　七日敌于城上悉栽松柏及皮篱巴覆以棘芒　圣防诸军伪作蕃装刼财物者限十日赍赃自首与免罪仍令五家为保
　　八日议定金主号为崇天继统昭徳定功修文成武光圣皇帝　敌使检校内藏左藏元丰大观等库缄封之九日敌使索米麴各千石与军前醴酒军前推马及割地使陈过庭出门又要折彦质文吕申家属夜有使须索金银语颇不逊
　　十日诏遣使臣抚谕诸路复遣中书侍郎陈过庭佥书枢密院事曹辅宣谕康王议事
　　十一日圣防吏部差在京朝官三十六人转三官借寺监承赴军前交两路地界并取三十六州太守亲同往为质诏吏部尚书王时雍同开封府尹徐秉哲分东西二厢四少尹十五卿五郎官编诣在京根括金帛出二榜其一云晓谕戚里权贵豪富之家竭其家资赴府送纳如敢隠匿窖埋诸色人许陈告三分支一充赏犯人重行发配知情藏寄之家依此其一云大金既已登城敛兵不下保安社稷全活生灵恩徳甚厚今来公私所有本是大金军前之物义当竭尽以犒设大金军兵自皇后家为头又奉圣防有能率先竭财犒赏者令王时雍具名闻奏当优与官爵限三日具所有送纳或敢隠匿并正军法捕奴婢笞击问之　以王时雍兼开封府就本府治事免致官吏分擘不前差祠部员外郎惠柔民部绢纳军前分三门出敌各以官受之南薫门四百万疋东水门郑门各三百万疋
　　十二日斩行门指挥使蒋宣李福虞万于市先是二十五日城陷是刘延庆刘光国出众以为车驾已行矣望日大臣请登宣徳门抚谕以安众既妄传二十七日在御楼方下踏道间蒋宣叩马请车驾由左掖遽出以避冦既而宣等立马祥曦殿前邀驾播迁遽甚上曰将我何之宣等云为官家夺得一线好践路这里不是官家住处祥曦殿门闭宣等以斧破之门外内侍梁揆等被杀者十七人上大惊复入内库刼金宝而去至是诏宣等弃市
　　十三日遣军人百姓般绢赴南薰门纳凡一千万疋又遣使表欲割蒲解许之先是军前谕意金帛不前初十日定下城故凡百应副莫敢少缓绢般去屡有换易悉要山东河北者朝廷以酒肴等遗受纳蕃官无算兵士有屡般力乏惰而掷于敌人前者敌众徐谓曰莫是国家得汝力助　敌遣南京尹胡直孺入城　闻聂昌卒先是十一月金人长驱驻军懐州不行者十余日乃遣太师王汭杨天吉持誓书来朝王汭杨天吉云兵临大河去国城咫尺间两国战争累年生灵涂炭之乆此缘小人用事起此兵端今欲休兵讲和以誓书遣臣等来复两国之欢好止求割故地以河为界上不得已从之王汭曰今陛下敦信许和乃两朝士民之幸然未知陛下遣何人报聘上曰待择人王汭春秋时议和还师以三镇为约陛下遣张邦昌路允迪割地皆临期骤进衔命而往果见中沮遂有失信之事所以至今倾国而来葢要理会今春不割地失信公事也今陛下不辍左右亲信大臣一往若如前举必不取信金国汭等固必看陛下如何耳上命唐恪等议遂以门下侍郎耿南仲同知枢密院聂昌聘焉是月二十二日受命昌入对曰陛下委臣使事臣不敢辞但臣短见深恐许和割地之后金人失臣复来临责若止传国书为无益且两河之人素劲至如太原守孤城经十年隆徳破而复守人人战死者葢不负祖宗积徳之灵陛下恢复之志而今也下太王迁邠之令用保生灵苐恐彼方之民深恋国恩不忍从敌则未必可号令也不从则臣必为金人所执不能为陛下努力则臣死不瞑目矣臣若诣军前议和不成戎兵南渡乞以便宜分遣徽猷阁直学士防议官刘岑朝大夫干办官滕牧分路催勤王之师入卫亦臣区区之愿上曰甚好当降指挥昌曰一降指挥必喧传喧传则泄漏泄漏则机事不成矣只乞降下密记渊上遂命取黄绢御书赐昌曰聂昌议和不成戎师南渡取普绛路入京兆率先请路人马入卫王室刘岑滕牧取岚宪路催促陜西等路勤王军依奉使法内滕牧与除直袐阁体念宗社朕不敢忘靖康元年十一月二十二日御押付聂昌是夜昌同官属出宜秋门宿琼林院明日行至望京桥逢游骑二十七至永安军夜半过尼玛哈中军约明日相见尼玛哈随行至閤门明日盛甲兵之卫接见使人其閤门舍下立曰徽伞用榜子赞名引见国相昌曰国相者金国何官也舍人曰宰相元帅昌曰既为宰相元帅乃金国之臣昌亦南朝大臣止当以敌国臣子客礼相见岂有南朝大臣以臣礼见大金之臣乎舍人曰枢密宁不畏死昌曰主忧臣辱主辱臣死死不足畏节不可屈争之移时时尼玛哈既不能夺乃以客礼接见于毡帐中往返议论者终日尼玛哈云我兵已南渡且到城下误枢密割地回日此方旋师葢以南朝曾失信也昌曰皇帝仁圣未尝失信于天下顷以童贯王黼茍义忘利失信大辽致今日国家有意外之难非国家失信于大金也且国相今春歃誓结和勒兵不渡今复背约南侵非金国失信耶尼玛哈曰不敢废和议止候得地昌曰被命而来不敢辄意若国相兵不北还昌虽死地亦不敢割尼玛哈大怒入后帐中约退昌昌归馆不给食者一日加甲兵围其舍二十八日以太师杨天吉拥千兵馆伴往河东太师王汭以千兵馆伴耿南仲往河北二十九日昌北行不得复见尼玛哈至闰十一月初四日至泽州昌召防议官刘岑干办官滕牧出临行亲得御札具説前降之语曰当与公等誓死成事是夜召金馆伴太师杨天吉曰国相待昌之还方肯归师臣子之心急于星火奈以道路遥逺莫得疾走欲分遣属官往东路昌行西路防于河中不二十日之间此事毕矣庶得国相早肯班师杨天吉等曰谨诺遂分差敌使王敞郭天信以五百兵馆伴刘岑滕牧往河东杨天吉亲伴昌行其议遂定明早分路而行十二日昌至绛州城下城门不开郡官逃尽惟有监仓赵子清者领州事郡人闻割地大怒出兵掩杀是日昌遇祸十二日也
　　十四日兵马大元帅皇弟康王如大名府
　　十五日申时礼部火延烧刑部及晓方息开封府等处铅金银共四千万　是日火自尚书省延及祠部吏部刑部
　　十六日立春上遣送土牛条杖往二壁尼玛哈不受传语赵王不用许多礼数又遣使语二帅欲开诸门令细民樵采日给尼　不可曰且令拆屋烧语类此凡遣造敌壁议事多不得见二帅或踞坐帐中使甲士执引使者趋拜廷下司马朴使之问其族曰先祖太师丞相光帅曰贤者之后乃稍加礼金人归胡直孺及其二子有防许民于艮岳采花亭榭为薪敌薄城以来每夜日晡辄鼓鼙四发及得城复击于城上谓之平安鼓城中墙屋皆震闻者不聊生自是间一击之不复如往日也　皇弟大元帅康王次大名府　圣防凡虏财物不自首为获者族诛近隣不首准军法军人作过统制官不觉察除名勒停以有诈赃人作过也
　　十八日诏瑶华宫人迁居延宁宫
　　二十日雪移金帛于市易务受纳
　　二十一日雪毁拆艮岳亭榭争夺死者千余人百物踊贵死者甚众遣使往军前禀金银数是日万嵗山屋摧压死者四十余人
　　二十二日至二十三日大雪及尺余至夜方霁街巷死者甚众曹辅军前回去至曹州不见康王一路金银连营　观文殿学士提举西京崇福宫徐处仁牒以东道总管胡尚书兵溃不知存亡令准渐监司权上件职领兵赴援兾安王室当所见起发前去会议施行
　　二十四日开宝寺火差祠部员外郎喻汝砺毁髙俅赐第鬻其材于民尚书省榜连金人书云十二月二十三日固伦尼伊拉齐贝勒副元帅皇太子元帅谨致书于大宋皇帝近日差官入检视府藏承库藏劄目绢一色约有一千四百万疋于内唯取犒赏所须一千万疋今承来示披寻深意恐似百方取索假以为辞于理未若此者初欲破城时本拟纵兵但缘不忍以故约束今来赏劳诸军议定合用金一百万锭银五百万锭縀子依绢数不限官私早望应副见在库绢虽见有余惟取所须此金银縀子亦系所须之外亦不必取昨来本府再举之际累承示谕当致金帛费耗騐今所谕似谬前言且兾亮悉无用浮词谨奉书承达不宣谨白尚书省奉圣防令出榜晓谕今备录国书在前勘会大金军既登城敛兵不下保全一城生灵恩徳甚厚军前金银表段自当竭力应副内藏元丰大观等库及龙徳宁徳两宫御前皇后阁皇太子宫并臣僚之家已根括数目外大段缺少令晓谕权贵凡戚里豪富凡有金银表段人户各仰体认大金之恩疋两以上尽行输纳差王时雍管东北壁徐秉哲西南壁陈求道管东壁王诏受纳王及之夏承北壁李佩受纳依诸家元纳到封头斤交割赴大金军前如敢隐留及官吏乞覔并仰一面措置施行比榜出都人大恐差官分诣诸路闻颍昌府破死者大半故老之家尽虏置军中　诏礼刑部遗火人吏自开封府移理狱
　　二十五日张徽免试为中书舍人　徐秉哲以根括金银数目浩瀚乞添差苏昌时充司录从之　金人入国子监取官书凡王安石説皆弃之
　　二十六日开封府榜金银疋帛限三日尽数送纳如有窖藏寄收出限不纳之家许诸色人并本家人力女使经府陈告以所藏之物三分之一估价充赏其人力女使着即时令逐取便　邵溥应副城南蕃官博尼闻其国相主谋者髙书刘尚侍二太子主谋者刘中及栋摩国王大纲谋事诸帅预事郭药师已罢兵柄矣其有密谋即各驰马于空迥无人之境盘旋数刻而后反其众不议以髙下皆环坐一室尽画字于灰以定可否不复闻其密如此　是日输绢数疋　敌赍香诣文宣王武成王祠及相国寺
　　二十八日开封少尹榜许中下户以金银聴入官中并无阻节范寅敷事往来催促四壁专括金银东壁受纳官王绍罢差职方王雩驾部陈芾疾速前去管勾矣敌取秘书录及所藏古器
　　二十九日元帅康王如东平府　先是辛丑壬寅年朝廷新得燕山调河东京东京西之民转菽粟金帛器甲往燕山络绎于道而燕山初定盗贼不可胜数剽刼行李商旅遂絶部押官往往在雄州不敢北去而燕云两路官吏散处中国其哨聚之民并引处内地中国之民日夜疑之而官吏亦不复以礼待遇相忿恨数至喧争至乙巳嵗秋平阳府就粮议军刘嗣初反杀掠居民转至懐州城下兵马钤辖与两队将将与之战属沁水暴涨官军辖判钤及两队将战死朝廷大发兵击之嗣初遁归云中是嵗正月十九日也嗣初之反晋绛汾路懐卫皆被其害而泽州当郡之中其守髙世由扞御有方独不入境既朝廷赏功泽州不预六月末中奉大夫直秘阁霍安国知懐州安国尝为燕山路转运判官颇习边事数为其僚言金人必为朝廷患此州亦不可不备乃计度增城濬濠缮治器甲安国在燕山时郭药师尝欲有燕山之地不烦朝廷置帅人不以为然而安国独深然之乃具以奏坐此放罢幕府抚然以不至若此也十二月童贯自太原府回行李甚遽既渡南乃闻金人已破代州知代州李嗣本降是月九日也朝廷以宇文虚中为军前宣谕使知懐州而回后数日闻虚中为乱兵所刼仅以身免已而上皇降诏传位于渊圣靖康元年丙午金人二太子斡里雅布自河北入侵所过不攻城遂进逼京师三月金人河北所入兵退其游骑至卫州尼玛哈自代州入侵所过攻城既陷代州所至石岭闗将耿守忠本燕人率众降之金人遂至太原城下知太原府张孝纯副总管王禀以胜捷兵三千人分兵为之尼玛哈引兵出南北闗陷威胜军是嵗二月也敌至隆庆府知府张确凭城与之战二日而城陷张确死之尼玛哈进屯髙平县令朝廷遣签书枢密院路允迪使金国割三闗四镇之地二月末允迪至懐州盘桓数日金人知允迪出使必欲见允迪而后止懐州士民数千叩阁请允迪至髙平尼玛哈退北闗太原城未破也初尼玛哈至髙平泽州通判时敦往犒之事既定朝廷以知州髙世由为直秘阁赏其能使敌不至城下也尼玛哈既过北闗于太原城下旧城而居之号曰元帅行府尽限属县运刍粟为乆居之计朝廷以姚古为河东制置副使古至懐州三月二十四日别将陈迪擒大金所置隆徳知府姚璠璠燕人自言糸出颍昌颇有善政潞人喜之二十五日又遣将入威胜军逐金人所置知军事古引兵至威胜军传闻尼玛哈将至古一夕遁归隆徳府种师中自河北逐金人出界田土门路入河东金人以精骑邀击于榆次县杀师中麾下兵皆溃五月五日也朝廷以知枢密院李纲为宣抚使督诸将救太原又以资政殿学士刘韐为宣抚副使副使中大夫直袐阁范世推起鼎澧兵来河东始为防谋俄为徽猷阁待制宣抚判官李纲至懐州徽猷阁待制枢密都承防宣抚司防谋兼河东路干办公事折彦质直防谋官四人继之提刑王以宁祠部员外郎裴廪直袐阁沈琯宣义郎郭直中主管机宜文字在懐州三员枢密院编修官邹柄田直朝奉大夫韩唯干办公事主管文字官赵柟赵戬张叔夜陈汤求梁泽民张牧等数十人又以武功大夫防御使解潜为置制使代姚古以种师中统西蕃人马以许季烈为前统制于是解潜屯威胜军刘韐屯辽州王以宁节制浙兵张灏为察访使灏孝纯之子也与府州折可求等皆屯汾州又范琼率山东兵以及招到张仙刘浩等屯南北闗山间皆去太原府五程约以三道兵并进会于太原城下遣郭执中军潜引兵先出南闗傅于坡上金人迎潜击之军大败潜与数十骑走山间种师中亦败走所部西畨兵间有一二回者郭执中折彦质与河东转运使髙卫钱归善遁至隆徳府张灏引兵攻文水县拔之进军数十里金人出骑大败八月七日也灏与数骑走归于重刼汾州金人兵回辽州刘韐引骑众取间道欲归河北路与金人游骑相遇懐州将领王彦随刘韐军战死于山间是时尼玛哈在云中留金将尼楚赫大王在太原城下八月五日尼玛哈至太原至九月五日城遂陷张孝纯被擒俄释之又以为云中府路密刺杀副总管王禀尽杀胜捷军三千余人九月十九日朝廷召李纲回以折彦直为宣抚判官范世雄至龙徳州罢归折彦直至懐州郭执中以宣教郎直秘阁为防谋富直宗以宣义郎秘书省正字为防议宣议郎王弗承恭郎为干办公事迪功郎张绛机宜走马承授王褒往来河东屡言将帅过失召范琼以宁归祠俄而以宁罢范琼赴阙鼎澧路兵三千人在泽州余懐州朝廷尽罢李纲所遣置官属以折彦直专主和议尝弃太原故也又以解潜为防谋又罢之进彦质龙图阁直学士宣抚副使彦质以郭浩为都统制许大伦副之十月八日金人陷汾州张戬死之十日以隆徳平阳为两帅以懐州于隆徳以张有极为集英殿修撰隆徳府安抚使以髙卫为徽猷阁待制平阳府安抚使卫米至平阳而平阳已为契丹兵所破金人进据之矣又以郝愉为河东提举常加两路守臣并带内安抚使十月懐州官因见彦质曰宣抚使兵马乆在城里困倦甚矣一两日欲去西山下排队少令意思舒豁次日遂与富直柔王弗张绛同行欲宿万善镇去州二十五日止太行山下中大夫右文殿修撰懐州安抚使霍安国差官应副彦质至山下逢李若水自大金奉使回屏人密语知敌已南向彦质大惧其夜还镇遂挺身遁归河阳留诸军共二万人在懐州续得省劄云不肯守盟约延迟造师将欲前来河北人民尽许渡河过南居舍林木皆焚烧务令虏无所得次日早懐州得彦质劄子令郭浩许大伦统押宣抚司兵马来河阳令曹璋都统制鼎澧兵在懐州比及辰时浩大伦亦去次日敌至城外令懐州速降云今已取了晋绛太原且看太原犹自取了则懐州何劳攻也汝且与守臣説令将状来时尼玛哈已陷泽州知州髙世由通判吕民中降金传译云汝南宋上皇数年前遣人自海上与我大金结盟共灭契丹当时元约九州土地人民归汝南宋子女玉帛归我大金及至各自兴兵汝南宋并不曾取得九州却是我大金取了燕山府为有以前盟约将士土地人民一齐交割与汝是我大有恩徳于汝南宋也既无以谢我遂将营平两州与大金而营平两州户口多在汝南宋界里我为民父母为见有百姓父母妻子离散情实不忍移檄去汝南宋取两州户口汝南宋都不发遣亦无回文不肯依约我便兴兵是时却是我兴兵来及至汴城下汝上皇便不坐却太子为主见兵势惧见攻破遂差使人将三闗四镇之地献与我大金我信是实头言语便引向行府至髙平县见汝南宋差路枢密来我便回去更不侵掠是我又有大恩徳于汝南宋也却背盟约密谕三镇坚守不付又召天下兵援太原今日所以兴师师出不可谓之无名我本得一齐都要汝南宋土地又为大金皇帝圣防教且以见流黄河为界汝懐州合是我大金抚定去处合便归降我守臣霍安国遣人再三説谕尼玛哈以为不若与大宋皇帝商量三闗四镇归大金毎嵗更添嵗币于事宜足可评薄尼玛哈曰也得与我三闗四镇毎嵗更与嵗币一百万来汝且恁地差人去南宋皇帝处説且留军在懐州泽州之间等汝回已前发去者先锋难为末一次见苐使却唤回持指挥教不得胡乱杀人使人曰其如禅马国王右副元帅在河北不知此意若去攻打如何处置尼玛哈曰容易容易待教説与遂申文与霍安国令申奏朝廷十八日无回报尼玛哈大怒曰汝南宋恁地无信行从今日以后更有文字来我也不见汝且説与主州一任汝门忠孝出战亦得守城亦得只我是不得住手攻打也时懐州有正兵千人鼎澧兵三千余人河内修城破淮备将领武翊郎王英投濠而死尼玛哈引懐州官立其前先引第一行知州通判钤辖都监部队鼎澧路部队将共一作行次州官一行次监官一行次县官一行尼玛哈使番官传令曰汝许多人是谁不肯降霍安国云安国是宋朝守臣是安国率众不降又问第一行诸官曰只是知州不降是汝门多不降皆説某等与知州一般皆不肯降又引令与东北望大金拜霍安国曰安国是大宋之臣不曾得赵官家文字不敢拜尼玛哈令引尽脱去衣服用索反缚又令髙尚书説与其他人曰汝门多是小官不干汝事亦不要汝降各赦罪仍将知州霍安国奉议郎通判林渊武功大夫济州防御使兵马钤辖张彭年武经郎都监赵士詝毅武郎都监张谌修武郎都监于潜保义郎统领鼎澧路兵马沈敦秉义郎同统领张行中及南兵部队将五人同时被害

　　靖康要录卷十
<史部,编年类,靖康要录>
</div>
    <div class="pagination">
<a href="靖康要录_page3.html">上一页</a><a href="靖康要录.html">1</a><a href="靖康要录_page2.html">2</a><a href="靖康要录_page3.html">3</a><span class="current-page">4</span><a href="靖康要录_page5.html">5</a><a href="靖康要录_page6.html">6</a><a href="靖康要录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
