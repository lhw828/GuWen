<!DOCTYPE html>
<html>
<head>
    <meta charset="UTF-8">
    <title>小腆纪年 - 第 51 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小腆纪年 - 第 51 页/共 72 页</h1>
    <div class="content">　　夏四月（明闰三月）丙寅朔，明元子慈烜生；册为太子，大赦（考曰：「行朝录」载为四月乙未朔日事。盖宗羲得之传闻，又以闰月而误也。兹从「行在阳秋」）。

　　臣鼒曰：是年我大清闰四月，而刘湘客「行在阳秋」、黄宗羲「行朝录」、木拂「甲行日注」俱载明历闰三月。天命有归，■〈圭黾〉闰何数？然纪明事而弃明历，非史法也；故以分注纪之。

　　明瞿式耜进八箴。

　　式耜以经筵不御，无由闻得失；手书「八箴」于箑，进之。

　　乙亥（初十日），降臣李成栋以广东叛我大清，复归于明。

　　成栋初为史可法部将，守徐州；王师南征，率所部降。贝勒博洛征浙江，成栋分徇太仓、嘉定、南汇、上海，授镇守吴淞总兵官。下崇明，荆本彻窜入海。从征福建，定邵武、汀州、漳州。顺治三年（一六四六）十月，贝勒承制以总兵佟养甲为两广总督、成栋署两广提督，合军征广东；所向克捷，成栋收缴文武印信五十余颗而取总督印藏之。既叙功，养甲授总督两广，假便宜；而成栋仅授提督衔。疑养甲抑之，怨望形诸词色。爱妾张氏，陈子壮之妾也；成栋艳而纳之，年余不欢。偶演剧，张氏见之而笑。成栋诘之，氏曰：『为见台上威仪，触目相感』。成栋遽起着明冠服；氏取镜照之，成栋欢跃。氏察知之，因怂惥焉。成栋抚几曰：『怜此云间眷属也』！时成栋眷属犹在松江，故言及之。氏曰：『我敢独享富贵乎？请先死，以成君子之志』。遂自刎死。成栋大哭曰：『女子乎，是矣』！拜而殓之。尝遣部下载宝入京，将行贿；过江西，地已归明，扼之不得通。子壮虽殉难，其子中书乔生犹拥旧卒为复仇计；成栋益惧。一日，与署藩司袁彭年、养子李元胤登楼去梯，相谓曰：『吾辈因国难归清，然每念之。自少康至今三千余年矣，正统之朝虽败，必有中兴者。本朝深仁厚泽，远过唐、宋；先帝之变，遐荒共悯焉。今金将军声桓所向无前，焦将军琏以二矢复粤七郡，陈邦傅虽有降书而不解甲；天时人事殆可知也！又闻新天子在粤西，龙表酷似神祖；若引兵辅之，事成则易以封侯，事败亦不失为忠义』。议遂决。池州有胡奇者，故从养甲办事，授南雄知府，褫职闲住；密知之，以告养甲，养甲不之备。会赣州告急，养甲拨藩库饷八万，令成栋往援之；彭年故迁延不发，以激怒军心。成栋又潜招花山群盗纵火焚野，呼声动天地；绐养甲曰：『赣州早暮亡，而此间土寇深，五岭且不保。彼声言复故国耳，曷若权宜许之，俟治军再剿』。养甲故知其不可而无如何，勉出示许士民复冠裳。成栋则密制大旗，遣人制「总督旗」而以新旗易之，宣言曰：『总督降矣』！用所藏明总督印，奉永历朔；遣投诚进士洪天擢、潘曾纬、李绮赍奏，赴南宁迎驾。时陈禹玉、赵台相仇杀，人心皇皇；乍闻成栋反正，惊疑百端。天擢等力陈成栋忠诚，且述金声桓反正事甚悉；人心始安。诸臣在粤者争往迎驾，成栋遮止之；惟耿献忠在梧州得先输款焉。

　　癸未（十八日），明荆江侯张先璧复靖州，遂复沅州。

　　我沅州道戴国士，即诳陈泰来者也；以沅州叛归于明。先璧题授右佥都御史，巡抚偏沅。

　　明召前四川巡抚毛芝瑞为吏部侍郎。

　　刘承胤之在武冈也，芝瑞尝力折之，几被害；走广东，病。逾年，知养利州黄嘉卿以书迎之，移居万年城。时以吏部侍郎召，拜命遂卒。

　　明前吏部员外郎华允诚被执至江宁，谕降不屈，死之。

　　允诚字汝立，号凤超，无锡人；天启壬戌（一六二二）进士。崇祯元年（一六二八）起营缮主事，进员外郎，调兵部职方员外郎。是时，温体仁在内阁、闵洪学在吏部，两人相表里，谋翻逆案。允诚上三大可惜、四大可忧疏。奉旨再诘责，允诚据实陈奏；举朝共危之，仅夺俸半年。寻终养归。南都起验封员外郎，署文选司事。莅官十三日，见高宏图、徐石麒先后去位，即引疾退。南都亡，屏居墓田。时有讦其不薙发者，逮至江宁；满、汉各执事并以缓言款之。允诚直立南向，举手曰：『二祖列宗神灵在天，允诚发不可薙、身不可降』。赋绝命诗，遂见杀；年六十一（考曰：绝命诗有「渡江」一律云：『视死如归不可招，孤魂从此赴先朝；数茎白发应难没，一片丹心岂易消！世杰有灵依海岸，天祥无计挽江潮！山河漠漠长留恨，惟有群鸥伴寂寥』）。从孙尚濂，字静观；亦以不薙发，同日死。仆薛成，闻主被执，长恸不食，先一日死。讣至，仆宋孝号哭触阶死。

　　徐鼒曰：闻之汪有典云：『公从高中宪得主静之学』。观其从容就义，不负师门；斯乃为君子儒哉！公临难时谓尚濂曰：『心即太虚之心；太虚中何曾有刀、锯、斧、钺？清其刀、锯、斧、钺不得加焉之心，亦安往不得哉』！盖公之见道分明如此。视夫计无复之引决自裁者异矣！

　　闰四月（明四月）乙未朔，明遣吏部侍郎吴贞毓、祥符侯侯性劳李成栋军，封成栋惠国公、佟养甲襄平伯、杜永和江宁伯、罗成耀宝丰伯、董方策宣平伯、郝尚久新泰伯、张月博兴伯、闫可义武陟伯。

　　明以晏清为吏部尚书。

　　时有沈原渭者，再赍成栋速驾之奏至；赐宴殿前，加右副都御史。于是群臣伏处者争出，晏清至自田州，张凤翼以兵科兼修撰，张佐辰掌文选司，张扶纲掌考功司，董云骧为行人，潘骏观为职方郎中，王渚为户部主事，张起、王者友、朱士焜以原官考选。又有考贡之旨，村师巫童能握管书字者投呈就试。章服错乱，或补鹤而带银、或带金而补雀，官不如其带、品不如其服。新创朝廷，漫无等威；论者咎严起恒焉（考曰：本「粤事记」。原渭，吴江人；晏清，黄冈进士：佐辰、抉纲，贵州进士；凤翼，庚辰进士；云骧，松江人；骏观，湖州人；渚，池州人。皆生员。起，苏州举人；者友，南京人；焜，靖江人：皆贡生）。

　　五月乙丑朔，日有食之。

　　甲申（二十日），我大清兵取明潼州。

　　丙戌（二十二日），我大清兵取明绵州。

　　辛卯（二十七日），明督师何腾蛟复全州。

　　降将陈友龙以武冈州叛我大清，复归于明。

　　我大清兵围南昌，金声桓、王得仁皆引兵还。

　　声桓围赣州，我守将高进库固守；声桓爱其才，令军士勿放炮，增垒困之。我固山额真谭泰、何洛会帅师进讨，步骑数十万，舟万余艘衔尾浮江而上，金鼓震天；议者谓王师之盛，前此未有也。议救赣州，有献「伐魏救韩」之策者；遂分兵复九江、南康，进逼南昌。声桓兄成勋及部将楚国佐、得仁部将贡鳌等将内应，宋奎光杀之。奎光多机智，能肆应。王师急攻得胜门，城坏，奎光垒石囊土，悉力御之；出神枪火筩，焚毁攻具，兵少却。报至赣，王得仁先知之，计曰：『我闻先发制人不制于人；莫若秘其警报，不令人知，锐志攻城。三日赣且下，赣下则一军守赣，一军守粤；粤知赣破，必从风而靡，然后西通西粤、右守岭表。清兵知赣破，必解围向赣；我以逸待劳，南昌亦得息肩，间出以绝粮道，则数十万之众可歼于旦暮矣。若攻城垂破而弃之，强敌在前、赣乘其后，此危道也』。声桓以家在南昌，遽退师；得仁部众见之，亦走，斩之不能止。城中兵突出，自相践踏者数千人。

　　声桓既突围入南昌，得仁乃以兵二万趋九江。姜曰广檄召之，得仁曰：『九江据长江要津，转输必由之道。敌以十数万之众深入攻城，而粮道已绝，非分兵攻我，即撤兵东下；分则势弱，撤则师劳。九江四面临江，城小而固；以我守之，未可猝下。公辈引兵徐出，东西挠击、内外夹攻，此犄角之势；若弃要害、入孤城，譬猛虎陷阱，徒成擒耳』！曰广不听，一日夜檄数十至。得仁叹曰：『不过欲得仁同公辈死也』！遂撤兵西上。王师以劲弩巨炮扼诸路，得仁身先士卒，转斗而前，斩级数千；旋中伏大败于七里街，嗒然若丧，尽撤城外屯兵入壁。声桓部将郭天才争之不得，自札黄泥洲为犄角。天才所统皆川卒，精锐无敌；三战三捷，我军颇惮之。宋奎光单骑渡江，按行地利，请移兵二队：一驻生米渡、一驻市汉，以达饷路；声桓、得仁主坚壁议，并不听。有一道士自言『能运粟役鬼。茹素戒杀，自有天兵来助』。城中信之，百日不出兵。初，王师屡胜，而军中每夜惊王杂毛来。久之，见城中无斗志，乃掘长濠以固之：东自王家渡属灌城、西自鸡笼山属生米渡，起土城、驾飞桥。自是内外耗绝，声桓、得仁惟嚄唶悼恨而已。

　　明朱成功复同安。

　　成功统林习山、甘辉攻同安，守将祁光秋、廉郎出战，辉击败之，斩其守备王庭，郎与知县张效龄弃城遁。成功入城安民，以吏部主事叶翼云摄知县事、举人陈鼎为教谕，留邱缙、林壮猷、金作裕将兵守之。翼云字敬甫，厦门人；崇祯庚辰（一六四○）进士。鼎字尚图，同安人；天启丁卯（一六二七）举人。

　　六月甲午朔，有流星入于箕尾。

　　丙申（初三日），明瞿式耜劳师全州。

　　初，腾蛟之复全州也，报捷疏有云：『为皇上以信臣、用臣者，式耜一人也』。式耜劳师，诸军列营城外数十里，旌旗蔽日，将帅咸帕手弓刀伏马前曰：『微瞿公，无以有今日』！

　　戊戌（初五日），明鲁东阁大学士兼吏、兵二部尚书钱肃乐卒。

　　肃乐少时尝梦日堕其手，扶之稍稍上；终不支，渐小渐晦，卒堕臂下。既闻连江失守，血疾大动；监国赐药，不肯进。遗命以部郎服殓，志不忘先朝也。年四十三。讣闻，监国震悼，辍朝三日；亲制文，赐祭九坛，赠太保、谥忠介，荫其子兆恭尚宝丞。弟御史肃图、简讨肃范挈兆恭依刘中藻；福宁破，肃范死，肃图以兆恭走舟山。未几，兆恭亦卒，遂无嗣。弟肃典、肃遴、肃绣皆以国事死，惟肃图善终。肃乐殁后六年，故相叶向高之孙进晟、海宁职方姚翼明始乞地于黄孽山僧隆琦而营葬焉。

　　明封金声桓豫国公、王得仁建武侯。

　　声桓归明半年，尚称「隆武四年」。有旧臣至，述闽陷、广立之详，始改称永历。遣人间道赍佛经，置密疏其中，赴南宁输款。瞿式耜疏请：『慎选持节大臣，往谕圣德。彼数年不见天子，苟号令缓急失宜，不亦亵朝廷而失人心乎！少司寇刘远生，固秦人；久于节钺，名闻江右，可遣也』。疏入，不报。声桓降表自署豫国公，诏改封昌国；声桓颇鞅鞅，致书朝臣，请还故封。久之，始如所请。

　　甲辰（十一日），明桂王发南宁，封陈邦傅庆国公。

　　王与三宫由邕江登舟出南宁，抵浔州；以宫眷有疾，留数日。守将陈邦傅以王为奇货也，挽留驻跸。邦傅初疏荐赵台，台既得志，见邦傅「世守粤西」之奏为瞿式耜所驳，朝臣亦多恶之；台乃绝婚，至形之章奏以博众欢。邦傅宣言：『圣驾广，台必随扈，吾杀之』！台闻之，遂留南宁。邦傅面言：『皇上听两衙门交构，于臣无少加恩；倘丁亥（一六四七）二月无臣父子血战梧、浔三昼夜，焉有今日？赵台赖婚负义，皇上反加优容；彼且不敢随扈，何足任留守？南、太系臣辖下，何必再设巡抚？望皇上大奋干刚，毋为文武作奴仆，身受实祸』！王面赤不能答；但云：『尔补本来』。不得已，许邦傅居守浔州，设官征赋如瞿式耜之在桂林。邦傅必欲「世守」如黔国公之在云南；大学士朱天麟执不许。邦傅怒，令胡执恭传语曰：『勋公将以剑印掷公舟，令各营兵听公发付』！天麟不为动。中书舍人张立光受邦傅贿，誊黄时竟以「世」字易「居」字。勋卿不及察，给事中吴其靁疏参之，督师何腾蛟、巡抚鲁可藻、御史吴德操先后论列，勋镇曹志建亦哗然不平，事遂寝。邦傅益肆侮朝臣，纵家丁石碎兵部尚书萧琦舟环而詈之，琦愤闷死；拳殴户部主事王渚死。既晋公爵，乃以札付授人官；始用庆国公札、继而部札、后用钦札，以为兵需及沿途扈从赏赉之费焉。

　　明堵胤锡复湖南州县。

　　时李成栋归明，于是马进忠、王进才、李赤心、高必正等乘间复湖南郡县；进忠等皆封公。

　　秋七月甲子朔，明桂王次梧州，谒兴陵（考曰：桂端王陵也）。

　　时李成栋遣使迎驾，陈邦傅请留跸浔州。瞿式耜虑成栋之挟王自专如刘承胤事也，力请驾幸桂林；疏曰：『兴陵两载陷风尘，成栋令地方官修葺陵殿，巍然天寿；彼数年想见天子汉官，一旦奋不顾身，具移山超海之力，更非有所疑也。但事权号令，宜归于一。兹军中爵赏署置若归于朝廷，则事权中扰，阃外不能专制；不归朝廷，则徒虚拱。且楚、黔雄师百万，腾蛟翘首威灵如望云霓；圣驾既东，军中将帅谓皇上乐新复之土，成栋亦有邀驾之嫌。号令既远，人心涣散。请上一见东诸侯，面为慰劳指属，责其尽意于东，刻期出师，一切决于外，不中扰也』。疏令简讨蔡之俊、给事中蒙正发先后迎驾，曰：『前日粤东未复，宜驻桂以扼楚；今日江、广反正，则宜驻桂以图出楚。事机所在，毫厘千里』。王意未决。吏部侍郎吴贞毓奉使还，力言成栋忠诚迎驾，初无虚伪，宜幸广。成栋亦疏言：『天下乃太祖之天下；今日光复旧业，何为乐新土？陛下中兴，须亲统六师，行间指挥；俾诸将奋勇戮力，四方咸知有君，自当响应。岂可偏安粤西，优游岁月，令天下豪杰寒心乎？此臣鳃鳃至计，非冀邀驾之功也』。王乃由梧入肇庆，式耜促刑部侍郎刘远生入朝阻之；而成栋亦自岭还师，议改两广军门为行宫，迓乘舆。远生奉命劳师，因谓成栋曰：『天子者，天下主也。脱上驾此，爵赏征伐，人疑天子有私，隐令寄政，不可不嫌也。指挥进取，奚能如意』？成栋然之，遂罢修广州行宫，仍以肇庆为发祥正位之初都焉。

　　八月癸巳朔，明桂王还居肇庆，进李成栋翊明大将军，以其养子元胤为锦衣卫指挥使。召大学士瞿式耜于桂林，辞不至。

　　成栋备法驾，自梧州至肇庆结彩数百里，旌旗蔽空，楼船相属。连日天气和朗，王驻鸡笼山，有景云覆其上、黄龙见于海口，吕宋遣使入贡、瓯逻巴国人进图谶，王大喜。是日辰刻，成栋率文武百官郊迎，手扶銮舆入行宫。王赐之袍带、尚方剑，抚其背曰：『朕中兴，全赖卿力』！成栋疏言：『式耜拥戴元臣，应召还纶扉』。式耜疏辞，乞骸骨，不许；乃留守桂林。

　　徐鼒曰：成栋归明何所成就，而有景云、龙见之异乎？时又有土人献白玉一双，云渔人得之南海；王命制文曰「皇帝受命之宝」。附志之，以知史家符瑞之书类如此夫！

　　明以曹烨为兵部尚书、耿献忠为工部尚书、袁彭年为都察院左都御史。

　　时朝臣略备：吏部侍郎洪天擢、大理寺正卿潘曾纬、广东提学道李绮、通政使毛毓祥皆从成栋反正自广州来者，吏部尚书晏清、侍郎吴贞毓、给事中吴其靁、洪士彭、雷得复、尹三聘、许兆进、张起皆与严起恒、王化澄、朱天麟三阁臣自南宁随扈来者，翰林院学士陈世杰、太仆卿杨邦翰、光禄卿王应华、给事中李贞、御史高赉明、验封司吴以连、职方司唐元楫皆广东在籍进士出仕者，礼部侍郎吴璟、副都御史刘湘客、光禄卿陆世廉、太仆卿马光、给事中丁时魁、金堡、蒙正发、李用楫、文选司施召征、仪制司徐世仪皆自桂林各路赴行在者。然政无大小决于成栋父子，诸臣充位而已。

　　甲辰（十二日），明桂王命李成栋攻赣州。

　　成栋为人朴讷刚忍，尝言于王曰：『南雄以下事，诸臣任之；庾关以外事，臣独任之』。王命筑坛城东，效汉高祖拜淮阴侯故事；成栋曰：『事在人为耳，岂必坛之登与否乎』！率众二十万上南雄，然专恣好杀。降将田起凤统兵五千人驻柳州，成栋取道乐昌、宜章往招之。起凤以众来归，往来骚扰。乡民有结寨自保者，成栋戏谓起鸿试攻之，毙于炮；成栋怒而屠之。广州人卫姓者，醵酒谓其邻党曰：『兵至，协方御之』。一无赖子嫌酒薄，告成栋，谓『合谋歼公』。众问：『以何为验』？曰：『凡内裾缀短幅数寸者，其党用以自别也』。成栋怒，欲屠城；百官跪请，始命逻卒四出，掩得即戮之。保昌知县潘名世，亦从成栋反正者也；圉人以求索不获，蜚语曰：『知县诮公不能杀贼，但能杀百姓也』。成栋竟缚名世斩之。

　　盗杀明兵部右侍郎刘季矿。

　　季矿，吉水人；同升子也。从父起义，闽中授翰林待诏。闽亡，入广西，历官兵部右侍郎。是年五月，统众至酃县，逐我大清所置官而居之；已而众散。有群盗来就抚，统之；至乐昌四出剽掠，季矿禁之不止，反为所杀。又有车任重者，亦以群盗就抚，为大清潮州镇将。李成栋叛后，广东全省归明，道臣李光垣、知府凌犀渠、海阳知县岳桂皆改调他任。桂以事笞任重部卒，愬之府，府责之；愬之道，道责之。任重怒，令众兵诡称山寇至，突入三人署，擒杀之。

　　臣鼒曰：车任重事何以不书？是皆身事两朝反复小人，死无足惜者也；故略之。

　　明前大学士路振飞航海朝于肇庆（考曰：本「东明闻见录」）。

</div>
    <div class="pagination">
<a href="小腆纪年_page50.html">上一页</a><span>...</span><a href="小腆纪年_page46.html">46</a><a href="小腆纪年_page47.html">47</a><a href="小腆纪年_page48.html">48</a><a href="小腆纪年_page49.html">49</a><a href="小腆纪年_page50.html">50</a><span class="current-page">51</span><a href="小腆纪年_page52.html">52</a><a href="小腆纪年_page53.html">53</a><a href="小腆纪年_page54.html">54</a><a href="小腆纪年_page55.html">55</a><a href="小腆纪年_page56.html">56</a><span>...</span><a href="小腆纪年_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
