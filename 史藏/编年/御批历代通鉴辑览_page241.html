<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 241 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 241 页/共 306 页</h1>
    <div class="content">　　夏六月颁官吏受赇条格
　　凡十三等南台御史大夫阿喇卜丹【姜卫子旧作阿老瓦丁今改后仿此】言立法贵于轻重得宜使民不至易犯今所降条格除枉法外其不枉法者自二十两以下罪与受一分者同科似轻重少偏然终未之改也
　　秋八月立捕盗赏格
　　御史台臣言内地盗贼众多乞立条格督责所属期至尽灭乃诏诸人能告捕者强盗一名赏钞五十贯窃盗半之应捕者又半之皆徴诸犯人无可徴者官给之【时盗贼羣起山东居多复诏求弭盗方畧山东东西道亷访使陈天祥上疏曰盗贼之起各有所因除嵗防诿之天时宜且勿论如军旅不息工役荐兴厚敛烦刑皆足致盗中间保防滋长之者赦令是也赦者小人之幸君子之不幸彼强梁之徒执兵杀人有司力尽以擒之朝廷加恩以释之旦脱系累暮即行刦既不感恩又不畏法夫防残悖逆性已预定诚非善化所能移惟严刑以制之可也疏上乃严督有司追捕自其所部南至汉江二千余里多就擒者　山东东西道元置属中书省领济南等路】
　　括江南隠蔽田
　　凡巴延阿珠阿尔哈雅等下江南所据田及权豪隠蔽者悉括之令输租
　　冬十月赣州民作乱江西行省左丞董士选【字舜卿文炳次子】讨平之
　　赣州民刘六十聚众万余建立名号朝廷遣将讨之观望退缩贼势益盛士选请自往进至兴国【注见前】距其营不百里命将校分兵守地待命察知激乱之人悉置于法复诛奸民之为囊槖者于是民争出自效数日六十就擒余众悉散事平士选遣使奏闻但请黜赃吏数人而已畧不及破贼事时称其不伐
　　【丁酉】大徳元年春正月太后幸五台山【在山西代川五台县东北五峯耸立高出云表山上兴林木有如垒土之台故名元和志云道经以为紫府山内典以为清凉山】初为太后建寺于五台山司程陆信等董其役驱迫民夫冒险入山谷伐木运石死者万余人及太后临幸五台河东亷访使王忱因言建寺本以福民今福未及而害已甚恐非朝廷意也太后闻之为减其役仍赐恤死者之家【太后之将幸五台也监察御史李元礼上疏谏止台臣不敢以闻其复侍御史乌逊与中丞崔彧有隙取元礼章封入奏之曰崔中丞私比汉人李御史大言谤佛帝大怒敕鄂勒哲博果密鞫之鄂勒哲曰往吾亦尝以此谏太后曰我非喜建此寺盖先帝尝许为之非汝所知也博果密曰他御史惧不敢言言者惟一元礼可赏也鄂勒哲等为帝言之帝沈思良乆曰御史言是也乃罢乌逊复元礼职　李元礼字庭训正定人乌逊旧作万僧今改】
　　夏四月癸巳朔日食
　　秋七月河决县蒲口【在县北旧为汴水分流处】
　　先是河决汴梁发丁夫三万塞之至是蒲口复决乃命廉访使尚文【字周卿祁州深泽人徙保定】相度形势为乆利之策文言河自陈留抵睢东西百有余里南岸视水髙六七尺或四五尺北岸故隄水视田髙三四尺或高下等大较南高于北约八九尺隄安得不壊水安得不北也蒲口今决千有余歩东走归旧渎行二百里至归徳横隄以下复合正流或彊遏之上决下溃功不可成揆今之计河北郡县宜顺水性筑长隄以御泛溢归徳徐邳之民任择所便避其冲突被害民戸量给河南退滩地以为业异时决他所亦如之亦一时救患之良策也蒲口不塞便帝从之防河朔郡县及山东宪部争言不塞则河北桑田尽化鱼鼈之区塞之便帝复从之是后蒲口复决障塞之役无嵗无之而水北入河复故道竟如文言
　　冬十月竒卜察克都指挥使绰尔和【图图尔哈第三子旧作牀兀儿今改】攻破巴林之地【按巴林旧作八邻据元史志传考之其地应在今阿尔泰山西北又考元裔顺义王谙达居西北边其子有巴林台吉之号后东徙为今巴林部落八邻葢系巴林之讹谙达旧作俺答今改】还撃海都军败走
　　巴林之地时为海都所据绰尔和帅师逾金山【注见前】进攻之其将达兰台【旧作特灵台今改】阻达噜噶【旧作答鲁忽今改】河【与下阿噜河俱在阿尔穆尔境阿尔穆尔旧作阿力麻里今改】而军伐木栅岸以自庇士皆下马跪坐持弓矢以待绰尔和奋师驰击大破之尽得其人马庐帐还次阿噜【旧作阿雷今改】河与海都援将巴拜【旧作索伯今改】遇绰尔和麾军渡河蹙之巴拜败走仅以身免
　　以呉元珪【字君章广平人】为吏部尚书
　　时选曹铨注多有私其乡人者元珪曰此风不可长自视事请谒悉谢絶
　　十二月禁诸王驸马夺民田
　　仍禁民间以公私土田呈献及受其献者
　　【戊戌】二年春正月増太庙牲用马
　　从伊彻察喇请也凡举大祭其马牲既与三牲同登于俎而割尊之馔复与笾豆俱设将奠牲盘酹马湩则防古太祝升诣第一座呼帝后神讳以致祭年月日数牲齐品物致其祝语列室皆如之礼毕则以割奠之余撒于櫺星门外名曰抛撒茶饭葢以国俗行事尤所重也
　　二月以张九思梁徳珪并为平章政事
　　初太子珍戬卒朝议欲罢詹事院九思时为詹事丞抗言曰皇孙宗社人心所属詹事正所以辅成道徳奈何罢之寻进拜中书左丞徳珪于世祖时参知政事治事有敏才京师地震世祖怪州郡报囚之数过多徳珪曰当国者急于徴索蔓延收系以致此尔帝悟为赦中外逋负寻拜右丞至是并为平章政事
　　罢中外土木之役
　　先是中书省臣屡言诸藩戚赐与繁重向之所储散之殆尽至是遂谕省臣防计天下财帛嵗入及赐与营建嵗费之数丞相鄂勒哲言嵗入之数不偿所费又豫于至元钞本借二十万锭因以节用为请帝为罢中外土木之役
　　开铁幡竿渠【元时上都渠名今宣化府独石口东北有铁幡竿岭在故开平城南渠葢导源于此】时欲开铁幡竿渠召郭守敬至上都议之守敬曰频年山水暴下非为大渠堰广五七十歩不可执政吝于工费以其言为过缩其广三之一明年大山水注下渠不能容漂没人畜庐帐几犯行殿帝谓省臣曰郭太史神人也惜其言不用耳
　　三月以两淮闲田给防古军
　　夏六月徴湖广夏税
　　初阿尔哈雅下湖广罢宋夏税用内郡例改科门摊每戸一贯二钱葢视夏税増钞五万余锭至是宣慰张国纪复请科夏税与门摊并徴湖湘重罹其害御史台以为言诏趣罢之寻复改门摊为夏税并徴之每戸计三贯四钱以上视江浙江西为差重云
　　秋七月大雨河决
　　漂没归徳属县田庐禾稼诏免田租一年遣尚书诺海御史刘赓等塞之自蒲口首事凡筑九十六所
　　召高丽王謜入朝
　　先是髙丽王昛传国于其子謜【诏以謜为高丽王昛为逸寿王】至是有言謜僭设司空司徒等官又擅杀无罪及自造歴等事中书请诏謜入朝因留不遣复以昛为高丽王
　　江西江浙水
　　赈饥民二万四千九百有竒
　　冬十二月定嵗课三十取一
　　命亷访司嵗举亷干者各二人
　　彗星见
　　出子孙星下【参东南之军市西南二星曰丈人丈人东二星曰子子东二星曰孙见晋书天文志】
　　驸马高唐王竒尔济蘓【翁观部人沙陀雁门之后旧作□尔集斯翁观旧作汪古今改】勒兵备边遇宼败没
　　先是诸王伊额布【太宗第六子哈丹大王之子旧作也不干哈丹旧作合丹今改】叛竒尔济蘓屡御之有功至是诸王将帅议备边事咸曰敌往嵗不冬出且可休兵于境竒尔济苏独严兵待之冬敌果大至竒尔济苏三战三克乗胜逐北马踬为敌所执诱使降不屈又欲妻以女竒尔济苏毅然曰我天子婿也非天子命而可再娶乎竟不屈死焉【后追封赵王諡忠宪】
　　【己亥】三年春正月遣使问民疾苦
　　省臣以天变屡见请依故事引咎避位上曰此汉人所说岂可一一尽从耶卿但当择贤者任之尔时翰林学士阎复亦因星变上书陈数事且言古者刑不上大夫今郡守之贵以徴租受杖非所以励亷隅江南公田租太重宜减以贷贫民多采用之
　　以哈喇哈斯为左丞相
　　帝问阎复曰中书左相难其人卿试举所知谁可任者复以哈喇哈斯对遂由江浙左丞相召入用之
　　二月遣僧一山使日本
　　江浙平章政事伊蘓岱尔【旧作也速答儿今改】复劝帝用兵日本帝曰今非其时因其俗奉佛遂遣一山往使而日本竟不至
　　命何荣祖等更定律令
　　帝谕荣祖曰律令良法也宜早定之既而书成上之且言臣所择者三百八十条一条有该三四事者帝曰古今异宜不必相沿诏元老大臣聚听之未及颁行而荣祖卒【諡文宪】
　　夏五月立征东行省【领府二司一劝课使五考元史地理志征东行省大徳三年立未几罢至治元年复立令高丽国王为左丞相续纲目于此作复立与地志不合今依志不书复】
　　高丽王昛既复爵已而使臣自其国还者言昛不能服其众乃立征东行省以福建都元帅竒尔济苏【此又一竒尔济蘓防古阿齐台氏】为平章政事共理之
　　秋七月放江南僧寺佃戸五十万为编民
　　江南编民五十余万悉为嘉木喇勒智入寺籍为佃戸至是因省臣言检放之
　　八月己酉朔太史院奏日食不应
　　是日己时依歴法当日食二分有竒至期不食众惧保章正【太史院官秩正七品】齐履谦【字伯恒善推歩】曰当食不食在古有之矧巳时近午阳盛隂防故当食不食遂考唐开元以来当食不食十事以闻
　　冬十二月以谔尔根萨里为平章政事
　　帝初抚军北边数召谔尔根萨里不往世祖遣奉皇太子寳仅一至及即位语之曰朕在潜邸谁不愿侍朕者惟卿数召不往真得大臣体自是召对不名赐坐视诸侯王尝语左右曰若全平章【谔尔根萨里父别名万全故以全为氏】真全材也命复入中书
　　命兄子哈尚【帝兄达尔玛巴拉之长子即武宗　按哈尚旧作海山达尔玛巴拉旧作荅喇麻八剌今并改后仿此】镇汉北
　　帝以寜逺王库库楚【世祖第八子后封寜王旧作阔阔出今改】总兵北边怠于备御哈尚即军中代之
　　省民出公田租
　　时公田为民害而荆湖尤甚部内实无田随民所输租取之户无大小皆出公田租虽水旱不免荆湖宣慰使勒芝喇斡【塘古特乌密氏功臣察罕从孙旧作立智理威今改】上民所不便十余事于朝其言公田尤切廷议遣使理之防有诏凡官无公田者给俸民力少蘓焉
　　【庚子】四年春二月丁未朔日食
　　皇太后鸿吉哩氏崩
　　后有贤徳及是崩諡徽仁裕圣皇后【后事昭睿顺圣皇后执妇道甚谨及尊为太后置徽政院掌其财赋院官有受献浙西田七百顷者借于位下后曰我寡居妇人衣食自有余况江南率土皆国家所有曷敢私之即命尽易院官之受献者后之弟欲因后求官后拒之曰勿以累我也】
　　夏五月缅阿散哥也弑其王的立普哇拿阿迪提牙遣云南平章政事色辰额呼【旧作薛超兀儿今改后仿此】等发兵讨之初缅人僧哥伦作乱缅王执其兄阿散哥也寻释之阿散哥也乃率其党囚王于豕牢因弑之王次子窟麻刺哥撒八奔愬京师诏遣色辰额呼等率行省兵二千人讨之【已而诏立窟麻剌哥撒八为缅国王】
　　昭文馆大学士平章军国事博果密卒【諡文贞】
　　博果密虽歴显要而家素贫卒无以葬赐钞赙之【初世祖尝谓博果密曰太祖有言人主理天下如右手持物必资左手承之然后能固卿实朕之左手也博果密每陈説古今治要世祖必拊髀叹曰恨卿生晩不得早闻此言然亦吾子孙之福临终以白璧遗之曰他日持此以见朕也至大时赠鲁国公】
　　秋八月更定防叙格
　　正一品子叙正五从五品子叙从九余以是为差
　　冬十二月遣云南行省左丞刘深将兵击八百媳妇【西南蛮世传其酋有妻八百各领一寨故名其地东接车里西与缅邻距云南布政司三十八程】
　　先是缅贼阿散哥也倚八百媳妇为援其势张甚至是鄂勒哲因刘深之言劝帝曰世祖以神武一海内功葢万世今陛下嗣大歴服未有武功以彰休烈西南夷有八百媳妇未奉正朔请往征之哈喇哈斯曰山峤小夷辽絶万里可谕之使来不必逺勤兵力不聴竟发兵二万命刘深及哈喇岱【旧作哈剌帯今改后仿比】等将之以往御史中丞董士选亦言不当轻信一人妄言而寘百万生灵于死地帝变色曰事已成卿勿复言麾之出
　　【辛丑】五年春正月罢征东行省
　　先是征东行省平章竒尔济苏言髙丽王擅署官府及僭用天子礼仪器物况官冗民稀刑罚不一若止依本俗行事实难抚治帝遣刑部尚书王防亨等往厘正之既而王昛言设省监制其国不便帝亦以竒尔济苏不能和辑高丽遂罢行省徴还之
　　夏五月刘深兵次顺元【今贵州贵阳府元为顺元安抚司治】蛮酋宋隆济【黔记宋开寳间有真定人宋景阳奉诏平定羣蛮因置大万谷落总管府授之其后子孙分长溪峝自宋元迄明所谓水东宋氏也】等连兵反
　　刘深等取道顺元逺冒烟瘴未战士卒死者什已七八驱民转饷谿谷之间一夫负粟八斗率数人佐之数十日乃达死者亦数十万人中外骚然深复令云南调民供餽及胁求水西【蛮地名黔记蜀汉时蛮火济从诸葛武侯南征有功封罗甸王几数十世保有水西之地明时土司安氏即其后也通志　本朝康熙间安氏叛讨平之置黔西府后改为州属贵州大定府】土官之妻蛇节金三千两马三千匹隆济因绐其众曰官军徴发汝等将悉剪髪黥面为兵众惑之隆济遂连蛇节率苖獠诸蛮攻破杨黄诸寨【蛮寨名】进攻贵州【元置明改新贵县今省入贵筑】知府张懐徳力战败死遂围深穷谷中梁王自云南遣兵救之贼众稍却
　　秋七月诏移征缅兵伐金齿诸蛮
　　先是缅阿散哥也遣其弟赴阙自陈杀主之罪乃罢征缅兵及是师还为金齿遮士多战死金齿地连八百媳妇诸蛮相效不输税赋贼杀官吏诏遣色辰额哷等移征缅兵讨之
　　八月彗出井入紫防垣
　　凡四十六日而灭【后二年彗复出紫防垣七十四日而灭】
　　海都复大举入宼哈尚大破之海都走死
　　海都与都尔斡【旧作笃哇今改】诸部大举入宼哈尚躬督绰和尔等五军合击大破之阿实克【伊竒哩氏呼兰子旧作阿什呼兰旧作忽怜今改】射都尔斡中膝号哭遁去海都不得志引还旋亦死
　　九月诛髙庆察罕布哈免色辰额哷为庶人
　　先是色辰额呼及高庆等围缅未奉移兵金齿之诏庆等已受缅人金赂倡言炎暑瘴疠色辰额哷遽引兵还及是事闻诏遣官鞫之尽得将校受赂状诏诛庆及察罕布哈色辰额哷等遇赦削夺官爵为庶人
　　禁酒
　　时以嵗防禁酒仍弛山泽之禁听民渔猎
　　冬十月益海运粮
　　以畿内嵗饥増明年海运粮为百二十万石
　　十一月遣刘国杰率师讨宋隆济及蛇节
　　刘深兵败帝始悔不用哈喇哈斯及董士选之言乃遣刘国杰及杨赛音布哈【本名汉英字熙载其先太原人自唐时平播州世有其地元世祖初汉英父纳土遂赐汉英名赛音布哈】等率四川云南湖广各省兵分道进讨诸蛮别敕梁王提兵应之军中机务一听国杰处分
　　【壬寅】六年春正月免朱清张瑄官寻诛之
　　二人父子致位显要【清瑄初为海道运粮招讨使后又以凊为中万户赐虎符瑄子文虎为千户赐金符】宗戚皆累大官田园馆舍徧天下巨艘大舶交诸番中廪藏仓庾相望车马填塞门巷从仆佩金虎符为万戸千戸者累数十人江南僧石祖进摭其不法事上闻时中书亦言二人屡致人言宜罢其官诏御史台鞫之既而伏诛寻籍其家禁锢其亲属流其妻子逺方【初二人被逮时以金珠赂江浙平章托克托祈蔽其罪托克托以闻帝喜曰托克托我家老臣子孙其志固宜与众人殊也赐内帑黄金五十两以旌之　托克托旧作脱脱今改穆呼哩后萨满之子】
　　刘深引兵还
　　宋隆济累攻围贵州不解深等粮尽道格不通遂引兵还隆济复率众邀之辎重委弃士卒杀伤殆尽【南台御史中丞陈天祥上书谏曰八百媳妇乃荒裔小夷取之不足以为利不取不足以为害而刘深欺上罔下帅兵伐之中途变生所在皆叛食尽计穷仓皇退走丧师十八九弃地千余里朝廷又发各省之兵以图收复比闻从征者言经过之地皆重山复岭陡涧深林其窄隘处仅容一人一骑贼若乗险邀击我军虽众亦难施为或诸蛮逺遁阻隘以老我师进不得前旁无所掠将不战自困矣且自征伐倭国占城交缅诸夷以来近三十年未尝有尺土一民之益计其所费可胜言哉去嵗西征及今此举何以异之乞早正深罪仍下明诏招谕彼必自相归顺不须逺劳王师与小媿争一旦之胜负也苟谓业已如此欲罢不能亦当详审成败算定而行彼诸蛮皆乌合之众必无乆能同心捍我之理但急之则相救缓之则相疑以计使之互相讐怨待彼有可乗之隙我有可动之时徐命诸军数道俱进服从者懐之以仁抗敌者威之以武恩威兼济功乃易成若复舍思任威深陷覆辙恐他日之患有甚于今日者矣不报遂谢病去】
　　二月帝有疾
　　三月赦
　　西南夷俱叛遣陜西行省平章政事伊蘓岱尔【刚里克人】等讨平之免刘深等官
　　乌撒【元路名为军民府今改威寜州属贵州大定府】乌防【元路明为军民府属四川今改昭通府属云南】东川【元路明军民府属四川今府改属云南】芒部【元路明改镇□军民府今为州属昭通府】及武定【元路明为府今府属云南】威楚【元路明改楚雄府今府属云南】普安【元路明为州今州属贵州南笼府】诸蛮因蛇节之乱皆以供输烦劳为辞乗衅起兵攻掠州县焚烧堡砦遣伊蘓岱尔等将兵防刘国杰讨之时国杰方讨顺元蛮不及来防伊蘓岱尔等率师分道并进次第平之
　　夏五月太庙寝殿灾
　　六月癸亥朔日食
　　太史院失于推防诏议其罪
　　秋九月龙兴【今江西南昌府元时为龙兴路】民讹言括童男女
</div>
    <div class="pagination">
<a href="御批历代通鉴辑览_page240.html">上一页</a><span>...</span><a href="御批历代通鉴辑览_page236.html">236</a><a href="御批历代通鉴辑览_page237.html">237</a><a href="御批历代通鉴辑览_page238.html">238</a><a href="御批历代通鉴辑览_page239.html">239</a><a href="御批历代通鉴辑览_page240.html">240</a><span class="current-page">241</span><a href="御批历代通鉴辑览_page242.html">242</a><a href="御批历代通鉴辑览_page243.html">243</a><a href="御批历代通鉴辑览_page244.html">244</a><a href="御批历代通鉴辑览_page245.html">245</a><a href="御批历代通鉴辑览_page246.html">246</a><span>...</span><a href="御批历代通鉴辑览_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
