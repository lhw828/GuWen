<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 378 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 378 页/共 607 页
  </h1>
  <div class="content">
   庚申，诏大理寺丞沈逵改一官，与堂除。论前任信州推官兴置银坑之劳也。
　　诏以王君万权提举熙河路蕃部往来，照管顺汉部族，毋得别致惊扰，俟其宁息，许以功赎过。时洮东罗斯结族下蕃部附鬼章故也。
　　辛酉，同州司士参军魏道严自陈唐相郑公玄成后，诏流内铨特免试与注官。
　　龙图阁直学士孙固权知开封府。固与王安石议事数不合，故出守真定。安石罢，乃召还。
　　御史中丞邓润甫、知制诰许将并兼直学士院，候有正官日罢。
　　司勋员外郎、都提举市易司吕嘉问罢检正中书户房公事，赐紫章服，兼提举在京诸司库务。候二年三司副使阙，与差。
　　诏省提举三司帐司、勾院、磨勘、催驱司官，令提举在京诸司库务司兼提举【三】。既而又以祠部郎中、直史馆叶均提举帐司、勾院、磨勘司，不领于诸司库务司。
　　癸亥，诏三司近累有臣僚言陕西盐钞法，宜速讲求利害条画以闻。此据会要及时政记，明年二月二十五日戊申，三司条上沈括自志、司马记闻，或可附此，志在此四月二十八日，可考。
　　乙丑，太常博士、新知和州胡宗愈权提点河东路刑狱。
　　己巳，冬至不视朝。
　　癸酉，邠国大长公主进封鲁国。
　　西作坊使、嘉州团练使、内侍押班王中正为昭宣使、内侍副都知，与一子转官，六宅使刘昌祚为皇城使、荣州刺史，西上合门副使狄咏为客省副使，候一年与转西上合门使，西上合门副使王光祖为引进副使，六宅使贾昌言为内藏库使，供备库副使史文琏迁一官，内殿承制陈济美迁三官，张克明迁一官，东头供奉官冯补之迁二官。以讨纳茂州蕃部且建堡寨，以为边防赏功也。
　　昌祚、咏等，皆中正所携以来者。光祖为梓夔路钤辖，受命策应，以兵三千度索桥，历流沙飞石之危，会中正等破结总关，次荡筚篥溪诸族，得级数千，他物称是，遂军结总关。去茂州五十里，石鼓村扼其半道，而为贼所据，中正患之，召光祖与昌祚、咏议，光祖独请行，即叩石鼓。贼恃崄，矢如雨，光祖以锐兵分四路登山，出贼背以取其隘，贼不意，遽遁，追至茶山。迫夜，亲执旗鼓，拥之以进，追斩数百级，堕崖谷死者无算，遂招纳余族，及营诸堡砦，会中正等于茂州，乃归。此据王光祖传。不知传何所承受，恐有粉饰，合删去，更详之，缘光祖元非廉耻将也。
　　始，中正至成都，而茂州既与蕃部私誓，当罢兵。中正独言受御前札子，有所讨杀。六月，引兵自结总关入恭州，乘蕃部不设备，掩击之，斩首数百，焚荡族帐几尽。寻复与私誓，七月又袭之，随复与私誓，具奏。以蔡延庆虽云私誓，官军至结总关，蕃部辄渝约拒战故也。时延庆已坐措置乖方被责，且去成都矣。
　　故事，蕃部私誓，当先输抵兵求和物，官司籍所掠人畜财物使归之，不在者增其贾，然后输誓。牛、羊、豕、棘、耒、耜各一，乃缚剑门于誓场，酋豪皆集，人人引于剑门下过，刺牛、羊、豕血歃之，掘地为坎，反缚羌婢坎中，加耒、耜及棘于上，投一石击婢，以土埋之。巫师诅云：「有违誓者，当如此婢。」及中正私誓，初不令输抵兵求和等物，亦不索所掠。买羌婢，以毡蒙之，经宿而失，中正又先过剑门，蕃部皆轻是。自是剽抄未尝绝也。此据司马记闻。又据吕陶十月二十二日奏云：「朝廷发兵处置，经今半年，洎至分屯之后，才及数日，边衅复起。王中正久留远方，无益于事，伏乞召还，只委本路帅臣任责，自可了当。」有以见蕃部剽抄不绝，非虚言也。刘昌祚传云：「九年，茂州筚篥羌扰边，诏遣王中正总师入蜀，令昌祚以麾下佐之。兵出结总关，贼据险，官军不得前，昌祚从旁击走之，以功加皇城使、荣州刺史。」昌祚时以秦凤路都监为第四将。张舜民志昌祚墓云：「九年，茂州筚篥羌人挠边，上遣王中正总兵入蜀，诏公以所部佐其行，兵出结总关，贼据险，官军不得度。公从旁出击走之，遂前。又经茶山村，方斩获，中正遽止之曰：『毋杀，吾已招降。』公曰：『贼为计久，师从中国远来，威令未信，而彼不畏摄，姑曰招降，非兵家事。』居无几，诏旨诘责招降状，将复厉兵深入。公曰：『是谓杀降。彼实非降而我招之，既定而复加兵，其名谓何？』录结总之功，拜皇城使、荣州刺史。」狄咏传云：「威、茂蛮入寇，师出结总，入筚篥溪，桥阁峻阻，骑步难进。咏冒矢石奋击，格斗连日，诛不顺命者。」咏时为成都府利州路钤辖。
　　诏知保、霸二州董元仲、董孝忠每年增俸给三十千。以茂州蕃部作过，能招诱安集之劳也。
　　诏：「安南运粮夫，广西转运司合豫点集，准备调发，今大兵已入界，桂、宜等州夫尚未足，方奏称逐州官吏弛慢，乃是转运司处置乖方，令宣抚使司劾之。其都大提举赵□令具析以闻。」明年七月乙亥，□落待制，八月戊寅，李平一、蔡烨、周沃皆坐责。朱本移此诏入明年八月戊寅，今依墨本。
　　提点广南东路刑狱许懋言：「潮州海阳、潮阳两县居民舍及田稼为飓风吹海潮所害。上三等户秋料、役钱、乞与倚阁；四等已下户秋料、役钱，依条取旨放免外，有丁米乞全免。其合应副广西军须，并与全免」，从之。
　　诏安南行营将士疾病者觽，遣同知礼院王存祷南岳，遣中使赍香建祈福道场一月。
　　又诏安南诸军及应募人病死者，常赐外，加赐绢二匹，当得粮食亦并给其家。
　　诏自今每遇大礼，从中书选官二员，提点一行事务。仍着为定式。
　　丁丑，右侍禁、看班祗候孟在为合门祗候。孟在，当考。
　　知谏院黄履言：「国子监岁赐钱万有四千贯，而本监有编敕经义充监三等钱，存者亦及万贯，请并以创置房廊庄课，候将来置及岁赐钱，仍别桩管充监用，则岁赐钱可罢。」从之。
　　韩缜等言与北人分画瓦薼坞地界。诏依水流南北分水岭分画。此据密院时政记十一月二十五日事，但恨不详，姑存之，当考。韩缜弃地七百里，或缘此。六月十八日上批，当考。苏辙劾韩缜章有云：「缜昔奉使定契丹地界，举祖宗山河七百余里以资敌国，坐使中华之俗陷没方外。敌得乘高以瞰并、代，朝廷虽有劲兵良卒，无所复施。」章在元佑元年闰二月甲午。又云：「访闻河东当日割地与辽，边民数千家坟墓田业皆入异域，驱迫内徙，哭声振天，至今父老痛入骨髓，而沿边崄要，举以资敌。此乃万世之深虑，缜以一死为谢，犹未塞责。」章在闰二月甲辰。又吕陶章云云，在闰二月末【四】。辙又有章，在三月戊辰，其论割地事尤详。
　　诏三司诸路卖铜铅锡钱，相度兑路发地远者，变易物货，并于市易务下界封桩。
　　戊寅，侍御史周尹言：「天下诸路役法，令民出钱，官募人充役，元指挥于数外留□剩钱一分。闻诸州县岁留□剩钱过多，盖不能推原朝廷之意，承望提举司风旨，广令民间出钱。又有提举司希求劳绩，或官使士庶妄陈利害，减省役人，除□役钱，而民间所出一切如旧，致□剩数渐倍多。天下皆谓朝廷设法聚敛，不无疑怨。非特如此而已，又州县以役人日减，公事日繁，虽迫以严刑，犹不能办。役人仓法太重，募钱太轻，无以自养，不愿就役，上下失所，公私共患。臣近乞依旧令耆长管勾乡村贼盗等事，不差保正及户长，雇税更不论差甲头，皆备助成法，未蒙施行。望检会臣前奏，令诸路州县，依先降免役条募耆、户长及有不当过减役人，并限定人数，令逐月募钱有备外，其□剩止留一分，上毋厚敛，下得乐输。」
　　三司使沈括亦言：「先兼两浙察访，体量本路自行役法后，乡村及旧无役人多称不便，累具利害，乞减下户役钱。窃详立法之意，本欲与民均财惜力，役重者不可不助，无役者不可不使之助。以臣愚见，不若使无役者输钱，役重者受禄，轻役自依徭法。今州县重役不过牙前、耆户长、散从官之类。牙前即坊场、河渡钱自可足用【五】，其余于坊郭官户、女户、单丁、寺观之类，因坊场、河渡余钱足以赋禄。出钱之户不多，则州县易为督敛，重轻相补，民力自均。」诏司农寺相度以闻。明年七月丁巳，括责，当与此相关。
　　诏三司，河北东路捕盗赏钱，如定数不足，许支封桩茶税钱五千贯给之。
　　己卯，侍御史周尹言：「成都路州县户口蕃息，所产盐食常不足，梓、夔等路产盐多，而人食有余，自来不禁贩易，官私两利。闻昨成都府路转运司以相度卖陵井盐场，遂止绝东川路盐不入本路，及闭本路卓筒井，因闭井而失业者觽。盖欲盐价增长，令民愿买陵井盐场，又因言利之臣奏请募人运解盐入蜀卖之。自陕西至成都二千里，道险不能续运，致成都路盐涌贵，斤为钱二百五六十，米二斗才得盐一斤。而东川路盐斤止七十，境上小民持入西路，即为禁地，辄冒重刑。嗜利苟活之人，至以兵仗裹送贩易。驱人冒法，如设陷阱，嗷嗷觽口，赴告无所，岂宜圣世有此怨嗟。臣欲乞放东川路盐依旧入成都府路，转运司不得止绝，勿闭卓筒井，但禁此后毋得创开，罢官运解盐，商贩入川听如旧。所贵远民饮食之间，亦知朝廷仁恤。」诏三司速相度以闻。其后，诏官般解盐依客人例出卖，不得抑配，商贩听如旧。
　　洮东安抚司言，包顺等领兵与鬼章战于多叶谷，斩二百六十余级，诏经略司录其功赏之，余有功者速以状闻。旧纪于己卯日书鬼章寇岷州，皇城使包顺败之。新纪不书。
　　壬午，知岷州种谔破鬼章于铁城，斩首八百余级。此据明年二月七日奏，今年十一月二十日事。先是，鬼章聚兵令丁谷胁属羌瓜家族以叛，诸部皆动摇。谔出轻兵掩贼不备击败之。戮瓜家族叛党二百余人，诸部乃定。鬼章又以兵三万据铁城，收贝斯结、罗斯结族以临青唐。谔知羌素持贰，观胜负以为去就，乃尽出兵二千，未明抵铁城。贼不意汉兵至，惊扰莫知所为。谔纵兵击之，鼓噪乘城，贼觽大溃，斩首八百余级，鬼章乃远去。岷境属羌，不敢复贰。此据范育墓铭。
　　十二月癸未朔，命知制诰熊本与都水监、河北转运司官同相视疏浚汴河及卫州运河利害以闻。先是，大名府河每岁夏水涨，则自许家港溢出，及秋水落，还复故道，皆在大堤之内。范子渊既用浚川杷开直河受赏，七年十二月十一日。复欲求功，乃令指使讽诸埽申大名府云：「今岁河七分入许家港，三分入故道，恐河势遂移，乞牒浚川司用杷疏治。」府司从之。会岁旱，港水所浸田不过万顷，子渊用杷不及一月而罢，时熙宁八年也。其明年，子渊自言，去岁大河几移，赖浚川杷得复故道，出民田数万顷，其督役官吏，乞加酬銟。事下都水监，监司请优与酬銟，如子渊所乞。
　　始，王安石极称浚川杷可用，故力主子渊。或言子渊于河上令指使分督役卒用杷疏治，各置历书，其课曰：某日于某埽浚若干步，深若干尺。其实水深则杷不能及底，虚曳去来，木浅则齿碍沙泥，曳之不动，卒乃反齿向上而曳之。所书之课，悉妄撰不可考验也。故天下皆指浚川杷为儿戏。既久，安石亦颇闻之，及都水保奏子渊酬銟，安石遂不信，更下河北转运、安抚司保奏。此据司马记闻。九年九月三日实录，但有遣官覆验浚河指挥，不见下两司保明功状。按：时政记十月十四日，文彦博言不肯雷同保明，即安抚司也。实录既不书，又不见转运司曾无保明。又记闻所称安石下河北帅、漕保明。已而安石罢相，于是彦博云云。按：时政记彦博云云在十月十四日，安石罢相在十月二十三日，记闻误也，今削去六字。于是文彦博言子渊欺罔，乞行覆验。诏诘子渊，子渊言：「自熙宁六年置浚河司，将前三年比较用杷功利，共省诸埽物料计钱三十九万缗，及减差夫六百六十九万。」诘子渊在十月丁酉，但不载子渊云云，今别出之。上乃使蒲宗孟等于汴河用杷，试其事。宗孟等事，在十月二十八日。又遣本等往河北究实。彦博又言，卫州开旧沙河入御河行运，觽皆知其有害无利，亦乞委官相视。而都水监言，运河乞置双鰯，倒放舟船实便，与彦博所言皆不同，故并以命本。彦博言卫州开河二奏，具十月末。八月壬子，九月丙辰、丙寅，十月丁酉，十一月癸未朔，十年五月庚午，合参考。元丰元年正月己巳所书彦博奏或可增入，不必具载，恐其散落，姑附注此。彦博言：「安抚司准都水监牒，保明范子渊乞酬銟浚川功效。寻点检所取到逐州县地分河水涨溢，及后来减退事状，即与范子渊所奏稍异，难议雷同保明，已别具本司奏讫。臣详浚川司所浚河事始末，尽在水底，深浅固难详验，又只凭本司并所辖河埽使臣及都大提举官供析保明。至于所属州县，亦望风畏惮，不敢异议。欲乞今后浚川司所浚河道，别差不干碍公正敢言臣僚，覆行定验，所贵不误朝廷行赏。范子渊所奏去年浚川退出分数地土，今年夏末又却多渰浸了。其去年用杷疏浚，退出地少，今年不曾用杷，却退出地多，显是自因秋深河水减退，故本司不敢雷同保明【六】。况浚川司所置官属颇多，占破人船不少，别司官心知利害，率不敢言，言之必以为阻害功利，故且缄默。人情如此，恐非朝廷之福。臣今因都水监牒要保明，方敢依实公言，伏乞朝廷详察。」又言：「臣昨奉朝旨，令保明浚川司疏浚过河事，寻取责逐地分州县的实事状，并皆不同。及为疏浚过处，其河水去年却依旧泛溢，淹浸民田，兼次年不曾用杷，后亦水退【七】，即河水长落，决不由杷之疏浚。虽濒河至愚之人，悉皆晓知。所以臣不敢雷同保明，及为卫州创开运河不便，亦具奏闻。缘此事理备见，水官不识，枉费财力，兼多是狂妄希赏，只如所开运河，云有五利，其一曰纲运出汴对过沙河，免涉大河风涛之险。且汴口在河阳界内，沙河口在卫州王供埽下，自出汴口，由黄河下水，相去尚近百里，岂是出汴对过。沙河口在卫州西南，德、博在大名东北，上下相去辽远，即与沙河水陆道路都不相干，不知因何免得数百里大河之险。只图朝廷信听，遂兴力役，乞朝廷诘问都水监官，即见虚实。犹恐饰诈，即乞将都水监官所陈事状付臣【八】，容臣子细开析闻奏。臣自再到大名，有都水监官轻妄擘画河事甚多，如欲决黄河大小□埽地，放水淤田，及欲于嵬固下埽开直河，并放清水。如此等事，犹赖定夺官力议罢之，不尔，即为害不细。臣所以乞审择水官，望朝廷垂察。」
　　诏自今市易务上界官吏岁比较酬銟，其提举官依旧二年一取旨，麻□、竹篾之类更不买。
　　甲申，诏权三司使沈括、知制诰熊本详定重修编敕。重修编敕所言：「勘会熙宁编敕昨来编修之时，系两制以上官详定，宰相提举。本所昨奉朝旨重行编修，今来虽有次第，窃虑不曾经近上官详定，将来颁行，于体未便。伏乞依例差官详定。」故有是诏。此据中书时政记，元丰七年三月六日书成。
　　乙酉，宝文阁待制常秩权判西京留司御史台，许于颍州居住，从所请也。
　　成都府学教授、试国子四门助教杨韶送流内铨，注判、司、主簿或尉。茂州蕃部作过，韶募勇敢士人从军，及招蕃部有劳故也。
　　丙戌，安南招讨司言，广源州伪观察使刘纪率家属并峒长降。诏：「刘纪如因大兵压境，不得己出降，并家属护送赴阙。」
　　始，赵□与郭逵言：「交贼怵于李尚吉、李继元之谋，故叛。干德及其母，今皆怨此两人，而以国听阮洙，洙每有怀服之意，刘纪据广源州，申景福据甲峒，皆拥强兵顾望。横山寨监押成卓故与洙、景福相好，欲使卓赍敕牓入贼招纳。」逵不从，大军驻思明州，先遣燕达【九】将兵由太平寨入广源州，纪拒战，达破之。纪初欲降而犹豫未决，逵移檄谕诸洞，声言纪数以状自陈，决背交贼归我，约以三日出降，果如期而至。逵收觽五千余人，又得省民被略者三千人。范祖禹墓志云：「逵次思明州。逵以谓广源州咽吭之地，兵甲精锐，不先取之，则有腹背之患。伪观察使刘纪为贼谋主，不禽纪则军声不振，遣燕达往，一战克之，拔其城，纪出降。」
　　诏司农寺置丞四员，内一员通治三局，余三员并增主簿三员分治三局。罢勾当公事官。从判司农寺熊本请也。本以勾当公事官所至辄用喜怒，故奏罢之。
　　判江宁府王安石奏乞施田与蒋山太平兴国寺，充常住，为其父母及子雱营办功德。从之。此据时政纪十二月四日事，特存此，可见安石晚益缪也。
　　戊子，上批：「高丽僧三人，见寓杭州天竺寺，可令钤辖司差指使一名，乘驿引伴赴阙。」
　　己丑，以皇第六子生，遣魏国公宗谔告于太庙，又遣官告天地、社稷、诸陵，以太牢报祀高禖。十年十月庚子，实录书永国公俊卒。俊，第三子；佣，哲宗，第六子。不应第三子尚无恙，第六子生，遂以元子之礼告天地，恐年月有误，当考。
　　庚寅，河东经略司上管勾机宜文字、殿中丞赵咸根括打量代州界禁地顷亩数。诏除给起移弓箭手外，余皆招置弓箭手。御集七月二十八日差赵咸机宜。
　　判司农寺熊本言：「蒙朝旨令张谔并送详定盐法文字付臣。伏缘所修盐法，事干江淮八路，凡取会照应盐课增亏赏罚之类，系属三司。窃虑移文往复，致有稽滞，兼昨权三司使沈括曾往淮、浙体量安抚措置盐事，乞就令括与臣同共详定。」从之。此据会要十二月八日事增入。
　　真宗贵妃沈氏薨，诏许就殡其家，明日车驾奠之，辍视朝三日，谥昭静。太皇太后、皇太后为发哀成服。
　　辛卯，度支员外郎、秘阁校理、检正中书孔目房公事安焘代吕嘉问详定闲□文字。
　　东京西路【一○】转运司乞发钱五十万缗籴军粮。诏赐坊场钱五万缗、监主簿告、斋郎牒、州助教敕，总三十三，为钱五万缗。
　　癸巳，安南招讨司言广源古农八细峒头首侬士忠、卢豹等乞降。诏内有尝归明反复之人【一一】，令招讨司选使臣押赴阙。
　　是日，郭逵等举兵出界，贼屯决里隘，逵遣张世矩攻之。贼以象拒战，逵使强弩射之，以巨刀斩象鼻，象却走，自践其军，大兵乘之，贼溃去，乘胜拔机榔县，别将曲珍又攻拔门州，溪峒悉降。十二月十一日出界据会要，余据郭逵墓铭及本传。
　　赵□初与逵议，以为隃度不如亲见，欲先驰至桂州，乘兵形未动，先抚集两江峒丁，择拳勇，啖以利，使招徕携贰，隳其腹心，然后以大兵继之，则覆巢荡穴，为力甚易。与宿师瘴野，翫寇养贼，智相万也。逵不听，留思明州凭祥峒，踰七旬乃发。此据赵□墓志。留思明州七旬，与郭逵传不同，当考。范祖禹志逵墓云：「朝廷初降敕，牓谕溪洞，逵以蛮夷不知文告之辞，乃直陈八事，请散牓郡县溪洞，门州贼将黄金满、岑庆宾来降。」据御集五月十九日湖北漕孙构【一二】奏，门州黄金满等欲归顺。又日录八月十七日，有说谕黄金满事，恐黄金满来降，必在八月或九月间。然实录无黄金满事，但于十二月十二日书广源古农八细峒头首侬士忠、卢豹乞降，或黄金满等即在其间。墓志既称黄金满来降，又称攻拔门州，岂有既来降，而又攻拔之理，恐黄金满但遣人通□，不曾身到军前。据今郭逵家所录征南一宗文字，亦可证黄金满但乞降耳，非来降也。又按十年四月二十八日赵□云，黄金满导苗履过富良江。然则攻拔门州，黄金满始降，志亦非误。
　　高阳关路走马承受王延庆言北人赈济两属户。上批：「北人忽尔逾常，赈恤两属之民，意必别有所在，可严责雄州及缘边安抚司，委剌事人钩测其端以闻。」
　　甲午，上批：「闻德州界强盗数十发，沧州界有军贼号康太保者，结集逋逃近百余人，往来京东、河北将一年，劫略财物，决刺良民子弟为兵，村保畏惧绚害，不敢告官。虑更纠合人觽，令监司、安抚司具析不申奏因依，仍选募兵分路追讨。」
　　屯田员外郎、权知邵州赵杨为荆湖南路转运判官兼提举常平事。六月八日蔡晔云云，与此相关。
　　诏京东西新置诸马军，每指挥选少壮轻捷四十人，押队使臣一员，就教场早暮教习，人日给钱三十。
　　上批：「诸路提举管勾常平官，自来未有明降着令画一职守，致辖下管司不知适从。凡有举动，辄与转运司一例申禀，或非本管职事，越次受理。亦有闻奏者，上下劳弊。宜参详前后指挥以闻。」于是诏：「常平钱谷、庄产、户绝田土、保甲、义勇、农田水利、差役、坊场、河渡，委提举司专管勾；转运使副、判官兼领。其河渠，非为农田兴修者，依旧属提点刑狱司。」
　　权御史中丞邓润甫言：「河北、京东、福建等路盗贼窃发甚觽，往往杀戮人民，焚荡庐舍，甚者至于劫束官吏，攻略县镇，诏书督捕，连年不能讨。虽以累岁荒旱，谷价翔贵，而无赖小人得以连结党与，猖狂恣行，然亦由诸县弓手衰弱不振，不足以制盗。臣伏见旧制，弓手大县百四十人，其次百人，少者不减七八十人，名为一人充役，然遇捕督强寇，则余夫尽起。乡党亲戚既为之耳目伺察，而人徒之觽，气势之倍，又足以制胜。荷戈转斗，奋不顾难，何也？以门户徭役所在故也。如此，故郡县之间盗发辄得，国家所以太平，百年内外无患。人安故乡而不敢轻去者，以制盗有此也。今自河北等五路诸县弓手，多者三十人，其次二十人，又其次十五人，则气势之衰弱不振已可知矣。其余上番保甲、义勇，又半月一易，彼怀区区苟且之心，徼幸旬日罢去，而欲使之与狂寇争一旦之命，其理固已难矣。若其它路分，裁减弓手亦有过多处，臣恐盗贼滋长，未能扑灭。夫为国家计，当防微杜渐，不可以忽。昔汉孝武时，县官多故，兵旱相乘，民起为盗，惟其不稍禁，遂至于依阻山泽，吏不能禽，浸淫日广，战斗死亡不可胜数，而绣衣直指之属出矣，则制盗少术不以渐也。臣欲乞下诸路监司，量县之大小，盗贼疏数，增募弓手，使之势足以胜盗，而盗有畏惮，则四方之民蒙被德泽矣。」送司农寺相度以闻【一三】。
　　诏昭宣使、入内押班李宪乘驿计议秦凤、熙河路经略司措置边事。以洮东安抚司言，鬼章领兵入斯纳家地，未知营寨所在故也。翌日诏：「宪至，军前一应将官等，并听宪指挥。」十九日言者论奏。
　　诏川南夔州路转运司，元应募往安南减下义军，其借过今年青苗贷粮，展限一季；其往茂州救应并南平军防拓，即与倚阁，听来岁秋收送纳。
　　诏罢河北同屯田制置使阎士良，差文思使谢禹珪为高阳关都监兼河北屯田司都监。
　　乙未，诏：「河东地寒，九月内许抄札不能自存之人，自十月一日起支米豆，至次年二月终住给。如额定米豆有剩，即尽数支至三月终。」
　　丙申，知太原府韩绛言：
　　询问民间疾苦，其大者有三：一曰盐食，味之所急也。今立法使人人自买于官场，则贫下之人去官场远者，势不能冒祁寒暑雨，朝夕奔走，遂至于无以养父母、畜妻子。下则驼与羊，土产也，家家资以为利，非盐不活，故冒法者觽，徒罪日报而不能止。况私盐味甘而易得，孰肯畏刑而不贩鬻乎？比来本路盗贼持梃成髃，窃恐东南盗贼之患将移于河东矣。建议者本欲笼利以助经费，苟以价直步乘及告捕偿钱计之，所得无几。又旧法以盐钞易缘边军储，今则盐钱散在内地，边廪颇耗，但闻残民，未见国富也。二曰铁钱，盗铸者广，滥杂而不可除，贫民尤被其害。盖贫民者急于日求之赢，所卖之直，良钱不过五分，岂暇择之。其买于坐贾，则贾多豪，而不汲汲于速售，必择去其滥者，所失率四五分，故贫者日益困也。三曰和籴，一路之人诛剥岁久，匮乏已极，前后为朝廷言者觽矣。幸遇陛下哀之，诏臣等讲求，而议者尚以边储为重，弗肯闵恤。臣等见一方之人劳身苦体，日夜竭力于田亩，山田多而沃土少，继有水旱则如前岁易子而食，可不痛哉！本道北距强敌，西接黠羌，今其政大弊，如此使民，乐岁不免于冻馁而愁叹，异乎人和之理，虽有天时地利，岂足赖哉。万一二敌投隙而渝盟，将用其民以御之，孰肯为陛下尽力死邪？
　　臣窃尝思之，除害兴利，则盐法宜若河北之通商，或如江、淮等路弛茶禁之策，则刑省利博矣。钱法宜若陕西铸钱，本重而模精，则奸盗无以牟利，仍交子相权以敛滥恶，则贫者不失其本矣。和籴宜于元数减放三分，罢支钱布，则所得己厚于前，仍□其支移之苦，则实惠皆及于本户。遇灾伤十七以上亦与蠲免，又为别其贫富等第，均定合约之数，则编户莫不乐输矣。兼勘会边储，惟河外三州，谷土寡而畜聚为难。其保德以东五州军，计置不至艰甚。况本路铁禑石炭足以鼓铸，公钱不可滥，又以交子灌输通流，并用盐以役商贾，则边兵决可足食，且纾疲俗之大患。兹事若止一端，则窒阂者繁，惟并举而行之，则效速见矣。欲乞陛下精选才臣，令与臣即监司置局于太原，讲求利害，具可行事状以闻。所冀取信朝廷，不为横议所沮，仍愿假臣数年之期，委以推行之权，庶几终始成就。
　　诏三司相度利害以闻。十年九月十八日，绛又乞遣才臣置局议和籴。元丰元年闰正月一日，陈安石云云。
　　丁酉，诏省开封府十二县给纳官，止令县丞兼管常平钱谷。从提点府界诸县镇沈希颜奏请也。
　　又诏李宪赈恤岷州界为鬼章所胁蕃部被贼灾荡者，量给盖屋钱，即尝为其胁从复能归顺者，释其罪，安存令复旧。
　　己亥，右领军大将军、驸马都尉曹诗为成州团练使。
　　广南西路转运副使苗时中言：「邕州行司言运粮夫不足，见亲督丁夫应副军须，其州县官吏弛慢，乞先戒厉。」
　　诏：「大军顿峒日久，止缘丁夫不足元数，致稽军事。其州县当职官，令广西转运司案比元抛数不及七分处，州官追一官，县官追两官，无官可追即停其俸。各且令在任县官枷项监督，并劾罪以闻。」
　　遣太常丞王子韶折纳永兴、秦凤两路欠负。七月二十五日子韶与黄廉同受命，今专委子韶，当考。新本削去，或从新本，更详之。
　　庚子，河东路经略司、真定府路安抚司，乞以代州根括地招弓箭手，于宝兴军界置堡把截，及于北寨界增横巡兵，及以本寨见佃禁山地界义勇、保甲，皆为弓箭手。诏：「真定府路安抚司北寨地止以义勇、保甲分番巡防把截，所乞增横巡兵，依奏；其河东宝兴军、瓶形寨，更不立堡铺，令弓箭手择利住坐耕种，分地把截。」
　　诏：「岷州击贼师捷，令种谔更严重，务养士气，毋得乘胜轻进。」
　　诏：「秦凤、熙河路经略司与转运司同议别打扑钱，酌中数以闻。务令商旅通行。」逐司言：「秦凤路宜依旧外，熙河路商货，已经秦凤路打扑钱，若本路再收，显见重迭。乞于秦凤路所收钱数，每色立为三分，内收二分打扑。」如奏。后经制边防财用司言：「熙河路客旅，虽经秦凤打扑，缘物货至极边，获利尤厚。昨以阙粮草，许入中斛岗不收打扑，客旅因缘夹带兴贩，乞依秦凤路例收打扑钱。」诏斛岗更不收打扑钱外，余从之。
　　又诏：「自今□剩役钱并买扑坊场等钱，更不给役人，岁终详具羡数申司农寺，余应系常平司物当留一半【一四】。」
　　又诏：「广西转运司运粮丁夫，如州县点集起发人足，止是部夫官不能钤束，致走失藏避三分以上，故作注滞，并止坐部夫官，依今月己亥县官例施行。其差发夫官更不坐罪。」
　　辛丑，御史中丞邓润甫，御史周尹、蔡承禧、彭汝砺言：
　　伏见朝廷以熙河路鬼章为寇，遣内侍省押班李宪往，以秦凤、熙河路计议措置边事司为名。中外之论，皆谓宪虽名为计议措置边事，而军前诸将皆受宪节制，其实大帅。然自诗、书以降，迄于秦、汉、魏、晋、周、隋，上下数千载间，不闻有以中人为将帅者，此其故何也？势有所不便也。盖有功则负恃骄恣，陵轹公卿，何所忌惮；无功则挫损国威，传笑四夷，非细事也。唐自睿宗以前，未尝以将帅属中人，至明皇承平日久，志大事奢，稍委近习，会安南蛮渠梅叔鸾叛，而杨思勖请行，遂许之。然犹以宗楚客为大都护。及覃行章乱黔中，始以思勖为招讨使，虽有禽灭寇盗之功，而唐之祸萌于此矣。及代宗用鱼朝恩拒史思明，讨仆固玚，而恃功擅命，几危社稷，倚元载除之，寒心者数月。以程元振判元帅行军司马，权震天下，元勋故老，皆见斥逐。洎犬戎内侵，集天下兵无只轮入关者，此皆已然之效也【一五】。宪宗时，王承宗叛，以吐突承璀为行营招讨处置使，谏官李墉、许孟容、吕元膺、段平仲、白居易等，觽对延英，谓古无中人位大帅，恐为四方笑，乃更为招讨宣慰使。而承璀卒以无功，轻谋弊赋得罪。及后世区区，踵其故迹，而唐之患有不可胜言者，其源盖起于开元也。
　　今陛下更易百度，未尝不以先王为法，而忽降诏命以中人为帅，搢绅士大夫皆莫知所谓。夫以陛下之仁圣神武，驾驭豪桀，虽宪百辈，臣等知其无能为也。然陛下独不长念却虑，为万世之计乎？使后世沿袭故迹，狃以为常，进用中人掌握兵柄，则天下之患，又将有不可胜言者矣。陛下其忍袭开元故迹，而忘天下之患乎？方今虽乏人，然文武之士布满中外，岂无一人可以任陛下边事？宪出入近密，荷国宠荣，诏下之日，大臣不敢言，小臣不敢议，臣等待罪宪府，以言为职，故敢尽其狂愚。
　　又言：
　　自开元以来，使中人为将，亦或成功，然其患常在于后。今陛下使宪将兵，功之成否，非臣等所能豫料。然以往事鉴之，其必有害。况陛下所行，皆将为法于万世，岂可使国史所书，以中人将兵自陛下始！艺祖朝，中人官不过副使，至于今日，未尝有专为将帅，军前将校皆受其约束者，乞早赐罢。
　　又言：
　　陛下既数假宠于宪，则其类莫不畏向而服从之。宪功益高，赏不可不进，及其盛而抑之，则其中必不自满。以柔媚之性，日习于侈大，挟不自厌满之心，得所信向服从之类，以事陛下于中，此不可以不戒也。而臣等区区，诚知过计，然反复思念，自古未尝有以兵寄阉人而不乱者。夫天下之事忽于其始，则其终也必有害。陛下以一方之事属于宪，后以为例，则兵权必归焉。故臣等以谓鬼章之患小，用宪之患大；宪功不成其祸小，成功其祸大。昔汉、唐、艺祖皆以兵定天下。方其初，中国分析为八九，世方乏才，人不知学，而祖宗震起于欃枪扰攘之中，所以安宁者，亦自多士而已，未闻此属有与焉。今鬼章狗偷鼠盗，非可畏之与国也，陛下何重于宪，而忽忘天下之士，解功臣之体，以兆后世之患哉！
　　承禧又言：
　　臣窃惟陛下通知古今，明晓治体，非不知中人之出为害政。中人之柄兵不可训后世，而必欲使之者，非以其便敏能适于指令欤？非以其捷给能有以应对欤？非以其熙河曾经行伍之间乎【一六】？此圣意孜孜果于用之，欲以救生民一时之患，而至于忘其可患之远者，臣固以仰伏陛下垂意于一世之功矣，然而便敏似才，捷给似智，又曾经行伍必以为有功。臣请言便敏之害政者，夫中人之出，务于集事而不度事之浅深，一概以束下为能，既居两路经略使之间，则必以陛下之威，使两路经略使不敢议其可否，纵事有未便，则无敢言者矣。无敢言者，则虽有害于边防，陛下无由而闻矣。臣请言捷给之害于事者，陛下深居法宫之中，髃臣进见以时，而宪日侍左右，髃臣日疏，而宪日亲。亲莫如宪，日侍左右莫如宪，其为谋固已易于信从，而又尝历熙河，其性慧巧，必能有以投陛下之意，其所言于边邦有害，则陛下虽圣明能悉知之乎？宪之处熙河，谓之有功也，岂宪之独能然哉？上有大帅，下有偏裨。熙河军吏，以陛下俾亲信之出也，有功必推宪，其无功敢议宪以闻上乎？故宪能累积以至此，岂宪之必能然哉？然而以陛下之明圣，必有以昭亮而未肯遽易者【一七】，岂非出此乎？
　　臣有一言，望陛下少垂清光，以思之，复之，熟之。陛下今命诸路之帅都副总管以为可以任边矣，今差将官正副七十余人，以为可以将领矣，至于小郡列堡，而以材武名者不可胜数，小有事宜，岂无一人可任者？至以中人为专帅而临制两路，虽曰计议，又带措置之名，四夷闻之，岂不轻视乎？骮今秦凤、熙河之雕敝，常奉自己难给，而又以一二千指挥之兵以食之！鬼章者，如闻潜已遁去，臣恐宪虑无功，又别生边事以邀觊。伏望圣虑特回德音，以慰安中外，天下幸甚！凡今得侍左右皆有以将顺，而臣独仰拂宸旨，岂臣心之所欲哉？惟陛下思之。
　　皆不听。墨本云「不听」，朱本云「润甫等言甚切，上皆优容之」。今从墨本，并增入承禧第三章。按承禧奏议，论宪凡三章，与实录所载不同，今但掇其第三章入此，实录所载三章，非润甫则尹及汝砺也。汝砺别有论宪章，乃是十年五月后事。尹及润甫奏议皆未见，须搜访二家书，考此三章是谁作，各出其名，乃为详尽。曾肇作彭汝砺墓铭云：「汝砺论李宪，神宗初若不怿，出语诘责。汝砺拱立不动，伺间复言，帝卒为之改容。是日，殿庭观者始皆为汝砺惧，已而皆叹服。」苏颂作承禧墓铭见八年十一月十三日。
　　癸卯，诏录广南西路提点刑狱、职方员外郎宋球一子郊社斋郎。以球因相度钦、廉州修城，瘴死于道也。
　　是日，郭逵等次富良江。此据会要。初，逵遣燕达先破广源，复还永平，与大兵会。赵□以为广源间道距交州十二驿，趣利掩击，出其不意，川途并进，三路致讨，势必分溃。逵不从。广源既降，达议还赴逵约，时下连、古弄洞败兵犹万余觽。达恐去则彼必来袭，乃留曲珍将轻骑三千，扬言由二洞入交州，纵二蛮俘使归。贼果自守不敢动。贼始设伏于夹口隘以待我师，逵知之，乃由间道兜顶岭以进，遂抵富良江。未至交州三十里，贼舣战舰四百余艘于江南岸，我师不能济，欲战弗得。达请示弱以诱贼，贼果轻我师，数万觽鲘噪逆战，前军不利，逵率亲兵当之。达等继进，贼少却，叱骑将张世矩、王蝼合斗，诸伏尽发，贼大败，蹙入江水者不可胜数，水为之三日不流。杀其大将洪真太子，禽左郎将阮根。干德惧，奉表诣军门乞降，纳苏、茂、思琅、门谅、广源五州之地，仍归所掠子女。于是逵与诸将议帅大兵济江，诸将曰：「九军食尽矣。凡兵之在行者十万，夫二十余万，冒暑涉瘴，死亡过半，存者皆病瘁。」逵曰：「吾不能覆贼巢，俘干德以报朝廷，天也。愿以一身活十余万人命。」乃班师，以干德降表闻，约交人听旨。此据曲珍、燕达、赵□、郭逵传及逵、□、达墓铭删修。逵墓铭云：「贼以夹口之计不及施，亟以战舰数百艘先趋富良壁岸下。绐告曰：『和斌、杨从先且至。』军中皆喜。既至，则交人数万鲘噪薄官军，前军不利。」按墓铭所称绐告，不知谓谁，其语殊不了了，今不取。逵铭，范祖禹作；□铭，范百禄作；逵铭，曾布作。
　　甲辰，翰林学士、兵部员外郎兼侍读陈绎落翰林学士兼侍读，以本官知制诰、知滁州。太子中允、直集贤院、兼直舍人院张谔落直集贤院、直舍人院，勒停。
　　先是，开封府鞫司农寺吏刘道冲盗用官钱，寺吏杜亮常就道冲私贷官钱，亮当补官，惧罪，告谔促道冲案。谔以简与绎，绎呼狱吏谕意，遣见谔，具道狱事，不俟会问，即区断出其重罪，杜亮补授三班奉职。诏提举诸司库务司鞫之，绎累问不伏，仍停其俸及人从，就劾之。狱具，谔又报上不以实，故有是责。杜亮勒停，编管随州。知制诰熊本封还辞头，言绎不当犹处侍从职。诏绎落知制诰，为集贤院学士。后本入对，上曰：「近臣尽规，当知无不言也。」八月戊申置狱，时政记、实录具载熊本章，今止从实录。
　　诏：「安南募武勇，兵罢日如愿充军，即招刺，名曰强勇。营于潭、桂、邕、交州，每四百人为一指挥，请给例物，视陕西武卫。」
　　诏自今颁降条贯，并付刑部雕印行下。
　　鄜延路经略安抚司言：「蕃汉弓箭手借助斛岗，乞依州县常平法，如元散斛岗却纳本色者，每名息不过二岗，并粗细色，与散时不同，仍许依仓例细折送纳。」从之。
　　诏：「三司、司农寺、诸路及府界，积年欠负，除已有倚阁分料展限催理去处外，余并据见欠，每欠五料与展半年送纳，料次虽多，不得过二年。如所欠残零，数目不多，及四料以下，相度减作近限送纳了足。其见欠二十料以上，内有全料数多，委实二年未能了纳者，仍奏取旨。」
　　诏司农寺常平等敕，就差本寺丞、簿、编修、主判看详。
　　乙巳，上批：「熙河路见今事宜虽是紧急，其那移军马宜令经略司更切酌度粮食，无令转运司应副艰难，致害军事。」
　　丁未，辽主遣左监门卫上将军耶律运、西上合门使李逵来贺正旦。
　　戊申，提点荆湖南路刑狱朱初平言：「大吉洞杨昌满黄汉柳、神田团杨光钱、绢肠团杨昌富、杨口团【一八】黄通高、金袍洞杨光普六人乞归明，皆团洞首领，事力足以使觽，乞并补下班殿侍。」从之。
　　诏「应催髃牧司牧地租课，逐县令佐随税限别作一项催纳。任满，别无拖欠，本州岛保明酬銟；如限满不足，依欠税条施行。」
  </div>
  <div class="pagination">
   <a href="续资治通鉴长编_page377.html">
    上一页
   </a>
   <span>
    ...
   </span>
   <a href="续资治通鉴长编_page373.html">
    373
   </a>
   <a href="续资治通鉴长编_page374.html">
    374
   </a>
   <a href="续资治通鉴长编_page375.html">
    375
   </a>
   <a href="续资治通鉴长编_page376.html">
    376
   </a>
   <a href="续资治通鉴长编_page377.html">
    377
   </a>
   <span class="current-page">
    378
   </span>
   <a href="续资治通鉴长编_page379.html">
    379
   </a>
   <a href="续资治通鉴长编_page380.html">
    380
   </a>
   <a href="续资治通鉴长编_page381.html">
    381
   </a>
   <a href="续资治通鉴长编_page382.html">
    382
   </a>
   <a href="续资治通鉴长编_page383.html">
    383
   </a>
   <span>
    ...
   </span>
   <a href="续资治通鉴长编_page379.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
