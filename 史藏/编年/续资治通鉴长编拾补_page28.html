<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 28 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 28 页/共 59 页</h1>
    <div class="content">
　　广南路广州王庭臣，（原注：武。） 潮州崔昌符，（原注：武。） 连州吉师雄，（原注：武。连州非广南，此必误。案：下陈瓘亦云连州，《宋史·陈瓘传》作廉州，则此“连，”亦当作“廉”也。） 封州李愚，（原注：武。） 康州钱盛，（原注：武。案：“康”疑“广”字之误。） 梧州李嘉亮，（原注：武。） 桂州张庭坚，（案：《东都事略》及《宋史张庭坚传》并云编管鼎州、象州，不及桂州。考《纪事本末》，崇宁二年正月诏庭坚编管鼎州，八月徙象州；四年九月诏亦仍云象州，不及桂州。原注云三年四月一日却移桂州，则此桂州字固非误也，而四年九月仍云象州，又何故？） 昭州邹浩，龚州范平仲，（案：“龚”字似误。） 宾州郭子旂，（原注：武。） 象州龚夬，（案：龙夬於崇宁二年八月丁未已自象州移化州，於兹又言象州，似误。） 惠州潘滋，（原注：武。） 连州陈瓘，（案：当依《东都事略》、《宋史本传》作“廉州”，崇宁二年正月乙酉可考。） 昌化军任伯雨，琼州赵庭臣；湖南路柳州曹盖，（案：“柳”似“郴”字之譌。） 全州柴衮，（原注：郢州又有柴衮。） 道州葛茂宗，归州陈祐，（原注：归州属湖北，此恐误。案：《宋史》本传云：编管澧州，徙归州。皆属湖北，盖上脱湖北路三字也。崇宁二年正月乙酉诏编管归州，四年九月己亥诏同。） 澧州马涓，（原注：澧州属湖北，此恐误。） 英州李祉，（原注：英州属广南，此恐误。案：崇宁二年八月丁未诏亦云英州编管，四年九月己亥诏同。） 南安军张琳；（原注：南安军属江南西路，此必误。） 江南路江州洪羽、李骧，太平州李之仪，饶州苏昺、李茂，信州郑居简，（案：信州，崇宁四年九月己亥诏作邵州。） 歙州曾焘，池州裴彦臣，洪州李积中，南康军尹正言，金州陈琳；淮南路庐州金极，高州于有；（原注：高州属广南。） 福建路福州王化基；（原注：高州又有王化基。） 京东路单州李贲，曹州石芳，登州黄策，密州邓世昌、（原注：内臣。） 赵希德，（原注：武。案：崇宁四年九月己亥诏赵希德宾州。） 宾属广西路。广济军张夙；京西路随州赵天佐，金州李穆，（原注：内臣，全州又有李穆。案：崇宁四年九月己亥诏亦云金州。） 均州冯百药，郢州柴衮；原注：已见全州。陕西路同州安信之，成州郭执中；河北路相州甯景，深州王察，邢州李僴，棣州王贯。

　　除名勒停羁管人：

　　湖南路全州李穆，（原注：已见金州。） 安州顾禹，复州李深；江南路宣州赵子遵，信州贾佾；淮南路濠州李公弼，真州李酌；京东路青州王化臣；（原注：内臣。） 京西路随州高公应。

　　除名编管人：

　　湖南路永州曾纡，桂阳监蔡克明；（原注：内臣。） 江南路建昌杜师益；

　　勒停编管人：

　　湖北路荆门军孙琮；江南路抚州高渐，筠州邓考甫，广德军胡端修；（案：元年十一月甲辰作广安军，当以此为正。） 两浙路处州赵珣；益州路维州张集，（案：宋益州路亦曰成都路，领州：眉、汉、邛、绵、彭、黎、雅、简、隆、威、茂十一州，“维”当作“雅”，元年十一月甲辰又作“濰”，亦似误。濰属京东路。） 汉州吴安逊，（案：元年十一月甲辰作濮州，以益州路覈之，则汉州为是。《文献通考》及《玉海》郡国门成都路有汉无濮，成都即益州，亦曰剑南道，濮属京东路。） 眉州周永徽，简州封觉民；梓州路遂州李新；京东路淄州衡钧；京西路颍州赵令畤、宗耆，（案：赵令畤於元年十一月甲辰云蔡州。） 唐州李杰。

　　编管人：

　　湖北路荆南吴则礼。

　　勒停居住人：

　　湖南路潭州蓝绎追一官；京东路徐州冯说，京西路西京冯悦降五官。

　　除名勒停居住人：

　　广南路循州陈次升；江南路临江军王觌；福建路邵武军谢文瓘，建州丰稷；京西路房州张舜民。

　　除名勒停人：

　　南路郴州周谊；淮南路亳州吕谅卿。

　　勒停安置人：

　　江南路南安军江公望；淮南路海州马城追三官，光州孙杰追五官。

　　除名勒停编管真决人：

　　湖北路峡州谭衮决臀杖二十。

　　除名勒停配本州牢城人：

　　广南路新州三班奉职王履，（原注：武。） 高州入内内侍省、左藏库使王化基。（原注：崇宁元年九月二十六日建州。案：崇宁四年九月己亥亦云高州。） 

　　除名勒停编管永不叙人：

　　广南路韶州王道，雷州范柔中。

　　安置人：

　　湖南北路鄂州常州别驾范纯粹，汉阳军祁州团练副使安焘，案：崇宁四年九月己亥诏安焘建昌军。衡州贺州别驾改廉州司户参军曾布，全州贺州长史阎守勤，兴国军建安军节度副使朱师服，淮南路黄州黄州别驾张耒，汀州濮州团练副使曾肇；两浙路睦州安置舒州团练副使章惇。

　　别驾居住人：

　　两浙路温州衢州别驾王古。

　　落职宫观居住人：

　　江南路宣州徐杰落翰林学士前朝奉大夫提举洞霄宫；淮南路和州龚原管勾玉局观，光州刘安世提举崇福宫，泰州李穀落观察使，降授皇城使，提举鸿庆宫；两浙路婺州周常管勾崇禧宫，杭州杨畏提举洞霄宫；京东路沂州刘奉世提举崇福宫，南京张士良降授西京左藏库使，提举鸿庆宫；京西路汝州吕希哲降授朝请大夫，管勾鸿庆宫，蔡州苏辙提举上清太平宫。

　　落职知州人：

　　淮南路蕲州刘拯，舒州王涣之降授承议郎；两浙路杭州蒋之奇，益州路成都府虞策，京西路陈州石豫，陕西路秦州曾孝蕴，河北路成德军吕嘉问。

　　责降人：

　　湖北路范致明落侍御史，责降监岳州酒税；江南路董士良降授内殿承制，添差吉州酒税；梁宽降授朝散郎，添差南康军酒税；黄安期降授宣德郎，添监虔州酒税；都贶降三官，监抚州酒税。淮南路谭并左藏库使添差蕲州都监，赵越降授朝议大夫监无为军酒税，杨瑰宝降两官监宿州酒税，陈并降授承事郎添监涟水军酒税，滕友追两官添监泗州酒税，张恕降两官落职高邮军添监酒税，曹兴宗降授宣德郎监寿州酒税，蔡硕落朝散郎军器少监，依旧内殿承制监蕲州酒税。福建路倪直孺降两官监南剑州酒税，周谔降授承奉郎监泉州商税，萧刓降五官添监漳州商税，洪刍降两官监汀州酒税。两浙路沈千降授宣德郎添差监常州酒税，陈师锡降授朝奉郎添差监衢州酒税。梓州路刘勃降授承议郎，添监绵州酒税。京东路徐州范纯礼降五官，少府监，分司南京。陕西路陈唐降授承务郎监华州酒税务，延福宫使、奉国军留后、知入内省事郝随落职提举醴泉观。（原注：郝随罢知省必有故，当考，《席旦传》当考。案：据《宋史席旦传》考之，旦劾罢郝随，其事在元符三年二月。至崇宁二年二月，郝随复入侍，旦又出知成都府，此罢知入内省，与席旦无涉。且郝随初逐，不独席旦劾之，龚原亦请逐不得居京师矣。《宋史龚原传》可考。） 左中散大夫、宝文阁待制、知杭州宇文昌龄迁中大夫。（原注：致仕。《纪事本末》卷百二十二。） 

　　２、庚戌，王厚、童贯率大军次湟州。诸将狃於累胜，多言青唐易与，宜径往取之，厚曰：“不然。青唐诸羌，用兵诡诈，若不出奇兵，分道而进，不足以张大声势，折贼奸谋。且湟州之北有胜铎谷，西南有胜宗隘，汪田、丁零宗谷，而中道出绥远关，断我粮道，然后诸部合势夹攻渴驴岭、宗哥川之间，胜负未可知也。”於是定议分出三路，厚与贯率中军由绥远关、渴驴岭指宗哥城，都护高永年以前军由胜铎谷沿宗河之北，别将张诫同招纳官王端以其所部由汪田、丁零宗谷沿宗河之南，期九日会於宗哥城下。是日，贯犹以诸将多言青唐易与为然，先趋绥远，用冯瓘统选锋登渴驴岭，候骑言青唐兵屯岭下者甚众，贯乃止绥远。（翌日，原注：初八辛亥。） 厚以后军至，始下渴驴岭。谿赊罗撒遣般次迎於路，窃觇虚实，劳而遣之，诫曰：“归语而主，欲降宜早决；大军至，锋刃一交，将无所逃矣。”般次还报，以为我军不甚众，初不知分道而进也。谿赊罗撒喜曰：“王师若止如此，吾何虑哉！”以其众据朴江古城。俄而闻三路兵集，遽退二十里。宗哥城之东，地名葛陂汤，有大涧数重，可恃而战，贼遂据之。是夕，中军宿於河之南鹞子隘之左，永年军於丁零宗谷口。（《纪事本末》卷百四十。原注：王厚奏：臣等依奉御前处分，统率大军，起离熙州前进，克复鄯、廓等处。自河州度大河，越巴金、邈川，今月七日至湟州城西下寨，一行人马平安。所有同措置边事童贯、统领前锋兵将冯瓘等先次前进，於当日至绥远关下寨。寻准童贯公文，据洮东安抚冯瓘申，今月初七日巳时，统领选锋人马已占据渴驴岭右，勘会诸路兵将并到湟州会合。臣见统率继续前去措置宗哥一带事务，逐旋具状奏闻次。贴黄：及凿童贯关报称，渴驴已占据了当，别无贼马，已指挥冯瓘审择地利下寨，明远斥候，过作提备。又贴黄：契勘今来诸路兵将会合湟州，势不可久留，不惟坐费粮食，兼节次探到事机，不可少失机会。已分遣高永年统制一头项，取湟州北、临宗之东胜铎谷；张诫统领一头项，由丁零宗谷；臣与童贯统率冯瓘等，自渴驴岭前去，至宗哥会合，才候到宗哥相度事势前进青唐次。） 

　　３、壬子，王厚、童贯遣选锋五将前行，中军渡河而北，继高永年之后，张诫夹河而行。日未出，至贼屯所。贼众五六万人据地利列陈，张疑兵於北山下，其势甚锐，而厚命冯瓘统选锋五将与贼对阵，王亨统策选锋继其后。永年驰前视贼，未知所出。厚谓童贯曰：“贼以逸待劳，其势方<火歆>。日渐高，士马饥，不可少缓。宜以中军越前军，傍北山整陈而行，促选锋入战，破贼必矣。”既行，谍者言：“谿赊罗撒与其用事酋长多罗巴等谓众曰：‘彼张盖者，二太尉也，为我必取之。’”贯欲召永年问贼势，厚曰：“不可，恐失支梧。”贯不听。及永年至，揽辔久之，无一语。厚谓永年曰：“两军相当，胜负在顷刻间，君为前军将，案：时高永年为熙、秦两路兵都统制，将前军。见宋史本传。久此何为耶？”永年惶恐驰去。时贼军与我选锋相持未动，谿赊罗撒以精兵数十骑自卫，登其军北高阜之上，张黄屋，列大旆，指挥贼众。其北山下疑兵望见厚与贯，引中军傍山，欲来奔訩，厚遣游骑千馀登山，潜攻其背。贼觉而遁，游骑追击之，短兵接，中军伐鼓大譟，永年遽挥选锋突陈，贼少却。张诫以轻骑涉河，捣其中坚，取谿赊罗撒之旆及其黄屋，乘高而呼曰：“获贼酋矣！”诸军鼓声震地。会暴风从东南来，尘大起，贼军不得视，我军士乘势奋击，自辰至午，贼军大败，追北三十馀里。谿赊罗撒单骑趋宗哥城，城闭不纳，遂奔青唐；诸将争逐之，几及，会暮而还。是日，斩首四千三百一十六，降俘三千馀人，大首领多罗巴等皆被伤逃去，不知所在。宗哥城中伪公主前安化郡夫人瞎叱牟蔺毯兼率酋首以城归顺。宗哥城旧名龙支城，留兵将守之。是夕，合军於河之南。翼日癸丑，胜宗首领钦厮鸡率众来降。（《纪事本末》卷百四十。） 

　　４、甲寅，讲议司言：“元丰中，神宗令张□、范镇、刘几、范日新讲求《巢竽》、《巢笙》之类，当时曾镂板宣赐大臣，今韩绛家有之，欲权借照使。”诏可。（《纪事本末》卷百三十二。） 

　　５、王厚、童贯入安儿城。（《纪事本末》卷百四十。原注：《青唐录》云：十一日复安儿城，青唐首领伪公主青宜结牟乞降。据厚申密院功状，青宜结牟降乃十二日事。厚功状云十一日进复安儿城，赐名堡塞寨。） 

　　６、乙卯，王厚、童贯引大军至鄯州，军於城东五里，伪龟兹国公主前封齐安郡夫人青宜结牟及其酋豪李阿温（案：“青宜”，《十朝纲要》作“寿宜。”《东都事略·王韶传》作“胄宜阿温”，一作“河温”。） 率回纥、于阗、般次诸族大小首领开门出降，鄯州平。（原注：其后，奉诏建为西宁州，陇右节度置安抚使都护，以高永年知军州事兼领之；湟州置同安抚同都护，以知军州事王亨领之。案：原注其后云云在五月甲申。鄯州既平，高永年迁贺州团练使，知其州。见《宋史本传》。） 

　　７、初，谿赊罗撒败於宗哥，夜至青唐，谋为守计，部族莫肯从之者。翌日，挈其长妻逃入谿兰宗山中。自宗哥沿道，蕃马走死者不可胜计。厚谓贼必且归青唐，欲遣将连夜掩捕，童贯以为必不能得。及下青唐，城中言谿赊罗撒尝留一宿而去，贯始悔之。遣冯瓘统轻锐万骑由州之南青唐谷入谿兰宗，贼复觉之，遁於青海之上，追捕，不获。因讨其馀党，抚定吹厮波部族。（《纪事本末》卷百四十。） 

　　８、丙辰，由种山谷徇地趋林金城，降其首领河奘等，林金城平，原注：赐名宁西城。西去青海、青盐地各约二百里，置兵将守之。（《纪事本末》卷百四十。） 

　　９、丁巳，瓘军还，别遣郭祖德率众城谿兰宗。（《纪事本末》卷百四十。原注：赐名曰清平寨，十四日、十五日事，今并附十二日，不别出。功状后云：鄯州招降到六心等族大首领、青唐伪宰相青归兀耶等计千馀人，管户口三十馀万。不知六心等即是吹厮波等否？青归兀耶即是李阿温否？姑附见俟考。《青唐录》云：十二日王师入青唐城，十三日复林金城谿兰宗堡，四月十二日厚等奏，遵奉诏命统率大军，於今月九日收复龙支城，十一日克复安儿城，节次具状奏闻去讫，於十二日五更初，统率大军自安儿前进出青唐峡，午时已来到鄯州城东门外下寨，寻遣高永年统领本将军马占据鄯州。及龟兹国伪公主青宜结牟驱率本州大小首领于阗、回纥国、般次出城迎降，寻当面犒劳抚慰，宣谕朝廷恩信，候令入城居住，占据州城了当，一行军马平安。谿赊罗撒与妻属多罗巴等逃走，未知所在，见行措置购捕次。） 

　　１０、戊午，湟城驰报：“王厚等云：‘夏贼万众陈於临宗乳酪河之东，为青唐援，会闻谿赊罗撒败於宗哥，贼气沮伤。’厚即遣张诫率师赴之，贼望风而退。”（《纪事本末》卷百四十。） 

　　１１、己未，王厚等帅大军自鄯州趋保敦谷，过晒厮温厮岭南入廓州界，本州大首领洛施军令结率其众降。宗哥之战，洛施军令结为我军砍伤其首，至是拜於马前曰：“愿贷馀生，尽力报东京官家。”（《纪事本末》卷百四十。原注：此据王厚六月二十四日申密院功状。） 

　　１２、庚申，次结鸡城。（《纪事本末》卷百四十。原注：《青唐录》云：十三日，复林金城溪蘭宗堡，越三日，大兵趋山南，山南大首领谿丁朴令骨及洛施军令结部领诸族诣军前降。） 

　　１３、辛酉，王厚入廓州，驰表称贺，命别将陈迪守之。（原注：此据厚申密院功状及十八日奏。《青唐录》云：十八日复结鸡城，十九日复鄯州，谿赊罗撒带多罗巴遁走，郭祖德追之，及於哥诺城，斩级数千。进兵令精谷，葩俄族大首领阿撒四率大小首领献酒军前，并洗纳等大首领阿厮结等悉来降。阿厮结在青唐海住坐，连夏国、龟兹，羌之最远者也。此与王厚所奏日子不同，当从厚奏。王厚申密院功状即云，廓州初赐名宁塞城，后遂建州，置安抚司，命四方馆使刘法领之。此当依本月日附见。） 大军驻於城之西，青丹大首领阿撒四率众诣军前降，河南部族日有至者，厚谕以朝廷抚存恩意、宗哥战败所诛祸福之因，诫其不得妄作，自取屠戮，重为种族之累。皆唯诺听命。（《纪事本末》卷百四十。原注：此据功状增入。功状又云：河南既定，大军还城，保敦谷赐名绥平堡，此当附本月日，姑注此。《青唐录》所称洗纳等族大首领阿厮结等悉来降，阿厮结在青海住，连夏国、龟兹，羌之最远者也。不知厚何以不及功状，当考。功状复云：廓州招降到大首领洛施军令结并葩俄族阿撒四等计一千馀人，管户二十馀万。又与《青唐录》所称洗纳等族不同，当考。赵挺之《手记》：蔡京在崇宁初，每於上前奏陈，今以首级受赏，不若招纳其直，只计在京之数，不知至陕西则增至五倍也。营湟州，得湟州矣，又营鄯、廓，每得一州，指地图以示上曰：“此处可以趋西界卓鸡监军司，此处可以趋宥州，此处可以通青海，朝廷威德，无所不备矣。”然当时运粮入中，不计价直之贵，鄯、廓米斗不下三四贯足，陕西骚然，民困兵疲，惟富商大室坐收百倍之利。而一供奉官算券得米，中之官有月及一二千贯者，京一切不问，专意兴兵起事。方鄯、廓未下，而旁谕泾原邢恕，令为战具，旦夕结队，以为深入西夏之形；又令陶节夫居延州，大加招纳。） 

　　１４、乙丑，宰臣蔡京言：“伏奉手诏置讲议司，度今文字不多，理当归之省部，欲乞限一月结绝罢司；如有未了事件，乞送尚书省分隶施行。”从之。（《纪事本末》卷百三十二。） 

　　１５、成州团练使、知熙州兼权发遣熙河兰会路经略、安抚司事措置边事王厚为武胜军留后、熙河兰会路经略、安抚使兼知熙州；昭宣使、成州团练使、勾当内东门司、熙河兰会路同措置边事童贯为景福殿使、襄州观察使，依旧勾当内东门司。诏以厚、贯提兵出塞，曾未数月，青唐一国，境土尽复，故有是赏。（《纪事本末》卷百四十。原注：《实录》削童贯迁除不载，今以当日报功增入。诏旨於二十一日载童贯迁除，却不及王厚，於二十九日乃载厚迁除。按当时报状二人迁除盖同日，诏旨及《宣和录》皆误也。五月三日，又迁贯留后。） 

　　１６、丙寅，户部言：“舒、衡、睦、鄂、韶、梧州六监岁铸小钱共额一百五十三万，内韶州从来专充岑水买铜本钱，馀五监以给本路常用。今欲并行改铸当十钱，除一切费用外，可得见钱四百八十万五千馀贯，以助本部经费，仍自崇宁四年为始。”诏从所乞。（《纪事本末》卷百三十六。） 

　　１７、丁卯，并臣以尽复青唐故地称贺，是日，王厚引军过龙支城，次省章峡口之西，相地利控扼之要，得胜锋谷，乃夏贼来路，遂於谷左建城五百步，置兵守之。（《纪事本末》卷百四十。原注：此据功状修入。谷口城后赐名德固寨。） 

　　１８、己巳，王厚等奏：“今河南北并各安贴，已将中军於二十七日自省章取兰州便路，因照管通湟、京玉一带边面归西州。”（《纪事本末》卷百四十。） 
</div>
    <div class="pagination">
<a href="续资治通鉴长编拾补_page27.html">上一页</a><span>...</span><a href="续资治通鉴长编拾补_page23.html">23</a><a href="续资治通鉴长编拾补_page24.html">24</a><a href="续资治通鉴长编拾补_page25.html">25</a><a href="续资治通鉴长编拾补_page26.html">26</a><a href="续资治通鉴长编拾补_page27.html">27</a><span class="current-page">28</span><a href="续资治通鉴长编拾补_page29.html">29</a><a href="续资治通鉴长编拾补_page30.html">30</a><a href="续资治通鉴长编拾补_page31.html">31</a><a href="续资治通鉴长编拾补_page32.html">32</a><a href="续资治通鉴长编拾补_page33.html">33</a><span>...</span><a href="续资治通鉴长编拾补_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
