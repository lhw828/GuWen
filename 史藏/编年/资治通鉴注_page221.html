<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 221 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 221 页/共 334 页
  </h1>
  <div class="content">
   资治通鉴卷第二百四
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪二十〔起强圉大渊献（丁亥），尽重光单阏（辛卯），凡五年。〕
则天顺圣皇后上之上〔后姓武氏，讳曌，并州文水人。后自制「曌」字，读与照同，音之笑翻。天宝八载，追上尊号曰则天顺圣皇后。〕
光宅元年〔（甲申、六八四）是年九月，改元光宅。〕
1春，正月，甲申朔，改元嗣圣，〔此太子即位踰年所改之元也。〕赦天下。
2立太子妃韦氏为皇后；擢后父玄贞自普州参军为豫州刺史。〔此豫州，本春秋沈、蔡二国之地，汉为汝南郡，宋文帝立司州，治悬瓠城，以为重镇，魏改豫州，唐因之，后避代宗讳，改为蔡州。〕
3癸巳，以左散骑常侍杜陵韦弘敏为太府节、同中书门下三品。〔自汉宣帝起杜陵邑，至后魏为县，属京兆；隋迁京城，始并杜陵入大兴县，唐改大兴曰万年。散，悉亶翻。骑，奇寄翻。〕
4中宗欲以韦玄贞为侍中，又欲授乳母之子五品官；裴炎固争，中宗怒曰：「我以天下与韦玄贞何不可！而惜侍中邪！」炎惧，白太后，密谋废立。二月，戊午，太后集百官于干元殿，裴与中书侍郎刘祎之、羽林将军程务挺、张虔勖〔汉置南北军，掌卫京师。南军若唐诸卫也，北军若唐羽林军也。汉武帝名羽林曰建章营骑，属光禄勋，后更名羽林骑，取六郡良家子及死事之孤为之。后汉置羽林监，南朝因之。后魏、周曰羽林率；随左、右屯卫所领兵名曰羽林。贞观中，置北衙七营兵，选才力骁勇者充，龙朔二字曰左、右羽林军，置大将军各一员，将军各二员，品同诸卫，统领北衙禁兵之法令，而督摄左右厢飞骑之仪仗，以统诸曹之职。取府兵、越骑、步射，以为羽林军士，大朝会，则执仗以卫阶陛，行幸则夹驰道为内仗。邪，音耶。祎，吁韦翻。〕勒兵入宫，宣太后令，废中宗为庐陵王，扶下殿。〔下，遐嫁翻。〕中宗曰：「我何罪﹖」太宗曰：「汝欲以天下与韦玄贞，何得无罪！」乃幽于别所。
己未，立雍州牧豫王旦为皇帝。〔雍，于用翻。〕政事决于太后，居睿宗于别殿，不得有所预。立豫王妃刘氏为皇后。后，德威之孙也。〔刘德威，审礼之父。〕
有飞骑十余人饮于坊曲，〔置飞骑见一百九十五卷贞观十二年。骑，奇寄翻。〕一人言：「向知别无勋赏，不若奉庐陵。」一人起，出诣北门告之。〔北门，玄武门也。〕座未散，皆捕得，系羽林狱。言者斩，余以知反不告皆绞；告者除五品宫。告密之端自此兴矣。
5壬子，以永平郡王成器为皇太子，睿宗之长子也。赦天下，改元文明。〔改嗣圣为文明。〕
庚申，废皇太孙重照为庶人，命刘仁轨专知西京留守事。流韦玄贞于钦州。〔旧志：钦州至京师五千二百五十一里。〕
太后与刘仁轨书曰：「昔汉以关中事委萧何，〔见汉高帝纪。〕今托公亦犹是矣。」仁轨上疏，辞以衰老不堪居守，〔守，式又翻。〕因陈吕后祸败事以申规戒。〔吕氏祸败事见汉高后纪。〕太后使秘书监武承嗣赍玺书慰谕之曰：「今以皇帝谅闇不言，〔玺，斯氏翻。闇，音阴。〕眇身且代亲政；远劳劝戒，复辞衰疾。〔复，扶又翻。〕又云『吕氏见嗤于后代，禄、产贻祸于汉朝』，〔朝，直遥翻；下同。〕引喻良深，愧慰交集。公忠贞之操，终始不渝，劲直之风，古今罕比。初闻此语，能不罔然；静而思之，是为龟镜。况公先朝旧德，遐迩具瞻，愿以匡救为怀，无以暮年致请。」
6辛酉，太后命左金吾将军丘神绩诣巴州，检校故太子贤宅以备外虞，其实风使杀之。〔风，读曰讽。〕神绩，行恭之子也。〔丘行恭为将，历事高祖、太宗。〕
7甲子，太后御武成殿，〔唐六典：洛阳宫南三门：中曰应天，左曰兴教，右曰光政。光政之内曰广运，其北曰明福，明福之东曰武成门，其内曰武成门，其内曰武成殿。〔皇帝帅王公以下上尊号。〔帅，读曰率。上，时掌翻。〕丁卯，太后临轩，遣礼部尚书武承嗣册嗣皇帝。自是太后常御紫宸殿，〔唐六典，洛阳宫不载紫宸殿。以西京大明宫准之，紫宸殿内朝也，其位置当在干元殿后。〕施惨紫帐以视朝。〔紫色之浅者为惨紫。朝，直遥翻。〕
8丁丑，以太常卿、检校豫王府长史王德真为侍中；〔句断。〕中书侍郎、检校豫王府司马刘祎之同中书门下三品。
9三月，弓亥，徙杞王上金为毕王，鄱阳王素节为葛王。
10丘神绩至巴州，幽故太子贤于别室，逼令自杀。〔考异曰：则天实录，贤死在二月丘神绩往巴州下。旧本纪在三月。唐历，遣神绩、举哀、追封皆有日。今从之。〕太后乃归罪于神绩，戊戌，举哀于显福门，〔显福门，意即明福门，六典避中宗讳，改「显」为「明」耳。〕贬神绩为迭州刺史。己亥，追封贤为雍王。〔雍，于用翻。〕神绩寻复入为左金吾将军。〔复，扶又翻。〕
11夏，四月，开府仪同三司、梁州都督滕王元婴薨。
12辛酉，徙毕王上金为泽王，拜苏州刺史；葛王素节为许王，拜绛州刺史。
13癸酉，迁庐陵王于房州；丁丑，又迁于均州故濮王宅。〔即贞观末濮王泰迁均州所居故宅。濮，博木翻。〕
14五月，丙申，高宗灵驾西还。
15闰月，以礼部尚书武嗣为太常卿、同中书门下三品。
16秋，七月，戊午，广州都督路元叡为昆仑所杀。〔昆仑国在林邑南，去交趾海行三百余日，习俗文字与婆罗门同。仑，卢昆翻。〕元叡闇懦，僚属恣横。〔横，户孟翻。〕有商舶至，〔舶，音白。〕僚属侵渔不已，商胡诉于元叡；元叡索枷，欲系治之。〔索，山客翻。枷，音加。〕群胡怒，有昆仑袖剑直登听事，〔听，读曰厅。〕杀元叡及左右十余人而去，无敢近者，〔近，其靳翻。〕登舟入海，追之不及。
17温州大水，〔后汉分章安之东瓯乡置永宁县，属会稽郡。晋分为永嘉郡，隋废郡为永嘉县，属栝州。武德五年，复于永嘉置嘉州；贞观五年，以县属栝州。上元二年，分置温州。〕流四千余家。
18突厥阿史那骨笃禄等寇朔州。
19八月，庚寅，葬天皇大帝于干陵，〔干陵在奉天县北五里梁山。〕庙号高宗。
20初，尚书左丞冯元常为高宗匠委，高宗晚年多疾，【章：十二行本「疾」下有「百司奏事」四字；乙十一行本同；孔本同；张校同。】每曰：「朕体中不佳，可与元常平章以闻。」元常尝密言「中宫威权太重，宜稍抑损」。高宗虽不能用，深以其言为然。及太后称制，四方争言符瑞；嵩阳令樊文献瑞石，太后命于朝示百官，〔朝，直遥翻。〕元常奏：「状涉谄诈，不可诬罔天下。」太后不悦，出为陇州刺史。〔旧志：陇州，京师西四百九十六里，至东都一千一百三十二里。〕元常，子琮之曾孙也。〔冯子琮仕于高齐。〕
21丙午，太常卿、同中书门下三品武承嗣罢为礼部尚书。
22栝州大水，流二千余家。
23九月，甲寅，赦天下，改元。〔改元光宅。〕旗帜皆从金色。〔帜，昌志翻。〕八品以下，旧服青者更服碧。〔青色之深者为碧。更，工衡翻。〕改东都为神都，宫名太初。又改尚书省为文昌台，左、右仆射为左、右相，六曹为天、地、四时六官；门下省为鸾台，中书省为凤阁，侍中为纳言，中书令为内史；御史台为左肃政台，增置右肃政台；〔左台专知京师百官及监诸军旅并承诏出使，右台专知诸州按察。杜佑曰：武后置左、右肃政台，左以察朝廷，右以澄郡县。后废右台，以其官隶左台。左台本御史台也。右台地，今太仆寺是也。〕其余省、寺、监、率之名，〔秘书、殿中二省，九卿寺，少府、将作、国子、军器等监，东宫十率。〕悉以义类改之。
24以左武卫大将军程务挺为单于道安抚大使，〔单，音蝉。使，疏吏翻。〕以备突厥。
25武承嗣请太后追王其祖，〔王，于况翻。〕立武氏七庙，太后从之。裴炎谏曰：「太后母临天下，当示至公，不可私于所亲。独不见吕氏之败乎！」太后曰：「吕氏以权委生者，故及于败。今吾追尊亡者，何伤乎！」对曰：「事当防微杜渐，不可长耳！」〔长，知两翻。〕太后不从。己巳，追尊太后五代祖克己为鲁靖公，妣为夫人；高祖居常为太尉、北平恭肃王，曾祖俭为太尉、金城义康王，祖华为太尉、太原安成王，考士彟为太师、魏定王；〔彟，一虢翻。〕祖妣皆为妃。裴炎由是得罪。又作五代祠堂于文水。〔文水县，旧受阳，隋开皇十一年更名，属并州。〕
时诸武用事，唐宗室人人自危，众心愤惋。〔惋，乌贯翻。〕会眉州刺史英公李敬业及弟盩厔令敬猷、〔汉武帝置盩厔县，属扶风；后汉、晋省，后魏复置，后周置周南郡；隋废郡，以盩厔县属京兆；唐置岐州。盩厔，音舟窒。〕给事中唐之奇、长安主簿骆宾王、〔唐赤县主簿，从八品上。〕詹事司直杜求仁〔唐詹事司直，正九品上，掌弹劾宫僚，纠举职事。〕皆坐事，敬业贬柳州司马，敬猷免官，之奇贬栝苍令，〔汉会稽回浦县，后汉更名章安；光武分章安县之南乡，置松阳县；隋分松阳之东界，置栝苍县，带栝州，以栝苍山名县。〕宾王贬临海丞，〔吴分章安，置临海县，属临海郡；隋废郡，以县属栝州；唐分带台州。〕求仁贬黟令。〔黟县，汉属丹杨郡，吴分属新安郡，隋、唐属歙州。黟，师古音伊，刘昫音硻。〕求仁，正伦之侄也。〔杜正伦事太宗、高宗。〕盩厔尉魏思温尝为御史，复被黜。〔复，扶又翻。〕皆会于扬州，〔旧志：扬州，京师东南二千七百五十三里，至东都一千七百四十九里。〕各自以失职怨望，乃谋作乱，以匡复庐陵王为辞。
思温为之谋主，使其党监察御史薛仲璋求奉使江都；〔江都县带扬州。监，古衔翻。使，疏吏翻。〕令雍州人韦超诣仲璋告变，云「扬州长史陈敬之谋反」。仲璋收敬之系狱。居数日，敬业乘传而至，〔雍，于用翻。传，知恋翻。〕矫称扬州司马来之官，云「奉密旨，以高州酋长冯子猷谋反，〔酋，慈由翻。长，知两翻。〕发兵讨之。」于是开府库，令士曹参军李宗臣就钱坊，驱囚徒、工匠【章：十二行本「匠」下有「数百」二字；乙十一行本同。】授以甲。斩敬之于系所；〔考异曰：实录作「薛璋」。御史台记云：「薛仲璋矫使扬府，与徐敬业等谋反，夜，与江都令韦知止子茂道计议。会曹参军阎识微发之，长史陈敬之不察，抑识微，令逊谢。仲璋佯事竟，还出郭门，群官毕从。其党韦超遮道告密，复留系问，遂斩敬之。」今事从实录，仲璋从台记。〕录事参军孙处行拒之，亦斩以徇，〔处，昌吕翻。〕僚吏无敢动者。遂起一州之兵，复称嗣圣元年。〔复，扶又翻，又如字。〕开三府：一曰匡复府，二曰英公府，三曰扬州大都督府。敬业自称匡复府上将，领扬州大都督。〔将，即亮翻。〕以之奇、求仁为左、右长史，宗臣、仲璋为左、右司马，思温为军师，宾王为记室，旬日间得胜兵十余万。〔胜，音升。〕
移檄州县，略曰：「伪临朝武氏者，〔朝，直遥翻。〕人非温顺，地实寒微。昔充太宗下陈，〔陈，列也。战国策曰：美人充下陈。〕尝以更衣入侍，〔卫子夫以更衣得幸汉武帝，宾王用此事。更，工衡翻。〕洎乎晚节，秽乱春宫。〔东宫，亦谓之奉宫，洎，其冀翻。〕密隐先帝之帝，阴图后庭之嬖，践元后于翚翟，〔翚翟，后服也。翚，音晖。〕陷吾君于聚麀。」〔记曰：夫惟禽兽无礼，故父子聚麀。麀，于求翻。〕又曰：「杀姊屠兄，〔姊，谓韩国夫人；兄谓元爽、元庆；事见二百一卷高宗干封元年。〕弒君鸩母，〔此以高宗晏驾及太原王妃之死为后罪。〕人神之所同嫉，天地之所不容。」又曰：包藏祸心，窃窥神器。君之爱子，幽于别宫；〔谓居睿宗于别殿。〕贼之宗盟，委之以重任。」〔谓用武承嗣等。〕又曰：「一抔之土未干，〔抔，蒲侯翻。干，音干。〕六尺之孤安在！」又曰：「试观今日之域中，竟是谁家之天下！」太后见檄，问曰：「谁所为﹖」或对曰：「骆宾王。」太后曰：「宰相之过也。人有如此才，而使之流落不偶乎！」
敬业求得人貌类故太子贤者，绐众云：「贤不死，亡在此城中，令吾属举兵。」〔绐，荡亥翻。〕因奉以号令。
楚州司马李崇福帅所部三县应敬业。〔楚州，本汉射阳、盐渎县地，晋置山阳郡，隋开皇初罢郡，十二年，置楚州，大业初，州废，唐初复置。帅，读曰率。所部三县：山阳、盐城、安宜也。〕盱眙人刘行举独据县不从，敬业遣其将尉迟昭攻盱眙。〔盱眙县，汉属临淮郡，后汉属下邳国，晋安帝分置盱眙郡，陈置北谯州，隋废为县，属江都郡，唐属楚州。盱眙，音吁贻。其将，即亮翻。尉，纡勿翻。〕诏【章：十二行本「诏」上有「行举拒却之」五字；乙十一行本同；孔本同；张校同；退斋校同。】以行举为游击将军，以其弟行实为楚州刺史。
甲申，以左玉钤卫大将军李孝逸为扬州道大总管，〔是年，改左、右领军卫为左、右玉钤卫。〕将兵三十万，以将军李知十、马敬臣为之副，以讨李敬业。
26武承嗣与其从父弟右卫将军三思以韩王元嘉、鲁王灵夔属尊位重，〔从，才用翻。二王皆高祖子。〕屡劝太后因事诛之。太后谋于执政，刘祎之、韦思谦皆无言；〔祎，吁韦翻。〕内史裴炎独固争，太后愈不悦。三思，元庆之子也。
及李敬业举兵，薛仲璋，炎之甥也，炎欲示闲暇，不汲汲议诛讨。太后问计于炎，对曰：「皇帝年长，〔长，知两翻。〕不亲政事，故竖子得以为辞。若太后返政，则不讨自平矣。」监察御史蓝田崔慽闻之，上言：〔监，古衔翻。上，时掌翻。〕「炎受顾托，大权在己，若无异图，何故请太后归政﹖」太后命左肃政大夫金城骞味道、〔左肃政大夫，左御史大夫也。兰州五泉县，本汉金城县，隋更名，高宗咸亨二年，复为金城县。风俗通：骞姓，闵子骞后。〕侍御史栎阳鱼承晔鞫之，〔汉高帝改栎阳县为万年县，后世因之，至隋并属京兆。唐改隋大兴县曰万年，以汉万年县复曰栎阳，属华州。栎，音药。〕收炎下狱。〔下，遐嫁翻。考异曰：新传云：「炎谋乘太后出游龙门，以兵执之，还政天子；会久雨，太后不出而止。」若炎实有此谋，则太后杀之宜矣。且炎为此谋，必有同党；当炎下狱，崔慽、李景谌辈，无事犹欲陷之，况有此迹，其同党能不首告乎！又朝野佥载：「裴炎为中书令，时徐敬业欲反，令骆宾王画计取裴炎同起事。宾王足踏壁，静思食顷，乃为谣曰：『一片火，两片火，绯衣小儿当殿坐。』教炎庄上小儿诵之，并都下童子皆唱。炎乃访学者令解之，召宾王，数啖以宝物锦绮，皆不言，又赂以音乐妓女骏马，亦不语；乃将古忠臣烈士图共观之，见司马宣王，宾王欻然起曰：『此英雄丈夫也！』即说自古大臣执政，多移社稷。炎大喜。宾王曰：『但不知谣谶何如耳。』炎告以谣言片火绯衣之事，宾王即下，北面而拜曰：『此真人矣！』遂与敬业等合谋。扬州兵起，炎从内应，书与敬业等合谋，唯有『青鹅』字。人有告者，朝臣莫之能解。则天曰：『此青字者十二月，鹅字者，我自与也。』遂诛炎。」此皆当时构陷炎所言耳，非其实也。〕炎被收，辞气不屈。或劝炎逊辞以免，炎曰：「宰相下狱，安有全理！」〔下，遐嫁翻；下同。〕
凤阁舍人李景谌证炎必反。〔凤阁舍人，中书舍人也。谌，氏壬翻。〕刘景先及凤阁侍郎义阳胡元范〔义阳，旧曰平阳，隋开皇初，改曰义阳。刘昫曰：义阳，汉平氏县之义阳乡也，魏分南阳置义阳郡，晋自石城徙居仁顺，今申州理所是也。〕皆曰：「炎社稷元臣，有功于国，悉心奉上，天下所知，臣敢明其不反。」太后曰：「炎反有端，顾卿不知耳。」对曰：「若裴炎为反，则臣等亦反也。」太后曰：「朕知裴炎反，知卿等不反。」文武间证炎不反者甚众，太后皆不听。俄并景先、元范下狱。丁亥，以骞味道检校内史同凤阁鸶台三品，李景谌同凤阁鸾台平章事。
27魏思温说李敬业曰：〔说，输芮翻。〕「明公以匡复为辞，宜帅大众鼓行而进，直指洛阳，〔帅，读曰率。〕则天下知公志在勤王，四面响应矣。」薛仲璋曰：「金陵有王气，且大江天险，足以为固，不如先取常、润，〔润州，江左为京口重镇，隋为延陵县，属江都郡。唐武德三年，置润州，取润浦以为州名。〕为定霸之基，然后北向以图中原，进无不利，退有所归，此良策也！」思温曰：「山东豪杰以武氏专制，愤惋不平，〔惋，乌贯翻。〕闻公举事，皆自蒸麦饭为粮，伸锄为兵，以俟南军之至。不乘此势以立大功，乃更蓄缩自谋巢穴，远近闻之，其谁不解体！」敬业不从，使唐之奇守江都，将兵渡江攻润州。〔按旧志，扬州至润州四十八里。润州古朱方之地，汉为丹徒县，吴为京口，置京督以镇，又为徐陵督。尔雅，绝高曰京。其城因山为垒，缘江为境，因谓之京口。晋为南徐州。隋置润州，取州东润浦为名，寻废州，唐复置。〕思温谓杜求仁曰：「兵势合则强，分则弱，敬业不并力渡淮，收山东之众以取洛阳，败在眼中矣！」
壬辰，敬业陷润州，执刺史李思文，〔考异曰：唐纪云：「李思文拒守四十余日而陷。」按敬业九月丁丑起兵，十一月庚申败，纔四十四日耳。今不取。〕以李宗臣代之。思文，敬业之叔父也，知敬业之谋，先遣使间道上变，〔使，疏吏翻。间，古苋翻。上，时掌翻。〕为敬业所攻，拒守久之，力屈而陷。思温请斩以徇，敬业不许，谓思文曰：「叔党于武氏，宜改姓武。」润州司马刘延嗣不降，〔降，户江翻。〕敬业将斩之，思温救之，得免，与思文皆囚于狱。刘延嗣，审礼从父弟也。〔刘审礼战没于青海。从，才用翻。〕曲阿令河间尹元贞引兵救润州，〔曲阿县，本云阳，秦始皇改曰曲阿。前汉属会稽郡，后汉属吴郡，晋属晋陵郡，隋属江都郡，唐属润州。河间，汉州乡县地，属涿郡，隋为河间县，属瀛州。〕战败，为敬业所擒，临以白刃，不屈而死。
28丙申，斩裴炎于都亭。〔洛阳都亭。〕炎将死，顾兄弟曰：「兄弟官皆自致，炎无分毫之力，今坐炎流窜，不亦悲乎！」籍没其家，无甔石之储。〔甔，都滥翻。〕刘景先贬普州刺史，【章：十二行本「史」下有「又贬辰州刺史」六字；乙十一行本同；孔本同；张校同；退斋校同。】胡元范流琼州而死。〔旧志，琼州至两京，与崖州道里相类。〕裴炎弟子太仆寺丞軎先，〔軎，直又翻。〕年十七，上封事请见言事。太后召见，诘之曰：「汝伯父谋反，尚何言﹖」軎先曰：「臣为陛下画计耳，〔上，时掌翻。见，贤遍翻。诘，去吉翻。为，于伪翻。〕安敢诉冤！陛下为李氏妇，先帝弃天下，遽揽朝政，〔朝，直遥翻。〕变易嗣子，疏斥李氏，封崇诸武。臣伯父忠于社稷，反诬以罪，戮及子孙。陛下所为如是，臣实惜之！陛下早宜复子明辟，高枕深居，则宗族可全；不然，天下一变，不可复救矣！」〔枕，之任翻。复，扶又翻。〕太后怒曰：「胡白，〔胡，何也；白，陈也；言何等陈白也。〕小子敢发此言！」命引出，軎先反顾曰：「今用臣言，犹未晚。」如是者三。太后命于朝堂杖之一百，长流瀼州。〔贞观十二年，李弘节遣钦州首领宁师古寻刘方故道，行达交趾，开拓夷、獠，置瀼州，取瀼水以名州也。旧志曰：瀼州无两京地里，北至容州二百八十二里；容州至京师五千九百一十里，至东都五千四百八十五里。瀼，而章翻。〕
炎之下狱也，郎将姜嗣宗使至长安，刘仁轨问以东都事，嗣宗曰：「嗣宗觉裴炎有异于常久矣。」仁轨曰：「使人觉之邪﹖」嗣宗曰：「然。」仁轨曰：「仁轨有奏事，愿附使人以闻。」〔下，遐嫁翻。将，即亮翻。使，疏吏翻。邪，音耶。〕嗣宗曰：「诺。」明日，受仁轨表而还，表言「嗣宗知裴炎反不言」。太后览之，命拉嗣宗于殿庭，绞于都亭。〔先拉其干，而后绞杀之。还，从宣翻，又音如字。拉，卢合翻。〕
29丁酉，追削李敬祖考官爵，发耱斲棺，复姓徐氏。
30李景谌罢为司宾少卿，〔是年改鸿胪为司宾。谌，氏壬翻。少，始照翻。〕以右史武康沈君谅、著作郎崔慽为正谏大夫、同平章事。
31徐敬业闻李孝逸将至，自润州回军拒之，屯高邮之下阿溪；〔高邮县，汉属广陵国，魏省，晋武帝复置；梁置广业郡，隋废郡，以高邮县属江都郡，唐属扬州。九域志：在州西北一百里。宋白曰：扬州天长县，本广陵县地，唐开元二十九年于下阿置千秋县，天宝五年改天长；梁曾于石梁置泾州。以此言之，盖下阿溪即今石梁河也。〕使徐敬猷逼淮阴，淮阴县，汉属临淮郡，晋属广陵郡，后魏置淮阴郡；隋废入山阳县，干封元年分山阳复置，属楚州。〕别将韦超、尉迟昭屯都梁山。〔盱眙县有都梁山。将，即亮翻；下同。尉，纡勿翻。〕
李孝逸军至临淮，〔临淮，泗州〕偏将雷仁智与敬业战不利，孝逸惧，按兵不进。【章：十二行本「进」下有「监军」二字；乙十一行本同；孔本同；张校同。】殿中侍御史魏元忠谓孝逸曰：「天下安危，在兹一举。四方承平日久，忽闻狂狡，注心倾耳以俟其诛。今大军久留不进，远近失望，万一朝廷更命他将以代将军，〔将，即亮翻。更，工衡翻。〕将军何辞以逃逗挠之罪乎！」〔逗，音豆。挠，奴教翻。〕孝逸乃引军而前。壬寅，马敬臣击斩尉迟昭于都梁山。
十一月，辛亥，以左鹰扬大将军黑齿常之为江南道大总管，讨敬业。〔是年，改左、右武卫为左、右鹰扬卫。〕
韦超拥众据都梁山，诸将皆曰：「超凭险自固，士无所施其勇，骑无所展其足；且穷寇死战，攻之多杀士卒，不如分兵守之，大军直趣江都，覆其巢穴。」支度使薛克杨【章：十二行本「杨」作「构」；乙十一行本同；孔本同；张校同。】曰：〔唐制，凡天下边军有支度使，以计军资粮仗之用，所费皆申度支会计，以长行旨为准。趣，七喻翻。使，疏吏翻。〕「超虽据险，其众非多。今多留兵则前军势分，少留兵则终为后患，〔少，诗沼翻。〕不如先击之，其势必举，举都梁，则淮阴、高邮望风瓦解矣！」魏元忠请先击徐敬猷，诸将曰：「不如先攻敬业，敬业败，则敬猷不战自擒矣。若击敬猷，则敬业引兵救之，是腹背受敌也。」元忠曰：「不然。贼之精兵，尽在下阿，乌合而来，利在一决，万一失利，大事去矣！敬猷出于博徒，不习军事，其众单弱，人情易摇，〔易，以豉翻。〕大军临之，驻马可克。敬业虽欲救之，计程必不能及。我克敬猷，乘胜而进，虽有韩、白不能当其锋矣！今不先取弱者而遽攻其强，非计也。」孝逸从之，引兵击超，超夜遁，进击敬猷，敬猷脱身走。
庚申，敬业勒兵阻溪拒守，后军总管苏孝祥夜将五千人，以小舟渡溪先击之，兵败，孝祥死，士卒赴溪溺死者过半。〔将，即亮翻。溺，奴狄翻。过，古禾翻。〕左豹韬卫果毅渔阳成三朗为敬业匠擒，〔是年，改左、右威卫为左、右豹韬卫。唐制，诸府各有果毅都尉：上府，从五品下；中府，正六品上；下府，从六品下。〕唐之奇绐其众曰：〔绐，荡亥翻。〕「此李孝逸也！」将斩之，三朗大呼曰：〔呼，火故翻。〕「我果毅成三朗，非李将军也。官军今大至矣，尔曹破在朝夕。我死，妻子受荣，尔死，妻子籍没，尔终不及我也！」遂斩之。
孝逸等诸军继至，战数不利。孝逸惧，欲引退，魏元忠与行军管记刘如柔言于孝逸曰：「风顺荻干，〔数，所角翻。干，音干。〕此火攻之利。」固请决战。敬业置陈既久，士卒多疲倦顾望，陈不能整；孝逸进击之，因风纵火，敬业大败，斩首七千级，溺死者不可胜纪。〔陈，读曰阵。胜，音升。〕敬业等轻骑走入江都，挈妻子奔润州，将入海奔高丽；〔丽，力知翻。〕孝逸进屯江都，分遣诸将追之。乙丑，敬业至海陵界，阻风，〔海陵县，汉属临淮，后汉、晋属广陵；梁置海陵郡，隋废郡为县，属江都郡，唐属扬州，今为泰州。九域志：扬州东至海陵界九十八里，又自海陵东至海一百七里。〕其将王那相斩敬业、敬猷及骆宾王首来降。〔考异曰：唐纪：「初，官军逆风不利，俄而风回甚劲，孝逸纵火，贼惧烧而溃。敬业、猷、之奇、求仁、宾王走归江都，焚簿书，携妻子潜算山下，手书召宗臣。敬业初与宗臣木契为约，时亡其契，宗臣疑而不赴，或云宗臣已归顺。敬业入海，欲奔东夷，至海陵界，阻风，伪将王那相斩之来降，余党赴水死。」今从实录、唐统纪。〕余党唐之奇、魏思温皆捕得，饯首神都，扬、润、楚三州平。
陈岳论曰：敬业苟能用魏思温之策，直指河、洛，专以匡复为事，纵军败身戮，亦忠义在焉。而妄希金陵王气，是真为叛逆，不败何待！
敬业之起也，使敬猷将兵五千，循江西上，〔将，即亮翻。上，时掌翻。〕略地和州。前弘文馆学士历阳高子贡帅乡里数百人拒之，敬猷不能西。以功拜朝散大夫、成均助教。〔历阳县，汉属九江郡，晋置历阳郡。暨至北齐与梁通和，置和州，隋、唐因之。后改国子监为成均监。按唐六典：弘文馆，以五品以上为学士。国子助教则从六品上耳，掌佐博士分经以教授。朝散大夫，从五品下。帅，读曰率。朝，直遥翻。散，悉荐翻。〕
32丁卯，郭待举罢为左庶子；以鸾台侍郎韦方质为凤阁侍郎、同平章事。方质、云起之孙也。〔韦云起仕隋、唐之间。〕
33十二月，刘景先又贬吉州员外长史，郭待举贬岳州刺史。〔岳州，京师东南二千二百三十七里，至东都一千八百一十六里。〕
初，裴炎下狱，单于道安抚大使、左武卫大将军程务挺密表申理，由是忤旨。〔下，遐嫁翻。单，音蝉。使，疏吏翻。忤，五故翻。〕务挺素与唐之奇、杜求仁善，或谮之曰，「务挺与裴炎、徐敬业通谋。」癸卯，遣左鹰扬将军裴绍业即军中斩之，〔考异曰：唐统纪曰：「既而太后震怒，召群臣谓曰：『朕于天下无负，群臣皆知之乎﹖』群臣曰：『唯。』太后曰：『朕事先帝二十余年，忧天下至矣！公卿富贵，皆朕与之；天下安乐，朕长养之。及先帝弃群臣，以天下托顾于朕，不爱身而爱百姓。今为戎首，皆出于将相群臣，何负朕之深也！且卿辈有受遗老臣，倔强难制过裴炎者乎﹖有将门贵种，能纠合亡命过徐敬业者乎﹖握兵宿将，攻战必胜过程务挺者乎﹖此三人者，人望也，不利于朕，朕能戮之。卿等有能过此三者，掌即为之；不然，须革心事朕，无为天下笑。』群臣顿首，不敢仰视，曰：『唯太后所使。』恐武后亦不至轻浅如此。」今不取。〕籍没其家。突厥闻务挺死，所在宴饮相庆；又为务挺立祠，〔为，于伪翻。〕每出师，必祷之。
太后以夏州都督王方翼与务挺连职，素相亲善，且废后近属，征下狱，〔夏，户雅翻。下，遐嫁翻。〕流崖州而死。〔旧志：崖州至京师七千四百六十里，至东都六千三百里。〕
垂拱元年〔（乙酉、六八五）〕
1春，正月，丁未朔，赦天下，改元。
2太后以徐思文为忠，特免缘坐，拜司仆少卿。〔缘坐者，缘亲党而坐罪也。光宅改太仆为司仆。〕谓曰：「敬业改卿姓武，朕今不复夺也。」〔复，扶又翻。考异曰：实录云：「思文表请改姓武，许之。」盖太后有此言，思文因请之也。今从唐纪。〕
3庚戌，以骞味道守内史。〔内史，史书令。〕
4戊辰，文昌左相、同凤阁鸾台三品乐城文献公刘仁轨薨。〔文昌左相，即尚书左仆射。〕
5二月，癸未，制：「朝堂所置登闻鼓及肺石，〔登闻鼓在西朝堂，肺石在东朝堂。朝，直遥翻。〕不须防守，有挝鼓立石者，令御史受状以闻。」〔挝，则瓜翻。〕
6乙巳，以春官尚书武承嗣、秋官尚书裴居道、〔光宅以礼部为春官，刑部为秋官。尚，辰羊翻。嗣，祥吏翻。〕大肃政大夫韦思谦〔右肃政大夫，右御史大夫。〕并同凤阁鸾台三品。
7突厥阿史那骨笃禄等数寇边，以左玉钤卫中郎将淳于处平为阳曲道行军总管，击之。〔厥，九勿翻。数，所角翻。钤，其廉翻。将，即亮翻。处，昌吕翻。阳曲县自汉以来属太原郡，隋恶其名，改曰阳直。武德三年，分置汾阳县，七年，省阳直县，改汾阳为阳曲县，仍移治阳直。〕
8正谏大夫、同平章事沈君谅罢。
9三月，正谏大夫、同平章事崔慽罢。
10丙辰，迁庐陵王于房州。〔旧志：房州，京师南一千一百九十五里，至东都一千一百八十五里。杜佑曰：房州，古麋、庸二国之地，春秋楚子败麋师于房渚，即此。曹魏为新城郡竹山县。则古庸国，秦、汉之上庸县也。〕
11辛酉，武承嗣罢。
12辛未，颁垂拱格。
13朝士有左迁诣宰相自诉者，内史骞味道曰：「此太后处分。」〔朝，直遥翻。处，昌吕翻。分，扶问翻。〕同中书门下三品刘祎之曰：「缘坐改官，由臣下奏请。」太后闻之，夏，四月，丙子，贬味道为青州刺史，加祎之太中大夫。〔太中大夫，从四品上。刘炜之本职豫王府司马。王府司马，从四品下。〕谓侍臣曰：「君臣同体，岂得归恶于君，引善自取乎！」
14癸未，突厥寇代州；淳于处平引兵救之；至忻州，为突厥所败，〔败，补迈翻。〕死者五千余人。
15丙【章：十二行本「丙」上有「五月」二字；乙十一行本同；孔本同；张校同。】午，以裴居道为内史。纳言王德真流象州。〔象州至京师四千九百八十九里。〕
16己酉，以冬官尚书苏良嗣为纳言。〔光宅改工部为冬官。〕
18壬申，韦方质同凤阁鸾台三品。
19六月，天官尚书韦待价同凤阁鸾台三品。〔光宅改吏部为天官。〕待价，万石之兄也。
20同罗、仆固等诸部叛，遣左豹韬卫将军刘敬同发河西骑士出居延海以讨之，〔甘州删丹县北渡张掖河，西北行，出合黎山峡口，傍河东壖，屈曲东北行千里，有宁寇军，军东北有居延海。骑，奇寄翻。〕同罗、仆固等皆败散。敕侨置安北都护府于同城以纳降者。〔同城，即删丹之同城守捉，天宝二载改为宁寇军。降，户江翻。〕
21秋，七月，己酉，以文昌左丞魏玄同为鸾台侍郎、同凤阁鸾台三品。〔文昌左丞，即尚书左丞。〕
22诏自今祀天地，高祖、太宗、高宗皆配坐；〔坐，徂卧翻。〕用凤阁舍人元万顷等之议也。
23九月，丁卯，广州都督王果讨反獠，平之。〔獠，鲁皓翻。〕
24冬，十一月，癸卯，命天官尚书韦待价为燕然道行军大总管以讨吐蕃。〔燕，因肩翻。吐，从暾入声。〕初，西突厥兴昔亡、继往绝可汗既死，十姓无主，部落多散亡，大后乃擢兴昔亡之子左豹韬卫翊府中郎将元庆〔唐诸卫皆有翊府中郎将、郎将。将，即亮翻。〕为左玉钤卫将军，兼昆陵都护，袭兴昔亡可汗押五咄陆部落。〔钤，其廉翻。可，从刊入声。汗，音寒。咄，当没翻。〕
25麟台正字射洪陈子昂〔光宅改秘书省为麟台正字，正九品下，掌刊正文字。射洪县，属梓州，汉郪县地；后魏分置射江县，以娄缕滩东六里有射江；西魏讹为射洪。〕上疏，以为：「朝廷遣使巡察四方，不可任非其人，〔上，时掌翻。使，疏吏翻；下同。〕及刺史、县令，不可不择。比年百姓疲于军旅，不可不安。」〔比，毗至翻。〕其略曰：「夫使不择人，则黜陟不明，刑罚不中，〔夫，音扶。中，竹仲翻。〕朋党者进，贞直者退；徒使百姓修饰道路，送往迎来，无所益也。谚曰：『欲知其人，观其所使。』不可不慎也。」又曰：「宰相，陛下之腹心；刺史、县令，陛下之手足；未有无腹心手足而能独理者也！」又曰：「天下有危机，祸福因之而生，机静则有福，机动则有祸，百姓是也。百姓安则乐其生，〔乐，音洛。〕不安则轻其死，轻其死则无所不至，祅逆乘衅，天下乱矣！」〔祅，于乔翻。〕又曰：「隋炀帝不知天下有危机，而信贪佞之臣，冀收夷狄之利，卒以灭亡，〔卒，子恤翻。〕其为殷鉴，岂不大哉！」
26太后修故白马寺，以僧怀义为寺主。〔姚思廉曰：汉明帝时，西域以白马负佛经送洛，因立白马寺。魏收曰：汉立白马寺于洛城雍关西。按此故洛城也；唐之洛城，乃隋所迁。〕怀义，鄠人，〔鄠，音户。〕本姓冯，名小宝，卖药洛阳市，因千金公主以进，〔千金公主，高祖女。〕得幸于太后；太后欲令出入禁中，乃度为僧，名怀义。又以其家寒微，令与驸马都尉薛绍合族，命绍以季父事之。〔薛绍尚后女太平公主。〕出入乘御马，宦者十余人侍从；〔从，才用翻。〕士民遇之者皆奔避，有近之者，〔近，其靳翻。〕辄挝其首流血，〔挝，其瓜翻。〕委之而去，任其生死。见道士则极意殴之，仍髡其发而去。朝贵皆匍匐礼谒，〔殴，乌口翻。朝，直遥翻。匍，蒲乎翻。匐，蒲北翻。〕武承嗣、武三思皆执僮仆之礼以事之，为之执辔，〔为，于伪翻。〕怀义视之若无人。多聚无赖少年，度为僧，纵横犯法，〔少，诗照翻。横，下孟翻。〕人莫敢言。右台御史冯思勖屡以法绳之，〔右台，右肃政台也。〕怀义遇思勖于途，令从者殴之，几死。〔几，居依翻。〕
二年〔（丙戌、六八六）〕
1春，正月，太后下诏复政于皇帝。睿宗知太后非诚心，奉表固让；太后复临朝称制。〔复，扶又翻。朝，直遥翻。〕辛酉，赦天下。
2二月，辛未朔，日有食之。
3右卫大将军李孝逸既克徐敬业，声望甚重；武承嗣等恶之，数谮于太后，左迁施州刺史。〔恶，乌路翻。数，所角翻。施州，汉巫县地；吴分巫，立沙渠县；后周于县置施州，隋废州为清江郡，唐复置施州。在京师南二千七百九里，至东都二千八百一十里。〕
4三月，戊申，太后命铸铜为匦：【章：十二行本「匦」下有「置之朝堂以受天下表疏铭」十一字；乙十一行本同；孔本同；张校同；退斋校同。】〔匦，居洧翻。〕其东曰「延恩」，献赋颂、求仕进者投之；南曰「招谏」，言朝政得失者投之；西曰「伸冤」，有冤抑者投之；北曰「通玄」，言天象灾变及军机秘计者投之。〔四匦，各依其方色。〕命正谏、补阙、拾遗一人掌之，〔正谏，即谏议大夫也。垂拱元年，置左、右补阙各一人，从七品上；左、右拾遗各二人，从八品上；掌供奉讽谏，行立次左、右史之下；左属门下省，右属中书省。〕先责识官，〔识官，犹今之保识。〕乃听投表疏。〔疏，所去翻。〕
徐敬业之反也，侍御史鱼承晔之子保家教敬业作刀车及弩，敬业败，仅得免。太后欲周知人间事，保家上书，请铸铜为匦以受天下密奏。〔上，时掌翻。〕其器共为一室，中有四隔，上各有窍，以受表疏，可入不可出。太后善之。〔考异曰：统纪、唐历皆云八月作铜匦。今从实录、旧本纪。又朝野佥载作「鱼思咺」，云「上欲作匦，召工匠，无人作得者。思咺应制为之，甚合规矩，遂用之。」今从御史台记。〕未几，其怨家投匦〔怨，于元翻。几，居岂翻。〕告保家为敬业作兵器，杀伤官军甚众，遂伏诛。〔为，于伪翻。〕
太后自徐敬业之反，疑天下人多图己，又自以久专国事，且内行不正，〔行，下孟翻。〕知宗室大臣怨望，心不服，欲大诛杀以威之。乃盛开告密之门，有告密者，臣下不得问，皆给驿马，〔唐制：乘传日四驿，乘驿日六驿。凡给马者，一品八匹，二品六匹，三品五匹，四品、五品四匹，六品三匹，七品以下二匹。给传乘者，一品十马，二品九马，三品八马，四品、五品四马，六品、七品二马，八品、九品一马。三品已上敕召者，给四马，五品三马，六品已下有差。一驿，三十里。〕供五品食，〔唐六典：四品、五品，常食料七盘，每日细米二升，面二升三合，酒一升半，羊肉三分，瓜两颗，盐、豉、葱、姜、葵、韭之属各有差。新唐志：五品食料，杂用钱月六百。〕使诣行在。虽农夫樵人，皆得召见，廪于客馆，〔客馆，属鸿胪寺典客令。廪者，廪给之。见，贤遍翻。〕所言或称旨，则不次除官，〔称，尺证翻。〕无实者不问。于是四方告密者蜂起，人皆重足屏息。〔重，直龙翻。屏，必郢翻。〕
有胡人索元礼，〔索，苏各翻。〕知太后意，因告密召见，擢为游击将军，令案制狱。〔见，贤遍翻。令，力丁翻。〕元礼性残忍，推一人必令自变量十百人，太后数召见赏赐以张其权。〔数，所角翻。张，知亮翻。〕元礼性残忍，推一人必令自变量十百人，太后数召见赏赐以张其权。〔数，所角翻。张，知亮翻。〕于是尚书都事长安周兴、〔唐尚书都省有都事，管诸司主事、令史。尚，辰羊翻。〕万年人来俊臣之徒效之，纷纷继起。兴累迁至秋官侍郎，俊臣累迁至御史中丞，相与私畜无赖数百人，〔畜，吁玉翻。〕专以告密为事；欲陷一人，辄令数处俱告，事状如一。俊臣与司刑评事洛阳万国俊〔光宅改大理为司刑评事，从八品，掌出使推劾。〕共撰罗织经数千言，教其徒网罗无辜，织成反状，构造布置，皆有支节。太后得告密者，辄令元礼等推之，竞为讯囚酷法，【章：十二行本「法」下有「作大枷」三字；乙十一行本同；孔本同；张校同。】有「定百脉」、「突地吼」、「死猪愁」、「求破家」、「反是实」等名号。或以椽关手足而转之，谓之「凤皇晒翅」；或以物绊其腰，引枷向前，谓之「驴驹拔撅」；〔椽，重缘翻。晒，所卖翻。绊，博慢翻。撅，其月翻。〕或使跪捧枷，累甓其上，谓之「仙人献果」；或使立高木，【章：十二行本「木」下有「之上」二字；乙十一行本同；孔本同。】引枷尾向后，谓之「玉女登梯」；或倒悬石缒其首，或以醋灌鼻，或以铁圈毂其首而加楔，〔枷，音加。甓，扶历翻。缒，驰伪翻。圈，丘员翻。毂，呼角翻，急东也。楔，先结翻。〕至有脑裂髓出者。每得囚，辄先陈其械具以示之，皆战栗流汗，望风自诬。每有赦令，俊臣辄令狱卒先杀重囚，然后宣示。太后以为忠，益宠任之。中外畏此数人，甚于虎狼。
麟台正字陈子昂上疏：〔上，时掌翻。疏，所据翻。〕以为：「执事者疾徐敬业首乱唱祸，将息奸源，穷其党与，遂使陛下大开诏狱，重设严刑，有迹涉嫌疑，辞相逮引，莫不穷捕考按。至有奸人荧惑，乘险相诬，纠告疑似，冀图爵赏，恐非伐罪吊人之意也。臣窃观当今天下，百姓思安久矣，故扬州构逆，殆有五旬，而海内晏然，纤尘不动。陛下不务玄默以救疲人，而反任威刑以失其望，臣愚暗昧，窃有大惑。伏见诸方告密，囚累百千辈，及其穷竟，百无一实。陛下仁恕，又屈法容之，遂使奸恶之党快意相雠，睚鈪之嫌即称有密，一人被讼，〔被，皮义翻。〕百人满狱，使者推捕，冠盖如市。或谓陛下爱一人而害百人，天下喁喁，〔喁，鱼容翻。〕莫知宁所。臣闻隋之末代，天下犹平，杨玄感作乱，不踰月而败。天下之弊，未至土崩，蒸人之心，犹望乐业。〔蒸人，犹蒸民也，避太宗讳，改「民」为「人」。乐，音洛。〕炀帝不悟，遂使兵部尚书樊子盖专行屠戮，大穷党与，海内豪士，无不罹殃；遂至杀人如麻，流血成泽，〔事见一百八十二卷大业九年。〕天下靡然，始思为乱，于是雄杰并起而隋族亡矣。夫大狱一起，不能无滥，冤人吁嗟，感伤和气，群生疠疫，水旱随之，人既失业，则祸乱之心怵然而生矣。古者明王重慎刑法，盖惧此也。昔汉武帝时巫蛊狱起，使太子奔走，兵交宫阙，无辜被害者以千万数，宗庙几覆；赖武帝得壶关三老书，廓然感悟，夷江充三族，〔事见二十二卷汉武帝征和二年、三年。几，居依翻。〕余狱不论，天下以安尔。古人云：『前事之不忘，后事之师。』〔史记太史公之言。〕伏愿陛下念之！」太后不听。
5夏，四月，太后铸大仪，置北阙。〔北阙盖在玄武门外。〕
6以岑长倩为内史。六月，辛未，以苏良嗣为左相，同凤阁鸾台三品韦待价为右相。己卯，以韦思谦为纳言。
  </div>
  <div class="pagination">
   <a href="资治通鉴注_page220.html">
    上一页
   </a>
   <span>
    ...
   </span>
   <a href="资治通鉴注_page216.html">
    216
   </a>
   <a href="资治通鉴注_page217.html">
    217
   </a>
   <a href="资治通鉴注_page218.html">
    218
   </a>
   <a href="资治通鉴注_page219.html">
    219
   </a>
   <a href="资治通鉴注_page220.html">
    220
   </a>
   <span class="current-page">
    221
   </span>
   <a href="资治通鉴注_page222.html">
    222
   </a>
   <a href="资治通鉴注_page223.html">
    223
   </a>
   <a href="资治通鉴注_page224.html">
    224
   </a>
   <a href="资治通鉴注_page225.html">
    225
   </a>
   <a href="资治通鉴注_page226.html">
    226
   </a>
   <span>
    ...
   </span>
   <a href="资治通鉴注_page222.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
