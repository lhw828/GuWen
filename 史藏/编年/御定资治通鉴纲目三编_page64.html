<!DOCTYPE html>
<html>
 <head>
  <meta charset="utf-8"/>
  <title>
   御定资治通鉴纲目三编 - 第 64 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定资治通鉴纲目三编 - 第 64 页/共 73 页
  </h1>
  <div class="content">
   【帝惩魏忠贤祸乃有是诏寻又申廷臣交结内侍之禁颁谕谆戒之】
　　尊熹宗皇后为懿安皇后
　　三月徳陵
　　【谥曰尧天阐道敦孝笃友章文襄武靖穆庄勤悊皇帝庙号熹宗】质实【徳陵在昌平州防锁山擅子峪西南距永陵一里　明史赞曰明自嘉靖而后纲纪日已陵夷神宗末废壊极矣虽有刚明英武之君已难复振而重以帝之昬庸妇寺窃柄滥赏淫刑忠良惨祸亿兆离心虽欲不亡何可得哉】
　　天赤如血
　　【是月辛巳昧爽也占者云是主大旱且兵征】
　　施鳯来张瑞图罢
　　【鳯来素无节概以和柔自媚于世瑞图务迎合魏忠贤会试发策言古之用人者初不设君子小人之名分别起于孔子其谬妄如此忠贤生祠碑文多出其手书诏防褒美忠贤词极骈丽皆瑞图笔也至是御史罗元賔疏劾鳯来等畧论给綍之重任总归阉宦之权衡欲尚公则尚公欲封爵则封爵欲建祠则建祠欲诛杀削夺则诛杀削夺情面多而担当少爵禄重而谋国轻遂使黄扉为置邮之所辅臣若执簿之官悮国徇私莫此为甚帝是其言鳯来瑞图遂俱乞罢】质实【罗元賔防稽人】
　　赠防寃陷诸臣
　　【诸忤忠贤致死若杨涟左光斗魏大中周朝瑞袁化中顾大章周起元缪昌期周顺昌周宗建黄尊素李应升万燝皆赠官录一子王之宷复官丁干学吴裕中刘铎吴懐贤苏继欧张汶亦获赠防诏死祸尤烈者并予諡而是时姚希孟以词臣持物论雅不善光斗宗建力尼之遂多不获諡给事中瞿式耜讼诸臣寃称涟大中顺昌为清中之清忠中之忠乃諡涟忠烈大中忠节顺昌忠介既而赵南星邹元标髙攀龙冯従吉并赠官赐諡】质实【杨涟赠太子太保兵部尚书左光斗赠右都御史魏大忠周顺昌赠太常卿周朝瑞赠大理卿周起元赠兵部右侍郎缪昌期赠詹事兼侍读学士袁化中顾大章周宗建黄尊素李应升赠太仆卿万燝赠光禄卿福王时追諡光斗朝瑞宗建应升忠毅化中忠愍大章裕愍起元忠恵昌期文贞尊素忠端燝忠贞丁干学赠侍读学士刘绎赠太仆少卿吴懐贤赠工部主事苏继欧赠太常卿吴裕中张汶赠防有差赵南星赠太子太保諡忠毅邹元标赠太子大保吏部尚书諡忠介髙攀龙赠太子少保兵部尚书諡忠宪冯従吾赠太子太保谥防定瞿式耜字起由常熟人明挂王时殉节　本朝乾隆四十一年追諡忠宣】
　　夏四月以袁崇焕督师蓟辽
　　【初崇焕以忤忠贤去忠贤既伏诛廷臣争请召崇焕至是进兵部尚书督师蓟辽兼督登莱天津军务所司敦廹上道比至都帝召见平台咨以方畧对曰臣受陛下特眷愿假便宜计五年全辽可复帝退少憇时廷臣咸在给事中许誉卿叩以五年之畧崇焕言圣心焦劳聊以相慰耳誉卿曰上英明安可漫对异日按期接效奈何崇焕抚然自失顷之帝出即奏言东事本不易竣陛下既委臣臣安敢辞难但五年内户部转军饷工部给噐械史部用人兵部调兵选将须中外事事相应方克有济帝为饬四部臣如其言崇焕又言以臣之力守金辽有余调众口不足一出国门便成万里忌能妬功夫岂无人即不以权力掣臣肘亦能以意见乱臣谋帝起立倾聴谕之曰卿勿疑虑朕自有主持大学士刘鸿训等复请赐崇焕尚方剑假之便宜帝悉従之崇焕又以前此熊廷弼孙承宗皆为人所排搆不得竟其志乃上言恢复之计不外臣昔年以辽人守辽土以辽土养辽人守为止着战为竒着和为旁着之説法在渐不在骤在实不在虚此臣与诸臣所能为至用人之人与为人用之人皆至尊司其钥何以任而勿贰信而勿疑葢驭边臣与廷臣异军中可惊可疑者殊多但当论成败之大局不必摘一言一行之微瑕事任既重为怨实多诸有利于封疆者皆不利于此身者也是以为边臣甚难臣非过虑但中有所危不得不告帝优诏答之】质实【许誉卿字公实松江华亭人】
　　五月李国罢
　　【国与魏忠贤同乡然每持正论刘志选梁梦环劾张国纪以撼中宫赖国调防之国纪得免罪王化贞之弃广宁列城皆走惟廵按御史方震孺保前屯无动而忠贤素衘震鑐嗾其党诬劾之坐赃拟绞寻扬州知府刘绎呪诅之狱起又诬震孺与交通坐大辟系狱国力为保全帝初即位以登极恩进左柱国少师兼太子太师吏部尚书中极殿大学士国子监生胡焕猷以劾国等禠衣冠国荐复之时人称为长者至是乞归荐韩爌孙承宗自代卒于家赠太保谥文敏】
　　毁三朝要典
　　【魏忠贤既诛其党杨维垣等防持旧局上疏力诋东林与崔魏并信为邪党编修倪元璐再疏攻驳柄国者两解之元璐寻上言请毁三朝要典畧曰挺击红丸移宫三义閧于清流而三朝要典一书成于逆防其议可兼行其书必当连毁葢当时起事兴议盈廷互讼主挺击者力防东宫争挺击者计安神祖主红丸者伏义之言争红丸者原情之论主移宫者弭变于机先争移宫者持平于事后数者各有其是不可偏非总在逆珰未用之先虽甚水火不害埙箎此一局也既而杨涟二十四罪之疏发魏广微此辈门户之説兴于是逆珰杀人则借三案羣小求富贵则借三案经此二借而三案面目全非矣故凡推辞归孝于先皇正其颂徳称功于义父此又一局也网自宻而犹疑有遗鳞势已成而或忧其翻局崔魏诸奸始创立私编标题要典以之批根今日则众正之党碑以之免死他年即上公之铁券又一局也由此观之三案者天下之公议要典者魏氏之私书三案是三案要典自要典今为金石不刋之论者诚未深思臣谓翻即纷嚣改亦多事唯有毁之而已夫以阉防之权而役史臣之笔亘古未闻当毁一未易代而有编年不直书而加论断若曰彷佛明伦规模大典则是魏忠贤欲与肃皇帝争圣崔呈秀可与张孚敬比贤悖逆非伦当毁二矫诬先帝伪撰宸篇既不可比司马光资治通鉴之书亦不得援宋神宗手制序文之例假窃诬妄当毁三况史局将开馆抄具备七载非难稽之世实録冇本等之书何事留此骈枝供人唾詈当毁四疏上帝从之遂焚其书侍讲孙之獬忠贤党也闻之诣阁大哭天下笑之】质实【倪元璐字玉汝上虞人孙之獬淄川人】
　　六月来宗道杨景辰罢
　　【宗道代李国为首辅事多诡随编修倪元璐屡言时事宗道笑曰渠何事多言词林故事止香茗耳时谓宗道为清客宰相景辰先与宗道为要典副总裁一徇奸党指及朝局已变乃请毁要典言官交章劾之遂与宗道同罢】
　　秋七月浙江海溢
　　【是月壬午杭嘉绍三府海啸坏民居数万间溺数万人海宁萧山尤甚】
　　海寇郑芝龙降
　　【芝龙少与弟芝虎従海盗顔振泉为寇振泉死众盗无所统约共祷于神植剑米斛中递拜之剑动者推为长芝龙预藏磁石袖间甫拱手剑跃出遂雄长海上以已泉人不寇泉令其党刘香寇之泉州官史招芝龙降芝龙来受命芝虎不従噪而去猖獗如故然芝龙长败官军不追获将士释不杀当事知芝龙终可抚复遣使谕之竟偕芝虎降而其党李魁竒钟斌旋叛去与香仍为盗熊文灿廵抚福建善遇芝龙颇得其力魁竒屡抗官军守备莫兆燫战殁芝龙击擒之又败斌于泉州斌投海死香连犯闽广沿海邑广州都司许当辰勦香殁于阵文灿议招抚贼佯许之文灿遽遣参政洪云蒸等入贼舟宣谕被执文灿惧委罪云蒸言官劾之帝勅文灿戴罪自効乃令芝龙以逰击为先锋合广东兵击香海上大败之香胁云蒸止兵云蒸大呼曰贼穷矣急击勿失遂遇害香自焚其舟以死　按明史施邦曜传盗刘香李魁竒横海上邦曜絷香母诱之香就擒魁竒援郑芝龙事请抚邦曜言于廵抚邹维琏讨平之与熊文灿传所载互殊葢传闻异辞也】质实【郑芝龙泉州南安人熊文灿贵州永宁卫人莫兆燫同安人许当辰余杭人洪云蒸长沙人　本朝乾隆四十一年追諡兆燫云蒸烈愍当辰节愍】
　　革广宁及蓟镇塞外诸部嵗赏
　　【故事广宁塞外兆哈诺穆图固英及蓟镇喀尔沁三十六家嵗授抚赏至是尽革去之防嵗饥诸部请粟复不许遂归诚于我大清】
　　宁夏兵变
　　【四川湖广兵戎宁逺者以缺饷四月大噪余十三营起应之防廵抚毕自肃总兵官朱梅通判张世荣推官苏涵淳于樵楼上兵备副使郭广初至括二万金以散不厌贷商民足五万乃解自肃疏引罪走中左所自经死袁崇焕以八月抵闗闻变驰与广密谋宥首恶张正朝张思顺令捕十五人戮之市斩知谋中军吴国琦责参将彭簪古黜都司左良玉等四人发正朝思顺前锋立功世荣防淳以贪虐致变亦斥之独都司程大乐一营不従变特为奨励一方乃靖先是闗外止设总兵官一人崔呈秀欲用其私党増设三四人故权势相衡臂指不运寻定设二人而掣肘如故朱梅将解任崇焕请合宁锦为一镇仍以总兵官祖大夀驻锦州加中军副将何可纲都督佥事代梅驻宁逺而移蓟镇赵率教于闗门闗内外止设二大因极称三人才谓臣自期五年専借此三人当与臣相终始届期不效臣手戮三人而身归死于司败帝可之崇焕遂留镇宁逺又请罢宁逺及登莱巡抚不设帝亦报可时度支大绌锦州蓟镇兵相继哗户部尚书毕自严言一嵗之出浮于所入一百一十三万冇竒而内供召买不与焉帝命廷臣各陈所见自严择其可者列上増盐引议鼔铸括杂税覈隐田税寺产诸事皆琑屑权宜之计民以重困】质实【毕自肃自严皆淄川人自严字景曽左良玉字昆山临清人祖大夀何可纲皆辽东人】
　　九月京师地震
　　冬十月大学士刘鸿训免寻遣戍
　　【先是忠贤虽败其党犹满朝满路新进者羣抨击之诸执政尝与忠贤共事不敢显为别白鸿训至阁毅然主持斥杨维垣李恒茂杨所修由景新孙之獬阮大铖徐绍吉张纳李旧贾继春霍维华等人情大快而御史袁鸿勋史髙捷本由维垣辈进思合谋攻去鸿训则党人可安也鸿郧乃言所修继春维垣夹攻表里之奸有功无罪而诛锄自三臣始又诋鸿训使朝鲜满载貂参而归锦衣佥事张道濬亦奸攻鸿训鸿训奏辩给事中顔继祖言鸿训朝鲜之役舟败仅以身免乞谕鸿训入直共筹安攘之策至鸿勋之借题倾人道濬之出位乱政非重创未有己也帝是之给事中邓英乃尽发鸿勋赃私且言鸿勋以千金贽维垣得御史帝怒落鸿勋职候勘已而髙捷上疏言鸿训斥击奸之维垣所修继春大铖而不纳孙之獬流涕忠言谬主焚毁要典以便私党孙慎行进用帝责以防言停其俸史复佐捷攻之言路多不直两人两人遂罢去时帝数召见廷臣鸿训应对独敏谓民困由吏失职请帝久任责成以尚书毕自严善治赋王在晋善治兵请帝加倚信帝初甚向之闗内兵以缺向鼓噪帝意责户部而鸿训请发帑三十万示不测思由是失帝指未防而有改敇书之事旧例督京营者不辖廵军恵安伯张庆余总督京营敕内有兼辖捕营语提督郑其心以侵职论之命覈中书行贿改之故下舍人田嘉璧狱给事中李觉斯言藁其兵部送辅臣裁定乃令中书缮写写讫复审视进呈兵部及辅臣皆当问帝心疑其事乃御便殿问诸阁臣皆谢不知帝怒给事中张鼎延御史王道直咸言庆臻行贿有迹不知谁主使御史吴玉言主使者鸿训也庆臻曰改敕乃中书事臣实不预知且増辖捕卒取利防何乃行重贿帝叱之阅兵部掲有鸿训批西司房语嘉璧亦诬伏受鸿恩指事遂不可解而侍郎张鳯翔诋之尤力阁臣李标钱龙锡言鸿训不能有此请更察访帝曰事已大着何更访为促令拟防标等逡巡未上礼部尚书何如宠为鸿训立辩帝意卒不可回乃拟防鸿训庆臻并革职候勘无何御史田时震劾鸿训用田仰廵抚四川纳贿二千金给事中阎可陞劾副都御史贾毓祥由贿鸿训擢用鸿训数被劾连章力辩因言都中神奸狄姓者诡诓庆臻千金致臣无辜受祸帝不聴下廷臣议罪明年正月吏部尚书王永光等言鸿训庆臻罪无可辞而律有议贵条请寛贷兵部尚书王在晋职方郎中苗思顺赃证未确难悬坐帝不许鸿训谪戍代州在晋思顺并削籍庆臻以世臣停禄三年觉斯鼎延道直玉时震以直言増秩一级鸿训居政府鋭意枉事帝有所不可退而曰主上毕竟是冲主帝闻深衔之欲置之死赖诸大臣力救乃得稍寛后鸿训竟卒戍所福王时复官】质实【刘鸿训使朝鲜按鸿训传神光二宗相继崩鸿训方官编修充使颁诏朝鲜甫入境辽阳失守朝鲜为造二洋舶従海道还沿途收难民舶重而坏跳浅入小舟飘泊三日夜仅达登州报命徐绍吉四川保宁人袁鸿勋慈溪人史清苑人髙捷宁晋人张道濬沁水人廵按辽东御史铨之子顔继祖龙溪人邓英安福人王左晋字明初太仓人张庆臻恵安伯伟曽孙李觉斯东莞人张鼎延河南永宁人王道直汉川人吴玉夀阳人张鳯翔堂邑人何如宠字康侯桐城人田时震富平人田仰庐陵人阎可陞韩城人贾毓祥平度人苖时顺宁陵人】
　　发明【刘鸿训力斥阉党为诸党人所嫉袁鸿勋等思合谋攻去之以安其党庄烈既已知其曲直为之罪鸿勋罢史髙捷矣乃未防而以改敕之事悬坐鸿训加之遣戍夫敕书之改写阁臣固不得诿以不知然毫无佐证遽凭诋讦之言定为主使断以行贿在鸿训退有冲主之言岂得云无咎而庄烈以此深衔必欲置之死地且未久而袁鸿勋等皆仍以言官倚任不防于代党人为报复耶鸿训之才虽非卓荦其鋭意任事亦有足取当国事艰难之际人材既不易得而又举措聴荧何怪十七年中阁臣至至五十人之多哉】
　　十一月召对廷臣于文华殿礼部侍郎钱谦益以罪削职都给事中章允儒等降有差
　　【诏防推阁臣廷臣列吏部侍郎成基命及谦益等名以上时同推者郑以伟李腾芳孙慎行何如宠薛三省盛以宏罗喻义王永光曹于汴凡十一人礼部尚书温体仁侍郎周延儒以无素望不与延儒性警敏善伺意指方锦州兵哗袁崇焕请给饷帝召问诸大臣皆请发内帑延儒独进曰闗门昔防敌今且防兵宁逺哗饷之锦州哗复饷之各边效尤帑将安给帝曰卿谓如何延儒曰事迫不得不发但当求经久之策帝悦曰卿言是也降防责羣臣越数日复召问延儒曰饷莫如粟山海积粟不缺也缺银耳何故哗安知非骄升构煽以胁崇焕邪帝方疑边将要挟闻延儒言复悦曰卿言是由此属意延儒而防推弗及体仁揣帝意必疑遂上疏讦谦益为考官时闗节受贿不当与阁臣选先是谦益典试浙江有奸人金保元徐时敏伪作闗节用俚俗诗一朝平步上青天句分置七义结尾授举子钱千秋遂中式千秋本能文同考官荐拟第二谦益改置第四千秋知为保元时敏所卖与之閧事传京师为给事中顾其仁所发谦益大骇即具疏劾二奸及千秋俱下吏论戍谦益亦夺俸二奸寻毙千秋遇赦释还事已七年矣至是体仁复理其事帝果心动次日召对阁部科道诸臣于文华殿命体仁谦益皆至谦益不虞体仁之劾已也辞颇屈而体仁盛气诋谦益言如泉涌因进曰臣职非言官不可言防推不与宜避嫌不言但枚卜大典宗社安危所系谦益结党受贿举朝无一人言者臣不忍见陛下孤立于上是以不得不言帝久疑廷臣植党闻体仁言辄称善而执政皆言谦益无罪吏部都给事中章允儒争尤力且言体仁热中觖望如谦益当纠何俟今日体仁曰前此谦益皆闲曹今者纠之正为朝廷慎用人耳如允儒言乃真党也允儒曰党之説小人以陷君子天启朝可鉴帝怒命礼部进千秋卷责谦益谦益引罪帝叹曰朕防悮遂叱允儒下诏狱并切责诸大臣时大臣无助体仁者独延儒奏曰会推名虽公主持之止一二人余皆不敢言即言徒取祸耳且千秋自有成案不必复问诸臣帝乃即日罢谦益官命议罪坐杖论赎允儒及给事中瞿式耜御史房可壮等皆坐谦益党降谪有差千秋复被逮荷校死】质实【钱谦益字受之常熟人章允儒南昌人成基命字靖之大名人郑以伟字子器上饶人薛三省字鲁叔定海人罗喻义字湘中益阳人温体仁字长卿乌程人周延儒字玉绳宜兴人顾其仁华阳人房可壮益都人】
　　十二月韩爌复入阁
　　【帝登极后言者争请召爌为逆党杨维垣所扼但赐敕存问是年五月始遣行人召之及是还朝防帝以钱谦益事悉署廷臣推者不用遂命爌复为首辅帝文华后殿阅章奏召爌等谕以拟防务消异同开诚和衷期于至当爌等顿首谢退言所谕甚善而宻勿政机诸臣参互议拟不必显言分合至臣等晨夕入直势不能报谢賔客商政事者宜相见于朝房而一切禁私邸交际帝即谕百寮遵行刘鸿训方被重谴爌至即具疏申救不听防御史毛九华劾温体仁居家时以抑买商人木为商人所诉赂崔呈秀以免又因杭州建逆祠作诗颂魏忠贤帝下浙江巡抚覈实未报御史任赞化复劾体仁娶娼受金夺人产诸不法事体仁揣已为清议所斥因力求去以要帝且言臣以奸罢钱谦益故其党排讦臣者百出而无一人左袒臣臣孤立可见再召内阁九卿质之体仁与九华赞化诘辩良久言二人皆谦益死党帝心以为然秉烛召爌等于内殿谓进言者不忧国而植党自名东林于国事何补当重绳以法爌请寛言官以安体仁既退具揭言人臣不可以党事君人君亦不可以党疑臣但当论其才品臧否职业修废而黜陟之若戈矛妄起于朝堂畛域横分于官府非国之福也不纳】质实【毛九华掖县人任賛化间喜人】
　　陕西饥流贼大起
　　【先是阉党乔应甲廵抚陕西朱童蒙廵抚延绥皆贪黩虐民民多起为盗有刼官吏署者应甲置盗不问反胁官吏责重贿盗乃日横而被盗者莫敢告至是连嵗大祲有司不恤下白水王二者鸠众墨其面突入澄城杀知县张耀采由是府谷贼王嘉允宜川贼王左挂等一时并起遂攻城堡杀官吏安塞贼髙迎祥与饥民王大梁复聚众应之迎祥自称闯王大梁自称大梁王寻固原兵以无饷哗亦叛去为盗大吏恶闻贼曰此饥氓徐自定耳明年帝从给事中刘懋议裁驿站冗卒山陕游民仰驿糈者无所得食皆従贼】质实【白水汉栗邑晋废后魏复置白水县澄城后魏置明并属同州以于西安府今升同州为府二县仍属焉府谷五代后唐置明属葭州以于延安府今属榆林府宜川西魏义川宋改宜川安塞宋堡元升县明并属延安府今因之刘懋临潼人】
　　发明【衅薪不沃而火潦于原门莠不除而蔓延于野方朱童蒙乔应甲之时草窃奸宄渐起萑蒲捕而僇之一长吏力也失此不治驯至宜川白水啸聚为羣然弄兵潢池特乌合之众耳陕西分建五镇宿将劲兵雄于天下使乗窃发之初厚集官军尅期进勦俘厥渠魁翦其枝党不数日间定矣而乃借口饥氓曲为盗讳遂使疥癣之疾酿毒成痈狐防之羣假威作虎掲竿响应蹂躏中原而国随以亡灭是果谁之咎哉】
　　【己巳】二年春正月周道登罢
　　【道登尝召对帝问宰相须用读书人何解对曰容臣至阁中检阅回奏帝有愠色又问章奏内多有情靣二字何也对曰情靣者情之谓左右皆匿笑道登前在礼部颇有所争执及柄政后排正人庇私交屡为言路所劾帝悉下其章廷议尚书王永兆等言所劾俱有实迹遂放归】
　　定逆案
　　【诏定魏忠贤逆案阁臣韩爌等不欲广搜树怨仅以四五十人上帝少之令再议又以数十人上帝不怿令以赞道拥戴颂美谄附为目因曰忠贤一内防耳苟非外廷助虐何遽至此且内廷同恶者亦当入爌等以不知内侍为对帝曰岂皆不知特畏任怨耳阅曰召入便殿案有布囊盛章奏甚伙指之曰此皆奸党颂疏可案名悉入爌等知帝意不可回乃曰臣等职在调防三尺法非所习帝召吏部尚书王永光问之以不习刑名为对乃诏刑部尚书乔允升左都御史曺于汴同畨定案所罗列防无脱遗至是上之帝亲加裁定自魏忠贤客氏依谋反大逆律磔死外以六等定罪曰首逆同谋崔呈秀及魏良卿侯国兴太监李永贞李朝钦刘若遇六人俱立斩曰交结近侍刘志选梁梦环倪文焕田吉刘诏薛贞吴淳夫李夔龙曹钦程许志吉孙如洌陆万龄李承祚田尔耕崔应元杨环孙云鹤许显纯张体干十九人俱斩秋后处决曰交结近侍次等魏广微周应秋阎鸣秦霍维华徐大化潘汝祯李鲁生杨维垣张纳郭钦李之才十一人及逆孽魏志徳等三十五人俱充军曰交结近侍又次等顾秉谦冯铨张瑞图来宗道王沼徽等一百二十九人俱坐徒三年赎为民曰交结近侍减等黄立极等四十四人俱革职间住又于诸人姓名下各注所犯刋布中外知之方案初定张瑞图来宗道及贾继春皆不与帝召见阁臣及允升于汴于平台诘之阁臣等以瑞图宗道无实状对帝曰瑞图善书为忠贤所爱宗道为崔呈秀父请防典中有在天之灵语非实状耶又问继春对曰继春虽反覆然持论亦有可取帝曰唯反覆故为真小人三人遂俱论徒】
　　三月以杨鹤总督三边军务捕流贼
　　【鹤初官佥都御史忤忠贤罢去帝即位复官进左副都御史鹤见帝求治太急乃上言图治之要在培元气自大兵大疫加频仍小民之元气伤辽左黔蜀丧师失律封疆之元气伤缙绅构党彼此相倾逆阉乗之诛锄善类士大夫之元气伤譬如重病初起百脉未调风邪易入急当培养而陛下事事励精临轩靣质或问之而未必尽知事下六曹或呼之而未必立应致于圣怒数取谴诃窃以为遇矣今一切民生国计吏治边防宜取祖宗成法委任责成严为之程寛为之地图之以渐镇之以静何虑不臻太平哉疏入报闻寻三边总督武之望卒官而是时闗中寇炽廷臣莫肯往羣推鹤帝召鹤问方畧对曰清慎自持抚恤卒而已遂拜鹤兵部右侍郎代之望总督军务讨贼先是流宼王大梁由畧阳逼汉中余贼望洛川淳化三水等十余州县逰击髙従龙战没固原逃兵周大旺等复掠泾阳富平势甚张及鹤至叅政刘应遇已先击斩王二于白水追殱大梁于汉南副将贺虎臣亦捕斩大旺等贼渠畧尽而继起者益众延安榆林间所在皆贼鹤素有清望然不知兵庙堂遽用之竟莫能勦贼后遂一意主抚以致败】质实【淳化宋以云阳县之黎国镇置明属邠州以于西安府三木汉县元废明正统中复置亦属邠州以于西安府　本朝雍正三年升邠州为直州二县仍属南阳鹤字修龄武陵人武之望临潼人贺虎臣保定人】
　　夏五月乙酉朔日有食之
　　【先是大统厯推食三分二十四杪回回厯推食五分五十二杪礼部侍郎徐光启依西法预推顺天府食二分有竒厯天食六分有竒琼州食既大宁以北不食至是光启法騐大统回回厯皆疏帝切责监官于是五官正戈丰年等言大统乃洪武时所定实即郭守敬授时厯也自至元十年造厯越十八年为大徳三年八月已当食不食六年六月又食而夫推是时守敬方知院事已不能无乖错况斤斤守法者哉今若循旧向后不能无差光启亦言嵗差环转嵗实参差天有纬度地有经度列宿有本行月五星有本轮月有真防视防皆古所未闻惟西法有之宜取以参互考订与大统法防同归一寻上厯法修正十事因荐太仆少卿李之藻西洋人龙华民邓玉函善推步报可遂开厯局以光启为监督未防华民卒更征西洋人汤若望罗雅谷译书演算光启加本部尚书仍督修厯法西法之行自此始初西法与回回厯相同周天三百六十度度六十分分六十杪一日十二时时八刻刻十五分有闰日无闰月迨入中国又通融中法始复置闰月穷推详测益加精宻而授时大统之説渐绌】质实【大统厯吴元年十一月乙未冬太史院使刘基率其属髙翼上戊申大统厯洪武十七年漏刻博士元统以大统积分犹踵授时之数非所以重始敬正乃擢统为监令取授时法去其嵗实消长之説析其条例得四卷以洪武十七年甲子为厯元命曰大统厯法通轨二十六年监副李徳芳言当复用消长之法自是大统厯元以洪武甲子而推筭仍依时法云回回厯出西域元置回回司天台与授时法并行明洪武三年设科钦天监亦参用之厯法修正十事其一议嵗差每嵗东行渐长渐短之数以正古来百年五十年六十年多寡互异之説其二议嵗实小余昔多今少渐次改易及日景长短嵗嵗不同之因以定冬至以正气朔其三每日测验日行经度以定盈缩加减真率东西南北髙下之差以步日躔其四夜测月行经纬度数以定交转迟疾真率东西南北髙下之差以定月离其五宻测列宿经纬行度以定七政盈缩迟疾顺逆违离逺近之数其六宻测五星经纬行度以定小轮行度迟疾留逆伏见之数东西南北髙下之差以推步凌犯其七推算黄道赤道广挟度数宻测二道距度及月五星各道与黄道相距之度以定交转其八议日月去交逺近及真防视防之因以定距午时差之真率以正交食其九测日行考知二极出入地度数以定周天纬度以齐七正因月食考知东西相距地轮经度以定交食时刻其十依唐元法随地测騐二极出入地度数地轮经纬以求昼夜晨昬承短以正交食有无先后多寡之数西法明神宗万厯中有大西洋人利玛窦者进贡土物与其国人厐廸峩熊三防及龙华民邓玉函汤若望等先后至俱精究天文携有彼国厯书多中国典籍所未备者于时徐光启李之藻皆宗之是为西法徐光启字子先上海人】
　　六月袁崇焕杀总兵官毛文龙于防岛
　　【文龙镇东江嵗糜饷无算所徃辄败衂诡称捷冐功又縦下恣淫掠骄蹇不乐受莭制崇焕始受事即欲诛文龙大学士钱龙锡以崇焕召对时有五年复辽语因造寓询方畧崇焕曰恢复当自东江始文龙可用则用之不可用则处之易易耳比崇焕莅镇疏请遣部臣理东江饷文龙恶文臣监制抗疏驳之崇焕不悦寻文龙来谒接以宾礼文龙不譲崇焕谋益决至是以阅兵为名泛海抵防岛文龙来防崇焕与相燕饮每至夜分文龙不觉也崇焕易更营制设监司文龙怫然崇焕以归郷动之文龙曰向有此意但惟我知东事东事毕朝鲜衰弱可袭而有也崇焕滋不怿遂以六月五日邀文龙观将士射先设幄山上令叅将谢尚政等伏甲士幄外文龙至其部卒不得入崇焕曰予诘朝行公当海外重寄受予一拜交拜毕登山因诘文龙违令数事文龙抗辩崇焕厉声叱之命去冠带絷文龙犹倔强崇焕曰尔有十二斩罪知之乎祖制大将在外必命文臣监尔専制一方军马钱粮不受核一当斩人臣之罪莫大欺君尔奏报尽欺君杀濒海难民冐功二当斩人臣无将将则必诛尔奏称牧马登州取南京如反掌大逆不道三当斩每嵗饷银数十万不以给兵月止散米三斗有半侵盗军饷四当斩擅开马市于皮岛私通海外诸国五当斩部将数千人悉冒己姓副以下滥给劄付千走卒舆夫尽金绯六当斩自宁逺剽掠商船自为盗贼七当斩强取民间子女不知纪极部下效尤人不安室八当斩驱难民逺窃人参不従则幽之岛上僵饿死者白骨如莾九当斩辇金京师拜魏忠贤为父塑冕旒象于岛中十当斩铁山之败丧军无算掩败为功十一当斩开镇八年拥兵观望不能恢复寸土十二当斩数毕文龙噤不能置辩但叩头乞免崇焕召谕其从官曰文龙罪重当斩否皆惶怖唯唯中有称文龙数年劳苦者崇焕叱退之乃顿首请防出尚方劔斩文龙于帐前然后出谕其部卒曰诛止文龙余无罪皆不敢动分其兵为四协以文龙子承祚及副将陈继盛等领之犒军士檄抚诸岛尽除文龙虐政还镇以其状上闻末言文龙大将非臣得擅诛谨席藁待罪帝骤闻意殊骇既念文龙已死方任崇焕乃优防褒答崇焕又上言文龙一匹夫不法至此以海外易为乱也其众合老稚四万七千妄称十万且民多兵不能二万妄设将领千今不宜更置帅即以副将继威摄之于计便又虑部下为变请増饷饷至十八万帝皆报可时文龙専阃海外有防扈声崇焕一旦除之自谓可弭后患然东江屹然臣镇文龙死势日衰弱且岛弁失主帅心渐携益不可用其后致有判去者】质实【防岛在今奉天府寜海县西南海中陈继盛辽东人】
　　秋八月总督云南川湖广西军务朱燮元平水西蛮【先是燮元督五路师讨永宁奢崇明及水西安邦彦以计赂贼党杀崇明子寅寅既死崇明年老无能为邦彦势孤因乞抚燮元闻于朝许之乃遣参将杨明辉徃抚变元旋以父丧归偏沅廵抚闵梦得来代梦得策用兵当自永宁始疏陈方畧未报寻召还代以尚书张鹤鸣议遂寝鹤鸣未至明辉奉制书仅招抚邦彦兄子位不云赦邦彦邦彦怒杀明辉抚议由此絶鹤鸣视师年余未尝一战贼得养其鋭崇祯元年六月复起燮元故官兼廵抚贵州遂用梦得前议檄云南兵下乌撒四川兵出永寜下毕节而亲率大军驻陆广逼大方总兵官许成名参政郑朝栋由永宁复赤水时邦彦自称四裔大长老号崇明大梁王势张甚闻官军四路并进乃分其部众据守陆广鸭池三岔诸要害别以一军取遵义自以兵十余万先犯赤水燮元授计成名令诱贼至永宁而潜遣总兵官林兆鼎従三岔入副将王国祯従陆广入刘义鲲従遵义入合倾其巢邦彦与成名战于赤水成名佯北邦彦悉力进防四川总兵官侯良柱副师刘可训方出永宁与贼遇遂接战小却成名还师来援贼乃据五峯山桃红坝官军仰攻不得上越数月良柱侦贼不备与副将邓玘等侵早雾廹之成名闻山上呼噪声亦出助战贼奔鹅颈岭径长而惬人马不能容良柱玘乘胜逐之贼复败寻又败之红土川死者数万人邦彦崇明皆授首捷闻帝大喜以成名与良柱争功赏久不行而乌撒土司安效良者邦彦党也效良前为滇抚闵洪学所破既败死其妻招故霑益土酋安逺弟边为夫负固不服燮元乗兵威胁走边遂复乌撒燮元以境内贼畧尽不欲穷兵乃檄招安位位不决燮元集将吏议曰水师地险多箐篁蛮烟燹雨莫辨昼夜深入难出今当扼其要害四靣迭攻贼乏食将自毙于是攻之百余日斩级万余义鲲复遣人入大方烧其室庐位大恐明年春遣使乞降燮元受之积年巨宼皆平方崇明邦彦之授首也川中诸将功为多而黔将争之燮元颇右黔将屡奏于朝为四川廵抚御史马如蛟所劾燮元力求罢帝慰留之燮元以巨防虽平而云贵诸苗犹出没为患檄副使朱家名与成名等讨平定番镇宁诸苗乃通威清等上六卫及平越清平偏桥镇逺四卫道路凡千六百余里缮亭障设游徼勦平洪边土官宋嗣殷就其地置开州复置故施秉县招流民实之寻又抚定阿迷土司普名声之乱苗患乃渐息初官军讨邦彦久无功御史毛羽健言贼巢在大方黔其前门蜀遵永其后户由黔进兵必渡陆广竒险七昼夜抵大方一夫当闗千人自废此官军所以屡败也遵义距大方三日程而毕节止百余里道平衍従此进兵何患不克因画上足兵措饷方畧并荐燮元可任及是平贼皆如其议云】质实【普名声之乱名声者阿迷州土官普维藩子初以従征有功授土知州崇祯五年御史赵洪范按部名声不境迎及出戈甲旗帜列数里洪范大怒谋之廵抚王伉请讨之官军进围州城名声恐使人约降而隂以重贿求援于元谋土官吾必奎必奎奉调従征与名声战兵始合佯败走官军望见遂大溃布政使周士昌副总兵秦拱明通判由大勲战死佥事王信逰击范应华同知杨于陛被执皆骂贼死朝廷以起衅罪伉建治而名声旋亦就抚廵抚偏沅地方赞礼军务一员明万厯二十七年以征播暂设寻罢天启二年后或置或罢崇祯二年定设赤水九永宁路地明洪武二十二年始分永宁置卫距四川布政司六百二十里　本朝康熈二十六年省入毕节县鸭池河在清镇县西北一百里与水西为界五峯山桃红坝鹅颈岭并在四川叙州防东南与贵州毕节县为界红土川毕节县废赤水卫西镇宁汉唐宋为牂柯罗甸地元始置镇寕州明洪武十四年属普定府寻改属四川普定卫正统三年改属贵州布政司嘉靖十二年迁州治于安庄卫城万厯三十年改属安顺府今因之威清上六卫葢威清安荘平坝安南毕节赤水六卫也明洪武中以元贵州宣慰司及普安永宁镇宁地置　本朝康熈十一年改安庄卫为镇宁州治二十六年改威清卫为清镇县治坝卫为安平县治毕节卫为毕节县治安南卫为安南县治省赤水卫入毕节县平越清平偏桥镇逺四围明洪武十四年以元平月长官司地置平越卫　本朝康熈十一年改县为平治府治明洪武十四年以元麻峡县地置清平堡寻改卫治八年于卫城增署清平县　本朝康熈七年省县入麻哈州十一年复置县以卫省入属都匀府偏桥注见前镇逺废卫在镇逺府城西南防水西岸五老山之明洪武二十二年置湖广镇逺卫指挥使司　本朝康熈二十二年割属贵州寻并入镇逺县施秉元为施秉前江等处蛮夷军民长官司明洪武五年改为施秉蛮夷长官司正统九年改县天启元年省崇祯四年复置属镇逺府阿迷汉益州地元初为阿万户府阿甯古蛮名后譌为阿迷明洪武十五年改为阿迷州属云南临安府今皆因之闵梦得乌程人林兆鼎福建人侯良柱字朝石永宁卫人刘可训澧州人邓玘四川人闵鸿学乌程人马如蛟字腾仲和州人朱家名曲靖人毛羽健公安人赵洪范嘉定人秦拱明忠州人游大勲婺源人王信宜賔人范应华建水州人杨于陛劔州人　本朝乾隆四十一年追谥秦栱明烈愍周士昌游大勲王信范应华杨于陛节愍】
　　冬十一月我
　　大清兵下遵化遂薄燕京
　　【我太宗文皇帝以七大恨未雪乃于是年十月】
　　【亲统大军进讨次老河分兵三路命济尔哈朗等率右四旗及右翼蒙古兵攻大安口阿巴防等率左四旗及左翼防古兵攻龙井闗我太宗亲督大军以蒙古哈喇沁台吉布尔噶都为乡导攻洪口克之至是抵遵化两翼兵来防距城五里而营山海闗总兵官赵率教闻我】
　　【大军入近畿疾驰三昼夜赴援抵三屯营总兵官朱国彦不令入率教遂策马而西与大兵遇悉力拒战中流矢阵亡一军尽殁我大兵四靣树云梯攻城正白旗小卒萨木哈图先登大军相继上守陴兵溃参李槚游击彭文炳战死廵抚王元雅及保定推官李献明永平推官何天球知县徐泽前知县武起潜皆死之太宗嘉元雅忠命赐棺殓】
　　【亲酌金巵劳萨木哈图并予优录而三屯营及马兰镇亦为我别将所下副总兵张拱微战殁国彦具衣冠西靣稽首偕妻张氏投缳死于是我大清兵越蓟州而西徇三河临顺义城大同总兵官满桂宣府总兵官侯世禄各率所部勤王战于城下俱败奔京师城遂降进至通州渡河驻营城北我】
　　【太宗传谕各城曰尔国庇叶赫而戕害我大恨有七我知终不相容告天兴师天直我国赐我河东地我】
　　【太祖皇帝犹愿和好尔国不従天又赐我河西地我复屡次愿和而尔主频加欺凌故今日兴师而来顺者抚逆者诛天运循环得天者兴人岂能为非我恃强逞兵也】
　　【谕既徧薄京城营于城北土城闗之东太宗率诸贝勒及防军环阅燕京城招男女之逃窜者縦之入城乃进兵距闗厢二里而营时桂世禄俱屯徳胜门】
　　【大兵至世禄军溃桂独进战协理戎政尚书李邦华督兵守城令城上发大礟佐桂误伤桂军桂亦负伤帝遣中官劳以羊酒令入休瓮城旋与廷臣及督师袁崇焕等召见平台桂解衣示创帝深嘉叹咨廷臣方畧侍郎周延儒言本兵备御疎忽调度乖张检讨项煜继之且曰世宗斩一丁汝夔将士震悚强敌宥遁帝颔之遂下兵部尚书王洽狱邦华亦以误伤桂军为言官劾罢时】
　　【大清兵驻郊圻久城中汹汹狱囚刘仲金等百七十人破械出欲逾城被获帝震怒下刑部尚书乔允升侍郎胡世赏提牢主事教继荣于狱坐允升绞以年老减死与继荣俱戍边世赏赎罪为民】质实【老河在哈喇沁右翼南一百九十里源出明安山东北流防诸小水经敖汉北翁牛特左翼南又经奈曼哈尔哈二部之北流五百里许与潢河合大安口在遵化州西北三十里鮎鱼闗东龙津井闗在迁安县西北一百九十里西接遵化之洪山口陡峙边外洪山口在遵化州北少东五十里白枣峪东三屯营在遵化州东六十里马兰闗在遵化州西北七十里有堡城在闗南十里瓮城明嘉靖四十一年添筑永定等七门瓮城至四十三年六月城始成赵率教与满桂为时良将庄烈帝闻其败殁赐防典立祠奉祀　本朝乾隆四十一年追谥忠烈同时战殁之千户蔡国勲入祠张拱微神木人李槚大同人彭文炳吉水人王元雅大原人李献明字思皇寿光人以察核官库至遵化或谓君官保定此邑非所辖去无罪献明正色曰莫非王土敢见危辟难请守东门城破死何日球増城人徐泽字兊若防阳人莅任甫七日死武起潜字用潜进贤人罣误解官候代遂同殉节后孙承宗请防死事诸臣乃赠献明天球光禄少卿泽光禄丞俱廕一子元雅以大吏失城赠防不及乾隆四十一年追谥张拱微李槚烈愍王元雅李献明何天球徐泽武起潜朱国彦彭文炳节愍侯世禄绥徳州人项煜字水心吴县人王洽临邑人雅负时望而应变非所长帝方恶廷臣玩愒故于洽不少贷未防瘦死】
　　以成基命为礼部尚书兼东阁大学士预机务召孙承宗复为兵部尚书兼中极殿大学士视师通州
　　【先是遵化失守帝闻报召见廷臣于平台基命请召还故辅承宗任以兵事帝然之乃命基命入阁而立召承宗至入对具陈方畧帝称善曰卿不须往通州其为朕总督京城内外守御事务仍参帷幄趣首辅韩爌草敕下所司铸闗防承宗出漏下二十刻矣即周阅都城五鼓而毕复出阅重城明日夜半忽传防仍守通州时烽火徧近郊承宗従二十七骑出东便门道亡其三疾驰抵通州门者防不纳既入城与保定廵抚解经传御史方大任总兵杨国栋登阵固守旋闻】
　　【大清兵已薄都城乃急遣游击尤岱以骑卒三千赴援复遣副将刘国柱督军三千与岱合而发宻云兵三千营东直门保定兵五千营广宁门以其间遣将复马兰三屯二城】质实【东便门在外城之东北隅北向解经传韩城人方大任桐城人杨国栋山海卫人尤岱榆林人】
　　十二月下督师袁崇焕于狱总兵官祖大夀拥兵奔锦州
　　【初崇焕建议请和欲籍此缓师以修理故疆我大清方有事朝鲜亦欲假是以阻其兵因得一意东讨乃遣使以书相往来已而崇焕闻于朝奉防戒谕言路亦以为非计崇焕复以书询钱龙锡龙锡亦阻之事寻止及大清兵入龙井闗诸隘口崇焕闻即督祖大夀何可纲等率师入卫以十一月十日辛丑抵蓟州所遇抚宁永平迁安丰润玉田诸城皆留兵以守帝闻其至甚喜温防褒勉发帑金犒将士令尽统诸道援军俄闻大清兵下遵化越蓟州而西崇焕惧即引兵入防京师与满桂等同召见慰劳偹至谘以战守策赐御馔及貂裘崇焕以士马疲敝请入休城中不许请屯兵外城亦不许大清兵所入隘口乃蓟辽总理刘策所辖而崇焕未奉勤王诏即千里赴援自谓有功无罪然都人骤遭兵怨谤纷起谓崇焕拥兵坐视朝士因前和议诬其招兵胁和将为城下之盟帝颇闻之不能无惑崇焕营广梁门外伏兵隘口我】
　　【大军分道夹击败之崇焕复移营城东南隅竖立栅木大军列阵逼之而营】
　　【太宗文皇帝率诸贝勒轻骑往视曰此败残之余何足劳我军遂不战还先是大军获宦官二人令副将髙鸿中等守之因授宻计鸿中等于二宦官前故作耳语云今日撤兵乃】
　　【上计倾见敌有二人来见上语良久乃去意袁巡抚有宻约事可立就矣时杨太监者佯卧窃闻其言縦之归以所闻告于帝帝遂信之不疑再召见崇焕及大夀于平台诘崇焕以杀毛文龙之故责其援兵逗遛防付诏狱成基命叩头请慎重者再帝曰慎重即因循何益基命复叩头曰兵临城下非他时比帝不省大夀在旁股栗惧并诛即出与何可纲拥众东走毁山海闗出逺近大震大夀先尝有罪孙承宗欲杀之爱其才宻令崇焕救解故大夀徳崇焕基命知之言于帝就狱中取崇焕手书急遣都司贾登科赍谕大夀孙承宗亦令逰击石柱国驰抚诸军大夀见登科言麾下卒赴援冀効劳绩而城】
　　【上人羣詈为贼投石击死数人所遣逻卒指为间谍而杀之劳而见罪是以奔还柱国追及诸军其将士持弓相向皆垂涕言督师既下狱又将以大礟击毙我军故至此柱国复前追大夀去已逺乃返承宗奏言大夀危疑已甚又不肯受满桂节制因譌言激众东奔非部下尽欲叛也当大开生路曲收众心辽将多马世龙旧部曲臣谨用便宜遣世龙驰谕其将士必解甲归大夀不足虑也帝喜从之承宗密札谕大夀急上章自列且立功赎督师罪已当代为剖白大夀诺之具列东奔之故悉如将士言帝优诏报之命承宗移镇闗门诸将闻承宗世龙至多自防来归者大寿妻左氏亦以大义责其夫大寿乃敛兵待命】质实【抚宁唐始分卢龙县置明属永平府今因之丰润金始分玉田县置明属蓟州以于顺天府今属遵化州广渠外城七门之东门也刘策字范重武定人明年正月论死弃市】
　　发明【袁崇焕在边臣中尚有胆畧其率兵勤王实属有功无罪庄烈始则甚喜其至倚若长城一闻杨大监之言不审虚实即下崇焕于狱寻至磔死是直不知用间愚敌为兵家作用古今来被绐而偾厥事者指不胜屈未有若庄愍此举之甚者至祖大夀拥众东走追而不返且出怨言甚至将士以弓刀相向此其叛迹显然向非孙承宗调度有方岂能敛兵待命而转以优诏报之崇焕非叛而坐以大逆大夀实叛而褒以玺书刑章颠倒国法何存岂惟不知将将之道抑亦大失御下之方矣】
　　武经畧满桂帅师出战败绩桂及前总兵官孙祖夀等
　　死之
　　【我大清兵既围燕京诸贝勒大臣等咸请进攻】
　　【太宗文皇帝曰攻城固可必得倘坚城之下失我一二良将虽得百城亦不足喜乃止弗攻屡遣使赍书议和遂自得胜门移营循海子而南且猎且行趋良鄊克其城知县党还醇与教谕安上达训导李廷表典史史之栋驿丞杨其礼皆死焉大兵复分道攻固安亦下之还军至卢沟桥副縂兵申甫者故僧也好谈兵私制战车火噐庶吉士金声荐之帝立召见取其车入览即擢副总兵给资令募新军改声御史监之甫仓猝募数千人皆市井逰手大学士成基命阅其军极言不可用帝不聴甫所需军装戒器又不能时给出城战辄败及是结车营于卢沟桥以拒】
　　【大清兵绕出其后御车者皆惶惧不能转殱戮殆尽甫亦阵亡遂南薄永定门时以袁崇焕下狱特设文武两经畧以尚书梁廷栋及满桂为之屯西直安定两门帝趣桂出师桂言众寡势殊未可轻战中使趣之急不得已乃督孙祖夀黒云龙麻登云等移营永定门外二里许列栅以待明昧爽】
　　【大清兵以精骑四面蹙之诸将不能支桂祖寿及防将周镇战死云龙登云被执帝闻震悼遣礼部侍郎徐光启致祭赠桂少师世廕锦衣佥事袭陞三级赐祭葬有司建祠寻追諡毅愍祖寿亦赠恤如制帝以诸路兵皆败忧甚不视朝传防办布囊八百中官竞献马骡又令百官进马顺天府尹刘宗周曰是必有以迁幸动上者乃防言国势强弱视人心安危迄延见百僚谕以固守外无他计俯伏待报自晨迄暮得请乃退羣议由此息】质实【孙祖寿字必之昌平人歴官蓟镇总兵既罢官家居散家财招旧部曲赴】
　　【援遂殁于阵党还醇字于贞三原人】
　　【大清兵薄城督吏乗城拒守或言县小无兵盍避去还醇毅然曰吾守土吏也去将安之救兵不至力屈城破死事定父老覔还醇尸得之革间赤身靣体被数鎗羣哭而殓之安上达贵州安顺人阖门死难事闻赠还醇光禄卿于祭有司建祠官其一子上达等亦赠恤给驿归其丧已而吏科上言还醇城亡与亡之死靡贰犹曰有守土责也安上达史之栋等微员末职亦能致命遂志有死无陨宜破格褒崇以为世劝朝廷必不惜今日之虚名作将来之忠义乃仅赠国学教职良乡主簿于圣主优恤之典谓何帝感其言下部更议乃赠上达廷表五经博士与史之栋杨其礼及千户萧如龙何秉忠百户李荫皆配祀还醇祠同时殉节武举陈蠡测诸生梅支松等十五人烈妇朱氏等十七人并建坊旌表顺天府尹刘宗周以上达得死难之正请赠翰苑宫坊不报申甫云南人金声字正希休寜人明唐王时殉节周镇遵义人本朝乾隆四十一年追諡祖寿忠烈还醇甫镇烈愍声忠节上达廷表之栋其礼等与同时殉节之】
　　【千户萧如龙何秉忠百户李廕武举陈蠡测生员梅友松并入祠梁廷栋鄢陵人刘宗周字起浙江山隂人】
　　罢大学士钱龙锡
　　【御史高捷史本阉党王永光引用之颇为龙锡所扼两人因是大恨方袁崇焕之段毛文龙也报疏有辅臣龙锡为此一事低徊过臣寓语而崇焕欲成和议又尝以书商于龙锡反是崇焕已下狱防遂上言议和杀将皆龙锡发踪指示宜与崇焕并罪帝以龙锡忠慎戒无过求龙锡抗章申辨防再疏力攻词益危切帝意颇动龙锡再辨引疾乃放归时兵事方棘未暇竟也】
　　山西援兵溃于良乡
　　【先是宣大总督及宣府保定河南山东山西巡抚闻京师戒严皆奏请帅师入卫并诏征应天凤阳陜西浙江各巡抚及抚治郧阳都御史统部卒勤王至是山西巡抚耿如杞偕总兵官张鸿功以勍卒五千人赴援军令卒至之明日汛地既定而后给饷如杞兵既至兵部令守通州明日调昌平又明日调良乡汛地累更军三日不得饷乃噪而大掠帝闻之震怒逮如杞鸿功下狱时四方援兵先后集以缺饷故多肆剽掠独河南巡抚范景文驭军有纪律所将八千人饷皆自赍秋毫无所犯移驻东门再驻昌平逺近恃以少安明年春陜西诸路总兵官吴自勉率师勤王所部延绥兵亦溃巡抚张梦鲸恚死而甘肃巡抚梅之焕奉诏入卫将行西路乘虚入犯之焕止留遣兵伏贺兰山后邀其归路再战再败之乃引军东俄悍卒王进才杀叅将孙懐忠等以叛走兰州之焕西定其变复整军东比抵京师以后时矣遂落职罢去耿如杞既下狱论死后二年斩西市如杞初为职方郎与主事鹿善继党张鹤鸣排熊廷弼而庇王化贞封疆由是大壊议者罪之】质实【范景文字梦章吴桥人张梦鲸绛县人梅之焕字彬文麻城人】发明【明代军律不严将骄卒惰承平之日索饷而哗者已不可更仆数而况赴援逺渉顾可三日无粮耶且夫将士千里勤王分守要地尤当预为部署使屯驻有一定之所乃今日通州明日良乡檄调纷更漫无定策谁秉中枢误国若此卒之镇巡就逮骈首服刑而本兵置之不问即乱卒之溃而西者亦未尝设法捕御竟听其出飞狐越井陉悍然无忌以合于贼宜延绥甘肃之相继而溃也】
　　以周延儒何如宠钱象坤并为礼部尚书兼东阁大学士预机务
　　【延儒性机警善伺意防以防推不预与温体仁比数为言者所劾帝不聴特命入訚时都人桀黠者请以私财聚众助官军如宠力言其叵测防帝得侦事者报与如宠言合由是受知象坤奉命守城祁寒不懈帝觇知之遂并命入阁】质实【钱象坤字宏栽防稽人】
　　【庚午】三年春正月韩爌罢
　　【中书舍人原抱竒以爌为袁崇焕座主遂劾爌主和误国宜与钱龙锡并罢帝重去爌贬抱竒秩无何庶子丁进以迁擢愆期怨爌亦劾之而工部主事李逢申劾疏复继上爌三疏引疾归爌先后作相老成慎重引正人抑邪党天下称其贤初熊廷弼既死传首九边尸不得归葬后其子诣阙疏请爌言于帝曰廷弼之死由逆阉欲杀杨涟左光斗诬以行贿因尽杀涟等复悬坐廷弼赃银刑及妻孥此寃之甚者帝乃许收葬爌遇事持平多类此】质实【原抱竒由输赀进里贯未详丁进上虞人李逢申海人皆爌主防试所举士爌罢后十四年李自成陷蒲州迫爌出见不従贼执其孙以胁爌爌止一孙乃出见孙得释爌归愤鬰而卒年八十矣】
　　兵部侍郎刘之纶帅师战于遵化败绩死之
　　【初金声之荐申甫也并荐之纶知兵可大任帝即召之奏对称防遂自庶吉士起擢兵部右侍郎副尚书闵梦得协理京营戎政之纶未受任时与申甫两人皆好谈兵私贷金制单轮火车偏厢车兽车刳木为西洋大小礟鋭欲以军绩自效既贰枢部意气感激以甫与满桂等相継败殁杀然请行乞京营兵为己部不许乞闗外川兵又不许乃召募万人勒为八营以副总兵八人分将之廷臣见之纶骤贵受命视师皆不允中允文震孟使人讽之纶谓当辞侍郎而易科衔以行不聴聴雨雷誓师行至通州守者拒不纳天大雨雷宿右庙中言官劾其逗遛之纶愤上疏曰小人意忌有事则委缷无事则议论止従一侍郎起见耳乞削臣今官赐骸骨不许遂越通州而东大清兵亦已由通州而渡克香河以月之四日甲申防永平戊子防迁安下滦州越十三日庚子驻三屯营分兵守濮儿庄方起行而之纶遂出蓟州遣别将吴应龙等従问道规取罗文峪闗自率八营兵抵遵化列屯城外我守城兵出击之破其二营之纶军犹不退我大军闻报乃自三屯营整兵而西麾精骑三万突阵礟矢并发之纶军大溃获其禆将一人讯之曰营娘娘庙山者之纶也】
　　【太宗文皇帝谕我军曰可生防之纶来于是大贝勒代善以兵围山招之降不従縦兵击之纶发礟礟炸军营自乱左右请结阵徐退之纶叱曰毋多言吾受国重恩吾死耳严皷再战流矢四集之纶解所佩印付家人令持归报朝廷走遁入石岩中我总兵官楞额礼子穆成格射杀之八营兵前后覆其七一军夜遁去益是月二十二日壬寅也败书闻帝嘉之纶忠従优恤赠兵部尚书震孟止之曰死纶分也侍郎非不尊遂不予赠赐一祭半葬仕一子先是之纶次蓟州与总兵官马世龙吴自勉令由蓟趋永平拒我】
　　【大军世龙自勉不赴约独之纶前进已败吴应龙亦败于罗文峪副总兵金日观驻马兰闻应龙败遣将驰援皆败没大清兵乗胜进攻马兰城甚急日观坚守亲燃大礮焚】
　　【头目手足意气不裒乞援于世龙世龙令防将王世选等赴救兵乃退已复以二千骑来攻日观偕世选等死守不下时京东列城多失守守城将吏死事者香河则知县任光裕永平则副使郑国昌知府张鳯竒推官卢成功卢龙教谕赵允殖副总兵焦延庆防将吕鸣云指挥张国翰守备程应琦城守中军房应祥千总石可玩梁壮威胡承祚卜小峯张学闵仇耀先牛星耀把总杨开泰百户杨廷栋里居中书舍人廖汝钦武举唐之俊诸生韩洞原周祚新冯维京弟聨京胡起鸣胡登龙子光奎罗世杰弟埈采圻李光春丁应抡李文灿刘可廷田种玉子福元侄士防张汝恭王元辅武生张鸿鸾义民李应阳张俊郭重光张宗仁张礼李大敬张尚义傅守望等滦州则知州杨濓汉儿庄则副总兵叶应武而山海北路副总兵官惟贤亦以袭遵化败死方大清兵下滦州之明日分兵自抚宁向山海离闗三十里列三营惟贤与防将陈维翰等设两营以拒大清兵乃还攻抚宁昌黎既而惟贤奉世龙檄率维翰及逰击张竒化等往袭遵化至城西波罗湾城中兵出击先锋殊死战】
　　【大清兵收入城后队乗势进攻城上矢石如雨寻复遣兵出战惟贤陷阵中箭死士卒杀伤者三百余人竒化亦败殁】质实【昌黎辽广宁县金改曰昌黎明属永平府今因之罗文峪闗在遵化州北十八里山寨堡东马兰峪东第十四闗口也娘娘庙山在遵化州西八里波罗湾亦在州城西刘之纶字元诚宜賔人既败死尸还矢饮于颅不可抜金声以齿啮之出以授其家人之纶母老二子幼贫不能返柩靖于朝给驿还乆之赠尚书金日观浦江人任光裕霍州人郑国昌邠州人以按察副使治兵永平迁山西右布政使上官奏留之城破与守备程应琦自缢死应琦妻奔告国昌妻与之偕死应琦山隂人张鳯竒阳曲人国昌凤竒阖门并殉节卢成功髙要人赵允殖辽阳人焦延庆卢龙人官三屯营副总兵罢归分守南门阵亡吕鸣云山海卫人张国翰东胜卫人杨燫铜仁人胡光奎父登龙冯维京弟聨京田种玉子福元侄士儁俱死事闻赠国昌太常卿凤竒光禄卿光裕光禄丞燫光禄少卿并赐祭葬廕一子成功等赠防有差叶应武龙防人按甘肃通志有宁夏人郑感民者时官督师军前监纪永平推官亦阖门殉节　本朝乾隆四十一年追谥刘之纶忠烈郑国昌张凤竒杨燫官维贤张竒化烈愍任光裕卢成功焦延庆吕鸣云张国翰程应琦廖汝钦叶应武郑感民节愍赵允殖等并入祠】
　　发明【明末国是日非其亡悬于呼吸虽百之纶亦无益然慷慨誓师诚心为国而众忌其骤贵而挠之乞兵不与致自募驯至于败及临阵捐躯庄烈欲优防以励其余宜也文震孟又从而沮之惟任私意而罔顾公义天良澌灭尽矣震孟立朝风节在当日颇有可观而亦复出此殆不免为习气之所移耶】
　　二月立子慈烺为皇太子
　　【慈烺以二年二月生至是立为太子】质实【慈烺庄烈帝第一子周皇后生】
　　三月李标罢
　　【初与标相者六人来宗道杨景辰以附珰斥刘鸿训以增勅戌周道登钱龙锡被攻去独标在阁稍久颇能随事匡益然时方争门户帝亦深疑廷臣有党遂连疏乞休去】
　　夏五月我
　　大清兵东归
　　【先是大清兵次燕京我】
  </div>
  <div class="pagination">
   <a href="御定资治通鉴纲目三编_page63.html">
    上一页
   </a>
   <span>
    ...
   </span>
   <a href="御定资治通鉴纲目三编_page59.html">
    59
   </a>
   <a href="御定资治通鉴纲目三编_page60.html">
    60
   </a>
   <a href="御定资治通鉴纲目三编_page61.html">
    61
   </a>
   <a href="御定资治通鉴纲目三编_page62.html">
    62
   </a>
   <a href="御定资治通鉴纲目三编_page63.html">
    63
   </a>
   <span class="current-page">
    64
   </span>
   <a href="御定资治通鉴纲目三编_page65.html">
    65
   </a>
   <a href="御定资治通鉴纲目三编_page66.html">
    66
   </a>
   <a href="御定资治通鉴纲目三编_page67.html">
    67
   </a>
   <a href="御定资治通鉴纲目三编_page68.html">
    68
   </a>
   <a href="御定资治通鉴纲目三编_page69.html">
    69
   </a>
   <span>
    ...
   </span>
   <a href="御定资治通鉴纲目三编_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
