<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 89 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 89 页/共 334 页
  </h1>
  <div class="content">
   徐龛寇掠济、岱，〔岱，泰山也。龛寇掠济、岱之间。济，子礼翻。〕破东莞。〔沈约志：武帝太康元年，分琅邪立东莞郡。晋志：东莞，故鲁郓邑。刘昫曰：唐沂州沂水县，汉东莞县地。宋白曰：春秋莒、鲁争郓。杜预注云：城阳姑幕县南，有员亭，即郓也，俗变其字耳。十三州志云：有东、西二郓，鲁昭公所居者为西郓，兖州东平郡是也；莒、鲁所争者为东郓，汉东莞县是也。莞，音官。〕帝问将帅可以讨龛者于王导，〔将，即亮翻。帅，所类翻。〕导以为太子左卫率泰山羊鉴，龛之州里冠族，〔冠，古玩翻。〕必能制之。鉴深辞，才非将帅；郗鉴亦表鉴非才，不可使；导不从。秋，八月，以羊鉴为征虏将军、征讨都督，督徐州刺史蔡豹、临淮太守遐、鲜卑段文鸯等讨之。〔段文鸯时从其兄匹磾在厌次。〕
冬，石勒左、右长史张敬、张宾，左、右司马张屈六、程遐等劝勒称尊号，勒不许。十一月，将佐等复请勒称大将军、大单于、领冀州牧、赵王，〔复，扶又翻。单，音蝉。〕依汉昭烈在蜀、魏武在邺故事，以河内等二十四郡为赵国，太守皆为内史，准禹贡，复冀州之境，〔时以河内、魏、汲、顿丘、平原、清河、巨鹿、常山、中山、长乐、乐平、赵国、广平、阳平、章武、勃海、河间、上党、定襄、范阳、渔阳、武邑、燕国、乐陵二十四郡为赵国。准禹贡，魏武复冀州之境，南至孟津，西达龙门，东至于河，北至塞垣。〕以大单于镇抚百蛮，罢并、朔、司三州，〔晋未尝置朔州；此罢朔州，未知谁所置也。〕通置部司以监之；勒许之。戊寅，即赵王位，〔石勒，字世龙。〕大赦；依春秋时列国称元年。
初，勒以世乱，律令烦多，命法曹令史贯志，〔贯，姓也；志，其名。〕采集其要，作辛亥制五千文；施行十余年，乃用律令。以理曹参军上党续咸为律学祭酒；〔姓谱：帝舜七友有续牙。曰晋大夫狐鞫居食采于续，号续简伯，后以为氏。〕咸用法详平，国人称之。以中垒将军支雄、〔中垒将军，后赵创置。〕游击将军王阳领门臣祭酒，〔勒置经学祭酒、律学祭酒、史学祭酒、门臣祭酒。〕专主胡人辞讼，重禁胡人，不得陵侮衣冠华族，〔华族，中华之族也。勒，胡人也，能禁其丑类，不使陵暴华人及衣冠之士，晋文公初欲俘阳樊之民，殆有愧焉。〕号胡为国人。遣使循行州郡，劝课农桑。朝会，始用天子礼乐，衣冠、仪物，从容可观矣。〔朝，直遥翻。从，千容翻。〕加张宾大执法，专总朝政；〔朝，直遥翻；下同。〕以石虎为单于、元辅、都督禁卫诸军事，寻加骠骑将军、侍中、开府，赐爵中山公；〔骠，匹妙翻。〕自余群臣，授位进爵各有差。
张宾任遇优显，群臣莫及；而谦虚敬慎，开怀下士，屏绝阿私，〔屏，必郢翻。〕以身帅物，〔帅，读曰率。〕入则尽规，出则归美。勒甚重之，每朝，常为之正容貌，简辞令，呼曰右侯而不敢名。〔史言张宾有大臣之节，所以膺石勒之体貌。为，于伪翻。〕
十二月，乙亥，大赦。
平州刺史崔毖，自以中州人望，镇辽东，〔毖，崔琰之曾孙。琰在魏时，为冀州人士之首，子孙遂为冀州冠族。毖，音秘。〕而士民多归慕容廆，〔廆，户罪翻。〕心不平。数遣使招之，皆不至，〔数，所角翻。〕意廆拘留之，乃阴说高句丽、段氏、宇文氏，使共攻之，〔说，输芮翻。句，音如字，又音驹。丽，力知翻。〕约灭廆，分其地。毖所亲勃海高瞻力谏，毖不从。
三国合兵伐廆，诸将请击之，廆曰：「彼为崔毖所诱，欲邀一切之利。军势初合，其锋甚锐，不可与战，当固守以挫之。彼乌合而来，〔飞乌见食，群集而聚啄之，人或惊之，则四散飞去；故兵以利合无所统一者谓之乌合。〕既无统壹，莫相归服，久必携贰，一则疑吾与毖诈而覆之，二则三国自相猜忌。待其人情离贰，然后击之，破之必矣。」
三国进攻棘城，廆闭门自守，遣使独以牛酒犒宇文氏；〔使，疏吏翻。犒，苦告翻。〕二国疑宇文氏与廆有谋，各引兵归。〔兵法所谓合则能离之，慕容廆有焉。〕宇文大人悉独官曰：「二国虽归，吾当独取之。」
宇文氏士卒数十万，连营四十里。廆使召其子翰于徒河。〔翰自愍帝建兴元年镇徒河。〕翰遣使白廆曰：「悉独官举国为寇，彼众我寡，易以计破，难以力胜。今城中之众，足以御寇，翰请为奇兵于外，伺其间而击之，〔间，古苋翻；下同。〕内外俱奋，使彼震骇不知所备，破之必矣。今井兵为一，彼得专意攻城，无复他虞，〔虞，防也，备也。复，扶又翻；下同。〕非策之得者也；且示众以怯，恐士气不战先沮矣。」〔沮，在莒翻。〕廆犹疑之。辽东韩寿言于廆曰：「悉独官有凭陵之志，将骄卒惰，军不坚密，若奇兵卒起，〔卒，读曰猝。〕掎其无备，必破之策也。〔掎，举绮翻。偏引曰掎，又从后牵曰掎。〕廆乃听翰留徒河。
悉独官闻之曰：「翰素名骁果，〔骁，坚尧翻。〕今不入城，或能为患，当先取之，城不足忧。」乃分遣数千骑袭翰。翰知之，诈为段氏使者，逆于道曰：「慕容翰久为吾患，闻当击之，吾已严兵相待，宜速进也。」使者既去，翰即出城，设伏以待之。宇文氏之骑见使者，大喜驰行，不复设备，进入伏中。翰奋击，尽获之，乘胜径进，遣间使语廆出兵大战。〔投间隙而行，故谓之间使。间，古苋翻。〕廆使其子皝与长史裴嶷将精锐为则锋，〔皝，呼广翻。〕自将大兵继之。悉独官初不设备，闻廆至，惊，悉众出战。前锋始交，翰将千骑从旁直入其营，纵火焚之，〔将，即亮翻。〕众皆惶扰，不知所为，遂所为，遂大败，悉独官仅以身免。廆尽俘其众，获皇帝玉玺三纽。〔皇帝玺，即宇文大人普回出猎所得者。玺，斯氏翻。〕
崔毖闻之，惧，使其兄子焘诣棘城伪贺。会三国使者亦至，请和，曰：「非我本意，崔平州教我耳。」廆以示焘，临之以兵，焘惧，首服。〔首，式救翻。〕廆乃遣焘归谓毖曰：「降者上策，走者下策也。」引兵随之。毖与数十骑弃家奔高句丽，其众悉降于廆。〔降，户江翻。〕廆以其子仁为征虏将军，镇辽东，〔为仁以辽东与皝争国张本。〕官府、市里，按堵如故。
高句丽将如奴子据于河城，廆遣将军张统掩击，擒之，俘其众千余家；以崔焘、高瞻、韩恒、石琮归于棘城，待以客礼。恒，安平人；琮，鉴之孙也。〔石鉴事武帝、惠帝，位通显。〕廆以高瞻为将军，瞻称疾不就，廆数临候之，〔数，所角翻。〕抚其心曰：「君之疾在此，不在他也。今晋室丧乱，孤欲与诸君共清世难，〔丧，息浪翻。难，乃旦翻。〕翼戴帝室。君中州望族，宜同斯愿，柰何以华、夷之异，介然疏之哉！〔介然，坚正不移之貌。〕夫立功立事，惟问志略何如耳，华、夷何足问乎！」〔以瞻薄廆起于东夷，不肯委身事之，故有是言。〕瞻犹不起，廆颇不平。龙骧主簿宋该，与瞻有隙，〔廆进号龙骧将军，以该为府主簿。骧，思将翻。〕劝廆除之，廆不从。瞻以忧卒。
初，鞠羡既死，〔鞠羡死见八十六卷怀帝永嘉元年。〕苟晞复以羡子彭为东莱太守。〔复，扶又翻。〕会曹嶷徇青州，〔事见八十七卷永嘉三年。嶷，鱼力翻。〕与彭相攻；嶷兵虽强，郡人皆为彭死战，〔为，于伪翻。〕嶷不能克。久之，彭叹曰：「今天下大乱，强者为雄。曹亦乡里，〔彭与嶷皆齐人。〕为天所相，〔相，悉亮翻。〕苟可依凭，即为民主，何必与之力争，使百姓肝脑涂地！吾去此，则祸自息矣。」郡人以为不可，争献拒嶷之策，一无所用，与乡里千余家浮海归崔毖。北海郑林客于东莱，彭、嶷之相攻，林情无彼此。嶷贤之，不敢侵掠，彭与之俱去。比至辽东，〔比，必寐翻。〕毖已败，乃归慕容廆。廆以彭参龙骧军事。遗郑林车牛粟帛；〔遗，于季翻。〕皆不受，躬耕于野。
宋该劝廆献江东，廆使该为表，裴嶷奉之，并所得三玺诣建康献之。
高句丽数寇辽东，〔句，如字，又音驹。丽，力知翻。数，所角翻。〕廆遣慕容翰、慕容仁伐之；高句丽王乙弗利逆来求盟，翰、仁乃还。〔还，从宣翻。又如字。〕
是岁，蒲洪降赵，〔考异曰：三十国、晋春秋，洪降刘曜在太兴元年。按元年曜未都长安。晋书洪载记无年，但云「曜僭号长安，洪归曜」，故置是年。〕赵主曜以洪为率义侯。
屠各路松多起兵于新平、扶风以附晋王保，〔屠，直于翻。〕保使其将杨曼、王连据陈仓，张顗、周庸据阴密，松多据草壁，〔水经注：陇山西南，降陇城北，有松多州，盖松多据此，因以为地名。草壁，在阴密之东。顗，鱼岂翻。〕秦、陇氐、先多应之。赵主曜遣诸将攻之，不克；曜自将击之。〔将，即亮翻。〕
三年〔（庚辰、三二○）〕
①春，正月，曜攻陈仓，王连战死，杨曼奔南氐。〔氐种之居陈仓南者，即仇池杨氏也。〕曜进拔草壁，路松多奔陇城；又拔阴密。晋王保惧，迁于桑城。〔水经注。洮水自临洮县东北流，过索西城，又北出门峡，又东北径桑城东，又北径安故县。保欲自桑城奔河西也。〕曜还长安，以刘雅为大司徒。
张春谋奉晋王保奔凉州，张寔遣其将阴监将兵迎之，声言翼卫，其实拒之。
②段末攻段匹磾，破之。〔磾，丁奚翻。〕匹磾谓邵续曰：「吾本夷狄，以慕义破家。君不忘久要，〔要，一遥翻；久要，旧约也。〕请相与共击末杯。」续许之，遂许之，遂相与追击末杯，大破之。匹磾与弟文鸯攻蓟。〔匹磾奔邵续，蓟为石氏所取。蓟，音计。〕后赵王勒知续势孤，〔是时刘、石国号皆曰赵，史以石赵为后赵以别之。〕遣中山公虎将兵围厌次，〔厌，于琰翻。〕孔苌攻续别营十一，皆下之。二月，续自出击虎，虎伏骑断其后，〔断，丁管翻。〕遂执续，使降其城。〔欲使续降厌次城也。降，户江翻；下同。〕续呼兄子竺等谓曰：「吾志欲报国，不幸至此。汝等努力奉匹磾为主，勿有贰心。」匹磾自蓟还，未至厌次，闻续已没，众惧而散，复为虎所遮；〔复，扶又翻；下同。〕文鸯以亲兵数百力战，始得入城，与续子缉、兄子存、竺等婴城固守。虎送续于襄国，勒以为忠，释而礼之，以为从事中郎。因下令：「自今克敌，获士人，毋得擅杀，必生致之。」〔勒礼续而终于杀续，所以令生致士人者，不过欲使之从己耳。〕
吏部郎刘胤闻续被攻，〔被，皮义翻。〕言于帝曰：「北方藩镇尽矣，惟余邵续而已；如使复为石虎所灭，孤义士之心，阻归本之路，愚谓宜发兵救之。」〔胤，续所遣也，事见八十九卷愍帝建兴二年。〕帝不能从。续已没，乃下诏以续位任授其子缉。
③赵将尹安、宋始、宋恕、赵慎四军屯洛阳，叛，降后赵。〔汉主曜改国号曰赵，石勒称赵王，同在上年，而勒并曜始得中原，故以后赵别之。〕后赵将石生引兵赴之；安等复叛，降司州刺史李矩。〔复，扶又翻。〕矩使颍州太守郭默将兵入洛。石生虏宋始一军，北渡河。于是河南之民皆相帅归矩，〔帅，读曰率。〕洛阳遂空。
④三月，裴嶷至建康，〔嶷，鱼力翻。〕盛称慕容廆之威德，贤隽皆为之用；朝廷始重之。〔朝廷始以裔夷待慕容，今以嶷言始重之。〕帝谓嶷曰：「卿中朝名臣，〔朝，直遥翻。〕当留江东，朕别诏龙骧送卿家属。」嶷曰：「臣少蒙国恩，出入省闼，〔嶷什西朝，历中书侍郎、给事黄门郎，故云然。少，诗照翻。〕若得复奉辇毂，臣之至荣。但以旧京沦没，山陵穿毁，虽名臣宿将，莫能雪耻，〔复，扶反翻。将，即亮翻。〕独慕容龙骧竭忠王室，志除凶逆，故使臣万里归诚。今臣来而不返，必谓朝廷以其僻陋而弃之，孤其向义之心，使懈体于讨贼，〔体，当依载记作「怠」。懈，居隘翻。〕此臣之所甚惜，是以不敢徇私而忘公也。谓留江东乃是徇一身之私计，归棘城则可辅廆以讨贼，乃下之公义也。嶷之心，盖以廆可与共功名，鄙晋之君臣宴安江沱，为不足与共事而已。〕帝曰：「卿言是也。」乃遣使随嶷拜廆安北将军、平州刺史。〔使，疏吏翻。〕
⑤闰月，以周顗为尚书左仆射。〔顗，鱼岂翻。〕
⑥晋王保将张春、杨次与别将杨韬不协，劝保诛之，且请击陈安；保皆不从。夏，五月，春、次幽保，杀之。保体肥大，重八百斤；喜睡，好读书，〔喜，许记翻。好，呼到翻。〕而暗弱无断，故及于难。〔断，丁乱翻。难，乃旦翻。〕保无子，张春立宗室子瞻为世子，称大将军。保众散奔凉州者万余人。陈安表于赵主曜，请讨瞻等。曜以安为大将军，击瞻，杀之；张春奔枹罕。〔枹罕县，前汉属金城，后汉属陇西郡，张轨分属晋兴郡，唐为河州。枹，音肤。〕安执杨次，于保柩前斩之，因以祭保。安以天子礼葬保于上邽，谥曰元王。
⑦羊鉴讨徐龛，顿兵下邳，不敢前。蔡豹败龛于檀丘，〔檀丘，在鲁国卞县东南。败，补迈翻。〕龛求救于后赵。后赵王勒遣其将王伏都救之，又使张敬将兵为之后继。勒多所邀求，而伏都淫暴，龛患之。张敬至东平，龛疑其袭己，乃斩伏都等三百余人，复来请降。〔复，扶又翻。降，户江翻；下同。〕勒大怒，命张敬据险以守之。〔据险守龛，欲持久以弊之也。〕帝亦恶龛反复，不受其降，〔恶，乌路翻。〕敕鉴、豹以时进讨。鉴犹疑惮不进，尚书令刁协奏鉴，免死除名，以蔡豹代领其兵。王导以所举失人，乞自贬，帝不许。
⑧六月，后赵孔苌攻段匹磾，〔磾，丁奚翻。〕恃胜而不设备，段文鸯袭击，大破之。
⑨京兆人刘弘客居凉州天梯山，〔武威姑藏城南，有天梯山。〕以妖术惑众，从受道者千余人，〔妖，于骄翻。〕西平元公张寔左右皆事之。帐下阎涉，牙门赵卬，皆弘乡人，弘谓之曰：「天与我神玺，应王凉州。」〔玺，斯氏翻。王，于况翻。〕涉、卬信之，密与寔左右十余人谋杀寔，奉弘为主。寔弟茂知其谋，请诛弘。寔令牙门将史初收之，未至，涉等怀刃而入，杀寔于外寝。〔考异曰：晋书作「阎沙、赵仰」；又云：「寔知其谋，收刘弘杀之。」。据晋春秋，作「阎涉、赵卬」；又弘死在寔被杀后。今从之。〕弘见史初至，谓曰：「使君已死，杀我何为！」初怒，截其舌而囚之，轘于姑臧市，〔轘，胡悍翻，车裂也。凉州及武威邵皆治姑藏县。〕诛其党与数百人。左司马阴元等以寔子骏尚幼，推张茂为凉州刺史、西平公，赦其境内，以骏为抚军将军。
⑩丙辰，赵将解虎及长水校尉尹车谋反，与巴酋句徐、厍彭等相结；〔解，户买翻。酋，慈由翻；下同。句，古侯翻；厍，音舍；皆姓也。〕事觉，虎、车皆伏诛。赵主曜囚徐、彭等五十余人于阿房，将杀之；〔阿房，即秦阿房宫旧基，亦谓之阿城。〕光禄大夫游子远谏曰：「圣王用刑，惟诛元恶而已，不宜多杀。」争之，叩头流血。怒，以为助逆而囚之；尽杀徐、彭等，尸诸市十日，乃投于水。于是巴众尽反，推巴酋句渠知为主，自称大秦，改元曰平赵。四山氐、羌、巴、羯应之者三十余万，关中大乱，城门昼闭。子远又从狱中上表谏争，〔争，读曰诤。〕曜手毁其表曰：「大荔奴，〔大荔，戎种落之名；子远盖戎出也。〕不忧命在须臾，犹敢如此，嫌死晚邪！」叱左右速杀之。中山王雅、郭汜、朱纪、呼延晏等谏曰：「子远幽囚，祸在不测，犹不忘谏争，〔汜，音祀。争，谓曰诤。〕忠之至也。陛下纵不能用，柰何杀之！若子远朝诛，臣等亦当夕死，以彰陛下之过。天下将皆舍陛下而去，陛下谁与居乎！」曜意解，乃赦之。
曜敕内外戒严，将自讨渠知。子远又谏曰：「陛下诚能用臣策，一月可定，大驾不必亲征也。」曜曰：「卿试言之。」子远曰：「彼非有大志，欲图非望也，〔谓帝王之事，非常人所望。〕直畏陛下威刑，欲逃死耳。陛下莫若廓然大赦，与之更始；〔更，工衡翻。〕应前日坐虎、车等事，其家老弱没入奚官者，皆纵遣之，使之自相招引，听其复业。彼既得生路，何为不降！〔降，户江翻；下同。〕若其中自知罪重，屯结不散者，愿假臣弱兵于千，必为陛下枭之。〔枭，不孝鸟。说文，日至捕枭，磔之，以头挂木上。故今谓挂首为枭首。为，于伪翻。枭，坚尧翻。〕不然，今反者弥山被谷，〔弥，满也。被，皮义翻。〕虽以天威临之，恐非岁月可除也。」曜大悦，即日大赦，以子远为车骑大将军、开府仪同三司、都督雍、秦征讨诸军事。子远屯于雍城，〔雍，于用翻。〕降者十余万；移军安定，反者皆降。惟句氏宗党五千余家保于阴密，进攻，灭之，遂引兵巡陇右。先是氐、羌十余万落，据险不服，〔先，悉荐翻。〕其酋虚除权渠自号秦王。子远进造其壁，〔造，七到翻。〕权渠出兵拒之，五战皆败。权渠欲降，其子伊余言于众曰：「往者刘曜自来，犹无若我何，况此偏师，何谓降也！」帅劲卒五万，晨压子远垒门。〔帅，读曰率。〕诸将欲击之，子远曰：「伊余勇悍，当今无敌，所将之兵，复精于我，〔复，扶又翻。〕又其父新败，怒气方盛，其锋不可当也，不如缓之，使气竭而后击之。」乃坚壁不战。伊余有骄色，子远伺其备，〔伺，相吏翻。〕夜，勒兵蓐食，旦，值大风尘昏，子远悉众山掩之，生擒伊余，尽俘其众。权渠大惧，被发、剺面请降。〔被，皮义翻。剺，力之翻，以刀划面也。〕子远启曜，以权渠为征西将军、西戎公，〔启，开也；开陈其事以白于上谓之启。〕分徙伊余兄弟及其部落二十余万口于长安。曜以子远为大司徒、录尚书事。
曜立太学，选民之神志可教者千五百人，择儒臣以教之。作酆明观〔观，古玩翻；下同。〕及西宫，起陵霄台于滈池，〔司马彪曰：镐在上林苑中。孟康曰：长安西南有镐池。古史考曰：武王迁镐，长安丰亭镐池也。滈，与镐同，下老翻。〕又于霸陵西南营寿陵。侍中乔豫、和苞上疏谏，以为：「卫文公承乱亡之后，节用爱民，营建宫室，得其时制，故能兴康叔之业，延九百之祚。〔卫为狄人所灭，文公徙居楚丘，大布之衣，大帛之冠，务材训农，通商惠工，始建城市而营宫室得其时制，百姓悦之，国家殷富，卫以复兴。自康叔始封于卫，至秦始灭，延祚九百余年。〕前奉诏书营酆明观，市道细民咸讥其奢曰：『以一观之功，足以平凉州矣！』〔言以起一观之功力，足以平河西张氏。〕今又欲拟阿房而建西宫，法琼台而起陵霄，其为劳费，亿万酆明；若以资军旅，乃可兼吴、蜀而壹齐、魏矣！〔吴，谓晋；蜀，谓李特；齐，谓曹嶷；魏，谓石勒。〕又闻营建寿陵，周围四里，深三十五丈，〔深，式禁翻。〕以铜为?，饰以黄金；功贵若此，殆非国内所能办也。秦始皇下锢三泉，土未干而发毁。〔详见三十一卷汉成帝永始元年刘血封事。干，音干。〕自古无不亡之国，不掘之墓，故圣王之俭葬，乃深远之虑也。陛下柰何于中兴之日，〔曜平靳氏之难而自立，故其臣谓之中兴。〕而踵亡国之事乎！」曜下诏曰：「二侍中恳恳有古人之风，可谓社稷之臣矣；其悉罢宫室诸役；寿陵制度，一遵霸陵之法。封豫安昌子，苞平舆子，〔舆，音豫。〕并领谏议大夫；仍布告天下，使知区区之朝，欲闻其过也。」〔朝，直遥翻。〕又省酆水囿以与贫民。〔丰水出京兆南山，东北流注于渭。曜立囿于丰水左右。〕
祖逖将韩潜与后赵将桃豹分据陈川故城，豹居西台，潜居东台，豹由南门，潜由东门，出入相守四旬。逖以布囊盛土如米状，〔盛，时征翻。〕使千余人运上台，〔上，时掌翻。〕又使数人担米，息于道。豹逐之，〔担，他甘翻。〕弃担而走。〔担，都滥翻。〕豹兵久饥，得米，以为逖士众丰饱，益惧。〔先以囊盛土运之，潜所以疑之也；又使人担米以饵豹兵，示之以实也。〕后赵将刘夜堂以驴千头运粮馈豹，逖使韩潜及别将冯铁邀击于汴水，〔水经注：蒗嬢渠水，自中牟东流，至浚仪县，分为二水，南流者曰沙水，东注者曰汴水；汴水东流入梁郡。〕尽获之。豹宵遁，屯东燕城，〔即汉东郡燕县也，后魏置东燕县，属陈留郡，隋改为胙城县，属东郡唐属滑州。豹兵已有惧人，粮又为逖所获，故宵遁也。〕逖使潜进屯封丘逼之。冯铁据二台，逖鏔镇雍丘，〔封丘、雍丘二县，皆属陈留郡。春秋传，败狄于长丘，在封丘界。雍丘，故杞国也。〕数遣兵邀击后赵兵，〔数，所角翻。〕后赵镇戍归逖者甚多，境土渐蹙。
先是，赵固、上官巳、李矩、郭默，互相攻击，逖驰使和解之，〔先，悉荐翻。使，疏吏翻；下同。〕示以祸福，遂皆受逖节度。秋，七月，诏加逖镇西将军。逖在军，与将士同甘苦，约己务施，〔施，式豉翻。〕劝课农桑，抚纳新附，虽疏贱者皆结以恩礼。河上诸坞，先有任子在后赵者，皆听两属，〔居两界之上者，听两属，因以为间。〕时遣游军伪抄之，〔抄，楚交翻。〕明其未附。坞主皆感恩，后赵有异谋，辄密以告，由是多所克获，自河以南，多叛后赵归于晋。
逖练兵积谷，为取河北之计。后赵王勒患之，乃下幽州为逖修祖、父墓，置守冢二家，〔逖，范阳人，其祖父墓在焉。下，遐嫁翻。〕因与逖书，求通使及互市。逖不报书，而听其互市，收利十倍。逖牙门童建杀新蔡内史周密，降于后赵，〔姓谱：颛顼子老童之后，以为氏。〕勒斩之，送首于逖曰：「叛臣逃吏，吾之深仇，将军之恶，犹吾恶也。」〔恶，乌路翻。〕逖深德之，自是后赵人叛归逖者，逖皆不纳，禁诸将不使侵暴后赵之民，边境之间，稍得休息。〔逖听河上诸坞两属，此用间之智也。然石勒为逖修祖、父墓，斩童建而送其首，亦所姿懈逖推锋越河之心。〕
八月，辛未，梁州刺史周访卒。【章：甲十一行本「抚」下有「纳」字；乙十一行本同；孔本同；张校同。】士，众皆为致死。〔为，于伪翻。〕知王敦有不臣之心，私常切齿，〔切齿，上下相磨切也。〕敦由是终访之世，未敢为逆。敦遣从事中郎郭舒监襄阳军，〔监，工衔翻。〕帝以湘州刺史甘卓为梁州刺史，督沔北诸军事，镇襄阳。〔王敦惮周访而不敢为逆，至其举兵也，不以甘卓为虞，亦可谓奸雄矣！〕舒既还，帝征为右丞；敦留不遣。
后赵王勒遣中山公虎帅步骑四万击徐龛，〔帅，读曰率；下同。〕龛送妻子为质，乞降，勒许之。〔勒许龛降，力未能取龛耳；观其后杀龛，足以知其心。质，音致。〕蔡豹屯卞城，〔卞县，属鲁国。刘昫曰：隋于卞县古城置泗水县，唐属兖州。〕石虎将击之，豹退守下邳，为徐龛所败。〔败，补迈翻。〕虎引兵城封丘而旋，徙士族三百家置襄国崇仁里，〔崇仁里，勒所命名，以处衣冠之族。〕置公族大夫以领之。
后赵王勒用法甚严，讳「胡」尤峻，〔勒本胡人，故以为讳。〕宫殿既成，初有门户之禁。有醉胡乘马，突入止车门。勒大怒，责宫门小执法冯翥。〔执法，御史之官也。紫宫南蕃中二星曰左、右执法。晋之故臣为勒定官制，取此置宫门执法，即以张宾为大执法，总朝政，故宫门置小执法。翥，章庶翻。〕翥惶惧忘讳，对曰：「向有醉胡，乘马驰入，甚呵御之，而不可与语。」勒笑曰：「胡人正自难与言。」恕而不罪。
勒使张宾领选，初定五品，后更定九品。命公卿及州郡岁举秀才、至孝、廉清、贤良、直言、武勇之士各一人。〔选，须绢翻。石勒立国，粗有纲纪，石虎继之，无复有是。〕
西平公张茂立兄子骏为世子。
蔡豹既败，将诣建康归罪，北中郎将王舒止之。帝闻豹退，遣使收之。〔使，疏吏翻。〕舒夜以兵围豹，豹以为他寇，帅麾下击之，闻有诏，乃止。舒执豹送建康，冬，十月，丙辰，斩之。
王敦杀武陵内史向硕。〔史书王敦专杀，以着其无君之罪。〕
帝之始镇江东也，敦与从弟导同心翼戴，帝亦推心任之，敦总征讨，〔怀帝永嘉五年，帝以敦刺扬州，加都督征讨诸军事，其讨华轶、杜弢、王机、杜曾，皆其功也。从，才用翻。〕导专机政，〔尚书，万机之本，导录尚书事，是专机政也。〕群从子弟布列显要，〔从，才用翻。〕时人为之语曰：「王与马，共天下。」后敦自恃有功，且宗族强盛，稍益骄恣，帝畏而恶之，〔恶，乌路翻。〕乃引刘隗、刁协等以为腹心，稍抑损王氏之权，导亦渐见疏外。中书郎孔愉陈导忠贤，有佐命之勋，宜加委任；帝出愉为司徒左长史。导能任真推分，澹如也，〔分，扶问翻。澹，杜览翻。〕有识皆称其善处兴废。而敦益怀不平，〔史言导所以福祚流子孙，敦所陨身丧元，祸及王含父子。处，昌吕翻。〕遂沟嫌隙。
初，敦辟吴兴沈充为参军，充荐同郡钱凤于敦，敦以为铠曹参军。二人皆巧谄凶狡，知敦有异志，阴赞成之，为之画策；敦宠信之，劫倾内外。敦上疏为导讼屈，辞语怨望。导封以还敦，〔导录尚书，先见敦疏，故封还之。为，于伪翻；下隗为同。〕敦复遣奏之。〔复，扶又翻。〕左将军谯王氶，〔氶，音拯。以此观之则前作「承」，误也。〕忠厚有志行，〔下，下孟翻。〕帝亲信之。夜，召氶，以敦疏示之，曰：「王敦以顷年之功，位任足矣；而所求不已，言至于此，将若之何﹖」氶曰：「陛下不早裁之，以至今日，敦必为患。」
刘隗为帝谋，出心腹以镇方面。会敦表以宣城内史沈充代甘卓为湘州刺史，帝谓氶曰：「王敦奸逆已着，朕为惠皇，其势不远。〔言当如惠帝受制于强臣也。〕湘州据上流之势，控三州之会，〔三州，谓荆、交、广。〕欲以叔父居之，何如﹖」〔古者同胜诸侯，天子谓之伯父、叔父。氶，宣帝之从孙；而帝，宣帝之曾孙，于属亦叔父也。〕氶曰：「臣奉承诏命，惟力是视，何敢有辞！然湘州经蜀寇之余，〔蜀寇，谓杜弢之乱也。〕民物凋弊，若得之部，比及三年，乃可即戎；〔用论语冉有对孔子之言。即，从也。朱熹曰：即，就也。戎，兵也。比，必寐翻。〕苟未及此，虽复灰身，亦无益也。」〔复，扶又翻。〕十二月，诏曰：「晋室开基，方镇之任，亲贤并用，其以谯王氶为湘州刺史。」长沙邓骞闻之，叹曰：「湘州之祸，其在斯乎！氶行至武昌，敦与之宴，谓氶曰：「大王雅素佳士，〔雅素，犹言平常也。〕恐非将帅才也。」〔将，即亮翻。帅，所类翻。〕氶曰；「公未见知耳，铅刀岂无一割之用！」〔后汉班超之言。〕敦谓钱凤曰：「彼不佑惧而学壮语，足知其不武，无能为也。」乃听之镇。〔氶虽忠有余而才不足，敦窥见而知其无能为。〕时湘土荒残，公私困弊，氶躬自俭约，倾心绥抚，甚有能名。
高句丽寇辽东，〔句，如字，又音驹。丽，力知翻。〕慕容仁与战，大破之，自是不犯仁境。
四年〔（辛巳、三二一）〕
①春，正月，徐龛复请降。〔复，扶又翻；下同。〕
②张茂筑灵钧台，基高九仞。〔高，居傲翻。〕武陵阎曾夜叩府门〔「武陵」，疑当作「武威」。〕呼曰：「武公遣我来，〔张轨，谥武公。呼，火故翻。〕言『何故劳民筑台！』」有司以为妖，请杀之。茂曰：「吾信劳民。曾称先君之命以规我，何谓妖乎！」乃为之罢役。〔妖，于骄翻。为，于伪翻；下同。〕
③三月，癸亥，日中有黑子。〔日中有黑子，阴侵阳而磨荡之也。时王敦骄悖漏甚，故象见于天。〕著作佐郎河东郭璞以帝用刑过差，上疏，以为：「阴阳错缪，皆繁刑所致。赦不欲数，〔数，所角翻。〕然子产知铸刑书非政之善，不得不作者，须以救弊故也。〔左传，郑铸刑书，叔向诒子产书曰：「国将亡，必多制。」复书曰：「吾以救世也。」须，待也。〕今之宜赦，理亦如之。」
④后赵中山公虎攻幽州刺史段匹磾于厌次，〔磾，丁奚翻。厌，于琰翻。〕孔苌攻其统内诸城，悉拔之。段文鸯言于匹磾曰：「我以勇闻，故为民所倚望；今视民被掠而不救，是怯也。〔被，皮义翻；下同。〕民失所望，谁复为我致死！」遂帅壮士数十骑出战，〔复，扶又翻。为，于伪翻。帅，读曰率。〕杀后赵兵甚众。马乏，伏不能起。虎呼之曰：「兄与我俱夷狄，久欲与兄同为一家。今天不违愿，于此得相见，何为复战！请释仗。」文鸯骂曰：「汝为寇贼，当死日久，吾兄不用吾策，〔事见七十八卷怀帝永嘉六年。〕故令汝得至此。我宁鬬死，不为汝屈！」遂下马苦战，槊折，执刀战不已，〔槊，色角翻，矛长丈八者曰槊。折，而设翻。〕自辰至申。后赵兵四面解马罗披自鄣，〔马罗披，意即障泥也。〕前执文鸯；文鸯力竭被执，城内夺气。
匹磾欲单骑归朝，〔骑，奇寄翻。朝，直遥翻。〕邵续之弟乐安内史洎勒兵不听；洎复欲执台使王英送于虎。〔台使，晋朝所遣者也。使，疏吏翻。〕匹磾正色责之曰：「卿不能遵兄之志，逼吾不得归朝，亦己甚矣，复欲执天子使者；我虽夷狄，所未闻也！」洎与兄子缉、竺等舆榇出降。〔榇，初觐翻。降，户江翻。〕匹磾见虎曰：「我受晋恩，志在灭汝，不幸至此，不能为汝敬也。」后赵王勒及虎素与匹磾结为兄弟，虎即起拜之。勒以匹磾为冠军将军，〔冠，古玩翻。〕文鸯为左中郎将，散诸流民三万余户，复其本业，置守宰以抚之。于是幽、冀、并三州皆入于后赵。匹磾不为勒礼，常着朝服，持晋节。〔着，陟略翻。〕久之，与文鸯、邵续皆为后赵所杀。〔厌次既破，无复后患，匹磾兄弟与邵续皆被害，石勒志趣，从可知矣。〕
⑤五月，庚申，诏免中州良民遭难为扬州诸郡僮客者，以备征役。〔难，乃旦翻。〕尚书令刁协之谋也，由是众益怨之。
⑥终南山崩。〔终南，长安南山也。时刘曜据关中，亡国之征。晋书书于曜载记。〕
⑦秋，七月，甲戌，以尚书仆射戴渊为征西将军、都督司．兖．豫．并．雍．冀六州诸军事、司州刺史，镇合肥；〔合肥县，属淮南郡。雍，于用翻。〕丹杨尹刘隗为镇北将军、都督青．徐．幽．平四州诸军事、青州刺史，镇淮阴；〔淮阴县，前汉属临淮郡，后汉属下邳郡，晋属广陵郡。〕皆假节领兵，名为讨胡，实备王敦也。
隗虽在外，而朝廷机事，进退士大夫，帝皆与之密谋。敦遗隗书曰：〔遗，于季翻。〕「顷承圣上顾眄足下，今大贼未灭，中原鼎沸，欲与足下及周生之徒〔周生，谓周顗。敦素惮顗，见辄翻面不休，故举以为言。〕刃力王室，共静海内。若其泰也，则帝祚于是乎隆；若其否也，〔否，皮鄙翻。〕则天下永无望矣。」隗答曰：「『鱼相忘于江湖，人相忘于道术。』〔引庄子大宗师之言。〕『竭股肱之力，效之以忠贞，』〔晋大夫荀息之言。〕吾之志也。」敦得书，甚怒。
壬午，以骠骑将军王导为侍中、司空、假节、录尚书、领中书监。〔骠，匹妙翻。〕帝以敦故，并疏忌导。御史中丞周嵩上疏，以为：「导忠素竭诚，辅成大业，不宜听孤臣之言，惑疑似之说，放逐旧德，以佞伍贤，〔用兵列陈，五人为伍。伍，同列也。以佞伍贤，言贤佞同列也。〕亏既往之恩，招将来之患。」〔向者亲倚导而今疏忌之，是亏既往之恩也；导或自疑，外而与敦同，是招将来之患也。招，之遥翻。〕帝颇感寤，导由是得全。〔史言周顗兄弟保护王导。〕
⑧八月，常山崩。〔常山，在常山郡上曲阳县西北，其地时属石勒。〕
⑨豫州刺史祖逖，以戴渊吴士，〔渊，广陵人；广陵，故吴王濞都也。〕虽有才望，无弘致远识；且已翦荆棘、收河南地，而渊雍容，一旦来统之，意甚怏怏；〔怏，于两翻。〕又闻王敦与刘、刁构隙，将有内难，〔难，乃旦翻。〕知大功不遂，感激发病；九月，壬寅，卒于雍丘。豫州士女若丧父母，谯、梁间皆为立祠。〔丧，息浪翻。为，于伪翻。〕王敦久怀异志，闻逖卒，益无所惮。〔王敦之所忌，周访、祖逖，访卒而逖继之，宜其益无所惮也。然温峤、郗鉴诸人已在晋朝，卒藉之以清大憝。以此知上天生材以应世，世变无穷而人才亦与之无穷，固非奸雄所能逆睹也。〕
冬，十月，壬午，以逖弟约为平西将军、豫州刺史，领逖之众。约无绥御之才，不为士卒所附。
初，范阳李产避乱依逖，见约志趣异常，谓所亲曰：「吾以北方鼎沸，故远来就此，冀全宗族。今观约所为，有不可测之志。吾托名姻亲，当早自为计，无事复陷身于不义也，尔曹不可以目前之利而忘长久之策。」乃帅子弟十余人间行归乡里。〔李产父子后事慕容儁。复，扶又翻。帅，读曰率。间，古苋翻。〕
⑩十一月，皇孙衍生。
后赵王勒悉召武乡耆旧诣襄国，与之共坐欢饮。初，勒微时，与李阳邻居，数争沤沤池相殴，〔数，所角翻。沤，于侯翻，久渍也。诗云：东门之池，可以沤麻。毛氏曰：沤，柔也。考工记，慌氏以涗水沤其丝。注云：沤，渐也。楚人曰沤，齐人曰読。読，乌禾翻。然则沤是渐渍之名，云沤柔者，谓渍使之柔断也。魏收地形志，武乡郡三台岭上有李阳墓，有麻池，石勒与李阳争沤麻处也。殴，于口翻，击也。〕阳由是独不敢来。勒曰：「阳，壮士也；沤麻，布衣之恨；孤方兼容天下，岂雠匹夫乎！」遽召与饮，引阳臂曰：「孤往日厌老奉，卿亦饱孤毒手。」因拜参军都尉。以武乡比丰、沛，复之三世。〔勒欲并驱汉光武，光武复南顿不敢远期十岁，而勒复武乡三世，多见其不知量也。复，方目翻。〕
勒以民始复业，资储未丰，于是重制禁酿，郊祀宗庙，皆用醴，〔酒一宿而熟者曰醴。〕行之数年，无复酿者。
十二月，以慕容廆为都督幽．平三州．东夷诸军事、车骑将军、平州牧，考异曰：燕书云「车骑大将军、平州刺史。」按晋书载记，先拜平州刺史，寻加车骑、州牧。今从之。〕封辽钿公，单于如故，遣谒者即授印绶，听承制置官司守宰。廆于是备置僚属，以裴嶷、游邃为长史，〔嶷，鱼力翻。〕裴开司马韩寿为别驾，阳耽为军谘祭酒，崔焘为立簿，黄泓、郑林参军事。〔郑林不受廆车牛粟帛而躬耕于野，廆盖以是取之。〕廆立子皝为世子。作东横，〔横，与黉同，学舍也，载记作「东庠」。皝，呼广翻。〕以平原刘赞为祭酒，使皝与诸生同受业，廆得暇，亦亲临听之。〔得暇者，言廆惟于国事无暇，财得一息之暇，亦亲临东横，听其讲说。史言廆之能崇儒。〕皝雄毅多权略，喜经术，国人称之。〔喜，许记翻。〕廆徙慕容翰镇辽东，慕容仁镇平郭。〔平郭县，汉属辽东郡，晋省。唐新书曰：高丽建安城，古平郭县也。〕翰抚安民夷，甚有威惠；仁亦次之。
拓跋猗戦妻惟氏，忌代王郁律之强，死不利于其子，乃杀郁律而立其子贺専，〔郁律立见八十九卷愍帝建兴四年。専，奴沃翻。〕大人死者数十人。郁律之子什翼犍，〔犍，居言翻。〕幼在襁褓，其母王氏匿于中，祝之曰：「天苟存汝，则勿啼。」久之，不啼，乃得免。惟氏专制国政，遣使聘后赵，后赵人谓之「女国使」。〔以惟氏专政，故谓之女国。史言拓跋所以中衰。使，疏吏翻。〕
资治通鉴卷第九十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪十四〔起玄黓敦牂（壬午），尽昭阳协洽（癸未），凡二年。〕
中宗元皇帝下
永昌元年〔（壬午、三二二）〕
①春，正月，郭璞复上疏，请因皇孙生，下赦令，〔璞去年已疏请肆赦，皇孙去年十一月生。复，扶又翻。〕帝从之。乙卯，大赦，改元。
王敦以璞为记室参军。璞善卜筮，知放必为乱，己预其祸，甚忧之。大将军掾颍川陈述卒，〔掾，于绢翻。〕璞哭之极哀，曰：「嗣祖，焉知非福也！」〔陈述，字嗣祖，亦敦府僚也。焉，于虔翻。〕
敦既与朝廷乖离，乃羁录朝士有时望者置己幕府。〔朝，直遥翻。〕以羊曼及陈国谢鲲为长史。曼，祜之兄孙也。曼、鲲终日酣醉，故敦不委以事。〔敦收时望，不过用西都诸王之故智耳。酣，户甘翻。〕敦将作乱，谓鲲曰：「刘隗奸邪，将危社稷，吾欲除君侧之恶，何如﹖」鲲曰：「隗诚始祸，然城狐社鼠。」〔后汉虞延曰：城狐社鼠，不畏熏烧。谓有所凭托也。又，中山王胜曰：社鼷不灌，屋鼠不熏，所托者然也。尔雅翼曰：管仲称社束木而涂之，鼠因往托焉，熏之则恐烧其木，灌之则恐败其涂，此鼠之所以不可得而杀者，以社故也。以喻君之左古。〕敦怒曰：「君庸才，岂达大体！」出为豫章太守，〔守，式又翻。〕又留不遣。
戊辰，敦举兵于武昌，上疏罪状刘隗，称：「隗佞邪谗贼，威福自由，〔隗，五罪翻。〕妄兴事役，劳扰士民，赋役烦重，怨声盈路。臣备位宰辅，不可坐视成败，辄进军致讨，隗首朝悬，诸军夕退。昔太甲颠覆厥度，幸纳伊尹之忠，殷道复昌。〔汤崩，太甲颠覆汤之典刑，伊尹放之于桐。三年，太甲悔过，自怨自艾于桐，伊尹以冕服奉太甲复归于亳。赖伊尹之训，以图厥终。古固有是事，然非人臣所当为也。〕愿陛下深垂三思，〔三，息暂翻，又如字。〕则四海乂安，社稷永固矣。」沈充亦起兵于吴兴以应敦，敦以充为大都督、督护东吴诸军事。敦至芜湖，又上表罪状刁协。帝大怒，乙亥，诏曰：「王敦凭恃宠灵，敢肆狂逆，方朕太甲，欲见幽囚。是可忍也，孰不可忍！今亲帅六军以诛大逆，〔帅，读曰率。〕有杀敦者，封五千户侯。」敦兄光禄勋含乘轻舟逃归于敦。
太子中庶子温峤谓仆射周顗曰：「大将军此举似有所在，当无滥邪﹖」顗曰：「不然，〔顗，鱼岂翻。〕人主自非尧、舜，何能无失，人臣安可举兵以胁之！举动如此，岂得云非乱乎！处仲狼抗无上，其意宁有限邪！」〔王敦，字处仲。狼似犬，锐头白颊，高前广后，贪而敢抗人，故以为喻。处，昌吕翻。〕
敦初起兵，遣使告梁州刺史甘卓，约与之俱下，卓许之。及敦升舟，而卓不赴，使参军孙双诣武昌谏止敦。敦惊曰「甘侯前与吾语云何，而更有异，正当虑吾危朝廷耳！吾今但除奸凶，若事济，当以甘侯作公。」许卓作公，啖之以利，欲使同逆。〕双还报，卓意狐疑。或说卓：「且伪许敦，待敦至都而讨之。」〔说，输芮翻。〕卓曰：「昔陈敏之乱，吾先从而后图之，〔事见八十六卷惠帝永兴二年、怀帝永嘉元年。〕论者谓吾惧逼而思变，心常愧之；今若复尔，何以自明！」〔复，扶又翻；下同。〕
卓使人以敦旨告顺阳太守魏该，〔守，式又翻。〕该曰：「我所以起兵拒胡贼者，正欲忠于王室耳。今王公举兵向天子，非吾所宜与也。」遂绝之。〔史言甘卓不如魏该之忠果。〕
敦遣参军桓罴说谯王氶，请氶为军司。〔说，输芮翻。氶，音拯。〕氶叹曰：「吾其死矣！地荒民寡，势孤援绝，将何以济！然得死忠义，夫复何求！」〔夫，音扶。复，扶又翻。〕氶檄长沙虞悝为长史，会悝遭母丧，〔悝，苦回翻。〕氶往吊之，曰：「吾欲讨王敦，而兵少粮乏；〔少，诗沼翻。〕且新到，恩信未洽。卿兄弟，湘中之豪俊，王室方危，金革之事，古人所不辞，〔礼记：子夏问曰：「三年之丧，卒哭，金革之事无避也者，礼欤﹖初有司欤﹖」孔子曰：「吾闻诸老，昔者鲁公伯禽有为为之也。今以三年之丧，从其利者，吾弗知也。」春秋公羊传曰：古者臣有大丧，则君三年不呼其门；已练，可以弁冕，服金革之事，君使之，非也；臣行之，礼也。闵子要绖而服事，孔子盖善之也。〕将何以教之﹖」悝曰：「大王不以悝兄弟猥劣，亲屈临之，敢不致死！然鄐州荒弊，难以进讨；宜且收众固守，传檄四方，敦势必分，分而图之，庶几可捷也。」〔几，居希翻。〕氶乃囚桓罴，以悝为长史，以其弟望为司马，督护诸军，与零陵太守尹奉、建昌太守长沙王循、衡阳太守淮陵刘翼、〔沈约曰：晋惠帝元康九年，分长沙东北下隽诸县立建昌郡，至宋，为巴陵郡。吴孙亮太平二年，分长沙西部都尉立衡阳郡。淮陵县，属临淮郡，时亦分为郡。〕舂陵令长沙易雄，〔舂陵县，本前汉之舂陵侯国，后徙国南阳，省；吴复立舂陵县，属零陵郡。姓谱：易姓，齐有大夫易牙。〕同举兵讨敦。雄移檄远近，列敦罪恶，于是一州之内皆应氶。惟湘东太守郑澹不从，〔吴孙亮太平二年，分长沙东部都尉立湘东郡。澹，徒览翻。〕氶使虞望讨斩之，以徇四境。澹，敦姊夫也。
氶遣主簿邓骞至襄阳，〔晋梁州刺史镇襄阳，自周访始。宋白曰：襄阳，汉中庐县地。〕说甘卓曰：「刘大连虽骄蹇失众心，〔刘隗，字大连。说，输芮翻；下同。〕非有害于天下。大将军以其私憾，称兵向阙，此忠臣义士竭节之时也。公受任方伯，奉辞伐罪，乃桓、文之功也。」卓曰：「桓、文则非吾所能；然志在徇国，当共详思之。」参军李梁说卓曰：「昔隗嚣跋扈，窦融保河西以奉光武，卒受其福。〔事见四十一卷汉光武建武五年至四十三卷十二年。卒，子恤翻。〕今将军有重望于天下，但当按兵坐以待之，使大将军事捷，当委将军以方面，不捷，朝廷必以将军代之，何忧不富贵；而释此庙胜，〔孙子曰：未战而庙胜，得算多也；未战而庙不胜，得算少也。〕决存亡于一战邪﹖」骞谓梁曰：「光武当创业之初，故隗、窦可以文服从容顾望。〔文服，谓非心服，特以虚文示相臣服而已。从，千容翻。〕今将军之于本朝，非窦融之比也；〔朝，直遥翻。〕襄阳之于太府，〔襄阳以王敦府为太府。〕非河西之固也。使大将军克刘隗，还武昌，增石城之戍，〔贤曰：石城故城，在复沔阳县东南。〕绝荆、湘之粟，将军将安归乎！势在人手，而曰我处庙胜，未之闻也。且为人臣，国家有难，〔处，昌吕翻。难，乃旦翻。〕坐视不救，于义安乎！」卓尚疑之。骞曰：「今既不为义举，又不承大将军檄，此必至之祸，愚智所见也。且议者之所难，以彼强而弱也。今大将军兵不过万余，其留者不能五千；而将军见众既倍之矣。〔见，贤遍翻。〕以将军之威名，帅此府之精锐，杖节鸣鼓，以顺讨逆，岂王含所能御哉！〔帅，读曰率。〕流之众，势不自救，〔谓敦兵以东下，若欲流西上以自救，势不相及也。〕将军之举武昌，若摧枯拉朽，尚何顾虑邪！〔拉，卢合翻。〕武昌既定，据其军实，镇抚二州，〔二州，谓荆、江也。〕以恩意招怀士卒，使还者始归，此吕蒙所以克关羽也。〔事见六十八卷汉献帝建安二十四年。〕今释必胜之策，安坐以待危亡，不可以言智矣。」
敦恐卓于后为变，又遣参军丹杨乐道融往邀之，必欲与之俱东。道融虽事敦，而忿其悖逆，〔悖，蒲内翻，又蒲没翻。〕乃说卓曰：「主上亲临万机，自用谯王为湘州，非专任刘隗也。而王氏擅权日久，卒见分政，〔卒，读曰猝；谓分任谯王氶等，政不专归于王氏也。〕便谓失职，背恩肆逆，〔背，蒲妹翻。〕举兵向阙。国家遇君至厚，今与之同，岂不违负大义，生为逆臣，死为愚鬼，永为宗党之耻，不亦惜乎！为君之计，莫若伪许应命，而驰袭武昌，大将军士众闻之，必不战自溃，大勋可就矣。」卓雅不欲从敦，闻道融之言，遂决曰：「吾本意也。」乃与巴东监军柳纯、南平太守夏侯承、〔监，工衔翻。夏，户雅翻。〕宜都太守谭该等〔姓谱：齐灭谭，子孙以国为氏；汉有河南尹谭闳。又巴南大姓有谭氏，盘瓠之后。〕露檄数敦逆状，帅所统致讨；〔数，所具翻。〕遣参军司马赞、孙双奉表台。罗英至广州，约陶侃同进。戴渊在江西，〔戴渊出镇合肥，于建康为江西。〕先得卓书，表上之，〔上，时掌翻。〕台内皆称万岁。陶侃得卓信，即遣参军高宝帅兵北下。〔帅，读曰率。〕武昌城中传卓军至，人皆奔散。
敦遣从母弟南蛮校尉魏乂、〔敦从母魏氏，乂其弟也。从，才用翻。〕将军李恒〔恒，户登翻。〕帅甲卒二万攻长沙。长沙城池不完，资储又阙，人情震恐。或说谯王氶，南投陶侃或退据零、桂。氶曰：「吾之起兵，志欲死于忠义，岂可贪生苟免，为奔败之将乎！〔将，即翻亮。〕事之不济，令百姓知吾心耳。」乃婴城固守。未几，〔几，鱼岂翻。〕虞望战死，甘卓欲留邓骞为参军，骞不可，乃遣参军虞冲与骞偕至长沙，遗谯王氶书，劝之固守，当以兵出沔口，断敦归路，〔遗，于季翻。断，丁管翻。〕则湘围自解。氶复书称：「江左中兴，草创始尔，岂图恶逆萌自宠臣。吾以宗室受任，志在陨命；而至止尚浅，凡百茫然。足下能卷甲电赴，犹有所及；〔卷，读曰卷。〕若其狐疑，则求我于枯鱼之肆矣。」〔庄子见车辙鲋，鲋曰：「岂无斗升之水以活我乎﹖」庄子曰：「待我决西江之水而迎汝。」鲋曰：「如君言，不如早索我于枯鱼之肆。」〕卓不能从。
②二月，甲午，封皇子昱为琅邪王。
③后赵王勒立子弘为世子。遣中山公虎将精卒四万击徐龛；〔将，即亮翻。龛，苦含翻。〕龛坚守不战，虎筑长围守之。
④赵主曜自将击杨难敌，难敌逆战不胜，退保仇池。仇池诸氐、羌及故晋王保将杨韬、陇西太守梁勋皆降于曜。〔降，户江翻。〕迁陇西万余户于长安，进攻仇池。会军中大疫，曜亦得疾，将引兵还；恐难敌蹑其后，乃遣光国中郎将王犷说难敌，〔光国中郎将，赵所置也。犷，古猛翻。说，输芮翻。〕谕以祸福，难敌遣使称藩。曜以难敌为假黄钺、都督益．宁．南秦．凉．梁．巴六州．陇上．西域诸军事、上大将军、益．宁．南秦三州牧、武都王。〔吴孙氏始置上大将军。南秦州及巴州，曜创其名。其后北国率授杨氏南秦州刺史，据有阴平、武都二郡之地。〕
秦州刺史陈安求朝于曜，曜辞以疾。安怒，以为曜已卒，〔朝，直遥翻。卒，子恤翻。〕大掠而归。曜疾甚，乘马舆而还。使其将呼延寔监辎重于后，〔监，工衔翻。重，直用翻。〕安邀击，获之，谓寔曰：「刘曜已死，子尚谁佐！吾当与子共定大业。」寔叱之曰：「汝受人宠禄而叛之，自视智能何如主上﹖吾见汝不日枭首于上邽市，〔枭，坚尧翻。〕何谓大业！宜速杀我！」安怒，杀之，以寔长史鲁凭为参军。安遣其弟集帅骑三万追曜，〔帅，读曰率。骑，奇寄翻。〕卫将军呼延瑜逆击，斩之。安乃还上邽，遣将袭汧城，拔之。〔汧县，属扶风郡。汧，苦坚翻。〕陇上氐、羌皆附于安，有众十余万，自称大都督、假黄钺、大将军、雍．凉．秦．梁四州牧、凉王，〔雍，于用翻。〕以赵募为相国。鲁凭对安大哭曰：「吾不忍见陈安之死也！」安怒，命斩之。凭曰：「死自吾分，〔分，扶问翻。〕悬吾头于上邽市，观赵之斩陈安也！」遂杀之。曜闻之，恸哭曰：「贤人，民之望也。陈安于求贤之秋而多杀贤者，吾知其无所为也。」
休屠王石武以桑城降赵，〔石武，盖亦匈奴种。屠，直于翻。〕赵以武为秦州刺史，封酒泉王。
⑤帝征戴渊、刘隗入卫建康。隗至，百官迎于道，隗岸帻大言，〔岸帻者，帻微脱额也。〕意气自若。及入见，〔见，贤遍翻。〕与刁协劝帝尽诛王氏；帝不许，隗始有惧色。
司空导帅其弟中领军邃、左卫将军廙、侍中侃、彬及诸宗族二十余人，每旦诣台待罪。〔帅，读曰率。从，才用翻。廙，羊至翻，又逸职翻。〕周顗将入，导呼之曰：「伯仁，以百口累卿！」〔累，力瑞翻。周顗，字伯仁，欲使顗保护导，以全其家也。〕顗直入不顾。既见帝，言导忠诚，申救甚至；帝纳其言。顗喜饮酒，〔喜，许记翻。〕至醉而出，导犹在门，又呼之。顗不与言，顾左古曰：「今年杀诸贼奴，取金印如斗大，系肘后。」既出，又上表明导无罪，言甚切至。导不之知，甚恨之。
帝命还导朝服，召见之。导稽首曰：〔朝，直遥翻。稽，音启。〕「逆臣贼子，何代无之，不意今者近出臣族！」帝跣而执其手曰：「茂弘，方寄卿以百里之命，〔王导，字茂弘。孔氏曰：寄百里之命谓摄君之政令。〕是何言邪！」
三月，以导为前锋大都督，加戴渊骠骑将军。〔骠，匹妙翻。〕诏曰：「导以大义灭亲，〔卫石碏之子厚，与公子州吁弒卫桓公，又与州吁如陈，碏使告于陈而杀之。君子曰：石碏，纯臣也，恶州吁而厚与焉。大义灭亲，其是之谓乎！〕可以吾为安东时节假之。」〔帝之初镇扬州也，领安东将车。〕以周顗为尚书左仆射，王邃为右仆射。帝遣王廙往谕止敦；敦不从而留之，廙更为敦用。征虏将军周札，素矜险好利，〔好，呼到翻。〕帝以为右将军、都督石头诸军事。敦将至，帝使刘隗军金城，〔金城，在丹杨江乘蒲洲上。〕札守石头，帝亲被甲徇师于郊外。〔被，皮义翻。〕以甘卓为镇南大将军、侍中、都督荆．梁二州诸军事，陶侃领江州刺史；使各帅所统以蹑敦后。〔帅，读曰率；下同。〕
敦至石头，欲攻刘隗。杜弘言于敦曰：「刘隗死士众多，未易可克；〔易，以豉翻。〕不如攻石头，周札少恩，〔少，诗沼翻。〕兵不为用，攻之必败，札败则隗自走矣。」敦从之，以弘为前锋，攻石头，札果开门纳弘。敦据石头，叹曰：「吾不复得为盛德事矣！」〔敦无君之心，形于言也。复，扶又翻。〕谢鲲曰：「何为其然也！但使自今以往，日忘日去耳。」〔言日复一日，浸忘前事，则君臣猜嫌之床亦日去耳。〕
帝命刁协、刘隗、戴渊帅众攻石头，王导、周顗、郭逸、虞潭等三道出战，协等兵皆大败。太子绍闻之，欲自帅将士决战；升车将出，中庶子温峤执鞚谏曰：〔鞚，苦贡翻。〕「殿下国之储副，柰何以身轻天下！」抽剑斩鞅，乃止。
敦拥兵不朝，〔朝，直遥翻：下同。〕放士卒劫掠，宫省奔散，惟安东将军刘超按兵直卫，及侍中二人侍帝侧。帝脱戎衣，着朝服，〔着，陟略翻。〕顾而言曰：「欲得我处，当早言！何至害民如此！」又遣使谓敦曰：〔使，疏吏翻。〕「公若不忘本朝，于此息兵，则天下尚可共安；如其不然，朕当归琅邪以避贤路。」
刁协、刘隗既败，俱入宫，见帝于太极东除。〔除，殿陛也。〕帝执协、隗手，流涕呜咽，劝令避祸。协曰：「臣当守死，不敢有贰。」帝曰：「今事逼矣，安可不行！」乃令给协、隗人马，使自为计。协老，不堪骑乘，素无恩纪，募从者，皆委之，行至江乘，为人所杀，送首于敦。隗奔后赵，官至天子太傅而卒。〔成帝咸和八年，刘隗从石虎战死于潼关，岂即此刘隗邪！〕
帝令公卿百官诣石头见敦，敦谓戴渊曰：「前日之战，有余力乎﹖」渊曰：「岂敢有余，但力不足耳！」敦曰：「吾今此举，天下以为何如﹖」渊曰：「见形者谓之逆，体诚者谓之忠。」敦笑曰：「卿可谓能言。」又谓周顗曰「伯仁，卿负我！」〔愍帝建兴元年，顗为杜弢所困，投敦于豫章，故敦以为德。〕顗曰：「公戎车犯顺，下官亲帅六军，〔帅，读曰率。〕不能甚事，使王旅奔败，以此负公！」
辛未，大赦；以敦为丞相。都督中外诸军、录尚书事、江州牧，封武昌郡公，并让不受。
初，西都覆没，四方皆劝进于帝。〔见九十卷建武元年。〕敦欲专国政，忌帝年长难制，〔长，知两翻。〕欲更议所立，王导不从。及敦克建康，谓导曰：「不用吾言，几至覆族。」〔几，居希翻。〕
  </div>
  <div class="pagination">
   <a href="资治通鉴注_page88.html">
    上一页
   </a>
   <span>
    ...
   </span>
   <a href="资治通鉴注_page84.html">
    84
   </a>
   <a href="资治通鉴注_page85.html">
    85
   </a>
   <a href="资治通鉴注_page86.html">
    86
   </a>
   <a href="资治通鉴注_page87.html">
    87
   </a>
   <a href="资治通鉴注_page88.html">
    88
   </a>
   <span class="current-page">
    89
   </span>
   <a href="资治通鉴注_page90.html">
    90
   </a>
   <a href="资治通鉴注_page91.html">
    91
   </a>
   <a href="资治通鉴注_page92.html">
    92
   </a>
   <a href="资治通鉴注_page93.html">
    93
   </a>
   <a href="资治通鉴注_page94.html">
    94
   </a>
   <span>
    ...
   </span>
   <a href="资治通鉴注_page90.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
