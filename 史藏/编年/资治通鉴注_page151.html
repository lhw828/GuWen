<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 151 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 151 页/共 334 页
  </h1>
  <div class="content">
   资治通鉴卷第一百四十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
齐纪十〔重光大荒落（辛巳），一年。〕
和皇帝〔讳宝融，字智昭，明帝第八子也。〕
中兴元年〔（辛巳、五○一）是年三月始改元。〕
1春，正月，丁酉，东昏侯以晋安王宝义为司徒，建安王宝寅为车骑将军、开府仪同三司。〔东昏侯以永元三年纪年。骑，奇寄翻。〕
2乙巳，南康王宝融始称相国，〔相，悉亮翻；下同。〕大赦；以萧颖冑为左长史，萧衍为征东将军，杨公则为湘州刺史。〔去年，杨公则取长沙，因就用为湘州刺史。〕戊申，萧衍发襄阳，〔考异曰：梁高祖纪云：「二月戊申，发襄阳。」按戊申，正月十三日，梁纪误也。〕留弟伟总府州事，憺守垒城，〔垒城者，筑垒附近大城，犹今堡寨也。憺，徒敢翻，又徒滥翻。〕府司马庄丘黑守樊城。〔庄丘黑盖为征东府司马。〕衍既行，州中兵及储偫皆虚。〔偫，直里翻；积物以待用谓之偫。〕魏兴太守裴师仁、齐兴太守颜僧都并不受衍命，举兵欲袭襄阳，伟、憺遣兵邀击于始平，大破之，〔齐分魏兴郡东界郧乡、锡二县地为齐兴郡。沈约曰：江左侨立始平郡，治武当。五代志曰：淅阳郡武当县，旧侨置始平郡，又置齐兴郡。则二郡皆置于今均州界。宋白曰：齐永明七年置齐兴郡于均州郧乡县。守，式又翻。〕雍州乃安。〔雍，于用翻。〕
3魏咸阳王禧为上相，〔禧以太尉辅政，位居群臣之上，故曰上相。〕不亲政务，骄奢贪淫，多为不法，魏主颇恶之。〔恶，乌路翻。〕禧遣奴就领军于烈求旧羽林虎贲，执仗出入。〔「旧」字衍。执仗出入，每出入欲使之执兵翊卫。贲，音奔。〕烈曰：「天子谅闇，事归宰辅。〔闇音阴。〕领军但知典掌宿卫，非有诏不敢违理从私。」禧奴惘然而返。〕惘然，失志貌。惘，音罔。〕禧复遣谓烈曰：〔复，扶又翻。〕「我，天子之□□□【章：十二行本三空格作「子天子」三字；乙十一行本同；退斋校同。】叔父，身为元辅，有所求须，〔意之所欲为须。〕与诏何异！」烈厉色曰：「烈非不知主之贵也，柰何使私奴索天子羽林！〔索，山客翻。〕烈头可得，羽林不可得！」禧怒，以烈为恒州刺史。〕恒，户登翻。〕烈不愿出外，固辞，不许；遂称疾不出。〔卧私第不出也。〕
烈子左中郎将忠领直合，〔北齐左、右卫有直合，属官有朱衣直合、直合将军、直寝、直斋、直后之属。〕常在魏主左右。烈使忠言于魏主曰：「诸王专恣，意不可测，宜早罢之，自揽权纲。」北海王详亦密以禧过恶白帝，且言彭城王勰大得人情，不宜久辅政。〔勰，音协。〕帝然之。
时将礿祭，〔宗庙之祭，春曰礿。礿，余若翻，薄也。春物始生，其祭尚薄。〕王公并齐于庙东坊。帝夜使于忠语烈：「明旦入见，当有处分。」质明，烈至。〔语，牛倨翻。见，贤遍翻。处，昌吕翻。分，扶问翻。质，正也；质明，天正明也。〕帝命烈将直合六十余人，宣旨召禧、勰、详，卫送至帝所。〔将，即亮翻。〕禧等入见于光极殿，〔光极殿，魏孝文帝太和十九年所起，以引见群臣。见，贤遍翻。〕帝曰：「恪虽寡昧，忝承宝历。比缠両疢，〔魏主名恪，见诸父自称其名，示谦挹也。比，毗至翻，近也。両，乌光翻，弱也。疢，丑刃翻，疾也。〕实凭诸父，苟延视息，奄涉三龄。诸父归逊殷勤，今便亲摄百揆，且还府司，当别处分。」〔还府司，谓各归公府司存之所。〕又谓勰曰：「顷来南北务殷，不容仰遂冲操。〔南北务殷，谓使勰北镇中山，南取寿阳，因而守之也。冲，谦也，虚也；冲操，谦虚。〕恪是何人，而敢久违先敕，〔先敕，谓高祖遗敕，见一百四十二卷东昏侯永元元年。〕令遂叔父高蹈之意﹖」勰谢曰：「陛下孝恭，仰遵先诏，上成睿明之美，下遂微臣之志，感今惟往，悲喜交深。」〔惟，思也。〕庚戌，诏勰以王归第；禧进位太保；〔进其位而夺之权。〕详为大将军、录尚书事。〔为详以专恣得罪张本。〕尚书清河张彝、邢峦闻处分非常，亡走，出洛阳城，为御史中尉中山甄琛所弹。〔甄，之人翻。弹，徒丹翻。〕诏书切责之。复以于烈为领军，仍加车骑大将军，〔复，扶又翻，又如字。〕自是长直禁中，军国大事，皆得参焉。
魏主时年十六，不能亲决庶务，委之左右。于是幸臣茹皓、〔茹，音如。〕赵郡王仲兴、上谷寇猛、赵郡赵修、南阳赵邕及外戚高肇等始用事，魏政浸衰。赵修尤亲幸，旬月间，累迁至光禄卿；每迁官，帝亲至其宅设宴，王公百官皆从。〔为后赵修诛张本。从，才用翻。〕
4辛亥，东昏侯祀南郊，大赦。
5丁巳，魏主引见群臣于太极前殿，告以亲政之意。〔见，贤遍翻。〕壬戌，以咸阳王禧领太尉，广陵王羽为司徒。魏主引羽入内，面授之。羽固辞曰：「彦和本自不愿，而陛下强与之。〕彭城王勰，字彦和，事见上卷上年。强，其两翻。〕今新去此官而以臣代之，必招物议。」乃以为司空。
6二月，乙丑，南康王以冠军长史王茂为江州刺史，〔冠，古玩翻。〕竟陵太守曹景宗为郢州刺史，邵陵王宝攸为荆州刺史。
7甲戌，魏大赦。
8壬午，东昏侯遣羽林兵击雍州，中外纂严。
9甲申，萧衍至竟陵，命王茂、曹景宗为前军，以中兵参军张法安守竟陵城。茂等至汉口，诸将议欲并兵围郢，分兵袭西阳、武昌。〔将，即亮翻；下同。〕衍曰：「汉口不阔一里，箭道交至，〔谓船自中流而下，敌人夹岸射之，其箭交至也。〕房僧寄以重兵固守，与郢城为掎角；〔掎，居蚁翻。〕若悉众前进，憎寄必绝我军后，悔无所及。不若遣王、曹诸军济江，与荆州军合，以逼郢城；吾自围鲁山以通沔、汉，〔沔即汉也，一水二名。〕使郧城、竟陵之粟方舟而下，〔安陆，春秋郧子之国，故曰郧城。郧，音云。杜预曰：江夏云杜县东南有郧城。刘昫曰：郢州长寿县，古竟陵也。方，泭也。舟，船也。诗云：就其深矣，方之舟之。泭，音桴。〕江陵、湘中之兵相继而至，兵多食足，何忧两城之不拔！天下之事，可以卧取之耳。」〔卧而取之，言不烦力战也。〕乃使茂等帅众济江，顿九里。〔其地去郢城九里，因以为名。帅，读曰率。〕张冲遣中兵参军陈光静开门迎战，茂等击破之，光静死，冲婴城自守。景宗遂据石桥浦，连军相续，下至加湖。〔加湖在江夏滠阳县界，湖水自北南注江，去郢城三十里。〕
荆州遣冠军将军邓元起、军主王世兴、田安之将数千人会雍州兵于夏首。〔雍，于用翻。夏，户雅翻。〕衍筑汉口城以守鲁山，命水军主义阳张惠绍等游遏江中，绝郢、鲁二城信使。〔使，疏吏翻。〕杨公则举湘州之众会于夏口。萧颖冑命荆州诸军皆受戈则节度，虽萧颖达亦隶焉。
府朝议欲遣人行湘州事而难其人，〔南康王开相国府，故曰府朝。朝，直遥翻。〕西中郎中兵参军刘坦谓众曰：「湘土人情，易扰难信，〔易，以豉翻。〕用武士则侵渔百姓，用文士则威略不振；必欲镇静一州，军民足食，无踰老夫。」乃以坦为辅国长史、长沙太守，行湘州事。坦尝在湘州，多旧恩，迎者属路。〔按刘坦传：先尝在湘州。盖客游也。属，之欲翻。〕下车，选堪事吏分诣十郡，〔湘州领长沙、桂阳、零陵、衡阳、营阳、湘东、邵陵、始兴、临贺、始安十郡。〕发民运租米三十余万斛以助荆、雍之军，由是资粮不乏。
三月，萧衍使邓元进据南堂西渚，〔南堂在郢城南，北盖射堂，西近江渚。〕田安之顿城北，王世兴顿曲水故城。〔曲水故城，盖郢府官僚祓禊之地，在城东。〕丁酉，张冲病卒，骁骑将军薛元嗣与冲子孜及征虏长史江夏内史程茂共守郢城。〔张冲自辅国将军进征虏将军，以程茂为长史。骁，坚尧翻。骑，奇寄翻。〕
乙巳，南康王即皇帝位于江陵，〔考异曰：东昏纪云：「丁未，南康王讳即皇帝位。」盖是日建康始闻之耳。今从和帝纪及梁武帝纪。〕改元，大赦，〔始改元为中兴元年。〕立宗庙、南北郊，州府城门悉依建康宫，置尚书五省，以南郡太守为尹，以萧颖冑为尚书令，萧衍为左仆射，晋安王宝义为司空，庐陵王宝源为车骑将军、开府仪同三司，建安王宝寅为徐州刺史，〔宝义、宝源、宝寅皆在建康，遥授之耳。〕散骑常侍夏侯详为中领军，冠军将军萧伟为雍州刺史。丙午，诏封庶人宝卷为涪陵王，〔浩，音浮。〕乙酉，以尚书令萧颖冑行荆州刺史，加萧衍征东大将军、都督征讨诸军事，假黄钺。时衍次杨口，和帝遣御史中丞宗夬劳军。〔夬，古卖翻。劳，力到翻。〕宁朔将军新野庾域讽夬曰：「黄钺未加，非所以总帅侯伯。」〔武王伐纣，诸侯毕会。至于牧野，王左杖黄钺，右秉白旄以麾。后世自魏武以下，率加黄钺。孔安国曰：黄钺，以黄金饰斧。帅，读曰率；下同。〕夬返西台，〔江陵在西，故曰西台。〕遂有是命。薛元嗣遣军主沈难当帅轻舸数千乱流来战，张惠绍等击擒之。〕横绝流而渡曰乱。诗云：涉渭为乱。舸，古我翻。〕
癸丑，东昏侯以豫州刺史陈伯之过江州刺史、假节、都督前锋诸军事，西击荆、雍。
夏，四月，萧衍出沔，命王茂、萧颖达等进军逼郢城；薛元嗣不敢出。〔不敢出战也。〕诸将欲攻之，衍不许。〔衍欲持久以全力弊郢、鲁二城。〕
10魏广陵惠王羽通于员外郎冯俊兴妻，夜往，为俊兴所击而匿之；五月，壬子，卒。
11魏主既亲政事，嬖幸擅权，王公希得进见。【章：十二行本「见」下有「咸阳王禧意不自安」八字；乙十一行本同；退斋校同。】〔见，贤遍翻。〕齐【章：十二行本「齐」作「斋」；乙十一行本同。】帅刘小苟屡言于禧云，〔帅，所类翻。〕闻天子左右人言欲诛禧，禧益惧，乃与妃兄给事黄门侍郎李伯尚、氐王杨集始、杨灵佑、乞伏马居等谋反。会帝出猎北邙，禧与其党会城西小宅，欲发兵袭帝，使长子通窃入河内举兵相应。〔长，知两翻。〕乞伏马居说禧：「还入洛城，勒兵闭门，〔说，式芮翻。〕天子必北走桑干，〔谓北归平城也。平城，魏故都。干，音干。〕殿下可断河桥，为河南天下。」〔断，丁管翻。〕众情前却不壹，禧心更缓，自旦至晡，犹豫不决，遂约不泄而散。杨集始既出，即驰至北邙告之。
直寝苻承祖、薛魏孙与禧通谋，〔当是时，冯太后所幸宦者苻承祖已死，此又别一苻承祖。后魏孝文帝太和九年，初置后斋直寝。〕是日，帝寝于浮图之阴，魏孙欲弒帝，承祖曰：「吾闻杀天子者身当病癞。」〔癞，音赖，恶疾也。〕魏孙乃止。俄而帝寤，集始亦至。帝左右皆四出逐禽，直卫无几，〔几，居岂翻。〕仓猝不知所出。左中郎将于忠曰：「臣父领军留守京城，〔守，式又翻。〕计防遏有备，必无所虑。」帝遣忠驰骑观之，〔骑，奇寄翻。〕于烈已分兵严备，使忠还奏曰：「臣虽老，心力犹可用。此属猖狂，不足为虑，愿陛下清跸徐还，以安物望。」帝甚悦，自华林园还宫，〔华林园，魏明帝所筑芳林园也；后避齐王芳讳，改曰华林园。还，从宣翻，又如字。〕抚于忠之背曰：「卿差强人意！」
禧不知事露，与姬妄及左右宿洪池别墅，〔洪池即汉之鸿池，在洛阳东二十里。田庐曰墅，今人谓之别业，晋人以来，往往治池馆，观游于其中。墅，承与翻。〕遣刘小苟奉启，云检行田收。〔行，下孟翻。〕小苟至北邙，已逢军人，怪小苟赤衣，欲杀之。小苟困迫，言欲告反，乃缓之。或谓禧曰：「殿下集众图事，见意而停，〔言意趣已发见而中正也。见，贤遍翻。〕恐必漏泄，今夕何宜自宽！」禧曰：「吾有此身，应知自惜，岂待人言！」又曰：「殿下长子已济河，两不相知，岂不可虑！」禧曰：「吾已遣人追之，计今应还。」时通已入河内，列兵仗，放囚徒矣。于烈遣直合叔孙侯将虎贲三百人收禧。〔将，即亮翻。贲，音奔。〕禧闻之，自洪池东南走，僮仆不过数人，济洛，至柏谷坞，追兵至，擒之，送华林都亭。〔华林都亭盖在华林园门外。〕帝面诘其反状，〔诘，去吉翻。〕壬戊，赐死于私第。同谋伏诛者十余人，诸子皆绝属籍，微给资产、奴婢，自余家财悉分赐高肇及赵修之家，其余赐内外百官，逮于流外，〔杂色补官不入品者，谓之流外官。〕多者百余匹，下至十匹。禧诸子乏衣食，独彭城王勰屡赈给之。河内太守陆琇闻禧败，斩送禧子通首。魏朝以琇于禧未败之前不收捕通，责其通情，征诣廷尉，死狱中。〔陆与以傅孝文于受内禅之初，福泽及其子；至是，其子败矣。勰音协。赈，津忍翻。琇，音秀。朝，直遥翻。〕帝以禧无故而反，由是益疏忌宗室。
12巴西太守鲁休烈、巴东太守萧惠训不从萧颖冑之命；惠训遣子踭将兵击颖冑，〔踭，古回翻。〕颖冑遣汶阳太守刘孝庆屯峡口，〔此西陵峡口也，在宜都夷陵界；夷陵，今峡州也。〕与巴东太守任漾之等拒之。〔任，音壬。〕
13东昏侯遣军主吴子阳、陈虎牙等十三军救郢州，进屯巴口。〔水经注：巴水出庐江雩娄县之下灵山，亦曰巴山，南流注于江，谓之巴口。今黄州之巴河口是也。〕虎牙，伯之之子也。
六月，西台遣卫尉席阐文劳萧衍军，〔劳，力到翻。〕赍萧颖冑等议谓衍曰：「今顿兵两岸，不并军围郢，定西阳、武昌，取江州，此机已失；莫若请救于魏，与北连和，犹为上策。」衍曰：「汉口路通荆、雍，控引秦、梁，〔泝汉水而上至汉中，秦、梁二州刺史所治也，故可以控引。〕粮运资储，仰此气息；所以兵压汉口，连结数州。今若并军围郢，又分兵前进，鲁山必沮沔路，搤吾咽喉；〔搤，于革翻。咽，因肩翻。〕若粮运不通，自然离散，何谓持久﹖邓元起近欲以三千兵往取寻阳，彼若欢然知机，一说士足矣；〔说，输芮翻。〕脱距王师，〔脱，或也；脱者，未可必之辞。〕固非三千兵所能下也。进退无据，未见其可。西阳、武昌，取之即得；然既得之，即应镇守。欲守两城，不减万人，粮储称是，卒无所出。〔称，尺证翻。卒，读曰猝。〕脱东军有上者，〔上，时掌翻。〕以万人攻两【章：十二行本「两」作「一」；乙十一行本同；退斋校同。】城，两城势不得相救，若我分军应援，则首尾俱弱；如其不遣，孤城必陷，一城既没，诸城相次土崩，天下大事去矣。若郢州既拔，席卷沿流，〔卷，读曰卷。〕西阳、武昌自然风靡。何遽分兵散众，自贻忧患乎！且丈夫举事欲清天步，〔天步，天路也。诗云：天步艰难。〕况拥数州之兵以诛群小，悬河注火，奚有不灭！岂容北面请救戎狄，以示弱于天下！彼未必能信，徒取丑声，此乃下计，何谓上策！〔萧衍此计，可谓有英雄之略矣。〕卿为我辈白镇军：前途攻取，但以见付，事在目中，无患不捷，但借镇军靖镇之耳。」〔萧颖冑时为西台尚书令，盖加镇军将军。为，于伪翻；下佑为同。〕
吴子阳等进军武口。〔武口，武湖水出江之口。水上通安陆之延头，今谓之沙武口。张舜民曰：武口在阳罗洑西北十余里，距汴京纔十八驿，二广、湖、湘皆由此而济。〕衍命军主梁天惠等屯渔湖城，唐修期等屯白阳垒，〔时筑垒于白阳浦。〕夹岸待之。子阳进军加湖。〔考异曰：梁韦叡传作「茄湖」。今从齐梁帝纪。〕去郢三十里，傍山带水，筑垒自固。子阳举烽，城内亦举火应之；而内外各自保，不能相救。会房僧寄病卒，众复推助防张乐祖代守鲁山。〔复，扶又翻；下纂复、佑复同。助防者，使之助城主防守，因以为称。乐祖，即去年张冲所遣助房僧寄者。参考前后，「张」当作「孙」。〕
14萧颖冑之初起也，弟颖孚自建康出亡，庐陵民修灵佑为之聚兵，得二千人，袭庐陵，克之，内史谢篹奔豫章。〔篹，苏管翻。〕颖冑遣宁朔将军范僧简自湘州赴之，僧简拔安成，〔吴孙暼宝鼎二年，分豫章、庐陵、长沙立安成郡；时属江州。刘昫曰：吉州安福县，吴置安成郡。九域志：安福县在吉州西一百二十里。〕颖冑以僧简为安成太守，以颖孚为庐陵内史。东昏侯遣军主刘希祖将三千人击之，南康太守王丹以郡应希祖。〔南康，今之赣州。〕颖孚败，奔长沙，寻病卒；谢篹复还郡。希祖攻拔安成，杀范僧简，东昏侯以希祖为安成内史。修灵佑复合余众攻谢篹，篹败走。
15东昏侯作芳乐苑，〔乐，音洛。〕山石皆涂以五采。望民家有好树、美竹，则毁墙撤屋而徙之；时方盛暑，随即枯萎，朝暮相继。〔言徙树竹者朝夕相继也。〕又于苑中立市，使宫人、宦者共为裨贩，〔裨，益也。买贱卖贵以自裨益，故曰裨贩。〕以潘贵妃为市令，东昏侯自为市录事，小有得失，妃则予杖；〔予，读曰与。〕乃敕虎贲不得进大荆、实中荻。〔大荆，牡荆也，俗谓之黄荆，以为棰杖。荻之实中者，以棰人则重而痛楚，虚中者差轻。贲，音奔。〕又开渠立埭，身自引船，〔埭，徒耐翻。〕或坐而屠肉。又好巫觋，〔好，呼到翻。觋，户狄翻。〕左右朱光尚诈云见鬼。东昏入乐游苑，人马忽惊，以问光尚，对曰：「向见先帝大嗔，〔乐，音洛。先时为向。嗔，昌真翻，怒也。〕不许数出。」〔数，所角翻。〕东昏大怒，拔刀与光尚寻之。既不见，乃缚菰为高宗形，〔菰，音孤，雕胡也，一名蒋，江南人呼为茭草。〕北向斩之，县首苑门。〔县，读曰悬。〕
崔慧景之败也，巴王昭冑，永新候昭颖出投台军，各以王侯还第，心不自安。〔昭冑、昭颖投慧景事见上卷上年。永新县属安成郡，吴立。〕竟陵王子良故防合桑偃为梅虫儿军副，与前巴西太守萧寅谋立昭冑，昭冑许事克用寅为尚书左仆射、护军。〔许之以仆射领护军将军。〕时军主胡松将兵屯新亭，寅遣人说之曰：「须昏人出，〔须，待也。以帝昏狂，斥指为昏人。说，式芮翻。〕寅等将兵奉昭冑入台，闭城号令。〔将，即亮翻。〕昏人必还就将军，但闭垒不应，则三公不足得也。」松许诺。会东昏新作芳乐苑，经月不出游。偃等议募健儿百余人，从万春门入，突取之，昭冑以为不可。偃同党王山沙虑事久无成，以事告御刀徐僧重。寅遣人杀山沙于路，吏于麝幐中得其事。〔幐，徒登翻；囊可带者曰幐。山沙以盛麝香，故曰麝幐，犹今之香袋。〕昭冑兄弟与偃等皆伏诛。
雍州刺史张欣泰与弟前始安内史欣时，密谋结胡松及前南谯太守王灵秀、直合将军鸿选等诛诸嬖幸，废东昏。〔晋孝武帝侨立南谯郡于淮南。五代志：江都郡清流县，旧置南谯郡。鸿，姓也。姓谱：帝鸿氏之后，或曰大鸿之后。左传，卫有鸿聊魋。雍，于用翻。嬖，卑义翻，又博计翻。〕东昏遣中书舍人冯元嗣监军救郢；〔监，工衔翻。〕秋，七月，甲午，茹法珍、梅虫儿及太子右率李居士、制局监杨明泰送之中兴堂，〔宋孝武帝即位于新亭，改新亭曰中兴堂。茹，音如。率，所律翻。〕欣泰等使人怀刀于座斫元嗣，头墬果柈中，〔柈，蒲官翻。柈以盛果及鱼肉。〕又斫明泰，破其腹；虫儿伤数疮，手指皆堕；居士、法珍等散走还台。灵秀诣石头迎建康王宝寅，〔「建康王」当作「建安王」。〕帅城中将吏见力，〔见力，见在兵力也。帅，读曰率。见，贤遍翻。〕去车轮，载宝寅，文武数百唱警跸，向台城，百姓数千人皆空手随之。欣泰闻事作，驰马入宫，冀法珍等在外，东昏尽以城中处分见委，表里相应。既而法珍得返，处分闭门上仗，不配欣泰兵，鸿选在殿内亦不敢发。宝寅至杜姥宅，日已暝，城门关。城上人射外人，外人弃宝寅溃去。宝寅亦逃，三日，乃戎服诣草市尉，〔台城六门之外，各有草市，置草市尉司察之。去，羌吕翻。处，昌吕翻。分，扶问翻。上仗，时掌翻。射，而亦翻。〕尉驰以启东昏。东昏召宝寅入宫问之，宝寅涕泣称：「尔日不知何人逼使人车，仍将去，制不自由。」〔尔日，犹言其日也。上，时掌翻。〕东昏笑，复其爵位。张欣泰等事觉，与胡松皆伏诛。
16萧衍使征虏将军王茂、军主曹仲仲宗等乘水涨以舟师袭加湖，〔考异曰：和帝纪作「王茂先」。今从梁书。〕鼓噪攻之。丁酉，加湖溃，吴子阳等走免，将士杀溺死者万计，〔将，即亮翻。〕俘其余众而还。〔还，从宣翻。〕于是郢、鲁二城相视夺气。
17乙巳，柔然犯魏边。
18鲁山乏粮，军人于矶头捕细鱼供食，〔矶，居希翻。沙聚成碛，水所渐浸曰矶。〕密治轻船，将奔夏口，〔治，直之翻。夏，户雅翻。〕萧衍遣偏军断其走路。〔断，音短。〕丁巳，孙乐祖窘迫，以城降。〔降，户江翻；下同。〕
己未，东昏侯以程茂为郢州刺史，薛元嗣为雍州刺史。〔雍，于用翻。〕是日，茂、元嗣以郢城降。郢城之初围也，士民男女近十万口；闭门二百余日，疾疫流肿，〔流肿，言毒气流注而浮肿也。近，其郢翻。〕死者什七八，〔考异曰：齐张冲传云：「死者七八百家。」按死者不可以家数。今从梁高祖纪及韦叡传。〕积尸下而寝其上，比屋皆满。〔比，毗至翻。周礼：五家为比。取其相连比而居也。又毗必翻，次也。〕茂、元嗣等议出降，〔降，户江翻。〕使张孜为书与衍。张冲故吏青州治中房长瑜〔明帝时，张冲为青、冀二州刺史，以房长瑜为治中。〕谓孜曰：「前使君忠贯昊天，郎君但当坐守画一以荷析薪。〔画一，用汉书语：萧何为法，较若画一；曹参代之，守而勿失。此取守而勿失之义。左传曰：其父析薪，其子不克负荷。荷，下可翻，又如字。〕若天运不与；当幅巾待命，下从使君。今从诸人之计，非唯郢州士女失高山之望，亦恐彼所不取也。」〔诗曰：高山仰止。注云：有高德则慕而仰之。彼，谓萧衍。〕孜不能用。萧衍以韦叡为江夏太守，行郢府事，〔夏，户雅翻。〕收瘗死者而抚其生者，〔瘗，于计翻。〕郢人遂安。
诸将欲顿军夏口；衍以为宜乘胜直指建康，车骑咨议参军张弘策、宁远将军庾域亦以为然。衍命众军即日上道。缘江至建康，凡矶、浦、村落，军行宿次、立顿处所，弘策逆为图画，如在目中。〔郢、鲁未克，萧衍则违众议驻兵汉口而不轻进，图万全也。郢、鲁既克，衍遽督诸军直指建康，乘胜势也。逆为图画者，画缘江可立顿及次宿之地为图，使诸将按之以为进止。上，时掌翻。〕
19辛酉，魏大赦。
20魏安国宣简侯王肃卒于寿阳，〔安国县，汉属中山国，晋魏属博陵郡。〕赠侍中、司空。初，肃以父死非命，〔王奂死见一百三十八卷武帝永明十一年。〕四年不除丧。高祖曰：「三年之丧，贤者不敢过。」〔记檀弓：子夏既除丧而见，予之琴，和之而不和，弹之而不成声，作而曰：「哀未忘也，先王制礼而弗敢过也。」〕命肃以礼禫之礼除丧。〔翆而小祥，再翆而大祥；大祥之后，中月而禫。郑氏曰：祥，吉也。禫，澹澹然平安之意。禫，徒感翻。释曰：除服祭名。〕然肃犹素服、不听乐终身。
21汝南民胡文超起兵于滠阳〔沈约曰：汝南本沙羡土，晋末，汝南郡民流寓夏口，因立为汝南县，为江夏太守治所。宋白曰：晋汝南郡人流寓夏口，因侨立汝南郡，在潼口；又为汝南县，晋末改为江夏县，荆湘记云，金水北岸有汝南旧城是也。晋惠帝世，立滠阳县。晋书朱伺传曰：张昌之乱，安陆人多附昌，唯伺合乡人讨之。昌既灭，伺部曲以逆顺有嫌。求别立县，遂从之，分安陆东界立滠阳县，属江夏郡。滠，书涉翻。时汝南之地已入于魏。萧子显齐志：司州汝南郡寄治义阳。〕以应萧衍，求取义阳、安陆等郡以自效；衍又遣军主唐修期攻随郡，〔晋武帝分南阳、义阳立随郡，属荆州；宋孝武帝度属郢州；前废帝永光元年改属雍州；明帝泰始五年改为随阳郡，还属郢州；后废帝元徽四年度属司州；齐曰随郡。五代志：随州随县，旧置随郡。〕皆克之。司州刺史王僧景遣子【章：十二行本「子」下有「贞孙」二字；乙十一行本同；孔本同；张校同，云无注本亦无。】为质于衍，司部悉平。〔司部，谓司州所部领诸郡。质，音致。〕
崔慧景之死也，其少子偃为始安内史，逃潜得免。〔少，诗照翻。〕及西台建，以偃为宁朔将军。偃诣公交车门上书曰：「臣窃惟高宗之孝子忠臣而昏主之乱臣贼子者，江夏王与陛下，先臣与镇军是也；〔慧景既死，江夏王宝玄并诛，事见上卷上年。夏，户雅翻。〕虽成败异术而所由同方。陛下初登至尊，与天合符；天下纤芥之屈，尚望陛下申之，况先帝之子、陛下之兄所行之道，即陛下所由哉！此尚不恤，其余何冀！今不可幸小民之无识而罔之；〔以非道欺人谓之罔。〕若使晓然知情节，相帅而逃，陛下将合以应之哉！」〔帅，读曰率。〕事寝不报。偃又上疏曰：「近冒陈江夏之冤，非敢以父子之亲而伤至公之义，诚不晓圣朝所以然之意。若以狂主虽狂，实是天子，江夏虽贤，实是人臣，先臣奉人臣逆人君为不可，未审今之严兵劲卒直指象魏者，〔象魏，阙也。〕其故何哉！臣所以不死，苟存视息，〔人目不能视，气不复息，则死矣。〕非有他故，所以待皇运之开泰，申忠魂之枉屈。今皇运已开泰矣，而死社稷者返为贼臣；臣何用此生于陛下之世矣！臣谨按镇军将军臣颖冑、中领军臣详，皆社稷之臣也，同知筅臣股肱江夏，匡济王室，天命未遂，主亡与亡；而不为陛下瞥然一言。〔瞥，普蔑翻，暂见也。为，于伪翻。〕知而不言，不忠；不知而不言，不智也。如以先臣遣使，江夏斩之；则征东之驿使，何为见戮﹖陛下斩征东之使，实诈山阳；〔斩王天虎以诈山阳事见上卷上年。使，疏吏翻。〕江夏违先臣之请，实谋孔矜。〔事亦见上卷上年。〕天命有归，故事业不遂耳。臣所言毕矣，乞就汤镬！然臣虽万没，犹愿陛下必申先臣。何则﹖恻怆而申之，则天下伏；不恻怆而申之，则天下叛。先臣之忠，有识所知，南、董之笔，千载可期，〔南、董，谓齐南史、晋董狐也。崔杼弒齐庄公，太史书曰：「崔杼弒其君。」崔子杀之。弟嗣书而死者二人；其弟又书，乃舍之。南史氏闻太史尽死，执简以往。闻既书矣，乃还。晋、赵盾弟穿弒灵公。董狐以盾不讨贼，书曰：「赵盾弒其君，」以示于朝。孔子曰：「董狐，古之良史也，书法不隐。」载，子亥翻。〕亦何待陛下屈申而为褒贬！然小臣惓惓之愚，为陛下计耳。」诏报曰：「具知卿惋切之怀，今当显加赠谥。」偃寻下狱死。〔惓，逵员翻。惋，乌贯翻。下，遐嫁翻。〕
22八月，丁卯，东昏侯以辅国将军申冑监豫州事；辛未，以光禄大夫张緕镇石头。〔监，工衍翻。緕，古回翻。〕
23初，东昏侯遣陈伯之镇江州，以为吴子阳等声援。子阳等既败，萧衍谓诸将曰：「用兵未必须实力，所听威声耳。今陈虎牙狼狈奔归，寻阳人情理当恟惧，〔恟，许拱翻。〕可传檄而定也。」乃命搜俘囚，得伯之幢主苏隆之，〔幢，传江翻。〕厚加赐与，使说伯之，许即用为安东将军、江州刺史。〔即，就也。说，式芮翻；下同。〕伯之遣隆之返命，虽许归附，而云「大军未须遽下。」衍曰：「伯之此言，意怀首鼠。〔汉书：田蚡曰：首鼠两端。服虔注云：首鼠，一前一却也。〕及其犹豫，急往逼之，计无所出，势不得不降。」〔降，户江翻。〕乃命邓元起引兵先下，杨公则径掩柴桑，〔柴桑，汉县，属豫章郡，晋属武昌郡；晋惠帝立寻阳郡，治柴桑。五代志曰：江州湓城县，旧曰柴桑。杜佑曰：今寻阳县南楚城驿，旧柴桑县也。〕衍与诸将以次进路。元起将至寻阳，〔今江州德化县，六朝之寻阳也。〕伯之收兵退保湖口，〔湖口，彭蠡湖入江之口也，今江州湖口县即其地。〕留陈虎牙守湓城。选曹郎吴兴沈瑀说伯之迎衍。〔选，须绢翻。瑀，音禹。〕伯之泣曰：「余子在都，不能不爱。」瑀曰：「不然。人情匈匈，〔毛晃曰：匈匈，諠扰之意。汉书高帝纪：天下匈匈劳苦。又匈匈，讙议之声。荀子：君子不为小人之匈匈而易其行。匈匈，汉书无音，荀子有平、去二音。〕皆思改计；若不早图众散难合。」丙子，衍至寻阳，伯之束甲请罪。初，新蔡太守席谦，〔萧子显齐志，江州有南新蔡郡，豫州有北新蔡郡。以五代志考之，北新蔡当置于今光州界。〕父恭祖【章：十二行本「祖」作「穆」；乙十一行本同。】为镇西司马，为鱼复侯子响所杀。〔事见一百三十七卷武帝永明八年。复，音腹。〕谦从伯之镇寻阳，闻衍东下，曰：「我家世忠贞，有殒不二。」伯之杀之。乙卯，以伯之为江州刺史，虎牙为徐州刺史。
24鲁休烈、萧踭破刘孝庆等于峡口，任漾之战死。休烈等进至上明，江陵大震。萧颖冑恐，驰告萧衍，令遣杨公则还援根本。衍曰：「公则今泝流上江陵，虽至，何能及事！休烈等乌合之众，寻自退散，正须少时持重耳。〔上，时掌翻。少，诗绍翻。〕良须兵力，〔良，信也。〕两弟在雍，〔谓萧伟总雍州事，憺守垒城也。雍，于用翻。〕指遣往征，〔指，谓上指。征，征兵也。〕不为难至。」颖冑乃遣【章：十二行本「遣」下有「军主」二字；乙十一行本同；退斋校同。】蔡道恭假节屯上明以拒萧踭。
25辛巳，东昏侯以太子左率李居士总督西讨诸军事，屯新亭。〔左率，左卫率也。〕
26九月，乙未，诏萧衍若定京邑，得以便宜从事。衍留骁骑将军郑绍叔守寻阳，〔骁，坚尧翻。骑，奇寄翻。〕与陈伯之引兵东下，谓绍叔曰：「卿，吾之萧何、寇恂也。〔汉高祖委萧何以关中，光武任寇恂以河内，使给馈饷事，并见汉纪。〔前涂不捷，我当其咎；粮运不断，卿任其责。」绍叔流涕拜辞。比克建康，〔比，必利翻，及也。〕绍叔督江、湘粮运，未尝乏绝。
27魏司州牧广阳王嘉请筑洛阳三百二十三坊，各方三百步，曰：「虽有暂劳，奸盗永息。」丁酉，诏发畿内夫五万人筑之，四旬而罢。
28己亥，魏立皇后于氏。后，征虏将军劲之女；劲，烈之弟也。自祖父栗磾以来，〔于栗磾，魏开国功臣。磾，丁奚翻。〕累世贵盛，一皇后，四赠公，三领军，二尚书令，三开国公。
29甲申，东昏侯以李居士为江州刺史，冠军将军王珍国为雍州刺史，建安王宝寅为荆州刺史，辅国将军申冑监郢州，龙骧将军扶风马仙琕监豫州，〔冠，古玩翻。雍，于用翻。骧，思将翻。琕，部田翻。〕骁骑将军徐元称监徐州军事。珍国，广之之子也。〔王广之历事高、武、明三帝。〕是日，萧衍前军至芜湖；申冑军二万人弃姑孰走，衍进军，据之。戊申，东昏侯以后军参军萧踭为司州刺史，前辅国将军鲁休烈为益州刺史。
30萧衍之克江、郢也，东昏游骋如旧，谓茹法珍曰：「须来至白门前，当一决。」〔骋，丑郢翻。茹，音如。须，待也。白门，建康城西门也；西方色白，故以为称。一决，言一战以决胜负也。〕衍至近道，乃聚兵为固守之计，简二尚方、二冶囚徒以配军；〔建康有左、右二尚方，东、西二冶。〕其不可活者，于朱雀门内日斩百余人。
衍遣曹景宗等进江宁。〔沈约曰：晋武帝太康元年，分秣陵立临江县，二年，更名江宁，其治所盖临江滨。金陵览古云：新亭去江宁十里。〕丙辰，李居士自新亭选精骑一千至江宁。〔骑，奇寄翻。〕景宗始至，营垒未立，且师行日久，器甲穿弊。居士望而轻之，鼓噪直前薄之；景宗奋击，破之，因乘胜而前，径至皁荚桥。于是王茂、邓元起、吕僧珍进据赤鼻逻，〔逻，郎佐翻。〕新亭城主江道林引兵出战，众军擒之于陈。〔陈，读曰阵。〕衍至新林，命王茂进据越城，邓元起据道士墩，〔墩，音敦。〕陈伯之据篱门，〔陈伯之盖据西篱门。〕吕僧珍据白板桥。〔据陶弘景书，板桥时属江宁县界。按板桥市今在建康府城之西，江宁镇北。〕李居士觇知僧珍众少，帅锐卒万人直来薄垒。〔觇，丑廉翻，又丑艳翻。少，诗沼翻。帅，读曰率。〕僧珍曰：「吾众少，不可逆战，可勿遥射，须至堑里，当并力破之。」俄而皆越堑拔栅。〔堑，七艳翻。〕僧珍分人上城，矢石俱发，自帅马步三百人出其后，城上复踰城而下，内外奋击，居士败走，获其器甲不可胜计。〔上，时掌翻。复，扶又翻。下，遐嫁翻。胜，音升。〕居士请于东昏侯，烧南岸邑屋以开战场，自大航以西，新亭以北皆尽。衍诸弟皆自建康自拔赴军。〔衍诸弟亡匿于建康里巷，事见上卷上年。〕
冬，十月，甲戌，东昏侯遣征虏将军王珍国、军主胡虎牙将精兵十万余人陈于朱雀航南，宦官王宝孙持白虎旛督战，开航背水，以绝归路。衍军小却，王茂下马，单刀直前，其甥韦爪庆执铁缠抬以翼之，〔铁缠抬，以铁线缠抬把。齐武陵王晃有银缠抬。将，即亮翻。陈，读曰阵；下突陈同。背，蒲妹翻。缠，直彦翻。抬，色角翻。〕冲击东军，应时而陷。曹景宗纵兵乘之，吕僧珍纵火焚其营，将士皆殊死战，鼓噪震天地。珍国等众军不能抗，王宝孙切骂诸将帅，〔帅，所类翻。〕直合将军席豪愤，突阵而死。豪，骁将也，既死，士卒土崩，赴淮死者无数，积尸与航等，后至者乘之而济。于是东昏侯诸军望之皆溃。〔据齐书云：朱爵诸军望之皆溃。盖东昏侯自登朱爵门督战也。〕衍军长驱至宣阳门，诸将移营稍前。
陈伯之屯西明门，〔西明门，建康城西门也。〕每城中有降人出，伯之辄呼与耳语。〔耳语，附耳而语也。降，户江翻；下同。〕衍恐其复怀翻覆，密语伯之曰：「闻城中甚忿卿举江州降，欲遣刺客中卿，宜以为虑。」〔复，扶又翻。语，牛倨翻。中，竹仲翻。〕伯之未之信。会东昏侯将郑伯伦来降，衍使伯伦过伯之，谓曰：「城中忿卿，欲遣信诱卿以封赏，〔诱，音酉。〕须卿复降，当生割卿手足；卿若不降，复欲遣刺客杀卿。宜深为备。」伯之惧，自是始无异志。〔萧衍之使郑伯伦，此孙子五间所谓因间也。须，持也。复，扶又翻。〕
戊寅，东昏宁朔将军徐元瑜以东府城降。青、冀二州刺史桓和入援，屯东宫。己卯，和诈东昏，云出战，因以其众来降。光禄大夫张緕弃石头还宫。李居士以新亭降于衍，琅邪城主张木亦降。壬午，衍镇石头，命诸军攻六门。东昏烧门内营署、官府，驱逼士民，悉入宫城，闭门自守。衍命诸军筑长围守之。〔守，式又翻。考异曰：齐帝纪与梁帝纪叙此事先后多不同。按齐纪皆有甲子，今用梁纪事，以齐纪甲子次之。〕
杨公则屯领军府垒北楼，与南掖门相对，尝登楼望战。城中遥见麾盖，以神锋弩射之，矢贯胡，左右失色。公则曰：「几?之^脚！」谈笑如初。〔射，而亦翻。几，居依翻。中，竹仲翻。〕东昏夜选勇士攻公则栅，军中惊扰；公则坚卧不起，徐命击之，东昏兵乃退。公则所领皆湘州人，素号怯懦，城中轻之，每出荡，辄先犯公则垒；公则奖厉军士，克获更多。
先是，东昏遣军主左僧庆屯京口，常僧景屯广陵，李叔献屯瓜步；及申冑自姑孰奔归，使屯破墩，〔据梁书鄱阳王恢传，破墩，即破冈，在曲阿界，栔始皇所凿也。先，悉荐翻。墩，音敦。〕以为东北声援。至是，衍遣使晓谕，皆帅其众来降。〔史言东昏唯孤城自守。使，疏吏翻。帅，读曰率。〕衍遣弟辅国将军秀镇京口，辅国将军恢镇破墩，从弟宁朔将军景镇广陵。〔景本名昺，李延寿作南史，避唐庙讳，改昺为景，通鉴因之。〕
31十一月，丙申，魏以骠骑大将军穆亮为司空；〔骠，匹妙翻。骑，奇寄翻。〕丁酉，以北海王详为太傅，领司徒。初，详欲夺彭城王勰司徒，〔勰，音协。〕故谮而黜之；既而畏人议己，故但为大将军，至是乃居之。详贵盛翕赫，将作大匠王遇多随详所欲，私以官物给之。〔李延寿曰：王遇本冯翊李润镇羌，其先为羌中强族，自云姓王，后改为钳耳氏，至魏宣武时，复改为王。坐事腐刑，累迁吏部尚书，爵宕昌公。〕司徒长史于忠责遇于详前曰：「殿下，国之周公，阿衡王室，〔阿衡，谓如伊尹也。郑玄曰：阿，倚也；衡，平也。伊尹汤所依倚以取平，故以为官名。〕所须材用，自应关旨；〔关旨，谓关上旨也。〕何至阿謏附势，损公惠私也！」遇既踧踖，〔踧，昌六翻。踖，资昔翻。踧踖，恭而不自安之貌。〕详亦惭谢。忠每以鲠直为详所忿，尝骂忠曰：「我忧在前见尔死，不忧见我死时也！」忠曰：「人生于世，自有定分；〔分，扶问翻。〕若应死于王手，避亦不免；若其不尔，王不能杀！」忠以讨咸阳王禧功，封魏郡公，迁散骑常侍，兼武卫将军。〔散，悉亶翻。骑，奇寄翻。〕详因忠表让之际，密劝魏主以忠为列卿，令解左右，〔常侍、武卫之职，常在天子左右。〕听其让爵。于是诏停其封，优进太府卿。〔详能以计捤于忠。而不知高肇已制其后矣。〕
32巴东献武公萧颖冑以萧踭与蔡道恭相持不决，忧愤成疾：〔萧颖冑以萧衍东伐，所向战克，而己辅南康居江陵，近不能制萧踭；外无以服奸雄之心而内有肘腋之寇，此其所以忧愤成疾也。踭，古回翻。〕壬午，卒。〔卒，子恤翻。〕夏侯详秘之，使似其书者假为教命，密报萧衍，衍亦秘之。详征兵雍州，萧伟遣萧憺将兵赴之。踭等闻建康已危，众惧而溃，踭及鲁休烈皆降。乃发颖冑丧，赠侍中、丞相，于是众望尽归于衍。夏侯详请与萧憺共参军国，诏以详为侍中、尚书右仆射，寻除使持节、抚军将军、荆州刺史。详固让于憺。乃以憺行荆州府州军。【章：十二行本「军」作「事」；乙十一行本同。】〔岂特众望归衍哉，西台之权又归于憺矣。憺，徒敢翻，又徒滥翻。使，疏吏翻。〕
33魏改筑圜丘于伊水之阳；〔齐明帝建武二年，魏孝文定圜丘于委粟山，今改之。水经：伊水出南阳县西荀渠山，东北过陆浑新城县，又东北过伊阙中，又东北至洛阳县南而北入于洛。魏盖立圜丘于洛阳之南，伊水之北。〕乙卯，始祀于其上。
34魏镇南将军元英上书曰：「萧宝卷荒纵日甚，虐害无辜。〔卷，读曰卷。〕其雍州刺史萧衍东伐秣陵，扫土兴兵，顺流而下；唯有孤城，更无重卫，〔此谓襄阳空虚也。〕乃皇天授我之日，旷世一逢之秋；此而不乘，将欲何待！臣乞躬帅步骑三万，直指沔阴，〔襄阳在沔南；水南为阴。帅，读曰率。〕据襄阳之城，断黑水之路。〔断，丁管翻。水经注：黑水出南郑北山，南流入汉。诸葛亮笺云：朝发南郑，暮宿黑水，四五十里。英盖谓得襄阳，则梁州之路断也。〕昏虐君臣，自相鱼肉；我居上流，威震遐迩。长驱南出，进拔江陵，则三楚之地一朝可收，〔太史公曰：楚有三：俗自淮、沛、陈、汝南、南郡，此西楚也；彭城以东，东海、吴、广陵，此东楚也；衡山、九江、江南、豫章、长沙，此南楚也。〕岷、蜀之道自成断绝。〔若取荆、湘，则岷、蜀趣建康之道亦绝矣。〕又命扬、徐二州声言俱举，〔魏扬州治寿阳，徐州治彭城。〕建业穷蹙，鱼游釜中，可以齐文轨而大同，混天地而为一。伏惟陛下独决圣心，无取疑议；此期脱爽，〔爽，差也。〕并吞无日。」事寝不报。
车骑大将军源怀上言：「萧衍内侮，宝卷孤危，广陵、淮阴等戍皆观望得失。斯实天启之期，并吞之会；宜东西齐举，以成席卷之势。若使萧衍克济，上下同心，岂唯后图之难，亦恐扬州危逼。何则﹖寿春之去建康纔七百里，〔魏置扬州于寿春，见上卷上年。〕山川水陆，皆彼所谙。〔谙，乌含翻。〕彼若内外无虞，君臣分定，乘舟藉水，冚忽而至，未易当也。〔分，扶问翻。易，弋豉翻。〕今宝卷都邑有土崩之忧，边城无继援之望，廓清江表，正在今日。」魏主乃以任城王澄为都督淮南诸军事、镇南大将军、开府仪同三司、扬州刺史，使为经略；既而不果。〔使魏从二臣之计，画江为境，不待侯景之乱也。任，音壬。〕怀，贺之子也。〔源贺，秃发専檀之子，入魏，赐姓源氏。〕
东豫州刺史田益宗上表曰：「萧氏乱常，君臣交争，江外州镇，中分为两，〔谓西阳以西尽归萧衍，历阳以下犹属建康也。〕东西抗峙，已淹岁时。民庶穷于转输，甲兵疲于战鬬，事救于目前，力尽于麾下，无暇外维州镇，纲纪庶方，藩城棋立，孤存而已。不乘机电扫，廓彼蛮疆，恐后之经略，未易于此。〔易，以豉翻。〕且寿春虽平，三面仍梗，镇守之宜，实须豫设。义阳差近淮源，利涉津要，朝廷行师，必由此道。〔水经：淮水出南阳平氏县胎簪山，东北过桐柏山，又东径义阳县，故曰义阳差近淮源。淮源浅狭，魏人行师以此地为利涉津要。〕若江南一平，有事淮外，〔谓若萧衍平定江南，势必用兵淮外。〕须乘夏水泛长，列舟长淮；〔此谓江南用兵之常势。泛长，知两翻。〕师赴寿春，须从义阳之北，〔此谓魏师赴寿春之路。〕便是居我喉要，〔谓，义阳也。〕在虑弥深。义阳之灭，今实时矣。度彼不过须精卒一万二千；〔度，徒洛翻。〕然行师之法，贵张形势。请使两荆之众西拟随、雍，〔两荆，谓魏置荆州于穰城、东荆州于沘阳也。随、雍，谓随郡、襄阳也。雍，于用翻。〕扬州之卒顿于建安，得捍三关之援；然后二豫之军直据南关，对抗延头，〔二豫，谓魏置豫州于汝南、东豫州于新息也。南关，谓阴山关。延头，在安陆界。〕遣一都督总诸军节度，季冬进师，迄于春末，不过十旬，克之必矣。」〔考异曰：益宗传曰：「世宗纳之，遣元英攻义阳。」按英攻义阳在景明四年八月。此表言萧氏君臣交争，则是梁武攻东昏时。盖益宗建策于今日，而行于后年耳。〕元英又奏称：「今宝卷骨肉相残，藩镇鼎立。义阳孤绝，密迩王土，内无兵储之固，外无粮援之期，此乃欲焚之鸟，不可去薪，〔去，羌吕翻。〕授首之寇，岂容缓斧！若失此不取，岂唯后举难图，亦恐更为深患。今豫州刺史司马悦已戒严垂发，东豫州刺史田益宗兵守三关，请遣军司为之节度。」魏主乃遣直寝羊灵引为军司。〔直寝，因直寝殿以为官称。〕益宗遂入寇。建宁太守黄天赐与益宗战于赤亭，〔宋有建宁左郡，孝武大明八年，省建宁左郡为建宁县，属西阳郡，后复为郡。隋志：黄州麻城县，旧置建宁郡。又，宋文帝元嘉二十五年，以豫部蛮民置二十八县，赤亭其一也。水经注：举水自湖陂城南流，径赤亭下，谓之赤亭水。西阳五水蛮，赤亭其一也。〕天赐败绩。〔考异曰：魏帝纪：「七月乙未，田益宗破萧宝卷将黄天赐于赤亭。」田益光传：「景明初，萧衍遣军主吴子阳帅众寇三关，益宗遣光城太守梅与之据长风城逆击子阳，大破之，斩获千余级。」按吴子阳乃东昏将，非衍将也。且衍方与杽昏相拒，何暇寇魏三关！此必益宗传误。「益光传」当作「益宗传」。〕
35崔慧景之逼建康也，东昏侯拜蒋子文为假黄钺、使持节、相国、太宰、大将军、录尚书事、扬州牧、钟山王；〔使，疏吏翻。〕及衍至，又尊子文为灵帝，迎神像入后堂，使巫祷祀求福。及城闭，城中军事悉委王珍国；兖州刺史张稷入卫京师，以稷为珍国之副。稷，緕之弟也。〔张緕时为光禄大夫。〕
时城中实甲犹七万人，东昏素好军陈，与黄门、刀敕及宫人于华光殿前习战鬬，诈作被创势，使人以板択去，用为厌胜。〔好，呼到翻。陈，读曰阵。被，皮义翻。创，初良翻。択，音冈。厌，于択翻，又于琰翻。〕常于殿中戎服、骑马出入，以金银为铠冑，具装饰以孔翠。〔孔、翠，孔雀、翡翠也。铠，苦亥翻。〕昼眠夜起，一如平常。闻外鼓叫声，被大红袍，登景阳楼屋上望之，〔今建康法宝寺，景阳楼故基也。被，皮义翻。〕弩几中之。〔几，居依翻。中，竹仲翻。〕
始，东昏与左右谋，以为陈显达一战即败，崔慧景围城寻走，谓衍兵亦然，敕太官办樵、米为百日调而已。〔调，徒钓翻，算度也。〕及大桁之败，众情凶惧。〔凶，凶勇翻。〕茹法珍等恐士民逃溃，故闭城不复出兵。〔复，扶又翻。〕既而长围已立，堑栅严固；然后出荡，屡战不捷。〔堑，士艳翻。〕
东昏尤惜金钱，不肯赏赐；法珍叩头请之，东昏曰：「贼来独取我耶！何为就我求物！」后堂储数百具榜，〔榜，比朗翻，木片也。〕启为城防；东昏欲留作殿，竟不与。又督御府作三百人精仗，待围解以拟屏除，〔屏，必郢翻。〕金银雕镂杂物，倍急于常。众皆怨怠，不为致力。外围既久，城中皆思早亡，莫敢先发。
茹法珍、梅虫儿说东昏曰：〔镂，卢侯翻。为，于伪翻。说，式芮翻。〕「大臣不留意，使围不解，宜悉诛之。」王珍国、张稷惧祸，珍国密遣所亲献明镜于萧衍，衍断金以报之。〔镜所以照物；献镜者，欲衍照其心也。易大传曰：二人同心，其利断金。故衍取以为报。断，丁乱翻，王肃丁管翻。〕兖州中兵参军【章：十二行本「军」下有「冯翊」二字；乙十一行本同。】张齐，稷之腹心也，珍国因齐密与稷谋，同弒东昏。齐夜引珍国就稷，造膝定计，〔造，七到翻。造，至也。对席而坐，两下促席俱前至膝，以定密谋，故曰造膝定计。〕齐自执烛；又以计告后合舍人钱强。〔后合舍人，盖江左所置，使主殿后合者也。按后合舍人，常在宫中，观徐龙驹事可见。〕十二月，丙寅夜，强密令人开云龙门，珍国、稷引兵入殿，御刀岂勇之为内应。〔丰勇之，右卫军人，为东昏所委任。姓谱：丰姓，郑七穆子丰之后。〕东昏在含德殿作笙歌，寝未熟，闻兵入，趋出北户，欲还后宫，门已闭。宦者黄泰平刀伤其膝，仆地，张齐斩之。〔东昏时年十九。〕稷召尚书右仆射王亮等列坐殿前西锺下，令百僚署笺，以黄油裹东昏首，〔黄绢施油可以御雨，谓之黄油。以黄油裹物，表可见里，盖欲萧衍易于审视也。〕遣国子博士范云等送诣石头。〔考异曰：南史王亮传曰：「张稷等议立湘东嗣王宝晊。领军王莹曰：『城门已久，人情离解，征东在近，何不谘问！』」按时和帝已立，稷等知建康不可守，故弒东昏，岂敢复议立宝晊！今从齐纪。〕右卫将军王志叹曰：「冠虽弊，何可加足！」取庭中树叶挼服之，〔挼，奴禾翻，两手相切摩也；今俗语云挼莎。〕伪闷，不署名。衍览笺无志名，心嘉之。亮，莹之从弟；志，僧虔之子也。〔王莹，萧衍引为相国左长史。王僧虔，齐初位登台司。〕衍与范云有旧，〔衍与云同游竟陵西邸，见一百三十六卷武帝永明二年。〕即留参帷幄。王亮在东昏朝，以依违取容。萧衍至新林，百僚皆间道送款，〔朝，直遥翻。间，古苋翻。〕亮独不遣。东昏败，亮出见衍，衍曰：「颠而不扶，安用彼相！」亮曰：「若其可扶，明公岂有今日之举！」〔论语，孔子曰：「危而不持，颠而不扶，则将焉用彼相矣。」衍引以诘王亮。〕城中出者，或被劫剥。杨公则亲帅下陈于东掖门，卫送公卿士民，故出者多由公则营焉。〔彼，皮义翻。帅，读曰率。〕衍使张弘策先入清宫，封府库及图籍。于时城内珍宝委积，弘策禁勒部曲，秋毫无犯。收潘妃及嬖臣茹法珍、梅虫儿、王咺之等四十一人皆属吏。〔陈，读曰阵。茹，音如。咺，况晚翻。属，之欲翻。〕
36初，海陵王之废也，〔事见一百三十九卷明帝建武元年。〕王太后出居鄱阳王故第，号宣德宫。乙【章：十二行本「乙」作「己」；乙十一行本同。】巳，萧衍以宣德太后令追废涪陵王为东昏侯，〔涪，音浮。〕褚后及太子诵并为庶人。以衍为中书监、大司马、录尚书事、骠骑大将军、扬州刺史，封建安郡公，依晋武陵王遵承制故事，百僚致敬；〔待西台诏命而以宣德太后令高自署置，萧衍之心，路人所知也，岂必待范云、沈约发其端哉﹖武陵王遵事，见一百一十三卷晋安帝元兴三年。〕以王亮为长史。壬申，更封建安王宝寅为鄱阳王。〔更，工衡翻。〕癸酉，以司徒、扬州刺史晋安王宝义为太尉，领司徒。
己卯，衍入屯阅武堂，下令大赦。又下令：「凡昏制谬赋、淫刑滥役外，可详检前原，悉皆除荡；〔「原」，南史作「源」。前源，谓日前兴事之源也。「荡」字作「荡」，音徒朗翻。〕其主守散失诸所损耗，精立科条，咸从原例。」〔原，赦也。守，式又翻。〕又下令：「通检尚书众曹，东昏时诸诤讼失理〔诤，读曰争。〕及主者淹停不时施行者，精加讯辩，依事议奏。」〔讯，问也。王制：三讯然后制刑。辩，别白也。左传曰：子辞，君必辩焉。辩，兵免翻。〕又下令：「收葬义师，瘗逆徒之死亡者。」〔瘗，一计翻。〕潘妃有国色，衍欲留之，以问侍中、领军将军王茂，茂曰：「亡齐者此物，留之恐贻外议。」乃缢杀于狱，并诛嬖臣茹法珍等。〔缢，于赐翻，又于计翻。嬖，卑义翻，又博计翻。茹，音如。〕以宫女二千分赉将士〔赉，洛代翻。〕乙酉，以辅国将军萧宏为中护军。
衍之东下也，豫州刺史马仙琕拥兵不附衍，〔琕，部田翻。〕衍使其故人姚仲宾说之，〔说，输芮翻。〕仙琕先为设酒，乃斩于军门以徇。衍又遣其族叔怀远说之，仙琕曰：「大义灭义，」又欲斩之；军中为请，乃得免。〔说，式芮翻。为，于伪翻。〕衍至新林，仙琕犹于江西日抄运船。〔豫州治历阳，在大江之西。抄，楚交翻。〕衍围宫城，州郡皆遣使请降，〔使，疏吏翻。降，户江翻。〕吴兴太守袁昂独拒境不受命。昂，顗之子也。〔袁顗死于义嘉之难。〕衍使驾部郎考城江革〔曹魏置二十三郎，驾部其一也。杜佑曰：宋、齐驾部属左民尚书。〕为书与昂曰：「根本既倾，枝叶安附﹖今竭力昏主，未足为忠；家门屠灭，非所谓孝。岂若翻然改图，自招多福！」昂复书曰：「三吴内地，非用兵之所；况以偏隅一郡，何能为役！自承麾旆届止，莫不膝袒军门。〔膝袒，谓膝行肉袒也。〕唯仆一人敢后至者，政以内揆庸素，文武无施，虽献心，不增大师之勇；置其愚默，宁沮众军之威。〔沮，在吕翻。〕幸藉将军含弘之大，可得从容以礼。窃以一餐微施，尚复投殒；〔从，千容翻。施，式豉翻。投殒，言投命殒身也。复，扶又翻。〕况食人之禄而顿忘一旦，非唯物议不可，亦恐明公鄙之，所以踌躇，未遑荐璧。」〔荐璧，谓衔璧而降也。荐，进也。〕昂问时事于武康令北地傅滝，〔吴分乌程、余杭立永安县；晋武帝太康元年，更名武康，属吴兴郡。〕滝曰：「昔元嘉之末，开辟未有，故太尉杀身节。〔袁淑赠太尉；淑死见一百二十七卷宋文帝元嘉三十年。〕司徒当寄托之重，理无苟全，所以不顾夷险以徇名义。〔司徒，谓昂父顗也；顗死见一百三十一卷宋明帝泰始二年。〕今嗣主昏虐，曾无悛改；荆、雍协举，乘据上流，〔悛，丑缘翻。雍，于用翻。〕天人之意可知。愿明府深虑，无取后悔。」及建康平，衍使豫州刺史李元履巡抚东土，敕元履曰：「袁昂道素之门，世有忠节，〔即谓淑、顗也。〕天下须共容之，勿以兵威陵辱。」元履至吴兴，宣衍旨；昂亦不请降，开门撤备而已。仙琕闻台城不守，号泣谓将士曰：「我受人任寄，义不容降，君等皆有父母，我为忠臣，君为孝子，不亦可乎！」乃悉遣城内兵出降，余壮士数十，闭门独守。俄而兵入，围之数十重。〔号，户刀翻。重，直用翻。〕仙琕令士皆持满，兵不敢近。〔近，其靳翻。〕日暮，仙琕乃投弓曰：「诸君但来见取，我义不降。」乃槛送石头。衍释之，使待袁昂至俱入，曰：「令天下见二义士。」衍谓仙琕曰：「射钩、斩袪，昔人所美。卿勿以杀使断运自嫌。」〔断，音短。〕仙琕谢曰：「小人如失主犬，后主饲之，则复为用矣。」〔饲，祥吏翻。复，扶又翻，又如字。〕衍笑，皆厚遇之。丙戌，萧衍入镇殿中。
37刘希祖既克安成，移檄湘部，始兴内史王僧粲应之。僧粲自称湘州刺史，引兵袭长沙。去城百余里，于是湘州郡县兵皆蜂起以应僧粲，唯临湘、湘阴、浏阳、罗四县尚全。〔临湘、罗二县，自汉以来属长沙郡。吴立浏阳县，亦属长沙。宋苍梧王元徽二年分益阳、湘西、罗及巴峡流民立湘阴县，属湘东郡。隋改临湘为长沙县，潭州治其所也。唐废罗县入湘阴，属岳州。浏阳今仍属潭州。浏，音留，又音柳。〕长沙人皆欲泛舟走，行事刘坦悉聚其舟焚之，遣军主尹法略拒僧粲。战数不利，〔数，所角翻。〕前湘州镇军锺玄绍〔按当时州府官属无镇军之称，此必梁书之误。〕潜结士民数百人，刻日翻城应僧粲。坦闻其谋，阳为不知，因理讼至夜，而城门遂不闭以疑之。玄绍未发，明旦，诣坦问其故。坦久留与语，密遣亲兵收其家书。玄绍在坐，而收兵已报，具得其文书本末。玄绍即首服，〔坐，徂卧翻；下于坐同。首，手又翻。〕于坐斩之；焚其文书，余党悉无所问。众愧且服，州郡遂安。法略与僧粲相持累月。建康城平，杨公则还州。僧粲等散走。王丹为郡人所杀，〔王丹先以南康应刘希祖。〕刘希祖亦举郡降。公则克己廉慎，轻刑薄赋，顷之，湘州户口几复其旧。〔几，居依翻。〕
资治通鉴卷第一百四十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪一〔起玄黓敦牂（壬午），尽阏逢涒滩（甲申），凡三年。〕
〔齐宣德太后诏萧衍自建安郡公进爵梁公，衍志也。寻进爵为王，寻受齐禅，国因号曰梁。〕
高祖武皇帝〔讳衍，字叔达，小字练儿，南兰陵中都里人，姓萧氏。与齐同出淮阴令整，三世至顺之，顺之于齐高帝为族弟，帝，顺之之子也。按通鉴武皇帝纪凡十八卷，以一二为次，此卷「武皇帝」之下合有「一」字。〕
天监元年〔（壬午、五○二）自是年三月以前，犹是齐和帝中兴二年。〕
1春，正月，齐和帝遣兼侍中席阐文等慰劳建康。〔劳，力到翻。〕
2大司马衍下令：「凡东昏时浮费，自非可以习礼乐之容，缮甲兵之备者，余皆禁绝。」〕
3戊戌，迎宣德太后入宫，临朝称制；衍解承制。〔衍承制见上卷上年。蹔解之以觇人心。朝，直遥翻。〕
4己亥，以宁朔将军萧昺监南兖州诸军事。昺，衍之从父弟也。〔昺，兵永翻。昺与帝同祖治书侍御史道赐。监，工衔翻。从，才用翻。〕
5壬寅，进大司马衍都督中外诸军事，剑履上殿，赞拜不名。〔上，时掌翻。〕
6己酉，以大司马长史王亮为中书监、尚书令。
7初，大司马与黄门侍郎范云、南清河太守沈约、司徒右长史任昉同在竟陵王西邸，〔事见一百三十六卷齐武帝永明二年。守，式又翻。任，音壬。昉，分两翻。〕意好敦密，〔敦，厚也。好，呼到翻。〕至是，引云为大司马咨议参军、领录事，〔衍录尚书，其录府事使云领之。〕约为骠骑司马，〔为衍骠骑大将军府司马。骠，匹妙翻。骑，奇寄翻。〕昉为记室参军，与参谋议。前吴兴太守谢朏、国子祭酒何胤先皆弃官家居，〔齐明帝建武初，朏、胤皆弃官去。朏，敷尾翻。先，悉荐翻。〕衍奏征为军谘祭酒，朏、胤皆不至。
大司马内有受禅之志，沈约微扣其端，大司马不应；他日，又进曰：「今与古异，不可以淳风期物。〔淳风，谓淳古之风也。〕士大夫攀龙附凤，皆望有尺寸之功。今童儿牧竖皆知齐祚已终，明公当承其运，天文谶记又复炳然；〔谶，楚谮翻。〕天心不可违，人情不可失。苟历数所在，虽欲谦光，亦不可得已。」〔易曰：谦尊而光。〕大司马曰：「吾方思之。」约曰：「公初建牙樊、沔，此时应思；〔沔，弥兖翻。〕今王业已成，何所复思！若不早定大业，脱有一人立异，即损威德。且人非金石，时事难保，岂可以建安之封遗之子孙！〔复，扶又翻；下无复、岂复同。遗，唯孝翻。〕若天下还都，公卿在位，则君臣分定，〔分，扶问翻。〕无复异心，君明于上，臣忠于下，岂复有人方更同公作贼！」大司马然之。约出，大司马召范云告之，云对略同约旨，大司马曰：「智者乃尔暗同。卿明早将休文更来！」〔将，携也，挟也，领也。休文，沈约字也。〕云出，语约，约曰：「卿必待我！」云许诺，而约先期入。〔语，牛倨翻。先，悉荐翻。〕大司马命草具其事，约乃出怀中诏书并诸选置，大司马初无所改。俄而云自外来，至殿门，不得入，徘徊寿光合外，但云「咄咄！」〔江南禁中有寿光省。咄，当没翻。毛晃曰：咄咄，咨嗟语也。〕约出，问曰：「何以见处？」约举手向左，〔谓处之以尚书左仆射也。处，昌吕翻。〕云笑曰：「不乖所望。」有顷，大司马召云入，叹约才智纵横，〔纵，子容翻。〕且曰：「我起兵于今三年矣，〔东昏侯永元二年十一月，衍起兵，至是首尾三年。〕功臣诸将实有其劳，〔将，即亮翻。〕然成帝业者，卿二人也。」
甲寅，诏进大司马位相国，总百揆，扬州牧，封十郡为梁公，〔时以豫州之梁郡、历阳、南徐州之义兴、扬州之淮南、宣城、吴兴、会稽、新安、东阳凡十郡为梁公国。相，息亮翻。〕备九锡之礼，置梁百司，去录尚书之号，〔去，羌吕翻。〕骠骑大将军如故。二月，辛酉，梁公始受命。
齐湘东王宝晊，〔晊，之日翻。〕安陆昭王缅之子也，〔缅，齐明帝之弟。缅，弥兖翻。〕颇好文学。〔好，呼到翻。〕东昏侯死，宝晊望物情归己，坐待法驾，既而王珍国等送首梁公，梁公以宝晊为太常，宝晊心不自安。壬戌，梁公称宝晊谋反，并其弟江陵公宝览、汝南公宝宏皆杀之。
8丙寅，诏梁国选诸要职，悉依天朝之制。〔朝，直遥翻。〕于是以沈约为吏部尚书兼右仆射，范云为侍中。
梁公纳东昏余妃，颇妨政事，范云以为言，梁公未之从。云与侍中、领军将军王茂同入见，〔自沈约至王茂，皆梁国官也。见，贤遍翻。〕云曰：「昔沛公入关，妇女无所幸，此范增所以畏其志大也。〔事见九卷汉高帝元年。〕今明公始定建康，海内想望风声，柰何袭乱亡之迹，以女德为累乎！」〔左传：富辰曰：女德无极。杜预注云：妇女之志，近之则不知止足。累，力瑞翻。〕王茂起拜曰：「范云言是也。公必以天下为念，无宜留此。」梁公默然。云即请以余氏赉王茂，〔赉，洛代翻。〕梁公贤其意而许之。明日，赐云、茂钱各百万。
丙戌，诏梁公增封十郡，进爵为王。〔时以豫州之南谯。庐江，江州之寻阳，郢州之武昌、西阳，南徐州之南琅邪、南东海、晋陵，扬州之临海、永嘉十郡益梁国。〕癸巳，受命，赦国内及府州【章：十二行本「州」下有「所统」二字；乙十一行本同；孔本同；退斋校同。】殊死以下。〔自进爵为王己上，凡诏皆以宣德太后称制行之。〕
9辛丑，杀齐邵陵王宝攸、晋熙王宝嵩、桂阳王宝贞。〔南史齐纪作「宝攸」，本传作「宝修」。三王皆明帝之子。〕
梁王将杀齐诸王，防守犹未急。鄱阳王宝寅家阉人颜文智与左右麻拱等密谋穿墙夜出宝寅，具小船于江岸，着乌布襦，〔着，则略翻。襦，汝朱翻，短衣也。〕腰系千余钱，潜赴江侧，蹑屩徒步，足无完肤。〔屩，居勺翻，草履也。〕防守者至明追之，宝寅诈为钓者，随流上下十余里，追者不疑。待散，乃渡西岸投民华文荣家，〔待散，待追者散也。华，户化翻。〕文荣与其族人天龙、惠连弃家将宝寅遁匿山涧，赁驴乘之，昼伏夜行，抵寿阳之东城。魏戍主杜元伦驰告扬州刺史任城王澄，以车马侍卫迎之。〔任，音壬。〕宝寅时年十六，徒步憔悴，〔悴，秦醉翻。〕见者以为掠卖生口。澄待以客礼，宝寅请丧君斩衰之服，澄遣人晓示情礼，以丧兄齐衰之服给之。〔丧，息浪翻。衰，仓回翻。齐，音咨。〕澄帅官僚赴吊，宝寅居处有礼，一同极哀之节。〔礼，居君父之丧极哀。帅，读曰率。处，昌吕翻。〕寿阳多其义，□皆受慰喭；〔抚而安之曰慰，引生曰唁，唁，与喭同，鱼战翻。〕唯不见夏侯一族，〔夏侯之族本谯郡谯人，居于寿阳。夏，户雅翻。〕以夏侯详从梁王故也。澄深器重之。〔为萧宝寅贵显于魏而不终张本。〕
10齐和帝东归，〔将东归建康也。〕以萧憺为都督荆?湘等六州诸军事、荆州刺史。〔憺，徒敢翻，又徒滥翻。〕荆州军旅之后，公私空乏，〔憺厉精为治，〔治，直吏翻。〕广屯田，省力役，存问兵死之家，供其乏困。自以少年居重任，〔少，诗照翻。〕谓佐吏曰：「政之不臧，士君子所宜共惜。吾今开怀，卿其无隐！」于是人人得尽意，民有讼者皆立前待符教，决于俄顷，曹无留事。荆人大悦。
  </div>
  <div class="pagination">
   <a href="资治通鉴注_page150.html">
    上一页
   </a>
   <span>
    ...
   </span>
   <a href="资治通鉴注_page146.html">
    146
   </a>
   <a href="资治通鉴注_page147.html">
    147
   </a>
   <a href="资治通鉴注_page148.html">
    148
   </a>
   <a href="资治通鉴注_page149.html">
    149
   </a>
   <a href="资治通鉴注_page150.html">
    150
   </a>
   <span class="current-page">
    151
   </span>
   <a href="资治通鉴注_page152.html">
    152
   </a>
   <a href="资治通鉴注_page153.html">
    153
   </a>
   <a href="资治通鉴注_page154.html">
    154
   </a>
   <a href="资治通鉴注_page155.html">
    155
   </a>
   <a href="资治通鉴注_page156.html">
    156
   </a>
   <span>
    ...
   </span>
   <a href="资治通鉴注_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
