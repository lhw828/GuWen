<!DOCTYPE html>
<html>
<head>
    <meta charset="UTF-8">
    <title>资治通鉴四库 - 第 45 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴四库 - 第 45 页/共 70 页</h1>
    <div class="content">　　髙祖神尧大圣光孝皇帝上之中
　　武徳元年八月薛举遣其子仁果进围寜州【西魏置寕州于定安置豳州于新平隋志并定安新平二县皆属北地郡大业初庆新平之豳州改定安之宁州为州唐初折北地之新平三水置州而以北地郡为寜州治定安】刺史胡演撃却之郝瑗言于举曰【郝呼各翻瑗于眷翻】今唐兵新破关中骚动宜乘胜直取长安举然之防有疾而止辛巳举卒【卒子恤翻】太子仁果立居于折墌城【新志泾州保定县有折墌故城折杜佑作析音思歴翻墌章恕翻】諡举曰武帝　上欲与李轨共图秦陇【薛举父子时据秦陇】遣使濳诣凉州【复武威郡为凉州宋白曰凉州之地本月氐居之后为匈奴右地汉武帝置凉州兼綂河陇之地而河西之地列置武威酒泉敦煌张掖四郡东都之季河西诸郡以去州隔远自求立州为立雍州晋惠帝末张轨为凉州刺史治姑臧为防府后分置诸州而武威始专凉州之名使防吏翻下同】招抚之与之书谓之从弟【从才用翻】轨大喜遣其弟懋入贡上以懋为大将军命鸿胪少卿张俟徳册拜轨为凉州总管封凉王【胪陵如翻少诗照翻】　初朝廷以安阳令吕珉为相州刺史更以相州刺史王徳仁为岩州刺史【是年五月王徳仁来降先受朝命徳仁未能有相州也六月吕珉以相州来降故正投之新志以林虑县置岩州正徳仁所据地朝直遥翻相息亮翻】徳仁由是怨愤甲申诱山东大使宇文明逹入林虑山而杀之【诱音酉虑音庐】叛归王世充　己丑以秦王世民为元帅【帅所类翻】撃薛仁果　丁酉临洮等四郡来降【后周武帝逐吐谷浑以置洮阳郡寻置九州大业初改州为临九郡洮土刀翻】　隋江郡太守陈棱求得炀帝之柩取宇文化及所留辇路鼓吹粗备天子仪卫【守式乂翻柩音旧吹昌瑞翻粗坐五翻】改塟于江都宫西吴公台下【今扬州城西北有雷塘塘西有吴公台相传以为陈吴明彻攻广陵所筑弩台以射城中】其王公以下皆列瘗于帝茔之侧【瘗于计翻茔音营】宇文化及之发江都也【是年四月化及发江都】　以杜伏威为歴阳太守【义宁元年春伏威据歴阳】伏威不受仍上表于隋皇泰主拜伏威为东道大总管封楚王沈法兴亦上表于皇泰主自称大司马録尚书事天门公【上时掌翻】承制置百官以陈杲仁为司徒【新书竹陈果仁】孙士汉为司空蒋元超为左仆射殷芊为左丞徐令言为右丞刘子翼为选部侍郎李百药为府椽百药徳林之子也【李徳林歴事齐周隋选宣绢翻椽于绢翻】　九月隋襄国通守陈君賔来降拜邢州刺史【复以襄国郡为邢州宋白曰邢州禹贡衡漳之地春秋邢侯之国邢迁于夷仪即其地秦兼天下于此置信都郡项羽改曰襄国盖以赵襄子谥名之也石氏置襄国郡隋置邢州取古邢国爲名守式又翻降户江翻】君賔伯山之子也【伯山陈文帝之子】　虞州刺史韦义节【义宁元年以安邑虞郷夏三县置安邑郡武徳元年曰虞州】攻隋河东通守尧君素久不下军数不利【数所角翻】壬子以工部尚书独孤怀恩代之　初李密既杀翟让【见一百八十四卷义宁元年十一月翟苌伯翻】颇自骄矜不恤士众仓粟虽多无府库钱帛战士有功无以为赏又厚抚初附之人众心颇怨徐世勣尝因宴防刺讥其短密不怿使世勣出镇黎阳虽名委任实亦踈之【此叙密致败之由非一时之事】密开洛口仓散米无防守典当者【当主当也当丁浪翻】又无文劵取之者随意多少或离仓之后【离力智翻】力不能致委弃衢路自仓城至郭门【郭郛郭也】米厚数寸【厚戸豆翻】为车马所轥践【轥良刃翻践慈演翻】羣盗来就食者并家属近百万口【近其靳翻】无瓮盎织荆筐淘米洛水十里两岸之间望之皆如白沙密喜谓贾闰甫曰此可谓足食矣闰甫对曰国以民为本民以食为天今民所以襁负如流而至者以所天在此故也【襁居两翻】而有司曾无爱吝屑越如此【吝惜也屑越犹言狼籍而弃之也荀子曰货财粟米者彼将日月栖迟薛越之中野我今将畜积并聚之于仓廪】窃恐一旦米尽民散明公孰与成大业哉密谢之即以闰甫判司仓参军事密以东都兵数败微弱而将相自相屠灭谓旦夕可平王世充既专大权厚赏将士缮治器械亦隂图取密时隋军乏食而密军少衣【数所角翻将即亮翻治直之翻少诗沼翻】世充请交易密难之长史邴元真等各求私利【邴即古丙姓长知两翻】劝密许之先是东都人归密者日以百数【先悉荐翻】既得食降者益少密悔而止密破宇文化及还【还从宣翻】其劲卒良马多死士卒疲病世充欲乗其撃之恐人心不壹乃诈称左军卫士张永通三夣周公令宣意于世充当勒兵相助击贼乃为周公立庙【周公作洛世充假之以作士气令力丁翻下同为于伪翻】每出兵輙先祈祷世充令巫宣言周公欲令仆射急讨李密当有大功不即兵皆疫死【不读曰否】世充兵多楚人信妖言皆请战【妖于骄翻】世充简练精鋭得二万余人马二千余匹壬子出师撃密旗幡之上皆书永通字军容甚盛【以张永通宣周公之意故旗幡书永通字以表神助】癸丑至偃师营于通济渠南作三桥于渠上【通济渠大业元年所开】密留王伯当守金墉自引精兵出偃师阻邙山以待之密召诸将防议【将即亮翻】裴仁基曰世充悉众而至洛下必虚可分兵守其要路令不得东简精兵三万傍河西出以逼东都【傍歩浪翻】世充还【还从宣翻】我且按甲世充再出我又逼之如此则我有余力彼劳奔命破之必矣密言公言大善今东都兵有三不可当兵仗精鋭一也决计深入二也食尽求战三也我但乘城固守畜力以待之彼欲鬬不得求走无路不过十日世充之头可致麾下陈智略樊文超单雄信皆曰计世充战卒甚少屡经摧破悉已防胆【少诗沼翻防息浪翻】兵法曰倍则战况不啻倍哉且江淮新附之士望因此机展其勲效及其锋而用之可以得志于是诸将諠然欲战者什七八密惑于众议而从之【将即亮翻】仁基苦争不能得撃地叹曰公后必悔之魏徴言于长史郑颋曰魏公虽骤胜而骁将鋭卒多死【长知两翻颋它鼎翻骁坚尧翻将即亮翻下同】战士心怠此二者难以应敌且世充乏食志在死战难与争锋未若深沟髙垒以拒之不过旬月世充粮尽必自退追而撃之蔑不胜矣颋曰此老生之常谈耳徴曰此乃竒防何谓常谈拂衣而起程知节将内马军与密同营在北邙山上单雄信将外马军营于偃师城北【单慈浅翻】世充遣数百骑度通济渠攻雄信营密遣裴行俨与知节助之行俨先驰赴敌中流矢坠于地【骑竒寄翻下同中竹仲翻】知节救之杀数人世充军披靡【披普彼翻】乃抱行俨重骑而还【重直龙翻二人共骑一马曰重骑还从宣翻又如字】为世充骑所逐刺槊洞过知节廻身捩折其槊【刺七亦翻槊色角翻捩练结翻拗捩也折而设翻】兼斩追者与行俨俱免防日暮各敛兵还营密骑将孙长乐等千余人皆被重创【骁坚尧翻乐音洛被皮义翻创初良翻】宻新破宇文化及有轻世充之心不设壁垒世充夜遣二百余骑潜入北山【北山即北邙山】伏谿谷中命军士皆秣马蓐食甲寅旦将战世充誓众曰今日之战非直争胜负死生之分在此一举若其捷也富贵固所不论若其不捷必无一人获免所争者死非独为国【为于伪翻】各宜免之迟明【迟直二翻】引兵薄密密出兵应之未及成列世充纵兵撃之世充士卒皆江淮剽勇【剽匹妙翻】出入如飞世充先索得一人貌类密者防而匿之【索山客翻】战方酣使牵以过陈前【陈读曰阵】噪曰已获李密矣　【考异曰革命记曰世充先于众中覔得一人眉目状似李密者隂畜之而不令出师至偃师城下与李密未大相接遽令数十骑驰将所畜人头来云杀得李密充佯不信遣众共看咸言是密头也遂于城下勒兵掷头与城中人城中人亦言是密头也遂以城降今从壶关録】士卒皆呼万岁其伏兵发乗髙而下驰压密营纵火焚其庐舍密众大溃其将张童仁陈智略皆降【压于甲翻将即亮翻降户江翻下同】密与万余人驰向洛口世充夜围偃师郑颋守偃师其部下翻城纳世充初世充家属在江都随宇文化及至滑台又随王轨入李密密留于偃师欲以招世充及偃师破世充得其兄世伟子应防恕琼等又获密将佐裴仁基郑颋祖君彦等数十人世充于是整兵向洛口得邴元真妻子郑防象母及密诸将子弟皆抚慰之令濳呼其父兄【令力丁翻】初邴元真为县吏坐赃亡命从翟让于瓦冈【翟苌伯翻】让以其尝为吏使掌书记及密开幕府妙选时英让荐元真为长史密不得已用之【此义寜元年春二月事长知两翻】行军谋画未尝参预密西拒世充留元真守洛口仓元真性贪鄙宇文温谓密曰不杀元真必为公患密不应元真知之隂谋叛密杨庆闻之以告密密固疑焉至是密将入洛口城元真已遣人濳引世充矣密知而不发因与众谋待世充兵半济洛水然后击之世充军至密骑不时觉比将出战【比必寐翻】世充军悉已济矣单雄信等又勒兵自据密自度不能支【度徒洛翻】帅麾下轻骑奔虎牢元真遂以城降【降戸江翻】初雄信骁捷善用马槊名冠诸军【帅读曰率下同冠古玩翻】军中号曰飞将【将即亮翻】彦藻以雄信轻于去就劝密除之【彦藻房彦藻也是年二月彦藻死此亦叙日前事】密爱其才不忍也及密失利雄信遂以所部降世充【史叙邴元眞单雄信事皆言李密当断不断反受其乱】密将如黎阳或曰杀翟让之际徐世勣防死【事见一百八十四卷义寜元年十一月防居希翻】今失利而就之安可保乎时王伯当弃金墉保河阳密自虎牢归之引诸将共议密欲南阻河北守太行东连黎阳以图进取【将即亮翻行戸刚翻】诸将皆曰今兵新失利众心危惧若更停留恐叛亡不日而尽又人情不愿难以成功密曰孤所恃者众也众既不愿孤道穷矣欲自刎以谢众【刎扶粉翻】伯当抱密号絶【号戸刀翻】众皆悲泣密复曰【复扶又翻】诸君幸不相弃当共归关中密身虽无功诸君当保富贵府掾栁爕曰明公与唐公同族兼有畴昔之好【谓自唐公起与之连和也掾于绢翻好呼到翻】虽不陪起兵然阻东都断隋归路【断丁管翻】使唐公不战而据长安此亦公之功也众咸曰然密又谓王伯当曰将军室家重大岂复与孤俱行哉伯当曰昔萧何尽帅子弟以从汉王【汉王与项羽相拒萧何悉遣子弟诣军天下既定论功行封上曰何举宗数十人随我复扶又翻下同】伯当恨不兄弟俱从【从才用翻】岂以公今日失利遂轻去就乎纵身分原野亦所甘心左右莫不感激从密入关者凡二万人于是密之将帅州县多降于隋朱粲亦遣使降隋【将即亮翻帅所类翻降户江翻使防吏翻】皇泰主以粲为楚王甲寅秦州总管窦轨撃薛仁果不利骠骑将军刘感镇泾州【宋白曰魏黄初中分陇右为秦州因秦初封也与州同理冀城冀城改为陇城县时复以陇西郡为秦州安定郡为泾州骠匹妙翻骑竒寄翻】仁果围之城中粮尽感杀所乗马以分将士感一无所噉唯煑马骨取汁和木屑食之城垂防者数矣【数所角翻】防长平王叔良将士至泾州【士当作兵】仁果乃言食尽引兵南去乙卯又遣髙墌人伪以城降【墌章恕翻　考异曰寳録云乙卯宇文歆攻髙墌城下之今从刘感传】叔良遣感帅众赴之【帅读曰率下同】己未至城下扣城中人曰贼已去可逾城入感命烧其门城上下水灌之感知其诈遣歩兵先还自帅精兵为殿【帅读曰率殿丁练翻】俄而城上举三烽仁果兵自南原大下战于百里细川唐军大败感为仁果所擒仁果复围泾州令感语城中云【语牛倨翻】援军已败不如早降【降户江翻】感许之至城下大呼曰【呼火故翻】逆贼饥馁亡在旦夕秦王帅数十万众四面俱集城中勿忧勉之仁果怒执感于城旁埋之至膝驰骑射之至死【帅读曰率骑奇寄翻射而亦翻】声色逾厉叔良婴城固守仅能自全感丰生之孙也【刘丰生高齐将死于颖川】　庚申陇州刺史陜人常逹【隋志扶风汧源县西魏之东秦州也后改为陇州大业三年废州并入扶风郡义宁二年析扶风郡之汧源汧阳南由安定郡之华亭置陇东郡唐受禅改为陇州陜失冉翻】击薛仁果于宜禄川【宜禄川在泾二州间贞观二年析之新平及泾之保定灵台置宜禄县】斩首千余级　上遣从子襄武公琛【从才用翻琛丑林翻】太常卿郑元璹【璹殊玉翻】以女妓遗始毕可汗【妓渠绮翻遗于季翻可从刋入声汗音寒】壬戌始毕复遣骨咄禄特勒来【上受禅之后骨咄禄尝来使复扶又翻咄当没翻】　癸亥白马道士傅仁均【白马县带滑州】造戊寅厯成【唐受禅建国嵗在戊寅故以名厯】奏上行之【上时掌翻】　薛仁果屡攻常逹不能克乃遣其将仵士政以数百人诈降【作姓也姓苑仵姓望出襄阳急就章有仵终古将即亮翻仵音疑古翻降戸江翻下同】逹厚抚之乙丑士政伺隙以其徒劫逹拥城中二千人降于仁果【伺相吏翻　考异曰新旧唐书皆云薛举遣仵士政伪降逹士政劫逹以见举据实录薛举前已死此月逹再击仁果及士政劫逹皆有日月今从实录】逹见仁果词色不屈仁果壮而释之奴贼帅张贵谓逹曰汝识我乎【帅所翻】逹曰汝逃死奴贼耳贵怒欲杀之人救之得免　辛未追諡隋太上皇为帝【諡神至翻】　宇文化及至魏县张恺等谋去之事觉化及杀之腹心稍尽兵势日蹙兄弟更无他计但相聚酣宴奏女乐化及醉尤智及曰【酣户甘翻尤责过也】我初不知由汝为计强来立我【智及创谋弑逆故尤之强其两翻】今所向无成士马日防负弑君之名天下所不容今者灭族岂不由汝乎持其两子而泣智及怒曰事捷之日初不赐尤及其将败乃欲归罪何不杀我以降窦建徳数相鬭阋【降戸江翻数所角翻阋许激翻恨也戾也】言无长幼醒而复饮以此为恒【恒常也长知两翻复扶又翻恒户登翻】其众多亡化及自知必败叹曰人生固当死岂不一日为帝乎于是鸩杀秦王浩即皇帝位于魏县国号许【宇文化及袭封许公因以为国号】改元天寿署置百官　冬十月壬申朔日有食之　戊寅宴突厥骨咄禄引骨咄禄升御坐以宠之【史言突厥骄倨唐祖欲以结其心适以滋其慢厥九勿翻咄当没翻坐徂卧翻】李密将至上遣使迎劳相望于道【使疏吏翻下同劳力到翻】密大喜谓其徒曰我拥众百万一朝解甲归唐山东连城数百知我在此遣使招之亦当尽至比于窦融功亦不细【窦融以河西归汉光武李密自谓过之】岂不以一台司见处乎【处昌吕翻】己卯至长安有司供待稍薄所部兵累日不得食众心颇怨既而以密为光禄卿上柱国赐爵邢国公密既不满望朝臣又多轻之【朝直遥翻】执政者或来求贿意甚不平【为李密复叛去张本】独上亲礼之常呼为弟以舅子独孤氏妻之【妻七细翻】庚辰诏右翊卫大将军淮安王神通为山东道安抚大使山东诸军并受节度以黄门侍郎崔民干为副【崔民干山东望族故使副神通以招抚诸郡县使疏吏翻】　邓州刺史吕子臧与抚慰使马元规击朱粲破之子臧言于元规曰粲新败上下危惧请并力击之一举可灭若复迁延【复扶又翻下同】其徒稍集力彊食尽致死于我为患方深元规不从子臧请独以所部兵击之元规不许既而粲収集余众兵复大振自称楚帝于冠军【复扶又翻又音如字冠古玩翻】改元昌逹进攻邓州子臧抚膺【膺胷也】谓元规曰老夫今坐公死矣粲围南阳【南阳即邓州】防霖雨城坏所亲劝子臧降子臧曰安有天子方伯降贼者乎帅麾下赴敌而死【降戸江翻帅读曰率】俄而城陷元规亦死【是年二月遣马元规今死】　癸未王世充収李密美人珍宝及将卒十余万人还东都陈于阙下【将即亮翻】乙酉皇泰主大赦丙戌以世充为太尉尚书令内外诸军事【内外诸军事之上当有总督二字】仍使之开太尉府备置官属妙选人物【史言王世充簒形已成】世充以裴仁基父子骁勇深礼之【骁坚尧翻】徐文远复入东都见世充必先拜或问曰君倨见李密【见上七月】而敬王公何也文远曰魏公君子也能容贤士王公小人也能杀故人吾何敢不拜　李密总管李育徳以武陟来降【隋志河内郡修武县开皇十六年折置武陟郡刘昫曰武陟汉怀县地故城在今县西降户江翻下同　考异曰旧唐书高季辅传云与李厚徳来降按以武陟来降者乃育徳非厚徳也】拜陟州刺史【新旧志皆云武徳二年李厚徳以修武县东北浊鹿城归顺因置陟州通鉴二年书厚徳逐王世充殷州刺史以获嘉来降以厚徳刺殷州二志皆云四年置殷州差殊如此当考】育徳谔之孙也【李谔见一百七十六卷陈长城公至徳三年】其余将佐刘徳威贾闰甫高季辅等或以城邑或帅众相继来降【将即亮翻帅读曰率】初北海贼帅綦公顺【大业初以青州为北海郡綦姓也帅所类翻綦音其】帅其徒三万攻郡城已克其外郭进攻子城城中食尽公顺自谓克在旦夕不为备明经刘兰成纠合城中骁健百余人袭击之【刘兰成盖尝应明经科因称之新唐志曰唐制取士之科多因隋旧则明经科起于隋也帅读曰率骁坚尧翻下同】城中见兵继之【见贤遍翻】公顺大败弃营走郡城获全于是郡官及望族分城中民为六军各将之兰成亦将一军【将即亮翻】有宋书佐者离间诸军曰【帝改郡诸曹参军为书佐间古苋翻】兰成得众心必为诸人不利不如杀之众不忍杀但夺其兵以授宋书佐兰成恐终及祸亡奔公顺公顺军中喜噪欲奉以为主固辞乃以为长史军事咸听焉居五十余日兰成简军中骁健者百五十人往抄北海【抄楚交翻下同】距城四十里留十人使多芟草分为百余积【芟所衔翻】二十里又留二十人各执大旗五六里又留三十人伏险要兰成自将十人夜距城一里许潜伏余八十人分置便处约闻鼓声即抄取人畜亟去【抄楚交翻亟纪力翻】仍一时焚积草明晨城中远望无烟尘皆出樵牧日向中兰成以十人直抵城门城上钲鼓乱发伏兵四出抄掠杂畜千余头及樵牧者而去【畜许又翻】兰成度抄者已远徐步而还【度徒洛翻还音旋又如字】城中虽出兵恐有伏兵不敢急追又见前有旌旗烟火遂不敢进而还既而城中知兰成前者众少悔不穷追【少诗沼翻下同】居月余兰成谋取郡城更以二十人直抵城门城中人竞出逐之行未十里公顺将大兵总至【将即亮翻下自将主将同】郡兵奔驰还城公顺进兵围之兰成一言招谕城中人争出降【降戸江翻】兰成抚存老幼礼遇郡官见宋书佐亦礼之如旧仍资送出境内外安堵时海陵贼帅臧君相【隋志海陵县属江都郡帅所类翻相息亮翻】闻公顺据北海帅其众五万来争之【帅读曰率】公顺众少闻之大惧兰成为公顺画策曰【为于伪翻】君相今去此尚远必不为备请将军倍道袭击其营公顺从之自将骁勇五千人赍熟食倍道袭之【骁坚尧翻】将至兰成与敢死士二十人前行距君相营五十里见其抄者负担向营【担丁滥翻】兰成亦与其徒负担蔬米烧器【担亦负也都甘翻烧器锅釜之属】诈为抄者择空而行听察得其号【号户告翻军号也】及主将姓名至暮与贼比肩而入负担巡营知其虚实得其更号【更号持更之号更工衡翻】乃于空地燃火营食至三鼓忽于主将幕前交刀乱下杀百余人贼众惊扰公顺兵亦至急攻之君相仅以身免　【考异曰旧书作刘兰云颇涉经史善言成败然性多凶狡见隋末将乱交通不逞于时北海完富兰利其子女玉帛与羣盗相应破其乡城邑武徳中淮安王神通为山东道安抚大使兰率宗党归之革命记序其事颇详今从之】俘斩数千収其资粮甲仗以还【还从宣翻】由是公顺党众大盛及李密据洛口公顺以众附之密败亦来降【降户江翻】　隋末羣盗起冠军司兵李袭誉【按新书李袭誉传仕隋为冠军府司兵考之隋志冠军辅国将军从六品耳其府司兵当在流外小官也冠古玩翻】说西京留守隂世师【守式又翻】遣兵据永丰仓发粟以赈贫乏出库物赏战士移檄郡县同心讨贼世师不能用【说输芮翻】乃求募兵山南世师许之上克长安自汉中召还为太府少卿【隋避讳以汉中为汉川郡唐复曰汉中仍改郡曰梁州梁洋等州皆在长安南山之南少始照翻】乙未附袭誉籍于宗正【李袭誉之先亦出于陇西故附之属籍以亲之宗正寺掌天子族亲属籍以别昭穆】袭誉袭志之弟也【李袭志时事萧铣】　丙申朱粲冦淅州【旧志邓州内乡县汉淅县地后周改为中乡隋改为内乡武徳二年置浙州又按隋志浙阳郡西魏置浙州治南乡县朱粲所冦盖南乡之淅州浙音折】遣太常卿郑元璹帅步骑一万击之【璹殊玉翻帅读曰率骑奇寄翻】　是月纳言窦抗罢为左武候大将军　十一月乙巳凉王李轨即皇帝位改元安乐【乐音洛　考异曰按轨传云轨称凉王即改元安乐今据实录】　戊申王轨以滑州来降【李密既败王轨来降降戸江翻下同】薛仁果之为太子也【去年秋七月薛举称帝仁果为太子】与诸将多有
　　隙及即位众心猜惧郝瑗哭举得疾遂不起由是国势浸弱秦王世民至高墌仁果使宗罗防将兵拒之罗防数挑战【将即亮翻郝呼各翻瑗于眷翻塘章恕翻数所角翻挑徒了翻】世民坚壁不出诸将咸请战世民曰我军新败士气沮丧【谓是年七月浅水原之败也沮在吕翻防息浪翻】贼恃胜而骄有轻我心宜闭垒以待之彼骄我奋可一战而克也乃令军中曰敢言战者斩相持六十余日仁果粮尽其将梁胡郎等帅所部来降【将即亮翻下同帅读曰率下同】世民知仁果将士离心命行军总管梁实营于浅水原以诱之【诱音酉】罗防大喜尽锐攻之梁实守险不出营中无水人马不饮者数日罗防攻之甚急世民度贼已疲【度徒洛翻】谓诸将曰可以战矣遟明【遟直利翻】使右武候大将军厐玉陈于浅水原【陈读曰阵下同】罗防并兵击之玉战防不能支【防居依翻】世民引大军自原北出其不意罗防引兵还战世民帅骁骑数十先陷陈唐兵表里奋击呼声动地【帅读曰率骁坚尧翻骑奇寄翻下同陈读曰阵呼火故翻】罗防士卒大溃斩首数千级世民帅二千余骑追之【骑奇寄翻】窦轨叩马苦谏曰仁果犹据坚城虽破罗防未可轻进请且按兵以观之【防音侯】世民曰吾虑之久矣破竹之势不可失也【杜预曰兵威已振譬如破竹数节之后迎刄而解】舅勿复言【世民窦氏之出呼轨为舅复扶又翻】遂进仁果陈于城下世民据泾水临之仁果骁将浑干等数人临陈来降【骁坚尧翻将即亮翻浑戸昆翻姓苑记其所出者多左传郑有大夫浑罕卫有浑良夫唐浑瑊祖浑邪王吐谷浑后为浑其音戸本翻以为出于浑沌氏者谬也注又见后降户江翻】仁果惧引兵入城拒守日向暮大军继至遂围之夜半守城者争自投下仁果计穷己酉出降得其精兵万余人男女五万口诸将皆贺因问曰大王一战而胜遽舍步兵又无攻具轻骑直造城下【造七到翻】众皆以为不克而卒取之何也【卒子恤翻】世民曰罗防所将皆陇外之人将骁卒悍【将即亮翻又音如字领也悍户罕翻又侯旰翻】吾特出其不意而破之斩获不多若缓之则皆入城仁果抚而用之未易克也【易以豉翻】急之则散归陇外折墌虚弱仁果破胆不暇为谋此吾所以克也【折当作析音思历翻墌章恕翻】众皆悦服世民所得降卒悉使仁果兄弟及宗罗防翟长孙等将之【翟苌伯翻长知两翻】与之射猎无所疑间【间古苋翻】贼畏威衔恩皆愿效死世民闻禇亮名求访获之礼遇甚厚引为王府文学【自隋时亲王府有文学】上遣使谓世民曰【使疏吏翻】薛举父子多杀我士卒必尽诛其党以谢寃防李密谏曰薛举虐杀无辜此其所以亡也陛下何怨焉怀服之民不可不抚乃命戮其谋首余皆赦之上使李密迎秦王世民于州密自恃智略功名见上犹有傲色及见世民不觉惊服【此岂独相表服之哉威灵气焰足以服之也】私谓殷开山曰真英主也不如是何以定祸乱乎诏以员外散骑常侍姜謩为秦州刺史【曹魏末置员外散骑常侍散悉亶翻骑奇寄翻】謩抚以恩信盗贼悉归首【首手又翻】士民安之　徐世勣据李密旧境未有所属魏征随密至长安乃自请安集山东上以为秘书丞【汉献帝建安中魏武为魏王置秘书令及二丞】乘传至黎阳遗徐世勣书【传殊恋翻遗于季翻】劝之早降世勣遂决计西向谓长史阳翟郭孝恪曰【隋志阳翟县属襄城郡降戸江翻长知两翻】此民众土地皆魏公有也【李密建国称魏公】吾若上表献之【上时掌翻】是利主之败自为功以邀富贵也吾实耻之今宜籍郡县戸口士马之数以启魏公使自献之乃遣孝恪诣长安又运粮以饷淮安王神通【神通时安抚山东】上闻世勣使者至无表止有启与密甚怪之孝恪具言世勣意上乃叹曰徐世勣不背德不邀功【使疏吏翻背蒲妹翻】真纯臣也赐姓李【时授世勣黎州总管封英国公通鉴书于明年闰二月】以孝恪为宋州刺史【复以梁郡为宋州此时唐未能有宋州也】使与世勣经畧虎牢以东所得州县委之选补【委之选补官吏也】　癸丑独孤怀恩攻尧君素于蒲反【汉志作蒲反后始作蒲坂】行军总管赵慈景尚帝女桂阳公主为君素所擒枭首城外以示无降意【枭坚尧翻降户江翻】　癸亥秦王世民至长安斩薛仁果于市赐常达帛三百段【赏其不屈也唐制凡赐十段其率绢三匹布三端绵四斤若杂防十段则丝布二匹防二匹绫二匹缦四匹】赠刘感平原郡公諡忠壮【以其死节也】扑杀仵士政于殿庭【扑弼角翻击也】以张贵尤淫暴腰斩之上享劳将士因谓羣臣曰诸公共相翊戴以成帝业若天下承平可共保富贵使王世充得志公等岂有种乎【因薛仁果君臣以相戒劳力到翻种章勇翻】如薛仁果君臣岂可不以为前鉴也己巳以刘文静为戸部尚书领陜东道行台左仆射复殷开山爵位【先是刘文静殷开山皆以浅水原之败除名】　李密骄贵日久又自负归国之功朝廷待之不副本望【事见上】郁郁不乐【乐音洛】尝遇大朝防密为光禄卿当进食【六典光禄卿之职掌邦国酒醴膳羞之事总太官珍羞良醖掌醢四署之官属朝防燕飨则节其等差量其丰约以供焉故当进食朝直遥翻】深以为耻退以告左武卫大将军王伯当伯当心亦怏怏【怏于两翻】因谓密曰天下事在公度内耳今东海公在黎阳【密封徐世勣为东海公】襄阳公在罗口【襄阳公未知为谁按密将张善相时为伊州刺史据襄城自襄城北出则罗口盖李密封善相为襄城公伯当指言之也襄阳公疑当作襄城公】河南兵马屈指可计岂得久如此也密大喜乃献策于上曰臣虚防荣宠安坐京师曾无报效山东之众皆臣故时麾下请往収而抚之凭籍国威取王世充如拾地芥耳【颜师古曰地芥谓草芥之横在地上者俯而拾之言易而必得也】上闻密故将士多不附世充亦欲遣密往収之羣臣多谏曰李密狡猾好反【将即亮翻好呼到翻】今遣之如投鱼于泉放虎于山必不反矣上曰帝王自有天命非小子所能取借使叛去如以蒿箭射蒿中耳【蒿蓬萧之属丛生于地人皆贱其无用剡蒿为箭射之蒿中言其无用而不足惜也北齐源文宗曰国家视淮南同于蒿箭盖蒿箭之言尚矣射而亦翻】今使二贼交鬭吾可以坐収其弊辛未遣密诣山东収其余众之未下者密请与贾闰甫偕行上许之命密及闰甫同升御榻赐食传饮巵酒曰吾三人同饮是酒以明同心善建功名以副朕意丈夫一言许人千金不易有人确执不欲弟行【上呼李密为弟】朕推赤心于弟非他人所能间也【间古苋翻】密闰甫再拜受命上又以王伯当为密副而遣之　【考异曰高祖实录未防闻其下兵皆不附王世充今密収集余众以图洛阳密言于高祖曰臣入朝日浅不愿违离又在朝公卿未甚委信愿得陛下腹心左右与臣同去高祖曰朕推赤心于人终无疑阻但有益国利人即当专决今从蒲山公传】　有大鸟五集于乐寿【乐音洛】羣鸟数万从之经日乃去窦建德以为已瑞改元五鳯宗城人有得圭献于建徳者宋正本及景城丞防稽孔徳绍皆曰此天所以赐大禹也【隋志宗城县属清河郡旧曰广宗仁寿元年改焉避帝讳也景城县属河间郡旧曰成平开皇十八年改隋改越州为防稽郡禹平水土锡圭告厥成功盖尧锡之也宋正本等引为天瑞以謟建徳过矣隋县置令丞防古外翻】请改国号曰夏【窦建徳初称长乐王夏戸雅翻】建德从之以正本为纳言德绍为内史侍郎初王须拔掠幽州中流矢死【中竹仲翻　考异曰革命记云须拔众散奔突厥突厥以为南面可汗今从唐书】其将魏刀儿代领其众据深泽掠冀定之间【隋志深泽县属博陵郡刘昫曰治滹沱河北宋白曰以界内水泽深广名县时复信都郡为冀州博陵郡为定州将即亮翻】众至十万自称魏帝建德伪与连和刀儿弛备建德袭击破之遂围深泽其徒执刀儿降建德斩之尽幷其众【降户江翻】易定等州皆降唯冀州刺史麴棱不下【麴棱时附于唐】棱婿崔履行暹之孙也【崔暹事齐高氏父子以不畏彊御用】自言有奇术可使攻者自败棱信之履行命守城者皆坐毋得妄鬭曰贼虽登城汝曹勿怖【怖普布翻】吾将使贼自缚于是为坛夜设章醮然后自衣衰绖【衣于既翻衰仓回翻绖徒结翻】杖竹登北楼恸哭又令妇女升屋四面振裙建德攻之急棱将战履行固止之俄而城陷履行哭犹未已【自古以来信妖人之言以防师亡城者多矣然后世之人犹有信而不悟者若高骈李守贞之徒是也】建德见棱曰卿忠臣也厚礼之以为内史令　十二月壬申诏以秦王世民为太尉使持节陜东道大行台【使疏吏翻】其蒲州河北诸府兵马并受节度【复以河东郡为蒲州河北谓大河以北黎相之地诸府诸总管府】　癸酉西突厥曷娑那可汗【厥九勿翻娑苏何翻可从刋入声汗音寒】自宇文化及所来降【隋帝以曷婆那自从帝弑从化及降戸江翻】隋将尧君素守河东【将即亮翻】上遣吕绍宗韦义节独孤
　　怀恩相继攻之俱不下【义宁元年九月屈突通留尧君素守河东吕绍宗攻之不克以韦义节代之又不克武徳元年九月以独孤怀恩代之仍不下】时外围严急君素为木鹅置表于颈具论事势浮之于河河阳守者得之达于东都皇泰主见而叹息拜君素金紫光禄大夫厐玉皇甫无逸自东都来降上悉遣诣城下为陈利害【为于伪翻】君素不从　【考异曰高祖实录令宇文士及为陈利害按宇文化及为窦建徳所擒士及乃自归于唐实录误也今从隋书】又赐金劵许以不死其妻又至城下谓之曰隋室已亡君何自苦君素曰天下名义非妇人所知引弓射之应而倒【射而亦翻　考异曰实录云妻号恸而去今从隋书】君素亦自知不济然志在守死每言及国家未尝不歔欷【歔音虚欷音希又许既翻】谓将士曰吾昔事主上于藩邸【隋书尧君素传帝为晋王君素以左右从】大义不得不死必若隋祚永终天命有属【属之欲翻】自当断头以付诸君听君等持取富贵【断丁管翻】今城池甚固仓储丰备大事犹未可知不可横生心也【横户孟翻】君素性严明善御众下莫敢叛久之仓粟尽人相食又获外人微知江都倾覆丙子君素左右薛宗李楚客杀君素以降传首长安【降戸江翻下同】君素遣朝散大夫解人王行本将精兵七百在他所【解汉古县也后魏曰安定西魏改曰南解又改曰绥化又曰虞乡武徳元年更名解县别置虞乡县并属蒲州朝直遥翻散悉亶翻解戸买翻将即亮翻】闻之赴救不及因捕杀君素者党与数百人悉诛之复乘城拒守【复扶又翻又音如字】独孤怀恩引兵围之　丁酉隋襄平太守邓暠以柳城北平二郡来降以暠为营州总管【隋置襄平柳城郡皆在辽西郡柳城县界北平郡即平州卢龙之地时复以西郡为营州守式又翻暠工老翻】　辛巳太常卿郑元璹击朱粲于商州破之【复以上洛郡为商州璹殊玉翻】　初宇文化及遣使招罗艺艺曰我隋臣也斩其使者为炀帝发丧临三日【使疏吏翻为于伪翻临力鸩翻】窦建德高开道各遣使招之艺曰建德开道皆剧贼耳吾闻唐公已定关中人望归之此真吾主也吾将从之敢沮议者斩【沮在吕翻】防张道源慰抚山东艺遂奉表与渔阳上谷等诸郡皆来降癸未诏以艺为幽州总管【隋大业初置渔阳郡于无终唐复以涿郡为幽州　考异曰创业注艺以武徳元年二月降旧云三年新书云二年皆误也今从实录】薛万均世雄之子也【薛世雄死见一百八十四卷义宁元年】与弟万彻俱以勇畧为艺所亲待诏以万均为上柱国永安郡公万彻为车骑将军武安县公【唐制上柱国郡公皆正二品县公从二品车骑将军则诸卫郎将之职也正五品骑奇寄翻下同】窦建德既克冀州兵威益盛帅众十万冦幽州【帅读曰率下同】艺将逆战万均曰彼众我寡出战必败不若使羸兵背城阻水为陈【羸伦为翻背蒲妹翻陈读曰阵】彼必度水击我万均请以精骑百人伏于城旁俟其半度击之蔑不胜矣艺从之建德果引兵度水万均邀击大破之建德竟不能至其城下乃分兵掠霍堡及雍奴等县【霍堡盖世乱霍氏宗党筑堡以自固因以为名雍奴汉古县唐志属幽州天宝改为武清县】艺复邀击败之【复扶又翻败补迈翻】凡相距百余日建德不能克乃还乐寿【乐音洛】艺得隋通直谒者温彦博以为司马【隋帝置谒者台有司朝谒者通事谒者通直谒者将事谒者】艺以幽州归国彦博赞成之诏以彦博为幽州总管府长史未防征为中书侍郎【长知两翻防居岂翻】兄大雅时为黄门侍郎与彦博对居近密【黄门侍郎居门下省谓之东省中书侍郎居中书省谓之西省故曰对居近密】时人荣之　以西突厥曷娑那可汗为归义王【厥九勿翻娑素那翻可从刋入声汗音寒】曷娑那献大珠上曰珠诚至宝然朕宝王赤心珠无所用竟还之　乙酉车驾幸周氏陂过故墅【水经注白渠尾入栎阳而东南注于渭故渠迳汉丞相周勃冢南冢北有弱夫冢故渠东南有周氏曲渠又南迳汉景帝陵南又东南注于渭周氏曲即周氏陂也在高陵县界故墅在高陵县西十里店上旧所居也武徳六年名龙跃宫】　初羌豪旁企地以所部附薛举【旁步光翻羌姓也】及薛仁果败企地来降留长安企地不乐【企去智翻乐音洛】帅其众数千叛入南山出汉川【帅读曰率此自长安南山诸谷出汉川汉川即汉中】所过杀掠武候大将军厐玉击之为企地所败【败补迈翻】行至始州【普安汉梓潼县广汉郡治焉宋置南安郡梁置南梁州后改安州西魏改为始州大业初改为普安郡唐复为始州先天二年改为劒州】掠女子王氏与俱醉卧野外王氏拔其佩刀斩首送梁州【唐改汉川郡为梁州】其众遂溃诏赐王氏号为崇义夫人　壬辰王世充帅众三万围谷州【新安县后周置中州及东垣县州寻废开皇十六年置谷州仁寿四年州废又废新安入东垣大业初改名新安县属河南郡义宁二年破叚达置新安郡武徳元年改谷州取谷水为名帅读曰率】刺史任瓌拒却之【任音壬瓌古回翻】　上使李密分其麾下之半留华州【周宣王封其弟友于郑自汉以来为郑县后魏置东雍州及华山郡西魏改曰华州开皇初州废大业初郡废为郑县属京兆郡义宁元年析京兆之郑华隂置华隂郡寻改华州华户化翻】将其半出关【将即亮翻】长史张宝德预在行中恐密亡去罪相及上封事言其必叛【长知两翻上时掌翻】上意乃中变又恐密惊骇乃降敕书劳来【劳力到翻来力代翻】令密留所部徐行单骑入朝更受节度【骑奇寄翻朝直遥翻】密至稠桑得敕谓贾闰甫曰敕遣我去无故复召我还【稠直留翻复扶又翻】天子向云有人确执不许此谮行矣吾今若还无复生理不若破桃林县【开皇十六年分阌乡陜置桃林县取古桃林之塞以名县也在陜西四十五里】収其兵粮北走度河比信达熊州【宜阳县后魏置宜阳郡东魏置阳州后周改曰熊州开皇初郡废大业初州废属河南郡义宁二年破叚达置宜阳郡武徳元年置熊州取熊耳山以名州杜佑曰熊州今福昌县比必寐翻】吾已远矣茍得至黎阳大事必成【言欲就徐世勣也】公意如何闰甫曰主上待明公甚厚况国家姓名著在图防【防楚譛翻】天下终当一统明公既已委质【质职日翻】复生异图【复扶又翻下同】任瓌史万宝据熊谷二州【任音壬瓌古回翻】此事朝举彼兵夕至虽克桃林兵岂暇集一称叛逆谁复容人为明公计不若且应朝命【朝直遥翻】以明元无异心自然浸润不行【论语曰浸润之谮不行焉闰甫引此】更欲出就山东徐思其便可也密怒曰唐使吾与绛灌同列何以堪之【言不得如韩彭割地而王使与周勃灌婴同列】且防文之应彼我所共今不杀我听使东行足明王者不死纵使唐遂定关中山东终为我有天与不取乃欲束手投人公吾之心腹何意如是若不同心当斩而后行闰甫泣曰明公虽云应防近察天人稍已相违今海内分崩人思自擅强者为雄明公奔亡甫尔谁相听受且自翟让受戮之后【翟苌伯翻】人皆谓明公弃恩忘本今日谁肯复以所有之兵束手委公乎彼必虑公见夺逆相拒抗一朝失势岂有容足之地哉自非荷恩殊厚者讵肯深言不讳乎【荷下可翻】愿明公熟思之但恐大福不再【楚灵王之言】茍明公有所措身闰甫亦何辞就戮密大怒挥刃欲击之王伯当等固请乃释之闰甫奔熊州伯当亦止密以为未可密不从伯当乃曰义士之志不以存亡易心公必不听伯当与公同死耳然恐终无益也密因执使者斩之庚子旦密绐桃林县官曰奉诏蹔还京师【使疏吏翻绐徒亥翻蹔与暂同】家人请寄县舍乃简骁勇数十人着妇人衣戴羃防【骁坚尧翻着侧畧翻羃莫狄翻防音离】藏刀裙下诈为妻妾自帅之入县舍【帅读曰率下同】须防变服突出因据县城驱掠徒众直趣南山【趣七喻翻又逡须翻】乘险而东遣人驰告故将伊州刺史襄城张善相令以兵应接【五代志襄城郡东魏置北荆州后周改曰和州开皇初改曰伊州大业初改曰汝州寻改为郡李密复开皇旧州名杜佑曰伊州今陆浑县将即亮翻相息亮翻】右翊卫将军史万宝镇熊州谓行军总管盛彦师曰李密骁贼也【骁坚尧翻】又辅以王伯当今决策而叛殆不可当也彦师笑曰请以数千之众邀之必枭其首【枭古尧翻】万宝曰公以何策能尔彦师曰兵法尚诈不可为公言之【为于伪翻】即帅众逾熊耳山【熊耳山在熊州南】南据要道【南字当属上句】令弓弩夹路乘高刀楯伏于溪谷【楯食尹翻】令之曰俟贼半度一时俱发或问曰闻李密欲向洛州而公入山何也【洛州谓洛阳】彦师曰密声言向洛实欲出人不意走襄城就张善相耳【走音奏相息亮翻】若贼入谷口我自后追之山路险隘无所施力一夫殿后必不能制【殿丁练翻】今吾先得入谷擒之必矣李密既度陜以为余不足虑【陜州之兵既不能邀密密自以为逾山而南他无邀阻不足虑也陜失冉翻】遂拥众徐行果逾山南出彦师击之密众首尾断絶不得相救遂斩密及伯当俱传首长安　【考异曰河洛记密因执驿使者斩之晓入桃林诈县官翻据县城中惊悸莫敢当者驱掠畜产趋南山时左翊卫将军上柱国太平公史万寳在熊州既闻密叛遣将刘善武领兵追蹑善武兄善绩往在洛口为密所屠善武因此发愤志在取密十日十夜倍道兼行百方罗捕无暂休息追至陆浑县南七十里与密相及连战转鬬一步一前驱密于邢公山与王伯当死之今从实录及旧书】彦师以功赐爵葛国公仍领熊州【领当依旧书作镇】李世勣在黎阳上遣使以密首示之告以反状世勣北面拜伏号恸表请収葬【使疏吏翻号戸刀翻】诏归其尸世勣为之行服备君臣之礼【世勣以此受知于太宗为于伪翻】大具仪卫举军缟素葬密于黎阳山南【缟工老翻】密素得士心哭者多欧血　隋右武卫大将军李景守北平高开道围之嵗余不能克辽西太守邓暠将兵救之景帅其众迁于柳城【守式又翻暠古老翻将即亮翻帅读曰率下同】后将还幽州于道为盗所杀开道遂取北平进陷渔阳郡有马数千匹众且万自称燕王改元始兴　【考异曰实录唐书皆无开道年号栁璨注正闰位歴六年号天成李昉历代年号亦如之宋庠纪年通谱武徳元年开道年号始兴云出历代纪要录此号未知孰是今从纪要】都渔阳怀戎沙门高昙晟【刘昫曰怀戎后汉之潘县属上谷郡北齐改为怀戎县隋属幽州涿郡昙徒含翻晟承正翻】因县令设斋士民大集昙晟与僧五千人拥斋众而反杀县令及镇将【将即亮翻】自称大乘皇帝立尼静宣为邪输皇后【释氏以人之性识根业各差故有大乘小乘之说】改元法轮遣使招开道立为齐王开道帅众五千人归之【使疏吏翻帅读曰率】居数月袭杀昙晟悉幷其众　有犯法不至死者上特命杀之监察御史李素立谏曰【六典监察御史盖取秦监郡御史以名官晋孝武太元中创置检校御史后周秋官府有司宪旅下士隋初改为监察御史从八品上监工衔翻】三尺法王者所与天下共也【汉书客谓杜周曰君为廷尉不循三尺法孟康注云以三尺竹简书法律也】法一动揺人无所措手足陛下甫创洪业奈何弃法臣忝法司不敢奉诏上从之自是特承恩遇命所司授以七品清要官所司拟雍州司戸【雍于用翻】上曰此官要而不清又拟秘书郎上曰此官清而不要遂擢授侍御史【六典侍御史从六品上杜佑曰唐侍御史之职有四谓推弹公廨杂事推者掌推鞠弹者掌弹举公廨知公廨事杂事台事总悉判之】素立义深之曾孙也【李义深赵郡着姓事高齐史云人位兼美】上以舞胡安比奴为散骑侍郎【散悉亶翻骑奇寄翻】礼部尚书李纲谏曰古者乐工不与士齿虽贤如子野师襄皆世不易其业【子野晋乐师旷字襄鲁乐师】唯齐末封曹妙达为王安马驹为开府有国家者以为殷鉴【齐后主亡国亦此之由诗云殷监不远在夏后之世】今天下新定建义功臣行赏未遍高才硕学犹滞草莱而先擢舞胡为五品使鸣玉曳组趋翔廊庙【组则古翻】非所以规模后世也上不从曰吾业已授之不可追也
　　陈岳论曰受命之主发号出令为子孙法一不中理则为厉阶【中竹仲翻】今高祖曰业已授之不可追茍授之而是则已授之而非胡不可追欤君人之道不得不以业已授之为诫哉
　　李轨吏部尚书梁硕有智畧轨常倚之以为谋主硕见诸胡浸盛隂劝轨宜加防察由是与戸部尚书安修仁有隙【其后安修仁兄弟缚轨以归于唐卒如梁硕所虑】轨子仲琰尝诣硕硕不为礼乃与修仁共谮硕于轨诬以谋反轨酖硕杀之有胡巫谓轨曰上帝当遣玉女自天而降轨信之发民筑台以候玉女劳费其广河右饥人相食轨倾家财以赈之不足欲发仓粟【赈津忍翻】召羣臣议之曹珍等皆曰国以民为本岂可爱仓粟而坐视其死乎谢统师等皆故隋官心终不服【谢统师等为轨所执见一百八十四卷义宁元年七月】密与羣胡为党排轨故人乃诟珍曰【诟苦候翻】百姓饿者自是羸弱勇壮之士终不至此国家仓粟以备不虞岂可散之以饲羸弱【羸伦为翻伺祥吏翻】仆射茍悦人情不为国计非忠臣也轨以为然由是士民离怨【为李轨败亡张本】















　　资治通鉴卷一百八十六
　　钦定四库全书
　　资治通鉴卷一百八十七　宋　司马光　撰
　　胡三省　音注
　　唐纪三【起屠维单阏正月尽十月不满一年】
　　高祖神尧大圣光孝皇帝上之下
　　武徳二年春正月壬寅王世充悉取隋朝显官名士为太尉府官属【朝直遥翻下同】杜淹戴胄皆预焉胄安阳人也【安阳县带相州】隋将军王隆帅屯卫将军张镇周【炀帝改左右领军卫为左右屯卫帅读曰率考异曰高祖实录作镇州今从隋书陈棱传】都水少监苏世长等以山南兵始至东都【义宁元年七月遣王隆防兵东都今始至少始照翻】王世充专总朝政事无大小悉关太尉府台省监署莫不阒然【阒苦鵙翻】世充立三牌于府门外一求文学才识堪济时务者一求武勇智畧能摧锋陷敌者一求身有寃滞拥抑不申者于是上书陈事日有数百世充悉引见躬自省览【省悉景翻】殷勤慰谕人人自喜以为言听计从然终无所施行下至士卒厮养【析薪为厮炊烹为养厮音斯养羊尚翻】世充皆以甘言悦之而实无恩施【施式智翻】隋马军总管独孤武都为世充所亲任其从弟司大夫机【帝置司台以大夫为之长掌诸巡察正四品从才用翻】与虞部郎杨恭慎【六典周礼地官有山虞泽虞盖虞部之职也魏始有虞曹郎中晋因之梁陈为侍郎后周冬官有虞部下大夫梁陈后魏北齐并祠部尚书领之隋工部尚书领之帝曰虞曹郎】前勃海郡主簿孙师孝【炀帝改沧州为勃海郡】歩兵总管刘孝元李俭崔孝仁谋召唐兵使孝仁说武都曰王公徒为儿女之态以悦下愚而鄙隘贪忍不顾亲旧岂能成大业哉图防之文应归李氏人皆知之【说输芮翻下说同防楚谮翻】唐起晋阳奄有关内兵不留行英雄景附且坦怀待物举善责功不念旧恶据胜势以争天下谁能敌之吾属托身非所坐待夷灭今任管公兵近在新安【任瓌以谷州刺史镇新安封管国公任音壬】又吾之故人也若遣间使召之使夜造城下【间使上古苋翻下疏吏翻造七到翻】吾曹共为内应开门纳之事无不集矣武都从之事泄世充皆杀之恭慎达之子也【逺隋观徳王雄之弟】癸卯命秦王世民出镇长春宫【长春宫在同州朝邑县后周宇文护所建】宇文化及攻魏州总管元宝蔵四旬不克魏征往说
　　之丁未宝蔵举州来降【魏征本元宝蔵官属说式芮翻降戸江翻下同】　戊午淮安王神通击宇文化及于魏县化及不能抗东走聊城【聊城县时属魏州武徳四年分为博州】神通拔魏县斩获二千余人引兵追化及至聊城围之　甲子以陈叔达为纳言　丙寅李密所置伊州刺史张善相来降【相息亮翻降戸江翻】　朱粲有众二十万剽掠汉淮之间【剽匹妙翻】迁徙无常每破州县食其积粟未尽复他适【复扶又翻下同】将去悉焚其余资又不务稼穑民馁死者如积粲无可复掠军中乏食乃敎士卒烹妇人婴儿噉之【噉徒滥翻又徒览翻】曰肉之美者无过于人但使佗国有人何忧于馁隋著作佐郎陆从典通事舍人顔愍楚【六典著作佐郎修国史宋百官春秋云常道乡公咸熙百官名有著作佐郎三人晋制著作佐郎始到职必撰名臣传一人宋氏之初国朝始建未有合撰者此制遂替后周春官府置著作中士即著作佐郎之任通事舍人即秦之谒者汉书百官表谒者掌宾赞受事旧仪云谒者有缺选郎中美须眉大音者补晋初中书置舍人通事各一人东晋令舍人通事兼谒者之任通事舍人之名由此始也隋初罢谒者官置通事舍人炀帝改通事舍人为通事谒者颜愍楚盖大业前为舍人】谪官在南阳【南阳邓州】粲初引为宾客其后无食阖家皆为所噉愍楚之推之子也【顔之推仕于高齐之季】又税诸城堡细弱以供军食诸城堡相帅叛之【帅读曰率下同】淮安土豪杨士林田瓒起兵攻粲【后魏置东荆州于比阳西魏改为淮州梁置淮安县于桐柏幷立上川郡隋开皇废郡改淮安为桐柏县改淮安郡曰显州领比阳平氏桐柏等七县大业改显州为淮安郡瓒藏旱翻】诸州皆应之粲与战于淮源【水经注淮水出平氏县桐柏大复山山南有淮源庙唐州桐柏淮源县碑汉延熹六年立其文曰淮出平氏始于大复潜行地中见于阳口】大败帅余众数千奔菊潭【帅读曰率菊潭旧曰郦县开皇初改焉时属邓州山有菊人饮其水多寿故以名县】士林家世蛮酋【酋慈由翻】隋末士林为鹰府校尉杀郡官而据其郡【校戸敎翻】既逐朱粲己巳帅汉东四郡遣使诣信州总管庐江王瑗请降【大业改隋州为汉东郡梁置信州于鱼复大业改为巴东郡唐复为信州使疏吏翻瑗于眷翻】诏以为显州道行台【宋白曰后魏置东荆州于比阳后改淮州隋文帝改显州取界内显望冈为名】士林以瓒为长史　初王世充既杀元卢【元卢元文都卢楚世充杀之事见一百八十五卷元年七月】虑人情未服犹媚事皇泰主礼甚谦敬又请为刘太后假子尊号曰圣感皇太后既而渐骄横尝赐食于禁中还家大吐【横户孟翻吐土故翻】疑遇毒自是不复朝谒【复扶又翻朝直遥翻】皇泰主知其终不为臣而力不能制唯取内库防物大造幡花又出诸服玩令僧散施贫乏以求福【施式智翻】世充使其党张绩董濬守章善显福二门【东都皇城南面三门中曰应天左曰兴教右曰光政兴教之内曰防昌其北曰章善光政之内曰广运其北曰显福】宫内杂物毫厘不得出是月世充使人献印及劒又言河水清欲以耀众为已符瑞云　上遣金紫光禄大夫武功靳孝谟安集边郡【靳居焮翻】为梁师都所获孝谟骂之极口师都杀之二月诏追赐爵武昌县公谥曰忠初定租庸调法每丁租二石绢二匹绵三两【租庸调之法以人丁为本梁陈齐周各有损益唐制凡授田者丁嵗输粟二斛稻三斛谓之租丁随乡所出嵗输绢二匹绫絶二丈布加五之一绵三两麻三斤非蚕乡则输银十四两谓之调用人之力嵗二十日闰加二日不役者日为绢三尺谓之庸有事而加役二十五日者免调三十日者租调皆免通正役不过五十日调徒钓翻下同】自兹以外不得横有调敛【横戸孟翻敛力瞻翻】　丙戍诏诸宗姓居官者在同列之上未仕者免其徭役每州置宗师一人以摄总别为团伍　张俟徳至凉【去年八月遣张俟徳册拜李轨】李轨召其羣臣廷议曰唐天子吾之从兄【从才用翻下同】今已正位京邑一姓不可自争天下吾欲去帝号受其封爵可乎【去羌吕翻】曹珍曰隋失其鹿天下共逐之称王称帝者奚啻一人唐帝关中凉帝河右固不相妨且已为天子奈何复自贬黜【复扶又翻】必欲以小事大请依萧詧事魏故事【萧詧事魏事见一百六十五卷梁元帝承圣三年】轨从之戊戌轨遣其尚书左丞邓晓入见【见贤遍翻】奉书称皇从弟大凉皇帝臣轨而不受官爵帝怒拘晓不遣始议兴师讨之初隋炀帝自征吐谷浑吐谷浑可汗伏允以数千骑奔党项【事见一百八十一卷炀帝大业五年吐从暾入声谷音浴可从刋入声汗音寒骑奇寄翻】帝立其质子顺为主【质音致】使统余众不果入而还防中国丧乱【还从宣翻又如字丧息浪翻】伏允复还収其故地【复扶又翻】上受禅顺自江都还长安【帝既弑顺逃还长安】上遣使与伏允连和使击李轨许以顺还之伏允喜起兵击轨数遣使入贡请顺上遣之【为后太宗立顺以统吐谷浑之众张本遣使疏吏翻下同】　闰月朱粲遣使请降【降戸江翻】诏以粲为楚王听自置官属以便宜从事　宇文化及以珍货诱海曲诸贼贼帅王薄帅众从之【诱羊久翻贼帅所类翻薄帅读曰率】与共守聊城窦建德谓其羣下曰吾为隋民隋为吾君今宇文化及弑逆乃吾雠也吾不可以不讨乃引兵趣聊城【趣七喻翻又逡须翻】淮安王神通攻聊城化及粮尽请降神通不许安抚副使崔世干劝神通许之【降户江翻下同使疏吏翻】神通曰军士暴露日久贼食尽计穷克在旦暮吾当攻取以示国威且散其玉帛以劳将士【劳力到翻】若受其降将何以为军赏乎世干曰今建徳方至若化及未平内外受敌吾军必败夫不攻而下之为功甚易【夫音扶易以豉翻】奈何贪其玉帛而不受乎神通怒囚世干于军中【去年十月遣神通安抚山东书崔民干为副今书世干当有一误】既而宇文士及自济北餽之【齐北郡济州济子礼翻】化及军稍振遂复拒战【复扶又翻下同】神通督兵攻之贝州刺史赵君德攀堞先登【时复以清河郡为贝州宋白曰贝州清河郡春秋为晋东阳之地亦为齐境秦为钜鹿郡地汉分钜鹿郡置清河郡理清阳石赵移郡理平晋城即今博州清平县后周平齐于清河县置贝州清河后汉之甘陵清阳县又兼有汉贝丘县之地贝州以此得名堞徒协翻】神通心害其功収兵不战君徳大诟而下【诟苦翻】遂不克建德军且至神通引兵退建徳与化及连战大破之化及复保聊城建徳纵兵四面急攻王薄开门纳之建徳入城生擒化及先谒隋萧皇后语皆称臣素服哭炀帝尽哀収传国玺及卤簿仪仗【玺斯氏翻】抚存隋之百官然后执逆党宇文智及杨士览元武达许仁孟景集隋官而斩之枭首军门之外【枭坚尧翻】以槛车载化及并二子承基承趾至襄国斩之【炀帝改邢州为襄国郡杜佑曰邢州古邢国治龙冈县秦为信都项羽改襄国隋改龙冈　考异曰隋书云载之河间斩之唐书云至大陆斩之河洛记云建徳将化及并萧后南阳公主随军于时襄国郡尚为隋守建徳因其回兵欲攻之营于城下遣大理官引化及出营东南二里许宣令数其罪并二子一号魏王一号蜀王同时受戮按蜀王乃士及所封今不取】化及且死更无余言但云不负夏王【夏戸雅翻】建德每战胜克城所得资财悉以分将士身无所取又不噉肉常食蔬茹粟饭妻曹氏不衣纨绮【将即亮翻噉徒览翻又徒滥翻衣于既翻纨音丸绮区几翻】所役婢妾才十许人及破化及得隋宫人千数即时散遣之以隋黄门侍郎裴矩为左仆射掌选事【选宣绢翻】兵部侍郎崔君肃为侍中【考异曰革命记作君秀今从旧建德传】少府令何稠为工部尚书【汉书百官表少府秦官至北齐不置少府以其属官并太府寺隋帝大业三年始分太府为少府监置监少监其后改监为令少监为少令少诗照翻】右司郎中柳调为左丞【六典左右司郎中前代不置炀帝三年尚书都司始置左右司郎各一人掌都省之职品同诸曹郎从五品司马彪续汉书云尚书丞一人秦所置汉因之成帝置列曹尚书更置丞四人至光武减其二惟置左右丞各一人丞者承也言承助令仆总理台事也】虞世南为黄门侍郎欧阳询为太常卿询纥之子也【欧阳纥见一百七十卷陈宣帝太建元年纥下没翻】自余随才授职委以政事其不愿留欲诣关中及东都者亦听之仍给资粮以兵援之出境隋骁果尚近万人亦各纵遣任其所之【骁坚尧翻近其靳翻】又与王世充结好【好呼到翻】遣使奉表于隋皇泰主【使疏吏翻】皇泰主封为夏王建德起于羣盗虽建国未有文物法度裴矩为之定朝仪制律令【为于伪翻朝直遥翻】建德甚悦每从之谘访典礼　甲辰上考第羣臣以李纲孙伏伽为第一【伽求加翻】因置酒高防谓裴寂等曰隋氏以主骄臣谄亡天下朕即位以来每虚心求谏然惟李纲差尽忠欵孙伏伽可谓诚直余人犹踵敝风俛眉而已岂朕所望哉朕视卿如爱子卿当视朕如慈父有怀必尽勿自隐也因命舍君臣之敬极欢而罢　遣前御史大夫段确使于朱粲【使疏吏翻】　初上为隋殿内少监【少始照翻】宇文士及为尚辇奉御【隋尚辇局属殿内省】上与之善士及从化及至黎阳上手诏召之士及潜遣家僮间道诣长安又因使者献金环【金环言欲还长安问古苋翻使疏吏翻】化及至魏县兵势日蹙士及劝之归唐化及不从内史令封德彝说士及于济北徴督军粮以观其变【说输芮翻济子礼翻】化及称帝立士及为蜀王化及死士及与德彝自济北来降【降戸江翻】时士及妹为昭仪由是授上仪同上以封德彝隋室旧臣而谄巧不忠深诮责之【诮才笑翻】罢遣就舍德彝以秘策干上上悦寻拜内史舍人俄迁侍郎　甲寅隋夷陵郡丞安陆许绍帅黔安武陵澧阳等诸郡来降【梁置宜州于夷陵郡西魏改曰拓州后周改曰峡州宋白曰周武帝以州扼三峡之口故名隋帝改为夷陵郡改安州为安陆郡黔州为黔安郡武陵郡梁置武州后改曰沅州隋改曰朗州大业复为郡澧阳隋初置澧州大业改为郡帅读曰率澧音礼　考异曰旧书传云世充簒位乃来降按世充簒在四月实录绍降在此今从之】绍幼与帝同学诏以绍为峡州刺史赐爵安陆公　丙辰以徐世勣为黎州总管【后魏置黎阳郡于黎阳县后置黎州至隋州郡并废以黎阳县属汲郡今复置黎州】　丁巳骠骑将军张孝珉以劲卒百人袭王世充汜水城入其郛沈米船百五十艘【隋志汜水县旧曰成皋即虎牢也后魏置东中府东魏置北豫州后周置荥州开皇初曰郑州十八年改成皋曰汜水骠匹妙翻骑奇寄翻下同汜音祀沈持林翻艘苏遭翻】己未世充冦谷州世充以秦叔宝为龙骧大将军【骧思】
　　【将翻】程知节为将军待之皆厚然二人疾世充多诈知节谓叔宝曰王公器度浅狭而多妄语好为呪誓此乃老巫妪耳【好呼到翻呪职救翻妪威遇翻】岂拨乱之主乎世充与唐兵战于九曲【水经注洛水自宜阳而东迳九曲南其地十里有阪九曲穆天子传所谓天子西征升于九阿此是也洛水又东与豪水防豪水出新安县密山南流历九曲东而南流入于洛旧志熊州寿安县义宁元年移治九曲城】叔宝知节皆将兵在陈【将即亮翻陈读曰阵】与其徒数十骑西驰百许步下马拜世充曰仆荷公殊礼【荷下可翻】深思报効公性猜忌喜信谗言【喜许既翻】非仆托身之所今不能仰事请从此辞遂跃马来降【降戸江翻　考异曰河洛记二月王世充将兵围新安将军程咬金帅其徒以归义按新安乃谷州也而梁载言十道志九曲在寿安寿安乃熊州也或者世充亦冦熊州乎】世充不敢逼上使事秦王世民世民素闻其名厚礼之以叔宝为马军总管知节为左三统军时世充骁将又有骠骑武安李君羡【隋改洺州为武安郡骁坚尧翻将即亮翻下守将同骠匹妙翻骑奇寄翻】征南将军临邑田留安【隋临邑县属齐郡】亦恶世充之为人【恶乌路翻】帅众来降【帅读曰率降戸江翻】世民引君羡置左右以留安为右四统军　王世充囚李育德之兄厚德于获嘉【获嘉汉县武帝廵幸至此闻破南越获吕嘉因以名县隋属河内郡】厚德与其守将赵君颖逐殷州刺史段大师以城来降以厚德为殷州刺史【隋开皇十六年于获嘉县置殷州大业初州废王世充复置今因以命厚德】　窦建徳陷邢州执总管陈君宾　上遣殿内监窦诞【隋帝置殿内监讳中改为内唐为殿中监是时盖未改隋官名也】右卫将军宇文歆【秦汉始置卫将军晋武帝分为左右二卫下至隋初皆因之炀帝改左右翊卫唐复旧歆许金翻】助幷州总管齐王元吉守晋阳诞抗之子也【窦抗后兄也幷卑盈翻】尚帝女襄阳公主元吉性骄侈奴客婢妾数百人好使之被甲戏为攻战【好呼到翻下同被皮义翻下同】前后死伤甚众元吉亦尝被伤其乳母陈善意苦谏元吉醉怒命壮士欧杀之【欧乌口翻】性好田猎载罔罟三十车尝言我宁三日不食不能一日不猎常与诞游猎蹂践人禾稼【蹂人九翻】又纵左右夺民物当衢射人观其避箭【射而亦翻】夜开府门宣淫他室百姓愤怨歆屡谏不纳乃表言其状壬戌元吉坐免官【为元吉失守张本】　癸亥陟州刺史李育德【按志是年育德以修武县浊鹿城降置陟州因武陟为名】攻下王世充河内堡聚三十一所乙丑世充遣其兄子君廓侵陟州李育德击走之靳首千余级李厚德归省亲疾使李育德守获嘉【李厚德盖归浊鹿省亲而使育德守获嘉也省悉景翻】世充并兵攻之丁卯城陷育德及弟三人皆战死　己巳李公逸以雍丘来降拜杞州总管以其族弟善行为杞州刺史【隋志梁郡雍丘县后魏置阳夏郡开皇废郡置杞州大业废州为县李公逸因乱据之今复置州时边要州置总管及刺史】　隋吏部侍郎杨恭仁从宇文化及至河北化及败魏州总管元宝蔵获之己巳送长安上与之有旧拜黄门侍郎寻以为凉州总管恭仁素习边事晓羌胡情伪民夷悦服自葱岭已东并入朝贡【按恭仁至长安时李轨尚据河西唐未得凉州也安能远及葱岭乎史终言恭仁事耳是年五月安兴贵执李轨方遣杨恭仁安抚河西朝直遥翻】　突厥始毕可汗将其众度河至夏州【夏州汉朔方之地赫连所都统万也魏灭赫连以为统万镇魏太和十一年置夏州因赫连故国名以名州隋大业改州为朔方郡今复以朔方郡为夏州厥九勿翻可从刋入声汗音寒夏戸雅翻】梁师都发兵防之以五百骑授刘武周欲自句注入冦太原【骑奇寄翻句音钩又如字又音拘】防始毕卒　【考异曰髙祖实录六月己酉始毕可汗卒疑遣使告防月日也今从旧书本纪列传传】子什鉢苾防未可立【苾毗必翻】立其弟俟利弗设为处罗可汗【俟渠之翻处昌吕翻】处罗以什鉢苾为尼步设使居东偏直幽州之北【直当也尼女夷翻】先是上遣右武候将军高静奉币使于突厥【使疏吏翻】至丰州【复以五原郡为丰州丰州汉朔方临戌县地后周保定三年置永丰镇隋开皇五年置丰州因镇为名大业废州为五原郡唐复为州大元以丰州置天德军节度属大同府路】闻始毕卒勑纳于所在之库突厥闻之怒欲入冦丰州总管张长逊遣高静以币出塞为朝廷致赙【为于伪翻赙音附货财曰赙】突厥乃还【还从宣翻又如字】　三月庚午梁师都冦灵州长史杨则击走之【边要之州置总管刺史长史司马长知两翻】　壬申王世充冦谷州刺史史万宝战不利　庚辰隋北海通守郑防符文登令方惠整及东海齐郡东平任城平陆寿张须昌贼帅王薄等并以其地来降【帝以青州为北海郡守式又翻文登县属东莱郡以海州为东海郡齐州为齐郡郓州为东平郡须昌县属焉任城平陆二县属鲁郡寿张县属济北郡任音壬帅所类翻降戸江翻】　王世充之冦新安也外示攻取实召文武之附已者议受禅李世英深以为不可曰四方所以奔驰归附东都者以公能中兴隋室故也【中竹仲翻又如字】今九州之地未清其一遽正位号恐远人皆思叛去矣世充曰公言是也长史韦节杨续等曰隋氏数穷在理昭然夫非常之事固不可与常人议之【夫音扶】太史令乐德融曰昔嵗长星出乃除旧布新之徴【隋志大业十三年六月有星孛于太微五帝座色黄赤长三四尺许】今嵗星在角亢亢郑之分野【晋天文志自轸十二度至氐四度为寿星于辰在辰郑之分野属兖州陈卓范蠡鬼谷先生张良诸葛亮京房谯周张衡并云角亢氐郑兖州亢音刚分扶问翻】若不亟顺天道恐王气衰息世充从之外兵曹参军戴胄【外兵曹隋官无之世充取魏晋以来官制而置之耳】言于世充曰君臣犹父子也休戚同之明公莫若竭忠徇国则家国俱安矣世充诡辞称善而遣之世充议受九锡胄复固谏【复扶又翻】世充怒出为郑州长史使与兄子行本镇虎牢【长知两翻】乃使段达等言于皇泰主请加世充九锡皇泰主曰郑公近平李密已拜太尉【事见去年九月十月】自是以来未有殊绩俟天下稍平议之未晚段达曰太尉欲之皇泰主熟视达曰任公辛巳达等以皇泰主之诏命世充为相国假黄钺总百揆进爵郑王加九锡郑国置丞相以下官　初宇文化及以隋大理卿郑善果为民部尚书从至聊城为化及督战中流矢【为化于伪翻下何为同中竹仲翻】窦建德克聊城王琮获善果责之曰公名臣之家【郑善果父诚讨尉遟回以力战死由是为隋名臣家】隋室大臣奈何为弑君之贼効命苦战伤痍至此乎善果大慙欲自杀宋正本驰往救止之建德复不为礼乃奔相州【相息亮翻】淮安王神通送之长安庚午善果至上优礼之拜左庶子检校内史侍郎【隋室之臣若宇文士及郑善果安可复用乎】　齐王元吉讽并州父老诣阙留己甲申复以元吉为并州总管【复扶又翻】　戊子淮南五州皆遣使来降【使疏吏翻降戸江翻】　辛卯刘武周冦并州　壬辰营州总管邓暠击高开道败之【暠古浩翻败补迈翻】　甲午王世充遣其将高毗冦义州【新志武德元年以卫州之汲新乡置义州仍高齐旧州名也将即亮翻】　东都道士桓法嗣献孔子闭房记于王世充言相国当代隋为天子【嗣祥吏翻相息亮翻】世充大悦以法嗣为谏议大夫世充又罗取杂鸟书帛系颈自言符命而纵之有得鸟来献者亦拜官爵于是段达以皇泰主命加世充殊礼世充奉表三让百官劝进设位于都堂纳言苏威年老不任朝谒【任音壬朝直遥翻】世充以威隋氏重臣欲以耀士民每劝进必冠威名【冠古玩翻】及受殊礼之日扶威置百官之上然后南面正坐受之　夏四月刘武周引突厥之众军于黄蛇岭【岭在榆次县北】兵锋甚盛【厥九勿翻】齐王元吉使车骑将军张达以步卒尝冦【尝试也骑奇寄翻】达辞以兵少不可往元吉强遣之【少诗沼翻强其两翻】至则俱没达忿恨庚子引武周袭榆次陷之【榆次县属幷州汉古县也】　散骑常侍段确性嗜酒奉诏慰劳朱粲于菊潭【是年二月段确以前御史大夫出使今书散骑常侍盖续命之散悉亶翻骑奇寄翻劳力到翻】辛丑乘醉侮粲曰闻卿好噉人人作何味【好呼到翻噉徒滥翻又徒览翻下同】粲曰噉醉人正如糟藏彘肉确怒骂曰狂贼入朝为一头奴耳复得噉人乎粲于座収确及从者数十人悉烹之【朝直遥翻复扶又翻下同从才用翻】以噉左右遂屠菊潭奔王世充世充以为龙骧大将军【骧思将翻】王世充令长史韦节杨续等及太常博士衡水孔颖达【长知两翻衡水县属冀州本汉桃县隋开皇十六年置衡水县】造禅代仪遣段达云定兴等十余人入奏皇泰主曰天命不常郑王功德甚盛愿陛下遵唐虞之迹皇泰主敛膝据按怒曰天下高祖之天下若隋祚未亡此言不应辄发必天命已改何烦禅让公等或祖祢旧臣【祢乃礼翻】或台鼎高位既有斯言朕复何望顔色凛冽【言严冷也】在廷者皆流汗退朝泣对太后世充更使人谓之曰今海内未宁须立长君【朝直遥翻长知两翻】俟四方安集当复子明辟必如前誓【谓去年七月禁中被发之誓也】癸卯世充称皇泰主命禅位于郑遣其兄世恽幽皇泰主于含凉殿【恽于粉翻】虽有三表陈让及敕书敦劝皇泰主皆不知也遣诸将引兵入清宫城又遣术人以桃汤苇火祓除禁省【将即亮翻下同祓敷勿翻】　隋将帅郡县及贼帅前后继有降者【帅所类翻降戸江翻下同】诏以王薄为齐州总管【齐州治历城县古历下城也汉为历城县刘宋侨立冀州于此魏为济南郡隋立济州唐复隋初之旧】伏徳为济州总管郑防符为青州总管綦公顺为淮州总管【济子礼翻宋白曰济州古碻磝城也秦为东郡茌平地宋置碻磝戍及济北郡后魏立济州按綦公顺本起北海新志云是年分青州之北海营丘下密置潍州盖以公顺为潍州总管淮当作潍宋白曰潍州取界内潍水为名】王孝师为沧州总管【宋白曰沧州禹疏九河在此州界汉置勃海郡理浮阳后魏置沧州】　甲辰遣大理卿新乐郎楚之安抚山东【旧志曰新乐古鲜虞子国汉新市县属中山郡隋改为新乐县唐属定州宋白曰隋开皇十六年置新乐县新乐者汉成帝时中山孝王母冯昭仪随王就国建宫于西乡呼为西乐城后语讹呼西为新故曰新乐乐音洛】秘书监夏侯端安抚淮左　乙巳王世充备法驾入宫即皇帝位丙午大赦改元开明　丁未隋御卫将军陈棱以江都来降以棱为州总管【州汉广陵江都之地自汉以来州所治不常厥邑至唐广陵始专有州之名】　戊申王世充立子应为太子恕为汉王余兄弟宗族十九人皆为王奉皇泰主为潞国公以苏威为太师段达为司徒云定兴为太尉张仅为司空杨续为纳言韦节为内史【内史下当有令字】王隆为左仆射韦霁为右仆射齐王世恽为尚书令杨汪为吏部尚书杜淹为少吏部【少吏部即吏部侍郎恽于粉翻少始照翻】郑颋为御史大夫【颋他鼎翻】世恽世充之兄也又以国子助教呉人陆徳明为汉王师【晋武帝立国子学置助教掌佐博士敎授后世因之】令恕就其家行束修礼【论语孔子曰自行束修以上吾未尝无诲焉朱子曰修脯也十脡为束古者相见必执贽以为礼束修其至薄者后世缘夫子之言遂以为事师之礼】德明耻之服巴豆散卧称病【巴豆有毒能痢人散悉但翻】恕入跪牀下对之遗利竟不与语德明名朗以字行【陆德明过孔颖逹远矣】世充于阙下及武门等数处皆设榻坐无常所亲受章表或轻骑歴衢市亦不清道【天子清道而后行骑奇寄翻】民但避路而已世充按辔徐行语之曰【语牛倨翻】昔时天子深居九重【重直龙翻】在下事情无由闻彻【彻敕列翻】今世充非贪天位但欲救恤时危正如一州刺史亲览庶务当与士庶共评朝政尚恐门有禁限今于门外设坐听朝【朝直遥翻下同坐徂卧翻】宜各尽情又令西朝堂纳寃抑东朝堂纳直谏于是献策上书者日有数百条流既烦【上时掌翻条流犹言条】省览难遍【省悉景翻】数日后不复更出【复扶又翻】　窦建徳闻王世充自立乃絶之始建天子旌旗出警入跸下书称诏追諡隋炀帝为闵帝齐王暕之死也【諡神至翻江都之难齐王暕亦死暕古限翻】有遗腹子政道建徳立以为郧公【郧音云】然犹依倚突厥以壮其兵势【厥九勿翻】隋义成公主遣使迎萧皇后及南阳公主建德遣千余骑送之【使疏吏翻骑奇寄翻】又传宇文化及首以献义成公主　丙辰刘武周围并州齐王元吉拒却之戊午诏太常卿李仲文将兵救并州【将即亮翻】　王世充将军丘怀义居门下内省召越王君度汉王恕将军郭士衡杂妓妾饮博侍御史张蕴古弹之世充大怒令散手执君度恕批其耳数十【散手者散手仗也凡朝防之仗三卫番上分为五仗一曰供奉仗以左右卫为之二曰亲仗以亲卫为之三曰勲仗以勳卫为之四曰翊仗以翊卫为之皆服鹖冠绯衫裌五曰散手仗以亲勲翊卫为之服绯絁裲裆绣野马列坐于东西廊下唐谓之衙内五卫唐盖因隋制世充亦因隋制也妓渠绮翻弹徒丹翻散悉但翻批蒲鼈翻又普迷翻】又命引入东上閤杖之各数十【东都皇宫正殿曰干阳殿殿左曰东上閤右曰西上閤閤各有门】怀义士衡不问赏蕴古帛百段迁太子舍人君度世充之兄子也世充每听朝殷勤诲谕言词重复【朝直遥翻重直龙翻】千端万绪侍卫之人不胜倦弊【胜音升】百司奏事疲于听受御史大夫苏良谏曰陛下语太多而无领要【领要犹汉人言要领也】计云尔即可何烦许辞也世充黙然良久亦不罪良然性如是终不能改也　王世充数攻伊州【数所角翻】总管张善相拒之粮尽援兵不至癸亥城陷善相骂世充极口而死帝闻叹曰吾负善相善相不负吾也赐其子襄城郡公【相息亮翻子下当有爵字蜀本然】　五月王世充陷义州复冦西济州【新志济源县武德二年王世充将丁伯德以县来降置西济州复扶又翻济子礼翻】遣右骁卫大将军刘基将兵救之【骁坚尧翻基将即亮翻下同】　李轨将安修仁兄兴贵仕长安表请说轨谕以祸福【说式芮翻下同】上曰轨阻兵恃险连结吐谷浑突厥【吐从暾入声谷音浴厥九勿翻】吾兴兵击之尚恐不克岂口舌所能下乎兴贵曰臣家在凉州弈世豪望为民夷所附弟修仁为轨所信任子弟在机近者以十数臣往说之【说式芮翻】轨听臣固善若其不听图之肘腋易矣【腋音亦易以豉翻】上乃遣之兴贵至武威轨以为左右卫大将军兴贵乘闲说轨曰【闲古苋翻】凉地不过千里土薄民贫今唐起太原取函秦宰制中原战必胜攻必取此殆天启非人力也不若举河西归之则窦融之功复见于今日矣【窦融事见汉光武纪复扶又翻】轨曰吾据山河之固彼虽彊大若我何汝自唐来为唐游说耳【为于伪翻】兴贵谢曰臣闻富贵不归故乡如衣绣夜行【项羽之言衣于既翻】臣阖门受陛下荣禄安肯附唐但欲效其愚虑可否在陛下耳于是退与修仁隂结诸胡起兵击轨轨出战而败婴城自守兴贵徇曰大唐遣我来诛李轨敢助之者夷三族城中人争出就兴贵轨计穷与妻子登玉女台【轨筑玉女台见上卷上年】置酒为别庚辰兴贵执之以闻河西悉平邓晓在长安舞蹈称庆上曰汝为人使臣【使疏吏翻下同】闻国亡不慼而喜以求媚于朕不忠于李轨肯为朕用乎遂废之终身【是年二月李轨遣邓晓入见】轨至长安并其子弟皆伏诛以安兴贵为右武候大将军上柱国凉国公赐帛万段安修仁为左武候大将军申国公　隋末离石胡刘龙儿【旧志云离石汉县后周改名昌化郡隋为离石郡唐为石州离石胡匈奴种也即稽胡】拥兵数万自号刘王以其子季真为太子虎贲郎将梁徳击斩龙儿【贲音奔将即亮翻】至是季真与弟六儿复举兵为乱【复扶又翻】引刘武周之众攻陷石州杀刺史王俭季真自称突利可汗【可从刋入声汗音寒】以六儿为拓定王六儿遣使请降【降戸冮翻】诏以为岚州总管【以楼烦郡置岚州宋白曰因界内岢岚山立名岚卢含翻】壬午以秦王世民为左武候大将军使持节凉甘等九州诸军事凉州总管【九州凉甘鄯肃防兰河廓皆李轨所据之地也】其太尉尚书令雍州牧陜东道行台并如故【雍于用翻陜朱冉翻】遣黄门侍郎杨恭仁安抚河西　丙戌刘武周陷平遥【平遥县属汾州即汉平陶县魏避国讳改陶为遥】　癸巳梁州总管山东道安抚副使陈政为麾下所杀携其首奔王世充政茂之子也【隋书陈茂传政归唐卒于梁州总管不言死于山东通鉴当是据实录诸书但是时山东无梁州或者政先为梁州总管后安抚山东而死也陈茂事隋文帝典机密】　王世充以礼部尚书裴仁基左辅大将军裴行俨有威名忌之仁基父子知之亦不自安乃与尚书左丞宇文儒童儒童弟尚食直长温【隋制尚食局属殿中省有奉御有直长长知两翻】散骑常侍崔德本谋杀世充及其党【散悉亶翻骑奇寄翻】复尊立皇泰主事泄皆夷三族齐王世恽言于世充曰儒童等谋反正为皇泰主尚在故也【复扶又翻恽于粉翻为于伪翻下同】不如早除之世充从之遣兄子唐王仁则及家奴梁百年酖皇泰主皇泰主曰更为请太尉以往者之言未应至此【谓世充往有复子明辟之言既不能践今不应遽杀之也】百年欲为启陈【为于伪翻】世恽不许又请与皇太后辞诀亦不许乃布席焚香礼佛愿自今已往不复生帝王家饮药不能绝以帛缢杀之諡曰恭皇帝【缢于赐翻又于计翻諡神至翻】世充以其兄楚王世伟为太保齐王世恽为太傅领尚书令六月庚子窦建德陷沧州【沧州隋之勃海郡】初易州贼帅宋金刚有众万余与魏刀儿连结【易州上谷郡宋白曰易州六国时燕地秦并天下是为上谷郡汉置涿郡今州即涿郡故安县地图经云隋初自今遂城县所理英雄城移南营州居燕之侯台仍改名易州取州南易水为名帅所类翻】刀儿为窦建徳所灭【去年十二月建德灭刀儿】金刚救之战败帅众四千西奔刘武周【帅读曰率】武周闻其善用兵得之甚喜号曰宋王委以军事中分家赀以遗之【遗于季翻】金刚亦深自结出其故妻纳武周之妺因说武周图晋阳南向争天下【说输芮翻】武周以金刚为西南道大行台使将兵三万冦并州【将即亮翻下周将人将同】丁未武周进逼介州【义宁元年以介休平遥置介休郡武德元年曰介州】沙门道澄以佛幡缒之入城【缒他伪翻】遂陷介州诏左武卫大将军姜宝谊行军总管李仲文击之武周将黄子英往来雀鼠谷【新志介休县有雀鼠谷将即亮翻】数以轻兵挑战【数所角翻挑徒了翻】兵才接子英阳不胜而走如是再三宝谊仲文悉众逐之伏兵发唐兵大败宝谊仲文皆为所虏　【考异曰旧裴寂传云宝谊仲文相次陷没按实录二人败处皆在雀鼠谷贼将黄子英阳不胜以诱之遇伏而没事迹并同必一时共战皆被擒耳】既而俱逃归上复使二人将兵击武周【复扶又翻】　己酉突厥使来告始毕可汗之丧【厥九勿翻使疏吏翻下同可从刋入声汗音寒】上举哀于长乐门【六典长安宫城南面三门中曰承天东曰长乐西曰永安乐音洛】废朝三曰【朝直遥翻】诏百官就馆吊其使者又遣内史舍人郑德挺吊处罗可汗赙帛三万段【处昌吕翻赙音附】　上以刘武周入冦为忧右仆射裴寂请自行癸亥以寂为晋州道行军总管【晋州曹魏之平阳郡后魏真君四年置东雍州孝昌中改为唐州建义元年又改为晋州隋为临汾郡唐复为晋州】讨武周听以便宜从事　秋七月初置十二军分关内诸府以焉皆取天星为名【以万年道为参旗军长安道为鼓旗军富平道为戈军醴泉道为井钺军同州道为羽林军华州道为骑官军宁州道为折威军岐州道为平道军州道为招揺军西麟州道为苑游军泾州道为天纪军宜州道为天节军】以车骑府统之每军将副各一人取威名素重者为之【骑奇寄翻将即亮翻下同】督以耕战之务由是士马精彊所向无敌　海岱贼帅徐圆朗以数州之地请降【言徐圆朗跨据数州东至海西距岱帅所类翻降户江翻下同】拜兖州总管【兖州隋之鲁郡禹贡之兖州东南据济西北距河封域广矣后汉以来兖州所治不常厥邑所部亦广至是始专以鲁郡为兖州】封鲁国公　王世充遣其将罗士信冦谷州士信帅其众千余人来降【帅读曰率下同】先是士信从李密击世充兵败为世充所得【先悉荐翻】世充厚礼之与同寝食既而得邴元真等待之如士信士信耻之士信有骏马世充兄子赵王道询欲之不与世充夺之以赐道询士信怒故来降上闻其来甚喜遣使迎劳【使疏吏翻劳力到翻】廪食其所部【食祥吏翻】以士信为陜州道行军总管【陜失冉翻宋白曰陜州即周二伯分陜之地后魏太和十一年置陜州】世充左龙骧将军临泾席辩【新志临泾县属泾州骧思将翻】与同列杨防安李君义皆帅所部来降　丙子王世充遣其将郭士衡冦谷州刺史任瓌大破之俘斩且尽【任音壬瓌古回翻】甲申行军总管刘基遣其将种如愿袭王世充河阳城【种音冲】毁其河桥而还【还从宣翻又如字】乙酉西突厥统叶防可汗高昌王麴伯雅各遣使入贡初西突厥曷娑那可汗入朝于隋隋人留之国人立其叔父号射匮可汗【事见一百八十一卷帝大业七年厥九勿翻可从刋入声娑素何翻朝直遥翻】射匮者达头可汗之孙也既立拓地东至金山【按开元中以西州为金山都督府又突厥之先兴于金山在高昌西北则知是山近高昌】西至海【此西海也】遂与北突厥为敌建庭于兹北三弥山【兹音丘慈】射匮卒子统叶护立统叶护勇而有谋北并铁勒控数十万据乌孙故地又移庭于石国北千泉【石国康居枝庶之分王者也治拓折城汉时大宛北鄙也】西域诸国皆臣之叶护各遣吐屯监之督其征赋【监上衔翻】　辛卯宋金刚冦浩州浃旬而退【唐初改西河郡为浩州浃子协翻】　八月丁酉酅公薨【酅奚圭翻】谥曰隋恭帝无后以族子行基嗣【嗣祥吏翻】　窦建徳将兵十余万趣洺州【洺州隋之武安郡】淮安王神通帅诸军退保相州己亥建徳兵至洺州城下【将即亮翻下充将礼将同趣七喻翻下同洺音名帅读曰率下同相息亮翻】　丙午将军秦武通军至洛阳败王世充将葛彦璋【败补迈翻】丁未窦建德陷洺州总管袁子干降之【降户江翻　考异曰实录作甲子盖奏到之日今从革命记】乙卯引兵趣相州淮安王神通闻之帅诸军就李世勣于黎阳　梁师都与突厥合数千骑防延州【延州隋之延安郡骑奇寄翻厥九勿翻】行军总管段德操兵少不敌闭壁不战伺师都稍怠九月丙寅遣副总管梁礼将兵击之师都与礼战方酣德操以轻骑多张旗帜掩击其后【少诗沼翻伺相吏翻酣戸江翻帜昌志翻】师都军溃逐北二百里破其魏州【新志绥州成平县置魏州因魏平关而名】虏男女二千余口德操孝先之子也【段孝先柄用于高齐之季】　萧铣遣其将杨道生冦峡州刺史许绍击破之铣又遣其将陈普环帅舟师上峡规取巴蜀【将即亮翻上时掌翻】绍遣其子智仁及录事参军李节等追至西陵大破之【夷陵孙呉之西陵世谓之步阐垒唐贞观九年峡州徙治焉隋之峡州本冶下牢戌在步阐垒西南二十八里水经江水迳夷陵县南又东迳流头滩狼尾滩黄牛山之黄牛滩而后迳西陵峡出峡东南流而后迳步阐垒此盖自下牢追至西陵峡也】擒普环铣遣兵戍安蜀城及荆门城【安蜀城在公安县界荆门城在长林县界皆荆州西南要地】先是上遣开府李靖诣防州经畧【巴东郡旧置信州是年改防州杜佑曰避皇外祖独孤信讳改之先悉荐翻】萧铣【句断】靖至峡州阻铣兵久不得进上怒其迟留隂敕许绍斩之【不以明诏而隂敕犹欲以宿憾杀之】绍惜其才为之奏请获免【为于伪翻】　己巳窦建徳陷相州杀刺史吕珉【相息亮翻考异曰实录作庚辰盖亦奏到之日今从革命记】　民部尚书鲁公刘文静自
　　以才畧功勲在裴寂之右而位居其下意甚不平每廷议寂有所是文静必非之数侵侮寂【数所角翻下同】由是有隙文静与弟通直散骑常侍文起饮酒酣怨望拔刀击柱曰防当斩裴寂首家数有妖【散悉亶翻骑奇寄翻妖于骄翻】文起召巫于星下被发衔刀为厌胜【被皮义翻厌于叶翻】文静有妾无宠使其兄上变告之【上时掌翻】上以文静属吏【属之欲翻】遣裴寂萧瑀问状文静曰建义之初忝为司马计与长史位望畧同【长知两翻】今寂为仆射据甲第【甲第甲于诸第也】臣官赏不异众人东西征讨老母留京师风雨无所庇实有觖望之心【觖望怨望也觖苦穴翻】因醉怨言不能自保上谓羣臣曰观文静此言反明白矣李纲萧瑀皆明其不反秦王世民为之固请曰昔在晋阳文静先定非常之策始告寂知【事见一百八十四卷隋恭帝义宁元年为于伪翻】及克京城任遇悬隔令文静觖望则有之【令力丁翻】非敢谋反裴寂言于上曰文静才畧实冠时人性复麤险【冠古玩翻复扶又翻】今天下未定留之必贻后患上素亲寂低回久之卒用寂言【卒子恤翻　考异曰高祖实录唐书唐厯等皆以文静之死由于裴寂今据实录此年六月裴寂为晋州道行军总管讨刘武周此月丁丑为宋金刚败于介州去文静死才七日此时不当在京师实录曰高祖低回者久之盖寂未行时先有此言高祖未忍杀至是乃决意耳】辛未文静及文起坐死籍没其家　沈法兴既克毗陵【克毗陵见一百八十五卷元年三月】谓江淮之南指防可定【防与麾同】自称梁王都毗陵改元延康置百官性残忍专尚威刑将士小有过即斩之由是其下离怨时杜伏威据历阳陈棱据江都李子通据海陵俱有窥江表之心法兴军数败防子通围棱于江都棱送质求救于法兴【将即亮翻下同数所角翻质音致】及伏威法兴使其子纶将兵数万与伏威共救之伏威军清流纶军子相去数十里【旧志清流县汉全椒县地梁置南谯州居桑根山之朝阳在今县西南八十里南谯州故城是也北齐自南谯故城徙治于新昌郡城今滁州治清流县是也隋志江都郡带江阳县有江都宫扬子宫唐永淳元年始分江都县置子县今真州治其地宋白曰清流县因县东清流水为名隋文帝更梁新昌县为清流县】子通纳言毛文深献策募江南人诈为纶兵夜袭伏威营伏威怒复遣兵袭纶【复扶又翻】由是二人相疑莫敢先进子通得尽锐攻江都克之棱奔伏威子通入江都因纵击纶大破之伏威亦引去子通即皇帝位国号吴改元明政丹阳贼帅乐伯通帅众万余降之【丹阳郡隋初之蒋州贼帅所类翻通帅读曰率降戸江翻】子通以为左仆射　杜伏威请降丁丑以伏威为淮南安抚大使和州总管【和州汉历阳县地九江都尉治所晋氏南度置戍守以防江侯景之乱江西皆入高齐置和州于历阳以南北通和往来之津要也大业废州为历阳郡今复以历阳郡为和州使疏吏翻】　裴寂至介休【介休汉古县因介子推介山而名时为介州】宋金刚据城拒之寂军于度索原营中饮涧水金刚絶之士卒渴乏寂欲移营就水金刚纵兵击之寂军遂溃失亡畧尽寂一日一夜驰至晋州先是刘武周屡遣兵攻西河浩州刺史刘赡拒之【浩州隋之西河郡先悉荐翻赡而艳翻】李仲文引兵就之与共守西河及裴寂败自晋州以北城镇俱没唯西河独存姜宝谊复为金刚所虏谋逃归金刚杀之【复扶又翻】裴寂上表谢罪【上时掌翻】上慰谕之复使镇抚河东【刘文静浅水原之败贬落不偶以至于诛裴寂度索原之败位任如故唐高祖以赏罚驭臣上下其手矣】刘武周进逼并州齐王元吉绐其司马刘德威曰卿以老弱守城吾以彊兵出战辛巳元吉夜出兵携其妻妾弃州奔还长安【绐荡亥翻还从宣翻】元吉始去武周兵已至城下晋阳土豪薛深以城纳武周上闻之大怒谓礼部尚书李纲曰元吉防弱未习时事故遣窦诞宇文歆辅之【歆许令翻】晋阳彊兵数万食支十年兴王之基一旦弃之闻宇文歆首画此策我当斩之纲曰王年少骄逸窦诞曾无规谏又掩覆之【少诗照翻覆敷又翻】使士民愤怨今日之败诞之罪也歆谏王不悛寻皆闻奏【事见上二月悛丑缘翻】乃忠臣也岂可杀哉明日上召纲入升御座曰我得公遂无滥刑元吉自为不善非二人所能禁也并诞赦之卫尉少卿刘政防在太原为武周所虏政防密表论武周形势武周据太原遣宋金刚攻晋州拔之虏右骁卫大将军刘基【骁坚尧翻】基逃归金刚进逼绛州陷龙门【宋白曰绛州晋都左传所谓新田也后周武成二年置绛州龙门汉皮氏县也后魏改为龙门县隋唐属蒲州】　西突厥曷娑那可汗与北突厥有怨曷娑那在长安北突厥遣使请杀之【厥九勿翻可从刋入声汗音寒使疏吏翻】上不许羣臣皆曰保一人而失一国后必为患秦王世民曰人穷来归我杀之不义上迟回久之不得巳丙戌引曷娑那于内殿宴饮既而送中书省纵北突厥使者使杀之　礼部尚书李纲领太子詹事【汉书百官表詹事秦官掌皇后太子家应劭云詹省也给也言给事太子家晋宋及后魏用人渐重北齐总东宫内外众事无大小皆统之后周置太子宫正宫尹隋复置詹事唐统东宫三寺十率府之政令】太子建成始甚礼之久之太子渐昵近小人【昵尼质翻近其靳翻】疾秦王世民功高颇相猜忌纲屡谏不听乃乞骸骨上骂之曰卿为何潘仁长史乃耻为朕尚书邪【长知两翻邪音耶】且方使卿辅导建成而固求去何也纲顿首曰潘仁贼也每欲妄杀人臣谏之即止为其长史可以无愧【为长史事见一百八十四卷义宁元年】陛下创业明主臣不才所言如水投石【言以水投石虽沾湿而不能受水】言于太子亦然臣何敢久汚天台辱东朝乎【天台谓尚书省东朝谓东宫汚乌故翻朝直遥翻】上曰知公直士勉留辅吾儿戊子以纲为太子少保尚书詹事如故【少始照翻】纲复上书谏太子饮酒无节及信谗慝疎骨肉【复扶又翻下同上时掌翻慝吐得翻】太子不怿而所为如故纲郁郁不得志是嵗固称老病辞职诏解尚书仍为少保　淮安王神通使慰抚使张道源镇赵州庚寅窦建德陷赵州【抚使疏吏翻宋白曰赵州周穆王封造父于赵城即此地后魏置赵郡隋大业初置赵州　考异曰实录今年三月建徳陷赵州此又云陷赵州盖重复或三月是贝州唐统纪唯有九月陷赵州今从之】执总管张志昻及道源建德以二人及邢州刺史陈君宾不早下欲杀之国子祭酒凌敬谏曰人臣各为其主用【为于伪翻】彼坚守不下乃忠臣也今大王杀之何以励羣下乎建德怒曰吾至城下彼犹不降力屈就擒何可舍也敬曰今大王使大将高士兴拒罗艺于易水艺才至兴即降【将即亮翻降户江翻】大王之意以为何如建德乃悟即命释之　乙未梁师都复冦延州【复扶又翻　考异曰太宗实录云经数月师都又来冦按丙寅九月朔冦延州乙未九月晦也今从高祖实录】叚德操击破之斩首二千余级师都以百余骑遁去【骑奇寄翻】徳操以功拜柱国赐爵平原郡公鄜州刺史鄜城壮公梁礼战没【隋志上郡后魏置东秦州后改为北华州西魏为敷州大业二年改为鄜城郡后改为上郡唐为鄜州鄜音肤】　冬十月己亥就加凉州总管杨恭仁纳言赐幽州总管燕公罗艺姓李氏封燕郡王【自国公进封郡王唐制国公食邑三千戸郡王食邑五千户皆从一品燕因肩翻】　辛丑李艺破窦建德于衡水【衡水县属冀州宋白曰衡水县本汉桃县隋开皇十六年置衡水县】　癸卯以左武候大将军厐玉为梁州总管时集州獠反【新志武德元年析梁州之难江巴州之符阳长池白石置集州按旧志汉宕渠符阳之地也宋白曰后魏恭帝改梁之东巴州为集州以东北集川水为名獠鲁皓翻】玉讨之獠据险自守军不得进粮且尽熟獠与反者皆邻里亲党【近边者为熟獠远者为生獠】争言贼不可击请玉还玉言秋谷将熟百姓毋得収刈一切供军非平贼吾不返闻者大惧曰大军不去吾曹皆将馁死其中壮士乃入贼营与所亲潜谋斩其渠帅而降【帅所类翻下同降戸江翻】余党皆散玉追讨悉平之　刘武周将宋金刚进攻浍州陷之【新志义宁元年以绛郡之翼城绛县置浍州因浍水而名将即亮翻下同浍古外翻】军势甚锐裴寂性怯无将帅之畧唯发使骆驿趣虞泰二州居民入城堡焚其积聚【骆驿相继不絶也新志义宁元年以蒲州之安邑虞乡夏置安邑郡武徳元年曰虞州又义宁元年以蒲州之汾隂龙门置汾隂郡武德元年曰泰州使疏吏翻趣读曰促积聚上子赐翻下慈喻翻今人多读如字非也】民惊扰愁怨皆思为盗夏县民吕崇茂聚众自称魏王以应武周【夏县古虞公之地稷山虞坂皆在县界隋属河东郡时属虞州杜佑曰夏县汉安邑县地夏都安邑城在县北十五里盖以此名县夏户雅翻】寂讨之为所败【败补迈翻】诏永安王孝基独孤怀恩陜州总管于筠内史侍郎唐俭等将兵讨之【陜失冉翻将即亮翻下同】时王行本犹据蒲坂未下亦与武周相应【去年十二月隋将尧君素死王行本据蒲坂事见上卷】关中震骇上出手敕曰贼势如此难与争锋宜弃大河以东谨守关西而已【所谓蒲津关以西也】秦王世民上表曰太原王业所基国之根本河东富实京邑所资若举而弃之臣窃愤恨【上时掌翻】愿假臣精兵三万必冀平殄武周克复汾晋上于是悉发关中兵以益世民所统使击武周乙卯幸华隂至长春宫以送之【华戸化翻】　窦建徳引兵趣卫州【卫州汉汲县地东魏立义州后周改卫州治汲宋白曰其州城隋已前谓之阵城郡国县道记武王伐纣于此列阵因名】　建徳每行军常为三道辎重细弱居中央步骑夹左右相去三里许【趣七喻翻重直用翻骑奇寄翻下同】建徳以千骑前行过黎阳三十里【黎阳县在卫州东北百二十里】李世勣遣骑将丘孝刚将三百骑侦之【侦丑郑翻】孝刚骁勇善马槊【骁坚尧翻槊色角翻】与建德遇遂击之建德败走右方兵救之【右方用汉书语此谓建徳兵之在右者也】击斩孝刚建德怒还攻黎阳克之【考异曰实录黎阳防在十一月丙子盖亦奏到之日今从革命记】虏淮安王神通李世
　　勣父盖魏征及帝妺同安公主唯李世勣以数百骑走度河数日以其父故还诣建德降卫州闻黎阳陷亦降【降戸江翻下同】建德以李世勣为左骁卫将军使守黎阳【骁坚尧翻考异曰革命记使与其将高雅贤守新乡按是时新乡犹属王世充使刘黒闼守之世勣既事建德乃为建】
　　【徳攻下新乡虏黒闼耳今从唐书】常以其父葢自随为质【质音致】以魏征为起居舍人滑州刺史王轨奴杀轨携其首诣建德降建德曰奴杀主大逆吾何为受之立命斩奴返其首于滑州吏民感悦即日请降于是其旁州县及徐圆朗等皆望风归附己未建德还洺州筑万春宫徙都之置淮安王神通于下博【下博县时属冀州宋白曰下博汉旧县应劭云泰山有博县故此云下故县在今县南二十里今县后魏移于衡水北俗谓之故县城以周建徳六年又移县于今理也今理即后汉祭遵垒北枕衡水】待以客礼　行军总管罗士信帅勇士夜入洛阳外郭纵火焚清化里而还【帅读曰率还从宣翻】壬戌士信拔青城堡【盖因青城宫为堡】　王世充自将兵徇地至滑台临黎阳尉氏城主时德叡汴州刺史王要汉亳州刺史丁叔则遣使降之【汴州古大梁地战国时为魏都汉为陈留郡东魏为梁州后周改汴州以城临汴水因以为名宋白曰亳州春秋为东国之焦邑汉为谯县魏为谯郡后周武帝置亳州遥取古南亳之名以名州将即亮翻使疏吏翻】以德叡为尉州刺史要汉伯当之兄也夏侯端至黎阳【是年四月遣夏侯端安抚淮左夏戸雅翻】李世勣发兵送之自澶渊济河【隋开皇十六年置澶渊县时属黎州澶市连翻】传檄州县东至于海南至于淮二十余州皆遣使来降【使疏吏翻】行至谯州【旧志亳州临涣县隋置谯州】防汴亳降于王世充还路遂絶端素得众心所从二千人虽粮尽不忍委去端坐泽中杀马以飨士因歔欷谓曰【歔音虚欷音希又许既翻】卿等乡里皆已从贼特以共事之情未能见委【委弃也】我奉王命不可从卿卿有妻子无宜效我可斩吾首归贼必获富贵众皆流涕曰公于唐室非有亲属直以忠义志不图存某等虽贱心亦人也宁肯害公以求利乎端曰卿不忍见杀吾当自刎【刎式粉翻】众抱持之乃复同进【复扶又翻】潜行五日馁死及为贼所击奔溃相失者大半唯余五十二人同走采防豆生食之【防豆野豆也音劳鲁刀翻】端持节未尝离身屡遣从者散自求生【离力智翻从才用翻】众又不可时河南之地皆入世充唯杞州刺史李公逸为唐坚守遣兵迎端馆给之【为于伪翻馆古玩翻】世充遣使召端解衣遗之【使疏吏翻遗于季翻】仍送除书以端为淮南郡公尚书少吏部【少始照翻】端对使者焚书毁衣曰夏侯端天子大使岂受王世充官乎汝欲吾往唯可取吾首耳因解节旄怀之置刃于竿自山中西走无复蹊径冒践荆棘昼夜兼行得达宜阳【宜阳唐熊州】从者坠崖溺水为虎狼所食又防其半【从才用翻下同防息浪翻】其存者鬓发秃落无复人状端诣阙见上但谢无功初不自言艰苦上复以为秘书监郎楚之至山东亦为窦建德所获楚之不屈竟得还【郎楚之与夏侯端同时出使史言唐之兴也使于四方者皆能不辱君命还从宣翻】王世充遣其从弟世辨以徐亳之兵攻雍丘李公逸遣使求救【从才用翻使疏吏翻】上以隔贼境不能救公逸乃留其属李善行守雍丘身帅轻骑入朝【帅读曰率骑奇寄翻朝直遥翻】至襄城为世充伊州刺史张殷所获世充谓曰卿越郑臣唐其说安在公逸曰我于天下唯知有唐不知有郑世充怒斩之善行亦没上以公逸子为襄邑公　甲子上祠华山【新志华山在华州华隂县有岳祠华戸化翻】









　　资治通鉴卷一百八十七
<史部,编年类,资治通鉴>
　　钦定四库全书
　　资治通鉴卷一百八十八
　　宋　司马光　撰
　　胡三省　音注
　　唐纪四【起屠维单阏十二月尽重光大荒落二月凡一年有竒】
　　髙祖神尧大圣孝皇帝中之上
　　武德二年十一月己卯刘武周冦浩州【武周复防西河】　秦王世民引兵自龙门乘冰坚度河屯栢壁【栢壁在龙门关东北宋白曰栢壁在正平县西南二十里正平绛州治所】与宋金刚相持时河东州县【此河东通言大河以东非专指河东一郡】俘掠之余未有仓廪人情恇扰【恇去王翻恇惧也】聚入城堡徴敛无所得【敛力瞻翻】军中乏食世民发教谕民民闻世民为帅而来莫不归附【此岂可以声音笑貌致之帅所类翻】自近及逺至者日多然后渐收其粮食军食以充【孔子曰足食足兵民信之矣民已信之足食足兵当知所先后也】乃休兵秣马唯令偏禆乘间抄掠【间古苋翻抄楚交翻】大军坚壁不战由是贼势日衰世民尝自帅轻骑觇敌【帅读曰率骑竒寄翻下同觇丑廉翻又丑艶翻下同】骑皆四散世民独与一甲士登丘而寝俄而贼兵四合初不之觉防有蛇逐防触甲士之面甲士惊寤遂白世民俱上马【史言世民之有天命上时掌翻】驰百余步为贼所及世民以大羽箭射殪其骁将【史言世民不惟有天命亦武艺絶人射而亦翻殪一计翻骁坚尧翻下同将即亮翻下同】贼骑乃退　李世勣欲归唐恐祸及其父谋于郭孝恪孝恪曰吾新事窦氏动则见疑宜先立效以取信然后可图也世勣从之袭王世充获嘉破之【是年闰二月王世充杀李育徳取获嘉】多所俘获以献建徳建徳由是亲之初漳南人刘黒闼少骁勇狡狯【旧志具州漳南县汉东阳县地后魏省东阳县隋开皇六年分枣强清平二县地复置东阳县于东阳古城十八年改为漳南宋白曰取地居漳水之南为名少诗照翻骁坚尧翻狯古外翻】与窦建徳善后为羣盗转事郝孝徳李密王世充世充以为骑将每见世充所为窃笑之世充使黑闼守新乡【旧志隋分汲获嘉二县地于古新乐城置新乡县时属义州后属殷州宋白曰汉书武帝将幸缑氏至汲县之新中乡即此地新乐城十六国时燕乐安王臧所筑】李世勣击虏之献于建徳建徳署为将军赐爵汉东公常使将竒兵东西掩袭或濳入敌境觇视虚实黑闼徃徃乘间奋击克获而还【间古苋翻还从宣翻】　十二月庚申上猎于华山【华戸化翻】　于筠説永安王孝基急攻吕崇茂【说输芮翻】独孤怀恩请先成攻具然后进孝基从之崇茂求救于宋金刚金刚遣其将善阳尉迟敬徳寻相将兵奄至夏县孝基表里受敌军遂大败【将即亮翻旧志朔州善阳县汉定襄县地有秦时马邑城武周塞后魏置桑干郡隋大业初置善阳县尉纡勿翻寻姓也姓苑晋有寻曾相息亮翻是年十月吕崇茂据夏县夏户雅翻　考异曰高祖实録云战于下邽县按下邽乃在关中去夏县殊逺实録之误也今从旧书孝基传】孝基怀恩筠唐俭及行军总管刘世让皆为所虏敬徳名恭以字行上徴裴寂入朝责其败军下吏【朝直遥翻败补迈翻下遐嫁翻】既而释之宠待弥厚尉迟敬徳寻相将还浍州【浍古外翻】秦王世民遣兵部尚书殷开山总管秦叔宝等邀之于美良川大破之斩首二千余级顷之敬徳寻相濳引精骑援王行本于蒲反【骑竒寄翻下同】世民自将步骑三千从间道夜趋安邑【安邑古县时属虞州将即亮翻间古苋翻趋七喻翻】邀击大破之敬德相仅以身免悉俘其众复归栢壁诸将咸请与宋金刚战世民曰金刚悬军深入精兵猛将咸聚于是【将即亮翻下同】武周据大原倚金刚为扞蔽军无蓄积以虏掠为资利在速战我闭营养锐以挫其锋分兵汾隰冲其心腹【汾隰隋龙泉西河二郡之地也孙愐曰汾州本汉西河郡兹氏县地魏于兹氏置西河郡今州城是也左传曰重耳居蒲即隰川县故蒲城是也汉为蒲子县后魏齐周之间为汾州隋为隰州尔雅曰下湿曰隰以州带泉泊下湿故以隰名】彼粮尽计穷自当遁走当待此机未宜速战永安壮王孝基谋逃归刘武周杀之　李世勣复遣人说窦建徳曰曹戴二州户口完实【隋置曹州于济阴戴州于成武大业初废二州并为济阴郡大业乱复为州复扶又翻说式芮翻】孟海公窃有其地与郑人外合内离【王世充国号郑】若以大军临之指期可取既得海公以临徐兖【王世充时遣王世辩据徐州徐圆朗据兖州】河南可不战而定也建徳以为然欲自将徇河南先遣其行台曹旦等将兵五万济河　【考异曰实録在来年正月今从革命记】世勣引兵三千会之
　　三年春正月将军秦武通攻王行本于蒲反行本出战而败粮尽援絶欲突围走无随之者戊寅开门出降【降戸江翻】辛巳上幸蒲州斩行本【蒲州治蒲反宋白曰蒲州汉之河东郡蒲坂县本舜都周为虞虢耿芮之地战国时魏地汉置河东郡后魏初置雍州延和元年改泰州后周改蒲州】秦王世民轻骑谒上于蒲州【骑竒寄翻下同】宋金刚围绛州【绛州治正平】癸巳上还长安　李世勣谋俟窦建徳至河南掩袭其营杀之冀得其父并建徳土地以归唐会建徳妻产久之不至曹旦建徳之妻兄也在河南多所侵扰诸贼羁属者皆怨之贼帅魏郡李文相号李商胡【帅所类翻相息亮翻　考异曰革命记作伤胡今从河洛记】聚五千余人据孟津中潬【此即河阳中潬城也宋白曰中潬城东魏所筑仍置河阳关潬徒旱翻】母霍氏亦善骑射自称霍揔管【考异曰革命记商胡母张氏号女将军今从河洛记】世勣结商胡为昆弟入拜
　　商胡之母母泣谓世勣曰窦氏无道如何事之世勣曰母无忧不过一月当杀之相与归唐耳世勣辞去母谓商胡曰东海公许我共图此贼事久变生何必待其来不如速决是夜商胡召曹旦偏禆二十三人饮之酒尽杀之【饮于鸩翻】旦别将高雅贤阮君明尚在河北未济商胡以巨舟四艘济河北之兵三百人至中流悉杀之有兽医游水得免【兽医以能医牛马从军将即亮翻艘苏遭翻】至南岸告曹旦旦严警为备商胡既举事始遣人告李世勣世勣与曹旦连营郭孝恪劝世勣袭旦世勣未决闻旦已有备遂与孝恪帅数十骑来奔【帅读曰率】商胡复引精兵二千【复扶又翻】北袭阮君明破之高雅贤收众去商胡追之不及而还【还从宣翻又如字】建徳羣臣请诛李盖建徳曰世勣唐臣为我所虏不忘本朝乃忠臣也【朝直遥翻】其父何罪遂赦之甲午世勣孝恪至长安曹旦遂取济州【武徳之初张青持据济北济北郡即济州是后建徳与唐相持于虎牢张青特运粮为唐所获盖先以济州降曹旦也济子礼翻】复还洺州【复扶又翻下同又音如字】　二月庚子上幸华阴【华戸化翻】　刘武周遣兵冦潞州防长子壶关【二县皆属潞州宋白曰潞州春秋潞子国秦汉为上党郡后周立潞州以其浸汾潞为名】潞州刺史郭子武不能御上以将军河东王行敏助之【河东县带蒲州即蒲反也隋开皇十六年析蒲反置县大业初并蒲反入焉】行敏与子武不叶或言子武将叛行敏斩子武以徇乙巳武周复遣兵冦潞州行敏击破之　壬子开州蛮冉肇则防通州【旧志开州隋巴东郡之盛山县盛山汉巴郡之朐防县也义宁元年析巴东之盛山新浦通川之万世西流置万州武徳元年改开州通州汉宕渠县地梁置万州元魏改通州隋为通州郡武徳元年复为通州孙愐曰通州本汉宕渠县内有地万余顷因名为万州后魏以万州居四达之路改为通州宋为达州】甲寅遣将军桑显和等攻吕崇茂于夏县【夏戸雅翻】　初
　　工部尚书独孤怀恩攻蒲反久不下失亡多上数以勑书诮让之【数所角翻诮才笑翻】怀恩由是怨望上尝戏谓怀恩曰姑之子皆已为天子【谓隋炀帝及上也】次应至舅之子乎怀恩亦颇以此自负或时扼腕曰我家岂女独贵乎【周明帝后隋文帝后及上母皆独孤氏腕乌贯翻】遂与麾下元君宝谋反会怀恩君宝与唐俭皆没于尉迟敬徳【尉纡勿翻】君宝谓俭曰独孤尚书近谋大事若能早决岂有此辱哉及秦王世民败敬徳于美良川【败补迈翻】怀恩逃归上复使之将兵攻蒲反【复扶又翻下同将即亮翻下同】君宝又谓俭曰独孤尚书遂抜难得还【难乃旦翻】复在蒲反可谓王者不死俭恐怀恩遂成其谋乃说尉迟敬徳【说输芮翻尉纡勿翻】请使刘世让还与唐连和敬徳从之遂以怀恩反状闻时王行本已降【降户江翻下同】怀恩入据其城上方济河幸怀恩营已登舟矣世让适至上大惊曰吾得免岂非天也乃使召怀恩怀恩未知事露轻舟来至即执以属吏【属之欲翻】分捕党与甲寅诛怀恩及其党窦建德攻李商胡杀之建德至洺州劝课农桑境内无盗商旅野宿　突厥处罗可污迎杨政道立为隋王【杨政道齐王暕遗腹之子厥九勿翻处昌吕翻可后刋入声汗音寒】中国士民在北者处罗悉以配之有众万人置百官皆依隋制居于定襄【此盖隋之定襄郡也治大利城】　三月乙丑刘武周遣其将张万岁冦浩州【将即亮翻】李仲文击走之俘斩数千人　改纳言为侍中内史令为中书令给事郎为给事中【复旧官名也杜佑曰汉制给事中日上朝谒平尚书奏事以有事殿中故曰给事中东汉省魏复置南北朝因之后周天官之属有给事中掌治六经给事左右其后别置给事中在六宫之外隋初于吏部置给事郎至炀帝移为门下之职置员四人以省读奏章至是改为给事中龙朔二年改东台舍人咸亨元年复旧掌侍从读署奏抄较正违失分判省事给事中盖因汉之名行周隋之职】　甲戍以内史侍郎封徳彞为中书令　王世充将帅州县来降者时月相继【帅所类翻降户江翻】世充乃峻其法一人亡叛举家无少长就戮【少诗照翻长知两翻】父子兄弟夫妇许相告而免之又使五家为保有举家亡者四邻不觉皆坐诛杀人益多而亡者益甚至于樵采之人出入皆有限数公私愁窘【窘渠陨翻】人不聊生又以宫城为大狱意所忌者并其家属收击宫中诸将出讨亦质其家属于宫中【将即亮翻质音致】禁止者常不减万口馁死者日有数十世充又以台省官为司郑管原伊殷梁凑嵩谷怀徳等十二州营田使【世充以洛州为司州汜水为郑州管城为管州沁水为原州襄城为伊州获嘉为殷州睢阳为梁州凑州阙九域志郑州古迹有凑水当置凑州于此嵩阳为嵩州大谷为谷州河内为怀州武徳为徳州】丞郎得为此行者喜若登仙【丞郎尚书左右丞及诸曹郎也史言王世充将败】　甲申行军副摠管张纶败刘武周于浩州【败补迈翻】俘斩千余人　西河公张纶【此张纶即上张纶上书其官此书其爵】真乡公李仲文引兵临石州【石州隋之离石郡】刘季真惧而诈降乙酉以季真为石州总管赐姓李氏封彭山郡王蛮酋冉肇则冦信州【按新志信州隋之巴东郡武徳二年改为防州史以旧州名书】
　　【之杜佑曰防州春秋时为鱼国梁置信州唐武徳二年避皇外祖独孤信讳改为防州治奉节县酋慈由翻】赵郡公孝防与战不利李靖将兵八百袭击斩之【将即亮翻】俘五千余人己丑复开通二州孝恭又击萧铣东平王阇提斩之【阇视遮翻　考异曰旧书萧铣传云孝恭讨之拔其开通二州斩其伪东平王萧阇提按实録云冉肇则防我通州又云孝恭复开通二州若二州本属铣不当云我与复盖肇则先据开州又防通州以地附铣铣使阇提助之耳】　夏四月丙申上祠华山壬寅还长安【华户化翻还从宣翻】　置益州道行台以益利防鄜泾遂六总管焉【益州隋之蜀郡利州隋之义城郡梁之黎州晋之晋夀蜀之汉寿汉之葭萌也会州隋之凉川县会宁镇西魏之防州也鄜州隋之上郡西魏之敷州后魏之北华州中部敷城郡也太和中为东秦州泾州隋之安定郡遂州隋之遂宁郡汉之广汉县也是时益州行台所统起蜀跨陇而东北】　刘武周数攻浩州为李仲文所败【数所角翻败补迈翻】宋金刚军中食尽丁未金刚北走秦王世民追之　罗士信围慈涧【隋志河南郡寿安县有慈涧水经注新安有孝水孝水东十里有水世谓之慈涧】王世充使太子应救之士信刺应坠马【刺七亦翻】人救之得免　壬子以显州道行台杨士林为行台尚书令【去年正月杨士林降】　甲寅加秦王世民益州道行台尚书令　秦王世民追及寻相于吕州【新志义寜元年以晋州之霍邑赵城汾西汾州之灵石置霍山郡武徳元年曰吕州吕州盖治霍邑也相息亮翻】大破之乘胜逐北一昼夜行二百余里战数十合至高壁岭总管刘基执辔谏曰大王破贼逐北至此功亦足矣深入不已不爱身乎且士卒饥疲宜留壁于此俟兵粮毕集然后复进未晩也【复扶又翻下同】世民曰金刚计穷而走众心离沮功难成而易败机难得而易失【沮在吕翻易以豉翻】必乘此势取之若更淹留使之计立备成不可复攻矣吾竭忠徇国岂顾身乎遂防马而进将士不敢复言饥【将即亮翻】追及金刚于雀防谷一日八战皆破之俘斩数万人夜宿于雀防谷西原世民不食二日不解甲三日矣军中止有一羊世民与将士分而食之【将即亮翻】丙辰陜州摠管于筠自金刚所逃来【陜失冉翻去年十二月筠为金刚将所擒】世民引兵趣介休【介休介州治所趣七喻翻又逡须翻】金刚尚有众二万出西门背城布陈【背蒲妹翻陈读曰阵】向北七里世民遣摠管李世勣与战小却为贼所乘世民帅精骑撃之【帅读曰率骑竒寄翻】出其陈后金刚大败斩首三千级金刚轻骑走世民追之数十里至张难堡【张难盖人姓名筑堡自守因以名之】浩州行军摠管樊伯通张徳政据堡自守世民免胄示之堡中喜噪且泣左右告以王不食献浊酒脱粟饭尉迟敬徳收余众守介休【尉纡勿翻】世民遣任城王道宗宇文士及徃谕之【任音壬】敬徳与寻相举介休及永安降【永安汉中阳县也后魏更名时属浩州雀防谷在永安介休二县间】世民得敬徳甚喜以为右一府统军使将其旧众八千与诸营相参【将即亮翻下同】屈突通虑其变骤以为言世民不听刘武周闻金刚败大惧弃并州走突厥金刚收其余众欲复战众莫肯从亦与百余骑走突厥【秦王之破刘武周宋金刚与破薛仁杲宗罗方略一也复扶又翻走音奏下同厥九勿翻】世民至晋阳武周所署仆射杨伏念以城降【降戸江翻】唐俭封府库以待世民【唐俭与于筠同被擒】武周所得州县皆入于唐未几金刚谋走上谷突厥追获腰斩之【金刚本起于上谷几居岂翻】岚州总管刘六儿从宋金刚在介休秦王世民擒斩之其兄季真弃石州奔刘武周将马邑高满政满政杀之【去年五月刘六儿降今年三月季真降而实附金刚武周今皆诛死】武周之南冦也其内史令苑君璋谏曰唐主举一州之众直取长安所向无敌此乃天授非人力也晋阳以南道路险隘县军深入【县读曰悬】无继于后若进战不利何以自还【还从宣翻】不如北连突厥南结唐朝【厥九勿翻朝直遥翻】南面称孤足为长防武周不听留君璋守朔州及败泣谓君璋曰不用君言以至于此乆之武周谋亡归马邑事泄突厥杀之突厥又以君璋为大行台统其余众仍令郁射设督兵助镇　庚申怀州总管黄君汉击王世充太子应于西济州大破之【新志武徳二年王世充将丁伯徳以济源县来降置西济州曰西者以别济北之济州济子礼翻】熊州行军总管史万宝邀之于九曲又破之　辛酉王世充防邓州　上闻并州平大悦壬戌宴羣臣赐缯帛使自入御府尽力取之【唐御府盖属内侍省内府局六典内府令掌中宫府藏宝货给纳名数几朝防五品已上赐绢及杂防金银器于殿庭者并供之今使各称力自取缯帛缯慈陵翻】复唐俭官爵仍以为并州道安抚大使【使疏吏翻】所籍独孤怀恩田宅资财悉以赐之【赏其发怀恩反谋也】世民留李仲文镇并州刘武周数遣兵入冦【此言武周未死之前数所角翻】仲文辄击破之下城堡百余所【谓马邑郡界城堡也】诏仲文检校并州总管【检校官未为真】　五月窦建徳遣高士兴击李艺于幽州不克退军笼火城艺袭击大破之斩首五千级建徳大将军王伏宝勇略冠军中【冠古玩翻】诸将疾之【将即亮翻下同】言其谋反建徳杀之伏宝曰大王柰何听防言自斩左右手乎　初尉迟敬德将兵助吕崇茂守夏县上濳遣使赦崇茂罪拜夏州刺史【盖以夏县为夏州使疏吏翻夏户雅翻尉纡勿翻】使图敬德事泄敬徳杀之敬徳去崇茂余党复据夏县拒守【复扶又翻】秦王世民引军自晋州还攻夏县壬午屠之　【考异曰高祖实録帝曰平薛举之初不杀奴贼致生叛乱若不尽诛必为后患诏胜兵者悉斩疑作实録者归太宗之过于髙祖今不取】　辛卯秦王世民至长安　是月突厥遣阿史那掲多献马千匹于王世充【厥九勿翻掲居谒翻】且求昏世充以宗女妻之【妻七细翻】并与之互市　六月壬辰诏以和州总管东南道行台尚书令楚王杜伏威为使持节总管江淮以南诸军事扬州刺史东南道行台尚书令淮南道安抚使进封吴王赐姓李氏【使疏吏翻下同】以辅公祏为行台左仆射封舒国公【祏音石】　丙午立皇子元景为赵王元昌为鲁王元亨为酆王　显州行台尚书令楚公杨士林虽受唐官爵而北结王世充南通萧铣诏庐江王瑗与安抚使李敏讨之【瑗于眷翻】兵未行长史田瓉为士林所忌甲寅瓉杀士林降于世充世充以瓉为显州总管【长知两翻瓉藏旱翻降户江翻】秦王世民之讨刘武周也突厥处罗可汗遣其弟步利设帅二千骑助唐【厥九勿翻处昌吕翻可从刋入声汗音寒帅读曰率骑竒寄翻】武周既败是月处罗至晋阳总管李仲文不能制又留伦特勒使将数百人云助仲文镇守自石岭以北皆留兵戍之而去【石岭关在代州杜佑曰忻州定襄县汉阳曲县有石岭关甚崄固】　上议击王世充世充闻之选诸州镇骁勇皆集洛阳【骁坚尧翻】置四镇将军募人分守四城【谓洛阳四城也】秋七月壬戌诏秦王世民督诸军击世充陜东道行台屈突通二子在洛阳【时命通判陜东道行台左仆射从秦王东征屈区勿翻】上谓通曰今欲使卿东征如卿二子何通曰臣昔为俘囚分当就死陛下释缚加以恩礼【事见一百八十四巻义宁元年十二月分扶问翻】当是之时臣心口相誓期以更生余年为陛下尽节【为于伪翻】但恐不获死所耳今得备先驱二儿何足顾乎上叹曰徇义之士一至此乎癸亥突厥遣使濳诣王世充潞州摠管李袭誉邀击败之【使疏史翻败补迈翻】虏牛羊万计　骠骑大将军可朱浑定逺【可朱浑虏三字姓骠匹妙翻骑竒寄翻】告并州总管李仲文与突厥通谋欲俟洛阳兵交引胡骑直入长安甲戌命皇太子镇蒲反以备之又遣礼部尚书唐俭安抚并州蹔废并州总管府【蹔与暂同】徴仲文入朝【朝直遥翻】壬午秦王世民至新安【九域志新安在洛州西七十里　考异曰髙祖实録丙戌至新安盖据奏到之日今从河洛记】王世充遣魏王烈镇襄阳【襄阳襄州】荆王行本镇虎牢宋王防镇怀州齐王世恽检校南城楚王世伟守宝城太子应守东城汉王恕守含嘉城鲁王道狥守曜仪城【六典东都皇城在都城之西北隅东城在皇城之东皇城在东城之内皇宫在皇城之北以地望凖之南城盖在皇城之南端门之外曜仪城盖在东城之东含嘉城则含嘉仓城宝城即宝城朝堂盖皇城也恽于粉翻】世充自将战兵【将即亮翻下同】左辅大将军杨公卿帅左龙骧二十八府骑兵右游击大将军郭善才帅内军二十八府步兵左游击大将军跋野纲【跋野虏复姓帅读曰率骧思将翻骑竒寄翻下同】帅外军二十八府步兵摠三万人以备唐烈行本世伟之子防世充之兄子也　梁师都引突厥稽胡兵入冦【厥九勿翻】行军总管段徳操击破之斩首千余级　罗士信将前军围慈涧世充自将兵三万救之己丑秦王将轻骑前觇世充【觇丑廉翻又丑艶翻】猝与之遇众寡不敌道路险阨为世充所围【考异曰太宗实録云师次谷州王充以兵三万来拒战太宗帅轻骑挑之众寡不敌被围数重太宗引弓驰射皆应而倒获其大将燕颀贼乃退旧书太宗纪云太宗命左右先归独留后殿世充骁将单雄信数百骑夹道来逼交抢竞进太宗几为所败太宗左右射之无不应而倒获其大将燕颀单雄信传云大宗围逼东都雄信出军拒战援抢而至几及太宗徐世勣呵止之曰此秦王也雄信惶惧遂退太宗由是获免按刘餗小说英公勣与海陵王元吉围洛阳元吉恃膂力每亲行围王世充召雄信酌以金椀雄信尽饮驰马而出枪不及海陵者一尺勣惶遽连呼曰阿兄此是勣王雄信乃揽辔而止顾笑曰胡儿不縁你且竟旧书盖承此致误耳雄信若知是秦王则取之尢切安肯惶惧而退借如小説所云雄信既受世充之命指取元吉亦安肯以勣故而舍之况元吉之围东都勣乃从太宗在虎牢今不取】世民左右驰射获其左建威将军燕琪【燕因肩翻　考异曰高祖实录作燕顷大宗实録作燕倾旧大宗纪作燕颀今从河洛记】世充乃退世民还营尘埃覆面【覆敷又翻】军不复识欲拒之【复扶又翻】世民免胄自言乃得入旦日帅步骑五万进军慈涧【帅读曰率骑竒寄翻】世充拔慈涧之戍归于洛阳世民遣行军总管史万宝自宜阳南据龙门【此伊关之龙门也郦道元曰伊水北入伊阙昔大禹防以通水两山相对望之若阙故谓之伊阙春秋昭公二十六年赵鞅使女寛守阙塞即此传毅反都赋曰因龙门以畅化开伊阙以达聦是后武后居东都数游龙门正此地也】将军刘徳威自太行东围河内【行戸刚翻】上谷公王君廓自洛口断其饷道【断丁管翻】怀州总管黄君汉自河阴攻回洛城大军屯于北邙连营以逼之世充洧州长史繁水张公谨与刺史崔枢以州城来降【世充盖以扶沟鄢陵置洧州隋志繁水县属武阳郡唐贞观十八年并入昌乐县属魏州洧音于轨翻降戸江翻下同】　八月丁酉南宁西防蛮遣使入贡初隋末蛮酋爨翫反诛诸子没为官奴弃其地【爨翫见一百七十八巻隋文帝开皇十七年十八年使疏吏翻酋慈由翻】帝即位以翫子达为昆州刺史【新志昆州本隋置隋乱废武徳元年开南中复置领晋宁秦臧等县】令持其父尸归葬益州刺史段纶因遣使招谕其部落皆来降　己亥窦建徳共州县令唐纲杀刺史以州来降【新志卫州共城县武徳元年置共州去年窦建徳破降李世勣取卫州故共州亦附建徳唐纲当是共城县令也共读曰恭降户江翻】　邓州土豪执王世充所署刺史来降【是年五月王世充防邓州】　癸卯梁师都石堡留守张举帅千余人来降【此石堡盖在夏州东非开元天宝间与吐蕃争之石堡城也守式又翻帅读曰率下同】　甲辰黄君汉遣校尉张夜义以舟师袭回洛城克之【以舟师自怀州度河袭破迥洛】获其将达奚善定断河阳南桥而还降其堡聚二十余【将即亮翻断丁管翻还从宣翻聚才喻翻】世充使太子应帅杨公卿等攻回洛不克　【考异曰革命记作公卿河洛记唐书作公卿今从之】乃筑月城于其西留兵戍之世充陈于青城宫秦王世民亦置陈当之【今世以郊天斋宿大次为青城宫其地当在都城之南此青城宫若在洛城西北按六典洛城西禁苑北拒北邙西至孝水南带洛水支渠谷洛二水会于其间中有合璧翠微宿羽青城等十一宫陈读曰阵】世充隔水谓世民曰隋室倾覆唐帝关中郑帝河南世充未尝西侵王忽举兵东来何也世民使宇文士及应之曰四海皆仰皇风唯公独阻声教为此而来【为子伪翻】世充曰相与息兵讲好不亦善乎又应之曰奉诏取东都不令讲好也【好呼到翻】至暮各引兵还　上遣使与窦建徳连和建徳遣同安长公主随使者俱还【同安长公主上同母妺黎阳之破没于窦建徳使疏吏翻长知两翻】　乙卯刘徳威袭怀州入其外郭下其堡聚　九月庚午梁师都将刘旻以华池来降以为林州总管【庆州华池县西魏之蔚州后周州废隋仁寿初置华池县今置林川将即亮翻降戸江翻】　癸酉王世充显州总管田瓒以所部二十五州来降【是年六月田瓒降世充瓒藏旱翻】自是襄阳声问与世充絶【世充使王烈镇襄阳自襄阳至洛路出南阳邓州既属唐南阳之路不可由矣则自显州出蔡汝以至洛显州今又降唐故襄阳声问絶】　史万宝进军甘泉宫【汉甘泉宫在京北醴泉县史万宝自新安进军逼洛阳不应至汉之甘泉宫隋志河南夀安县后魏之甘棠县有显仁宫或者以显仁宫为甘棠宫也泉恐当作棠】丁丑秦王世民遣右武卫将军王君廓攻轘辕拔之【新志洛州氏县东南有轘辕故关轘音环】王世充遣其将魏隐等撃君廓君廓伪遁设伏大破之遂东徇地至管城而还【隋志荣阳郡管城县旧曰中牟开皇十六年折置管城县十八年省内牟入焉隋改中牟曰内牟时为管州治所将即亮翻下同还从宣翻】先是王世充将郭士衡许罗汉掠唐境【先悉荐翻】君廓以防击却之诏劳之曰【劳力到翻】卿以十三人破贼一万自古以少制众未之有也【少诗沼翻】世充尉州刺史时徳叡帅所部杞夏陈随许颍尉七州来降【王世充盖置杞州于雍丘夏州于阳夏陈州于宛丘随州无所考意洧州之误也许州于长社颍州于汝阴尉州于尉氏帅读曰率降戸江翻下同】秦王世民以便宜命州县官并依世充所署无所变易改尉州为南汴州于是河南郡县相继来降刘武周降将寻相等多叛去诸将疑尉迟敬徳囚之军中【相息亮翻尉纡勿翻】行台左仆射屈突通尚书殷开山言于世民曰敬徳骁勇絶伦【屈九勿翻骁坚尧翻】今既囚之心必怨望留之恐为后患不如遂杀之世民曰不然敬徳若叛岂在寻相之后邪【邪音耶】遽命释之引入卧内赐之金曰丈夫意气相期勿以小嫌介意吾终不信谗言以害忠良公宜体之必欲去者以此金相资表一时共事之情也辛巳世民以五百骑行战地【骑竒寄翻下同行视地形可置陈处行下孟翻】登魏宣武陵【魏宣武陵曰景陵在北邙山魏世宗谥宣武帝】王世充帅步骑万余猝至围之单雄信引槊直趋世民【帅读曰率下同槊所角翻趋七喻翻】敬徳跃马大呼横刺雄信坠马【呼火故翻刺七亦翻】世充兵稍却敬徳翼世民出围世民敬徳更帅骑兵还战出入世充陈徃反无所碍屈突通引大兵继至世充兵大败仅以身免擒其冠军大将军陈智略【陈读曰阵下同冠古玩翻　考异曰实録丙戌太宗与世充相遇于宣武陵击大破之斩数千级获陈智略旧书敬徳传太宗既释之是日从猎于榆窠世充以步骑数万来战单雄信直趋大宗敬徳刺雄信坠马翼太宗出围更率骑兵交战擒陈智略据擒智略则宣武榆窠之战共是一事也实録据奏到日河洛记在二十一日今从之】斩首千余级获排矟兵六千【排矟言执排执矟者也矟与槊同】世民谓敬徳曰公何相报之速也赐敬徳金银一箧【箧苦协翻】自是宠遇日隆敬徳善避矟每单骑入敌陈中敌丛矟刺之终莫能伤又能夺敌矟返刺之【刺七亦翻】齐王元吉以善马矟自负闻敬徳之能请各去刃相与校胜负敬徳曰敬徳谨当去之王勿去也既而元吉刺之终不能中【去吕翻中竹仲翻】秦王世民问敬徳曰夺矟与避矟孰难敬徳曰夺矟难乃命敬徳夺元吉矟元吉操矟跃马志在刺之【操七刀翻】敬徳须臾三夺其矟元吉虽面相叹异内甚耻之　叛胡防岚州【岚卢含翻】　初王世充以邴元真为滑州行台仆射濮州刺史杜才干【隋志东平郡鄄城县旧置濮阳郡开皇十六年置濮州大业初废州以鄄城县属东平盖李密复置州也濮博木翻】李密故将也【将即亮翻】恨元真叛密【叛密事见一百八十六巻元年九月】诈以其众降之【降户江翻下同】元真恃其官势自徃招慰才干出迎延入就坐【坐徂卧翻】执而数之曰【数所具翻又所主翻】汝本庸才魏公置汝元僚【谓李密以为长史】不建毫髪之功乃构滔天之祸今来送死是汝之分【分扶问翻】遂斩之遣人赍其首至黎阳祭密墓壬午以濮州来降　突厥莫贺咄设冦凉州总管杨恭仁击之为所败【厥九勿翻咄当没翻败补迈翻】掠男女数千人而去丙戌以田瓉为显州总管赐爵蔡国公【瓉藏早翻】　冬十月甲午王世充大将军张镇周来降　甲辰行军摠管罗士信袭王世充硖石堡拔之【水经注谷水自新安县东流迳千秋亭又东迳雍谷溪回岫萦纡石路阻峡故亦有峡石之称考异曰河洛记作峡山堡今从实録】士信又围千金堡【此于古千金碣筑堡也水经注谷水迳周干祭门北东至千金堨河南境簿曰河南县城东十五里有千金堨洛阳记曰千金堨旧堨谷水魏时更修此堨谓之千金堨】堡中人骂之士信夜遣百余人抱婴儿数十至堡下使儿啼呼诈云从东都来归罗总管既而相谓曰此千金堡也吾属误矣即去堡中以为士信已去来者洛阳亡人出兵追之士信伏兵于道伺其门开突入屠之【伺相吏翻】　窦建徳之围幽州也【是年五月建徳兵攻幽州】李艺告急于高开道开道帅二千骑救之建徳兵引去开道因艺遣使来降【帅读曰率骑竒寄翻使疏史翻降戸江翻】戊申以开道为蔚州总管【蔚州隋鴈门郡之灵丘上谷郡之飞狐县地蔚纡勿翻】赐姓李氏封北平郡王开道有矢镞在颊召医出之医曰镞深不可出开道怒斩之别召一医曰出之恐痛又斩之更召一医医曰可出乃凿骨置楔其间【楔先结翻】骨裂寸余竟出其镞开道奏妓进膳不辍【妓渠绮翻】　窦建徳帅众二十万复攻幽州建徳兵已攀堞【复扶又翻堞达协翻】薛万均万彻帅敢死士百人从地道出其背掩击之建徳兵溃走斩首千余级李艺兵乘胜薄其营建徳陈于营中【陈读曰阵】填堑而出奋击大破之【堑七艶翻】建徳逐北至其城下攻之不克而还【还从宣翻又音如字】　李密之败也【见一百八十六巻元年九月】杨庆归洛阳复姓杨氏【杨庆归密改姓事见一百八十四巻义宁元年十一月】及王世充称帝【见上巻本年四月】庆复姓郭氏世充以为管州摠管妻以兄女【妻七细翻】秦王世民逼洛阳庆濳遣人请降【降戸江翻】世民遣总管李世勣将兵徃据其城【将即亮翻下四将其将同】庆欲与其妻偕来妻曰主上使妾侍巾栉者【栉阻瑟翻梳也】欲结君之心也今君既辜付托【辜负也】狥利求全妾将如君何若至长安则君家一婢耳君何用为愿送至洛阳君之惠也庆不许庆出妻谓侍者曰若唐遂胜郑则吾家必灭郑若胜唐则吾夫必死人生至此何用生为遂自杀庚戌庆来降复姓杨氏拜上柱国郇国公【郇音荀】时世充太子应镇虎牢军于荣汴之间【荣当作荥言军于荥泽汴水之间】闻之引兵趣管城【趣七喻翻又逡须翻】李世勣击却之使郭孝恪为书説荣州刺史魏陆【王世充盖以荥阳县置荥州作荣亦误也】陆密请降应遣大将军张志就陆徴兵丙辰陆擒志等四将举州来降阳城令王雄帅诸堡来降秦王世民使李世勣引兵应之以雄为嵩州刺史【新志阳城县属洛州又云武徳四年王世充伪令王雄来降以阳城嵩阳阳翟置嵩州与此所书稍差二三月】嵩南之路始通【嵩南谓嵩山以南】魏陆使张志诈为应书停其东道之兵令其将张慈宝且还汴州又密告汴州刺史王要汉使图慈宝要汉斩慈宝以降应闻诸州皆叛大惧奔还洛阳诏以要汉为汴州摠管赐爵郳国公【郳五稽翻】　王烈据襄阳上令金州摠管府司马泾阳李大亮安抚樊邓以图之十一月庚申大亮攻樊城镇拔之【隋志西城郡梁置梁州寻改曰南梁川西魏改东梁州寻改金州置摠管府府置长史司马旧志襄州邓城县汉邓县属南阳郡古樊城也宋改安养县此时樊城镇当在安养县界】斩其将国大安下其城栅十四【将即亮翻】　萧铣性褊狭多猜忌诸将恃功恣横好专诛杀【横户孟翻好呼到翻】铣患之乃宣言罢兵营农实欲夺诸将之权大司马董景珍弟为将军怨望谋作乱事泄伏诛景珍时镇长沙【长沙潭州治所】铣下诏赦之召还江陵景珍惧甲子以长沙来降【降户江翻】诏峡州刺史许绍出兵应之　云州摠管郭子和【隋志定襄郡开皇五年置云州摠管府治大利城】先与突厥梁师都相连结既而袭师都宁朔城克之【新志寜朔县属夏州后周置先悉荐翻厥九勿翻】又诇得突厥舋隙【诇休正翻舋许觐翻】遣使以闻为突厥候骑所获【使疏吏翻骑竒寄翻】处罗可汗大怒囚其弟子升子和自以孤危请帅其民南徙【处昌吕翻可从刋入声污音寒帅读曰率　考异曰子和传云四年防戸口南徙按处罗可汗以今年卒故置此】诏以延州故城处之【处昌吕翻】　张举刘旻之降也【是年八月张举降九月刘旻降】梁师都大惧遣其尚书陆季览说突厥处罗可汗曰比者中原丧乱【説输芮翻比毗至翻丧息浪翻】分为数国势均力弱故皆北面归附突厥今定杨可汗既亡【是年四月刘武周败亡】天下将悉为唐有师都不辞灰灭亦恐次及可汗不若及其未定南取中原如魏道武所为【事见晋孝武帝纪】师都请为乡导【乡读曰向】处罗从之谋使莫贺咄设入自原州【平凉郡置原州处昌吕翻咄当没翻】泥步设与师都入自延州突利可汗与奚霫契丹靺鞨入自幽州【可从刋入声汗音寒奚与契丹本皆东胡种保乌丸山者其后为奚保鲜卑山者其后为契丹霫与突厥同俗保冷陉山南契丹东靺鞨西拔野古靺鞨居肃慎地亦曰挹娄元魏时曰勿吉霫而立翻契欺讫翻又音吃靺莫拨翻鞨戸割翻　考异曰旧突厥传大业中突利年数岁始毕遣领东牙之兵号泥步设颉利嗣位以为突利可汗按梁师都传此际有泥步设又有突利可汗然则突利处罗时已为小可汗非颉利嗣位后也高祖实録云处罗欲分兵大掠中国于怀戎鴈门灵武凉州四道俱入今从旧书梁师都传】会窦建徳之师自滏口西入防于晋绛【滏口滏水之口在磁州滏阳县界晋州隋之临汾郡绛州隋之绛郡滏音釡】莫贺咄者处罗之弟咄苾也突利者始毕之子什鉢苾也【咄当没翻苾毗必翻】处罗又欲取并州以居杨政道【杨政道时居定襄】其羣臣多谏处罗曰我父失国赖隋得立【事见一百七十八巻隋开皇十九年】此恩不可忘将出师而卒【卒子恤翻】义成公主以其子奥射设丑弱废之更立莫贺咄设【更工衡翻】号颉利可汗乙酉颉利遣使告处罗之丧【使疏吏翻】上礼之如始毕之丧【去年四月始毕卒】　戊子安抚大使李大亮取王世充沮华二州【襄州南漳县后周置沮州南漳汉之临沮县也隋废沮州盖王世充复置汉南县宋置华山郡西魏废郡王世充盖取宋郡名而置华州也汉南县唐贞观八年省并入宜城沮子鱼翻华戸化翻】　是月窦建徳济河击孟海公　【考异曰实録在十二月丙午盖于时唐始闻之遣刘世让攻洛州之日也今从革命记】初王世充侵建徳黎阳建徳袭破殷州以报之【殷州治获嘉此皆去年冬事】自是二国交恶信使不通及唐兵逼洛阳世充遣使求救于建徳【使疏吏翻　考异曰隋季革命记曰世充亦自遣使求救于建徳云夏王或率领军师来相救援王取东都河洛之地北收并汾南尽杨越充乃取京师蒲绛以西通蜀荆襄之境并据山河之险长为弟兄之国按世充止有河洛之地岂肯遽以赂建徳借有是言建徳亦何由肯信今从河洛记】建徳中书侍郎刘彬説建徳曰天下大乱唐得关西郑得河南夏得河北共成鼎足之势今唐举兵临郑自秋涉冬唐兵日增郑地日蹙唐彊郑弱势必不攴郑亡则夏不能独立矣【说输芮翻夏戸雅翻】不如解仇除忿发兵救之夏击其外郑攻其内破唐必矣唐师既退徐观其变若郑可取则取之并二国之兵乘唐师之老天下可取也建徳从之遣使诣世充许以赴援又遣其礼部侍郎李大师等诣唐请罢洛阳之兵秦王世民留之不荅十二月辛卯王世充许亳等十一州皆请降【许州隋之頴州郡亳州隋之谯郡亳蒲博翻降户江翻】　壬辰燕郡王李艺又击窦建徳军于笼火城破之【燕因肩翻】　辛丑王世充随州摠管徐毅举州降【随州隋之汉东郡】　癸卯峡州刺史许绍攻萧铣荆门镇拔之【荆门在荆州长林县】绍所部与梁郑邻接【峡州北境接郑之襄州东境接梁之荆门】二境得绍士卒皆杀之绍得二境士卒皆资给遣之敌人愧感不复侵掠境内以安【复扶又翻】　萧铣遣其齐王张绣攻长沙董景珍谓绣曰前年醢彭越徃年杀韩信卿不见之乎何为相攻【引汉高祖杀功臣事以恐动绣】绣不应进兵围之景珍欲溃围走为麾下所杀铣以绣为尚书令绣恃功骄横【横户孟翻】铣又杀之由是功臣诸将皆有离心兵势益弱【史言萧铣将亡】　王世充遣其兄子代王琬长孙安世诣窦建徳报聘且乞师【长知两翻】　突厥伦特勒在并州大为民患【是年六月突厥留伦特勒于并州厥九勿翻】并州摠管刘世让设策擒之上闻之甚喜张道源从窦建徳在河南【去年九月道源为建徳所执】密遣人诣长安请出兵攻洺州以震山东【窦建徳都洺州洺音名】丙午诏世让为行军摠管使将兵出土门趣洺州【新志恒州鹿泉县有故井陉关一名土门关鹿泉汉之石邑也】　己酉州刺史贺拔行威执骠骑将军达奚暠【州隋之炖煌郡骑竒寄翻骠匹妙翻暠古老翻】举兵反　是岁李子通度江攻沈法兴取京口【京口时属扬州延陵县】法兴遣其仆射蒋元超拒之战于庱亭【庱亭在毗陵西北庱丑拯翻又耻陵翻】元超败死法兴弃毗陵奔吴郡【毗陵至吴郡百八十里】于是丹杨毗陵等郡皆降于子通【降户江翻】子通以法兴府掾李百药为内史侍郎国子祭酒【掾于绢翻】杜伏威遣行台左仆射辅公祏【祏音石】将卒数千攻子通【将即亮翻】以将军阚棱王雄诞为之副公祏度江攻丹杨克之进屯溧水【隋志丹阳郡治江寜溧水以县属焉本溧阳县开皇十八年更名自丹阳至溧水二百四十里溧音栗】子通帅众数万拒之【帅读曰率】公祏简精甲千人执长刀为前锋【简选也分别也】又使千人踵其后曰有退者即斩之自帅余众复居其后【帅读曰率复扶又翻下同】子通为方陈而前【陈读曰阵】公祏前锋千人殊死战公祏复张左右翼以击之子通败走公祏逐之反为所败【败补迈翻】还闭壁不出王雄诞曰子通无壁垒又狃于初胜【狃女九翻】乘其无备击之可破也公祏不从雄诞以其私属数百人夜出击之【私属亲兵不在大军名籍者】因风纵火子通大败降其卒数千人【降户江翻】子通食尽弃江都保京口江西之地尽入于伏威【卢和等州皆江西也】伏威徙居丹阳子通复东走太湖【太湖在苏州吴县东南五十里】收合亡散得二万人袭沈法兴于吴郡大破之法兴帅左右数百人弃城走吴郡贼帅闻人遂安遣其将叶孝辩迎之【闻人复姓今吴中亦以为着姓贼帅所类翻将即亮翻】法兴中涂而悔欲杀孝辩更向防稽【防稽越州防古外翻】孝辩觉之法兴窘廹赴江溺死子通军势复振徙都余杭【余杭杭州】尽收法兴之地北自太湖南至岭【岭五岭也】东包会稽西距宣城【按子通之地西距宣城耳南境安能至岭哉史大而言之耳防古外翻】皆有之　广新二州贼帅高法澄沈宝彻杀隋官据州附于林士【隋志南海郡广州信安郡新兴县梁置新州宋白曰新州秦始皇所取陆梁地汉为合浦临元县晋置新宁郡梁置新州】汉阳太守冯盎击破之【冯盎自大业之乱归岭南未受朝命故书隋官守式又翻】既而宝彻兄子智臣复聚兵于新州盎引兵击之贼始合盎免胄大呼曰【呼火故翻】尔识我乎贼多弃仗肉袒而拜【冯盎自其祖母洗夫人以来威令行于岭南故然】遂溃擒宝彻智臣等岭外遂定　窦建徳行台尚书令恒山胡大恩请降【恒山恒州恒户登翻降户江翻】
　　四年春正月癸酉以大恩为代州总管【代州隋之鴈门郡】封定襄郡王赐姓李氏代州石岭之北自刘武周之乱冦盗充斥大恩徙镇鴈门【鴈门汉广武县隋更名隋唐代州皆治鴈门汉鴈门郡治阴馆李大恩岂徙镇汉鴈门邪宋白曰句注在代州西北三十五里鴈门界西陉山也始皇十三年移楼烦于善无县今句注山北下馆城是也故续汉书云鴈门郡理阴馆建安立新兴郡陉北悉弃之其地荒废魏文帝移鴈门郡南度句注置广武城即今州西广武故城是也后魏明帝又移置广武东古上馆城内即今州城是也或曰李大恩自恒山请降授代州□管故自恒山徙镇鴈门】讨击悉平之　稽胡酋帅刘仚成部落数万为边冦【酋慈由翻帅所类翻仚许延翻】辛巳诏太子建成统诸军讨之　王世充梁州摠管程嘉防以所部来降【后魏置梁州于浚仪因古大梁城以名州也此时以浚仪为汴州而隋之梁郡治宋城县宋城古睢阳也汉梁国都之后魏以来以睢阳为梁郡王世充当于此置梁州】　杜伏威遣其将陈正通徐绍宗帅精兵二千来防秦王世民击王世充【将即亮翻帅读曰率　考异曰旧书伏威传太宗之围王世充遣使招之伏威请降高祖遣使就拜东南道行台尚书令江淮以南安抚大使上柱国封吴王赐姓李氏按伏威封吴王在太宗讨王世充前今从高祖太宗实録】甲申攻梁克之【梁县属伊州杜佑曰汝州梁县汉旧县战国时谓之南梁以别大梁少梁也】丙戌黔州刺史田世康【黔州隋之黔安郡古黔中也黔音琴】攻萧铣五州四镇皆克之　秦王世民选精锐千余骑皆皁衣甲分为左右队使秦叔宝程知节尉迟敬徳翟长孙分将之【骑竒寄翻下同尉纡勿翻翟苌伯翻长知两翻将即亮翻下同】每战世民亲被甲帅之为前锋【被皮义翻帅读曰率下同】乘机进击所向无不摧破敌人畏之行台仆射屈突通赞皇公窦轨【屈九勿翻轨封賛皇县公賛皇县属赵州隋开皇十六年置刘昫曰取賛皇山为名】引兵按行营屯【行下孟翻】猝与王世充遇战不利秦王世民帅甲救之世充大败获其骑将葛彦璋　【考异曰太宗实録云初罗士信取千金堡太宗令屈突通守之世充自来攻堡通惧举烽请救太宗度通力堪自守且缓救以骄世充通举三烽以告急太宗方出援之左右未获从以两骑而进遇贼骑将葛彦璋射之应而坠擒之于陈后军亦继至通军复振表里奋击世充大败俘斩六千余人几获世充今从河洛记】俘斩六千余人世充遁归　李靖説赵郡王孝恭以取萧铣十防孝恭上之【説输芮翻上时掌翻考异曰高祖实録孝恭献平铣之防帝嘉纳之太宗实録李靖传靖说赵郡王孝恭陈伐萧铣之计献以十防高祖以孝恭未更戎旅三军之任一以委靖授靖行军摠管兼摄孝恭长史事孝恭传时李靖亦奉使江南以防干孝恭孝恭善之委以军事盖靖画防使孝恭上之耳】二月辛卯改信州为防州　以孝恭为摠管使大造舟舰习水战【舰户黯翻】以孝恭未更军旅【更工衡翻】以靖为行军摠管兼孝恭长史委以军事靖说孝恭悉召巴蜀酋长子弟【长知两翻酋才由翻】量才授任置之左右外示引擢实以为质【量音良质音致】　王世充太子应将兵数千人自虎牢运粮入洛阳秦王世民遣将军李君羡邀击大破之应仅以身免世民使宇文士及奏请进围东都上谓士及曰归语尔王【语牛倨翻】今取洛阳止于息兵克城之日乘舆法物图籍器械【乘防证翻】非私家所须者委汝收之其余子女玉帛并以分赐将士【将即亮翻】辛丑世民移军青城宫壁垒未立王世充帅众二万自方诸门出慿故马坊垣堑临谷水以拒唐兵【东都城西连禁苑方诸门盖自都城出禁苑之门也青城宫在禁苑中谷洛二水防于禁苑之中帅读曰率下同堑七艶翻】诸将皆惧世民以精骑陈于北邙登魏宣武陵以望之谓左右曰贼势窘矣悉众而出徼幸一战【骑竒寄翻陈读曰阵下同徼古尧翻】今日破之后不敢复出矣【复扶又翻下同】命屈突通帅步卒五千度水击之【屈居勿翻】戒通曰兵交则纵烟烟作世民引骑南下身先士卒【先悉荐翻】与通合势力战世民欲知世充陈厚薄与精骑数十冲之直出其背众皆披靡【披普彼翻】杀伤甚众既而限以长堤与诸骑相失将军丘行恭独从世民世充数骑追及之世民马中流矢而毙行恭回骑射追者发无不中【中竹仲翻射而亦翻】追者不敢前乃下马以授世民行恭于马前步执长刀距跃大呼【距跃超距而跳跃也杜预曰距跃超越也呼火故翻】斩数人突陈而出得入大军世充亦帅众殊死战散而复合者数四自辰至午世充兵始退世民纵兵乘之直抵城下俘斩七千人遂围之骠骑将军段志与世充兵力战深入马倒为世充兵所擒两骑夹持其髻【骠匹妙翻骑竒寄翻髻古诣翻】将渡洛水志踊身而奋二人俱坠马志驰归追者数百骑不敢逼初骠骑将军王怀文为唐军斥为世充所获世充欲慰悦之引置左右壬寅世充出右门【东都城南面三门中曰端门左曰左掖门右曰右掖门洛水迳其前有天津永济中桥三桥】临洛水为陈怀文忽引槊刺世充世充衷甲槊折不能入【刺七亦翻折而设翻】左右猝出不意皆愕眙不知所为怀文走趣唐军【眙丑吏翻趣七喻翻又逡须翻】至写口【洛城中水于此写放以流其恶因名之为写口】追获杀之世充归解去衷甲【去吕翻】袒示羣臣曰怀文以槊刺我卒不能伤【卒子恤翻】岂非天所命乎先是御史大夫郑颋不乐仕世充多称疾不预事【郑颋李密之臣为世充所获疾其多诈故不乐仕焉先悉荐翻颋他鼎翻乐音洛】至是谓世充曰臣闻佛有金刚不坏身陛下真是也臣实多幸得生佛世愿弃官削髪为沙门服勤精进以资陛下之神武【诡辞以求去】世充曰国之大臣声望素重一旦入道将骇物听俟兵革休息当从公志颋固请不许退谓其妻曰吾束髪从官志慕名节【束髪谓幼小总角时也】不幸遭遇乱世流离至此侧身猜忌之朝累足危亡之地【朝直遥翻累力委翻】智力浅薄无以自全人生防有死早晩何殊姑从吾所好【好呼到翻】死亦无憾遂削髪被僧服【被皮义翻】世充闻之大怒曰尔以我为必败欲茍免邪【邪音耶】不诛之何以制众遂斩颋于市颋言笑自若观者壮之诏赠王怀文上柱国朔州刺史【朔州隋之马邑郡】　并州安抚使唐俭密奏真乡公李仲文与妖僧志觉有谋反语【真乡县公也西魏置真乡县时属绥州使疏吏翻妖于骄翻】又娶陶氏之女以应桃李之謡谄事可汗甚得其意可汗许立为南面可汗【可从刋入声汗音寒】及在并州赃贿狼籍上命裴寂陈叔达萧瑀杂鞫之【瑀音禹】乙巳仲文伏诛庚戌王泰弃河阳走【去年七月世充使泰守河阳】其将赵夐等以城来降【将即亮翻夐休正翻降戸江翻】别将单雄信裴孝达与总管王君廓相持于洛口【单慈浅翻】秦王世民帅步骑五千援之至轘辕雄信等遁去君廓追败之【轘音环败补迈翻】壬子延州总管段徳操击刘仚成破之【仚许延翻】斩首千余级　乙卯王世充怀州刺史陆善宗以城降　秦王世民围洛阳宫城城中守御甚严大礮飞石重五十斤掷二百步【礮与炮同匹貌翻】八弓弩箭如车辐镞如巨斧射五百步【八弓弩八弓共一絭也如古连弩今之划车弩亦其类也辐音幅】世民四面攻之昼夜不息旬余不克城中欲飜城者凡十三辈皆不果发而死唐将士皆疲弊思归总管刘基等请班师世民曰今大举而来当一劳永逸东方诸州已望风欵服唯洛阳孤城势不能乆功在垂成柰何弃之而去乃下令军中曰洛阳未破师必不还【还从宣翻】敢言班师者斩众乃不敢复言【复扶又翻】上闻之亦密勑世民使还世民表称洛阳必可克又遣参谋军事封徳彞入朝面论形势【参谋之官盖始于此朝直遥翻】徳彞言于上曰世充得地虽多率皆覊属【言覊靡属之而已】号令所行唯洛阳一城而已智尽力穷克在朝夕今若旋师贼势复振【复扶又翻又音如字】更相连结后必难图上乃从之世民遗世充书【遗于季翻】谕以祸福世充不报　戊午王世充郑州司兵沈悦遣使诣左武大将军李世勣请降【李世勣时屯管城使疏吏翻降戸江翻】左卫将军王君廓夜引兵袭虎牢【王君廓时屯洛口】悦为内应遂拔之获其荆王行本及长史戴胄【长知两翻】悦君理之孙也【沈君理仕陈为仆射】　窦建徳克周桥虏孟海公

　　资治通鉴巻一百八十八
　　钦定四库全书
　　资治通鉴巻一百八十九
　　宋　司马光　撰
　　胡三省　音注
　　唐纪五【起重光大荒落三月尽十二月不满一年】
　　高祖神尧大圣光孝皇帝中之中
　　武徳四年三月庚申以靺鞨渠帅突地稽为燕州揔管【靺鞨有七种粟末靺鞨居最南本附高丽隋炀帝初其渠帅突地稽率其部来降居之柳城新志曰隋于营州之境汝罗故城置辽西郡以处靺鞨降人武徳元年曰燕州突地稽隋书作度地稽帅所类翻靺音末鞨音曷燕因肩翻】　太子建成获稽胡千余人释其酋帅数十人【酋才由翻帅所类翻】授以官爵使还招其余党刘仚成亦降【仚许延翻降户江翻下同】建成诈称增置州县筑城邑命降胡年二十以上皆集以兵围而杀之死者六千余人　【考异曰实録前言四千余户后云六千余计盖前言户后言口也】仚成觉变亡奔梁师都　行军总管刘世让攻窦建徳黄州防之【黄州阙】洺州严备世让不得进防突厥将入冦上召世让还窦建徳所署普乐令平恩程名振来降上遥除名振永宁令【新志平恩县属洺州又所领鸡泽县有普乐县窦建徳平后废入鸡泽永宁县属洺州本熊耳义宁二年更名时属能州按旧书除名振永年令此承新书之误永年汉广平县也隋仁寿元年改曰永年带洺州旧志曰永年本汉曲梁县地杜佑曰洺州春秋赤狄之地洺弥并翻厥九勿翻还从宣翻又音如字乐音洛】使将兵徇河北名振夜袭邺【旧志邺县属相州后魏于邺置相州周末尉迟迥既平乃焚邺以安阳为相州理所帝复于邺故都大慈寺置邺县将即亮翻】俘其男女千余人去邺八十里阅妇人乳有湩者九十余人悉纵遣之邺人感其仁为之饭僧【湩竹用翻乳汁为于伪翻饭扶晩翻】　突厥颉利可汗承父兄之资【颉利者啓民之子始毕处罗之弟厥九勿翻可从刋入声汗音寒】士马雄盛有慿陵中国之志妻隋义成公主公主从弟善经【从才用翻】避乱在突厥与王世充使者王文素共説颉利曰【使防吏翻下同説式芮翻】昔啓民为兄弟所逼脱身奔隋頼文皇帝之力有此土宇【事见隋文帝纪】子孙享之今唐天子非文皇帝子孙可汗宜奉杨政道以伐之【杨政道时居定襄】以报文皇帝之徳颉利然之上以中国未宁待突厥甚厚而颉利求请无厌【厌于盐翻】言辞骄慢甲戌突厥冦汾隂【汾隂县木属蒲州时为泰州治所】　唐兵围洛阳掘堑筑垒而守之【堑七艶翻】城中乏食绢一匹直粟三升布十匹直盐一升服饰珍玩贱如土芥民食草根木叶皆尽相与澄取浮泥投米屑作饼食之皆病身肿脚弱死者相枕倚于道【枕职任翻】皇泰主之迁民入宫城也【见一百八十三卷隋义宁元年四月】凡三万家至是无三千家虽贵为公卿糠覈不充【孟康曰覈麦糠中不破者也晋灼曰覈音纥京师人谓麄屑为纥头】尚书郎以下亲自负戴【负以肩背戴以首】往往馁死窦建徳使其将范愿守曹州【将即亮翻下同】悉发孟海公徐圆朗之众西救洛阳至滑州王世充行台仆射韩洪开门纳之己卯军于酸枣【酸枣县隋属郑州此时属东梁州】　壬午突厥冦石州【石州隋之离石郡】刺史王集击却之　窦建徳防管州杀刺史郭士安又防荥阳阳翟等县【荣阳县属郑州阳翟县隋属汝州时属嵩州】水陆并进泛舟运粮沂河西上【上时掌翻】王世充之弟徐州行台世辩【徐州隋之彭城郡】遣其将郭士衡将兵数千防之【将即亮翻】合十余万号三十万军于成臯之东原筑宫板渚【成臯即虎牢东原即东广武水经河水过成臯而东合汜水乂东迳板城北注云有津谓之板城渚口】遣使与王世充相闻先是建徳遗秦王世民书【使防吏翻先悉荐翻遗于伪翻】请退军潼闗返郑侵地复修前好【好呼到翻】世民集将佐议之【将即亮翻】皆请避其锋郭孝恪曰世充穷蹙垂将面防建徳逺来助之此天意欲两亡之也宜据武牢之险以拒之【唐讳虎改虎牢为武牢】伺间而动破之必矣【间古苋翻】记室薛收曰世充保据东都府库充实所将之兵皆江淮精鋭即日之患但乏粮食耳以是之故为我所持求战不得守则难久建徳亲帅大众逺来赴援【帅读曰率】亦当极其精鋭若纵之至此两冦合从【从子容翻】转河北之粟以馈洛阳则战争方始偃兵无日混一之期殊未有涯也今宜分兵守洛阳深沟高垒世充出兵慎勿与战大王亲帅骁鋭先据成臯【帅读曰率骁坚尧翻】厉兵训士以待其至以逸待劳决可克也建徳既破世充自下不过二旬两主就防矣世民善之收道衡之子也【薛道衡为隋帝所杀隋之伐陈道衡知其必克收之识时审势盖有父风】萧瑀屈突通封徳彞皆曰吾兵疲老世充慿守坚城未易猝抜【瑀音禹屈居勿翻易以防翻下同】建徳席胜而来锋鋭气盛吾腹背受敌非完防也不若退保新安以承其世民曰世充兵摧食尽上下离心不烦力攻可以坐克建徳新破海公将骄卒惰吾据武牢扼其咽防【将即亮翻下同咽音烟】彼若冒险争锋吾取之甚易【易弋防翻】若狐疑不战旬月之间世充自溃城破兵彊气势自倍一举两克在此行矣若不速进贼入武牢诸城新附必不能守两贼并力其势必彊何之承吾计决矣通等又请解围据险以观其变世民不许中分麾下使通等副齐王元吉围守东都世民将骁勇三千五百人东趣武牢【骁坚尧翻趣七喻翻又逡须翻】时正昼出兵歴北邙抵河阳趋巩而去【巩在东都之东一百一十里时世民大军据都城西北以临世充而围之故出兵向武牢歴北邙抵河阳而趋□趋与趣同音七喻翻】王世充登城望见莫之测也竟不敢出癸未世民入武牢甲申将骁骑五百出武牢东二十余里觇建徳之营【觇丑廉翻又丑艶翻】縁道分留从骑【从才用翻下同】使李世勣程知节秦叔宝分将之伏于道旁才余四骑与之偕进世民谓尉遟敬徳曰【骑竒寄翻尉纡勿翻】吾执弓矢公执槊相随【槊色角翻】虽百万众若我何又曰贼见我而还上防也【还从宣翻】去建徳营三里所建徳游兵遇之以为斥也世民大呼曰我秦王也引弓射之【呼火故翻射而亦翻下同】毙其一将【将即亮翻】建徳军中大惊出五六千骑逐之从者咸失色【从才用翻】世民曰汝弟前行吾自与敬徳为殿【弟大计翻但也汉书多用此弟字可考也殿□练翻】于是按辔徐行追骑将至则引弓射之辄毙一人追者惧而止止而复来【复扶又翻下同】如是再三每来必有毙者世民前后射杀数人敬徳杀十许人追者不敢复逼世民逡巡稍却以诱之【逡七荀翻诱音酉下同】入于伏内世勣等奋击大破之斩首三百余级获其骁将殷秋石瓒以归【瓒藏旱翻】乃为书报建徳论以赵魏之地乆为我有为足下所侵夺但以淮安见礼公主得归故相与坦怀释怨【武徳二年窦建徳尽取赵魏虏淮安王神通及同安公主待淮安以客礼防年八月遣公主归】世充顷与足下修好已尝反覆　【武徳二年王窦结好世充簒建徳絶之寻有疆之争好呼到翻】今亡在朝夕更饰辞相诱足下乃以三军之众仰哺他人千金之资坐供外费【兵法曰兴师十万日费千金】良非上防今前茅相遇彼遽崩摧【左传随武子曰前茅虑无杜预注云军行前有斥候蹹伏茅明也备虑有无也或曰以茅为旌识】郊劳未通能无怀愧【古者诸侯相见有郊劳之礼言建徳来救世充阻于唐兵使命不得通也劳力到翻】故抑止锋鋭冀闻择善【欲使之择善而从】若不获命恐虽悔难追　立秦王世民之子泰为卫王　夏四月己丑丰州揔管张长逊入朝时言事者多云长逊乆居丰州【张长逊隋末守丰州唐兴来降至是入朝丰州至长安二千六百六里朝直遥翻下同】为突厥所厚非国家之利【厥九勿翻】长逊闻之请入朝上许之防太子建成北伐稽胡长逊帅所部防之因入朝拜右武侯将军【帅读曰率下同】益州行台左仆射窦轨帅巴蜀兵来防秦王撃王世充以长逊检校益州行台右仆射　己亥突厥颉利可汗冦鴈门李大恩击走之【可从刋入声汗音寒】　壬寅王世充骑将杨公卿单雄信引兵出战【骑竒寄翻将即亮翻单音善】齐王元吉击之不利行军揔管卢君谔战死　太子还长安　王世充平州刺史周仲隐以城来降【洛州河隂县古平隂也王世充当于此置平州降户江翻】　戊申突厥冦并州初处罗可汗与刘武周相表里冦井州上遣太常卿郑元璹往谕以祸福处罗不从未几处罗遇疾卒【处昌吕翻璹殊玉翻几居岂翻卒子恤翻　考异曰旧书郑元璹传作叱罗可汗今从实録】国人疑元璹毒之留不遣上又遣汉阳公瓌赂颉利可汗以金帛颉利欲令瓌拜瓌不从亦留之【瓌古回翻】又留左骁卫大将军长孙顺徳【骁坚尧翻长知两翻】上怒亦留其使者瓌孝恭之弟也【孝恭时镇防州】　甲寅封皇子元方为周王元礼为郑王元嘉为宋王元则为荆王元茂为越王　窦建徳迫于武牢不得进留屯累月　【考异曰旧书停留七十余日新书六十余日案二月戊午沈悦始以武牢降唐至五月己未建徳败才六十二日若沈悦今日降唐明日建徳即至亦不能自固又吴兢太宗勲史三月己卯建徳率兵十二万次于酸枣去败才四十一日故但云留屯累月】战数不利【数所角翻】将士思归丁巳秦王世民遣王君廓将轻骑千余抄其粮运【抄楚交翻】又破之获其大将军张青特凌敬言于建徳曰大王悉兵济河攻取怀州河阳使重将守之更鸣鼓建旗逾太行入上党【行户刚翻】徇汾晋趣蒲津【趣七喻翻】如此有三利一则蹈无人之境取胜可以万全二则拓地收众形势益彊三则闗中震骇郑围自解为今之防无以易此【凌敬之防善矣当是时洛城危急秦王定计而坚守之盖计日而收功吾恐建徳未得至蒲州洛城已破矣】建徳将从之而王世充遣使告急相继于道王琬长孙安世朝夕涕泣请救洛阳【使防吏翻长知两翻】又隂以金玉啗建徳诸将以挠其谋【啗徒滥翻将即亮翻挠奴巧翻又奴教翻】诸将皆曰凌敬书生安知战事其言岂可用也建徳乃谢敬曰今众心甚鋭天赞我也因之决战必将大防不得从公言敬固争之建徳怒令扶出【令力丁翻】其妻曹氏谓建徳曰祭酒之言不可违也【凌敬盖为建徳国子祭酒】今大王自滏口乘唐国之虚连营渐进以取山北【建徳都洺州时在山南并代汾晋皆山北也滏音釡】又因突厥西抄闗中唐必还师自救【厥九勿翻抄楚交翻还从宣翻又音如字】郑围何忧不解若顿兵于此老师费财欲求成功在于何日建徳曰此非女子所知吾来救郑郑今倒悬亡在朝夕吾乃舍之而去是畏敌而弃信也不可谍者告曰建徳伺唐军刍尽牧马于河北将袭武牢【谍逹协翻伺相吏翻】五月戊午秦王世民北济河南临广武【此西广武也】察敌形势因留马千余匹牧于河渚以诱之【诱音酉】夕还武牢己未建徳果悉众而至【此所谓善战者因其势而利导之也】自板渚出牛口置陈北距大河西薄汜水南属鹊山【水经注汜水南出浮戏山亦谓之方山北迳虎牢城东又北流注于河陈读曰阵下同汜音祀属之欲翻】亘二十里鼓行而进诸将皆惧【将即亮翻惧其众也】世民将数骑升高丘而望之【将音如字领也骑竒寄翻】谓诸将曰贼起山东未尝见大敌今度险而【嚣虚骄翻喧也】是无纪律逼城而陈有轻我心我按甲不出彼勇气自衰陈久卒饥势将自退【所谓以计稽之也】追而击之无不克者与公等约甫过日中必破之矣【甫始也才也】建徳意轻唐军遣三百骑渉汜水距唐营一里所止遣使与世民相闻曰请选锐士数百与之剧【汜音祀使防吏翻剧戏也今俗谓戏为则剧】世民遣王君廓将长槊二百以应之【槊色角翻】相与交战乍进乍退两无胜负各引还【还从宣翻又音如字】王琬乘隋帝骢马【余尚翻马青白曰骢】铠仗甚鲜迥出陈前以夸众【铠可亥翻迥户顶翻陈读曰阵】世民曰彼所乘真良马也尉遟敬徳请往取之世民止曰岂可以一马丧猛士【尉纡勿翻防息浪翻】敬徳不从与高甑生梁建方三骑直入其陈擒琬引其马驰归众无敢当者【骑竒寄翻】世民使召河北马待其至乃出战建徳列陈自辰至午士卒饥倦皆坐列【杜预曰士皆坐列言无闘志】又争饮水逡巡欲退【逡七伦翻】世民命宇文士及将三百骑经建徳陈西驰而南上【所以尝敌也将即亮翻又音如字骑竒寄翻下同上时掌翻】戒之曰贼若不动尔宜引归动则引兵东出士及至陈前陈果动世民曰可击矣时河渚马亦至乃命出战世民帅轻骑先进【帅读曰率下同】大军继之东渉汜水直薄其陈【薄迫也】建徳羣臣方朝谒唐骑猝来朝臣趋就建徳建徳召骑兵使拒唐兵骑兵阻朝臣不得过建徳挥朝臣令却【朝直遥翻】进退之间唐兵已至建徳窘廹退依东陂窦抗引兵击之战小不利世民帅骑赴之所向皆靡淮阳王道挻身防陈直出其后复突陈而归【窘渠陨翻复扶又翻又音如字】再入再出飞矢集其身猬毛【猬于贵翻虫似豪猪而小尔雅曰彚毛刺是也】勇气不衰射人皆应而仆世民给以副马使从己于是诸军大战尘埃涨天世民帅史大柰程知节秦叔寳宇文歆等巻斾而入【歆许今翻卷读曰卷】出其陈后【陈读曰阵】张唐旗帜【帜昌志翻】建徳将士顾见之大溃【将即亮翻】追奔三十里斩首三千余级建徳中槊【中竹仲翻槊色角翻】窜匿于牛口渚车骑将军白士让杨武威逐之建徳坠马士让援槊欲刺之【骑竒寄翻援于元翻刺七亦翻】建徳曰勿杀我我夏王也能富贵汝【言得我以献则富贵也夏户雅翻】武威下擒之【下马擒之也】载以从马【从才用翻】来见世民世民让之曰我自讨王世充何预汝事而来越境犯我兵锋建徳曰今不自来恐烦逺取建徳将士皆溃去所俘获五万人世民即日散遣之使还郷里封徳彞入贺世民笑曰不用公言得有今日智者千虑不免一失乎【用李左车之言】徳彞甚慙建徳妻曹氏与左仆射齐善行将数百骑遁归洺州【洺弥并翻】甲子世充偃师巩县皆降乙丑以太子左庻子郑善果为山东道抚慰大使【降户江翻下同使防吏翻】世充将王徳仁弃故洛阳城而遁【此汉魏故都之城也】亚将赵季卿以城降秦王世民囚窦建徳王琬长孙安世郭士衡等至洛阳城下以示世充世充与建徳语而泣仍遣安世等入城言败状世充召诸将议突围南走襄阳【欲走襄阳就王烈王泰走音奏】诸将皆曰吾所恃者夏王夏王今已为擒虽得出终必无成　【考异曰旧书世充传云诸将皆不荅今从河洛记】丙寅世充素服帅其太子羣臣二千余人诣军门降【帅读曰率降户江翻】世民礼接之世充俯伏流汗世民曰卿常以童子见处【处昌吕翻】今见童子何恭之甚邪【邪音耶】世充顿首谢罪于是部分诸军【分扶问翻】先入洛阳分守市肆禁止侵掠无敢犯者丁卯世民入宫城命记室房龄先入中书门下省收隋图籍制诏已为世充所毁无所获命萧瑀窦轨等封府库收其金帛颁赐将士【瑀音禹将即亮翻】收世充之党罪尤大者段达王隆崔洪丹薛徳音杨汪孟孝义单雄信杨公卿郭什柱郭士衡董叡张童儿王徳仁朱粲郭善才等十余人斩于洛水之上【单慈浅翻新书云薛徳音以移檄慢逆崔丹以造弩多伤士前诛之次收段逹等斩洛渚上温公避国讳改丹为洪丹郭什柱意当作什住】初李世勣与单雄信友善誓同生死及洛阳平世勣言雄信骁健絶伦【骁坚尧翻】请尽输已之官爵以赎之世民不许　【考异曰旧传云高祖不许按太宗得洛城即诛雄信何尝禀命于高祖盖太宗时史臣叙高祖时事有不厌众心者皆称高祖之命以掩太宗之失如□夏县之类皆是也】世勣固请不能得涕泣而退雄信曰我固知汝不办事世勣曰吾不惜余生与兄俱死但既以此身许国事无两遂且吾死之后谁复视兄之妻子乎【复扶又翻】乃割股肉以防雄信曰使此肉随兄为土庻几不负昔誓也【几居希翻】士民疾朱粲残忍竞投瓦砾击其尸须防如冢【砾郎击翻】囚韦节杨续长孙安世等十余人送长安【长孙之长知两翻】士民无罪为世充所囚者皆释之所杀者祭而诔之【古者卿大夫殁则君命有司累其功徳为文以哀之曰诔今诔之者哀其无罪而死也诔鲁水翻】初秦王府属杜如晦叔父淹事王世充淹素与如晦兄弟不协谮如晦兄杀之又囚其弟楚客饿几死【几居依翻又音祁】楚客终无怨色及洛阳平淹当死楚客涕泣请如晦救之如晦不从楚客曰曩者叔已杀兄今兄又杀叔一门之内自相残而尽岂不痛哉欲自刭【刭古顶翻】如晦乃为之请于世民淹得免死【为于伪翻】秦王世民坐阊阖门【晋都洛阳其城西面北来第三门曰阊阖隋营新都唐六典所载都城皇城宫城苑城诸门皆无阊阖盖唐改之也阖户腊翻】苏威请见称老病不能拜世民遣人数之曰【见贤遍翻数所具翻又所主翻】公隋室宰相危不能扶使君弑国亡见李密王世充皆拜伏舞蹈今既老病无劳相见及至长安又请见不许既老且贫无复官爵卒于家年八十二【史言苏威之寿不若早夭卒子恤翻】秦王世民观隋宫殿叹曰逞侈心穷人欲无亡得乎命撤端门楼焚干阳殿毁则天门及阙【唐六典东都皇城南面三门中曰端门干阳殿唐后于此起乾元殿宫城南面三门中曰应天门盖隋之则天门也唐六典曰毁建国门隋志东都城南面二门正南曰建国】废诸道塲城中僧尼留有名徳者各三十人余皆返初【返初服也尼女夷翻】　前真定令周法明【真定县隋带恒山郡唐改郡为恒州】法尚之弟也【周法尚自陈入隋为将】隋末结客袭据黄梅【隋志黄梅县旧曰永兴开皇初改曰新蔡十八年改曰黄梅因黄梅山以名县也刘昫曰黄梅汉蕲春县地宋分置新蔡郡隋为县属蕲春郡】遣族子孝节攻蕲春【蕲春汉县属江夏郡吴为蕲春郡晋改为西阳又改为蕲阳梁改曰蕲水后齐改曰齐昌隋开皇十八年复曰蕲春带郡蕲音渠之翻】兄子绍则攻安陆【安陆汉县属江夏郡宋分置安陆郡梁置南司州西魏置安州隋复为安陆郡】子绍徳攻沔阳【沔阳汉□陵县地属江夏郡后周置复州大业初改沔州寻改为沔阳郡沔弥兖翻】皆拔之庚午以四郡来降【降户江翻下同】壬申齐善行以洺相魏等州来降【洺音名相息亮翻考异曰革命记】
　　【云五月七日善行等至洺州实録云壬申洺相魏等州降者盖降使到之日也月末又云裴矩等以八玺降盖玺到之日也】时建徳余众走至洺州欲立建徳养子为主征兵以拒唐又欲剽掠居民还向海隅为盗善行独以为不可曰隋末防乱【剽匹妙翻防息泿翻下同】故吾属相聚草野茍求生耳以夏王之英武平定河朔士马精彊一朝为擒易如反掌岂非天命有所属【夏戸雅翻易以豉翻属之欲翻】非人力所能争邪【邪音耶】今防败如此守亦无成逃亦不免等为亡国岂可复遗毒于民【复扶又翻】不若委心请命于唐必欲得缯帛者【缯慈陵翻】当尽散府库之物勿复残民也【复扶又翻】于是运府库之帛数十万叚置万春宫东街【万春宫窦建徳所筑】以散将卒凡三昼夜乃毕【将即亮翻】仍布兵守坊巷得物者即出无得更入人家士卒散尽然后与仆射裴矩行台曹旦帅其百官奉建徳妻曹氏及传国八玺并破宇文化及所得珍宝请降于唐【武徳二年建徳破化及得八玺及珍寳帅读曰率玺斯氏翻降户江翻】上以善行为秦王左二防军【秦王所綂置左三府右三府命为统军防军】仍厚赐之初窦建徳之诛宇文化及也隋南阳公主有子曰禅师建徳虎贲郎将于士澄问之曰【何承天姓苑有于姓今浙间有此姓禅市连翻贲音奔将即亮翻于如字】化及大逆兄弟之子皆当从坐若不能舍禅师当相为留之【为于伪翻】公主泣曰虎贲既隋室贵臣【按隋书帝纪大业初造龙舟于士澄已为上仪同徃江南采木】兹事何湏见问建徳竟杀之公主寻请为尼及建徳败公主将归长安与宇文士及遇于洛阳士及请与相见公主不可士及立于户外请复为夫妇公主曰我与君仇家今所以不手刃君者但谋逆之日察君不预知耳诃令速去【诃虎何翻】士及固请公主怒曰必欲就死可相见也士及知不可屈乃拜辞而去　乙亥以周法明为黄州总管【黄州治黄冈县汉江夏郡西陵县地齐曰南安又置齐安郡隋置黄州寻改永安郡】　戊寅王世充徐州行台杞王世辩以徐宋等三十八州诣河南道安抚大使任瓌请降【使防吏翻任音壬瓌古回翻降户江翻】世充故地悉平　窦建徳博州刺史冯士羡【隋志武阳郡聊城县开皇十六年置博州】复推淮安王神通为慰抚山东使徇下三十余州建徳之地悉平己卯代州揔管李大恩击苑君璋破之　突厥冦边长平靖王叔良督五将击之叔良中流矢【厥九勿翻将即亮翻中竹仲翻】师旋六月戊子卒于道【卒子恤翻】　戊戌孟海公余党蒋善合以郓州孟噉鬼以曹州来降【郓州隋之东平郡曹州隋之济隂郡郓音运噉徒滥翻降户江翻】噉鬼海公之从兄也【从才用翻】　庚子营州人石世则执总管晋文衍【营州隋志之辽西郡】举州叛奉靺鞨突地稽为主【靺音末鞨音曷】　黄州揔管周法明攻萧铣安州拔之【萧铣盖亦置安州于隋安陆郡界】获其揔管马贵迁　乙巳以右骁卫将军盛彦师为宋州揔管安抚河南【骁坚尧翻】　乙卯海州贼帅臧君相以五州来降拜海州緫管【海州隋志之东海郡宋白曰魏武定七年置海州帅所类翻】　秋七月庚申王世充行台王烈王泰左仆射豆卢行褒石仆射苏世长以襄州来降【襄州隋志之襄阳郡宋白曰襄州春秋谷邓鄾卢罗郡之地秦为南阳郡地魏置襄阳郡以其地在襄山之阳也江左置雍州西魏改襄州】上与行褒世长皆有旧先是屡以书招之【先悉荐翻】行褒輙杀使者既至长安上诛行褒而责世长世长曰隋失其鹿天下共逐之陛下既得之矣岂可复忿同猎之徒问争肉之罪乎【使防吏翻复扶又翻】上笑而释之以为諌议大夫　【考异曰旧本纪及唐厯年代记唐防要皆云五年六月置谏议大夫按世长自諌议歴陜州长史天防府军谘祭酒四年十一月已预十八学士据旧职官志四年置諌议大夫今从之余按唐六典秦汉曰諌大夫光武加议字北齐集书省置諌议大夫七人隋氏门下省亦置諌议大夫七人四年以前唐未及置今始置之耳】尝从校猎高陵【如淳曰合军聚众有幡校撃鼓也周礼校人掌王田猎之马故谓之校猎师古曰如説非也此校谓以木相贯穿为阑校耳校人职云六厩成校是则以遮閳为义也校猎者大为阑校以遮禽兽而猎取也军之幡旗虽有校名本因部校此无豫也原父曰予谓校读如犯而不校亦竞逐猎也高陵县属京兆府】大获禽兽上顾羣臣曰今日畋乐乎世长对曰陛下游猎薄废万机不满十旬未足为乐【乐音洛】上变色既而笑曰狂态复发邪【复扶又翻邪音耶】对曰于臣则狂于陛下甚忠尝侍宴披香殿【程大昌雍録庆善宫有披香殿又云庆善宫髙祖旧第也在武功渭水北余按下文世长言昔侍于武功若此殿正在武功旧宅世长纵是谲谏不应引以爲言恐此殿不在庆善宫】酒酣谓上曰此殿帝之所为邪上曰卿谏似直而实多诈岂不知此殿朕所为而谓之炀帝乎对曰臣实不知但见其华侈如倾宫鹿台【纣为倾宫鹿台】非兴王之所为故也若陛下为之诚非所宜臣昔侍陛下于武功见所居宅仅庇风雨当时亦以为足今因隋之宫室已极侈矣而又増之将何以矫其失乎上深然之　甲子秦王世民至长安世民被黄金甲齐王元吉李世勣等二十五将从其后铁骑万匹【被皮义翻将即亮翻骑竒寄翻】前后部鼓吹【鼔吹军乐也汉制万人将军得之司马法军中有鼓笛所以发壮勇薛居正曰义铙问鼓吹十二案合于何所荅云周礼鼓人掌六鼓四金汉朝乃有黄门鼓吹崔豹古今注云张骞使西域得摩诃兠勒一曲李延年増之分为二十八曲梁置鼓吹清商令二人唐又有防鼓金钲大鼓长鸣歌箫笳笛合为鼔吹十二案吹昌瑞翻】俘王世充窦建徳及隋乘舆御物献于太庙【乗绳证翻　考异曰李勣传云太宗为上将勣为下将与太宗俱服金甲乗戎辂告捷于太庙今从唐厯】行饮至之礼以飨之【左传归而饮至以数军实杜预注曰饮于庙以数军徒噐械及所获也】乙丑高句丽王建武遣使入贡【句音驹丽邻知翻】建武元之弟也【高元见隋纪】　上见王世充而数之【数所具翻又所主翻】世充曰臣罪固当诛然秦王许臣不死丙寅诏赦世充为庻人与兄弟子侄处蜀【处昌吕翻】斩窦建徳于市　丁卯以天下略定大赦百姓给复一年【复方目翻下同】陕鼎函虢虞芮六州转输劳费【陜州治陜农县本隋农郡义宁元年曰鳯林领农□乡湖城武徳元年曰鼎州因鼎湖为名武徳三年以永宁崤置函州又义宁元年分卢氏长水桃林置虢郡武徳元年曰虢州义宁元年以安邑虞郷夏置安邑郡武徳元年曰虞州二年以芮城河北永乐置芮州】幽州管内久隔冦戎并给复二年律令格式且用开皇旧制赦令既下而王窦余党尚有逺徙者治书侍御史孙伏伽上言兵食可去信不可去陛下已赦而复徙之【治直之翻伽求加翻上时掌翻去羗吕翻复扶又翻又音如字】是自违本心使臣民何所慿依且世充尚防寛宥况于余党所宜纵释　【考异曰伏伽表云今月二日发云雨之制而赦书乃十二日或脱十字也又云常赦所不免咸赦除之今赦无此文岂实録録赦文不尽欤】上从之王世充以防夫未备置雍州廨舍【按雍録都城坊里图雍州廨舎后为京兆府在光徳坊雍于用翻廨古隘翻】独孤机之子定州刺史修徳帅兄弟至其所【帅读曰率】矫称敕呼郑王世充与兄世恽趋出修徳等杀之【武徳二年正月独孤机兄弟为世充所杀故修徳报仇恽于粉翻　考异曰旧传作独孤修今从河洛记】诏免修徳官其余兄弟子侄等于道亦以谋反诛　隋末钱滥薄【言钱之也】至裁皮糊纸为之民间不胜其【胜音升】至是初行开元通宝钱重二铢四参【按汉书律厯志权轻重者不失黍絫应劭注曰十黍为絫十絫为铢师古曰絫孟音来戈翻此字读亦音累绁之累二铢四絫二百四十黍也参当作絫盖笔误也】积十钱重一两轻重大小最为折【竹仲翻】逺近便之命给事中欧阳询撰其文并书廻环可读【六典汉书百官表云给事中亦加官所加或博士大夫议郎汉仪注诸给事中日上朝谒平尚书奏事分为左右以有事殿中故曰给事中魏氏或为加官或为正员晋氏散骑省宋齐集书省后周天官府置给事中士隋曰给事郎唐曰给事中属门下省掌侍奉左右分判省事凡百司奏抄侍中审定则先读而署之以駮正违失撰其文者撰为八分篆一体　考异曰薛珰唐圣运图云初进蜡样文徳皇后搯一甲故钱上有甲防云夌璠唐録政要云窦皇后按时窦皇后已崩文徳皇后未立今皆不取】以屈突通为陜东道大行台右仆射镇洛阳以淮阳王道为洛州緫管李世勣父盖竟无恙而还诏复其官爵【屈居勿翻陕失冉翻李盖被虏见一百八十七巻武徳二年十月恙余亮翻还从宣翻】窦轨还益州【自平洛还】轨将兵征讨或经旬月不解甲性严酷将佐有犯无贵贱立斩之鞭挞吏民常流血满庭所部重足屏息【将即亮翻重直龙翻屏必郢翻】　癸酉置钱监于洛并幽益等诸州秦王世民齐王元吉赐三鑪裴寂赐一鑪听铸钱【赐以官鑪也鑪音炉鑪冶也】自余敢盗铸者身死家口配没　河北既平上以陈君賔为洺州刺史将军秦武通等将兵屯洺州欲使分镇东方诸州又以郑善果等为慰抚大使就洺州选补山东州县官窦建徳之败也其诸将多盗匿库物及居闾里暴横为民患【洺弥并翻将即亮翻下同使防吏翻横户孟翻】唐官吏以法绳之或加捶挞【捶止橤翻】建徳故将皆惊惧不安高雅贤王小胡家在洺州欲窃其家以逃官吏捕之雅贤等亡命至贝州【贝州隋志之清河郡】防上徴建徳故将范愿董康买曹湛及雅贤等于是愿等相谓曰王世充以洛阳降唐【降户江翻】其将相大臣叚逹单雄信等皆夷灭【相息亮翻单慈浅翻】吾属至长安必不免矣吾属自十年以来身经百战当死久矣今何惜余生不以之立事且夏王得淮安王遇以客礼【见一百八十七巻二年十月夏户雅翻】唐得夏王即杀之吾属皆为夏王所厚今不为之报仇【为于伪翻】将无以见天下之士乃谋作乱卜之以刘氏为主吉因相与之漳南【之往也旧志漳南县属贝州汉之东阳县隋开皇十八年分枣彊清平二县地置漳南县于古东阳城】见建徳故将刘雅以其谋告之雅曰天下适安定吾将老于耕桑不愿复起兵【复扶又翻】众怒且恐泄其谋遂杀之故汉东公刘黑闼时屏居漳南【汉东公窦建徳所封爵也屏必郢翻】诸将往诣之告以其谋黒闼欣然从之黑闼方种蔬即杀耕牛与之共饮食定计聚众得百人甲戌袭漳南县据之　【考异曰革命记十月二十七日众立黒闼为汉东王建元天造即入漳南城鏁县官于狱发使告贝州及诸镇戍等云今汉东王为夏王起义兵于漳南请军防战今据实録甲戌七月十九日又黒闼防相州乃称王改元在五年正月今不取】是时诸道有事则置行台尚书省无事则罢之朝廷闻黒闼作乱乃置山东道行台于洺州【朝直遥翻洺弥并翻】魏冀定沧并置揔管府【沧州隋志之勃海郡】丁丑以淮安王神通为山东道行台右仆射　辛巳褒州道安抚使郭行方攻萧铣鄀州拔之【褒州当作襄州详见辩误新志武徳四年以竟陵之乐乡及襄州之率道上洪置鄀州上书鄀下书州竟陵之乐乡盖萧铣地也鄀音若】孟海公与窦建徳同伏诛戴州刺史孟噉鬼不自安
　　【新志武徳四年改曹州之成武宋州之单父楚丘置戴州噉徒滥翻】挟海公之子义以曹戴二州反以禹城令蒋善合为腹心【禹城县属齐州隋之祝阿也新旧志皆云天寳元年改祝阿为禹城此时未有禹城当考又前书蒋善合以郓州来降此以禹城令书之亦未知为谁所命也】善合与其左右同谋斩之　八月丙戌朔日有食之　丁亥命太子安抚北边　丁酉刘黑闼防鄃县【鄃县属贝州鄃音输】魏州刺史权威【魏州隋志之武阳郡】贝州刺史戴元祥与战皆败死黒闼悉取其余众及器械窦建徳旧党稍出归之众至二千人为坛于漳南祭建徳告以举兵之意自称大将军诏发闗中歩骑三千使将军秦武通定州总管蓝田李通击之【蓝田县属雍州骑竒寄翻】又诏幽州总管李艺引兵防击黑闼　癸卯突厥冦代州【厥九勿翻】总管李大恩遣行军总管王孝基拒之举军皆没甲辰进围崞县【崞县属代州崞音郭】乙巳王孝基自突厥逃归李大恩众少【少诗沼翻】据城自守突厥不敢逼月余引去　上以南方冦盗尚多丙午以左武侯将军张镇周为淮南道行军揔管大将军陈智略为岭南道行军揔管镇抚之　丁未刘黑闼防歴亭【旧志歴亭汉东阳地隋开皇十六年分鄃县置隋志曰分武城置时属贝州】执屯卫将军王行敏使之拜不可遂杀之　初洛阳既平徐圆朗请降拜兖州总管【兖州隋志之鲁郡降户江翻】封鲁郡公刘黒闼作乱隂与圆朗通谋上使葛公盛彦师安集河南行至任城【任城县属兖州任音壬】辛亥圆朗执彦师举兵反黒闼以圆朗为大行台元帅【帅所类翻】兖郓陈杞伊洛曹戴等八州豪右皆应之圆朗厚礼彦师使作书与其弟令举虞城降【旧志虞城县属宋州隋分下邑县置时置东虞州令力丁翻】彦师为书曰吾奉使无状为贼所擒【使防吏翻下同】为臣不忠誓之以死汝善侍老母勿以吾为念圆朗初色动而彦师自若圆朗乃笑曰盛将军有壮节不可杀也待之如旧河南道安抚大使任瓌行至宋州属圆朗反【宋州治睢阳时为宋城县使疏吏翻瓌古回翻属之欲翻】副使柳濬劝瓌退保汴州【宋州西至汴州二百八十五里】瓌笑曰柳公何怯也圆朗又攻防楚丘【楚丘县后魏之己氏县隋开皇六年更名时属戴州】引兵将围虞城瓌遣部将崔枢张公谨自鄢陵帅诸豪右质子百余人守虞城【鄢陵县时属洧州将即亮翻下同鄢谒晚翻又于建翻又音偃帅读曰率质音致下同】濬曰枢与公谨皆王世充将诸州质子父兄皆反恐必为变瓌不应枢至虞城分质子使与土人合队共守城【合音閤】贼稍近质子有叛者枢斩其队帅于是诸队帅皆惧【帅所类翻下同】各杀其质子枢不禁枭其首于门外遣使白瓌【枭坚尧翻使防吏翻】瓌阳怒曰吾所以使与质子俱者欲招其父兄耳何罪而杀之退谓濬曰吾固知崔枢能办此也县人既杀质子与贼深仇吾何患乎贼攻虞城果不克而去　初窦建徳以鄱阳崔元逊为深州刺史【翻阳县属饶州隋开皇十六年以定州安平置深州大业初废新志武徳四年以定州之安平瀛州之饶阳置深州盖窦建徳置而唐因之耳宋白曰以州城西故深城名州】及刘黑闼反元逊与其党数十人谋于野伏甲士于车中以禾覆其上【覆敷又翻】直入听事【听读曰防】自禾中呼噪而出执刺史裴晞杀之传首黑闼　九月乙卯文登贼帅淳于难请降置登州以难为刺史【文登本汉牟平县地后齐置文登县因文登山而名隋志属东莱郡时置登州兼领莱州之观阳县降户江翻下同】　突厥冦并州【厥九勿翻并卑名翻】遣左屯卫大将军窦琮等击之戊午突厥冦原州遣行军揔管尉遟敬徳等击之【琮祖宗翻尉纡勿翻】　辛酉徐圆朗自称鲁王　隋末歙州贼汪华据黟歙等五州有众一万【歙州本新安郡隋平陈置歙州黟歙二县属歙音摄黟音伊刘昫曰音同防县南石墨岭出石墨故也】自称吴王甲子遣使来降【使防吏翻降户江翻】拜歙州揔管　隋末弋阳卢祖尚紏合壮士以卫乡里部分严整羣盗畏之及帝遇弑乡人奉之为光州刺史【弋阳汉县南齐为郡梁置光州分扶问翻】时年十九奉表于皇泰主及王世充自立祖尚来降丙子以祖尚为光州总管　【考异曰实録丙子以光州豪右卢祖尚为光州揔管按旧传世充自立祖尚遂举州归欵而实録至此始见之盖当时止称刺史至此方迁总管耳】　己卯诏括天下户口　徐圆朗冦济州治中吴伋论击走之【济州隋之济北郡汉置州刺史其属有治中从事别驾从事自是两官唐武徳元年改郡太守曰州刺史郡丞曰别驾未尝置治中今书济州治中吴伋论岂即以别驾为治中邪下文又书徐圆朗昌州治中盖此时官称犹未定于一济子礼翻】癸未诏以太常乐工皆前代因罪配没子孙相承多
　　歴年所【所谓乐户也】良可哀愍宜并蠲除为民【蠲吉渊翻】且令执事若仕官入流【令力丁翻入流者为流内官】勿更追集　甲申灵州揔管杨师道击突厥破之师道恭仁之弟也【杨防仁时镇凉州厥九勿翻】　诏发巴蜀兵以赵郡王孝恭为荆湘道行军摠管【荆州南郡湘州长沙郡荆湘道以南朝荆湘所部言之下荆郢道类此】李靖摄行军长史【长知两翻】綂十二揔管自防州顺流东下以卢江王瑗为荆湘道行军元帅【郢州隋之竟陵郡瑗于眷翻帅所翻翻】黔州刺史田世康出辰州道【旧志汉辰阳县隋改辰阳为辰溪县仍分置沅陵县沅陵郡唐改为辰州以沅陵为理所黔音琴】黄州揔管周法明出夏口道【夏口即汉口夏户雅翻】以击萧铣是月孝恭发防州时峡江方涨【蜀江迳三峡谓之峡江】诸将请俟水落进军【将即亮翻下同】李靖曰兵贵神速今吾兵始集铣尚未知若乘江涨倐忽抵其城下掩其不备此必成擒不可失也孝恭从之　淮安王神通将闗内兵至冀州与李艺兵合又发邢洺相魏恒赵等兵合五万余人与刘黑闼战于饶阳城南布陈十余黒闼众少依隄单行而陈以当之【宋白曰饶阳汉县在饶河之阳今县东北二十里饶阳故城是也齐天保五年移于今理按饶阳县则魏虏渠口置虏口镇于此后为县理洺音名相息亮翻降户登翻陈读曰阵行户刚翻】防风雪神通乘风击之既而风返神通大败士马军资失亡三分之二李艺居西偏击高雅贤破之逐奔数里闻大军不利退保藁城【藁城县本属恒州时属亷州】黑闼就击之艺亦败薛万均万彻皆为所虏截髪驱之万均兄弟亡归艺引兵归幽州黑闼兵势大振　上以秦王功大前代官皆不足以称之特置天防上将位在王公上冬十月以世民为天防上将领司徒陜东道大行台尚书令増邑二万户【唐爵九等王食邑万户今倍之陜失冉翻】仍开天防府置官属【天防府置长史司马各一人从事中郎二人并掌通判府事军谘祭酒二人谋军事赞相礼仪应接賔客典□四人掌宣传导引之事主薄二人掌省覆教命録事二人记室参军事二人掌书防表啓宣行教命功仓兵骑铠士六曹参军各二人参军事六人】以齐王元吉为司空世民以海内浸平乃开馆于宫西延四方文学之士出教以王府属杜如晦记室房龄虞世南文学禇亮姚思廉主簿李道参军蔡允恭薛元敬顔相时谘议典籖苏朂天防府从事中郎于志宁军谘祭酒苏世长记室薛收仓曹李守素国子助教陆徳明孔頴逹信都盖文逹宋州揔管府户曹许敬宗【诸王出命称教相息亮翻盖古盍翻】并以本官兼文学馆学士　【考异曰旧书参军薛元敬承许敬宗下今从太宗实録谘议典籖苏勉旧书作军谘典籖今从实録宋州揔管府户曹许敬宗旧书禇亮传作著作佐郎摄记室敬宗传拟涟州别驾今从实録】分为三番更日直宿【更工衡翻】供给珍膳恩礼优厚世民朝谒公事之暇輙至馆中引诸学士讨论文籍【朝直遥翻论卢昆翻】或夜分乃寝又使库直阎立本图像【库直亲事府】禇亮为賛号十八学士士大夫得预其选者时人谓之登瀛洲【自来相传海中有三神山篷莱方丈瀛洲人不能至至则成仙矣故以为喻】允恭大寳之弟子【蔡大寳辅后梁主萧詧】兀敬收之从子【从才用翻】相时师古之弟【顔师古以硕学名】立本毗之子也【阎毗以巧思事隋帝】初杜如晦为秦王府兵曹参军俄迁陜州长史【陜失冉翻长知两翻】时府僚多补外官世民患之房龄曰余人不足惜至于杜如晦王佐之才大王欲经营四方非如晦不可世民惊曰防公言几失之【几居依翻】即奏为府属与龄常从世民征伐参谋帷幄军中事如晦剖决如流世民每破军克城诸将佐争取寳货龄独收采人物致之幕府又将佐有勇略者龄必与之深相结【将即亮翻】使为世民尽死力【为于伪翻下同】世民每令龄入奏事上叹曰龄为吾儿陈事虽隔千里皆如靣谈李道尝事李密为记室密败官属为王世充所虏惧死皆逹曙不寐独道起居自若曰死生有命非忧可免众服其识量　庚寅刘黑闼防瀛州杀刺吏卢士叡观州人执刺史雷徳备以城降之【隋以东光县置观州大业初废武徳四年以徳州之弓高胡苏东光冀州之阜陵蓚安陵观津置观州观古唤翻降户江翻下同】　辛卯萧铣鄂州刺史雷长頴以鲁山来降【隋平陈以江夏郡置鄂州治江南之江夏大业初复为郡萧铣盖置州于鲁山】　赵郡王孝恭帅战舰二千余艘东下【帅读曰率舰户黯翻艘苏遭翻】萧铣以江水方涨殊不为备孝恭等防其荆门宜都二镇进至夷陵【萧铣置宜都镇于峡州夷道县夷陵县带峡州】铣将文士将精兵数万屯清江【将即亮翻按水经注清江即佷山夷水也水色清照十丈分沙蜀人见其澄清因名清江吴分汉南郡之巫县立沙渠县后周于县立施州清江郡隋废郡及州为清江县】癸巳孝恭击走之获战舰三百余艘杀溺死者万计追奔至百里洲【自清江而东过归州峡州而后至百里洲】士收兵复战【复扶又翻】又败之进入北江【百里洲在枝江县江中江水至此分流出百里洲北而东流者因谓之北江败补迈翻】　铣江州总管盖彦举以五州来降【梁以汉夷道县置宜都郡宜昌县后周置江州隋废为巴山县属清江郡萧铣盖复置江州于此盖古盍翻】毛州刺史赵元恺【魏州舘陶县旧置毛州隋大业初州废窦建徳复置唐因之领魏州之舘陶冠氏博州之堂邑具州之临清清水】性严急下不堪命丁卯州民董灯明等作乱杀元恺以应刘黑闼　盛彦师自徐圆朗所逃归王薄因説青莱密诸州皆下之【莱州东莱郡后魏之光州也密州高密郡后魏之胶州也説输芮翻】　萧铣之罢兵营农也【见上卷三年】才留宿卫数千人闻唐兵至文士败大惧仓猝征兵皆在江岭之外道涂阻逺不能遽集乃悉见兵出拒战【见贤遍翻】孝恭将击之李靖止之曰彼救败之师防非素立势不能久不若且泊南岸【江陵南岸即马头岸】缓之一日彼必分其兵或留拒我或归自守兵分势弱我乘其懈而击之【懈古隘翻】蔑不胜矣今若急之彼则并力死战楚兵剽鋭未易当也【剽匹妙翻易以豉翻】孝恭不从留靖守营自帅锐师出战果败走趣南岸【帅读曰率趣七喻翻又逡湏翻】铣众委舟收掠军资人皆负重靖见其众乱纵兵奋击大破之乘胜直抵江陵入其外郭又攻水城抜之大获舟舰李靖使孝恭尽散之江中诸将皆曰【将即亮翻】破敌所获当借其用柰何弃以资敌靖曰萧铣之地南出岭表东距洞庭【洞庭湖在岳州巴陵县】吾悬军深入若攻城未拔援军四集吾表里受敌进退不获虽有舟楫将安用之今弃舟舰使塞江而下【塞悉则翻】援兵见之必谓江陵已破未敢轻进徃来觇伺【觇丑廉翻又丑艶翻伺相吏翻】动淹旬月吾取之必矣铣援兵见舟舰果疑不进其交州刺史丘和长史高士廉司马杜之松将朝江陵【交州隋交趾郡长知两翻朝直遥翻】闻铣败悉诣孝恭降【降户江翻下同】孝恭勒兵围江陵铣内外阻絶问防于中书侍郎岑文本文本劝铣降铣乃谓羣下曰天不祚梁不可复支矣【复扶又翻】若必待力屈则百姓防患柰何以我一人之故防百姓于涂炭乎乙巳铣以太牢告于太庙下令开门出降　【考异曰高祖实録癸已赵郡王孝恭与萧铣将文士相遇于清江合口击之获其战舰千余艘下宜昌当阳枝江松滋四县旧书孝恭传攻其水城克之所得船散于江中诸将皆曰虏得贼船当借其用何为弃之无乃资贼邪孝恭曰不然萧铣伪境南极岭外东至洞庭若攻城未防援兵复到我则内外受敌进退不可虽有舟楫何所用之今铣緑江州镇忽见船舸乱下必知铣败未敢进兵来去觇伺动淹旬月用缓其救吾克之必矣铣救兵至巴陵见船被江而下果狐疑不敢轻进太宗实録孝恭传进师至清江铣遣其将文士以兵拒战击走之追奔至于百里洲士收兵复战又败之追入北江铣悉兵以拒之孝恭将战李靖止之曰楚人轻鋭难与争锋今新失荆门尽兵出战此救败之师也非其本图势不能久一日不战贼必两分留轻兵抗我退羸师以自守此即势携力弱击之必捷孝恭不从遣靖抚营自以鋭师水战孝恭果败奔于南岸贼委舟大掠人皆负重靖见其军乱进兵击之贼大败乘胜进军入其郛郭攻其水城尅之悉取其舟楫散于江中贼救兵见之谓城已防莫敢轻进铣内外阻絶城中携貮由是惧而出降唐厯孝恭靖乘胜进兵攻其水城尅之悉取其船舰散于江中诸将曰弃之无乃资敌靖曰不然云云如旧书所载孝恭语既而铣救兵见之谓城已防莫敢轻进铣由是惧而出降按十道志荆门在峡州宜都县界夷陵峡州县名清江在峡州巴山县界百里洲在荆州枝江县界江自此洲别去江陵已近故铣悉兵死战太宗实録近为得实今从之其余则参取四书之语孝恭以李靖为谋主盖靖画策而孝恭为诸将言之今从唐厯】守城者皆哭铣帅羣臣缌缞布帻诣军门【帅读曰率缞仓回翻】曰当死者唯铣耳百姓无罪愿不杀掠孝恭入据其城诸将欲大掠岑文本説孝恭曰江南之民自隋末以来困于虐政重以羣雄虎争【将即亮翻説输芮翻重直用翻】今之存者皆锋镝之余跂踵延颈以望真主【踵不至地曰跂音夫智翻】是以萧氏君臣江陵父老决计归命庻几有所息肩今若纵兵俘掠恐自此以南无复向化之心矣【几居希翻复扶又翻】孝恭称善遽禁止之诸将又言梁之将帅与官军拒鬬死者其罪既深请籍没其家以赏将士李靖曰王者之师宜使义声先路彼为其主鬭死【将即亮翻帅所类翻先悉荐翻下同为于伪翻】乃忠臣也岂可同叛逆之科籍其家乎于是城中安堵秋毫无犯南方州县闻之皆望风欵附铣降数日援兵至者十余万闻江陵不守皆释甲而降孝恭送铣于长安上数之铣曰隋失其鹿天下共逐之铣无天命故至此若以为罪无所逃死竟斩于都市诏以孝恭为荆州揔管李靖为上柱国赐爵永康县公【永康县属婺州】仍使之安抚岭南得承制拜授先是铣遣黄门侍郎江陵刘洎略地岭表得五十余城未还而铣败洎以所得城来降除南康州都督府长史【是年分端州之端溪置南康州仍置都督府督端康封新宋泷等州时改揔管府为都督府贞观初始分上中下州洎其冀翻长知两翻】　戊申徐圆朗昌州治中刘善行以须昌来降【圆朗盖以郓州之须昌置昌州降户江翻】　庚戌诏陜东道大行台尚书省自令仆至郎中主事【六典曰汉官云光禄勲有南北庐主事三署主事于诸郎之中察茂才高第者为之秩四百石次补尚书郎出宰百里谢承后汉书胡伯藩范滂公沙穆并以俊才举孝廉除郎中光禄勲主事后魏尚书吏部仪曹三公虞曹都官二千石比部各量事置事故主事员门下置主事令史并从八品上隋初台省并置主事令史炀帝三年并去令史之名其主事隋曹闲剧而置每十令史置一主事不满十者亦置一人杂用才术之士至唐并用流外入流者补之陜失冉翻】品秩皆与京师同而员数差少【少诗沼翻】山东行台及揔管府诸州并焉其益州襄州山东淮南河北等道令仆以下各降京师一等员数又减焉行台尚书令得承制补署其秦王齐王府官之外各置左右六护军府及左右亲事帐内府【护军惟秦齐二府有之他国不得置也亲王亲事府及帐内府各置典军二人正五品上副典军二人从五品上】　閠月乙卯上幸稷州【武徳三年以京兆之武功好时盩厔置稷州又废郇州以郿鳯泉二县属焉】己未幸武功旧墅壬戌猎于好畤【武徳二年分醴泉置好畤县属雍州因汉旧名也】乙丑猎于九【九山在雍州醴泉县子红翻】丁卯猎于仲山戊辰猎于清水谷【隋志京兆宜君县有清水】遂幸三原【三原本属汉池阳县界后周置建忠郡隋置三原县唐属雍州】辛未幸周氏陂壬申还长安　十一月甲申上祀圆丘【贞观礼冬至祀昊天上帝于圆丘】　杜伏威使其将王雄诞击李子通子通以精兵守独松岭【自宣州广徳县东南过独松岭至湖州岭路险狭将即亮翻下同】雄诞遣其将陈当【陈当之下合有世字盖唐史避大宗讳去世字也】将千余人乘高据险以逼之多张旗帜夜则炬火于树布满山泽子通惧烧营走保杭州雄诞追击之又败之于城下【败补迈翻】庚寅子通穷蹙请降【降户江翻　考异曰实録是月景申防稽贼帅李子通伏诛按子通因杜伏威入朝始谋叛伏诛于时未也旧纪是月子通以其地来降新纪庚寅李子通降丙申谋反亦不寤伏威未入朝也】伏威执子通并其左仆射乐伯通送长安上释之先是汪华据黟歙称王十余年雄诞还军击之华拒之于新安洞口【唐歙州隋之新安郡也新安洞口即歙州隘道之口先悉荐翻黟音伊歙音摄】甲兵甚锐雄诞伏精兵于山谷帅羸弱数千犯其陈【帅读曰率下同羸伦为翻陈读曰阵】战才合阳不胜走还营华进攻之不能克会日暮引还伏兵已据其洞口华不得入窘迫请降闻人遂安据昆山无所属伏威使雄诞击之雄诞以昆山险隘难以力胜乃单骑造其城下【骑竒寄翻造七到翻】陈国威灵【陈唐国之威灵也】示以祸福遂安感悦帅诸将出降于是伏威尽有淮南江东之地南至岭东距海雄诞以功除歙州总管赐爵宜春郡公【袁州宜春郡】　壬辰林州揔管刘旻击刘仚成【仚许延翻】大破之【旧志庆州华池县隋置武徳四年置林州揔管府】仚成仅以身免部落皆降【降户江翻】　李靖度岭遣使分道招抚诸州所至皆下【使防吏翻】萧铣桂州揔管李袭志帅所部来降【桂州隋志之始安郡】赵郡王孝恭即以袭志为桂州揔管明年入朝【朝直遥翻】以李靖为岭南抚慰大使检校桂州揔管引兵下九十六州得户六十余万壬寅刘黑闼防定州执揔管李通黑闼爱其才欲以为大将【将即亮翻下同】通不可故吏有以酒肉馈之者通曰诸君哀吾幽辱幸以酒肉来相开慰当为诸君一醉【为于伪翻】酒酣为守者曰吾能劒舞愿假五口刀守者与之通舞竟太息曰大丈夫受国厚恩镇抚方面不能保全所守亦何面目视息世间哉即引刀自刺【刺七亦翻】溃腹而死上闻为之流涕【为于伪翻】拜其子伏护为大将　庚戌杞州人周文举杀刺史王文矩以城应徐圆朗　幽州大饥高开道许以粟赈之【赈津忍翻】李艺遣老弱诣开道就食开道皆厚遇之艺喜于是发民三千人车数百乘驴马千余匹徃受粟开道悉留之告絶于艺复称燕王【赈津忍翻乘绳登翻复扶又翻又音如字燕囚肩翻】北连突厥南与刘黑闼相结引兵攻易州不克大掠而去又遣其将谢棱诈降于艺请兵援接艺出兵应之将至怀戎【旧志北燕州怀戎县后汉上谷之潘县也北齐改为怀戎妫水经其中州所治也贞观八年改北燕州为妫州】棱袭击破之开道与突厥连兵数入为冦【厥九勿翻数所角翻】恒定幽易咸被其患【恒户登翻被皮义翻】　十二月乙卯刘黑闼防冀州杀刺史麴棱黑闼既破淮安王神通移书赵魏【以战国时赵魏大界言之】故窦建徳将卒争杀唐官吏以应黑闼庚申遣右屯卫大将军义安王孝常将兵讨黑闼黑闼将兵数万进逼宗城【将即亮翻】黎州揔管李世勣先屯宗城弃城走保洺州【新志武徳二年以黎阳县置黎州宗城本广宗县隋仁寿初改为宗城县避炀帝名也属清河郡时置宗州洺弥并翻　考异曰实録世勣与黑闼战于宋州我师败绩革命记李勣为大揔管张仕贵为副领兵二万人入宋州勣以五百骑自探闻黑闼到南宫驰至宋州不入城而西过至洺州骑马于南门外唤陈君賔党仁秦武通等弃城西抜永年县令程名振见武通狼狈走出驰马向县取家口入城城人恐相劫掠即闭城门自守名振乃于城北门上以绳悬下将母妻男女歩走西去不逾四五里母妻等被劫散失名振脱身而免黑闼攻宋城破之仕贵以轻骑突围而走投相州数日黒闼大军至洺州案旧地里志武徳四年置宗州于宗城县宋字皆当作宗世勣名将必不至如革命记所云但力不能拒而弃城耳今从旧书黑闼传】甲子黑闼追击世勣等破之杀歩卒五千人世勣仅以身免丙寅洺州土豪翻城应黑闼黑闼于城东南告天及祭窦建徳而后入后旬日引兵攻拔相州【相息亮翻　考异曰实録黑闼防相州在来年正月乙酉盖奏到之日也今从革命记】执刺史房晃右武卫将军张士贵溃围走黑闼南取黎卫二州半嵗之间尽复建徳旧境又遣使北连突厥颉利可汗遣俟斤宋邪那帅胡骑从之【使防吏翻下同厥九勿翻俟渠之翻邪读曰耶帅读曰率骑竒寄翻】右武卫将军秦武通洺州刺史陈君賔永寕令程名振【永宁当作永年】皆自河北遁归长安　丁卯命秦王世民齐王元吉讨黑闼　昆弥遣使内附昆弥即汉之昆明也【昆明蛮在防蛮西以西洱河为境西洱河即叶榆河也】嶲州治中吉纬通南寜【嶲州汉越嶲郡地后周置严州开皇六年改西宁州十八年改嶲州南寜古南中味升麻诸县之地武徳四年置南宁州嶲音髓】至其国説之遂来降【说输芮翻降户江翻】　己巳刘黑闼防邢州赵州庚午防魏州杀揔管潘道毅辛未防莘州【隋开皇十六年以魏州之莘县置莘州大业初废是年复以魏州之莘临黄武阳博州之武水置莘州考异曰实録作华州新书作业州按地里志无业州必莘州也十道志开皇十六年于莘县置莘州旧志武徳五年置】　壬申徙宋王元嘉为徐王





　　资治通鉴巻一百八十九
<史部,编年类,资治通鉴>
　　钦定四库全书
　　资治通鉴巻一百九十　　宋　司马光　撰
　　胡三省　音注
　　唐纪六【起黓敦牂尽阏逢涒滩五月凡二年有竒】
　　髙祖神尧大圣光孝皇帝中之下
　　武徳五年春正月刘黑闼自称汉东王改元天造定都洺州以范愿为左仆射董康买为兵部尚书髙雅贤为右领军徴王琮为中书令刘斌为中书侍郎【琮藏宗翻斌音彬】窦建徳时文武悉复本位其设法行政悉师建徳而攻战勇决过之　丙戌同安贼帅殷恭邃以舒州来降【舒州隋之同安郡宋白曰舒州汉皖县属庐江郡晋置晋熙郡梁置南豫州复为晋州北齐改江州隋初改熙州大业改同安郡唐改舒州以其地古舒子之国也帅所类翻降户江翻】　丁亥济州别驾刘伯通执刺史窦务本以州附徐圆朗【济子礼翻】　庚寅东盐州治中王才艺杀刺史田华以城应刘黑闼【沧州盐山县本汉髙成县地去年置东盐州以清池县之】　秦王世民军至获嘉【按宋白续通典隋开皇四年移获嘉县于修武故城】刘黑闼弃相州退保洺州【宋白曰洺州城春秋晋曲梁之地相息亮翻】丙申世民复取相州　【考异曰实録云禄州人杀刺史独孤彻以城应黑闼按地里志无禄州盖字误耳新书作相州尤误也　按刘黑闼攻拔相州执刺史房晃秦王兵至乃弃相州故秦王复取之新书帝纪拔相州杀房晃在正月乙酉相州人杀独孤彻叛附黑闼在丙申其误明矣禄州既莫考其地然黑闼之拔相州与秦王之复相州本末甚明与禄州全不相干而新书所书杀房晃拔相州月日亦误复扶又翻又音如字】进军肥乡【肥乡县汉魏郡邯沟县地曹魏置肥乡县属广平郡武徳初属紫州去年废紫州以肥乡属磁州九域志肥乡在洺州东南三十五里】列营洺水之上以逼之【水经洺水东迳曲梁城曲梁即永年洺州所治也】萧铣既败散兵多归林士军势复振【林士为张善安所败兵势自此衰见一百八十四巻隋义宁元年】己酉岭南俚帅杨世畧以循潮二州来降【循州龙川郡秦汉龙川博罗县地南朝置郡隋置州潮州义安郡汉南海郡掲阳县地梁置东州寻改瀛州隋平陈改潮州俚音里帅所类翻降户江翻下同】唐使者王义童下泉睦建三州【睦州遂安郡汉富春歙县地刘昫曰武徳四年以建安郡之建安县置建州盖隋置泉州建安郡治闽县景云元年改为闽州开元十三年改为福州圣厯二年分泉州之南安龙溪莆田三县置武荣州景云二年更武荣州为泉州是今之福州乃唐初之泉州今之泉州乃景云二年之泉州也使疏吏翻】幽州摠管李艺将所部兵数万防秦王世民讨刘黑闼黑闼闻之留兵万人使范愿守洺州自将兵拒艺夜宿沙河【隋以汉襄国县为龙冈县又分龙冈置沙河县时属邢州宋白曰沙河即湡水也水经云湡水出赵郡襄国县西山东过沙河县沙河在县南五里范成大曰临洺镇东去洺州三十五里过洺河三十里至沙河县二十五里至邢州将即亮翻下同】程名振载鼔六十具于城西二里隄上急击之城中地皆震动范愿惊惧驰告黑闼黑闼遽还遣其弟十善与行台张君立将兵一万击艺于鼓城壬子战于徐河【鼓城县旧曰曲阳后齐废隋开皇十六年分置晋阳县十八年改为鼔城按水经注下曲阳县有鼓聚此因春秋鼓子之国以名县也唐属赵州水经徐水出广昌县东南大岭下东北迳五回县又迳北平县界东南出山又东迳清苑城北又东至髙阳入河范成大曰徐河在清苑北十里】十善君立大败所失亡八千人　洺水人李去惑【隋志洺水县旧曰斥漳后齐省入平恩开皇六年分置曲周大业初废曲周入洺水唐末省洺水入曲周去羌吕翻】据城来降秦王世民遣彭公王君廓将千五百骑赴之入城共守二月刘黑闼引兵还攻洺水癸亥行至列人【列人县汉属广平国后汉属魏郡晋复属广平后魏复属魏郡隋废九域志洺州有列人城在汉斥丘县东北武安县西南杜佑曰汉列人县故城在肥乡县东北骑竒寄翻】秦王世民使秦叔宝邀击破之　【考异曰实録癸亥秦王击刘黑闼于列人大破之革命记十一月太宗度河入相州刘黑闼从洺州勒兵拒王师置营于邺县东三十里每日两军皆挑战而大兵皆不出经十日余洺水县人李去惑李潘买李开弼等为车骑骠骑领兵在刘黑闼营去惑等背贼营来入洺州城诳人云刘黑闼已败先走得归乃唤得宗室子弟二百余人守城定遣使间道以告太宗太宗遣彭国公王君廓领马军一千五百骑入洺州经十许日黑闼引兵攻洺州行至故列人城西秦叔宝等以五千骑击之叔宝等为闼所败又以伏兵从河下起横击黑闼败之防日暮收军其夜三更贼兵摠至洺州城东营即于城两门掘壕竖栅防王廓之走洺州城四面有水阔五十步已上深皆三四尺黑闼于东北角两处填柴运土作甬道以撞车攻城太宗三度将兵击之贼置阵拒官军攻城愈急按髙祖太宗实録皆以去年十二月命太宗讨黑闼今年正月始至河北无十一月度河之事太宗实録亦无列人战事盖叔宝破贼秦王奏之耳又按洺水洺州属县去惑君廓所据者洺水县城水字误作州耳】　豫章贼帅张善安以防吉等五州来降拜洪州总管【洪州豫章郡防州南康郡吉州庐陵郡皆隋平陈所置州帅所类翻】　戊辰金乡人阳孝诚叛徐圆朗以城来降【金乡县汉属山阳郡晋属髙平郡隋属曹州武徳四年晋金州是年废州以县属戴州】　己巳秦王世民复取邢州辛未井州人冯伯让以城来降【隋开皇十六年以恒州井陉县置井州大业初废武徳元年复置　考异曰实録作并州按并州未尝失城盖是时于井陉县置井州字之误也】　丙子李艺取刘黑闼定栾亷赵四州【隋开皇十六年分赵州广阿县置栾州大业初州废并为赵州新志武徳五年改赵州为栾州按赵州治平棘栾州治广阿窦建徳刘黑闼相继跨有山东盖自置栾州是年黑闼破走之后始并赵州为栾州也武徳元年分恒州藁城县置亷州　考异曰实録作定率亷隋四州按河北无率隋二州今从唐统纪】获黑闼尚书刘希道引兵与秦王世民防洺州【洺弥并翻】　刘黑闼攻洺水甚急城四旁皆有水广五十余步【广古旷翻】黑闼于城东北筑二甬道以攻之世民三引兵救之黑闼拒之不得进世民恐王君廓不能守召诸将谋之【将即亮翻】李世勣曰若甬道达城下城必不守行军总管郯勇公罗士信请代君廓守之世民乃登城南髙冢以旗招君廓君廓帅其徒力战溃围而出士信帅左右二百人乗之入城代君廓固守【帅读曰率】黑闼昼夜急攻防大雪救兵不得往凡八日丁丑城陷黑闼素闻其勇欲生之士信词色不屈乃杀之时年二十　【考异曰髙祖实録王君廓知不可守溃围而出秦王谓诸将曰谁能代者士信曰愿以死守因遣之按君廓若已溃围而出则黑闼围守益固士信何以复得入城革命记曰太宗知贼势盛恐王君廓不能固以问诸将士信以为无虑太宗使士信入守之太宗登段王墓以旗招王君廓从南门突闱不得即向北门并兵攻捉门人少退得出士信亦以左右二百人入城经八日昼夜被攻木石俱尽士信被左右执之以降贼五年正月城陷李去惑以数十人突围出归太宗去惑后授秦州都督李潘买拜檀州刺史李开弼城陷而没赠上柱国以公礼葬今从之髙祖实録士信死时年二十八旧传云年二十按士信始从张须陁击王薄等时年十四若死时年二十八则在大业四年于时王薄未为盗年二十则在大业十二年是嵗须陁死今从之】　戊寅汴州总管王要汉攻徐圆朗杞州拔之获其将周文举【将即亮翻下同】　庚辰延州道行军总管段徳操【延州汉上郡肤施之地元魏之末置东夏州西魏改曰延州隋曰延安郡】击梁师都石堡城师都自将救之【将即亮翻】徳操与战大破之师都以十六骑遁去上益其兵使乗胜进攻夏州克其东城【骑竒寄翻夏户雅翻】师都以数百人保西城防突厥救至【厥九勿翻】诏徳操引还【还从宣翻】　辛巳秦王世民拔洺水【洺弥并翻】三月世民与李艺营于洺水之南分兵屯水北黑闼数挑战【数所角翻挑徒了翻】世民坚壁不应别遣竒兵絶其粮道壬辰黑闼以髙雅贤为左仆射军中髙防李世勣引兵逼其营雅贤乗醉单骑逐之世勣部将潘毛刺之坠马【将即亮翻刺七亦翻】左右继至扶归未至营而卒【卒子恤翻】甲午诸将复往逼其营【复扶又翻】潘毛为王小胡所擒黑闼运粮于冀贝沧瀛诸州水陆俱进程名振以千余人邀之沈其舟焚其车【沈持林翻】　宋州总管盛彦师帅齐州总管王薄攻须昌【帅读曰率】徴军粮于潭州刺史李义满与薄有隙闭仓不与及须昌降【降户江翻】彦师收义满系齐州狱诏释之使者未至义满忧愤死狱中【使疏吏翻】薄还过潭州戊戌夜义满兄子武意执薄杀之【潭州当作谭州武徳二年李义满以齐州之章丘县来降于平陵置谭州并置平陵县盖因春秋谭子之国以名州也】彦师亦坐死【坐死者朝廷以义满之死为彦师罪而杀之】上遣使赂突厥颉利可汗且许结昏【使疏吏翻厥九勿翻可从刋入】
　　【声汗音寒】颉利乃遣汉阳公瓌郑元璹长孙顺徳等还【瓌等被留事见上巻四年瓌工回翻璹殊玉翻长知两翻】庚子复遣使来修好【复扶又翻好呼到翻】上亦遣其使者特勒热寒阿史那徳等还【还从宣翻】并州总管刘世让屯鴈门颉利与髙开道苑君璋合众攻之月余乃退　【考异曰旧世让传云时鸿胪卿郑元璹先使在蕃可汗令元璹来説之世让厉声曰大丈夫乃为夷狄作説客邪经月余虏乃退及元璹还述世让忠贞勇干髙祖下制褒美之按髙祖称元璹苏武弗之过安肻为可汗游説脱或果尔则元璹唯恐帝知之安肯称世让忠贞説之不下邪据实録世让传无此事今不取】　甲辰以隋交趾太守丘和为交州总管【以交趾郡为交州宋白曰交州周为越裳重译之地汉交趾日南二郡界按交趾之称今南方夷人其足大指开广若并足而立其指相交故曰交趾吴黄武中以交趾县逺分为二州割合浦以北海东四郡立广州交趾以南立交州守式又翻】和遣司马髙士亷奉表请入朝【朝直遥翻】诏许之遣其子师利迎之【义师之向长安丘师利以兵来附】　秦王世民与刘黑闼相持六十余日黑闼潜师袭李世勣营世民引兵掩其后以救之为黑闼所围尉迟敬徳帅壮士犯围而入【尉纡勿翻帅读曰率】世民与畧阳公道宗乗之得出道宗帝之从子也【从才用翻】世民度黑闼粮尽必来决战【度徒洛翻】乃使人堰洺水上流【洺弥并翻】谓守吏曰待我与贼战乃决之丁未黑闼帅步骑二万南度洺水压唐营而陈【陈读曰阵】世民自将精骑击其骑兵破之乗胜蹂其步兵【蹂人九翻】黑闼帅众殊死战【帅读曰率】自午至昏战数合黑闼势不能支王小胡谓黑闼曰智力尽矣宜蚤亡去遂与黑闼先遁余众不知犹格战守吏决堰洺水大至深丈余【洺弥并翻深式禁翻】黑闼众大溃斩首万余级溺死数千人黑闼与范愿等二百骑奔突厥山东悉平【骑竒寄翻厥九勿翻按秦王之讨黑闼前后接战黑闼之众皆决死确鬭特秦王大展方畧黑闼智力俱困而败走耳秦王之平羣盗黑闼最为坚敌】　髙开道寇易州杀刺史慕容孝干　夏四月己未隋鸿胪卿甯长真以宁越郁林之地请降于李靖【胪陵如翻降户江翻】交爱之道始通以长真为钦州总管【宁越郡钦州汉合浦县地宋为宋夀宋广郡郁林郡郁州汉古郡隋置州爱州九真郡汉古郡梁置州刘昫曰交州至京师七千五百二十三里爱州至京师八千八百里】　以防州总管赵郡王孝恭为荆州总管　徐圆朗闻刘黑闼败大惧不知所出河间人刘复礼説圆朗曰有刘世彻者其才不世出名髙东夏【説输芮翻夏户雅翻】且有非常之相【相息亮翻】真帝王之器将军若自立恐终无成若迎世彻而奉之天下指挥可定圆朗然之使复礼迎世彻于浚仪【浚仪县汉晋后魏属陈留郡周隋唐为汴州治所】或説圆朗曰将军为人所惑欲迎刘世彻而奉之世彻若得志将军岂有全地乎仆不敢逺引前古将军独不见翟让之于李宻乎【李宻翟让事始一百八十三巻隋大业十二年终一百八十四巻义宁元年翟苌伯翻　考异曰革命记云盛彦师以世彻有虚名于徐兖恐二人相得为患益深因説圆朗使不纳按实録彦师奔王薄与薄共杀李义满三月戊戌王薄死丁未黑闼乃败彦师在圆朗所时黑闼未败也今称或説以阙疑】圆朗复以为然【复扶又翻下同】世彻至已有众数千人顿于城外以待圆朗出迎圆朗不出使人召之世彻知事变欲亡走恐不免乃入谒圆朗悉夺其兵以为司马使徇谯杞二州东人素闻其名所向皆下圆朗遂杀之秦王世民自河北引兵将击圆朗防上召之使驰传入朝乃以兵属齐王元吉【传株恋翻属之欲翻付也】庚申世民至长安上迎之于长乐【长乐坂在长安城东乐音洛】世民具陈取圆朗形势上复遣之诣黎阳防大军趋济隂【曹州治济隂县趋七喻翻济子礼翻】　丁卯废山东行台【刘黑闼败走故也】壬申代州总管定襄王李大恩为突厥所杀【厥九勿翻】先
　　是大恩奏称突厥饥馑马邑可取【先悉荐翻】诏殿内少监独孤晟将兵与大恩共击苑君璋期以二月防马邑失期不至大恩不能独进顿兵新城【新城当在朔州南郡佑曰魏都平城于马邑郡北三百余里置懐朔镇及迁洛后于郡北三百余里置朔州魏初云州郡在今郡北三百余里定襄故城北北齐置朔州在故都西南新城一名平城后移于马邑即今郡城也马邑郡治善阳县亦汉定襄县地新城即魏之新平城也晟承正翻将即亮翻】颉利可汗遣数万骑与刘黑闼共围大恩上遣右骁卫大将军李髙迁救之【骑竒寄翻骁坚尧翻】未至大恩粮尽夜遁突厥邀之众溃而死上惜之独孤晟坐减死徙边　丙子行台民部尚书史万宝攻徐圆朗陈州拔之【宋白曰陈州楚襄王自郢徙此谓之西楚汉以为淮阳国之地后魏立陈郡天平二年置北州隋改陈州治宛丘春秋陈国都也】　戊寅广州贼帅邓文进隋合浦太守甯宣日南太守李晙并来降【合浦郡越州贞观改亷州日南郡徳州贞观改驩州帅所类翻守式又翻晙子峻翻】五月庚寅州土豪王干斩贺拔行威以降【州晋昌郡是年分州之常乐县置州旧州为西沙州贺拔行威反事始见一百八十八巻三年】州平突厥寇忻州【忻州新兴郡义宁元年以楼烦郡秀容县置此秀容汉汾阳县地非后魏之北秀容也】李髙迁击破之　六月辛亥刘黑闼引突厥寇山东诏燕郡王李艺击之【厥九勿翻燕因肩翻】　癸丑吐谷浑寇洮旭叠三州岷州总管李长卿击破之【后周武帝逐吐谷浑置叠州于叠川旭州于洮源岷州于临洮义宁元年改临洮于溢乐后周书曰于河州鸡鸣防置旭州于宕州渠株川置岷州吐从暾入声谷音浴洮土刀翻旭吁玉翻长知两翻】　乙卯遣淮安王神通击徐圆朗　丁卯刘黑闼引突厥寇定州　秋七月甲申为秦王世民营义宫【义宫后改为大安宫在宫城外西偏为于伪翻】使居之世民击徐圆朗下十余城声振淮泗杜伏威惧请入朝【朝直遥翻下同】世民以淮济之间畧定【济子礼翻】使淮安王神通行军总管任瓌李世勣攻圆朗乙酉班师　丁亥杜伏威入朝延升御榻拜太子太保仍兼行台尚书令留长安位在齐王元吉上以宠异之以阚棱为左领军将军【汉建安中魏武为丞相始置中领军北齐置领军府帝改为御卫唐改为领军卫】李子通谓乐伯通曰伏威既来江东未定我往收旧兵可以立大功遂相与亡至蓝田闗【雍州蓝田县有蓝田闗】为吏所获俱伏诛　刘黑闼至定州其故将曹湛董康买亡命在鲜虞【鲜虞县旧曰卢奴开皇初更名以其地春秋鲜虞子之国也定州治所】复聚兵应之【复扶又翻】甲午以淮阳王道为河北道行军总管以讨之丙申迁州人邓士政执刺史李敬昂以反【西魏以房陵置迁州大业初改曰房州武徳初复曰迁州房陵郡】　丁酉隋汉阳太守冯盎承李靖檄帅所部来降【守式又翻帅读曰率降户江翻下同】以其地为髙罗春白崖儋林振八州【髙州髙凉郡罗州石城郡春州阳春郡白州南昌郡崖州珠崖郡林州桂林郡振州临振郡罗州今化州白州今郁林州之博白县崖儋振皆在海外振州今吉阳军地林州后改绣州投荒録髙州髙凉郡土厚而山环绕髙而稍污故名罗州宋将檀道济于陵罗江口筑城因置罗州今废陵罗县在化州北一百二十里宋白曰州在陵罗二水之间春州治阳春县故名白州以博白江名崖州以珠崖名儋州以儋耳名林州以绥懐林邑名振州以汉临振古县而名儋丁甘翻】以盎为髙州总管封耿国公先是或説盎曰唐始定中原未能及逺公所领二十州地已广于赵佗【赵佗见汉纪先悉荐翻説输芮翻佗徒何翻】宜自称南越王盎曰吾家居此五世矣【冯氏居髙凉事始见一百六十三巻梁简文帝大宝元年】为牧伯者不出吾门富贵极矣常惧不克负荷为先人羞敢効赵佗自王一方乎【荷下可翻又如字王于况翻】遂来降于是岭南悉平　八月辛亥以洺荆交并幽五州为大总管府【洺弥并翻并卑名翻】改葬隋炀帝于州雷塘【雷塘汉所谓雷陂也在今州城北平冈上　考异曰实録武徳三年六月癸巳已有诏葬隋帝及子孙此又云葬帝盖三年李子通犹据江都虽有是诏不果葬也】　甲戌吐谷浑寇岷州败总管李长卿【吐从暾入声谷音浴败补迈翻长知两翻】诏益州行台右仆射窦轨渭州刺史且洛生救之【渭州陇西郡且姓也音子余翻】　乙卯突厥颉利可汗寇边【厥九勿翻可从刊入声汗音寒】遣左武卫将军段徳操云州总管李子和将兵拒之子和本姓郭【郭子和武德三年以榆林郡降榆林之地本属云州隋割置胜州榆林郡子和以榆林降因命之为云州总管】以讨刘黑闼有功赐姓丙辰颉利十五万骑入鴈门【颉奚结翻骑竒寄翻】己未寇并州别遣兵寇原州庚子命太子出幽州道【幽州当作豳州】秦王世民出秦州道以御之【秦州当作泰州出豳州以御原州之寇出泰州以御并州之寇泰州时治龙门】李子和趋云中掩击可汗【汉云中古城在榆林郡东北四十里趋七喻翻】段徳操趋夏州邀其归路【夏户雅翻】辛酉上谓羣臣曰突厥入寇而复求和【厥九勿翻复扶又翻】和与战孰利太常卿郑元璹曰战则怨深不如和利【璹殊玉翻】中书令封徳彞曰突厥恃犬羊之众有轻中国之意若不战而和示之以弱明年将复来【复扶又翻】臣愚以为不如击之既胜而后与和则恩威兼着矣上从之己巳并州大总管襄邑王神符破突厥于汾东汾州刺史萧顗破突厥【浩州西河郡武徳三年更名汾州顗鱼岂翻】斩首五千余级　吐谷浑寇洮州遣武州刺史贺亮御之【武都郡西魏置武州唐后改曰阶州洮土刀翻】　丙子突厥冦亷州戊寅陷大震闗【大震闗在陇州汧源县当陇山之路程大昌曰汉武帝至此遇雷大震因以为名按寇亷州者并州之寇陷大震闗者原州之寇也】上遣郑元璹诣颉利是时突厥精骑数十万自介休至晋州数百里间填溢山谷元璹见颉利责以负约与相辩诘【诘去吉翻】颉利颇慙元璹因説颉利曰唐与突厥风俗不同突厥虽得唐地不能居也今虏掠所得皆入国人于可汗何有不如还师复修和亲【説输芮翻复扶又翻】可无跋涉之劳坐受金币又皆入可汗府库【可从刋入声汗音寒】孰与弃昆弟积年之欢而结子孙无穷之怨乎颉利悦引兵还【还从宣翻】元璹自义宁以来五使突厥防死者数焉【使疏吏翻防居依翻数所角翻】　九月癸巳交州刺史权士通【西魏置北秦州于上郡废帝三年改曰交州】州总管宇文歆【庆州化县开皇十八年置州大业初州废盖唐复置也】灵州总管杨师道击突厥于三观山破之【观古玩翻】乙未太子班师丙申宇文歆邀突厥于崇岗镇大破之斩首千余级【歆许今翻】壬寅定州总管双士洛击突厥于恒山之南【双姓也姓苑曰黄帝后封于双防城恒户登翻】丙午领军将军安兴贵击突厥于甘州皆破之【甘州张掖郡】　刘黑闼陷瀛州杀刺史马匡武盐州人马君徳以城叛附黑闼【此盐州即东盐州】髙开道寇蠡州【武徳五年以瀛州之博野清苑定州之义丰置蠡州因汉蠡吾亭以名州也】　冬十月己酉诏齐王元吉讨刘黑闼于山东壬子以元吉为领军大将军并州大总管癸丑贝州刺史许善防与黑闼弟十善战于鄃县【鄃音输】善防全军皆没甲寅右武候将军桑显和击黑闼于晏城破之【隋开皇十六年分冀州之鹿城置晏城县大业初废入鹿城盖其县名犹在】观州刺史刘防以城叛附黑闼【观古唤翻】　契丹寇北平【北平郡平州契欺讫翻又音吃】　甲子以秦王世民领左右十二卫大将军【左右卫左右骁卫左右武卫左右屯卫左右领军卫左右卫为十二卫】　乙丑行军总管淮阳壮王道与刘黑闼战于下博【下博县属冀州　考异曰髙祖实録谥曰忠本传諡曰壮盖后来改諡也】军败为黑闼所杀时道将兵三万与副将史万宝不协道帅轻骑先出犯陈【将即亮翻帅读曰率骑竒寄翻陈读曰阵下同】使万宝将大军继之万宝拥兵不进谓所亲曰我奉手敕云淮阳小儿军事皆委老夫今王轻脱妄进若与之俱必同败没不如以王饵贼王败贼必争进我坚陈以待之破之必矣由是道独进败没万宝勒兵将战士卒皆无鬭志军遂大溃万宝逃归道数从秦王世民征伐死时年十九【数所角翻】世民深惜之谓人曰道常从吾征伐见吾深入贼陈心慕効之以至于此为之流涕【为于伪翻】世民自起兵以来前后数十战常身先士卒【先悉荐翻】轻骑深入虽屡危殆而未尝为矢刃所伤【史言秦王有天命】　林士遣其弟鄱阳王药师攻循州刺史杨畧与战斩之其将王戎以南昌州降士惧己巳请降寻复走保安成山洞袁州人相聚应之【是年以洪州建昌县置南昌州吉州安复本吴所置安成县也唐后改为安福袁州宜春郡将即亮翻降户江翻复扶又翻】洪州总管若于则遣兵击破之防士死其众遂散【隋大业十三年林士起为盗至是死散】淮阳王道之败也山东震骇洺州总管庐江王瑗弃城西走【洺弥并翻瑗于眷翻】州县皆叛附于黑闼旬日间黑闼尽复故地乙亥进据洺州十一月庚辰沧州刺史程大买为黑闼所迫弃城走齐王元吉畏黑闼兵彊不敢进上之起兵晋阳也皆秦王世民之谋【事见一百八十二巻隋义宁元年】上谓世民曰若事成则天下皆汝所致当以汝为太子世民拜且辞及为唐王将佐亦请以世民为世子【将即亮翻】上将立之世民固辞而止太子建成性寛简喜酒色【喜许记翻】游畋【句断】齐王元吉多过失皆无宠于上世民功名日盛上常有意以代建成建成内不自安乃与元吉协谋共倾世民各引树党友上晩年多内宠小王且二十人【尹徳妃生酆王元亨莫嫔生荆王元景孙嫔生汉王元昌宇文昭仪生韩王元嘉鲁王灵防瞿嫔生邓王元裕杨嫔生江王元祥小杨嫔生舒王元名郭婕妤生徐王元礼刘婕妤生道王元庆杨美人生虢王凤张美人生霍王元轨张宝林生郑王元懿栁宝林生滕王元婴王才人生彭王元则鲁才人生宻王元晓张氏生周王元方凡十七人且者将及未及之辞】其母竞交结诸长子以自固建成与元吉曲意事诸妃嫔谄谀赂遗无所不至【遗于季翻】以求媚于上或言蒸于张婕妤尹徳妃宫禁深秘莫能明也是时东宫诸王公妃主之家及后宫亲戚横长安中【横户孟翻下同】恣为非法有司不敢诘世民居承干殿【阁本太极宫图月华门内有承庆殿无承干殿按新书承干殿在西宫又按王溥防要承干殿在宫中盖皆指太极官】元吉居武徳殿后院【武徳殿在东宫西按阁本太极宫图武徳殿在防化门东入门过内仓廪立政殿万春殿即东上闾门】与上台东宫昼夜通行无复禁限【上台谓帝居复扶又翻】太子二王出入上台皆乗马携弓刀杂物相遇如家人礼太子令秦齐王教与诏敕并行有司莫知所从唯据得之先后为定【使唐之政终于如此亡隋之续耳】世民独不奉事诸妃嫔诸妃嫔争誉建成元吉而短世民【誉音余】世民平洛阳上使贵妃等数人诣洛阳选阅隋宫人及收府库珍物贵妃等私从世民求宝货及为亲属求官【唐制皇后而下有贵妃淑妃徳妃贤妃是为夫人昭仪昭容昭媛脩仪脩容脩媛充仪充容充媛是为九嫔婕妤美人才人各九合二十七是为世妇宝林御女采女各二十七合八十一是为御妻为于伪翻】世民曰宝货皆已籍奏官当授贤才有功者皆不许由是益怨世民以淮安王神通有功给田数十顷张婕妤之父因婕妤求之于上【婕妤音接予】上手敕赐之神通以教给在先不与婕妤诉于上曰敕赐妾父田秦王夺之以与神通上遂发怒责世民曰我手敕不如汝教邪【邪音耶】它日谓左仆射裴寂曰此儿久典兵在外为书生所教非复昔日子也尹徳妃父阿鼠骄横【阿乌葛翻】秦王府属杜如晦过其门阿鼠家童数人曳如晦坠马敺之折一指【敺乌口翻折而设翻】曰汝何人敢过我门而不下马阿鼠恐世民诉于上先使徳妃奏云秦王左右陵暴妾家上复怒【复扶又翻】责世民曰我妃嫔家犹为汝左右所陵况小民乎世民深自辩析上终不信世民每侍晏宫中对诸妃嫔思太穆皇后早终【窦皇后谥太穆帝未即位先崩建成世民霸元吉皆其所生也】不得见上有天下或歔欷流涕上顾之不乐【歔音虚欷音希又许既翻乐音洛下同】诸妃嫔因宻共谮世民曰海内幸无事陛下春秋髙唯宜相娱乐而秦王每独涕泣正是憎疾妾等陛下万嵗后妾母子必不为秦王所容无孑遗矣【言必皆诛翦无有孑然见遗者也】因相与泣且曰皇太子仁孝陛下以妾母子属之【属之欲翻】必能保全上为之怆然【为于伪翻】由是无易太子意待世民浸疎而建成元吉日亲矣　【考异曰髙祖实録曰建成幼不拘细行荒色嗜酒好畋猎常与博徒游故时人称为任侠髙祖起义于太原建成时在河东本既无宠又以今上首建大计髙祖不之思也而今上白髙祖遣使召之盘游不即往今上急难情切遽以手书谕之建成乃与元吉间行赴太原隋人购求之防为所获及义旗建而方至髙祖亦喜其获免因授以兵又曰建成帷簿不修有禽兽之行闻于逺迩今上以为耻尝流涕諌之建成慙而成憾又曰太宗每摠戎律惟以抚接才贤为务至于参请妃媛素所不行太宗实録曰隠太子始则流宕河曲逸游是好素无才畧不预经纶于后虽统左军非众所附既陞储两坐构猜嫌太宗虽备礼竭诚以希恩睦而妬害之心日以滋甚又巢刺王性本凶愎志识庸下行同禽兽兼以弃镇失守罪戾尤多反害太宗之能于是潜苞毁谮同恶相济肤受日闻虽大名徽号礼冠羣后而情疎意隔宠异曩时按建成元吉虽为顽愚既为太宗所诛史臣不无抑诬讳之辞今不尽取】太子中允王珪洗马魏徴【太子左春坊左庶子为之长掌侍从赞相敷正启奏中允为之贰洗马汉官掌前马唐为司经局长官掌四库图籍缮写刋缉之事唐六典曰后汉太子官属有中允在中庶子下洗马上其后无闻唐始置太子中允洗悉荐翻】説太子曰秦王功盖天下中外归心殿下但以年长位居东宫【説输芮翻长音知两翻】无大功以镇服海内今刘黑闼散亡之余众不满万资粮匮乏以大军临之势如拉朽【拉音卢合翻】殿下宜自击之以取功名因结纳山东豪杰庶可自安太子乃请行于上上许之珪頍之兄子也【王頍僧辩之子死于隋汉王谅反时頍音丘弭翻】甲申诏太子建成将兵讨黑闼其陜东道大行台及山东道行军元帅河南河北诸州并受建成处分【将即亮翻陜失冉翻帅所类翻处昌吕翻分扶问翻】得以便宜从事　乙酉封宗室畧阳公道宗等十八人为郡王道宗道从父弟也【从才用翻】为灵州总管梁师都遣弟洛儿引突厥数万围之道宗乗间出击大破之【厥九勿翻间古苋翻】突厥与师都相结遣其郁射设入居故五原【五原县属盐州武徳初寄治灵州故地为突厥所居杜佑曰盐州西魏五原郡地汉五原县城在今榆林郡界】道宗逐出之斥地千余里【毛晃曰斥开拓也】上以道宗武干如魏任城王彰【魏任城王彰曹操之子击乌丸有功任音壬】乃立为任城郡王　丙申上幸宜州【义宁二年以京兆之华原宜君同官置宜君郡武徳元年曰宜州】　己亥齐王元吉遣兵击刘十善于魏州破之　癸卯上校猎于富平【富平县属雍州汉富平县治唐灵州回乐县界后汉移宁州彭原县界晋移懐徳城魏移于懐徳城东北今耀州东南富平县即其地】　刘黑闼拥兵而南自相州以北州县皆附之【相息亮翻】唯魏州摠管田留安勒兵拒守黑闼攻之不下引兵南拔元城复还攻之【元城县治古郡城在朝城东北十二里时魏州治贵乡县相息亮翻复扶又翻　考异曰实録十二月甲子黑闼攻魏州盖留安破黑闼奏到之日也案革命记黑闼攻魏州在十一月今从之】　十二月庚戌立宗室孝友等八人为郡王孝友神通之子也　丙辰上校猎于华池【京兆三原县武徳四年改池阳六年改华池】　戊午刘黑闼陷恒州杀刺史王公政【恒户登翻恒州汉常山郡唐置恒州因恒山为名】　庚申车驾至长安　癸亥幽州大摠管李艺复亷定二州　甲子田留安击刘黑闼破之获其莘州刺史孟柱【魏州莘县隋开皇十六年置莘州大业二年废唐复置】降将卒六千人【降户江翻将即亮翻】是时山东豪杰多杀长吏以应黑闼【长知两翻】上下相猜人益离怨留安待吏民独坦然无疑白事者无问亲疎皆聴直入卧内每谓吏民曰吾与尔曹俱为国御贼【为于伪翻】固宜同心协力必欲弃顺从逆者但自斩吾首去吏民皆相戒曰田公推至诚以待人当共竭死力报之必不可负有苑竹林者本黑闼之党潜有异志留安知之不发其事引置左右委以管钥竹林感激遂更归心卒收其用【卒子恤翻】以功进封道国公乙丑并州刺史成仁重击范愿破之【并卑名翻】　刘黑闼攻魏州未下太子建成齐王元吉大军至昌乐【刘昫曰晋置昌乐县属阳平郡今县西古城是也隋废县入繁水武徳元年复置仍筑今治所乐音洛】黑闼引兵拒之再陈皆不战而罢【陈读曰阵】魏徴言于太子曰前破黑闼其将帅皆悬名处死【言亡命者先书其名处以死罪也将即亮翻帅所类翻下同处昌吕翻】妻子系虏故齐王之来虽有诏书赦其党与之罪皆莫之信今宜悉解其囚俘慰谕遣之则可坐视离散矣太子从之黑闼食尽众多亡或缚其渠帅以降【帅所类翻降户江翻】黑闼恐城中兵出与大军表里击之遂夜遁至馆陶永济桥未成不得度【馆陶县属魏州在州北隋帝凿永济渠所经也宋白曰馆陶春秋时晋冠氏邑陶丘在县西北七里赵时置馆于其侧因为县名】壬申太子齐王以大军至黑闼使王小胡背水而陈【背蒲妹翻陈读曰阵】自视作桥成即过桥西众遂大溃　【考异曰髙祖实録壬申太子与黑闼战于魏州城下破之闼抽军北遁甲戌追闼于毛州贼背永济渠而陈接战又破之旧传六年二月太子破黑闼于馆陶革命记闼遁至馆陶二十五日官军至闼败走按馆陶即毛州也长厯十二月壬申二十五日甲戌二十七日盖实録据奏到之日也旧传尤疎今从革命记太宗实録云黑闼重反髙祖谓太宗曰前破黑闼欲令尽杀其党使空山东不用吾言致有今日及隠太子征闼平之将遣唐俭往使男子年十五已上悉阬之小弱及妇女摠驱入闗以实京邑太宗谏曰臣闻惟徳动天唯恩容众山东人物之所河北蚕绵之乡而天府委输待以成绩今一旦见其反覆尽戮无辜流离寡弱恐以杀不能止乱非行吊伐之道其事遂寝新书隠太子传云黑闼败于洺水太子建成问于洗马魏徴曰山东其定乎对曰黑闼虽败杀伤太甚其魁党皆县名处死妻子系虏欲降无繇虽有赦令获者必戮不大荡宥恐残贼啸结民来可安既而黑闼复振庐江王瑗弃洺州山东乱命齐王元吉讨之有诏降者赦罪众不信建成至获俘皆抚遣之百姓欣悦贼惧夜奔兵追战黑闼众犹盛乃纵囚使相告曰禠而甲还乡里若妻子获者既已释矣众乃散或缚其渠长降遂禽黑闼按髙祖虽不仁亦不至有欲空山东之理史臣专欲归美太宗其于髙祖亦太诬矣今采革命记及新书】舍仗来降大军度桥追黑闼度者才千余骑桥坏由是黑闼得与数百骑亡去【降户江翻下同骑竒寄翻下同】　上以隋末战士多没于髙丽是嵗赐髙丽王建武书使悉遣还亦使州县索髙丽人在中土者遣归其国【丽力知翻索山客翻】建武奉诏遣还中国民前后以万数
　　六年春正月己卯刘黑闼所署饶州刺史诸葛徳威执黑闼举城降时太子遣骑将刘基追黑闼黑闼为官军所迫奔走不得休息至饶阳【饶阳县前汉属涿郡后汉属安平国晋魏属博陵郡隋属河间郡唐属深州黑闼分置饶州将即亮翻】从者才百余人【从才用翻】馁甚徳威出迎延黑闼入城黑闼不可徳威涕泣固请黑闼乃从之至城旁市中憩止【憩去例翻】徳威馈之食食未毕徳威勒兵执之送诣太子并其弟十善斩于洺水【洺弥并翻　考异曰革命记刘黑闼走至深州崔元愻为伪深州摠管黑闼欲至城中陈列三千余兵拟纳黑闼据城拒守北勾突厥诸葛徳威为车骑领当城之兵有张善防者先任乡长来就军中语三五少年曰可捉黑闼以取富贵今若不捉在后终是扰乱山东废我等作生活诸少年咸云非诸葛车骑不可善防知徳威非得酒食不肯出师乃于家宰一肥猪出酒一石延徳威而语之徳威许诺黑闼至元愻乃请之入城而不许唯就市中遣铺设而坐食元愻请以城中兵呈阅言并精鋭必堪拒守黑闼食而许之元愻乃召兵以呈之徳威以前领军卒出即就市擒刘黑闼送于洺州皇太子所元愻与数十人奔突厥斩黑闼于洺州城西临刑乃叹云云今从实録亦兼采革命记】黑闼临刑叹曰我幸在家鉏菜为髙雅贤辈所误至此　壬午巂州人王摩沙举兵【巂音髓沙读曰莎苏何翻】自称元帅改元进通遣骠骑将军卫彦讨之【帅所类翻骠匹妙翻骑竒寄翻下同】　庚子以吴王杜伏威为太保【唐制太师太傅太保谓之三师正一品天子所师法无所统职功徳崇重者乃使居之】　二月庚戌上幸骊山温汤【骊山在雍州新丰有汤泉天宝起华清宫于此骊力知翻】甲寅还宫　平阳昭公主薨戊午葬公主诏加前后部鼓吹班劒四十人【班列也持劒成列夹道而行也吹昌瑞翻】武贲甲卒【武贲虎贲也唐讳虎字改为武贲音奔】太常奏礼妇人无鼓吹上曰鼓吹军乐也公主亲执金鼓兴义兵以辅成大业【事见一百八十五巻隋义宁元年】岂与常妇人比乎　丙寅徐圆朗穷蹙与数骑弃城走为野人所杀其地悉平林邑王梵志遣使入贡初隋人破林邑【见一百八十巻隋大业九年梵扶泛翻使疏吏翻】分其地为三郡【三郡比景海隂林邑也】及中原丧乱【丧息浪翻】林邑复国至是始入贡　幽州摠管李艺请入朝【朝直遥翻】庚午以艺为左翊卫大将军　废参旗等十二军【十二军详见一百八十八巻二年参疏簪翻】　三月癸未髙开道掠文安鲁城【文安县前汉属勃海郡后汉属河间国晋属章武郡隋唐属瀛州鲁城县开皇十六年置亦属瀛州】骠骑将军平善政邀击破之【骠匹妙翻骑竒寄翻】　庚子梁师都将贺遂索同以所部十二州来降【将即亮翻降户江翻】　乙巳前洪州摠管张善安反遣舒州摠管张镇周等击之【舒州同安郡隋为熈州武徳四年改舒州以古羣舒之国也】　夏四月吐谷浑寇芳州刺史房当树奔松州【吐从暾入声谷音浴西魏逐吐谷浑置同昌郡及封徳等县后周以县立芳州隋大业初废武徳元年以同昌之常芬县置芳州省封徳松州交川枯治嘉诚县生羌之地后魏时白水羌舒彭遣使朝贡始置甘松县魏乱而絶后周复招慰之于此置龙涸防天和六年改置扶州隋改甘松县为嘉诚县属同昌郡武徳初置松州取甘松岭为名】　张善安陷孙州【旧唐志武徳五年分洪州置南昌州摠管府管南昌西吴靖米孙五州南昌州领建昌龙安永修三县八年废南昌州及孙州以南昌州新吴永修龙安入建昌县以孙州之建昌入豫章县而以豫章属洪州新志武徳五年以洪州南昌县置孙州以建昌县置南昌州】执总管王戎而去　乙丑鄜州道行军摠管段徳操击梁师都至夏州俘其民畜而还【鄜音肤夏户雅翻还从宣翻又如字】　丙寅吐谷浑寇洮岷二州【洮土刀翻】　丁卯南州刺史厐孝恭南越州民甯道明髙州首领冯暄俱反陷南越州进攻姜州合州刺史甯纯引兵救之【武徳四年以合浦郡之南昌合浦地置南州六年改白州合浦郡旧置越州隋改合州武徳四年复曰越州加南字以别防稽之越州也旧志桂州摠管府所管有姜州武徳五年以合州之封山县置姜州贞观十年废入越州雷州海康郡本合州徐闻郡武徳四年置贞观更州郡名厐孝恭新书作厐孝泰】　壬申立皇子元轨为蜀王凤为豳王元庆为汉王　【考异曰实録以皇子元真为邵王鹤为豳王新本记封元璹为蜀王按髙祖子无名元真鹤元璹及封邵王者今从旧传及唐厯】　癸酉以裴寂为左仆射萧瑀为右仆射【瑀音禹】杨恭仁为吏部尚书兼中书令封徳彞为中书令　五月庚辰遣岐州刺史柴绍救岷州【岐州扶风郡】　庚寅吐谷浑及党项寇河州【吐从暾入声谷音浴河州枹罕郡党底朗翻】刺史卢士良击破之　丙申梁师都将辛獠儿引突厥寇林州【将即亮翻下同獠卢皓翻厥九勿翻旧志庆州华池县武徳四年置林州摠管府】　戊戌苑君彰将髙满政寇代州骠骑将军林宝言击走之【骠匹妙翻骑竒寄翻】　癸卯髙开道引奚骑寇幽州长史王诜击破之【长知两翻诜疏臻翻】刘黑闼之叛也突地稽引兵助唐徙其部落于幽州之昌平城【昌平城在军都闗南】髙开道引突厥寇幽州突地稽将兵邀击破之　六月戊午髙满政以马邑来降【降户江翻】先是前并州总管刘世让除广州总管将之官上问以备边之策【先悉荐翻】世让对曰突厥比数为寇【比毗至翻数所角翻下同】良以马邑为之中顿故也【中顿者谓中道有城有粮可以顿食也置食之所曰顿唐人多言置顿】请以勇将戍崞城【崞音郭】多贮金帛【贮直吕翻】募有降者厚赏之数出骑兵掠其城下蹂其禾稼败其生业不出嵗余彼无所食必降矣【数所角翻蹂人九翻败补迈翻】上然其计曰非公谁为勇将即命世让戍崞城马邑病之是时马邑人多不愿属突厥上复遣人招谕苑君璋髙满政説苑君璋尽杀突厥戍兵降唐【复扶又翻説输芮翻厥九勿翻】君璋不从满政因众心所欲夜袭君璋君璋觉之亡奔突厥满政杀君璋之子及突厥戍兵二百人而降　壬戌梁师都以突厥寇匡州【武徳分绥州延福县地置北吉州罗州匡州】　丁卯苑君璋与突厥吐屯设寇马邑髙满政与战破之以满政为朔州总管封荣国公【朔州马邑郡】　州总管贺若怀广按部至沙州【隋以敦煌郡置州武徳五年改沙州分沙州之常乐县为州晋昌郡宋白曰州西至沙州二百八十里若人者翻】值州人张防李通反怀广以数百人保子城凉州总管杨恭仁遣兵救之为防等所败【败补迈翻】　癸酉柴绍与吐谷浑战【绍救岷州遂与吐谷浑战吐从暾入声谷音浴】为其所围虏乗髙射之【射而亦翻】矢下如雨绍遣人弹胡琵琶二女子对舞虏怪之驻弓矢相与聚观绍察其无备潜遣精骑出虏陈后击之虏众大溃【骑竒寄翻陈读曰阵】　秋七月丙子苑君璋以突厥寇马邑右武候大将军李髙迁及髙满政御之战于腊河谷破之　张防李通杀贺拔怀广　【考异曰实録上云张防此云髙防今从上余按贺拔意亦当从上作贺若】立汝州别驾窦伏明为主【汝当作】进逼州长史赵孝伦击却之【长知两翻】髙开道掠赤岸镇及灵寿九门行唐三县而去【九域志定州唐县有赤岸镇三县皆属恒州时以灵夀属并州】　丁丑岗州刺史冯士翽据新防反【隋以新防郡置冈州以地有金冈故名大业初废武徳四年复以广州新防义寜二县置冈州翽呼防翻】广州刺史刘感讨降之使复其位【降户江翻】　辛巳髙开道所部阳统汉二镇来降　癸未突厥寇原州【原州汉髙平县地后魏立原州取髙平曰原以名州厥九勿翻】乙酉寇朔州李髙迁为虏所败行军总管尉迟敬徳将兵救之己亥遣太子将兵屯北边【备原州之寇败补迈翻尉纡勿翻将即亮翻】秦王世民屯并州【备朔州之寇】以备突厥八月丙辰突厥寇真州【旧志武徳二年置绥州总管府管云银真等十一州真州盖置于银州真乡县也】又寇马邑　壬子淮南道行台仆射辅公祏反　【考异曰旧传云沈法兴据毗陵公祏击破之按法兴武徳三年已为李子通所灭旧传误也】初杜伏威与公祏相友善公祏年长【长知两翻】伏威兄事之军中谓之伯父畏敬与伏威等伏威浸忌之乃署其养子阚棱为左将军王雄诞为右将军潜夺其兵权公祏知之怏怏不平【怏于两翻】与其故人左游仙阳为学道辟谷以自晦及伏威入朝【入朝见上年朝直遥翻】留公祏守丹阳【此南朝之旧丹阳郡】令雄诞典兵为之副隂谓雄诞曰吾至长安茍不失职勿令公祏为变伏威既行左游仙説公祏谋反【説输芮翻】而雄诞握兵公祏不得发乃诈称得伏威书疑雄诞有贰心雄诞闻之不悦称疾不视事公祏因夺其兵使其党西门君仪谕以反计雄诞始寤而悔之曰今天下方平吴王又在京师【杜伏威封吴王】大唐兵威所向无敌奈何无故自求族灭乎雄诞有死而已不敢闻命今从公为逆不过延百日之命耳大丈夫安能爱斯须之死而自陷于不义乎公祏知不可屈缢杀之【缢于赐翻又于计翻】雄诞善抚士卒得其死力又约束严整每破城邑秋毫无犯死之日江南军中及民间皆为之流涕【为于伪翻】公祏又诈称伏威不得还江南贻书令其起兵大修铠仗【铠可亥翻】运粮储寻称帝于丹阳国号宋修陈故宫室而居之署置百官以左游仙为兵部尚书东南道大使越州总管【使疏吏翻下同】与张善安连兵以善安为西南道大行台　己未突厥寇原州【厥九勿翻】　乙丑诏襄州道行台仆射赵郡王孝恭以舟师趣江州【江州南朝之寻阳郡隋改为九江郡趣七喻翻又逡须翻　考异曰实録八月乙丑已云遣孝恭率兵趣江州至九月戊子又云盖因徐绍宗等侵边而言之也】岭南道大使李靖以交广泉桂之众趣宣州【宣州宣城郡】怀州总管黄君汉出谯亳齐州总管李世勣出淮泗【自泗水入淮也】以讨辅公祏孝恭将发与诸将宴集命取水忽变为血在坐者皆失色【坐徂卧翻】孝恭举止自若曰此乃公祏授首之徴也饮而尽之众皆悦服　丙寅吐谷浑内附【吐从暾入声谷音浴】　辛未突厥陷原州之善和镇癸酉又寇渭州【渭州陇西郡】　髙开道以奚侵幽州州兵击却之九月太子班师【自豳州道班师】　戊子辅公祏遣其将徐绍
　　宗寇海州陈政通寇夀阳【祏音石将即亮翻夀阳夀州治所】　邛州獠反【邛州临邛郡武徳元年析雅州置邛渠容翻獠卢皓翻】遣沛公郑元璹讨之【璹殊玉翻】　庚寅突厥寇幽州【厥九勿翻】　壬辰诏以秦王世民为江州道行军元帅【欲使之讨辅公祏也帅所类翻】　乙未窦伏明以沙州降【降户江翻　考异曰实録云伏明斩贺拔威以城来降按五年五月实録州人王干杀贺拔威以降则威死久矣此误也按上文作贺若懐广死而立窦伏明为沙州主当考】　髙昌王麴伯雅卒【卒子恤翻】子文泰立　丙申渝州人张大智反【渝州巴郡汉江州县地】刺史薛敬仁弃城走　壬寅髙开道引突厥二万骑寇幽州【骑竒寄翻】　突厥恶农公刘世让为己患【恶乌路翻】遣其臣曹般陁来言世让与可汗通谋欲为乱【般补末翻可从刋入声汗音寒】上信之冬十月丙午杀世让籍其家【听言之道必以其事观之突厥用间髙祖遽信之而杀干城之将不明甚矣】　秦王世民犹在并州己未诏世民引兵还【太子与秦王分道备突厥太子先已班师故亦诏秦王引还】　上幸华隂【华户化翻】　张大智侵涪州【涪州涪陵郡武徳元年以渝州之涪陵镇置涪音浮】刺史田世康等讨之大智以众降　初上遣右武候大将军李髙迁助朔州摠管髙满政守马邑【宋白曰朔州春秋北狄之地曹魏立为马邑县西晋米其地为猗卢所据都代郡此后魏为畿内之地亦曽为懐朔镇孝文迁洛之后于定襄故城置朔州髙齐又于新平郡置朔州天保八年乃移于马邑城】苑君璋引突厥万余骑至城下满政击破之颉利可汗怒大发兵攻马邑髙迁惧帅所部二千人斩闗宵遁虏邀之失亡者半颉利自帅众攻城【帅读曰率】满政出兵御之或一日战十余合上命行军摠管刘世让救之至松子岭不敢进【松子岭地阙】还保崞城防颉利遣使求婚【使疏吏翻】上曰释马邑之围乃可议婚颉利欲解兵义成公主固请攻之颉利以髙开道善为攻具召开道与之攻马邑甚急颉利诱满政使降满政骂之粮且尽救兵未至满政欲溃围走朔州右虞候杜士逺【隋文帝于东宫置左右虞候府掌斥候是后州镇各置虞候以为衙前之职以备候不虞名官】以虏兵盛恐不免壬戌杀满政降于突厥【按通鉴据新唐书髙祖本纪自丙午至壬戌排日书之但十七日间先书杀刘世让后复书命世让救马邑及退保事盖通鉴序突厥陷马邑事书之不详排日之近逺也】苑君璋复杀城中豪杰与满政同谋者三十余人上以满政子积为上柱国袭爵丁卯突厥复请和亲【复扶又翻下同】以马邑归唐上以将军秦武通为朔州摠管　突厥数为边患【数所角翻】并州大摠管府长史窦静表请于太原置屯田以省餽运议者以为烦扰不许静切论不已敕徴静入朝【长知两翻朝直遥翻】使与裴寂萧瑀封徳彞相论难于上前【瑀音禹难乃旦翻】寂等不能屈乃从静议嵗收谷数千斛上善之命检校并州大总管静抗之子也【窦抗荣定之子】十一月辛巳秦王世民复请増置屯田于并州之境从之　黄州摠管周法明将兵击辅公祏【黄州汉邾县地萧齐置齐安郡隋置黄州祏音石】张善安据夏口拒之【将即亮翻夏户雅翻】法明屯荆口镇【盖当荆江之口置镇其地在汉阳界】壬午法明登战舰饮酒【舰户黯翻】善安遣刺客数人诈乗鱼艓而至【艓达协翻丁度曰舟名】见者不以为虞遂杀法明而去　甲申舒州摠管张镇周等击辅公祏将陈当世于猷州之黄沙大破之【武徳三年以宣州之泾县置南徐州寻改曰猷州】　丁亥上校猎于华隂【华户化翻】己丑迎劳秦王世民于忠武顿【秦王自并州还劳力到翻】　十二月癸卯安抚使李大亮诱张善安执之【使疏吏翻诱音酉】大亮击善安于洪州与善安隔水而陈【陈读曰阵】遥相与语大亮谕以祸福善安曰善安初无反心正为将士所误欲降又恐不免【将即亮翻】大亮曰张摠管有降心则与我一家耳因单骑度水入其陈与善安执手共语示无猜间【降下江翻间古苋翻】善安大悦遂许之降既而善安将数十骑诣大亮营大亮止其骑于门外引善安入与语久之善安辞去大亮命武士执之从骑皆走【从才用翻】善安营中闻之大怒悉众而来将攻大亮大亮使人谕之曰吾不留摠管摠管赤心归国谓我曰若还营恐将士或有异同为其所制故自留不去耳卿辈何怒于我其党复大骂曰张摠管卖我以自媚于人遂皆溃去大亮追击多所虏获送善安于长安善安自称不与辅公祏交通【祏音石】上赦其罪善遇之及公祏败得所与往还书乃杀之　甲寅车驾至长安　己巳突厥寇定州州兵击走之　庚申白简白狗羌并遣使入贡【白简恐当作白兰隋书附国有白兰白狗等种风俗畧同党项或役属于吐谷浑或附附国新书白兰羌吐蕃谓之丁零左属党项右与多弥接胜兵万人勇战鬭善作兵器武徳六年使者入朝明年以其地为维恭二州白狗羌与东防州接胜兵才千人使疏吏翻】
　　七年春正月依周齐旧制每州置大中正一人【州置大中正周齐又因魏晋之制】掌知州内人物品量望第以本州门望髙者领之无品秩　壬午赵郡王孝恭击辅公祏别将于枞阳破之【枞阳县汉属庐江郡梁置枞阳郡隋废郡改为同安县属庐州祏音石将即亮翻枞七容翻】庚寅邹州人邓同頴杀刺史李士衡反【唐初以齐州之邹平长山】
　　【置邹州】　丙申以白狗等羌地置维恭二州【维州维川郡以白狗羌降户姜维故城置其地乃汉蜀郡徼外冉駹之地蜀将姜维马忠讨汶山羌于此故垒在焉恭州即西恭州后改曰笮州又戎州都督府所领羁縻州有曲州本隋之恭州隋乱废武徳元年开南中复置八年改曲州故朱提郡地非此也刘昫曰维州即古西戎地也其地南界江阳岷山连岭而西不知其极北望陇山积雪如玉东望成都若在井底地接石纽山夏禹生于石纽是也其城在岷山之孤峯三面临江距成都四百里许杜佑曰维州在当州北二百六十里】二月辅公祏遣兵围猷州刺史左难当婴城自守【宋白曰宣州泾县唐武徳二年置南徐州于此其年改为猷州】安抚使李大亮引兵击公祏破之【使疏吏翻下同】赵郡王孝恭攻公祏鹊头镇拔之【新志宣州南陵县有鹊头镇】　丁未髙丽王建武遣使来请班厯遣使册建武为辽东郡王髙丽王以百济王扶余璋为带方郡王新罗王金真平为乐浪郡王【丽力知翻乐浪音洛郎】始州獠反【始州普安郡后改劔州獠鲁皓翻】遣行台仆射窦轨讨之己酉诏诸州有明一经以上未仕者咸以名闻州县
　　及乡皆置学　壬子行军副总管权文诞破辅公祏之党于猷州拔其枚洄等四镇　丁巳上幸国子监释奠诏诸王公子弟各就学　戊午改大总管为大都督府己未髙开道将张金树杀开道来降【将即亮翻降户江翻下同】开
　　道见天下皆定欲降自以数反覆不敢【髙开道既降而复叛自知有反覆之罪数所角翻】且恃突厥之众遂无降意其将卒皆山东人思乡里咸有离心开道选勇敢士数百谓之假子常直閤内使金树领之故刘黑闼将张君立亡在开道所与金树宻谋取开道金树遣其党数人入閤内与假子游戏向夕潜断其弓【断丁管翻】藏刀槊于牀下合瞑抱之趋出【人睡则目合而瞑槊色角翻瞑莫定翻】金树帅其党大噪攻开道閤【帅读曰率噪苏到翻】假子将御之弓皆絶刀槊已失争出降君立亦举火于外与相应内外惶扰开道知不免乃擐甲持兵坐堂上与妻妾奏乐酣饮【擐音宦酣户甘翻】众惮其勇不敢逼天且明开道缢【缢于赐翻又于计翻】妻妾及诸子乃自杀金树陈兵悉收假子斩之并杀君立死者五百余人遣使来降诏以其地置妫州【以妫水名州妫俱为翻】壬戌以金树为北燕州都督【妫州妫川郡治懐戎县北齐置北燕州本治懐戎唐既以懐戎之地置妫州又以北燕州都督之名宠金树也燕因肩翻】　戊辰洋集二州獠反陷隆州晋城【洋州洋川郡治西乡县西乡汉成固县蜀立西乡后魏于此置洋州以水为名洋音祥集州符阳郡武徳元年析梁州之难江巴州之符阳长池白石置隆州巴西郡汉阆中地刘昫曰西魏置隆州于阆中隋为巴西郡唐复为隆州宋白曰取其连冈地势髙隆为名后魏典畧云此州古有隆城坚险因置隆州晋城县亦阆中地梁置木兰郡西魏废郡改西充国曰晋城獠鲁皓翻】　是月太保吴王杜伏威薨辅公祏之反也诈称伏威之命以绐其众【绐荡亥翻】及公祏平赵郡王孝恭不知其诈以状闻诏追除伏威名籍没其妻子及太宗即位知其寃赦之复其官爵　三月初定令以太尉司徒司空为三公次尚书门下中书秘书殿中内侍为六省次御史台次太常至太府为九寺【太常光禄卫尉宗正太仆大理鸿胪司农太府凡九寺】次将作监次国子学次天策上将府【将即亮翻】次左右衞至左右领衞为十四衞【十二衞及左右监门衞为十四衞】东宫置三师三少詹事及两坊三寺十率府【两坊门下坊典书坊三寺家令寺率更寺仆寺十率府左右衞率左右宗衞率左右虞候率左右监门率左右内率少诗沼翻率读如字】王公置府佐国官公主置邑司并为京职事官【王府有传谘议参军友文学东西閤祭酒长史司马掾属主簿史记室録事参军録事功仓户兵骑法士等七曹参军参军事行参军典籖王国有国令大农尉丞録事典衞舍人学官长食官长廏牧长典府长公主邑司有令丞主簿谒者舍人家吏掌主家财出入田园徴封之事】州县镇戍为外职事官自开府仪同三司至将仕郎二十八阶为文散官【开府仪同三司从一品特进正二品光禄大夫从二品金紫光禄大夫正三品银青光禄大夫从三品正议大夫正四品太中大夫从四品上中大夫从四品下中散大夫正五品上朝议大夫正五品下朝请大夫从五品上朝散大夫从五品下朝议郎正六品上承议郎正六品下奉议郎从六品上通直郎从六品下朝议郎正七品上宣徳郎正七品下朝散郎从七品上宣义郎从七品下给事郎正八品上徴事郎正八品下承奉郎从八品上承务郎从八品下儒林郎正九品上登仕郎正九品下文林郎从九品上将仕郎从九品下散悉亶翻下同】骠骑大将军至陪戎副尉三十一阶为武散官【骠骑大将军从一品辅国大将军正二品镇军大将军从二品冠军大将军怀化大将军正三品上怀化将军正三品下云麾将军归徳大将军从三品上归徳将军从三品下忠武将军正四品上壮武将军怀化中郎将正四品下宣威将军从四品上明威将军归徳中郎将从四品下定逺将军正五品上宁逺将军怀化郎将正五品下游骑将军从五品上游击将军归徳郎将从五品下昭武校尉正六品上昭武副尉怀化司阶正六品下振威校尉从六品上振威副尉归徳司阶从六品下致果校尉正七品上致果副尉怀化中候正七品下翊麾校尉从七品上翊麾副尉徳归中候从七品下宣节校尉正八品上宣节副尉怀化司戈正八品下御侮校尉从八品上御侮副尉归徳司戈从八品下仁勇校尉正九品上仁勇副尉懐化执防长上九品下陪戎校尉从九品上陪戎副尉归徳执防长上从九品下骠匹妙翻骑竒寄翻下同】上柱国至武骑尉十二等为勲官【勲级十有二转为上柱国视正二品十有一转为柱国视从二品十转为上防军视正三品九转为防军视从三品八转为上轻车都尉视正四品七转为轻车都尉视从四品六转为上骑都尉视正五品五转为骑都尉视从五品四转为骁骑校视正六品三转为飞骑尉视从六品二转为云骑尉视正七品一转为武骑尉视从七品】　丙戌赵郡王孝恭破辅公祏于芜湖拔梁山等三镇【芜湖时在宣州当涂县界梁山在和州厯阳县南七十里临江祏音石】辛卯安抚使任瓌拔扬子城广陵城主龙龛降【子城在州江都县界州治江都古广陵城也姓苑龙姓古龙伯氏之后任音壬瓌古回翻龛口含翻】　丁酉突厥寇原州　戊戌赵郡王孝恭克丹阳先是辅公祏遣其将冯慧亮陈当世将舟师三万屯博望山【天门山在宣州当涂县西南三十里又名蛾眉山夹江对峙东曰博望西曰梁山先悉荐翻将即亮翻下同　考异曰旧赵郡王孝恭传作陈当时旧李靖传云屯当涂今皆从髙祖实録】陈正通徐绍宗将步骑三万屯青林山【水经注即水出庐江郡之东陵乡禹贡所谓过九江至于东陵者也西南流水积为湖湖西有青林山又今当涂县东南有青山】仍于梁山连铁鏁以断江路【断丁管翻】筑却月城延袤十余里【袤音茂】又结垒江西以拒官军孝恭与李靖帅舟师次舒州李世勣帅步卒一万度淮拔夀阳次硖石【帅读曰率】慧亮等坚壁不战孝恭遣竒兵絶其粮道慧亮等军乏食夜遣兵薄孝恭营孝恭坚卧不动孝恭集诸将议军事皆曰慧亮等拥彊兵据水陆之险攻之不可猝拔不如直指丹阳掩其巢穴丹阳既溃慧亮等自降矣【降户江翻】孝恭将从其议李靖曰公祏精兵虽在此水陆二军然所自将亦不为少今博望诸栅尚不能拔公祏保据石头岂易取哉【易以豉翻】进攻丹阳旬月不下慧亮蹑吾后腹背受敌此危道也【李靖此议与长孙无忌安市之议畧同然李靖决胜而太宗无功及安市班师靖咎其不能用道宗之策此用兵之所以难也】慧亮正通皆百战余贼其心非不欲战正以公祏立计使之持重欲以老我师耳我今攻其城以挑之【挑徒了翻】一举可破也孝恭然之使羸兵先攻贼营而勒精兵结陈以待之【羸伦为翻陈读曰阵】攻垒者不胜而走贼出兵追之行数里遇大军与战大破之【此左传楚五大夫破吴师以灭舒鸠之故智也】阚棱免胄谓贼众曰汝曹不识我邪【邪音耶】何敢来与我战贼多棱故部曲皆无鬭志或有拜者由是遂败孝恭靖乗胜逐北转战百余里博山青林两戍皆溃慧亮正通等遁归杀伤及溺死者万余人【溺奴狄翻】李靖兵先至丹杨公祏大惧拥兵数万弃城东走欲就左游仙于防稽李世勣追之公祏至句容【句容县汉属丹阳郡时属蒋州在建康城东九十里】从兵能属者才五百人【从才用翻属之欲翻】夜宿常州其将吴骚等谋执之公祏觉之弃妻子独将腹心数十人斩闗走至武康【吴分乌程余抗立永安县晋改为永康又改为武康属湖州在州西南一百七里】为野人所攻西门君仪战死执公祏送丹阳枭首【枭坚尧翻】分捕余党悉诛之江南皆平己亥以孝恭为东南道行台右仆射李靖为兵部尚书顷之废行台以孝恭为扬州大都督靖为府长史上深美靖功曰靖萧辅之膏肓也【谓萧铣辅公祏皆为靖所杀也肓呼光翻】阚棱功多颇自矜伐公祏诬棱与己通谋防赵郡王孝恭籍没贼党田宅【籍没者举籍贼党所有田宅没而入官】棱及杜伏威王雄诞田宅在贼境者孝恭并籍没之棱自诉理忤孝恭【忤五故翻】孝恭怒以谋反诛之　夏四月庚子朔赦天下是日颁新律令比开皇旧制増新格五十三条　初定均田租庸调法【调徒钓翻】丁中之民给田一顷笃疾减什之六寡妻妾减七皆以什之二为世业八为口分【分扶问翻】每丁嵗入租粟二石调随土地所宜绫绢絁布嵗役二旬不役则收其佣日三尺【新志凡授田丁嵗输粟二斛谓之租丁随乡所出嵗输绢二匹绫絁二丈布加五之一绵三两麻三斤非蚕郷则输银十四两谓之调用人之力嵗二十日闰加三日不役收其庸日三尺絁式支翻缯似布】有事而加役者旬有五日免其调三旬租调俱免水旱虫霜为灾什损四以上免租损六以上免调损七已上课役俱免凡民赀业分九等【上中下各有三等也】百户为里五里为乡四家为邻四邻为保　【考异曰唐厯云四家为邻五家为保按通典四邻为保唐厯误也】在城邑者为坊田野者为村食禄之家无得与民争利工商杂类无预士伍男女始生为黄四嵗为小十六为中二十为丁六十为老嵗造计帐三年造户籍　丁未党项寇松州　庚申通事舎人李凤起击万州反獠平之【后魏分朐防置鱼泉县后周改为万川隋改为南浦属信州武徳元年分置万州南浦郡獠鲁皓翻下同】　五月辛未突厥寇朔州　甲戌羌与吐谷浑同寇松州【吐从暾入声谷音浴】遣益州行台左仆射窦轨自翼州道扶州刺史蒋善合自芳州道击之【西魏逐吐谷浑置邓州隋开皇七年改曰扶州同昌郡武徳元年分防州之左封翼斜置翼州临翼郡唐制上州刺史从三品中正四品上下正四品下】　丙戌作仁智宫于宜君【宜君县置于古祋祤城隋属京兆郡时属宜州】丁亥窦轨破反獠于方山俘二万余口






　　资治通鉴巻一百九十
　　钦定四库全书
　　资治通鉴巻一百九十一　宋　司马光　撰
　　胡三省　音注
　　唐纪七【起阏逢涒滩六月尽柔兆阉茂八月凡二年有竒】
</div>
    <div class="pagination">
<a href="资治通鉴四库_page44.html">上一页</a><span>...</span><a href="资治通鉴四库_page40.html">40</a><a href="资治通鉴四库_page41.html">41</a><a href="资治通鉴四库_page42.html">42</a><a href="资治通鉴四库_page43.html">43</a><a href="资治通鉴四库_page44.html">44</a><span class="current-page">45</span><a href="资治通鉴四库_page46.html">46</a><a href="资治通鉴四库_page47.html">47</a><a href="资治通鉴四库_page48.html">48</a><a href="资治通鉴四库_page49.html">49</a><a href="资治通鉴四库_page50.html">50</a><span>...</span><a href="资治通鉴四库_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
