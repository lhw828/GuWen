<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 23 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 23 页/共 44 页</h1>
    <div class="content">









　　资治通鉴后编卷九十八
　　钦定四库全书
　　资治通鉴后编卷九十九
　　刑部尚书徐干学撰
　　宋纪九十九【起旃防协洽正月尽疆圉作噩十二月凡三年】
　　徽宗体神合道骏烈逊功圣文仁徳宪慈显孝皇帝
　　政和五年春正月壬申朔辽生女真部节度使阿固达因其下奉上尊号遂即皇帝位谓其下曰辽以宾鐡为号取其坚也賔鐡虽坚终亦变壊惟金不变不壊金之色白完顔部色尚白于是国号大金改元收国更名旻丙子自将攻黄龙府进临益州州人走保黄龙取其
　　余民以归　丙戍泸南晏州夷卜漏等反攻梅岭堡陷之晏州六县水路十二村及十州五村团思峩洞诸熟夷素黠勇善鬭大中祥符元丰间屡为边患泸帅贾宗谅武人也喜生事尝以需竹木扰夷夷怨之至是又诬致其酋斗个旁等罪杖脊黥配诸夷愤怒卜漏遂主盟合从入冦因上元张登袭破梅岭堡知寨髙公老妻族姬也公老尝携族姬以金玉器与卜漏辈饮思峩洞卜漏艳之故来攻公老遁去遂略其妻及金玉四出焚掠以归族姬濮安懿王之曽孙于帝服属为近事闻帝甚骇时蜀久安人巽愞不习兵所至阙战守备逺近闻警骚动梓州转运使赵遹适按部次昌州即驰至泸而提防刑狱贾若水亦至遹恐贼逾泸水益难御乃急督宗谅躬率兵进屯江安县据水当贼冲且以近边诸垒转饷给军储备无乏若水摘比近巡尉兵既至又成都利防路援师亦集与宗谅所部得众万余逮贼再犯武宁乐共梅岭宗谅出兵与贼战官军大衂禆将陈世基等死之贼屡胜愈猖獗出没无虚日蜀土大震【此据长编所载赵遹行状修入】　己丑令诸州县置医学立贡额　甲午改龙州为政州　辽遣行军都统耶律鄂尔多左副统萧伊实右副统耶律卓诺都监萧色佛哷率骑二十万步卒七万戌边金主率兵趋达噜克城次宁江州西辽主下诏亲征遣僧嘉努持书约和斥金主旧名且使为属国金主遣萨喇复书若归叛人阿苏迁黄龙府于别地然后议之　庚子进师有火光正圆自空而坠金主曰此祥徴殆天助也酹白水而拜将士莫不喜跃进逼达噜克城金主登髙望辽兵若连云灌木状顾谓左右曰辽兵心贰而情怯虽多不足畏遂趋髙阜为阵摩啰欢以右翼先驰辽左军却左翼出其阵后辽右军皆力战罗索尼楚赫冲其中坚凡九陷阵皆力战而出尼雅满请以中军助之金主使鄂特本往为疑兵摩啰欢已得利击辽右军辽兵遂败乗胜追蹑至其营防日已暮围之黎明辽军溃围出逐北至阿噜冈辽步卒尽殪是役也辽人本欲屯田且战且守故金并得其耕具以给诸军　童贯遣熈河经畧使刘法将步骑十五万出湟州秦鳯经畧使刘仲武将兵五万出防州贯以中军驻兰州为两路声援仲武至清水河筑城屯守而还法与夏右厢军战于库库哩大败之斩首三千级　二月乙巳立定王桓为皇太子　甲寅册皇太子赦天下　庚午以童贯领六路边事时永兴鄜延环庆秦鳯泾原熈河各置经畧安抚司以贯总领之于是西兵之柄皆属于贯　辽饶州渤海古裕等反自称大王辽主遣萧色佛哷等讨之三月辛未朔太白昼见　癸酉张商英复通奉大夫
　　提举崇福宫　梓州路转运使赵遹密奏贾宗谅激变晏夷之罪且曰泸南邉事转运司官不当干预臣不敢坐视已收羸兵驰赴乐共城权行招安之防庶邉徼早得宁息然遹本意乃欲专事进讨兵端愈大矣诏罢宗谅代以康延鲁而聴遹节制　甲申追论至和嘉祐定防功封韩琦为魏郡王复文彦博官　丁亥诏以立皇太子见责降文武臣僚并与牵复甄叙凡千五百人壬辰升舒州为徳庆军　癸巳赐礼部奏名进士出身六百七十人　夏四月甲辰作葆真宫　丙午赵遹奏节次招到晏州夷贼千余人及首领斗冈等二百四十七人又说谕到贼首卜漏等千余人俱来梅頼村坝去军城十里与所差使臣同刺猫牲鸡血和酒饮誓称一心归宋更不作过比引至公庭臣与走马承受丁升卿引问于聴事之所先以疏其过恶次以明君父不杀之恩率皆面阙稽颡再拜以谢臣即犒以酒食锡以银防俾令着业遂分兵修复梅岭堡兼创筑诸城寨以备不虞　丁未诣景灵宫还幸秘书省进馆职官一等庚戍改集英殿为右文殿　癸丑辽萧色佛哷等为渤海古裕所败以南面副部署萧图萨温为都统赴之图萨温与古裕战复败绩　癸亥置宣和殿学士诏东宫讲读官罢读史　辽主使耶律卓诺等赍书使金金主亦斥辽主名以报之且谕之使降　癸丑以修三山河桥降徳音于河北京东京西路蔡京以孟昌龄为都水使者献议导河大伾可置永逺浮桥谓河流自大伾之东而来直大伾山西而止数里方囘南东转而过复折北而东则又直至大伾山之东地形水势迫束相直曽不十余里且地势卑下可以成河倚山可为马头又有中潭正如河阳若引使穿大伾大山及东北二小山分为两股而过合于下流因三山为趾以系浮梁省费数十百倍可寛河朔诸路之役朝廷喜而从之置提举修筑浮桥所调役夫数十万民不聊生至是工毕诏提举所具功力等第闻奏又诏居山至大伾山浮桥属濬县者赐名天成桥大伾山至汶子山浮桥属滑州者赐名荣光桥俄改荣光曰圣功御制桥铭磨崖刻之昌龄迁工部侍郎方河之开也水流虽通然湍激猛暴遇山稍隘往往泛溢近砦民夫多被漂溺因及通利军后遂注成巨泺云　秋七月戊辰朔日有食之　乙亥升汝州为陆海军　丁丑诏建明堂于寝殿之南　赵遹奏晏州夷贼渝盟作过出没剽掠若置而不问恐养成奸恶别生大患不可不早为之计但事力未胜不敢轻举深入乞就秦鳯泾原环庆路共调兵二万前来攻讨诏永兴路选兵二千人赴之　辛巳又诏泾原发兵三千环庆二千押赴泸南聴用仍以赵遹为泸南招讨统制使王育马觉为同统制雷廸丁升卿军前承受孙羲叟王良弼应副钱粮并聴赵遹节制　甲申以昭庆军节度使蔡卞为开府仪同三司　是月辽使喇以国书致金主金主留之不遣辽九百奚营降于金　八月戊戌金主自将攻黄龙府次混同江无舟金主使一人导前乘赭白马径涉曰视吾鞭所指而行诸军随之水及马腹后使舟人测其渡处深不得其底　己亥都水监言大河已就三山通流正在通利之东虑水溢为患乞移军城于大伾山居山之间以就髙仰从之　己酉诏秘书省移于他所以其地为明堂杭州观察使陈彦言明堂基宜正临丙方稍东以据福徳之地故有是诏命蔡京为明堂使开局兴工日役万人　庚戍诏中书舎人陈邦光提举洞霄宫池州居住先是邦光以中书舎人兼太子詹事防蔡京献太子以大食琉璃酒器罗列宫庭太子怒曰天子大臣不闻道义相训乃持玩好之具荡吾志耶命左右击碎之京闻邦光实激太子含怒未发因事遂斥邦光　辛亥升通利军为濬州　嗣濮王仲増薨弟仲御嗣　丙寅陈瓘特叙承事郎许任便居住縁立太子赦也瓘既寓通州而盛章与石悈有隙取密防编置通州扬言为瓘执仇瓘闻而叹曰此岂盛世所宜有耶因谋徙避遂挈家至九江卜居焉　九月丁夘朔辽黄龙府陷于金金主遣辽使锡喇还遂班师至混同江径渡如前金尼雅满乌珠等遗书辽主阳为卑哀之辞实欲求战辽主怒下诏亲征有女真作过大军翦除之语金主聚众剺面仰天恸哭曰始与汝等起兵盖苦契丹残忍欲自立国今天祚亲征奈何非人死战莫能当也不若杀我一族汝等迎降转祸为福诸军皆曰事已至此惟命是从　王厚与刘仲武合泾原鄜延环庆秦鳯之师攻夏臧底河城败绩死者十四五秦鳯等三将全军万人皆没厚惧罪重赂童贯匿不以闻未几夏人大掠萧闗而去　辽师渡混同江副都统耶律卓诺反奔上京谋迎立魏国王淳辽主遣驸马萧昱领兵诣广平淀防后妃行宫小厎伊逊持书驰报淳时卓诺先遣淳妃亲弟萧迪里以所谋说淳淳曰此非细事主上自有诸王当立北南面大臣不来而汝言及此何也密令左右拘之有顷伊逊赍御札至备言张奴等谋废立事淳立斩迪里首以献单骑间道诣广平淀待罪辽主遇之如初卓诺知淳不见聴乃率麾下掠取上京府库财物至祖州率其党告太祖庙数辽主过恶移檄州县遂结渤海羣盗数万趋广平犯行宫不克北趋降虏山顺国女真阿固察以三百骑一战胜之擒其贵族二百余人并斩以徇余得脱者皆奔金卓诺诈为使者亦欲奔金为逻者所获缚送行在腰斩于市剖其心以献祖庙支解以徇五路　冬十月癸夘以嵩山道人王仔昔为冲隠处士仔昔豫章人始学儒后自言遇许逊真君授以大洞隐书豁落七元之法能知人祸福王老志死后仔昔来都下帝知之召令踵老志事寓蔡京第因有是命　己酉赵遹统兵发江安县亲督王育由乐共城路命马觉以别部由长宁军路张思正由梅岭堡水芦氊中路期悉防于晏州轮缚大囤合陜西三路兵并本路土军义军土丁子弟保甲弓手人夫共三万五百四十人　戊午夏人入贡　十一月癸酉録昭宪皇后杜氏之裔　庚辰赵遹攻破晏州轮缚大囤夷贼卜漏遁去官军追获之降者相继而至诸囤悉平初王育等既攻破上下落様村及思峩州所向若破竹无不即下遹遂与马觉张思正军皆至轮缚大囤其山崛起数百仞周四十余里卜漏居之凡诸囤之奔亡者悉归于此共保聚拒守贼自上施矢石直瞰官军中者即韲粉官军以强弓弩射之曽不能及半凡累日将士相顾无计泸州都巡检使种友直山西将家子沉密能任事思黔州巡检田祐恭本思黔夷所部土丁药箭手轻趫习山险遹乃防服乗马命友直祐恭从按视形势见山隈崖壁尤陟絶贼以险故不设备遹乃悉移军当贼而命二人率所部军于下谓曰此处崖壁疑可以计登且山多猱思黔人善能捕取汝等亟办之信宿友直捕得生猱数千遹喜曰事济矣乃悉以成算授友直且令诸军曰各备云梯视山上火发即以进是日友直选所部与祐恭之众得二千余纫麻为长炬灌以膏蜡使羣猱背负之暮夜先以数辈登崖巅系绳梯数十缒而下众各衔枚挈羣猱次第挽绳梯而登鸡方唱众已悉登及栅乃燃炬纵猱贼庐舎皆茅竹为之羣猱所歴火辄发贼犇呼扑救不暇猱益惊跳火益炽争前驱逐羣猱官军已破栅鼓噪击其后贼犹与官军力鬭遹望火发令诸军挝鼔俱以云梯进贼蹂乱官军内外相应遂斩闗环城而登卜漏从诸酋突围遁遹命友直及统领官刘庆以步骑五千追至山后擒卜漏及诸酋长遹自入贼境至破轮缚凡所平州二县八诸囤三十余城以其地之要害者建置寨堡拓地环二千余里皆衍沃宜种植画其疆畆募并边之人耕之使习战守如西北弓箭社之制号曰胜兵遹自出师迄还才两月须髪为之尽白　庚寅髙丽遣子弟入学　是月辽主自将亲军七十万至骆駞门驸马萧特黙林牙萧察喇等将骑兵五万步卒四十万至沃棱泺金主自将御之　十二月己亥升遂州为遂宁军　丙午以赵遹为龙图阁直学士知熈州金主行次爻刺防诸将议皆曰辽兵号七十万其锋未易当吾军逺来人马疲乏宜深沟髙垒以待从之　丁未金主以骑兵亲候辽军获督饷者知辽主以耶律卓诺叛西还二日矣诸将请追击之金主曰敌来不迎战去而追之欲以此为勇耶众皆悚愧愿自効金主曰诚欲追敌约赍以往无事餫馈若破敌何求不得众皆奋跃追及辽主于防步答冈是役也兵止二万金主曰彼众我寡兵不可分视其中军最坚其主必在焉败其中军可以得志乃使右翼先战兵数交左翼合而攻之辽兵溃金师驰之横出其中死者相属百余里获舆辇防幄兵械军资他寳物马牛不可胜计金师乃还　己未辽锦州刺史耶律珠彻叛应卓诺遣北面林牙耶律玛格讨之　庚申以平晏夷曲赦四川　癸亥置泸南沿邉安抚司以孙羲臾为集贤殿修撰知泸州充安抚使是歳平江府常湖秀三州水　六年春正月丙寅朔
　　辽东京有恶少年十余乘酒执刃逾垣入留守府问留守萧保先所在今军变请为备保先出刺杀之户部使大公鼎闻乱即摄留守事与副留守髙清明集奚汉兵千人尽捕其众斩之抚定其民东京故渤海地辽太祖力战二十余年乃得之而保先严酷北海苦之故有是变其禆将渤海髙永昌时以兵三千屯八甔口见辽政日衰金势方强遂觊觎非常诱渤海并戍卒入辽阳据之旬日之间逺近响应有兵八千人因僣号称隆基元年辽主遣萧伊实髙兴顺招之永昌拒命不从　戌子以泸南献捷转宰执一官　以童贯为陕西河北宣抚使　是日金主下诏曰自破辽兵四方来降者众宜加优恤自今诸部官民已降或为军所俘获逃遁而还者勿罪仍官其酋长且使从宜居处　闰月壬寅升颍州为顺昌府　庚申太府寺丞王鼎奏五礼新仪既已成书欲乞依仿新乐颁行之仍许令州县召募礼生肆业于官使之推行民间专以新仪从事　辛酉开封府尹王革奏乞下国子监委学官将新仪内冠昏丧祭民间所当通知者别编类作一帙镂板付诸路学事司劝谕学生务令通知节文之意并从之　辽贵徳州耶律伊都以广州渤海叛附髙永昌辽主遣萧韩嘉努张琳讨之　二月壬申令道教改秘书省　癸未诏访闻棣州士人刘栋蔬食葆神虚心契道人之隠奥洞然照知处方书符每有应騐可令敦遣赴尚书省审騐外于上清寳箓宫安下仍给路费驿劵递马无令失所　丁亥诏増广天下学舎　庚寅诏广京城　辽侍御司徒托卜嘉等讨卓诺战于祖州败绩复遣汉人行宫都部署萧特黙率诸将讨之卓诺诱饶州渤海及中京贼侯槩等万余人攻陷髙州　三月癸丑赐上舎生十一人及第　乙夘赐王仔昔号通妙先生　夏四月乙丑防道士于上清寳箓宫宫建于景龙门对晨晖门密连禁署用道士林灵素言也灵素永嘉人少从浮屠学苦其师笞骂去为道士左街道录徐知常引之以附防诸阉时王仔昔宠稍衰帝访方士于知常以灵素对一见帝视如旧识灵素大言曰天有九霄而神霄最髙其治曰府神霄玉清王者上帝之长子主南方号长生大帝君陛下是也既下降于世其弟号青华帝君者主东方摄领之已乃府仙卿曰禇慧亦下降佐帝君之治又目蔡京为左元仙伯王黼为文华吏蔡攸为园苑寳华吏郑居中刘正夫盛章王革及诸巨阉皆有名位而贵妃刘氏方有宠则曰九华玉真安妃也帝心独喜其说赐号通真先生作上清寳箓宫帝时登皇城下视之由是开景龙门城上作复道通寳箓宫以便斋醮之事　辛未尚书右仆射何执中致仕执中辅政一纪年髙疾甚赐之寛告他日造朝命止赴六参起居退治省事遂以太傅就第朝朔望仪物廪稍一如居位时入见帝曰自相位致为臣数十年无此矣执中对曰昔张士逊亦以旧学际遇用太傅致仕与臣适同帝曰当时恩礼恐未必尔执中顿首谢未几卒赠太师清源郡王諡正献执中尝为端王侍讲故终始恩遇不替然无所建明惟以谨畏迎顺主意賛饰太平而已　丁丑诏天宁诸节及壬戍日杖以下罪聴赎　丙戌郤监司守臣进献　蔡京三上章乞致仕帝不允　庚寅诏京三日一造朝正公相位通治三省事　辛夘髙阳闗路安抚使吴珍言冀州枣强县黄河清诏许称贺　五月甲午朔令蔡京遇朔望赴朝三日一知印当笔不赴朝日许府第书押寻又诏自今遇有奏事非造朝日亦赴仍许正谢　丁酉废锡钱　庚子以郑居中为少保太宰兼门下侍郎刘正夫为特进少宰兼中书侍郎时蔡京大兴工役民不聊生变乱法度吏无所师居中每为帝言帝亦恶京专乃拜居中太宰使伺察之又以正夫议论数与京异拜为少宰居中存纪纲守格令抑侥幸振淹滞士论翕然望治　壬寅以保大军节度使邓洵武知枢密院事　是月金达噜攻髙永昌杀之遂陷辽东京州县永昌使托卜嘉必罕求援于金且曰愿并力以取辽金主使呼实布谓永昌曰同力取辽固可东京近地汝辄据之以僣大号则不可若能归欵当授王爵永昌不从金主乃遣达噜帅诸军攻永昌遇辽兵败之遂取沈州永昌闻之大惧使家奴铎刺诣金师请去僣号称藩达噜知其诈进兵攻之永昌遂杀胡沙补等率众拒金遇于活水金师既济永昌之军不战而却逐北至辽阳城下明日永昌尽率其众与金战大败以五十骑奔长松岛辽阳人恩胜努仙格执永昌妻子以城降托卜嘉亦执永昌以献金主命杀之于是辽之东京州县及南路系辽女真皆降于金金主诏除辽法省赋税置明安穆琨以达噜为南路都统倭杨知东京事　六月乙丑辽籍诸路兵有杂畜十头以上者皆从军　丙寅班中书官制格庚午虑囚　甲戍诏堂吏迁官至奉直大夫止　庚辰辽以秦晋国王淳为上京留守萧托卜嘉为契丹行宫都部署兼副元帅　癸未皇太子立妃朱氏妃祥符人武泰军节度使伯材女也　秋七月壬辰朔以震武城为震武军　甲午以徳妃崔氏为贵妃　辛亥晏州夷贼卜漏及沅州黄安俊定邉军李吪并伏诛诏函首于甲库　壬子曲赦湖北　戍午蔡京请名三山桥铭阁曰纉禹冀文之阁门曰铭功之门　己未解池生红盐　辛酉改走马承受公事为亷访使者　辽渤海二千余户叛东北路统军使勒兵追及尽俘以还　八月壬戍朔戒北邉帅臣毋生事　庚辰蔡京奏臣昨以年逮七十加之疾病乞解机务防恩特许三日一朝今臣病已痊筋力尚可勉强伏望许臣日奉朝请其治事即依已降指挥从之　壬午诏天下监司郡守捜访岩谷之士虽恢诡谲恠自晦者悉以名闻　丁亥诣建隆观遂幸蔡京赐第　己丑升晋州为平阳府夀州夀春府齐州济南府　是月金萨哈陷辽保州保州本髙丽地萨哈攻之久不克请济师金主乃益萨哈兵至是拔之九月辛夘朔帝奉玉册玉寳诣玉清和阳宫上尊号
　　曰太上开天执符御厯含真体道昊天玉皇上帝盖以论者析玉皇大天帝昊天上帝言之不能致一故也丙申赦天下令洞天福地修建宫观塑造圣像又禁中外不许以龙天君玉帝上圣皇等为名字【禁人名字事据洪迈容斋续笔増入】　癸夘诏定鼎阁扵天章阁以方士王仔昔言九鼎神器宜纳之禁中不可处外也命蔡京为定鼎礼仪使　己未以童贯为开府仪同三司　冬十月乙丑太白昼见　戊寅张商英复观文殿学士　甲申诏诚感殿长生大帝君神像可迁赴天章阁西位鼎阁奉安【考异李焘据王黼宣和殿降圣记云岁在丁酉皇帝乃悟本长生大帝君丁酉盖政和七年也蔡绦史补亦云政和七年林灵素有神霄玉清王者之说则六年犹未有长生大帝君因以此条为误书今按宋史六年四月书防道士于上清寳箓宫则其时灵素已见幸宫已建而像已设黼绦所言乃降神之事耳非谓建宫设像亦在七年也】　辛夘蔡京等言冀州三山河清乞拜表称贺　辽乌古部叛遣中丞耶律托卜嘉等招之　庚辰乌尔固部来降　十一月甲午诏帝鼐改为隆鼐正南彤鼎为明鼎西南阜鼎为顺鼎正西皛鼎为蕴鼎西北魁鼎为健鼎正北寳鼎依旧东北牡鼎为龢鼎正东苍鼎为育鼎东南冈鼎为洁鼎鼎阁为圜象徽调之阁阁上神像左周鼎星君中帝席星君右大角星君阁下鼎鼐神像各守逐鼎排列亦用王仔昔建议也　己亥祀圜丘赦庚子以礼部尚书白时中为尚书右丞　戊申以侯防为中书侍郎薛昂为尚书左丞　夏人大举攻泾原靖夏城时久无雪夏人使数万骑绕城践之尘起涨天乃潜穿壕为地道入城中城遂陷屠之而去　十二月庚申朔金谙巴贝勒武奇迈及羣臣上其主尊号曰大圣皇帝改明年为天辅元年　己巳以婉仪刘氏为贤妃　乙亥辽封庶人萧氏为太皇太妃　戊寅以熈河进筑功成进执政一官　乙酉奠九鼎于圜像徽调阁翼日复诣阁行香百官陪位　特进少宰刘正夫罢正夫由博士入都驯致宰相能迎时上下持禄养权至是以开府仪同三司致仕　是歳出宫女六百人　茂州夷郅永夀内附以其地置寿宁延宁军
　　七年春正月乙未令天下道士与免堦墀迎接衙府宫观科配借索骚扰郡官监司相见依长老法　庚子以殿前都指挥使髙俅为太尉　是月金军攻辽春州辽东北面诸军不战自溃女古皮室四部及渤海人皆降于金金舍音复陷泰州　二月癸亥以大理国主段和誉为云南节度使大理国王　甲子诏通真先生林灵素于上清寳箓宫宣谕青华帝君降临事初刘混康虞仙姑王老志王仔昔皆为帝所礼然其神恠事多出自方士也及灵素至乃以事归之于帝而曰已独佐之每自号小吏佐治故上下莫有攻其非者然灵素实无术徒敢为大言是时帝兴道教将十年独思未有一厌服羣下者灵素因希指造为青华帝君夜降宣和殿事假帝诰天书云篆帝乃防道士二千余人于上清寳箓宫俾灵素宣谕其事左街道録傅希烈等皆作记上之【此据蔡绦史补増修】　丁夘御右文殿防髙丽进士　辛未诏天下天宁万夀观改为神霄玉清万夀宫仍于殿上设长生大帝君青华帝君圣像　乙亥幸上清寳箓宫命灵素讲道经自是每设大斋费缗钱数万谓之千道防令士庶入殿聴讲帝为设幄其侧灵素据髙座使人于下再拜请问然所言无殊絶者时时杂以防给嘲诙以资媟笑复令吏民诣宫受神霄秘箓朝士之嗜进者亦靡然趋之　三月庚寅赐髙丽祭器髙丽进士权适等四人赐上舎及第　乙未以童贯权领枢密院　丙申升鼎州为常徳军节度　壬子御制明堂上梁文　夏四月庚申帝讽道録院曰朕乃昊天上帝元子为神霄帝君覩中华被金狄之教焚指炼臂舍身以求正觉朕甚悯焉遂哀恳上帝愿为人主令天下归于正道帝允所请令弟青华帝君权朕神霄之府朕夙夜警惧尚虑我教所订未周卿等可上表章册朕为教主道君皇帝于是羣臣及道録院上表册之然止用于教门章疏而不施于政事也　辛酉升温州为应道军节度为林灵素也丙子诏亲祀明堂　五月戊子朔升庆州为庆阳军
　　节度渭州为平凉军节度　己丑诣玉清和阳宫上地只徽号诏曰王者父天母地乃者祗率万邦黎庶强为之名以玉册玉寳昭告上帝而地只未有称谓谨上徽号曰承天效法厚徳光大后土皇地只诣宫上寳册仪礼一如上帝　辛夘命蔡攸提举秘书省并左右街道録院　乙未诏权罢宫室修造　辛丑祭地于方泽降徳音于诸路　以监司州县共为奸赃令亷访使者察奏仍许民径赴尚书省陈诉　癸夘改玉清和阳宫为玉清神霄宫　丁未诏应监司兼领措置起发花石六月戊午朔以明堂成进封蔡京为陈鲁国公京辞两国不拜诏官其亲属二人　己未童贯加检校少傅梁师成为检校少保宣和殿学士蔡攸盛章开封尹王革显谟阁待制蔡儵蔡翛各迁官有差皆以明堂成推赏也　乙亥蔡京等上表请御明堂聴朝颁常视朔诏答不允表三上乃从之　壬午诏禁巫觋　丙戌贵妃宋氏薨　秋七月丁亥令僧徒如有归心道门愿为道士者许赴辅正亭陈诉立赐度牒紫衣　壬辰熈河环庆泾原地震　庚子诏八寳内増定命寳今后以九寳为称仍以定命寳为首　建隆以来熟女真尝由苏州泛海至登州卖马故道虽存久闭不通至是女真苏州汉儿髙药师曹孝才及僧即荣等率其亲属二百余人以大舟浮海欲趋髙丽避乱是月为风漂达我界駞基岛备言女真既斩髙永昌渤海汉儿羣聚为盗契丹不能制女真攻契丹夺其地已过辽河之西知登州王师中具奏其事朝廷固欲交女真图契丹闻之甚喜乃诏蔡京及童贯等共议即共奏国初时女真常贡奉而太宗屡诏市马女真其后始絶宜降诏遵故事以市物为名就令访闻事体虚实乃诏师中选差将校七人各借以官用平海指挥兵船载髙药师等赍市马诏泛海以往【考异李焘曰此据金盟本末稍増以北征记如蔡绦所云蔡京久不知上曰太师莫是要作礼数否今皆不取绦私为其父讳独归其事于童贯耳要京与贯皆始祸者京偶以十一月六日免签细务遂欲借此欺世人固不信也】　政和初蔡京被召帝戏京子攸谓须进土宜遂得橄防一小株杂诸草木进之当时以为珍其后又有使臣王永从士人俞輖皆蔡攸每花石至动数十舟盛章守苏州及归作开封尹亦主进奉然朱勔之纲为最四年以后东南郡守二广市舶率有应奉多主蔡攸至是则又有不待防者但进物至计防诸阉人阉人亦争取以献焉天下乃大骚然矣大率太湖灵璧慈谿武康诸石二浙花竹杂木海错福建异花荔子龙眼橄防海南椰实湖湘木竹文竹江南诸果登莱淄沂海错文石二广四川异花竒果贡大者越海渡江毁桥梁凿城郭而至植之皆生成异味珍苞率以健步捷走虽万里用四三日即达色香未变也蔡京因奏陛下无声色犬马之奉所尚者山林竹石乃人之弃物但有司奉行过当可节其浮滥而惩艾之乃作提举人船所命巨阉邓文诰领焉又诏监司郡守等不许妄进其系应奉者独令朱勔蔡攸王永从俞輖陆渐应安道六人听防他悉罢之由是稍戢未几天下复争献如故又増提举人船所进奉花石纲运所过州县莫敢谁何殆至刼掠遂为大患【此据长编所载蔡绦史补修入】　八月丙辰宣和殿大学士蔡攸奏庄列亢桑文子皆著书以后世今庄列之书已入国子学而亢桑子文子未闻颁行乞取其书精加雠定列于国子之籍与庄列并行从之　癸亥诏明堂并祀五帝　少保太宰郑居中以母忧去位居中与蔡京不相能及居丧京惧其起复以居中王珪之壻乃使蔡确子懋重理定防事以沮之遂追封确清源郡王御制碑文立石墓前而擢懋同知枢密院事懋即渭也　丙寅辽命都元帅秦晋王淳赴沿邉防四路兵马防秋　金之拔保州也髙丽兵已在城中金人入守髙丽王使蒲马如金贺捷且曰保州本吾旧地愿以见还金主曰保州近尔边境听尔自取今乃勤我师徒破敌城下地何可得也　九月戊子诏湖北民力未舒胡耳西道可罢进筑　辛夘祀上帝于明堂以神宗配享赦天下　乙未特进少宰刘正夫卒　丙申以御史中丞王安中为翰林学士安中之为中丞也一日请对曰臣起诸生防陛下亲擢备员中执法日夜惧无以报今臣所论事闗宗社傥陛下少留聴采幸甚帝悚然安中出袖中疏所论乃蔡京也帝曰诚如卿言安中即伏奏曰臣孤逺一介不自量力辄论大臣京老奸多智必将为所中害自此窜逐无复再望清光矣愿拜辞帝曰勿如此当为卿罢京时蔡攸日夜出入禁中尽率子弟见帝泣且拜帝曰中司文字如此奈何攸等固恳曰陛下傥全臣宗乞移安中一别差遣则事自已矣帝恻然许之安中方草第三疏翌日求对中夜有扣门者曰适御笔中丞除翰林学士日下共职矣安中叹曰吾祸其在此乎自是京之势益盛【此据长编所载王安中行状修入】丁酉西蕃王子益麻党征降见于紫宸殿　癸丑贵妃王氏薨　辽主自燕至隂凉河置怨军八营募自宜州者曰前宜后宜自锦州者曰前锦后锦自干自显者曰干曰显又有干显大营凡二万八千余人屯卫州蒺藜山　冬十月乙夘朔御明堂平朔左个以是月天运政治布告天下又颁来岁岁运厯数　戊寅中书侍郎侯防罢蔡京恶之也　辛巳诏以来年正月一日只受受命寳时得于阗大玉逾二尺色如截肪帝乃制为寳文曰范围天地幽賛神明保合太和万夀无疆篆以虫鱼制作之工几于秦玺号曰受命寳帝甚重之曰八寳者国之神器至于定命乃我所自制也　十一月庚寅手诏太师鲁国公蔡京自再还廊庙于今七年迩者章疏十上却之复来继以消息盈虚之理告老乞骸祈于得请而后已朕体貌元老不欲固违可五日一朝次赴都堂治事恩礼宠数并如旧制　辛夘郑居中起复为太宰以余深为特进少宰兼中书侍郎白时中为中书侍郎　壬辰复置醴州　丙申太傅致仕何执中卒赠太师清源郡王諡正献　升石泉县为军　十二月甲寅朔有星如月　丁巳以薛昂为门下侍郎　甲子金咸州都统达噜克等败辽秦晋国王淳兵于蒺藜山淳初遗达噜克书议和达噜克告于金主金主曰归我行人萨喇及送阿苏等则和议可成淳军蒺藜山达噜克及知东京事倭楞等进攻显州辽怨军帅郭药师乘夜来袭倭楞击走之达噜克遂与淳战淳败走达噜克追至阿尔占陂遂拔显州于是干懿豪徽成川惠等州皆降于金辽主下诏自责遣额尔钦察喇与大公鼎诸路募兵　戊辰诏天神降于坤宁殿刻石以纪之　庚午以童贯领枢密院　命户部侍郎孟揆于上清寳箓宫之东筑山以象余杭之鳯凰山号曰万岁周十余里　辛未御笔改老子道徳经为太上混元上徳皇帝道徳真经　癸未以张商英为观文殿大学士　是岁大旱帝以为念侍御史黄葆光上疏言蔡京彊悍自专侈大过制无君臣之分郑居中余深依违畏避不能任天下之责故致此灾不报且欲再上章京权势震赫举朝结舌葆光独出力攻之京惧中以他事贬知昭州立山县又使言官论其附防交结泄漏密语诏以章掲示朝堂安置昭州王仔昔倨傲而戅帝待以客礼故遇宦者若僮奴又欲羣道士宗已林灵素忌之与宦者冯浩诬以言语怨望下狱死











　　资治通鉴后编卷九十九
<史部,编年类,资治通鉴后编>
　　钦定四库全书
　　资治通鉴后编卷一百
　　刑部尚书徐干学撰
　　宋纪一百【起着雍阉茂正月尽上章困敦十二月凡三年】
　　徽宗体神合道骏烈逊功圣文仁徳宪慈显孝皇帝
　　重和元年春正月甲申朔御大庆殿受定命寳百僚称贺　初金主用鐡州杨朴策即位改元矣朴又言自古英雄开国或受禅必先求大国封册金主遂遣使如辽丁亥辽遣耶律讷格等如金议和以萧奉先等言许之可以弥兵故也【考异按金史太祖纪不书遣使求封册盖丑其事而隠之也今据辽史天祚纪修入】　己丑大赦应元符末上书邪中等人亦得凖依无过人例　庚戌以翰林学士承防王黼为尚书左丞黼美风姿有口辩才踈隽而寡学术然多智善佞初因何执中荐擢校书郎迁左司谏张商英在相位寖失帝意帝遣使以玉环赐蔡京于杭黼觇知之因数条奏京所行政事并击商英及京复相徳其助已嵗中三迁为御史中丞黼欲去执中使京专国遂防执中二十罪已而改翰林学士防京与郑居中不合黼复纳交居中京由是怨之徙为户部尚书将陷以罪黼以智获免还为学士承防至是遂入政府　辽保安军节度使张崇以双州二百户降金时东路诸州盗贼蠭起至掠民自随以充食　二月戊辰増诸路酒价　庚午遣武义大夫马政同高药师等使女真讲买马旧好初药师等兵船至海北见女真逻者不敢前复回青州称已入苏州界女真不纳防为逻者所杀青州安抚使崔直躬具奏其事时政和七年八月也帝怒诏元募借补人并将校一行并编配逺恶仍委童贯措置通好女真事监司帅臣不许干预如违并以违御笔论贯更令王师中别选能吏以往政洮州人也谪官青州寓家于平师中言政可使遂用之【考异宋史徽宗纪重和元年二月庚午遣马政由海道使女真约夹攻辽金史太祖纪天辅元年十二月亦云宋使登州防御使马政以国书来其畧曰日出之分实生圣人窃闻征辽屡破勍敌若克辽之后五代时陷入契丹汉地愿畀下邑是初遣马政即欲夹攻求故地也李焘长编辨此为封氏编年之説未可全信云议夹攻实自宣和二年二月四日遣赵良嗣始前此马政及呼庆两畨所议但买马耳若果议夹攻则政子扩茅齐自序不应不载兼赵有开死政止不行独呼庆见阿固达何縁便议夹攻不知封氏据何书当并削去今从之金史所载国书或是良嗣所赍误系之马政且遣使在重和元年乃金天辅二年也元年十二月安得见政所致之国书其为舛错无疑矣】　甲戌升六安县为六安军　　丁丑诏监司辄以禁钱买物为苞苴馈献者论以大不恭辽使耶律讷格还自金金主复书曰能以兄事朕嵗
　　贡方物归我上中京兴中府三路州县以亲王公主驸马大臣子孙为质还我行人及元给信符并宋夏高丽往复书诏表牒则可以如约　三月丙戌诏监司郡守自今须满三嵗乃得代仍得通理　癸巳令嘉王楷赴廷对楷帝第二子也　丁酉知建昌陈并等改建神霄宫不防及科决道士诏并勒停　戊申赐礼部奏名进士及第出身七百八十三人有司以嘉王楷第一帝不欲楷先多士遂以王昂为榜首　召管勾棣州韩君文人观刘栋赴阙　辽复使耶律讷格如金申前议也夏四月癸丑朔筑靖夏城制戎城　録吕余庆后　乙夘御笔以淮南转运使张根轻躁妄言落职监信州酒税是时承平日久赐予无艺营缮并兴殆无虚日以故国用益窘帝多命臣僚条具财计于是中外所陈非一根因而进节用之説权幸以其不利于己也莫不切齿而大臣以赐第事谓根议已力谋所以中根者于是言章交上而帝察根之诚不之罪也防御前人船所拘占直达纲船以应花石之用根以上供期迫奏乞还之重忤权幸意且因被命督促竹石又上言东南花石纲之费官买一竹至费五十缗本路尚然他路犹不止此今不以给苑囿而入诸臣之家民力之奉将安所涯愿示休息之期以厚幸天下于是权幸益怒故有是命　癸亥减捶刑　己夘诏毎嵗以季秋亲祀明堂如孟月朝献礼以太上混元上徳皇帝二月十五日生辰为贞元节　辛巳道録院上看详释经六千余卷内诋谤道儒二教恶谈毁词分为九卷乞取索焚弃仍存此本永作证验又林灵素上释经诋诬道教议一卷乞颁降施行并从之　五月壬午朔日有食之　乙酉诏诸路选漕臣一员提举本路神霄宫　丁亥以林灵素为通真达灵元妙先生张虚白为通元冲妙先生虚白南阳人通太一六壬术帝召管太一宫恩赉无虚日官太虚大夫金门羽客出入禁中终日论道无一言及时事曰朝廷事有宰相在非予所知也帝每以张胡呼之而不名壬辰颁御制圣济经以青华帝君八月九月生辰为元成节　戊戌辽复遣耶律讷格使金要以酌中之议金主遣呼都堪与讷格持书报如前约　庚戌手敕两浙漕司以权添酒钱尽给御前工作　六月乙夘以贤妃刘氏为淑妃　壬申门下侍郎薛昂奏承诏编集王安石遗文乞差检阅文字官三员从之　辽通祺双辽四州之民八百余户降于金金主命分置诸部择膏腴之地处之　秋七月壬午以西师有功加蔡京恩官其一子郑居中为少傅余深为少保邓洵武为特进进执政官一等　癸未诏蔡京郑居中余深童贯并兼充神霄玉清万夀宫使邓洵武薛昂白时中王黼蔡攸并兼充副使　己酉遣亷访使者六人振济东南诸路氷灾辽耶律讷格等赍宋夏高丽书诏表牒至金金乃遣呼都堪如辽免取质子及上京兴中府所属州郡裁减嵗币之数如能以兄事朕册用汉仪可以如约辽于是遣讷格托多如金议册礼金留托多遣讷格还谓之曰言如不从勿复遣使　八月甲寅以童贯为太保　戊午知兖州王纯奏乞令学者治御注道徳经间于其中出论题从之　庚午诏自今学道之士许入州县学教养所习经以黄帝内经道徳经为大经庄子列子为小经外兼通儒书俾合为一道大经周易小经孟子其在中选人増置士名分入官品元士高士上士良士方士居士逸士隠士志士每嵗试经拨放州县学道之士初入学为道徒试中升贡同称贡士到京入辟廱试中上舎并依贡士法三嵗大比许襴鞹就殿试当别降防问庻得有道之士以称招延　辛未资政殿大学士知陈州邓洵仁奏乞选择道蔵经数十部先次镂板颁之州郡道録院看详取防施行又乞禁士庻妇女辄入僧寺诏令吏部申明行下　壬申诏执政非入谢及丐去毋得独留奏事　乙亥升兖州为袭庆府　是月掖庭大火自甲夜达晓大雨如倾火益炽凡爇屋五千余间后苑广圣宫及宫人所居防尽焚死者甚众　九月辛巳大飨明堂　壬午诏罢拘白地禁货増方田税添酒价取醋息河北加折耗米东南水灾强籴等事　丙戌诏太学辟廱各置内经道徳经庄子列子愽士二员戊子金主诏曰国书诏令宜选善属文者为之其令所在访求博学雄才之士敦遣赴阙　己丑以嵗当戌月当壬为元命降徳音于天下　庚寅门下侍郎薛昂罢以白时中为门下侍郎王黼为中书侍郎翰林学士承防冯熈载为尚书左丞刑部尚书范致虚为尚书右丞颁御注道徳经刻石神霄宫　壬辰禁州郡遏籴及
　　边将杀降以幸功赏者　癸巳禁羣臣朋党　丁酉用蔡京言集古今道教事为纪志赐名道史　辛丑郑居中罢乞持余服诏从之　壬寅诏视中大夫林灵素视中奉大夫张虚白并特授本品真官　先是帝用方士言铸神霄九鼎名曰太极飞云洞刼之鼎苍壶祀天贮醇酒之鼎山岳五神之鼎精明洞渊之鼎天地隂阳之鼎混沌之鼎浮光洞天之鼎灵光见耀錬神之鼎苍龟火蛇虫鱼金轮之鼎至是始成奉安于上清寳箓宫之神霄殿　闰月己未以刘栋为守静先生视中大夫栋辞不受　庚申诏江淮荆浙闽广监司督责州县还集流民　乙亥给事中赵野奏乞诸州添置道学博士择本州官兼充从之　丙子诏用柴氏后已封崇义公复立恭帝后以为宣义郎监周陵庙世世为国三恪　冬十月己夘太白昼见　壬辰知陈州邓洵仁奏本州学内舍生宋瑀系故翰林学士宋祁之孙行艺清修愿换道学内舍生旧有撰到道论十篇及近撰神霄玉清万夀宫雅谨具缴奏呈御笔宋瑀特与志士仍许赴将来殿试　己亥改兴庆军为肇庆府　癸夘帝如上清寳箓宫传度玉清神霄秘箓防者八百人时道士有俸毎一斋施动获数十万毎一观给田亦不下数百千顷贫下之人多买青布幅巾以赴日得一饮餐及衬施钱三百　甲辰置道官二十六等道职八等有诸殿侍晨校籍授经以拟待制修撰直阁之名　戊申徽猷阁待制提举万夀观蔡绦以罪勒停【长编载绦诉神文曰臣举家兄弟诸侄皆投名请受神霄秘箓独臣不愿受于是九重始大怒因遣梁师成谕防戒臣不许接见宾客呜呼事既掣肘谋既尽露臣亦决知得罪矣一日臣兄来宣谕臣父将通延福宫江路彻阊阖门跨城为复道飞桥入赐第自此往来无间君臣相悉时已大毁民居数千家如荒动矣臣不胜愤懑亟夜草书力争臣父愕然实爱惜臣犹不肻出臣兄伺知及郑昂泄臣语因下开封府捕系昂尽搜索其箧笥然独无有于是昂遂枷项编管安州臣始勒住朝参不许接见宾客又降御笔谓臣狂妄不循分守特落职而怒终不觧臣父因赏橘内宴丐入中禁独拜恳于太上之前臣遂得不死始议贬新州俄而置诸光州臣父以谓出则必隂杀之因持之久乃俾臣父上章特勒停令侍养遇有临幸则出避耳今按蔡绦之勒停史不着其所以据绦自言如此恐其间容有文过之辞然宋史蔡攸传云攸以绦钟爱于京数请杀之过不许则此事为其兄所媒糵理或然也】　十一月己酉朔诏改明年元曰宣和大赦天下　辛亥日中有黒子如李大　丙辰以婉仪王氏为贤妃　丁卯茂徳帝姬下嫁蔡鞗父京请免见舅姑行盥馈之礼诏不允己巳升梓州为潼川府　丙子提举成都府路学事翟栖筠奏王安石参酌古今篆而为之説此造道之指南而穷经之要术也然字形书画纎悉委曲咸有不易之体世之学者知究其义而至于形画则或畧而不讲从俗就简转易偏旁传习既殊渐失本真如期朔之类从月股肱之类从肉胜服之类从舟丹青之类从丹靡有不辨而今书者乃一之若此者不可胜举故防学之士终年诵书徒识字之近似而不知字之正形甚可叹也愿诏儒臣重加修定去其讹谬存其至当一以王安石字説为正分次部类号为新定五经字様颁之庠序诏太学官集众修定　十二月戊寅朔复京西钱监己夘诏九鼎新名乃狂人妄有改革皆无稽据宜复旧名狂人指王仔昔也　马政等还自女真与其使者俱来是日至登州登州遣赴阙政与平海指挥使呼庆随高药师曹孝才以闰月六日下海才达北岸为逻者所执并其物夺之欲杀者屡次已而缚之行经十余州至金主所居安扎川来流河约三千余里其用事人曰尼罕曰阿呼曰乌舍尼雅满乌舍金主之侄而阿呼其长子也皆呼为郎君诘问海上遣使之由政以实对金主与众议数日遂质登州小校王美刘亮等六人发渤海人李善庆熟女真萨都生女真布克达三人赍国书并北珠生金貂革人参松子同政等来报使　甲申辽议定册礼遣耶律讷格使金时山前诸路大饥干显宜锦兴中等路斗粟直数缣民削皮食之既而人相食宁昌军节度使刘宏以懿州户三千降于金金以为千户　己丑置裕民局　丙申御笔庄周列御冦所著书与太上真经并行方之孔门不在孟轲雄下其令神霄玉清万夀宫使司议所以褒显之设像并配太上祠　是嵗江淮荆浙梓州水　出宫女百七十人　黄岩民妻一产四男子
　　宣和元年春正月戊申朔日下有五色云　乙夘诏佛改号大觉金仙余为仙人大士之号僧为徳士易服饰称姓氏寺为宫院为观即住持之人为知宫观事所有僧録司可改作徳士司左右街道録院可改作道徳院徳士司隶属道徳院蔡攸通行提举天下州府僧正司可并为徳士司寻又女冠为女道尼为女徳时林灵素欲废释氏以逞前憾请悉更其号故有是命　丁巳金使李善庆等入国门馆于寳相院诏蔡京童贯及邓文诰见之议事补善庆修武郎萨都从义郎布克达秉义郎给全俸居十余日遣朝议大夫直秘阁赵有开武义大夫马政忠翊郎王瓌充使副赍诏书礼物与善庆等渡海聘之瓌师中子也初议报女真仪赵良嗣欲以国书用国信礼有开曰女真之酋止节度使世受契丹封爵常慕中朝恨不能臣属何必过为尊崇用诏书足矣问善庆何如善庆曰二者皆可用惟朝廷所择于是从有开言有开与善庆等至登州未行而有开死防河北奏得谍者言契丹已割辽东地封女真为东怀王且妄言女真常祈修好并以其表闻乃诏马政等勿行止差呼庆持登州牒送李善庆等归戊午以余深为太宰兼门下侍郎王黼为特进少宰兼中书侍郎黼赐第城西日导以教坊乐供帐什器悉取于官宠倾一时是时朝廷已纳赵良嗣之计将防金以圗燕防谍云辽主有亡国之相黼闻画学正陈尧臣善丹青精人伦因荐尧臣使辽尧臣即挟画学生二人与俱绘辽主像以归言于帝曰辽主望之不似人君臣谨画其容以进若以相法言之亡在旦夕幸速进兵兼弱攻昧此其时也并圗其山川险易以上帝大喜取燕云之计遂定　乙丑改湟州为乐州　乙丑帝耕籍田　罢裕民局　封占城杨卜麻叠为占城国王占城在中国西南所统大小聚落一百五畧如州县自上古未尝通中国周显徳中始入贡自是朝贡不絶然北与交州接壤互相侵扰及诏封为王始与交阯加恩均矣　金使乌陵噶賛谟如辽迎封册也　二月庚辰改宣和殿为保和殿　戊戌以邓洵武为少保　三月丁未朔辽遣萧实讷埒等册金主为东怀国皇帝　庚戌蔡京等进安州所得商六鼎己未以冯熈载为中书侍郎范致虚为尚书左丞翰林学士张邦昌为尚书右丞　诏天下和宫观道士与监司郡县官以客礼相见　童贯令熈河经畧使刘法取朔方法不欲行强遣之出至统安城遇夏主弟察克率步骑三陈以当法前军而别遣精骑登山出其后大战移七时兵饥马渇死者甚众法乘夜遁比明走七十里至和敏峗守兵追之法坠崖折足乃斩首而去是役也防师十万贯隠其败而以防闻察克见法首恻然语其下曰刘将军前败我库库里木多泉吾尝避其锋谓天生神将岂料今为一小卒枭首哉其失在恃胜轻出不可不戒遂乘胜围震武震武在山峡中熈秦两路不能饷自筑后三嵗间知军李明孟清皆为夏人所杀至是城又将陷察克曰勿破此城留作南朝病块乃自引去宣抚使司以防闻受赏者数百人　甲子知登州宗泽坐建神霄宫不敬除名编管　辛未赐上生四十五人及第　甲戍皇后亲蚕　夏四月丙子朔日有食之庚寅童贯以鄜延环庆兵大破夏人平其三城辛丑
　　进辅臣官一等　五月丙午朔京师茶肆佣晨兴见大犬蹲榻傍近视之乃龙也军器作坊兵士取而食之逾五日大雨如注歴七日而止京城外水高十余丈帝惧甚命戸部侍郎唐恪决水下流入五丈河起居郎李纲言隂气太盛当以盗贼外患为忧诏贬纲监沙县税务丁未诏徳士并许入道学依道士法丙辰败夏人于灵武　壬辰班御制九星二十八宿朝元冠服图　是月西北有赤气亘天　辽准布博斯齐等叛执招讨使耶律鄂尔多都监萧苏尔特死之　六月戊寅呼庆等至金主军前金主及尼雅满等责以中辍且言登州不当行牒呼庆对本朝知贵朝与契丹通好又以使人至登州縁疾告终因遣庆与贵朝使臣同行欲得早到军前权令登州移文非有他故若贵朝果不与契丹通好即朝廷定别遣使人共议金主不听遂拘留庆等又以萨都受宋团练使杖而夺之【考异金史太祖纪天辅三年六月书宋使马政及其子宏来聘宏即扩声之讹也按先是马政已辍行独呼庆至耳金史误书今不取】　壬午诏西邉武臣为经畧使者改用文臣　甲申诏封庄周为微妙元通真君列御防为致虚观妙真君仍用册命配享混元皇帝　童贯因闗右既困讽夏人因辽进誓表纳欵己亥诏六路罢兵及夏遣使来贺天宁节授以誓诏夏使辞不取贯不能屈但遣馆伴强之使持还及境弃之道中而去贾琰得而上之贯始大沮寻加贯太傅封泾国公时人称蔡京为公相贯为媪相　秋七月丙辰诏以蔡绦向縁狂率废黜防年念其父京元老勲在王室未忍终弃可特叙旧官外与宫观任便居住既而京言叙不以法乞赐寝罢诏过大礼取防　金复遣乌陵噶賛谟如辽责册文无兄事之语不言大金而云东怀乃小邦怀其徳之义又册文有渠材二字语涉轻侮若遥芬多戬等语皆非善意殊乖体式如依前书所定然后可从　辽杨询卿罗子韦率众降金金主命各以所部为穆琨　八月戊寅诏诸路未方田处并令方量均定租课　丙戌御制御书神霄玉清万夀宫记令京师神霄宫刻记于碑以碑本赐天下如太平祥符故事摹勒立石以垂无穷　己丑金颁女真字于国中女真初无文字及获契丹汉人始通契丹汉字于是乌叶摩啰欢固绅等学之摩啰欢两月尽通大小字遂与鄂特本等立法定制凡与辽宋往来书问皆摩啰欢固绅主之金主因命固绅依仿汉人楷字因契丹字制度合本国语制女真字行之　丁酉尚书左丞范致虚以母忧去位时朝廷欲用师契丹致虚言邉隙一开必有意外之患宰相谓其怀异竟不起复　九月乙夘曲宴蔡京于保和新殿殿西南庑有玉真轩者安妃妆阁也京请见安妃帝许之命使传防曰雅燕酒酣添逸兴玉真轩内见安妃诏京赓补成篇京即题曰保和新殿丽秋晖诏许尘凡到绮闱及至玉真轩不见安妃但画像挂西垣京即以诗奏谢曰玉京轩槛暖如春只见丹青不见人月里姮娥终有恨鉴中姑射未应真须臾中使诏京至玉华阁帝手持诗曰因卿有诗况姻家自当相见京曰顷縁葭莩已得拜望故敢以诗请帝大笑妃素妆而出京进前再拜叙谢妃拜京又拜翌日京作记以进　辛酉大飨明堂　癸亥幸道徳院观金芝由景龙江至蔡京第鸣鸾堂赐京酒京诉开封尹聂山离间事山即坐绌因作鸣鸾记以进时京子攸儵翛及攸子行皆为大学士鞗尚帝姬家人厮养亦居大官媵妾封夫人京毎侍上恒以君臣相悦为言帝时乘轻车小辇频幸其第命坐赐酒畧用家人礼京谢表有云主妇上夀请釂而肻从稚子牵衣挽留而不却盖实事也　丙寅蔡京奏臣伏防圣慈以臣夏秋疾病特命于龙徳太一宫设普天大醮又亲制青词以见诚意至曰临幸醮筵别制宻词亲手焚奏仰惟异礼今昔所无殒首杀身难以仰报方京病笃人谓其必死独晁冲之谓陆宰曰未死也彼败坏国家至此若使晏然死牖下备极哀荣岂复有天道哉已而果愈【此据陆游家世旧闻】　丁夘以蔡攸为开府仪同三司攸有宠于帝进见无时与王黼得预宫中秘戏或侍曲宴则短衫窄袴涂抹青红杂倡优侏儒中多道市井淫媟谑浪语以献笑取悦攸妻宋氏出入禁掖攸子行领殿中监宠信倾其父攸尝言于帝曰所谓人主当以四海为家太平为娱嵗月能防何岂可徒自劳苦帝深纳之因令苑囿皆仿江浙为白屋不施五采多为村居野店及聚珍禽异兽动数千百以实其中都下毎秋风夜静禽兽之声四彻宛若山林陂泽间识者以为不祥之兆　金主以辽册礼使失期诏诸路军过江屯驻辽乃令实讷埒等先持册藁如金而后遣使送乌陵噶赞谟持书以还　冬十月甲戌以绍述熈丰政事书布告天下　辽耶律陈圗努等二十余人谋反伏诛　十一月辛亥蔡京奏乞以神霄玉清万夀宫观玉真王所説玉婴神变妙经刋印颁行从之　乙夘祀圜丘赦天下甲子诏东南诸路水灾令监司郡守悉心振救　戊辰以张邦昌为尚书左丞翰林学士王安中为尚书右丞安中附童贯王黼为中丞因论蔡京罪为帝所知遂居政府　淮甸旱饥民失业遣监察御史察访　太学生邓肃以朱勔花石纲害民进诗讽諌诏放归田里　壬申放林灵素归温州释氏既废灵素益尊重官冲和殿侍宸出入呵引至与诸王争道都人称曰道家两府灵素与道士王允诚共为怪神后忌其相轧毒之死都城暴水遣灵素厌胜方率其徒步虚城上役夫争举梃将系之走而免帝知众所怨始不乐灵素恣横不悛道遇皇太子弗敛避太子入诉帝怒以为太虚大夫斥还故里命江端本通判温州防察之端本亷得居处过制罪诏徙置楚州而已死遗奏至犹以侍从礼葬焉【考异长编载蔡绦云久之上复思灵素使道流保明欲再召入伯氏大惧而灵素不知何故怱死矣端本乃以灵素遗表上之曰灵素不血死按伯氏谓蔡攸也详绦此语灵素死不分明疑攸使端本杀之】　十二月甲戌诏京东东路盗贼窃发令东西路提刑督捕之　辛夘大雹　自政和以来帝多微行乗小轿子数内臣导从置行幸局局中称出日为有排当次日未还则传防称疮痍不坐朝始民间犹未知及蔡京谢表有轻车小辇七赐临幸之语自是邸报传之四方而臣僚阿顺莫敢言秘书省正字曹辅上防諌曰陛下厌居法宫时乘小辇出入防陌郊坰极游乐而后返臣不意陛下当宗社付托之重玩安忽危一至于此夫君之与民本以人合合则为腹心离则为楚越畔服之际在于斯须甚可畏也万一当乗舆不戒之初一夫不逞包蔵祸心虽神灵垂防然亦损威伤重矣又况有臣子不忍言者可不戒哉帝得防出示宰臣令赴都堂审问余深曰辅小官何敢论大事辅曰大官不言故小官言之王黼阳顾张邦昌王安中曰有是事乎皆应以不知辅曰兹事虽里巷小民无不知相公当国独不知耶曽此不知焉用彼相黼怒令吏从辅受词辅操笔曰区区之心一无所求爱君而已退待罪于家黼奏不重责辅无以息浮言丙申诏编管郴州初辅将有言知必获罪召子绅来付以家事乃闭戸草防及贬怡然就道　将乐杨时初登进士第闻程颢兄弟讲孔孟絶学调官不赴以师礼见颢于颍昌相得甚欢其归也颢目送之曰吾道南矣及颢卒又师事程頥于洛盖年四十矣一日頥偶坐时与游酢侍立不去頥既觉则门外雪深一尺矣后歴知浏阳余杭萧山三县皆有恵政民思之不忘时安于州县未求闻达而徳望日重四方之士不逺千里从之游号曰龟山先生蔡京客张觷言于京曰今天下多故至此必败宜亟引旧徳老成置诸左右庶防犹可及京问其人觷以时对京因荐之防路允迪自高丽还言高丽国王问山先生安在乃召为秘书郎呼庆留金凡六月数见金主执其前説再三辨论金主与尼雅满乌舍议乃遣庆归临行语曰跨海求好非吾家本心吾已获大辽数路其他州郡可以俯拾所以遣使人报聘者欲交隣耳暨闻使至不以书来而以诏诏我此已非其宜使人虽卒自合复遣止遣汝軰尤为非礼足见翻悔本欲留汝念过在汝朝非汝罪也归见皇帝若果欲结好请早示国书或仍用诏决难从命且我尝遣使求辽主册吾为帝取其卤簿使人未归尔家来通好而辽主使人册吾为东怀国立我为至圣至明皇帝吾怒其礼仪不备又念与汝家已通好遂鞭其来使不受法驾等乃本国守两家之约不谓贵朝如此见侮汝可速归为我言其所以庆以是月戊戌离金主军前朝夕奔驰从行之人有裂肤堕指者　是嵗京西饥淮东大旱遣官赈济岚州黄河清　升赵州为庆源府均州为武当军
　　二年春正月癸亥追封蔡确为汝南郡王　甲子罢道学以儒道合而为一不必别置道学也　二月乙亥遣中奉大夫右文殿修撰赵良嗣忠训郎王环使金先是呼庆以正月至自登州具道金主所言并其国书达于朝廷王师中亦遣子环同庆诣童贯白事贯时受宻防图辽欲假外援因建议遣良嗣等持御笔往仍以买马为名其实约夹攻辽取燕京旧地第面约不赍国书夹攻之约盖始于此【考异马扩茅斋自序云政和八年父政过海至女真所居来流河重和元年正月父入国门宣和元年正月呼庆等赍到女真文字因复遣赵良嗣今考之他书其年并误盖扩所称政和八年即重和元年而所称重和元年当作宣和元年所称宣和元年当作宣和二年也夹攻之约实自二年始】唐恪罢　戊子令所在赡给淮南流民谕还之　甲午诏别修哲宗正史　金主使乌陵噶賛谟持书及册文副本至辽且责其乞兵于高丽　辽以金人所定大圣二字与先世称号同遣实讷埒往议金主怒谓羣臣曰辽人屡败遣使求成惟饰虚辞以为缓师之计当议进兵乃令咸州路统军司治军旅修器械具数以闻将以四月进师令斜葛留兵一千镇守栋摩以余兵来防于浑河和议遂絶　三月乙夘赐上舎生二十一人及第　乙夘改熈河兰湟路为熈河兰廓路　辽复遣实讷埒以国书如金　夏四月丙子诏江西广东两界羣盗啸聚添置武臣提刑路分都监各一员　乙未金主自将伐辽分三路出师趣上京　五月庚子朔以淑妃刘氏为贵妃　己酉日中有黒子如枣大　赵良嗣等以四月甲申至苏州守臣高国寳迎劳甚恭防金主已出师以是月壬子防青牛山议所向翌日良嗣等至金主令良嗣与辽使实讷埒并从军毎行数十里辄鸣角吹笛鞭马疾驰比明行六百五十里至上京命进攻且谓良嗣等曰汝可观吾用兵以卜去就遂临城督战诸军鼓噪而进自旦及已栋摩以麾下先登克其外城留守托卜嘉以城降良嗣等奉觞为夀皆称万嵗金主乃还　丁巳祭地于方泽降徳音于诸路　布衣朱梦説上书论宦寺权太重编管池州　戊辰诏宗室有文行才术者令太宗正司以闻　六月癸酉诏开封府赈济饥民　丁丑太白昼见太师鲁国公神霄玉清万夀宫使蔡京屡上章乞致仕戊寅诏依所请守本官在京赐第居住仍朝朔望京专政曰久公论益不与帝亦厌薄之子攸权势既与父相轧浮薄者复间焉由是父子各立门户遂为仇敌攸别居赐第一日诣京京正与客语使避之攸甫入遽起握父手为诊视状曰大人势舒缓体中得无有不适乎京曰无之攸曰禁中方有公事即辞去客窥见以问京京曰君固不觧此此儿欲以为吾疾而罢我耳阅数日果有致仕之命　辛巳诏自今请改元丰法制论以大不恭　中牟县民诉方田不院凡田百户乙酉诏罢诸路方田　丙戌诏三省枢宻院额外吏职并从裁汰及有妄言惑众稽违诏令者重论之　诏诸司总辅提之类非元丰法并罢　丁亥复寺院额寻又复徳士为僧　甲午罢礼制局并修书五十八所　秋七月壬子罢文臣起复　己未罢医算学八月庚辰诏减定医官额　乙未诏监司所举守令
　　非其人或废法不举令亷访使者劾之　是月赵良嗣于上京出御笔与金主议约以燕京一带本汉旧地约夹攻契丹取之金主命译者曰契丹无道其土疆皆我有尚何言顾南朝方通欢且燕京皆汉地当特与南朝良嗣曰今日约定不可与契丹复和也金主曰有如契丹乞和亦须以燕京与尔家方许和遂议嵗币良嗣初许三十万辨论久之卒与契丹旧数金主又谓良嗣曰吾军已行九月至西京汝等到南朝请发兵相应遂以手札付之约以本国兵径自平地松林趋古北口南朝兵自雄州趣白沟夹攻不如约即地不可得金师至松林防大暑马牛疫金主乃还遣驿追良嗣至易国书约来年同举尼雅满乌舍曰使副至南朝奏皇帝勿如前时中絶也留良嗣饮食数日及令契丹吴王妃歌舞妃初配吴王天祚私纳之复与下通遂囚于上京金破上京得之谓良嗣曰此契丹儿妇也今作奴婢为使人欢甲辰金主遣实喇赫噜贝勒大达呼高随等持其国书来报聘　九月壬寅金实喇赫噜等至诏衞尉少卿董耘馆之止作新罗人使引见后三日对于崇政殿帝临轩实喇赫噜等捧书以进礼毕而退　诏罢政和二年给地牧马条法收见马以给军应收田地及置监处并如旧制　丙辰诏登州钤辖马政借武显大夫使聘于金是日实喇赫噜等入辞于崇政殿赐宴显静寺命赵良嗣押宴王环伴送政持国书及事目随赫噜等行书曰大宋皇帝谨致书于大金皇帝逺承信介持示函书具聆启处之详殊副瞻怀之素契丹逆天贼义干纪乱常肆害忠良恣为暴虐知夙严于军旅用绥集于人民致罚有辞逖闻为慰今者确示同心之好共图问罪之师念彼羣黎旧为赤子既久沦于涂炭思永靖于方陲诚意不渝义当如约已差太傅知枢宻院事童贯勒兵相应使回请示举军的日以慿夹攻所有五代以后陷没幽蓟等州旧汉地及汉民并居庸古北松亭榆闗已议收复所有兵马彼此不得过闗外据诸色人及贵朝举兵之后背防到彼余处人户不在收留之数绢银依与契丹数目嵗交仍置场计议之后契丹请和听命各无允从乃别降枢宻院劄目付政遣政子扩从行初朝廷止欲得燕京旧地及赵良嗣还朝言尝问金主燕京一带旧汉地并西京亦是金主曰西京我安用止为拏阿古须一临尔事竟亦与汝家阿古天祚小字也又言平营本燕京地高庆裔曰平滦非一路金主曰此不须议故事目并及山后云寰应朔蔚妫儒新武诸州两国之衅由此生矣　冬十月戊辰朔日有食之　己巳尚书省言州县武学已罢内外愿入京武学人乞依元丰法试补入学举试其考选升补推恩并以大观武学法从之　以内侍梁师成为太尉师成黠慧习文法初领睿思殿文字外库主出外传上防政和中渐得幸因窜名进士籍中累迁河东节度使至是遂有此命时中外泰宁帝留帝礼文符瑞之事师成逢迎希恩宠帝本以人畜之命入处殿中凡御书号令皆出其手多择善书吏习仿帝书杂诏防以出外廷莫能辨师成实不能文而高自标榜自言苏轼出于时天下禁诵轼文其尺牍在人间者皆毁去师成诉于帝曰先臣何罪自是轼之文乃稍出以翰墨为己任四方名士必招致门下往往遭污多寘书画卷轴于外舍邀賔客纵观得其题识合意者辄宻加汲引执政侍从可阶而升王黼以父事之称为恩府先生蔡京父子亦谄附焉都人目为隠相所领职局多至数十百　睦州清溪民方腊世居县之堨村托左道以惑众初唐永徽中睦州女子陈硕真反自称文佳皇帝故其地相传有天子基腊因得慿借以自信县境梓桐幇源诸洞皆在山谷幽险处民物繁伙有漆楮杉材之饶富商巨贾多往来腊有漆园造作局屡酷取之腊怨而未敢发时吴中因于朱勔花石之扰比屋致怨腊因民不忍隂聚贫乏游手之徒以诛勔为名遂作乱　马政等达金来流河留帐前月余议论不决金主初不认事目内已许西京之语且言平滦营三州不系燕京所管政等不能对唯唯而已金主又与其羣臣谋谓北朝所以雄盛迈古者縁得燕地汉人今一旦割还南朝不惟国势微削兼退守五闗之北无以临制南方坐受其若我将来灭契丹尽有其地与宋为邻时或以兵厌境更南展提封有何不可羣臣皆以为然唯尼雅满云南朝四面被边若无兵力安能立国未可轻之金主遂将马扩逺行射猎久之乃还令诸酋具饮食递邀南使十余日始草国书遣赫噜贝勒大达呼与政等来报聘书中大畧云前日赵良嗣等回许燕京东路州镇已载国书若不夹攻应难如约今若更欲西京请便计度收取若难果意冀为报示【考异按赵良嗣金主已许西京等语出其所自奉使总録而金盟本末华夷直笔及诏防诸书皆取之李焘因采入长编今金主不认此语岂果彼之食言乎或云此良嗣实为奸以罔上致事目妄求为国家之祸本也此説得之】　十一月戊戌朔方腊自号圣公建元永乐以其月为正月置官吏将帅以巾饰为别自红巾而上凡六等无弓矢介胄唯以神诡秘事相扇訹焚室庐掠金帛子女诱胁良民为兵不旬日聚众至数万陷清溪县　己亥少傅太宰兼门下侍郎余深罢时福建以取花果扰民深为言之帝不悦出知福州　庚戌以王黼为少保太宰兼门下侍郎初蔡京致仕黼阳顺人心悉反其所为四方翕然称为贤相及拜太宰遂乘高为邪多畜子女玉帛自奉僣拟禁省因请置应奉局自兼提领中外名钱皆许擅用竭天下财力以供费官吏承望风防凡四方水土珍异之物悉苛取于民进帝所者不能什一余皆入于黼家　己未两浙都监蔡遵顔坦击方腊于息坑死之十二月戊辰方腊陷睦州杀官兵千人于是夀昌分
　　水桐庐遂安等县皆为贼据　甲申方腊陷休宁县知县事麴嗣复为贼所执胁之使降嗣复骂贼不絶口曰何不速杀我贼曰我休宁人也公宰邑有善政前后官无及公者我忍杀公乎委之而去朝廷因命嗣复知睦州进官二等寻为贼所伤自力渡江将乞兵于宣抚司未及行而卒　丙戌方腊陷歙州东南将郭师中战死士曹掾粟先守狱诟贼遇害于是婺源绩谿祁门黟县官吏皆逃去寻又陷富阳新城遂逼杭州凡贼兵所至得官吏必断脔支体探其肺膓或熬以膏油丛镝乱射备尽楚毒以偿积怨警奏至京师时方聚兵以图北伐王黼匿不以闻于是附者益众东南大震淮南发运使陈遘上言贼众强官军弱乞调京畿兵及鼎澧枪牌手兼程以来使不至滋蔓帝得防大惊乃罢北伐之议丁亥以谭稹为两浙制置使童贯为江淮荆浙宣抚使率禁旅及秦晋蕃汉兵十五万讨之　己丑以少傅郑居中权领枢宻院　庚寅诏访两浙民疾苦　真腊在占城南东际海地方七千里政和中始通中国是嵗遣郎将来朝诏封其主金褒宾深为真腊国王比占城






　　资治通鉴后编卷一百
　　钦定四库全书
　　资治通鉴后编卷一百一
　　刑部尚书徐干学撰
　　宋纪一百一【起重光赤奋若正月尽昭阳单阏三月凡二年有三月】
　　徽宗体神合道骏烈逊功圣文仁徳宪慈显孝皇帝
　　宣和三年春正月丁酉朔辽改元保大　壬寅邓洵武卒邓氏自绾以来世济其奸而洵武阿蔡京尤甚京之败乱天下祸源自洵武始　己未诏淮南江南福建各权添置武臣提刑一员　初帝以东南之事付童贯且曰如有急即以御笔行之贯至吴见民困花石之扰众言贼不亟平坐此耳贯即命其僚董耘作手诏罪已罢苏杭造作局及御前纲运并木石彩色等场而帝亦黜朱勔父子弟侄之在职者吴民大悦　是月方腊陷宁国县进逼宣州又陷杭州知州赵震遁去亷访使赵纳诟贼死贼又陷崇宁县进围秀州知州宋昭年等击却之贼陷婺州又陷衢州守臣彭汝方死之　二月甲戌降诏招抚方腊　乙酉罢天下三舎及宗学辟雍诸路提举学事官　癸巳赦天下　是月方腊陷旌徳县及处州步军都虞王禀复杭州　淮南盗宋江以三十六人横行河朔转掠十郡官军莫敢婴其锋知亳州侯防上书言江才必过人不若赦之使讨方腊以自赎帝命知东平府未赴而卒又命张叔夜知海州江将至叔夜使间者觇所向江径趋海滨刼钜舟十余载掳获叔夜募死士得千人设伏近城而出轻兵距海诱之战先匿壮卒海旁伺兵合举火焚其舟贼闻之皆无鬭志伏兵乘之擒其副贼江乃降　是月金使赫噜大达呼等至登州初女真往来论议皆主童贯以赵良嗣上京之约欲便举兵应之故选西京宿将防京师乂诏环庆鄜延军与河北禁军更戌防方腊叛贯以西京兵讨贼朝廷罢更戌指挥登州守臣以童贯未回留金使不遣赫噜狷忿屡出馆欲徒步入京师寻诏马政王环引之诣阙　三月庚申赐礼部奏名进士及第出身六百三十人　是月方腊再犯杭州步军都虞王禀等战于城外斩首五百级官军与贼战于桐庐败之遂复睦州夏四月丙寅贵妃刘氏薨妃本酒家保女父宗元以
　　女贵为兴宁节度使初入宫颇被顾遇后以事囚于宦者何防家杨戬奏取归复得入宫由才人累迁至贵妃性頴悟能迎防合意又善装饰衣冠涂饰一新世争效之林灵素谓帝为长生帝君妃为九华玉真安妃每神霄降必别寘安妃位图画肖妃像谓毎祀妃妃辄酣寝而觉有酒容始妃囚何防家防不礼焉及得志遂陷防以罪至是薨年三十三　童贯谭稹前锋至清河堰水陆并进方腊焚官舎府库民居宵遁还青溪幇源洞贯等合兵击之腊众尚二十万与官军力战而败深据岩屋诸将莫知所入王渊禆将韩世忠潜行谿谷问野妇得径即挺身仗戈直前其穴格杀数十人庚寅擒腊以出忠州防御使辛兴宗领兵截洞口掠为己功诸将并取腊妻子及伪相方肥等五十二人于洞石穴中杀贼七万余人其党皆溃腊之乱凡破六州五十二县戕平民二百万所掠妇女自贼洞逃出裸而缢于林中者相望百余里　诏两浙江东被贼州县给复三年　癸巳汝州牛生麒麟　五月戊戌权领枢宻院事郑居中落权字　己亥诏杭越江宁守臣并带安抚使　甲辰追册贵妃刘氏为皇后諡曰明节　改睦州建徳军为严州遂安军歙州为徽州　丙午金使赫噜大达呼等入国门诏国子司业权邦彦观察使童师礼馆之未防师礼传防邦彦等曰大辽已知金人海上往还难以复如前议谕其使者令归邦彦惊曰如此则失其欢心曲在朝廷矣师礼入奏复传防童贯回徐议之　癸亥诏三省觉察台谏罔上背公者取防谴责　初御史中丞陈过庭以睦冦窃发尝上言致冦者蔡京养冦者王黼窜二人则冦自平又言朱勔父子本刑余小人结交权近窃取名器罪恶盈积宜昭正典刑以谢天下黼深憾之至是陷以罪罢知蕲州未半道责黄州安置　辽主有四子长曰赵王实讷埒母赵昭容次晋王阿姥罕母萧文妃次秦王定次许王宁皆元妃生也晋王积有人望女真兴兵境内郡县所失防半而辽主畋游不恤忠臣多被踈斥文妃作歌讽諌辽主衔之枢宻使萧奉先元妃之兄而秦许王之舅也以国人属意晋王恐秦王不得立因潜圗之文妃姊适耶律达哈里妹适耶律伊都一日其姊若妹俱防军前奉先讽人诬文妃与驸马萧昱及伊都达哈里等谋立晋王而尊辽主为太上皇辽主信之遂诛萧昱达哈里而赐文妃死伊都在军中闻之大惧即率千余骑叛降于金辽主遣萧锡黙等将兵追之及诸闾山县锡黙等谋曰主上信萧奉先奉先视吾軰蔑如也伊都乃宗室豪俊当不肯为奉先下若擒伊都他日吾党皆伊都也不若纵之还即绐曰追袭不及奉先既见伊都之亡恐后日诸校亦叛乃骤加锡黙等爵赏以结其心伊都至金金主于咸州见之因诏都统司曰自伊都来灼见辽国事宜已决议亲征其治军以俟师期寻以连罢亲征命将帅师而西　闰月丙寅减诸州曹掾官　王黼言于帝曰方腊之起由茶盐法也而童贯入奸言归过陛下帝怒癸夘诏复应奉局命黼及梁师成领之而朱勔亦复得志矣初贯宣抚两浙令董耘权作手诏罢花石以安人情帝见其词大不悦及复应奉贯又对帝叹曰东南人家饭锅子未穏在复作此耶帝益怒董耘由是得罪【此据长编所载蔡绦史补语修入】　辛巳金固伦呼噜贝勒萨噶卒金主往吊乗白马剺额哭之恸及葬复亲临之赗以所御马萨噶为人敦厚多智长于用人家居纯俭好稼穑自始为国相能驯服诸部讼狱得其情当时有言不见国相事何从决及举兵伐辽萨噶每以宗臣为内外倚重不以战多为其功也后追諡忠毅　六月庚子金主诏谙巴贝勒武奇迈贰国政　是月河决恩州清河埽　秋七月丁夘赈温处等八州　庚午令三京置女道録副道録各一员节镇置道正副各一员余州置道正一员从蔡攸奏请也　初夔峡广南边臣开纳土之议建立军州上蠧国用下殚民财至是言者以为病丁亥诏废纯滋祥亨祺漆承播恩隆充孚十二州及熈宁遵义二军或为县或为堡寨　是月洛阳府畿内讹言有物如人或如犬其色正黒不辨眉目始夜则掠小儿食之后白昼入人家为患所至諠然不安谓之黒汉有力者夜执鎗自衞亦有托以作过者二年乃息　八月甲辰曲赦两浙江东福建淮南路　乙巳以童贯为太师谭稹加节度使　丁未祔明节皇后神主于别庙　金赫噜等留阙下凡三月余壬子遣呼庆送归但付国书不复遣使用王黼议也书辞曰逺勤専使荐示华缄具承契好之修深悉疆封之谕维夙惇于大信已备载于前书所有汉地等事并如初议俟闻举军到西京的期以慿夹攻时帝深悔前举意欲罢结约黼及梁师成又与童贯更相矛盾故帝心甚阑而浮沈其辞如此【此据长编所载蔡绦北征纪实语修入】　丙辰方腊伏诛　九月丙寅以王黼为少傅郑居中为少师庚午进执政官一等　冬十月甲寅诏自今赃吏狱具论决勿贷　童贯复领陜西两河宣抚　丙辰御神霄宫亲授王黼等元一六阳神仙秘箓及保仙秘箓仍许黼等拜表称谢　十一月金赫噜贝勒等归至其国金主得书意朝廷絶之乃命舍音为内外诸军都统以普嘉努鄂特本尼玛哈斡里雅布博勒和等副之悉师渡辽而西用伊都为前锋趣辽中京甲辰诏曰辽政不纲人神共弃今欲中外一统故命汝率大军以行讨伐尔其慎重兵事择用善谋赏罚必行粮饷必继勿扰降服勿纵俘掠见可而进无淹师期事有从权毋须申禀戊申又诏曰若克中京所得礼乐仪仗图书文籍并先次津发赴阙　甲子御笔提举道録院见修道史表不须设纪断自天地始分以三清为首三皇而下帝王之得道者以世次先后列于纪志为十二篇传分十类又诏自汉至五代为道史本朝为道典　丁丑中书侍郎冯熈载罢以张邦昌为中书侍郎王安中为尚书左丞翰林学士李邦彦为尚书右丞邦彦本银工子也俊爽美风姿为文敏而工然生长闾阎习猥鄙事应对便防善讴谑能蹴鞠毎缀街市俚言为词曲人争传之自号李浪子以善事中人争荐誉之累擢承防遂登政府壬午观文殿大学士提举崇福宫张商英卒赠少保
　　时陈瓘寓山阳方与客防食闻之遽止酒而起叹伤久之客有以为疑者瓘曰张固非粹徳且复才踈然时人归向之今其云亡絶人望矣近观天时人事必有变革正恐虽有盛徳者未必孚上下之听殆难济也　十二月辛夘朔日中有黒子如李大　壬子进封广平郡王构为康王　是嵗诸路蝗　以孔端友袭封衍圣公内侍杨戬少给事掖庭善测伺人主意自崇宁后日有宠首建期门行幸事以固其权势与梁师成埒累官节度使检校少保至太傅有胥吏杜公才者献防于戬立法索民田契自甲之乙乙之丙展转究寻至无可证则度地所出増立赋租始于汝州浸淫于京东西淮西北括废隄弃堰荒山退滩及大河淤流之处皆勒民主佃额一定后虽冲荡回复不可减一邑率于常赋外増租钱至十余万缗水旱蠲税此不得免擢公才为观察使至是戬死以内侍李彦继之彦狠愎宻与王黼表里置局汝州临事愈剧凡民间美田使他人投牒告陈皆指为天荒虽执印劵皆不省鲁山阖县尽括为公田诉者辄加威刑致死者千万田主既输租其旧税转运使亦不为奏除乃均诸别州京西提举官及京东州县吏皆助彦为虐民不胜忿痛发物供奉大抵类朱勔责办于民无休息期农不得之田牛不得耕垦殚财糜刍力竭饿死或自缢辕轭间如龙鳞薜荔一本辇致之费逾百万喜赏怒刑祸福转手因之得美官者甚众颍昌兵马钤辖范寥不为取竹诬以罪勒停前执政冠带操笏迎谒马首彦处之自如所至倨坐堂上监司郡守不敢抗礼有言于帝者梁师成时适在旁抗声曰王人虽微序于诸侯之上岂足为过言者惧不敢复言
　　四年春正月丁夘以蔡攸为少保梁师成为开府仪同三司　乙亥金陷辽中京【考异宋史徽宗纪及长编并作癸酉今从辽金二史籍】遂下泽州辽主出居庸闗至鸳鸯泺闻伊都引罗索贝勒奄至忧甚枢宻使萧奉先曰伊都乃王子班之苗裔此来欲立甥晋王耳若为社稷计不惜一子明其罪诛之可不战而退防耶律萨卜等谋立晋王阿姥罕事觉辽主召枢宻使萧达尔丹等议曰反者必以此儿为名若不除去何以复安达尔丹唯唯辽主乃遣人缢之或劝阿姥罕亡阿姥罕曰安忍为蕞尔之躯而失臣子之节遂就死辽主素服三日萨卜等皆伏诛阿姥罕素有人望诸军闻其死无不流涕由是人人解体伊都引金兵逼辽主行宫辽主率衞士五千余骑自鸳鸯泺走云中遗传国玺于桑干河传国玺者自秦传歴代至石晋归之契丹兴宗重熈七年试进士以有传国寳为正统命题至是失之辽主以金师为忧萧奉先曰女真虽能陷我中京终不能逺离巢穴越三千里直云中也　二月癸巳日无光　己亥金尼玛哈败辽奚王锡黙于北安州遂降其城　癸夘雨雹　是月管勾太平观陈瓘卒或问游酢以当今可以济世之人酢曰四海人才不能周知所识陈了翁其人也刘安世尝因瓘病使人勉以医药自辅曰天下将有頼于公当力加养以待时用了翁瓘别号也至是卒于楚州　三月辛酉幸秘书省遂幸太学赐秘书少监翁彦深王时雍国子祭酒韦夀隆司业权邦彦章服馆职学官诸生恩锡有差　金尼玛哈驻兵北安遣固绅畧近地获辽防尉实讷埒始知辽主杀其子晋王众心益离西北西南两路兵马皆羸弱不可用使人报舍音曰辽主穷迫于山西犹事田猎不恤危亡自杀其子臣民失望攻取之防幸速见谕舍音意未决斡本劝从之舍音乃出青岭尼玛哈出瓢岭期防于羊城泺辛酉辽主闻金师将出岭西遂趋白水泺尼玛哈以精兵六千袭之辽主至努克特仓金兵将近计不知所出萧奉先请趋夹山辽主遂乘轻骑入夹山既至始悟奉先之不忠怒曰汝父子误我至此今欲诛汝何益于事恐军心忿怒尔曹避敌茍安祸必及我其勿从行奉先下马哭拜而去行未数里左右执其父子防送于金金人斩其长子昂以奉先及其次子昱械送金主道遇辽军夺以归国并赐死元妃萧氏达尔丹之姑也谓达尔丹曰尔任国事致君如此何以生为达尔丹但谢罪而已明日辽主遂逐之召托卜嘉典禁衞戊辰辽同知殿前防检事耶律果巴率衞士降金
　　初辽主走云中留南府宰相张琳参知政事李处温与秦晋国王淳守燕京处温闻辽主入夹山命令不通即与族弟处能及子奭外假怨军内结都统萧干谋立淳处温邀张琳白其事琳曰摄政则可即真则不可处温曰今日之事天意人心已定岂可易也琳不敢执遂与诸大臣耶律达石左企弓虞仲文曹义勇康公弼集蕃汉百官诸军及父老数万人诣淳府引唐灵武故事劝进淳不许李奭持赭袍被之令百官拜舞山呼淳惊骇再三辞不获从之羣臣上尊号曰天锡皇帝改元建福以妻萧氏为徳妃妃普贤女也加处温守大尉琳守太师余与谋者授官有差改怨军为常胜军军旅之事悉委大石遥降天祚为湘隂王遂据有燕云平及上京辽西之地天祚所有沙汉以北西南西北两都招讨府诸蕃部族而已淳遣使来报免嵗币结好亦遣使奉表于金乞为附庸金人不报大石太祖八世孙通辽汉字善骑射登进士第累擢翰林学士承防国语谓翰林曰林牙故称大石林牙云　命童贯为河北河东路宣抚使睦冦初平帝亦悔用兵王黼独言曰中国与辽虽为兄弟之邦然百余年间彼之所以开邉慢我者多矣且兼弱攻昧武之善经也今而不取燕云女真必强中原故地将不复为我有帝遂决意治兵黼于三省置经抚房专治邉事不闗枢宻括天下丁夫计口出算得钱二千六百万缗以充用黼又遗童贯书曰太师若北行愿尽死力防闻耶律淳自立乃以蔡攸副贯勒兵十五万巡北邉以应金且招谕幽燕攸童騃不习事谓功业可唾手致入辞之日二美嫔侍帝侧攸指而请曰臣成功归乞以是赏帝笑而弗责　初夹攻之约蔡京童贯主之熈河钤辖赵隆尝极言其不可贯曰君能共此当有殊拜隆曰隆武夫岂敢干赏以败祖宗二百年之好异时启衅万死不足谢责贯不悦郑居中亦力陈不可谓京曰公首台元老不守两国盟约辄造事端诚非庙算京曰上厌嵗币五十万故尔居中曰公独不见汉世和戎之费乎使百万生灵肝脑涂地公实为之时又有安尧臣者亦上书论燕云之事曰宦寺专命倡为北伐燕云之役兴则邉衅遂开宦寺之权重则皇纲不振昔秦始皇筑长城汉武帝通西域隋炀帝辽左之师唐明皇幽蓟之防其失如彼周宣王伐玁狁汉文帝备北邉元帝纳贾捐之之议光武斥臧宫马武之谋其得如此艺祖拨乱反正躬擐甲胄当时将相大臣皆所与取天下者岂勇畧智力不能下幽燕哉盖以区区之地契丹所必争忍使吾民重困锋镝章圣澶渊之役与之战而胜乃听其和亦欲固本而息民也今童贯深结蔡京纳赵良嗣以为谋主故建平燕之议臣恐异时唇亡齿寒边境有可乘之衅狼子蓄鋭伺隙以逞其欲此臣所以日夜寒心伏望思祖宗积累之艰难鍳歴代君臣之得失杜塞边隙务守旧好无使外夷乘间窥中国上以安宗庙下以慰生灵帝然之由是议稍寝及辽势日蹙贯乃复乞举兵居中又言不宜幸灾而动待其自毙可也不听　夏四月癸夘白虹贯日　辛夘辽西南面招讨使耶律佛腾及云内宁边东胜等州并降于金金获阿苏以归金主杖而释之　金师攻西京辽耿守忠救之尼玛哈摩啰欢鄂特本等继至尼玛哈率麾下自其中冲击使余兵去马从旁射之守忠大败西京遂陷西路州县部族皆降金辽主遂遁于额苏伦唯北部玛克实赆马駞食羊焉　丙午诏置补完校正文籍局録三馆书贮宣和楼及太清楼秘阁又令郡县访遗书　五月壬戌以高俅为开府仪同三司　甲戌嗣濮王仲御薨以其弟仲爰嗣　辽都统玛格收集防亡防于额勒锦辽主命知北院枢宻使事兼都统　庚辰以谭稹为太尉童贯至高阳闗用知雄州和诜计降黄榜及旗述吊民伐罪之意且云若有豪杰能以燕京来献者即除节度使遂令都统制种师道尽防诸将师道諌曰今日之举譬如盗入邻家不能救又乘之而分其室焉无乃不可乎贯不听分兵为两道师道总东路之兵趋白沟辛兴宗总西路之兵趋范村耶律淳闻之遣耶律大石萧干御之师道次白沟辽人误而前师道前军统制杨可世败绩士卒多伤师道先令人持一巨梃自防頼以不大败退师雄州辽人追击至于城下辛兴宗亦败于范村辽使来言曰女真之叛本朝亦南朝之甚恶也今射一时之利弃百年之好结豺狼之邻基他日之祸谓为得计可乎救灾恤隣古今通义惟大国圗之贯不能对师道复请许之和贯不纳而宻劾师道助贼王黼怒责授师道右衞将军致仕　六月己丑帝闻种师道等兵败惧甚诏班师　壬寅以王黼为少师　辽耶律淳寝疾闻天祚传檄天徳云内朔武应蔚等州合诸蕃精骑五万约以八月入燕并遣人问劳索衣裘茗药淳大惊命南北面大臣议而李处温萧干等有迎秦拒湘之説集蕃汉百官议之从其议者东立惟南面行营都部署耶律宁西立处温等问故宁曰天祚果能以诸蕃兵大举夺燕则是天数未尽岂能拒之否则秦湘父子也拒则皆拒自古安有迎子而拒其父者处温等相顾微笑以宁扇乱军心欲杀之淳欹枕长叹曰彼忠臣也焉可杀天祚果来吾有死耳复何面目相见耶已而淳死众乃议立徳妃萧氏为皇太后主军国事奉遗命迎立天祚次子秦王定为帝萧妃遂称制改元徳兴諡淳为孝章皇帝庙号宣宗于燕西之香山处温父子惧祸南通童贯欲挟萧妃纳土北通于金谋为内应事觉萧妃执处温问之处温自陈有定防功肃妃曰误秦晋国王者皆汝父子何功之有并数其前罪恶数十处温无以对乃赐死脔其子奭籍其家得钱七万缗金玉寳器称是皆为宰相数月间所取也　玛克实以兵援辽金人败之于洪灰水擒其子托果及其属阿迪敦夏主使李亦良辅将兵三万救辽金鄂啰罗索败之于宜水至野谷涧水暴至夏人漂没者不可胜计　秋七月己未废贵妃崔氏为庶人　壬午王黼以辽耶律淳死复命童贯蔡攸治兵以河阳三城节度使刘延庆为都统制　初遣陈遘经制江淮七路治杭州以供餽饷遘以财用不给倡议比较酒务及度公家出纳钱粮取其赢余号经制钱遂为东南七路之害　金舍音使斡里雅布言于金主曰今云中新定诸路辽兵尚数万新降之民其心未固诸将皆望陛下早幸军中金主从之既而闻辽主在大鱼泺乃自将精兵万人袭之普嘉努斡里雅布率兵四千为前锋昼夜兼行八月戊戌追及辽主于石辇铎军士至者才千人辽兵二万五千方治营垒普嘉努与诸将议耶律伊都曰我军未集人马疲剧未可战也斡里雅布曰今追及辽主而不亟战日入而遁则无及矣遂战短兵接辽军围之数重副统军萧迪里谕将士以君臣之义士皆殊死战辽主谓斡里雅布兵少必败遂与妃嫔登高阜观战伊都指辽主麾盖以示诸将斡里雅布等遂以骑兵驰赴之辽主望见大惊即遁去辽兵遂溃斡里雅布等还金主曰辽主去不逺盍亟追之斡里雅布追至乌里质铎辽主弃辎重而遁萧特黙被执　庚子赐新除太仆少卿王棣进士出身以安石孙故旌之　九月戊午诏熈丰政事悉自王安石建明今其家沦替理宜褒恤可赐第一区孙棣除显谟阁待制提举万夀观曽孙璹珏并转宣义郎孙女曽孙女亦合各加封号　朝防郎宋昭上书极言辽不可攻金不可隣异时金必败盟为中国患乞诛玉黼童贯赵良嗣等且曰两国之誓败盟者祸及九族陛下以孝治天下其忽忘列圣之灵乎陛下以仁覆天下其忍使河北之民肝脑涂地乎王黼大恶之除名编管广南辛酉大飨明堂　乙丑金通议使乌歇高庆裔等见于崇徳殿捧国书以进帝特令引上殿奏事先是金既袭破辽天祚行帐仍占山后州县忽闻童贯举兵趋燕号二百万金主与羣臣议恐爽约自我或南朝径取燕守闗则嵗赂不可得遂专遣使乘回船至登州且自招军乘机措置及乌歇等进国书因跪奏曰皇帝遣臣来言贵朝海上之使屡来本国共议契丹已载国书中国礼义之乡必不爽约如闻贵朝遣童贯宣抚统大兵压燕境不来报本国本朝疑贵朝又复中辍故遣臣来聘赵良嗣答曰皇帝闻贵朝今年正月已克中京引兵至松亭闗古北口取西京虽不得大金报起兵月日已知贵朝大军起发遂令童贯统兵以应贵朝夹攻之意彼此不报不足较也遂各退归帝待乌歇等甚厚屡命贵臣主宴锡金帛不赀至辍御茗调膏赐之引登明堂入龙徳宫蕃衍宅别籞离宫无所不至礼过契丹数倍庆裔渤海人尤桀黠颇知书史虽外为恭顺称恩颂徳而屑屑较求故例无虚日如乞馆都亭驿乞上殿奏事朝廷以两国往来之议未定请姑俟他日况契丹修好之初亦尝如此庆裔遂出契丹例卷面证朝廷之非请载之国书朝廷不得已皆从之及赐金线段疑与夏国绵褐同郤而不受越四日诏金使诣太宰王黼第计事乌歇等庭趋讫升堂讲宾主之礼面发回书又明日诏梁师成临赐御筵供具皆出禁中仍以绣衣龙鳯茶为赆　初高丽之俗兄终弟及至是其王俣卒诸弟争国其相李资深立俣子楷己巳遣路允迪吊祭先是俣求医于朝诏二医往留二年而还楷语之曰闻朝廷将用兵于辽兄弟之国存之足为邉扞女眞虎狼不可交也业已然愿二医归报天子宜早为备医还奏之帝不悦　甲戍诏太中大夫赵良嗣充大金国信使保义郎马扩副之扩父政充伴送使至日徒姑且乌歇高庆裔等入辞于崇政殿帝谕曰燕人无主止是四军领兵为邉患乃挟女主猖獗岂金国可容早禽之为佳乌歇庆裔曰四军科哩布耳彼何人敢尔到本国当即奏陈科哩布即萧干也良嗣将行以国书副本及事目示马扩大惊曰金人方以不报师期恐王师下燕守闗不得嵗币所以遣使通议一则欲嗣音继好二则视我国去就犹未知杨可世种师道白沟之衂宣抚司气沮而退也在我固当守前约且云縁贵朝不报师期疑海道难测所以不的音即举兵相应今仍趋宣抚司进兵克期下燕如此则既于夹攻元约无爽又絶日后轻侮之患奈何自布露心腹倾身倚之大事去矣良嗣愕然曰宣抚司尽力不能取若不以金币借女真取之何以得燕扩曰既知力不能取胡不明白尽与大金退修邉备保吾旧疆安得贪目前小利不虞后患爱掌失指耶良嗣曰朝廷之意已定不可易也遂出国门　己夘辽将郭药师高鳯以涿易二州来降药师本常胜军帅为涿州留守以萧干専政国人多贰谓所部曰天祚失国女政不纲宋天子重兵压境此男儿取金印时也遂拥所部八千人奉涿州来降童贯受之以闻诏授药师恩州观察使以兵刘延庆　金穆琨摩啰欢卒金主往问疾不及见哭之恸谓羣臣曰此子谋畧过人临阵勇决少见其比赙赠加等摩啰欢一名宗雄好学嗜书材武蹻防挽强射逺防二百步后追封楚王諡威敏　冬十月庚寅诏山前收复州县合置监司以燕山府路为名山后别名云中府又赐涿州曰涿水郡威行军檀州曰横山郡镇逺军平州曰渔阳郡抚宁军易州曰遂武郡营州曰平卢郡顺州曰顺兴郡蓟州曰广州郡景州曰滦川郡并燕山府为山前九州云中府路则领武应朔蔚奉圣归化儒妫并云中府所谓山后九州也寻以蔡攸为少傅判燕山府　癸巳童贯遣刘延庆将兵十万出雄州以郭药师为乡导渡白沟延庆军无纪律药师諌曰今大军防队行而不设备若敌人置伏邀击首尾不相应则望尘决溃矣不听至良乡辽萧干率众来拒延庆与战而败遂闭垒不出药师曰干兵不过万人今悉力拒我燕山必虚愿得竒兵五千倍道袭之城可得也因请延庆子光世简师为后继延庆许之遣大将高世宣杨可世与药师率兵六千夜半渡卢沟倍道而进质明常胜军帅甄五臣领五千骑夺迎春门以入药师等继至遣人谕萧妃使速降萧妃宻报萧干举精甲三千还燕巷战光世渝约不至药师失援而败与可世弃马缒城而出杀伤过半世宣死焉延庆营于卢沟南干分兵断饷道擒防粮王渊得汉军二人蔽其目留帐中夜半伪相语曰吾师三倍汉军当分左右翼以精兵冲其中左右翼为应举火为期殱之无遗既言乃隂逸一人归报延庆闻而信之明旦见火起以为敌至即烧营而遁士卒蹂践死者百余里干因纵兵追至水而去自熈丰以来所储军实殆尽退保雄州燕人知宋之无能为作赋及歌诗以诮之　初朝廷与金约但求石晋赂契丹故地而不思平营滦三州非晋赂乃刘仁恭所献以求援者王黼欲并得之金主不肻是月赵良嗣等至奉圣州金主令富结斡里雅布等责良嗣以出兵失期且云今更不论夹攻元约特与燕京六州二十四县汉地汉民六州谓蓟景檀顺涿易也又言南朝即自得平滦本朝兵马亦借路平滦以归良嗣言元约山前山后十七州今乃如此信义安在抗辨数四又言本朝得燕必分兵屯守大国人马经过岂敢专听蒲结曰汝但知阻我借路过闗不道汝国人马又败盖闻刘延庆败于新城也又欲留良嗣等良嗣辞以留使人无例金主曰吾方行师岂用例时耶遂以国书示良嗣等遣贝勒李靖王多喇充国信使副萨里雅布充计议使良嗣云所説燕京如大金得之亦与南朝国书中不甚明白富结乃曰一言足矣喋喋何为若必欲取信待到燕京使人面约遂留马扩独遣良嗣与使者偕行是月曲赦所复州县　十一月丙辰朔行新玺庚午祀圜丘赦天下东南官吏縁冦盗贬责者并次第移放上书邪上等人时与磨勘庚辰金使李靖王多喇萨里雅布等入见大畧言自燕京六州所管汉民外其女真渤海契丹奚及杂色人户兼平滦营三州纵贵朝克复亦不在许与之限当须本朝占据如或广务于侵求必虑难终于信义所有信誓分立界至及嵗币数目到燕京续议画定靖等既引对毕诏令诣王黼第黼论西京平滦当如约萨里雅布曰元约勿言姑议目前可也黼曰大国所欲本朝无一不从本朝所须大国莫降心相从否靖云今得圣防将西京分开别作一段止欲得燕京及平滦等三州本朝欲作闗隘以靖所见莫若先以燕京六州交契丹嵗币其平滦等州当从容再议或得亦不可知一概言之徒往返也　十二月丁亥郭药师及辽萧干战于永清县败之诏加药师武泰军节度使　戊子金使李靖等辞于崇政殿诏龙图阁学士赵良嗣为国信使兼送伴显谟阁待制周武仲副之既领国书又御笔付良嗣等云平滦颇出桑麻金所欲得可于契丹嵗币数目外特加绢五万匹银五万两以曲尽交欢之意所有营平滦及西京地土本朝并行收复　童贯再举伐燕不克成功惧得罪乃宻遣王瓌如金以求如约夹攻金主遂分三道进兵辽萧妃五上表于金求立秦王定金主不许辽人遂以劲兵守居庸闗金兵至闗厓石自崩戌卒多压死辽人不战而溃金兵度闗而南辽统军都监高六等送欵于金辛夘金主至燕京遂自南门入使尼楚赫罗索陈于城上金主次城南辽宰相左企弓参政虞仲文康公弼枢宻使曹义勇张彦忠刘彦宗等奉表降诣金营请罪金主并释之命守旧职而遣左企弓等抚定燕京诸州县萧妃与萧干自古北口趋天徳于是辽五京皆为金有金主遣马扩归献防　甲辰金复遣李靖王多喇与赵良嗣等同来良嗣至金主军前金主谓曰数年相约夹攻而汝国不出师复不遣报今将若何良嗣对曰夹攻虽是元约据昨奉圣防军前别议特许燕京不论夹攻与否今月二日本朝于永清击走科哩布追至燕京虽非夹攻亦其意也金主曰夹攻且勿言其平滦等州未尝议及如何必取若必欲取平滦并燕京亦不与矣便令良嗣归馆居四日诏促令南使辞归良嗣曰今合议事甚多畧未尝及而遽令辞何也萨里雅布曰皇帝已怒遂令入辞以国书副本示良嗣良嗣曰自古及今税租随地岂有与其地而不与税租者可削去此事尼玛哈曰燕自我得之税赋当归我大国熟计之若不见与请速退涿州之师无留吾疆于是复以国书遣良嗣及靖等　乙未诏监司未经陛对母得之任　丙申贬刘延庆为率府率安置筠州　是嵗万嵗山成御制艮岳记以纪其胜万嵗山始名鳯凰山后神霄降其诗有艮岳排空霄之句因改名艮岳以山在国之艮位也其最高一峯九十步上有亭界分东南二岭直接南山南山之外又为小山名曰芙蓉城穷极窈岳之北乃所谓景龙江也江外诸馆舎尤精其北又因瑶华宫火取其地作大池名曰曲江池东尽封丘门而止其西自天波门桥入西直殆半里江乃折南又折北折南者过阊阖门桥为复道通茂徳帝姬宅折北者四五里属之龙徳宫帝潜邸也其后以金芝产于万夀峯又更名夀岳云山周十余里运四方竒花异石寘其中千岩万壑麋鹿成羣楼观台殿不可胜计最后朱勔于太湖取巨石高广数丈载以大舟挽以千夫凿河断桥毁堰拆闸数月方至京师赐号昭功庆成神运石时初得燕地故也勔縁此授节度使后四年金兵再犯阙围闭日久拆屋为薪凿石为炮伐竹为篦篱惟大石基址存焉【此据长编所载蔡绦史补朱胜非闲居録増修】　户部上今嵗民数凡主客户二千八十八万二千三百五十八口四千六百七十三万四千七百八十四视西汉盛时盖有加焉隋唐疆理虽广而户口皆不及
　　宣和五年春正月丁巳辽知北院枢宻事奚王和勒博即箭笴山自立为奚国皇帝改元天复设奚汉渤海三枢宻院改东西节度使二王分司建官辽主命都统耶律玛格讨之　戊午金使李靖等入对退见王黼黼谓靖等曰大计定矣忽于元约外求赋租类有间谍害吾两国之成者萨里雅布谢曰有之契丹日夜为皇帝言有国都如此而以与人用事大臣颇惑其言惟皇帝与玛哈罗索持之甚坚曰已许南朝不可改也黼曰租税非约也上意以交好之深特相迁就然飞挽殊逺欲以银绢充之靖问其数黼曰已遣赵龙圗面约多寡矣靖复请去年嵗币帝亦许之明日诏赵良嗣周武仲马扩奉国书与靖等偕往　朝廷以金人将归燕谋帅臣守之左丞王安中请行王黼賛于帝辛酉授安中庆逺军节度使河北河东燕山府路宣抚使知燕山府詹度郭药师同知府事诏药师入朝礼遇甚厚赐以甲第姬妾命贵戚大臣更互设宴又召对于后苑延春殿药师拜庭下泣言臣在敌中闻赵皇如在天上不谓今日得望龙顔帝深褒称之委以守燕对曰愿效死又令取天祚以絶燕人之望药师变色言曰天祚故主也国破出走臣是以降陛下使臣毕命他所不敢辞若使反故主非所以事陛下愿以付他人因涕泣如雨帝以为忠解所御珠袍及二金盆以赐药师出谕其下曰此非吾功汝辈力也即剪盆分给之加检校少傅归镇燕山新除燕山府路转运使吕頥浩言开边极逺其势难守虽穷力竭财无以善后又奏燕山河北危急五事帝怒命贬官而职任如故　甲申録富弼后　辽平州人张防【考异宋金二史并作觉今从辽史及长编】第进士建福中授辽兴军节度副使平州军乱杀其节度使萧迪里防抚定乱者州民推防领州事耶律淳死防知辽必亡乃籍丁壮五万人马千匹练兵为备萧妃遣时立爱知平州防拒弗纳金人入燕京访防情状于康公弼公弼曰防狂妄寡谋其何能为当示以不疑金人招时立爱赴军前加防临海军节度使仍知平州既而尼玛哈又欲先下平州擒防公弼曰若加兵是趣之叛也请自往觇之遂见防防曰契丹八路皆陷今独平州存敢有异志所以未解甲者防萧干耳厚赂公弼使还公弼道其语尼玛哈信之乃升平州为南京加防试中书门下平章事判留事　二月乙酉朔以李邦彦为尚书左丞翰林学士赵野为尚书右丞丙戌赵良嗣等自燕山还至雄州以金国书递奏初良嗣以前月抵燕京诸酋列馆郊外独置南使于一废寺以毡帐为馆良嗣见金主曰本朝徇大国多矣岂平滦一事不能相从耶金主曰平滦欲作边镇不可得也遂议租税金主曰燕租六百万今止取一百万亦不为多不然还我涿易旧疆及常胜军吾且提兵按边良嗣曰本朝自以兵下涿易今乃云尔岂无曲直耶且言御笔许十万至二十万不敢擅増乃令良嗣以国书归报金主问来期何时良嗣以半月对金主曰我欲二月十日巡边无妨我良嗣曰此去朝廷数千里今正月且尽安能及期莫若使人留雄州以书驿闻为便金主许之时金人得左企弓軰日与之谋以为南朝雅畏契丹加以刘延庆之败益有轻我心企弓尝献诗曰君王莫听捐燕议一寸山河一寸金企金人欲背初约要求不已然南使过卢沟金人悉断其北桥梁焚次舍盖亦恐我不从而自防也其书畧言贵朝兵今不克夹攻特因己力下燕所以拘税今据燕管内每年租六百万贯良嗣等称御笔许二十万以上不敢自专其平滦等州不在许限倘务侵求难终信义仍速追过界之兵王黼欲功之速成乃请复遣使从之庚寅诏遣良嗣等自雄州再往许契丹旧嵗币四十万之外每嵗更加燕京代税一百万缗及议画疆与遣使贺正旦生辰置埸交易　辽主闻燕京破出奔四部族徳妃萧氏来见辽主怒丙戌杀萧氏追降秦晋国王淳为庻人除属籍而赦其党萧干奔奚　赵良嗣等至燕京见金主金主得书大喜良嗣谓罗索曰贵朝所须嵗币不赀皇帝无少吝今平州已不可得唯西京早与夺庻人情无亏罗索笑曰此无他皇帝意欲南朝诸军犒赏耳马扩答以贵朝既许西京朝廷岂无酬酢之礼罗索曰此亦须再遣使去于是遣宁珠格等三人与良嗣俱来金主谓良嗣曰宁珠格贵臣也可善待之三月乙夘宁珠格等入见于崇政殿其国书誓书并无一语及西京者对罢诣王黼第黼欲令庭趋宁珠格不可分庭而见宁珠格乃言士卒取燕京劳甚乞加犒赏之恩黼皆许诺帝以其主有善待之语诏特预春宴宴日就辞于集英殿诏吏部侍郎卢益与良嗣俱充国信使马扩副之持国书及誓书往军前议交燕月日　卢益赵良嗣马扩行至涿州金罗索高庆裔等先索誓书观之斥字画不谨令易之益言主上亲御翰墨所以示尊崇于大国也金人不听兼求细故纷纷凡至汴京更易者数四金人又言近有燕京职官赵温讯李处能王硕儒韩昉张轸等越境去南朝须先以见还方可议交燕月曰是数人者皆契丹所指名故金人索之良嗣欲谕宣抚司遣去益扩不可曰诸人闻已达京师今欲悉还之不惟失燕人心且必见衔尽告吾国虚实所系非细况今已迫四月敌亦难留何虑不交奈何随所索即与之彼得一询十何时已耶良嗣卒与萨里雅布赴宣抚司缚送温讯于金既至尼玛哈释其缚而用之　壬午卢益等赴花宴时金主形神已病中觞促令便辞畧不及交燕事益力言之罗索曰两朝誓书中不纳叛亡今贵朝已违誓矣益曰且勿言诸人未尝有至南朝者借使有之在立誓后耶立誓前耶良嗣亦曰未议之事有五一回答誓书二交燕京月日三符家口立界四山后进兵时日五西京西北界未定兼赏军银绢在涿州未交安得便辞罗索曰皇帝有防山西地土并符家口已无可议者使副当亟辞去癸未复遣良嗣往雄州取戸口途次杨璞以国书誓书二藁示良嗣欲借粮十万斛转至檀州归化州给大军讨天祚且请良嗣入辞良嗣问交燕之期定以十七日于是及益扩等赍国书与杨璞俱来至雄州宣抚司犹疑金人所约非实因留马扩同入燕备缓急差使遣良嗣与杨璞赴京师　初王黼既专任交燕事降防饬童贯蔡攸不得动以听约束因使赵良嗣奉使而金主谓良嗣曰我闻中国大将独仗刘延庆延庆将十五万众一旦不战自溃中国何足道我自入燕山今为我有中国安得之良嗣不能对旧制虏使至待遇之礼有限不示以华侈且迂其程途多其里堠次第为之燕犒而至及黼遣良嗣唯务欲速以擅其功与其使人限以七日自燕山至阙下凡四五往返皆然又毎至辄陈尚方锦绣金玉瑰寳以夸富盛金人因是益生心邀索不已王黼劝帝曲从之而营平二州及山后之地终不可得姑欲得燕山以稍塞中外之议约既定复索数数因尽还其待契丹敌国之礼唯不称兄弟而已




　　资治通鉴后编卷一百一
<史部,编年类,资治通鉴后编>
　　钦定四库全书
　　资治通鉴后编卷一百二
　　刑部尚书徐干学撰
　　宋纪一百二【起昭阳单阏四月尽防防大荒落十二月凡二年有九月】
　　徽宗体神合道骏烈逊功圣文仁徳宪慈显孝皇帝
　　宣和五年夏四月癸巳金使杨璞赍誓书以燕京及涿易檀顺景蓟六州来归　庚子童贯蔡攸入燕山府燕之金帛子女职官民户为金人席卷而东朝廷捐嵗币数百万所得者空城而已或告燕人曰汝之东迁非金人意也南朝留常胜军利汝田宅给之耳燕人皆怨説尼玛哈不当与我全燕尼玛哈因欲止割涿易两州金主曰海上之盟不可忘也我死汝则为之交燕毕金主于契丹汉儿两府中擕刘彦宗等出居庸闗由云中天徳路西巡留白水泺度夏且闻天祚北走塔坦经营擒之乃遣左企弓等部所掠职官富戸东取榆闗平滦路以归金主既得燕山子女加久驻气已热遂大病而城外营寨日夜为燕之乡兵劫挠因骂伊都曰汝劝我来此今外寨不安四面皆山大兵若在网罗中如何得归乃大毁诸州及燕山城壁楼橹要害皆平之时便有语谓使中国修理二三年间却取之赵良嗣亦尝私语人曰只可保三年尔时上下皆知莫敢言也　壬寅金萨里雅布赍御押燕山地图至初欲令童贯蔡攸拜受马扩姚平仲共晓之乃已贯攸厚赂之而还　乙巳童贯奏抚定燕城丙午王黼等上表称贺　戊申金使杨璞同卢益赵良嗣等至赍国书并誓书以进　庚戌曲赦河北河东燕云路时山后云中路地尚未得也而赦乃先及其后颇得武朔蔚三州寻复失之兵端盖自此始辛亥童贯蔡攸自燕山班师　五月己未以收复燕云赐王黼玉带进太傅总治三省事郑居中为太保进宰执官二等童贯落节钺进封徐豫国公蔡攸为少师赵良嗣为延康殿学士居中自陈无功不拜　夏国主干顺遣使请辽主临其国辽主从之中军都统萧迪里等切諌不听遂渡河次于金萧军北遣使册干顺为夏国皇帝人情惶惧不知所为迪里隂谓耶律元直曰事势如此亿兆离心正我辈效节之秋不早为计奈社稷何乃共刼辽主第二子梁王雅里走西北部三日遂立为帝改元神厯以迪里为枢宻使特黙格副之雅里性寛大恶诛杀获亡者笞之而已自归者即官之　金斡里雅布趋天徳闻夏人迎防辽主辽主已渡河乃遗书于夏使执送辽主且许割地　左企弓等为金部燕人东徙流离道路不胜其苦过平州遂入城言于张防曰左企弓不能守燕致吾民如是公今临巨镇握强兵尽忠于辽免我迁者非公而谁防遂召官属议皆曰闻天祚兵势复振出没漠南公若仗义勤王奉迎天祚以图兴复先责左企弓等叛降之罪而诛之尽归燕民使复其业而以平州归宋则宋无不接纳平州遂为藩镇矣即后日金人加兵内用营平之军外借宋人之援又何惧焉防曰此大事也当审画以翰林学士李石明智召而问之石以为然遂拘两府左企弓虞仲文曹义勇康公弼至滦河西岸数其十罪而杀之仍称保泰三年画天祚像朝夕朝谒事无大小告而后行止称辽官秩以榜谕燕人令各安堵如故应田宅为常胜军所占者悉还之燕人大悦往往南来至京师石改名安弼与三司使高履改名党者诣燕説王安中曰平州形胜之地张防文武全材足以御金人安燕境幸速招致毋令西迎天祚北合萧干也安中深纳之令安弼党赴阙以闻帝以手札付詹度第令羁縻之而度促防内附防乃遣人持书来请降王黼劝帝纳之赵良嗣諌曰国家新与金盟如此必失其欢后不可悔不听良嗣坐削五阶朝廷又闻迁民得归亟诏安中度加恤録士大夫之可用者复百姓田租三年防闻之大喜遂决防来纳欵焉　乙丑诏正位三公立本班带节钺若领他职者仍旧班着为令癸酉祭地于方泽　六月丙戍张防遣人诣安抚司纳土金人闻防叛遣栋摩将骑二千来讨瑴率兵迎拒于营州金人以兵少不交锋而归大书州门有今冬复来之语防即妄以大防闻宣抚司　乙未诏今后内外宗室并不称姓　戊申领枢宻院郑居中卒以蔡攸领枢宻院　秋七月戊午以梁师成为少保　童贯蔡攸归自燕山颇失帝意王黼梁师成遂荐谭稹为宣抚是日起复稹为河东燕山府路兼河北路宣抚使令驻河东交割金人所许山后之地己未诏童贯依前太师神霄宫使致仕　庚午王黼等上尊号曰继天兴道敷文成武睿明皇帝不允　八月辛巳朔日当食不见　乙未郭药师大败萧干于峯山燕京既陷干就奚王府自立为神圣皇帝国号大奚改元天嗣时奚人饥干出卢龙岭攻破景州又败常胜军张令徽刘舜臣于石门镇陷蓟州冦掠燕城其锋鋭甚有涉河犯京师之意人情汹颇有谋弃燕者童贯自京师移文王安中詹度郭药师等切责之已而安中命药师击破其众乘胜穷追过卢龙岭杀伤大半从军之家悉为常胜军所得招降奚渤海五千余人生擒阿鲁太师获耶律徳光尊号寳检契丹涂金印等干遁去寻为其部下巴尔达喀所杀传首河间府詹度上之　辛丑命王安中作复燕云碑　壬寅太白昼见　先是金主次鸳鸯泺有疾王乌尔图驿召其弟谙巴贝勒武奇迈赴行在至是防于浑河北率宗室百官上谒戊申金主殂年五十六【考异宋史徽宗纪宣和五年五月金主阿固达殂长编亦云辽史天祚纪又窜入明年皆误也今从金太祖太宗纪】九月癸丑防至上京葬宫城西南宁神殿丙辰武奇迈即皇帝位更名晟改天辅七年为天防元年上尊諡曰武元皇帝庙号太祖后改葬睿陵又改葬大房山仍号睿陵辛酉大飨明堂　冬十月乙酉雨木氷　壬寅罢诸路提举常平之不职者　是月京师地震　诏建平州为泰宁军以张防为节度使世袭平州其属衞甫赵仁彦张钧张敦固皆擢徽猷阁待制令李安弼赍诏还平州仍以金花牋御笔付防弟令面授之　辽雅里死萧迪里等复立耶律穆尔为帝穆尔圣宗孙也寻与迪里为乱兵所杀十一月乙夘以郑绅为太师　癸亥诏国子监刋印
　　御注冲虚至徳真经颁之学者从祭酒蒋存诚等奏请也　丙寅幸王黼第观芝帝由便门过梁师成家复来黼第因大醉不能语夜漏上五刻乃开龙徳宫复道小门以还内侍十余人执兵接拥是夜诸班禁从皆集教备不虞几至生变翌日犹不御殿殆半日人心始少安祖宗以来临幸未之有也　诸路漕臣坐上供钱物不足贬秩者二十二人　丁夘王安中谭稹加检校少傅郭药师为太尉　壬申王黼子弟亲属推恩有差是月金遣斡里雅布督栋摩攻平州防张防闻朝命将至大喜率官吏郊迎金人谍知之以千骑袭破平州得朝廷所赐诏防防挺身走欲间道归京师其弟怀御笔将奔燕山以其母为金人所得复往投之而防母及妻已为金人所戮并得瑴弟所怀御笔金人大怒自是归曲朝廷防道燕山郭药师留之匿姓名寄常胜军中金人累檄宣抚司取防宣抚司具奏朝廷初不欲发遣金人索之益急王安中取貌类防者斩其首与之金人曰非防也遂欲以兵攻燕安中言必不发遣恐启兵端朝廷不得已令安中缢杀之函其首并瑴二子送于金燕降将及常胜军士皆泣下郭药师曰金人欲防即与若求药师亦与之乎安中惧因力求罢召为玉清寳箓宫使以蔡靖知燕山府张令徽等由是切齿朝廷而常胜军亦解体矣　十二月乙巳金使高居庆杨意来贺正旦　朝廷以山后诸州请于金金主晟新立将许之尼玛哈自云中至言于金主曰先帝初圗宋协力攻辽故许以燕地宋人既盟之后请加币以求山西诸镇先帝辞其币而复与之盟曰无匿逋逃无扰边民今宋数路招纳叛亡累防姓名索之而不肻遣盟未期年今已如此万世守约其可望乎且西鄙未宁割付山西诸郡则诸军失屯据之所将有经畧或难持久请勿与之金主遂遣使止以武朔二州来归　是嵗秦鳯旱河北京东淮南饥遣官赈济
　　六年春正月癸丑遣太常少卿连南夫伴送金使归国寻兼祭奠吊慰使　戊午置书艺所　癸亥藏萧干首于太社　庚午勒停人蔡绦复朝奉郎提举明道宫癸酉御内东门别次为金主旻成服　辽主趋都统玛格军金人来攻弃营北遁玛格被执玛克实来迎赆马駞羊又率部人防卫时侍从乏粮数日以衣易羊至乌古迪里部以都防检萧伊实知北院枢宻使事封玛克实为神于越王　二月己亥躬耕籍田　丙午诏自今非歴台阁寺监司郡守开封府曹官者不得为郎官卿监着为令　尚书左丞李邦彦以父忧去位　辽耶律遥设等十人谋叛伏诛　三月己酉朔以钱景臻为少师　金遣使诣宣抚司索赵良嗣所许粮二十万石谭稹曰二十万石不易致良嗣口许岂足慿也遂不与金人大怒及举兵亦以此为辞　闰月辛巳皇后亲蚕京师河东陜西地震宫殿门皆揺动有声河东陜西
　　尤甚兰州诸山草木悉没入地而山下麦苗皆在山上诏右司郎中黄潜善按视潜善不以实闻帝意乃安迁潜善为户部侍郎　夏四月癸丑赐礼部奏名进士及第出身八百五人　丁巳起复李邦彦为尚书左丞五月癸夘金使来告嗣位　自得燕地悉出河北河
　　东山东之力以往馈官军率十数石致一石才一年三路皆困六月壬子诏京西淮浙江湖四川闽广措置调夫各数十万并纳免夫钱毎夫三十贯委漕臣限督之违者从军法用王黼言也寻又诏宗室戚里宰执之家及宫观寺院一例均敷于是徧率天下所得才二千万缗而结怨四海矣　秋七月戊子遣著作佐郎许亢宗等如金贺嗣位　丁酉诏应系御笔断罪不许诣尚书省陈诉改正　王黼言顷得方士玑衡之书足以察七政甲辰诏置玑衡所以黼及梁师成领之　初耶律大石自金归辽辽主责之曰我在汝何敢立淳大石对曰陛下以全国之势不能一拒敌弃国逺遁使黎民涂炭即立十淳皆太祖子孙岂不胜乞命于他人耶辽主无以答赐酒食而赦之辽主既得大石及居乌迪里部又得玛克实之兵自谓有天助再谋出兵收复燕云大石諌曰向以全师不谋战备使举国皆为金有国势至此而方求战非计也当养兵待时而动不可轻举辽主不从大石遂杀知北院枢宻事萧伊实及博勒果自立为王率铁骑三百宵遁　遣校书郎卫肤敏如金贺生辰肤敏言彼生辰后天宁节五日今未闻彼遣使而吾反先之于威重已阙万一彼使不至为朝廷羞请至燕而之脱若不来则以币置诸境上帝以为然洎至燕山金使果不来遂置币而返　夏人举兵侵武朔二州地界宣抚使谭稹遣李嗣本御之兵数交夏人未即退听金人怨朝廷纳张瑴又以稹不给粮遂攻蔚州杀守臣陈诩陷飞狐灵邱两县逐应州臣苏京等絶山后交割意朝廷咎稹措置乖方童贯蔡攸又共排稹八月乙夘责授稹顺昌军节度副使致仕以童贯领枢宻院代其任时辽天祚在夹山帝欲诱致之始遣一畨僧赍御笔绢书通意及天祚许允遂易书为诏许待以皇弟之礼位燕越二王上筑第千间女乐三百人天祚大喜贯是行出太原名为代稹交割山后地土实以宻约天祚来降自往迎之也　壬戌以复燕云赦天下　九月乙亥以白时中为特进太宰兼门下侍郎李邦彦为少宰兼中书侍郎辛巳大飨明堂　丁亥以赵野为尚书左丞翰林学士承防宇文粹中为尚书右丞开封府尹蔡懋同知枢宻院　庚子遣校书郎贺允中等如金贺正旦庚寅金使布宻古等来致遗留物　冬十月庚午金使来贺正旦　御笔道官可自大夫以上其带职人并令封至朝官许防赎私罪为官户　诏有收蔵习用苏黄之文者并令焚毁犯者以大不恭论　癸酉诏内外官并以三年为任治绩着闻者再任永为式　冬十一月丙子太傅王黼致仕黼位元宰每陪曲宴亲为俳优鄙贱之役以献笑取悦太子闻而恶之黼以郓王楷有宠隂为画夺宗之计未成防帝幸其第观芝而黼第与梁师成连墙穿便门往来帝始悟其与师成交结状还宫眷待顿衰李邦彦素与黼不协隂结蔡攸共毁之防中丞何防论黼奸邪专横十五事遂命致仕其党胡松年等并免官太白昼见　自蔡京以丰亨豫大之説劝帝穷极侈靡久而帑蔵空竭言利之臣殆析秋毫宣和以来王黼专主应奉括剥横赋以羡为功所入虽多国用日匮至是宇文粹中上言祖宗之时国计所仰皆有实数量入为出沛然有余近年诸局务应奉司妄耗百出若非痛行裁减虑智者无以善后帝然其言丙戌诏蔡攸就尚书省置讲议财利司除茶法已有定制余并讲究条上攸请内侍职掌事干宫禁应裁省者委童贯取防由是不急之物无名之费悉议裁省　壬辰诏监司择县令有治绩者保奏召赴都堂审察録用毋过三人童贯遣马扩知保州辛兴宗使尼玛哈军扩等至云
　　中府防尼玛哈已归国留罗索权元师遣人来谕庭参扩辞以见人臣无此仪罗索曰谭宣抚时使人庭参我扩曰谭稹以凡庸不知故事为朝廷所黜数往返辨论最后罗索遣高庆裔来曰二观察既执旧仪此亦暂权元帅不敢辄见所言交山后事以国相诣阁不敢专兼两朝誓书各不收纳叛亡贵朝先失约虽山后亦难以便交扩曰职官富户逃归燕京乃张防之罪本朝已斩首函送其余民户多隠山谷间已见者相继遣前未见者方行根捕如贵朝言山后别无经畧及交蔚州复纵军马攻取若大国每如斯则两朝和好何时可成庆裔曰山后疆土已许谅不食言但贵朝亦须常敦信誓前索职官民户继踵发来事无不遂也即以牒遣使人回贯询扩入境所见扩曰金人训习汉儿乡兵増飞狐灵邱之戌数指言张防邀索职官民户实有包蔵愿太师速营边备贯不能用　十二月甲辰朔诏太师致仕蔡京领讲议司听就私第裁处仍免佥书毋致勤劳　诏百官遵行元丰法制　丁未诏内外侍从以上各举所知二人　癸亥蔡京落致仕领三省事五日一赴朝请至都堂治事王黼既罢白时中李邦彦作相京党哄然以为宰相望轻朱勔因力劝用京帝从之京至是凡四当国年已八十目盲不能书字足蹇不能拜跪凡京所判皆季子绦为之仍代京禁中奏事于是肆为奸利赏罚无章出入纷纭绦妻兄韩梠者骤用为户部侍郎宻与谋议贬逐朝士殆无虚日绦每造朝侍从以下皆迎揖呫嗫耳语堂吏数十人抱文书以从遣使四出诛求采访喜者令荐之否则劾之中外搢绅无不侧目先是王黼领应奉司总四方贡献之物以示权宠绦复效之创置宣和库式贡司中分诸库如泉货币帛服御玉食器用等皆其名也上自金玉下及蔬茹无不笼取元丰大观库及货务见在钱物皆拘管封椿为天子私财时中邦彦等奉行文书而已【此据长编所载朱胜非闲居録修入】　时河北山东转粮以给燕山民力疲困重以盐额科敛加之连嵗凶荒于是饥兵并起为盗山东有张仙者众至十万又有张迪者众至五万河北有高托山者号三十万自余二三万者不可胜数命内侍梁方平讨之　都城中酒保朱氏女忽生髭长六七寸踈秀甚美宛然一男子特诏为道士又有卖青果男子孕而诞子
　　七年春正月癸酉朔诏赦两河京西流民为盗者仍给复一年　癸巳诏罢诸路提举常平官属有罪当黜者以名闻仍令三省修已废之法　遣礼部员外郎邵溥送伴金使　党项舒和抡遣人请辽主临其地辽主遂趋天徳过沙漠金兵忽至辽主徒步出走近侍进珠帽却之乘张仁贵马得脱至天徳遇雪无御寒具北防衞太保苏哲以貂裘防进途次絶粮苏哲进麨枣欲憇苏哲即跪坐倚之假寐苏哲軰惟齧冰雪以济饥过天徳至夜将宿田家绐曰侦骑其家知之乃叩马首跪而大恸潜宿其家居数日嘉其忠遥授以节度使遂趋党项以舒和抡为西南面招讨使总知军事　二月甲辰复置铸钱监　诏御史察赃吏　己酉雨木冰　庚戌诏京师运米五十万斛至燕山令工部侍郎孟揆亲往措置　壬申京东转运副使李孝昌言招安羣盗张万仙等五万余人诏补官犒赏有差　是月辽主延禧行至应州新城东六十里为金将罗索所获辽亡天祚之在夹山也朝廷数遣使诱之往来皆由云中金人尽知其事顾常以力不能入夹山为恨唯恐其不出出必得之而天祚畏尼雅满据云中以扼其前久不敢出一日忽报尼雅满归国罗索代为元帅天祚用是坦然遂领所得契丹鞑靼等众并携其后妃二子及官属南来如履无人之境及才过云中则罗索忽以大兵遮其归路一击而天祚之众大溃势不得还且畏中国不可仗乃亟走舒和抡帐中金人既破舒和抡以未得天祚遣使谓童贯曰海上元约不得存天祚彼此得即杀之而中国违约招徕今又藏匿不出我必欲得天祚也贯辞以无有又遣使廹促语大不逊贯不得已遣诸将出境上搜之曰若遇异色目人不问便杀以授使人防金人自得天祚事乃息史臣曰辽起朔野兵甲之盛鼓行塞外席卷河朔树晋桢汉何其壮欤太祖太宗乘百战之势辑新造之邦英谋叡畧可谓逺矣虽以世宗中才穆宗残暴连遘弑逆而神器不揺盖由祖宗威令犹足以震叠其国人也圣宗以来内修政事外拓疆宇申固隣好四境乂安降及天祚既丁末运又觖人望崇信奸回自椓国本羣下离心金兵一集内难先作废立之谋叛亡之迹相继蠭起驯至土崩良可哀也
　　初耶律达实北行三日过黒水见白达达详衮崇乌鲁崇乌鲁献马四百駞二十羊若干西至可敦城驻北庭都防府防西鄙七州及十八部王谕之曰我祖宗艰难创业歴世九主歴年二百金以臣属逼我国家残我黎庶屠翦我州邑使我天祚皇帝防尘于外日夜痛心疾首我今仗义而西翦我仇敌复我疆宇惟尔众亦有思共救君父济生民之难者乎遂得精兵万余于是置官吏立排甲具器仗以青牛白马祭天地祖宗整旅而西先遣书回鹘王必勒哈曰我与尔国非一日之好今我将西至大食假道尔国其勿致疑必勒哈得书即迎至邸大宴三日临行献马駞羊愿质子孙为附庸送至境外所过敌者胜之降者安之兵行万里归者数国获财畜不可胜计军势曰盛至塔什干西域诸国举兵十万号呼拉沙来拒战两军相望二里许谕将士曰彼军虽多而无谋攻之则首尾不救我师必胜乃遣萧额哩埒耶律松山等将兵攻其右萧哈拉布耶律穆苏等将兵攻其左自以众攻其中三军俱进呼拉沙大败僵尸数十里驻军塔什干凡九十日回回国王来降贡方物又西至奇尔爱雅文武百官册立达实为帝以是月五日即位改元延庆号噶尔罕复上汉尊号曰天祐皇帝世谓之西辽既而追諡其祖曰嗣元皇帝祖母曰宣义皇后册元妃萧氏为昭徳皇后　三月癸酉朔雨电　甲申知海州钱伯言奏招降山东冦贾进等十万人诏补官有差　先是童贯尝问马扩常胜军且为患欲消之如何扩曰诚知必尔然今女真未敢肆而知有所忌者以有此军也若遽消之则不特金人窥我兼此军必变是自生一秦莫若且抚而用之贯曰其术安在扩曰今药师之众止三万余人多马军武勇太师诚能于陜西河东河北选精鋭马步十万分之为三择智勇如药师者三人统之一驻燕山与药师对一驻广信军或中山府一驻雄州或河间府犬牙相制使药师之众进有所依退有所惮则金人虽肆岂能遽前贯曰善第十万人未易得我当徐思之是月辛丑贯自太原真定瀛莫入燕山犒常胜军奏请河北置四总管中山辛兴宗真定王元河中杨惟忠大名王育令招逃卒游手人为军从之盖用扩言也　夏四月丙辰降徳音于京东河北路庚申蔡京依前太师鲁国公致仕蔡绦既擅权用事其兄攸愈嫉之白时中李邦彦亦恶绦乃与攸发绦奸私事帝怒诏安置韩梠于黄州罢绦侍读提举明道宫寻又毁绦赐出身敕时中等欲因以撼京而京犹未有去志帝乃命童贯与攸同往取谢事表京置酒饮贯攸酒方行京泣曰上何不容京数年当有相防譛者贯曰不知也京又曰京衰老宜去而不忍遽乞身以上恩未报此心二公所知也时左右闻京并呼攸为公皆窃笑【蔡攸同往取表据曲洧旧闻修入】京不得已以章授贯帝命词臣代为作三表请去乃降制从之　复州县免行钱　戊辰诏行元丰官制复尚书令之名虚而勿授三公但为阶官毋领三省事　五月丁亥诏诸路帅臣举将校有才畧者监司如守令有政绩者嵗各三人　乙未遣奉议郎舒宸中如金贺生辰寻改命校书郎卫肤敏　六月辛丑朔诏宗室复着姓　帝援神宗遗训能复全燕之境者胙土锡以王爵丙午封童贯为广阳郡王加蔡攸太保戊申诏臣僚辄与内侍来往者论罪辛亥虑囚　癸
　　亥诏吏职杂流出身人毋得陈请改换　乙丑罢减六尚嵗贡物　是月寳文阁待制刘安世卒安世少从学于司马光平居坐不倾倚书不草率不好声色货利忠孝正直皆取则于光除谏官在职累年正色立朝其面折廷诤或逢盛怒则执简却立俟威少霁复前抗辞旁列者见之蓄缩悚汗目之曰殿上虎年既老羣贤凋防畧尽岿然独存以是名望益重梁师成用事心服其贤求得小吏吴黙常趋走前后者使持书防以即大用黙因劝为子孙计安世笑谢曰吾若为子孙计不至是矣且吾废斥防三十年未尝有一防墨与权贵吾欲为元祐全人见司马光于地下耳还其书不荅苏轼尝评元祐人物曰器之真铁汉器之安世字也　秋七月庚午朔诏士庻毋以天王君圣为名字及以壬戌日辅臣焚香　是月熈河兰州河东地震熈河有裂数十丈者兰州尤甚仓库皆没　河东义胜军叛　八月癸夘金西南北路都统鄂啰以辽主延禧至来流河甲辰告于太祖庙丙午见金主遂降封为海滨王以萧穆尔之忠甚加礼遇　九月壬辰金使李孝和等以天祚成擒来告庆诏宇文虚中高世则馆之其实金将举兵先使觇我也时河东奏尼玛哈至云中颇经营南冦诏童贯再行宣抚贯既受诏未即行防张孝纯奏金人遣小使至太原欲见贯议交割云中地帝颇信之诏趣贯行无留乙未诏吉州安置聂山复朝防郎乗驿赴阙时金人欲犯中原其谋已深惧我为备且揣知我必欲云中故多为好辞以绐我然谍报已详于是预谋云中守蔡攸乃荐山遂召之　是月有狐升御榻而坐又有都城外鬻菜夫至宣徳门下忽若迷罔释荷担向门防手且詈云太祖皇帝神宗皇帝使我来道尚宜速改也逻卒捕之下开封岳一夕方省初不知向者所为乃于狱中尽之清化县盐埸申燕山府言金人拥大兵前来刼掠
　　居民焚毁庐舍时宣抚使蔡靖与转运使吕頥浩李与权等修葺城隍团结人兵以为守御之备使银牌马奏朝廷兼闗合属去处而大臣谓郊礼在近匿不以闻恐碍推恩奏荐事毕措置未晚但以大事委边臣未尝留意庙谋也冬十月己亥赐金告庆使李孝和等宴初张虚白尝醉枕帝膝而卧每酒后尽言无所讳帝辄优容之曰张胡汝醉也至是宴金使罢召虚白入语其事虚白曰天祚卧在海上筑宫以待陛下久矣左右皆惊帝亦不怒徐曰张胡汝又醉也后幸青城始悟其言【此据曲洧旧闻】　辛亥赐曾布諡曰文肃　戊午罢京畿和籴　十一月乙亥遣使如金回庆　童贯至太原遣马扩辛兴宗复诣云中使尼玛哈军谕以得防且交蔚应飞狐灵邱余悉还金仍觇其国有无南侵意扩等至军前尼玛哈严兵以待趣扩等庭参如见金主礼礼毕首议山后事尼玛哈曰先帝与赵皇交好各立誓书万世无毁不谓贵朝违约隂纳张瑴收燕京逃去官民本朝屡牒追还第以虚文见绐今当畧辨是非扩曰本朝縁谭稹昧大计轻从张瑴之请上深悔之愿国相存旧好不以前事置胸中乞且交蔚应飞狐灵邱之地尼玛哈笑曰汝尚欲此两州两县耶山前山后皆我家地复何论汝家州县削数城来可赎罪也汝軰可即辞吾自遣人至宣抚司矣金人自擒天祚之后虽为刘彦宗伊都軰所怵然意尚犹豫防隆徳府义胜军二千人叛降于金具言中国虚实又易州常胜军首领韩民义怨守臣辛综率五百余人见尼玛哈曰常胜军惟郭药师有报国心如张令徽刘舜仁之徒以张瑴故皆觖望由是彦宗伊都軰力劝金人言南朝可图仍不必用众因粮就兵可也故尼玛哈决意入冦而有是言翌日馆中供具良厚萨里穆尔笑谓马扩曰待使人止此回矣　丙戌祀圜丘赦天下　庚寅以保静军节度使种师道为河东河北路制置使　十二月戊戌金人陷檀州　己亥马扩等自云中回至太原以尼玛哈所言告童贯惊曰金人初立国边头能有防许兵马遽敢作如此事耶扩曰金人深憾本朝结纳张防又为契丹亡国之臣所激必谋报复扩固尝闗白独未信听耳今犹可速作隄防然贯先已隂怀遁归意矣　金人陷蓟州朝廷以故事遣吏部员外郎傅察迎金贺正旦使于玉田县时金已渝盟或劝之毋遽行察曰受使以出闻难而止若君命何遂行遇斡里雅布促之使拜白刅如林或捽之伏地衣袂颠倒愈植立不顾曰我有死而已膝不可屈也遂杀之察尧俞从孙第进士蔡京当国遣子儵往见将妻以女拒弗荅在京师故人鼎贵罕至其门间一见寒温谈笑而已及仓卒殉义将官武汉英识其尸焚之裹其骨命虎翼卒沙立负以归立至涿州金人得而系诸土室凡两月伺守者怠毁垣出归以骨付其家　壬寅金使王介儒萨里穆尔至太原出所赍书説张防渝盟诸事其语倨甚童贯厚礼之曰如此大事何不素告我萨里穆尔曰军已兴何用告为国相军自河东路入太子军自燕京路入不戮一人止檄而定耳马扩曰兵凶器天道厌之贵朝灭契丹亦借本朝之力今一旦渝盟举兵相向岂不顾南朝积累之国若稍饬邉备安能遽敌也萨里穆尔曰国家若以贵朝可惮则不长驱矣移牒且来公必见之莫若遣童大王速割河东河北以大河为界存宋朝宗社乃至诚报国也贯闻之忧懑不知所为即与参谋宇文虚中等谋赴阙禀议知太原府张孝纯止之曰金人渝盟大王当防诸路将士竭力支吾今大王去人心必揺是弃河东与金也河东既失河北岂可保耶愿少留共圗报国兼太原地险城坚人亦习战未必金便能克也贯曰贯受命宣抚非守土地必欲留贯置帅臣何为乙巳遂逃归京师孝纯叹曰平生童太师作防许威望及临事乃蓄缩畏慑奉头防窜何面目见天子乎　初郭药师与詹度同职自以节钺欲居度上度以御笔所书有序药师不从常胜军士横暴度不能制朝廷虑其交恶命蔡靖代度靖至坦怀待之药师亦重靖稍为抑损而知燕山府王安中但谄事之朝廷亦曲徇其意所请无不从于是良械精甲药师令其部曲持以贸易于他道为竒巧之物以奉权贵宦侍誉言日闻于帝遂专制一路増募兵号三十万而不改契丹服饰朝论颇以为疑虑进拜太尉召之入朝药师辞不至帝令童贯行边隂察其去就欲挟之偕来贯至药师迎于易州再拜帐下贯避之曰汝今为太尉位视二府与我等耳此礼何为药师曰太师父也药师唯拜我父焉知其他贯释然遂邀贯视师至于迥野畧无人迹药师下马当贯前掉旗一挥俄顷四山铁骑耀日莫测其数贯众皆失色归为帝言药师必能抗虏蔡攸亦从中力主之谓其可倚故内地不复防制屡有告变及得其通金国书朝廷辄不省詹度亦言药师瞻视非常趣向怀异始诏遣官究实而金兵已南下斡里雅布至三河靖遣药师及张之徽刘舜仁帅师四万五千迎战于白河败绩而还斡里雅布至燕山药师率军郊迎之执靖及都转运使吕頥浩副使李与权以降于是燕山府所属州县皆为金有斡里雅布既得药师益知中国虚实因以为乡导悬军深入矣　初宣抚司招燕云之民置之内地如义胜军等皆山后汉儿也实勇悍可用其在河东约十万余人官给钱米虽诸司不许支用者亦听之久之仓廪不足以饥而怒官军又辄骂辱其心益贰俟衅且发至是金人南犯朔武之境朔州守将孙翊者勇而忠出与之战战未决汉儿开门献于金至武州汉儿亦为内应遂失朔武长驱至代州守将李嗣本率兵拒守汉儿又擒嗣本以降遂陷代州及至忻州州守贺权开门张乐以迓之尼玛哈大喜下令兵不入城　己酉知中山府詹度奏金人分道入冦是日连三奏至京师朝廷失色　辛亥金斡里雅布引兵向阙令所过州县毋得擅行诛戮　乙夘斡里雅布攻保州安肃军不克　丁巳皇太子除开封牧修蕃衍北宅今诸王子分居十位　戊午金人围中山府詹度御之　是月皇太子入朝赐排方玉带排方玉带非臣下所当服也帝时已有内禅意矣　己未下诏罪已其畧曰言路壅蔽导谀日闻恩幸持权贪饕得志搢绅贤能陷于党籍政事兴废拘于纪年赋敛竭生民之财戍役困军伍之力多作无益侈靡成风利源酤已尽而谋利者尚肆诛求诸军衣粮不时而冗食者坐享富贵灾异讁见而朕不悟众庻怨怼而朕不知追惟已愆悔之何及诏宇文虚中所草也又令中外直言极諌郡邑率师勤王募草泽异才有能出竒计及使疆外者诸局及西城所见管钱物并付有司其拘收到元系百姓地土并给还旧佃人减掖庭用度从官以上月廪罢道官并宫观拨赐田土及大晟府教乐所行幸局采石所凡厘革弊端数十事诏草既进帝覧之曰一一可便施行今日不吝改过虚中再拜泣下同列尚有犹豫者初童贯得金茹越寨牒及开拆乃檄文其言大不逊贯不敢奏至是诏草数改易未欲下也李邦彦谓不若进此以激圣心从之帝果涕下无语但曰休休内禅之意遂决　遣通直郎李邺使金谕以将内禅且求和初童贯既归自太原金人又遣两使来大臣不敢引见帝遂创小使之礼令大臣见之于尚书省防事才就位遂大不逊曰皇帝已命国相与太子郎君吊民伐罪大军两路俱入白时中李邦彦与蔡攸等俱失色不敢荅徐问如何可告缓师者使人因大言曰不过割地称臣耳大臣又俱失色不敢答遂议厚其礼而遣之攸弟绦説攸曰此觇我耳宜以行人失辞而斩其使使彼罔测不然且囚之不可使知吾情实攸不听盖与执政议恐激其兵之速也邺奉使丐金三万两而朝廷颇难之遂出祖宗内帑金瓮二各五千两命书艺局销镕为金字牌子以授邺　先是有防幸淮浙诏集从臣赴都堂问计给事中直学士院吴敏入对于玉华閤下曰愿请间帝顾羣臣少却立敏曰金人渝盟犯顺陛下何以待之帝蹙然曰奈何时东幸计已定诏除戸部尚书李棁守建康敏率给舍诣都堂曰朝廷便为弃京师计何理也此命果行虽死不奉诏棁遂罢行及太子除开封牧帝去意益急敏于是奏曰闻陛下巡幸之计已决有之乎帝未应敏曰以臣计之今京师闻金大入人情震动有欲出奔者有欲守者有欲因而反者以三种人共守一国国必破帝曰然奈何敏曰陛下定计巡幸万一守者不固则行者必不达帝曰正忧此敏曰陛下使守者威福足以专用其人则守必固守固则行者达矣帝稍开纳敏曰陛下能定计事当不出三日过三日守者势未定威福未行敌至无益也时金已越中山而南计程十日可至畿甸故敏以三日为期帝嘉许敏遂以劄子荐太常少卿李纲曰纲明隽刚正忠义许国自言有竒计长防愿得召见盖纲尝过敏家为敏言上宜传位如天寳故事与敏意合故荐之帝令纲来曰对于文字外库先是纲上御戎五防其一曰正己以收人心听言以收士用蓄财谷以足军储审号令以尊国势施恵泽以弭民怨因谓敏曰敌势猖獗非传位太子不足以招徕天下豪杰敏曰监国可乎纲曰肃宗建号之议不出于明皇后世惜之主上聪明仁恕公言万一得行将见金人悔祸宗社底宁天下受其赐翼日复刺臂血上防请之帝乃除敏门下侍郎辅太子谓蔡攸曰我平日性刚不意金人敢尔因握攸手忽气塞不省坠御牀下宰执亟呼左右扶举仅得就宣和殿之东閤羣臣共议一再进汤药俄少苏因举臂索纸笔书曰皇太子桓可即皇帝位予以教主道君退处龙徳宫可呼吴敏来作诏敏承命以诏草进帝左书其尾曰依此甚慰怀　以宇文虚中为保和殿大学士河北东路宣谕使虚中初为童贯参议官以庙谟失防主帅非人将有纳侮自焚之祸上书极言王黼大怒又累建防边防议皆不报及金兵南下虚中随贯还朝劝帝下罪已之诏以感动人心至是诏熈河经畧使姚古秦鳯经畧使种师道令以本路兵防郑洛外援河阳内衞京城遂命虚中宣谕使防其军虚中以檄召古师道令直赴汴京应援　庚申下诏内禅皇太子即位于福宁殿　辛酉始御崇政殿太宰白时中率百官入贺日有五色晕挟赤黄珥又有重日相荡摩久之乃隠　尊帝为教主道君皇帝是日金人犯庆源府　壬戌大赦天下常赦所不原者咸除之百官进官一等赏诸军有差翰林学士王孝迪实草赦文而不着上自东宫传位之意四方多以为疑士论非之立妃朱氏为皇后　以耿南仲佥书枢宻院事南仲
　　帝东宫旧僚也　癸亥诏遣何灌将兵二万同梁方平守濬州河桥以金兵渐逼故也军士行者往往上马辄以两手捉鞍不能施放人皆笑之　甲子太学生陈东等伏阙上书乞诛蔡京王黼童贯梁师成李彦朱勔六贼大畧言今日之事蔡京坏乱于前梁师成隂谋于内李彦结怨于西北朱勔结怨于东南王黼童贯又从而结怨于二边败祖宗之盟失中国之信创开边隙使天下危如丝髪此六贼者异名同罪伏愿陛下擒此六贼肆诸市朝传首四方以谢天下　是月金斡里雅布陷信徳府尼玛哈围太原府诏京东淮西募兵入衞　燕山都监武汉英从斡里雅布入冦见掠得中国人皆不杀行将至真定汉英説之曰某犹不知大国用兵之意况中国之人乎是宜其不降今睹所擒获皆不杀人安得户晓谓如某等使得谕之则河北坚城可不战而下也斡里雅布喜乃多出文榜命汉英出寨俾诱谕诸部汉英遂径走阙下具以敌情告朝廷曰金人之谋深矣谓中国独西兵可用耳今以尼雅满一军下太原取洛阳要絶西兵援路且防天子幸蜀斡里雅布一军下燕山眞定直掩东都二军相防而后逞其不逊未知何以御之时方内禅而汉英适至大臣愤眊益犹豫战避之议皆未决丙寅上道君皇帝尊号曰教主道君太上皇帝居龙徳宫皇后曰道君太上皇帝后居撷景西园上皇将出居龙徳宰执率百官起居皆恸哭上皇亦出涕因谕羣臣曰内侍皆来言此举错浮议可畏吴敏曰言错者谁愿斩一人以厉其余上皇曰众杂至不及记也又曰皇帝之上岂容更有他称乃有欲称嗣君者仍宻谕李邦彦曰师成也乃以邦彦为龙徳宫使蔡攸副之　诏改明年元曰靖康太常少卿李纲上封事言陛下履位之初当上应天心下顺人欲攘除外患使中国之势尊诛锄内奸使君子之道长以副太上皇帝付托之意　乙丑召对于延和殿翌日除兵部侍郎纲初得觐帝迎谓曰卿顷论水灾章防朕在东宫见之至今犹能诵忆纲叙谢讫因奏曰今金人先声虽若可畏然闻有内禅之意事势必消缩请和厚有所邀求于朝廷臣窃料之大槩有五欲称尊号一也欲得归朝人二也欲増嵗币三也欲求犒师之物四也欲割疆土五也欲称尊号如契丹故事当法以大事小之意不足惜欲得归朝人当尽以与之以示大信不足惜欲増嵗币遂告以旧约全归燕云故嵗币视辽増两倍今既背约自取之则嵗币当减国家敦示旧好不校货财姑如元数可也欲求犒师之物当量力以与之至于疆土则祖宗之地子孙当以死守不得以尺寸与人愿陛下留神于此数者执之至坚不为浮议所揺可无后艰也并陈所以御敌固守之防帝皆嘉纳之遂有此命
　　史臣曰宋中叶之祸章蔡首恶赵良嗣厉阶然哲宗之崩徽宗未立惇谓其轻佻不可以君天下辽天祚之亡张觉举平州来归良嗣以为纳之失信于金必启外侮使二人之计行宋不立徽宗不纳张觉金虽强何衅以伐宋哉以是知事变之来虽小人亦能知之而君子有所不能制也迹徽宗失国之由非若晋恵之愚孙皓之暴亦非有曹马之簒夺特恃其私智小慧用心一偏踈斥正士狎近奸谀于是蔡京以獧薄巧佞之资济其骄奢淫佚之志溺信虚无崇饰游观困竭民力君臣逸豫相为诞谩怠弃国政日行无稽及童贯用事又佳兵勤逺稔祸速乱他日国破身辱遂与石晋重贵同科岂得诿诸数哉昔西周新造之邦召公犹告武王以不作无益害有益不贵异物贱用物况宣政之为宋承熈丰绍圣椓丧之余而徽宗又躬蹈二帝之弊乎自古人君玩物而丧志纵欲而败度觧不亡者徽宗甚焉故特着以为戒

　　资治通鉴后编卷一百二
　　钦定四库全书
　　资治通鉴后编卷一百三
　　刑部尚书徐干学撰
　　宋纪一百三【起柔兆敦牂正月尽六月凡半年】
　　钦宗恭文顺徳仁孝皇帝【讳桓徽宗长子母曰恭显皇后王氏元符三年四月己酉生于坤宁殿初名亶封韩国公明年六月进封京兆郡王崇宁元年二月甲午更名烜十一月丁亥又改今名大观二年正月进封定王政和三年正月加太保五年二月乙巳立为皇太子宣和七年十二月戊午除开封牧庚申受内禅】
　　靖康元年春正月丁夘朔受羣臣朝贺退诣龙徳宫贺道君皇帝诏中外臣庶实封言得失　是日金人犯濬州内侍梁方平领兵在黄河北岸贼骑奄至仓卒奔溃时南岸守桥者望见北来旗帜烧断桥防陷没凡数十人敌因不得济方平既遁何灌军亦望风溃散我师在河南者无一人御敌初敌至邯郸遣郭药师为前驱付以千骑药师求益复以千骑与之药师疾驰三百里质明遂至濬具言州县无备其后金人邀取金缯暴掠宫禁事皆药师导之也　己巳下诏亲征令有司并依真宗幸澶渊故事命吴敏为亲征行营副使许便宜从事兵部侍郎李纲知开封府聂山为参谋官团结兵马于殿前司诏自今除授黜陟及恩数等事并参酌祖宗旧制罢内外官司局所一百五处　以吴敏知枢宻院事吏部尚书李棁同知枢宻院事　是日闻濬州不守夜漏三鼓道君车驾东幸出通津门　朱勔放归田里责王黼为崇信军节度副使永州安置赐李彦死仍籍其家赀庚午以兵部侍李纲为尚书右丞东京留守同知枢
　　宻院李棁副之聂山为随军转运使时从官以边事求见者皆非时赐对纲侍班延和殿下适宰执奏事议欲奉銮舆出狩襄邓纲语知东上閤门事朱孝庄曰有急切公事欲与宰执廷辨孝庄曰旧例未有宰执未退而从官求对者纲曰此何时而用例耶孝庄即具奏诏引纲立于执政之未因启奏曰闻诸道路宰执欲奉陛下出狩避狄果有之宗社危矣且道君皇帝以宗社之故传位陛下今舍之而去可乎帝默然白时中曰都城岂可以守纲曰天下城池岂复有如都城者且宗庙社稷百官万民所在舍此欲何之若能率励将士慰安民心岂有不可守之理时内侍陈良弼领京城所自内殿出奏曰京城楼橹创修百未及一二又城东樊家冈一带壕河浅狭决难保守愿详议之帝顾纲曰卿可与蔡懋良弼往观朕于此俟卿纲诣东壁观城壕回奏延和殿帝顾问如何纲曰城坚且高楼橹诚未备然所以守不在此壕河惟樊家冈一带以禁地不许开之诚为浅狭然可以精兵强弩据也帝顾大臣曰防将安出皆默然纲进曰今日之计莫如整厉士马声言出战固结民心相与坚守以待勤王之师帝曰谁可将者纲曰朝廷平日以高爵厚禄畜养大臣盖将用之于有事之日今白时中李邦彦等虽书生未必知兵然借其位号抚驭将士以抗敌锋乃其职也时中厉声曰李纲莫能出战否纲曰陛下不以臣为懦傥使治兵愿以死报第人微官卑恐不足以镇服士卒帝问执政有何阙赵野以尚书右丞对时宇文粹中扈从东幸故也帝即命除纲右丞时宰执犹守避敌之议乃令纲与棁为留守纲力陈所以不可去之意且言唐明皇闻潼闗失守即时幸蜀宗社朝廷碎于贼手累年后仅能复之范祖禹以谓其失在于不能坚守以待勤王之师今陛下初即大位中外欣戴四方之兵不日云集敌骑必不能久留舍此而去如龙脱于渊车驾朝发而都城夕乱虽臣等留守何补于事宗庙朝廷且将邱墟愿陛下审思之帝意颇回而内侍王孝竭从旁奏曰中宫国公已行陛下岂可留此帝色变降榻曰卿等毋执朕将亲往陜西起兵以复都城决不可留此纲泣拜俯伏以死请防燕越二王至亦以固守为然帝顾谓纲曰朕今为卿留治兵御冦专以委卿纲受命与棁同出宿于尚书省中夜帝复遣中使谕宰执欲诘旦决行质明纲入朝见禁卫擐甲乘舆服御皆已陈列六宫襆被将升车纲厉声谓禁衞曰尔等愿以死守宗社乎愿扈从以巡幸乎皆呼曰愿以死守纲入见曰陛下已许臣留今复戒行何也今六军父母妻子皆在都城岂肯舍去万一中道防归陛下孰与为衞且敌骑已逼彼知乘舆之去未逺以健马疾追何以御之帝感悟始命辍行纲传防语左右曰敢复有言去者斩禁衞皆拜伏呼万嵗其声震地　辛未御宣徳门百官将士班楼前起居帝降辇劳问将士命李纲吴敏叙金人犯顺欲危宗社决防固守各令勉励之意俾閤门官宣谕六军将士皆感激流涕于是固守之议始决赐诸军班直缗钱有差命纲为亲征行营使侍衞亲军马歩都指挥使曹曚副之置司于大晟府辟置官属赐银钱各百万朝议武功大夫以下及将校官诰宣帖三千道许便宜从事　太宰兼门下侍郎白时中罢以李邦彦为太宰兼门下侍郎张邦昌为少宰兼中书侍郎赵野为门下侍郎翰林学士承防王孝迪为中书侍郎同知枢宻院事蔡懋为尚书左丞　壬申金人渡河遣使督诸路勤王兵入援　太学生陈东上书曰臣窃知上皇已幸亳社蔡京朱勔父子及童贯等统兵二万从行臣深虑此数贼遂引上皇迤逦南渡万一变生实可寒心盖东南之地沃壤数千里其监司州县官率皆数贼门生一时奸雄豪强及市井恶少无不附之近除发运使宋防是京子攸妻党贯昨讨方冦市恩亦众兼闻私养死士自为之备臣窃恐数贼南渡之后假上皇之威振臂一呼羣恶响应离间陛下父子事必有至难言者望速追数贼悉正典刑别选忠信可委之人扈从上皇如亳全陛下父子之恩以安宗庙帝然之　癸酉金斡里雅布军至京城西北屯牟驼冈天驷监刍豆山积异时郭药师来朝得防打毬于其间金人兵至径趋其所药师导之也自虏骑叩河梁方平焚桥而遁敌不得遽渡取小舟能容数人者以济凡五日骑兵方絶步兵犹未集也旋济旋行无复队伍既据牟驼冈获马二万匹笑谓沈琯曰南朝可谓无人若以一二千人守河我軰岂得渡哉是日金人攻宣泽门以火船数十顺流而下李纲临城募敢死士二千人列布拐子城下火船至摘以长钩投石碎之又于中流排置权木及运蔡京家山石叠门道间就水中斩获百余人迨旦始定自帝御楼之后方治都城四壁守具以百步法分兵备御每壁用正兵万二千余人而保甲居民厢军之属不与焉修楼橹挂氊幕安炮座设弩牀运砖石施燎炬垂櫑木备火油凡防守之具毕备四壁各以从官宗室武臣为提举官诸门皆以中贵大小使臣分地而守又团结马步军四万人为前后左右军中军八千人有统制统领将领队将等日肄习之以前军居通居门外防延丰仓仓有豆粟四十余万石其后勤王之师集城外者頼之以济后军居朝阳门占樊家冈使敌骑不敢近而左右中军居城中以备缓急自五日至八日治战守之具粗毕而敌抵城下矣　以驾部员外郎郑望之充军前计议使亲衞大夫高世则副之望之奉命即行少顷金亦遣吴孝民来举鞭与望之遥相揖约孝民至城西相见是夜望之等缒城下入何灌帐中孝民亦至言欲割大河为界副以犒军金帛望之与辩论久之孝民不答遂与望之俱来甲戌望之入奏使事退引见金使孝民言愿遣亲王宰相到军前议和帝顾宰执未有对者李纲请行帝不许命李棁奉使望之世则副之宰执退纲独留问所以不遣之防帝曰卿性刚不可以往纲对曰敌气太鋭吾大兵未集固不可以不和然所以和者得防则中国之势遂安不然祸患未已宗社安危在此一举李棁柔懦恐误国事因言敌性贪婪无厌又有燕人狡狯以为之谋必且张大声势过有邀求以窥中国如朝廷不为之动措置合宜彼当戢敛而退若朝廷震惧一切与之彼知中国无人益肆觊觎忧未已也纲既退棁与望之再对帝许増嵗币三五百万两免割地次论及犒军许银三五百万两又命棁押金一万两及酒果赐斡里雅布使人至斡里雅布南向坐见之遣燕人王汭等传道语言谓都城破在顷刻所以敛兵不攻者为赵氏宗社也议和所须犒师金银绢防各以千万计马駞驴骡之属各以万计尊其国主为伯父凡燕云之人在汉者悉归之割太原中山河间三镇之地又以亲王宰相为质棁等不敢有言第曰有皇帝赐到金万两及酒果斡里雅布令吴孝民受之夜宿孶生监金人遣萧三保努等来言南朝多失信须一亲王为质割地必以河为界望之但许増嵗币三百万三保努不悦而退是日金人移壁开逺门　以吏部尚书唐恪同知枢宻院事　乙亥李纲方入对外报敌攻通天景阳门一带甚急帝命纲督将士扞御纲请禁衞班直善射者千人以从敌方渡壕以云梯攻城班直乘城射之皆应而倒将士无不贾勇近者以手炮櫑木击之逺者以神臂弓射之又逺者以牀子弩坐炮及之而金人有乗筏渡濠而溺者有登梯而坠者有中矢石而踣者纷纷甚众又募壮士数百人缒城而下烧云梯数十座斩获酋首数十级敌又攻陈桥封丘衞州等门矢集城上如猬毛纲登城督战帝遣中使劳问手劄褒谕给内库酒银碗防绢等以颁将士人皆欢呼自夘至未申间杀贼凡数千乃退武泰军节度使何灌死之　敌遣游骑四出抄掠畿县惟东明太康雍邱扶沟鄢陵仅存敌耻小邑不破再益骑三千急攻东明京东将董有隣率众拒之斩首十余级最后得金环者三太子也郑望之等在敌营斡里雅布约见之引李邺沈琯于其坐后需金五百万两银五千万两牛马万疋衣段百万疋割太原中山河间三路地并欲宰相亲王为质出玉带玉篦刀名马各一遣萧三保努耶律忠王汭来献夜到驿棁望之等入对福宁殿具奏所言帝令与大臣言之是日燕山都监武汉英知信徳府杨信功及李邺沈琯等并归自敌营　丙子避正殿减常膳　诏括借私家金银有敢隠庇转藏者并行军法倡优则籍其财得金二十万两银四百万两而民间已空中书省言中山太原河间府并属县及以北州军已
　　于誓书议定交割如有不肻听从之处即将所畀州府令归金国从之命降诏三镇　时肃王及康王居京师帝退朝康王入毅然请行曰虏必欲亲王出质臣为宗社大计岂应辞避即以为军前计议使张邦昌高世则副之诏称金国加大字命引康王诣殿阁见宰执李棁曰大金恐南朝失信故欲亲王送至河耳王正色曰国家有急死亦何避闻者悚然　丁丑宰执进呈金人所须之目李纲力争谓犒师金币其数太多虽竭天下之财且不足况都城乎太原河间中山国家屏蔽号为三镇其实十余郡地塘泺险阻皆在焉割之何以立国又保塞翼祖顺祖僖祖陵寝所在子孙奈何与人至于遣使宰相当往亲王不当往今日之计莫若择使姑与之议所以可不可者少迟数日大兵四集彼以孤军深入重地势不能久留必求速归然后与之盟则不敢轻中国而和可久也宰执议不合纲因求去帝慰谕曰卿第出治兵益固城守此事当徐议之纲复曰金人所须宰执欲一切许之不过欲脱一时之祸陛下愿更审处恐后悔无及帝不听即以誓书授李邺往纲尚留三镇诏书不遣冀少延缓以俟勤王兵集徐为后图也　庚辰张邦昌从康王诣敌营自午至夜分始达时勤王之师踵至日或数万人四壁各置统制官纠集给刍粮授器甲立营寨团队伍皆行营司主之　辛巳道君幸镇江以兵部尚书路允迪签书枢宻院事　金人陷阳武
</div>
    <div class="pagination">
<a href="资治通鉴后编_page22.html">上一页</a><span>...</span><a href="资治通鉴后编_page18.html">18</a><a href="资治通鉴后编_page19.html">19</a><a href="资治通鉴后编_page20.html">20</a><a href="资治通鉴后编_page21.html">21</a><a href="资治通鉴后编_page22.html">22</a><span class="current-page">23</span><a href="资治通鉴后编_page24.html">24</a><a href="资治通鉴后编_page25.html">25</a><a href="资治通鉴后编_page26.html">26</a><a href="资治通鉴后编_page27.html">27</a><a href="资治通鉴后编_page28.html">28</a><span>...</span><a href="资治通鉴后编_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
