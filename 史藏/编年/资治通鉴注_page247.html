<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 247 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 247 页/共 334 页
  </h1>
  <div class="content">
   5乙卯，立雍王适为皇太子。〔雍，于用翻。适，古活翻。〕
6吐蕃之入长安也，诸军亡卒及乡曲无赖子弟相聚为盗；吐蕃既去，犹窜伏南山子午等五谷，〔吐，从暾入声。长安之南山，西接岐州界，东抵虢州界。其谷之大者有五，子午谷、斜谷、骆谷、蓝田谷、衡岭谷也。〕所在为患。丁巳，以太子宾客薛景仙为南山五谷防御使，以讨之。
7魏博节度使田承嗣奏名所管曰天雄军，从之。〔使，疏吏翻。嗣，祥吏翻。〕
8仆固怀恩既不为朝廷所用，遂与河东都将李竭诚潜谋取太原；〔朝，直遥翻。将，即亮翻。都将，都知兵马使。〕辛云京觉之，杀竭诚，乘城设备。怀恩使其子玚将兵攻之，云京出与战，玚大败而还，遂引兵围榆次。〔去年七月，怀恩使玚屯榆次。玚，音畅，又雉杏翻。还，从宣翻，又音如字。〕上谓郭子仪曰：「怀恩父子负朕实深。〔代宗心事，惟与子仪言之。〕闻朔方将士思公如枯旱之望雨，公为朕镇抚河东，〔为，于伪翻。〕汾上之师必不为变。」〔汾上，谓汾阳，时朔方军多在焉。〕戊午，以子仪为关内、河东副元帅、河中节度等使。怀恩将士闻之，皆曰：「吾辈从怀恩为不义，何面目见汾阳王！」〔帅，所类翻。〕
9癸亥，以刘晏为太子宾客，李岘为詹事，并罢政事。晏坐与程元振交通；元振获罪，岘有功〔【章：十二行本「功」作「力」；乙十一行本同。】〕焉，由是为宦官所疾，〔李岘相肃宗，不为李辅国所容，宦官之媢疾非一日矣。岘，户典翻。〕故与晏皆罢。以右散骑常侍王缙为黄门侍郎，太常卿杜鸿渐为兵部侍郎，并同平章事。〔散，昔亶翻。骑，奇计翻。缙，音晋。为王缙党附元载与之俱诛张本。〕
10丁卯，以郭子仪为朔方节度大使。二月，子仪至河中。云南子弟万人戍河中，将贪卒暴，为一府患，子仪斩十四人，杖三十人，府中遂安。
11癸酉，上朝献太清宫；〔太清宫，玄宗所建。朝，音直遥翻。〕甲戌，享太庙；乙亥，祀昊天上帝于圜丘。
12仆固玚围榆次，旬余不拔；遣使急发祁县兵，李光逸尽与之。〔李光逸屯祁县，事始上年七月。〕士卒未食，行不能前，十将白玉、焦晖以鸣镝射其后者，〔后者，行不能及众者也。射，而亦翻；下乃射、射之同。〕军士曰：「将军何乃射人﹖」玉曰：「今从人反，终不免死；死一也，射之何伤！」〔白玉、焦晖欲杀玚，先激其众。〕至榆次，玚责其迟，胡人曰：「我乘马，〔乘，音承。〕乃汉卒不行耳。」玚捶汉卒，卒皆怨怒，曰：「节度使党胡人。」其夕，焦晖、白玉帅众攻玚，杀之。〔帅，读曰率。〕仆固怀恩闻之，入告其母。母曰：「吾语汝勿反，〔语，牛倨翻。〕国家待汝不薄，今众心既变，祸必及我，将如之何！」怀恩不对，再拜而出。母提刀逐之曰：「吾为国家杀此贼，〔为，于伪翻。〕取其心以谢三军。」怀恩疾走，得免，遂与麾下三百渡河北走。〔自汾州西渡河，投北，趣灵州。〕
时朔方将浑释之守灵州，怀恩檄至，云全军归镇，释之曰：「不然，此必众溃矣。」将拒之，其甥张韶曰：「彼或翻然改图，以众归镇，何可不纳也！」释之疑未决。怀恩行速，先候者而至，〔先，昔荐翻。〕释之不得已纳之。张韶以其谋告怀恩，怀恩以韶为间，杀释之而收其军，〔史言浑释之以临事不决自祸。间，古苋翻。〕使韶主之；既而曰：「释之，舅也，彼尚负之，安有忠于我哉！」他日，以事杖之，折其胫，置于弥峨城而死。〔张韶之死宜矣。折，而设翻。胫，音胡定翻。胫，脚茎也。〕
都虞候张维岳在沁州，闻怀恩去，乘传至汾州，〔传，张恋翻，驿马也。〕抚定其众，杀焦晖、白玉而窃其功，以告郭子仪。子仪使牙官卢谅至汾州，〔节镇、州、府皆有牙官、行官，牙官给牙前驱使，行官使之行役出四方。自五季以后，诟詈武臣率曰牙官。〕维岳赂谅，使实其言。子仪奏维岳杀玚，〔考异曰：汾阳家传曰：「开府卢昴，公先使汾州慰谕，及还，恶不比于己者，好赂于己者，公捶杀之。」邠志曰：「郭公使牙官卢谅之军，如岳赂谅，使信其言。郭公以如岳杀玚闻，诏优之。诸将云云，郭公乃理谅罪，棒杀之。」今参取二书，昴职名从邠志。〕传首诣阙。群臣入贺，上惨然不悦，曰：「朕信不及人，致勋臣颠越，深用为愧，又何贺焉！」命辇怀恩母至长安，给待优厚，月余，以寿终；〔史言寿终，明非杀之也。〕以礼葬之，功臣皆感叹。
戊寅，郭子仪如汾州，〔考异曰：实录：「广德元年十二月丁酉，仆固玚为帐下张维岳所杀，以其众归郭子仪。怀恩闻之，弃营脱身遁走北蕃。」按朔方兵所以不附仆固氏者，以子仪为之帅也。纵不在子仪领朔方节度使之后，亦尚在领河东副元帅之后也。而实录二年正月丁卯，子仪为朔方节度使。汾阳家传：「二年正月，子仪充河东副元帅、河中节度使，癸亥，代宗三殿宴送，二十六日，发上都，二月，至河中，兼朔方节度大使，戊寅，往汾州，甲申，还至河中。」邠志：「二年正月二十日诏郭公加河中节度、河东副元帅，二十九日，加朔方节度，二月，仆固玚率军攻榆次，逾旬不拔」云云。然则玚死决不在去年十二月。今因子仪如汾州，并言之。〕怀恩之众〔【章：十二行本「众」下有「数万」二字；乙十一行本同；张校同，云无注本亦无。】〕悉归之，咸鼓舞涕泣，喜其来而悲其晚也。〔卒如颜真卿、李抱真之言。〕子仪知卢谅之诈，杖杀之。上以李抱真言有验，迁殿中少监。
13上之幸陕也，李光弼竟迁延不至，上恐遂成嫌隙，其母在河中，数遣中使存问之。〔数，所角翻。〕吐蕃退，除光弼东都留守以察其去就；光弼辞以就江、淮粮运，引兵归徐州。上迎其母至长安，厚加供给，使其弟光进掌禁兵，遇之加厚。〔皆所以怀来光弼。〕
14戊子，赦天下。〔【据章钰资治通鉴校宋记补。】〕
15自丧乱以来，〔丧，息浪翻。〕汴水堙废，漕运者自江、汉抵梁、洋，迂险劳费，〔自安禄山作乱，关、洛路阻，遭运泝江入汉，抵梁、洋，故汴渠堙废不治。〕三月己酉，以太子宾客刘晏为河南、江、淮以来转运仗，议开汴水。庚戌，又命晏与诸道节度使均节赋役，听便宜行毕以闻。时兵火之后，中外艰食，关中米斗千钱，百姓挼穗以给禁军，〔挼，奴禾翻。〕宫厨无兼时之积。〔宫厨，所以奉上及宫中食膳。〕晏乃疏浚汴水，遗元载书，具陈漕运利病，〔时元载为相，故遗书言漕运事。遗，唯季翻。〕令中外相应。自是每岁运米数十万石以给关中，唐世推漕运之能者，推〔【严：「推」改「惟」。】〕晏为首，后来者皆遵其法度云。
14甲子，盛王琦薨。〔琦，玄宗子也。〕
17党项寇同州，郭子仪使开府仪同三司李国臣击之，曰：「虏得间则出掠，〔间，古苋翻。〕官军至则逃入山，宜使羸师居前以诱之，劲骑居后以覆之。」国臣与战于澄城北，〔澄城，春秋左传北征之地，汉为征县，属冯翊。音澄。后魏为澄城县，并置澄城郡，隋废郡存县，唐属同州。九域志：县在州北九十里。〕大破之，斩首捕虏千余人。
18夏，五月，癸丑，初行五纪历。〔宝应元年六月望，戊夜，月蚀三之一。官历加时在日出后，有交，不署蚀。代宗以至德历不与天合，诏司天台官属郭献之等复用麟德元纪，更立岁差，增损迟疾交会及五星差数，以写大衍旧术，上元七曜，起虚四度。帝为制序，题曰五纪历。〕
19庚申，礼部侍郎杨绾奏岁贡孝弟力田无实状，及童子科皆侥幸；悉罢之。〔孝弟力田之科始于汉。〕
20郭子仪以安、史昔据洛阳，故诸道置节度使以制其要冲；今大盗已平，而所在聚兵，耗蠹百姓，表请罢之，仍自河中为始。〔子仪时镇河中，表先罢河中节度以示诸镇，君子惜其有安国家尊朝廷之心而时君不能尽用之也。〕六月，〔【章：十二行本「月」下有「庚辰」二字；乙十一行本同。】〕敕罢河中节度及耀德军。〔干元二年置耀德军于河中。〕子仪复请罢关内副元帅；〔复，扶又翻；下众复同。〕不许。
21仆固怀恩至灵武，收合散亡，其众复振。上厚抚其家。癸未，下诏，称其「勋劳者于帝室，及于天下。疑隙之端，起自群小，察其深衷，本无他志；君臣之义，情实如初。但以河北既平，朔方已有所属，宜解河北副元帅、朔方节度等使，〔优诏解其职任，使河北诸帅不复禀其约束，朔方将士心归子仪。〕其太保兼中书令、大宁郡王如故。但当诣阙，更勿有疑。」怀恩竟不从。
22秋，七月，庚子，税天下青苗钱以给百官俸。〔干元以来，天下用兵，京师百寮，俸钱减耗。上即位，推恩庶寮，下议公卿，或言税亩有苗者，公私咸济。乃分遣宪官税天下地青苗钱，充百司课料。宋白曰：大历五年五月，诏京兆府应征青苗、地头钱等，承前青苗钱，每亩征十五文，地头钱，每亩征二十五文，自今已后，宜一切以青苗钱为名，每亩减五文，征三十五文，随征夏税时据数征纳。八年，每亩率十五文。俸，方用翻。〕
23太尉兼侍中、河南副元帅、临淮武穆王李光弼，治军严整，〔治，直遥翻。〕指顾号令，诸将莫敢仰视，谋定而后战，能以少制众，与郭子仪齐名。及在徐州，拥兵不朝，诸将田神功等不复禀畏，〔少，始照翻。复，扶又翻。李光弼处危疑之地，其迹若无君者，而诸将亦不复禀畏光弼。节义天下之大义，非虚语也。〕光弼愧恨成疾，己酉，薨。〔史言李光弼不能以功名自终。〕八月，丙寅，以王缙代光弼都统河南、淮西、山南东道诸行营。〔统，他综翻，俗从上声。〕
24郭子仪自河中入朝，会冱原奏仆固怀恩引回纥、吐蕃十万众将入寇，〔朝，直遥翻。纥，下没翻。吐，从暾入声。考异曰：旧子仪传云「数十万众」，怀恩传云「诱吐蕃十万众」。按汾阳家传，实不过十万。〕京师震骇，诏子仪帅诸将出镇奉天。〔帅，读曰率。奉天县，属京兆。宋白曰：本醴泉县地，武后分置奉天县以奉干陵，在京兆西北百五十里。〕上召问方略，对曰：「怀恩无能为也。」上曰：「何故﹖」对曰：「怀恩勇而少恩，〔少，诗沼翻。〕士心不附，所以能入寇者，因思归之士耳。〔以上观之，则怀恩将士盖有关内、河东人。〕怀恩本臣偏裨，〔裨，频眉翻。〕其麾下皆臣部曲，必不忍以锋刃相向，以此知其无能为也。」辛巳，子仪发，赴奉天。
25甲午，加王缙东都留守。〔缙，音晋。守，式又翻。〕
26河中尹兼节度副使崔塁〔使，疏吏翻。塁，于矩翻。考异曰：五月已罢河中节度，今犹有副使者，盖言其前官也。〕发镇兵西御吐蕃，为法不一。九月，丙申，镇兵作乱，掠官府及居民，终夕乃定。〔吐，从暾入声。〕
27丙午，加河东节度使辛云京同平章事。
28辛亥，以郭子仪充北道邠宁、泾原、河西以来通和吐蕃使，以陈郑、泽潞节度使李抱玉充南道通和吐蕃使。〔托通和以缓吐蕃之兵。吐，从暾入声。〕子仪闻吐蕃逼邠州，甲寅，遣其子朔方兵马使晞将兵万人救之。〔邠，卑旻翻。将，即亮翻，又音如字。〕
29己未，剑南节度使严武破吐蕃七万众，拔当狗城。〔当狗城，当白狗羌之路，故以名城。〕
30关中虫蝗、霖雨，米斗千馀钱。
31仆固怀恩前军至宜禄，郭子仪使右兵马使李国臣将兵为郭晞后继。邠宁节度使白孝德败吐蕃于宜禄。〔将，即亮翻，又音如字，领也。败，补卖翻。考异曰：实录：「癸巳，孝德败吐蕃一千余众于宜禄，生擒蕃将数人。」按汾阳家传，二十六日，贼先军次宜禄。然则前八日孝德岂得已败吐蕃于宜禄乎！实录误。〕冬，十月，怀恩引回纥、吐蕃至邠州，白孝德、郭晞闭城拒守。〔孝异曰：汾阳家传：「晞屡破吐蕃。」今从实录。旧子仪传曰：「虏寇邠州，子仪在泾阳，子仪令长男朔方兵马使曜率师拒之，与白孝德闭城拒守。」按实录及晞传皆云晞拒怀恩，破之。子仪传云「曜」，误也。〕
32庚午，严武拔吐蕃盐川城。〔盐川城，在当狗城西北。维州旧有盐溪县，永徽初，省入保州定廉县。〕
33仆固怀恩与回纥、吐蕃进逼奉天，京师戒严。诸将请战，郭子仪不许，曰：「虏深入吾地，利于速战，吾坚壁以待之，彼以吾为怯，必不戒，乃可破也。若遽战而不利，则众心离矣。敢言战者斩！」辛未夜，子仪出陈于干陵之南，〔陈，读曰阵。〕壬申未明，虏众大至。虏始以子仪为无备，欲袭之，忽见大军，惊愕，遂不战而退。子仪使裨将李怀光等将五千骑追虏，至麻亭而还。虏至邠州，丁丑，攻之，不克；乙酉，虏涉泾而遁。〔考异曰：实录：「十月辛未夜，郭晞遣马步三千人于邠州西斩贼营，杀千余人，生擒八十二人，俘大将四人。十一月乙未，怀恩及吐蕃等自溃，京师解严。」汾阳家传曰：「十月七曰，公誓师曰：『明日有寇，尔其备之。』及夜，出兵数万阵于西门之外，广布旗帜，如十万军。未曙，怀恩、吐蕃、回纥、吐浑等已阵于干陵北，长二十里。怀恩等初谓无备，欲袭之。既阵，两蕃大骇，不敢战。而怀恩顷为公所驭，慑公之威，又遁。初，军中偶语，夜中出兵，与鬼鬬耳。及未曙，寇已至矣。军中所以服公之先知也。贼至于邠州，营于北原。十三日，攻其东门，不。克十四日，横阵于南原，请战，晞等与之连战，大破之，追奔数十里。二十一日，涉泾而还。」邠志：「怀恩寇邠、泾，十七日，众渡泾水，郭晞率众御之，战于邠郛，我师败绩。怀恩覆其阵，泣曰：『此等昔为我儿，我教其射，反为他人致死于我，惜哉！』明日，引军南出。」旧郭晞传曰：「怀恩诱虏再寇邠州，阵于泾北，晞乘其半济而击之，大破獯虏，斩首五千级，连战皆捷。」吐蕃传曰：「郭晞于邠州西三十里，令精骑斫怀恩营，破五千众，斩首千余级，生擒八十五人，降其大将四人。」诸书载邠、宁战守、胜败，事各不同，今从汾阳家传，以实录参之。〕
34怀恩之南寇也，河西节度使杨志烈发卒五千，谓监军柏文达曰：「河西锐卒，尽于此矣，君将之以攻灵武，〔使，疏吏翻。监，古衔翻。将，即亮翻；下同，又音如字。〕则怀恩有返顾之虑，此亦救京师之一奇也！」文达遂将众击摧砂堡、灵武县，皆下之，〔摧砂堡，在原州西北。灵武，后周置建安县，后又置历城郡；隋开皇三年废郡，十八年改建安为广闰，仁寿九年又改曰灵武，属泾州。〕进攻灵州。怀恩闻之，自永寿遽归，〔宋白曰：永寿县，属邠州，武德元年，于永寿原置县，因原立名。〕使蕃、浑二千骑夜袭文达，大破之，士卒死者殆半。文达将余众归凉州，哭而入。志烈迎之曰：「此行有安京室之功，卒死何伤。」士卒怨其言。未几，〔几，居岂翻。〕吐蕃围凉州，士卒不为用；志烈奔甘州，为沙陀所杀。〔【章：十二行本「杀」下有「凉州遂陷」四字；乙十二行本同；退斋校同；张校同，云无注本亦无。】旧志：凉州，西北至甘州六百里。〕沙陀姓朱耶，世居沙陀碛，因以为名。〔沙陀始见于此。〕
35十一月，丁未，郭子仪自行营入朝，郭晞在邠州，纵士卒为暴，节度使白孝德患之，以子仪故，不敢言；泾州刺史段秀实自请补都虞候，〔虞候，古候奄之职。虞，防虞也。候，候望也。〕孝德从之。既署一月，晞军士十七人入市取酒，以刃刺酒翁，〔酒翁，酿酒者也，今人呼为酒大工。刺，七亦翻。〕坏酿器，〔坏，古瞶翻。〕秀实列卒取十七人首注槊上，植市门。〔植，直吏翻，又时力翻。考异曰：此出柳宗元段太尉逸事状。段公家传曰：「广德二年正月，白孝德授邠宁节度使。七月，大军西还，颇有俘掠，又以邠土经寇，未暇耕耘，乃谋惴军奉天，取给畿内。时仓廪匮竭，吏人潜窜，军士公行发掘，兼施捶讯，闾里怨苦，远近彰闻。孝德知之，力不能制。公戏谓宾朋曰：『若使余为军候，不令至是。』行军司马王稷以其言启于白孝德，即日，以公为都虞候，兼权知奉天县事。浃旬而军不犯禁，逾月而路不拾遗。永泰元年，孝德奉诏归邠州，表公进封张掖郡王、北庭行军、邠宁都虞候。」据实录，时晞官为左常侍，宗元云尚书，误也。又按实录，广德三年十月，吐蕃寇邠州，孝德、晞闭城拒守。汾阳家传，其年九月，公使陈回光与孝德议边事于邠州。则孝德不以永泰元年始归邠州，陈翃误也。逸事状又云：「先是太尉在泾州为营田官，泾大将焦令谌取人田，自占数十，顷给与农曰：『且熟，归我半。』是岁大旱，野无草，农以告。谌曰：『我知入数而已，不知旱也。』督责益急，且饥死无以偿，即告太尉。太尉判状辞甚巽，使人来谕谌。谌盛怒，召农者曰：『我畏段某邪，何敢言我！』取判铺背上，以大杖击二十，垂死，舆来庭中。太尉大泣曰：『乃我困汝。』即自取水，洗去血，裂裳衣疮，手注善药，旦夕自哺农者然后食。取骑马卖，市谷代偿。使勿知。淮西寓军帅尹少荣，刚直士也，入见谌，大骂曰：『汝诚人邪！泾州野如赭，人且饥死，而必得谷，又用大杖击无罪者。段公，仁信大人也，而汝不知敬。今段公唯一马，贱卖市谷入汝，又取，不耻。凡为人傲天灾，犯大人，击无罪者，又取仁者谷，使主人出无马，汝将何以视天地，尚不愧奴隶耶！』谌虽暴抗，然闻言则大愧，流汗，不能食，曰：『吾终不可以见段公。』一夕，自恨死。」按段公别传，大历八年焦令谌犹存。盖宗元得于传闻，其实令谌不死也。〕晞一营大噪，尽甲，孝德震恐，召秀实曰：「柰何﹖」秀实曰：「无伤也，请往解之。」孝德使数十人从行，秀实尽辞去，选老躄者一人〔噪，则緖翻。躄，俾亦翻，跛之甚者也。〕持马至晞门下。甲者出，秀实笑且入，曰：「杀一老卒，何甲也！吾戴吾头来矣。」〔老卒，秀实自谓也。言戴头而来，听其斩之也。〕甲者愕。因谕曰：「常侍负若属邪，〔邪，音耶。晞时带左散骑常侍，故称之。〕副元帅负若属邪﹖〔副元帅，谓子仪。帅，所类翻。〕柰何欲以乱败郭氏！」〔败，补卖翻。〕晞出，秀实让之曰：「副元帅勋塞天地，〔塞，昔则翻。〕当念始终。今常侍恣卒为暴行，且致乱，乱则罪及副元帅；乱由常侍出，然则郭氏功名，其存者几何！」〔几，居岂翻。〕言未毕，晞再拜曰：「公幸教晞以道，〔句断。〕恩甚大，敢不从命！」顾叱左右：「皆解甲，散还火伍中，敢哗者死！」〔还，从宣翻，又音如字。唐制，兵五人为伍，十人为火。〕秀实因留宿军中。晞通夕不解衣，戒候卒击柝卫秀实。旦，俱至孝德所，谢不能，〔句断。〕请改。〔请改过也。〕邠州由是无患。
36五谷防御使薛景仙讨南山群盗，连月不克，上命李抱玉讨之。贼帅高玉最强，抱玉遣兵马使李崇客将四百骑自洋州入，袭之于桃虢川，大破之；玉走成固。〔使，疏吏翻。骑，奇计翻。洋，音祥，又如字。走，音奏。将，即亮翻，又如字。洋州，古成固县。唐志：洋州，治兴道县，即古成固地。〕庚申，山南西道节度使张献诚擒玉，献之，余盗皆平。
37十二月，乙丑，加郭子仪尚书令。子仪以为：「自太宗为此官，累圣不复置，〔复，扶又翻。〕近皇太子亦尝为之，非微臣所宜当。」固辞，不受，还镇河中。
38是岁，户部奏：户二百九十余万，口一千六百九十余万。〔史言丧乱之后，户口减于承平什七八。〕
39上遣于阗王胜还国，胜固请留宿卫，以国授其弟曜，〔胜令弟曜摄国，自将兵入援，见二百十九卷至德元载。阗，徒贤翻，又徒见翻。〕上许之；加胜开府仪同三司，赐爵武都王。
永泰元年〔（乙巳，七六五）〕
1春，正月，癸卯朔，改元；赦天下。
2戊申，加陈郑、泽潞节度使李抱玉凤翔、陇右节度使，〔李抱玉时以陈郑、泽潞行营兵屯京西，故加凤翔、陇右节度使。〕以其从弟殿中少监抱真为泽潞节度副使。〔从，才用翻。少，始照翻。〕抱真以山东有变，上党为兵冲，而荒乱之余，土瘠民困，无以赡军，乃籍民，每三丁选一壮者，免其租、傜，给弓矢，使农隙习射，岁暮都试，〔史照曰：谓总阅试习武备也。霍光传：都肄郎。孟康曰：都，试也。汉制，郡国以八月都试，阅武备。〕行其赏罚。比三年，得精兵二万，〔比，必利翻，及也。〕既不费廪给，府库充实，遂雄视山东。由是天下称泽潞步兵为诸道最。〔为李抱真以泽潞兵横制诸叛张本。〕
3二月，戊寅，党项寇富平，焚定陵殿。〔党，底朗翻。定陵，中宗陵也，在雍州富平县西北。凡陵有寝有殿，后曰寝，前曰殿。〕
4庚辰，仪王璲薨。〔璲，玄宗子也，音逐。〕
5三月，壬辰朔，命左仆射裴冕、右仆射郭英乂等文武之臣十三人于集贤殿待制。〔永徽中，命弘文馆学士二人日待制于武德殿西门。文明元年，诏京官五品以上清官日一人待制于章善、明福门。先天末，又命朝集仗六品以上二人随仗待制。时勋臣罢节制，无职事，令待制于集贤殿门。宋白曰：是年，诏左仆射裴冕、右仆射郭英乂、太子少傅裴遵庆。检校太子少保兼御史大夫元志直、太子詹事兼御史大夫臧希让、左散骑常侍畅璀、检校刑部尚书王昂、高升、检校工部尚书知省事崔涣、吏部侍郎李季师、王延昌、礼部侍郎贾至、泾王傅吴令瑶集贤待制。以勋臣罢节制，无职事，乃于禁门书院待制，间以文儒，宠之也。〕左拾遗洛阳独孤及上疏曰：「陛下召冕等待制以备询问，此五帝盛德也。〔上，时掌翻。疏，所句翻。〕顷者陛下虽容其直而不录其言，有容下之名，无听谏之实，遂使谏者稍稍钳口饱食，相招为禄仕，此忠鲠之人所以窃叹，而臣亦耻之。今师兴不息十年矣，〔钳，其廉翻。玄宗天宝十四载，安禄山反，至是十年。〕人之生产，空于杼轴。拥兵者第馆亘街陌，奴婢厌酒肉，而贫人羸饿就役，剥肤及髓。长安城中白昼椎剽，〔羸，伦为翻。椎，直追翻。剽，匹妙翻。〕吏不敢诘，官乱职废，将角卒暴，百揆隳剌，如沸粥纷麻，〔唐、虞有百揆之官。孔安国曰：揆，度也。度百事，总百官。此所谓百揆，盖言百官之事也。诘，去吉翻。将，即亮翻。剌，来达翻。〕民不敢诉于有司，有司不敢闻于陛下，茹毒饮痛，穷而无告。陛下不以此时思所以救之之术，臣实惧焉。今天下惟朔方、陇西有吐蕃、仆固之虞，邠、泾、凤翔之兵足以当之矣。自此而往，东洎海，南至番禺，〔吐，从暾入声。邠，卑巾翻。洎，其计翻。番禺，音潘愚。〕西尽、巴蜀，无鼠窃之盗而兵不为解。〔为，于伪翻。〕倾天下之货，竭天下之谷，以给不用之军，臣不知其故。假令居安思危，自可阨要害之地，俾置屯御，〔令，力丁翻。阨，与扼同。〕悉休其余，以粮储屝屦之资〔屝，扶沸翻，草屩也，黄帝臣于则所造。〕充疲人贡赋，岁可减国租之半。陛下岂可持疑于改作，使率土之患日甚一日乎！」上不能用。
6丙午，以李抱玉同平章事，镇凤翔如故。
7庚戌，吐蕃遣使请和，诏元载、杜鸿渐与盟于兴唐寺。〔程大昌曰：安国寺在朱雀街东第四街之长乐坊。兴唐寺别在向南一坊。开元八年造。会要：兴唐寺在大宁坊，神龙元年，太平公主为天后立，为罔极寺，开元二十年改为兴康寺。使，疏吏翻。载，祖亥翻，又音如字。〕上问郭子仪：「吐蕃请盟，何如﹖」对曰：「吐蕃利我不虞，若不虞而来，国不可守矣。」〔不虞，犹不备也。〕乃相继遣河中兵戍奉天，又遣兵巡泾原以觇之。〔觇，丑廉翻，又丑艳翻。〕
8是春不雨，米斗千钱。
9夏，四月，丁丑，命御史大夫王端充诸道税钱使。河东道租庸、盐铁使裴谞入奏事，〔谞，私吕翻。〕上问：「榷酤之利，岁入几何﹖」谞久之不对。上复问之，〔复，扶又翻。〕对曰：「臣自河东来，所过见菽粟未种，农夫愁怨，臣以为陛下见臣，必先问人之疾苦，乃责臣以营利，臣是以未敢对也。」上谢之，拜左司郎中。谞，宽之子也。〔裴宽事玄宗。〕
10辛卯，剑南节度使严武薨。武三镇剑南，〔按至德二载收长安，以武为剑南东川节度使。上皇诰以剑南两川合为一道，拜武成都尹，充剑南节度使。既，召入朝。去年，复以武镇剑南。凡再镇剑南，前后三受命耳。广德二年，考异谓东、西川非上皇诰所合者，盖至德二载分剑南为东、西川，是年上皇还京师，则合东、西串为一道，必非上皇诰。通鉴干元元年书严武贬巴州，宝应元年书以兵部侍郎严武为西川节度使，广德二年书合东、西川，以黄门侍郎严武为节度使。据通鉴所书，武盖再镇剑南。今曰三镇剑南，则是先尝除东川，乃可言三。通鉴既不取新、旧二书，宜不书除东川一节。然言武三镇剑南，更须博考。按下卷书武用崔旱事，亦只再镇剑南耳。唐书盖因杜甫诗，有「主恩前后三持节」之语，致有此误。〕厚赋敛以穷奢侈；梓州刺史章彝小不副意，召而杖杀之；然吐蕃畏之，不敢犯其境。母数戒其骄暴，〔敛，力赡翻。吐，从暾入声。数，所角翻。〕武不从；及死，母曰：「吾今始免为官婢矣！」〔言武骄暴，以悖逆致罪，祸必及母，今其死，乃知免。〕
11五月，癸丑，以右仆射郭英乂为剑南节度使。〔为郭英乂为崔旱所杀张本。射，寅谢翻。使，疏吏翻。〕
12畿内麦稔，京兆尹第五琦请税百姓田，十亩收其一，曰：「此古什一之法也。」〔史言第五琦傅会古法以欺君。琦，音奇。〕上从之。
13平卢节度使侯希逸镇淄青，〔侯希逸镇淄青始上卷上元二年。使，疏吏翻；下同。〕好游畋，营塔寺，〔好，呼到翻。〕军州苦之。兵马使〔使，疏吏翻。〕李怀玉得众心，希逸忌之，因事解其军职。希逸与巫宿于城外，军士闭门不纳，奉怀玉为帅。希逸奔滑州，上表待罪，〔帅，所类翻。〕诏赦之，召还京师。〔还，从宣翻，又音如字。〕秋，七月，壬辰，以郑玉邈为平卢、淄青节度大使，〔邈，皇子也。〕以怀玉知留后，赐名正己。时承〔【章：十二行本「承」作「成」；乙十一行本同；张校同。】〕德节度使李宝臣，魏博节度使田承嗣，相卫节度使薛嵩，卢龙节度使李怀仙，收安、史余党，各拥劲卒数万，治兵完城，〔相，息亮翻。嗣，祥吏翻。治，直之翻。〕自署文武将吏，不供贡赋，与山南东道节度使梁崇义及正己皆为婚姻，互相表里。朝廷专事姑息，不能复制，虽名藩臣，羁縻而已。〔史因李正己逐侯希逸，究言藩镇之横。复，扶又翻。将，即亮翻。朝，直遥翻。〕
14甲午，以上女升平公主嫁郭子仪之子暧。〔暧，乌代翻。〕
15太子母沈氏，吴兴人也；〔吴兴，湖州。〕安禄山之陷长安也，〔见二百十八卷肃宗至德元载。〕掠送洛阳宫。上克洛阳，〔见二百二十一卷干元二年。〕见之，未及迎归长安；会史思明再陷洛阳，〔见一百二十一卷干元二年。〕遂失所在。上即位，遣使散求之，不获。屈亥，寿州崇善寺尼广澄诈称太子母，按验，乃故少阳院乳母也，〔大明宫有少阳院，太子居之。尼，女夷翻。少，诗照翻。〕鞭杀之。
16九月，庚寅朔，置百高座于资圣、西明两寺，〔据百高座，百尺高座也。唐会要：资圣寺在崇仁坊，本长孙无忌宅，龙朔三年，为文德皇后资福，立为尼寺，咸亨四年，复为僧寺。西明寺在延康坊，本越国公杨素宅，贞观中赐濮王泰，泰死，乃立为寺。〕讲仁王经，〔所谓护国仁王经。〕内出经二宝舆，以人为菩萨、鬼神之状，导以音乐卤簿，百官迎于光顺门外，从至寺。〔菩，音蒲。〕萨，桑葛翻。
17仆固怀恩诱回纥、吐蕃、吐谷浑、党项、奴剌〔诱，羊久翻。吐，从暾入声。纥，下没翻。谷，音浴。党，音底朗翻。刺，卢达翻。〕数十万众俱入寇，令吐蕃大将尚结悉赞摩、马重英等自北道趣奉天，党项帅任敷、郑庭、郝德等自东道趣同州，〔宋白曰：任敷，朔方旧将。趣，七喻翻；下同。〕吐谷浑、奴刺之众自西道趣盩厔，回纥继吐蕃之后，怀恩又以朔方兵继之。
郭子仪使行军司马赵复之奏曰：「虏皆骑兵，其来如飞，不可易也。〔易，以豉翻，轻也。〕请使诸道节度使凤翔李抱玉、滑濮李光庭、邠宁白孝德、〔「李光庭」，恐当作「李光进」。〕镇西马璘、河南郝庭玉、淮西李忠臣各出兵以扼其冲其要。」〔此时李光庭、郝庭玉、李忠臣各在本道，余皆分屯京西。〕上从之。诸道多不时出兵；李忠臣方与诸将击球，得诏，亟命治行。〔治，直之翻。〕诸将及监军皆曰：「师行必择日。」忠臣怒曰：「父母有急，岂可择日而后救邪！」即日勒兵就道。
怀恩中途遇暴疾而归；丁酉，死于鸣沙。〔考异曰：旧怀恩传曰：「怀恩领回纥及朔方之众继进，行至鸣沙县，遇疾，舁归；九月九日，死于灵武。」按长历，九月庚寅朔。丁酉，八日也。唐历、邠志皆云「九月八日，怀恩死于灵州。」今从实录。〕大将张韶代领其众，别将徐璜玉杀之，范志诚又杀璜玉而领其众。怀恩拒命三年，再引胡寇，为国大患，〔去年及今年之寇。〕上犹为之隐，〔为，于伪翻。〕前后敕制未尝言其反；及闻其死，悯然曰：「怀恩不反，为左右所误耳！」
吐蕃至邠州，白孝德婴城自守。甲辰，上命宰相及诸司长官〔六曹有尚书，寺有卿，监有监，皆为诸司长官。〕于西明寺行香设素馔，奏乐。〔徼福于佛也。〕是日，吐蕃十万众至奉天，京城震恐。朔方兵马使浑瑊、〔浑，户昆翻，又户本翻。瑊，古咸翻。〕诗击使白元光先戍奉天，虏始列营，瑊帅骁骑二百冲之，身先士卒，虏众披靡。〔先，昔见翻。披，普彼翻。〕瑊挟虏将一人跃马而还，从骑无中锋镝者。〔从，才用翻。中，竹仲翻。〕城上士卒望之，勇气始振。乙巳，吐蕃进攻之，虏死伤甚众，数日，敛众还营；瑊夜引兵袭之，杀千余人，前后与虏战二百余合，斩首五千级。丙午，罢百高座讲；召郭子仪于河中，使屯泾阳。己酉，命李忠臣屯东渭桥，李光进屯云阳，马璘、郝庭玉屯便桥，李抱玉屯凤翔，内侍骆奉仙、将军李日越屯盩厔，同华节度使周智光屯同州，鄜坊节度使杜冕屯坊州，上自将六军屯苑中。
庚戌，下制亲征。辛亥，鱼朝恩请索城中，括士民私马，令城中男子皆衣皁，〔索，山客翻。衣，于既翻。〕团结为兵，城门皆塞二开一。〔塞，悉则翻。〕士民大骇，踰垣凿窦而逃者甚众，吏不能禁。朝恩欲奉上幸河中以避吐蕃，恐群臣议论不一，一旦，百官入朝，立班久之，合门不开，〔谓东西上合门也。〕朝恩忽从禁军十余人操白刃而出，宣言：「吐蕃数犯郊畿，〔操，七刀翻。数，所角翻。〕车驾欲幸河中，何如﹖公卿皆错愕不知所对。有刘给事者，独出班抗声曰：「敕使反邪！〔唐人谓宦官为敕使。使，疏吏翻。〕今屯军如云，不湏力扞寇，而遽欲胁天子弃宗庙社稷而去，非反而何！」朝恩惊沮而退，事遂寝。〔刘给事立朝守正不可夺如此；且两省官也，而史失其名，唐置史馆何为哉！考异曰：新鱼朝恩传云：「仆固玚攻绛州，使姚良据温，诱回纥陷河阳。朝恩遣李忠诚讨玚，以霍文玚监之；王景岑讨良，王希迁监之。败玚于万泉，生擒良。高晖等引吐蕃入寇，遣刘德信讨斩之。故朝恩因麾下数克获，窃以自高。是时郭子仪有定天下之功，居人臣第一，心媢之，乘相州败，丑为诋谮。肃宗不内其语，然犹罢子仪兵，留京师。代宗立，与程元振一口加毁，帝未及寤，子仪忧甚；俄而吐蕃陷京师，卒用其力，王室再安。朝恩内惭，乃劝帝徙洛阳，欲远戎狄，百僚在庭，朝恩从十余人持兵出曰：『虏犯都甸，欲幸洛，云何﹖』宰相未对。有近臣折曰：『敕使反邪！今屯兵足以扞寇，何遽胁天子弃宗庙为！』朝恩色沮，而子仪亦谓不可，乃止。」李肇国史补曰：「代宗朝百僚，立班良久，合门不开。鱼朝恩忽拥白刃十余人而出，宣言曰：『西蕃频犯郊圻，欲幸河中，何如﹖』宰臣以下苍黄不知所对。给事中刘，不记其名，出班抗声曰：『敕使反邪！』云云。由此罢迁幸之议。」按仆固玚攻榆，不闻攻绛州。高晖为李日越所擒，不闻刘德信所斩。朝恩欲幸河中，不闻欲幸洛。既云频犯郊圻，必是吐蕃后入寇时也。新书所云，不知据何书。今从国史补。〕
自丙午至甲寅，大雨不止，故虏不能进。吐蕃移兵攻醴泉，党项西掠白水，〔白水县，汉粟邑之地，后魏太和二年，置白水县及白水郡，隋废郡存县，唐属同州。〕东侵蒲津。丁巳，吐蕃大掠男女数万而去，所过焚庐舍，蹂禾稼殆尽。周智光引兵邀击，破之于澄城北，因逐北至鄜州。〔宋白曰：鄜州，汉上郡雕阴之地。后魏太和十一年，置东秦州，孝昌二年，又改为北华州；废帝二年，改为鄜州，因鄜畤为名。九域志：鄜州，东南至同州四百一十四里。澄城县，在同州北九十里。坊州，汉渠搜县，中部都尉理所，后魏属鄜州管内。周天和七年，元皇帝作牧鄜州，于此置马坊，唐高祖因置坊州，取马坊为名。九域志：坊州，北至鄜州一百一十里。鄜，音夫。〕智光素与杜冕不协，遂杀鄜州刺史张麟，坑冕家属八十一人，焚坊州庐舍三千余家。
冬，十月，己未，复讲经于资圣寺。
吐蕃退至邠州，遇回纥，复相与入寇，〔复，扶又翻；下复至同。〕辛酉，至奉天。〔考异曰：邠志曰：「八月，怀恩以诸戎入寇，九月，诏郭公讨之，师于泾阳。回纥屯泾北，去我十里，朝恩请击回纥。郭公曰：『我昔与回纥情契颇至，今兹为寇，必将有故，吾方导而问之，可不战而下也。』朝恩流言谓郭公与怀恩为应，阴率诸军列营渭上。郭公章疏逾旬不达。郭公诸子在长安闻之，使小将强羽以物议告郭公。郭公间道入觐，且以众议闻。上曰：『无是。』即日令赴泾阳。朝恩惊曰：『郭公真长者，吾比疑之，诚小人也。』」按回纥九月未至泾阳，十月辛酉始至奉天，丙寅围泾阳，丁卯子仪已与之盟，首尾纔七曰，岂容有章疏逾旬不达之事！子仪为元帅，与强敌对垒，岂可弃军入朝！汾阳家传此际亦无入朝事。今不取。〕癸亥，党项焚同州官廨、民居而去。〔廨，居隘翻。〕
丙寅，回纥、吐蕃合兵围泾阳，子仪命诸将严设守备而不战。及暮，二虏退屯北原，〔泾阳之北原也。〕丁卯，复至城下。是时，回纥与吐蕃闻仆固怀恩死，已争长，不相睦，〔长，知两翻。〕分营而居，子仪知之。回纥在城西，子仪使牙将李光瓒等往说之，〔牙将者，牙前将领，统元帅亲兵。说，式芮翻；下往说同。〕欲与之共击吐蕃。回纥不信，曰：「郭公固在此乎﹖汝绐我耳。若果在此，可得见乎﹖」光瓒还报，子仪曰：「今众寡不敌，难以力胜。昔与回纥契约甚厚，不若挺身往说之，可不战而下也。」诸将请选铁骑五百为卫从，〔从，才用翻。〕子仪曰：「此适足为害也。」郭晞扣马谏曰：「彼，虎狼也；大人，国之元帅，柰何以身为虏饵！」子仪曰：「今战，则父子俱死而国家危；往以至诚与之言，或幸而见从，则四海之福也！不然，则身没而家全。」〔子仪之审处利害而权其轻重者如此。〕以鞭击其手曰：「去！」遂与数骑开门而出，使人传呼曰：「令公来！」〔子仪时为中书令，故传呼令公。〕回纥大惊。其大帅合胡禄都督药葛罗，可汗之弟也，执弓注矢立于阵前。子仪免冑释甲投枪而进，回纥诸酋长相顾曰：「是也！」〔酋，慈由翻。〕皆下马罗拜。子仪亦下马，前执药葛罗手，让之曰：「汝回纥有大功于唐，〔谓举兵助唐平安、史也。〕唐之报汝亦不薄，柰何负约，深入吾地，侵逼畿县，〔唐京都属县，附城之县为赤，为次赤。如昭应、奉天、醴泉等县为次赤。余为畿县。〕弃前功，结怨仇，背恩德而助叛臣，何其愚也！〔背，蒲妹翻。〕且怀恩叛君弃母，〔谓怀恩阻兵汾、绛，既而叛归灵武，弃母于汾州也。〕于汝国何有！今吾挺身而来，听汝执我杀之，我之将士必致死与汝战矣。」药葛罗曰：「怀恩欺我，言天可汗已晏驾，令公亦捐馆，中国无主，我是以敢与之来。今知天可汗在上都，〔自贞观中四夷君长请太宗为天可汗，是后夷人率谓天子为天可汗。上都，长安也。〕令公复总兵于此，怀恩又为天所杀，我曹岂肯与令公战乎！」子仪因说之曰：「吐蕃无道，乘我国有乱，不顾舅甥之亲，〔吐蕃尚唐公主，为舅甥之国。复，扶又翻。说，式芮翻。〕吞噬我边鄙，焚荡我畿甸，其所掠之财不可胜载，〔胜，音升。〕马牛杂畜，长数百里，〔畜，许救翻。长，直亮翻。〕弥漫在野，此天以赐汝也。全师而继好，〔漫，音万，又莫官翻。好，呼到翻。〕破敌以取富，为汝计，孰便于此！不可失也。」药葛罗曰：「吾为怀恩所误，负公诚深，今请为公尽力，击吐蕃以谢过。〔为，于伪翻。〕然怀恩之子，可敦兄弟也，愿舍之勿杀。」子仪许之。回纥观者〔【章：十二行本「者」下有「左右」二字；乙十一行本同；退斋校同。】〕为两翼，稍前，子仪麾下亦进，子仪挥手却之，因取酒与其酋长共饮。药葛罗使子仪先执酒为誓，子仪酹地曰：〔纥，下没翻。酋，慈由翻。长，知两翻。酹，卢对翻。以酒沃地曰酹。〕「大唐天子万岁！回纥可汗亦万岁！两国将相亦万岁！有负约者，身陨陈前，家族□□。」〔【章：十二行本作「灭绝」二字；乙十一行本同；张校同，云无注本脱「灭绝」二字。】可，从刊入声。汗，音寒。将，即亮翻。相，息亮翻。陈，读曰阵。〕杯至药葛罗，亦酹地曰：「如令公誓！」于是诸酋长皆大喜曰：「向以二巫师从军，巫言此行甚安隐，〔隐，读曰稳。【章：乙十一行本正作「稳」；乙本同。】〕不与唐战，见一大人而还，今果然矣。」子仪遗之彩三千匹，〔遗，唯季翻。〕酋长分以赏巫。子仪竟与定约而还。吐蕃闻之，夜，引兵遁去。回纥遣其酋长石野那等六人入见天子。〔见，贤遍翻。〕
药葛罗帅众追吐蕃，子仪使白元光帅精骑与之俱；癸酉，战于灵台西原，大破之，〔灵台，汉鹑觚县地，天宝元年，更名灵台。九域志：灵台县，在泾州东九十里。旧史，破吐蕃处，在灵台县西五十里，地名赤山岭。〕杀吐蕃万计，得所掠士女四千人。丙子，又破之于泾州东。〔考异曰：实录曰：「十月，吐蕃退至邠州，与回纥相遇，复合从为寇。辛酉，寇奉天。乙亥，回纥以怀恩死，贰于吐蕃。丁丑，郭子仪单骑诣回纥军，免冑与回纥大将语，责以负约，遂与之盟。己卯，回纥首领石野那等六人来朝。庚辰，子仪遣白元光帅精锐会回纥兵数千人大破吐蕃十余万众于灵台县之西原。」汾阳家传曰：「十月八日，吐蕃、回纥合围泾阳，屯于北原。其夜，公使方面各除道二，诘朝将战。明日，寇又室，兵甲益盛。公使衙前将李光瓒等出谕之，亦不受，请决战。公以虏骑劲，亦以众寡不敌，孙军无救，使辟军门，跃一骑而出。兵部郎中马锡、主客员外郎陈翃时以一骑从。回纥合胡禄都督药葛罗宰相立于阵前，持满相向，公前叱之云云。药葛罗等惘然怀惭，伏而请罪，因与之盟。吐蕃闻之，夜半，抽兵而逸。回纥药葛罗等遽追之，公使白元光等继之，十五曰至灵台，破尚结息一十万众。十八日，于泾州东又破之。」旧子仪传曰：「子仪自河中至，屯于泾阳，而虏骑已合。子仪一军万余人，而杂虏围之数重。子仪使李国臣、高升拒其东，陈回光当其西，朱元琮当其北，子仪帅甲骑二千出没于左右前后。虏见而问曰：『此谁也﹖』报曰：『郭令公也。』回纥曰：『令公存乎﹖仆固怀恩言天可汗已弃四海，令公亦谢世，中国无主，故从其来。今令公存，天可汗存乎﹖』报之曰：『皇帝万寿无疆。』回纥皆曰；『怀恩欺我。』子仪又使谕之云云。回纥曰：『谓令公亡矣，不然，何以至此！令公诚存，安得而见之﹖』子仪将出，诸将谏。子仪曰：『今力固不敌，且至诚感神，况虏辈乎！』回纥传曰：「吐蕃将马重英等十月初引退，取邠州旧路而归。回纥首领罗达干等帅其众二千余骑诣泾阳请降，子仪许之，率众被甲持满数千人。回纥译曰：『此来非恶心，要见令公。』子仪曰：『我令公也。』回纥曰：『请去甲。』子仪便脱兜鍪枪甲，竦马挺身而前。回纥酋长相顾曰：『是也！』便下马罗拜。子仪亦下马，执回纥大将合胡禄都督药葛罗等手，责让之曰：『国家知回纥有功，报汝大厚，汝何负约，犯我王畿！我须与汝战，何乃降为！我一身挺入汝营，任心拘絷，我下将士须与汝战。』回纥又译曰：『怀恩负心，来报可汗云，「唐国天子今已向江、淮，令公亦不主兵，」我是敢来。今知天可汗见在上都，令公为将，怀恩天又杀之，今请追杀吐蕃，收其羊马，以报国恩。』邠志曰：「十月二十四曰，回纥逼泾阳，阵于郭西，使汉语者曰：『城中谁将﹖』军吏对曰：『郭令公也。』虏曰：『郭令公亡矣，绐我也。』郭公闻之，独与家童五六人常服相诣。其子晞等扣马止之，公挝其手曰：『去。』使人告虏，按辔就之。回纥熟视曰：『是也！』下马皆拜，曰：『始者不知令公尚在，今日降，可乎！』郭公入其众，取酒饮之。虏又请曰：『恐不见信，愿击吐蕃以自鹈。』郭公从之。回纥击吐蕃，逐之，三十日，败蕃众于灵台，杀万余人而去。」按长历十月己未朔，三日辛酉，十九日丁丑。如实录所言，岂有回纥、吐蕃数十万众入京畿，留十七日而寂无攻战之一事乎！当是时，陈翃在子仪军中，所记月日近得其实。今二虏围泾阳及子仪与回纥盟及破吐蕃月日，皆从汾阳家传。事则兼采众书，择其可信者取之。〕
丁丑，仆固怀恩将张休藏等降。
辛巳，诏罢亲征，京城解严。
18初，肃宗以陕西节度使郭英乂领神策军，使内侍鱼朝恩监其军；英乂入为仆射，朝恩专将之。〔将，即亮翻；下同。〕及上幸，陕朝恩举在陕兵与神策军迎扈，悉号神策军，天子幸其营。及京师平，朝恩遂以军归禁中，自将之，然尚未得与北军齿。〔北军，北门六军也。〕至是，朝恩以神策军从上屯苑中，其势寖盛，分为左、右厢，居北军之右矣。〔史言神策军雄盛之所由始。〕
19郭子仪以仆固名臣、李建忠等皆怀恩骁将，恐逃入外夷，请招之。名臣，怀恩之侄也，时在回纥营。上敕并旧将有功者皆赦其罪，令回纥送之。壬午，名臣以千余骑来降。子仪使开府仪同三司慕容休贞以书谕党项帅郑庭、郝德等，皆诣凤翔降。
20甲申，周智光诣阙献捷，再宿归镇。智光负专杀之罪未治，〔谓杀张麟及杜冕家属之罪。治，直之翻。〕上既遣而悔之。
21乙酉，回纥胡禄都督等二百余人入见，前后赠曁缯帛十万匹；府藏空竭，税百官俸以给之。〔见，贤遍翻。藏，徂浪翻。〕
唐纪四十〔起旃蒙大荒落（乙巳）闰月，尽昭阳赤奋若（癸丑），凡八年有奇。〕
《代宗睿文孝武皇帝中之上》
永泰元年〔（乙巳、七六五）〕
1闰十月，乙巳，郭子仪入朝。子仪以灵武初复，〔仆固怀恩死，始复灵武。〕百姓雕弊，戎落未安，请以朔方军粮使三原路嗣恭镇之，〔军粮使，即粮料使。〕河西节度仗杨志烈即死，〔杨志烈死见上卷广德二年。〕请遣使巡抚河西及置凉、肃、瓜、沙等州长史。上皆从之。
2丁未，百官请纳职田充军粮；〔唐制：一品职分田十二顷，二品十顷，三品九顷，四品六顷，六品四顷，七品三顷五十亩，八品二顷五十亩，九品二顷，皆给百里内之地。诸州都督、都护、亲王府官：二品十二顷，三品十顷，四品八顷，五品七顷，六品五顷，七品四顷，八品三顷，九品二顷五十亩。镇、戍、关、津、岳、渎官：五品五顷，六品三顷五十亩，七品三顷，八品二顷，九品一顷五十亩。三卫中郎将、上府折冲都尉六顷，中府五顷五十亩，下府及郎将五顷，上府果毅都尉四顷，中府三顷五十亩，下府三顷，上府长史、别将三顷，中府、下府二顷五十亩。亲王府典军五顷五十亩，副典军四顷，千牛备身左右、千牛备身三顷，折冲上府兵曹二顷，中府、下府一顷五十亩，列军校尉一顷二十亩，旅帅一顷，队正副八十亩。亲王以下，又有永业田百顷。职事官：一品六十顷，郡王、职事官从一品五十顷，国公、职事官从二品三十五顷，郡公、职事官从三品二十五顷，县公、职事官从三品二十顷，侯、职事官从四品十二顷，子、职事官从五品八顷，男、职官从五品五顷，六品、七品二顷五十八亩，八品、九品二顷。上柱国三十顷，柱国二十五顷，上护军二十顷，护军十五顷，上轻车都尉十顷，轻车都尉七顷，上骑都尉六顷，骑都尉四顷，骁骑、飞骑尉八十亩，云骑、武骑尉六十亩。散官五品以上给同职事官。〕许之。
3戊申，以户部侍郎路嗣恭为朔方节度使。〔嗣，祥吏翻。使，疏吏翻。〕嗣恭披荆棘，立军府，威令大行。
4己酉，郭子仪还河中。〔子仪自朝京师还镇河中。还，从宣翻，又音如字。〕
5初，剑南节度使严武奏将军崔旰为利州刺史；时蜀中新乱，山贼塞路，〔塞，昔则翻。〕旰讨平之。及武再镇剑南，赂山南西道节度使张献诚以求旰，〔利州，古苴侯吧，秦、汉为葭萌之地。蜀汉为汉寿县，晋为晋寿，梁为黎州，寻又改利州；天宝为益昌郡，干元复为利州，山南西道巡属也。旰，古旦翻。〕献诚使旰移疾自解，诣武。武以为汉州刺史，使将兵击吐蕃于西山，连拔其数城，攘地数百里；〔汉州，汉雒县、什方、绵竹地，唐垂拱立汉州，天宝为德阳郡，干元复为州。〕武作七宝轝迎旰入成都以宠之。
武薨，〔见上卷四月。〕行军司马杜济知军府事。都知兵马使郭英干，英乂之弟也，与都虞候郭嘉琳共请英乂为节度使；旰时为西山都知兵马使，与所部共请大将王崇俊为节度使。会朝廷已除英乂，英乂由是衔之，至成都数日，即诬崇俊以罪而诛之。召旰还成都，旰辞以备吐蕃，未可归，英乂愈怒，绝其馈饷以困之。旱转徙入深山，英乂自将兵攻之，声言助旰拒守。会大雪，山谷深数尺，〔深，式禁翻。〕士马冻死者甚众，旰出兵击之，英乂大败，收余兵，纔及千人而还。〔还，从宣翻，又音如字。〕
英乂为政，严暴骄奢，不恤士卒，众心离怨。玄宗之离蜀也，〔之离，力智翻。肃宗至德元载，玄宗离成都。〕以所居行宫为道士观，〔观，古玩翻。〕仍铸金为真容；英乂爱其竹树茂美，奏为军营，因徙去真容，自居之。旰宣言英乂反，不然，何以徙真容自居其处！于是帅所部五千余人袭成都。辛巳，〔【章：十二行本「巳」作「亥」；乙十一行本同。】〕战于城西，英乂大败。旰遂入成都，屠英乂家。英乂单骑奔简州。〔宋白曰：简州，汉牛鞞县地。隋仁寿三年，分益州之阳安、平泉，资州之资阳，置简州，州有赖简池，因名。〕普州刺史韩澄杀英乂，送首于旰。邛州牙将柏茂琳、泸州牙将杨子琳、剑州牙将李昌乡〔宋白曰：邛州，汉临邛县，梁武陵王纪置邛州，取南界邛来山为名。泸州、汉江阳县，梁置泸州，取泸水为名。剑州，汉广汉之梓潼县，梁置安州，西魏为始州；唐先天二年，改为剑州，取剑阁为名。乡，奴刀翻。考异曰：唐历作「李昌夔」，今从实录。〕各举兵讨旰，蜀中大乱。旰，卫州人也。
6华原令顾繇上言，元载子伯和等招权受贿，十二月，戊戍，繇坐流锦州。〔宋白曰：唐垂拱二年，分辰州麻阳县地，并开山洞，置锦州。旧志：锦州至京师三千五百里。〕
7自安、史之乱，国子监室堂颓坏，军士多借居之。祭酒萧昕上言，「学校不可遂废。」
大历元年〔（丙午，七六六）是年十一月，方改元。〕
1春，正月，乙酉，敕复补国子学生。
2丙戍，以户部尚书刘晏为都畿、河南、江南、湖南、荆南、山南东道转运、常平、铸钱、盐铁等使，侍郎第五琦为京畿、关内、河东、剑南、山南西道转运等使，分理天下财赋。
3周智光至华州，〔周智光还华州，见上卷上年。〕益骄横，〔横，户孟翻。〕召之，不至，上命杜冕从张献诚于山南以避之；智光遣兵于商山邀之，不获。智光自知罪重，乃聚亡命、无赖子弟，众至数万，纵其剽掠以悦其心，〔剽，匹妙翻。〕擅留关中所漕米二万斛，藩镇贡献，往往杀其使者而夺之。
4二月，丁亥，释奠于国子监。〔唐制：中春、中秋释奠于文宣王，皆以上丁戊〔日﹖〕，以祭酒、司业、博士三献。〕命宰相帅常参官、〔常参官，常朝日常赴朝参者也。唐制，文宣五品以上及两省供奉官、监察御史、员外郎、太常博士日参，号常参官。武官三品以上三日一，号九参官。五品以上及新行〔折冲〕当番者五日一朝，号六参官。弘文、崇文馆、国子监学生四时参。凡诸王入朝及以恩追至者日参。其文武官职事九品以上及二王后，则朝朔望而已。帅，读曰率；下同。相息亮翻。〕鱼朝恩帅六军将往听讲，〔朝，直遥翻。将，即亮翻。〕子弟皆服朱紫为诸生。朝恩即贵显，乃学讲经为文，仅能执笔辨章句，遽自谓才兼文武，人莫敢与之抗。
辛卯，命有司修国子监。
5元载专权，恐奏事者攻其私，〔载，祖亥翻，又如字。讦，居谒翻。〕乃请：「百官凡论事，皆先白长官，长官白宰相，然后奏闻。」仍以上旨谕百官曰：「比日诸司奏事烦多，所言多谗毁，〔长，知两翻。比，毗至翻。〕故委长官、宰相先定其可否。」
刑部尚书颜真卿上疏，以为：「郎官、御史，陛下之耳目。〔尚，辰羊翻。上，时掌翻。疏，所据翻。郎官者，尚书省曹二十四司郎官。御史者，御史台三院御史。〕今使论事者先白宰相，是自掩其耳目也。陛下患群臣之为谗，何不察其言之虚实！若所言果虚宜诛之，果实宜赏之。不务为此，而使天下谓陛下厌听览之烦，托以为辞以塞谏争之路，臣窃为陛下惜之！〔塞，昔则翻。争，读曰诤。为，于伪翻。〕太宗着门司式云：〔唐式三十三篇，以尚书省诸曹及秘书、太常、司农、光禄、太府、太仆、少府及监门、宿卫、计帐、为其篇目。〕『其无门籍人，有急奏者，皆令门司与仗家引奏，〔唐制：门籍，流内记官爵、姓名、流外记年齿、状貌。月一易其籍，非迁解不除。无门籍者，有急奏，则令门司与仗家引奏。仗家，宿卫五仗之执事者。令，力丁翻。〕无得关碍。』所以防壅也。天宝以后，李林甫为相，深疾言者，道路以目。上意不下逮，下情不上达，蒙蔽喑呜，〔史照曰：喑呜，语喑哑不明。〕卒成幸蜀之祸。〔卒，子恤翻。〕陵夷至于今日，其所从者渐矣。夫人主大开不讳之路，群臣犹莫敢尽言，况令宰相大臣裁而抑之，则陛下所闻者不过三数人耳。天下之士从此钳口结舌，陛下见无复言者，以为天下无事可论，是林甫复起于今日也！昔林甫虽擅权，群臣有不谘宰相辄奏事者，则托以他事阴中伤之，〔复，扶又翻。中，竹仲翻。〕犹不敢明令百司奏事皆先白宰相也。陛下傥不早寤，渐成孤立，后虽悔之，亦无及矣！」载闻而恨之，奏真卿诽谤；乙未，贬峡州别驾。〔峡州，夷陵郡。旧志：京师东南一千四百八十八里。〕
6己亥，命大理少卿杨济修好于吐蕃。〔少，始照翻。好呼到翻。吐，从暾入声。〕
7壬子，以杜鸿渐为山南西道?剑南东?西川副元帅、剑南西川节度使，以平蜀乱。〔崔旰之乱也。帅，所类翻。使，疏吏翻。〕
8以四镇、北庭行营节度使马璘兼邠宁节度使。璘以段秀实为三使都虞候，〔三使，四镇一也，北庭二也，邠宁三也。〕卒有能引弓重二百四十斤者，〔考异曰：旧传作「能引二十四弓」。今从段别传。〕犯盗当死，璘欲生之，秀实曰：「将有爱憎而法不一，虽韩、彭不能为理。」璘善其议，竟杀之。璘处事或不中理，〔处，昌吕翻。中，竹仲翻。〕秀实力争之。璘有时恕甚，左右战栗，秀实曰：「秀实罪若可杀，何以恕为！无罪杀人，恐涉非道。」璘拂衣起，秀实徐步而出：良久，璘置酒召秀实谢之。自是军州事皆咨秀实而后行。璘由是在邠宁，声称殊美。〔称，尺正翻。〕
9癸丑，以山南西道节度使张献诚兼剑南东川节度使，邛州刺史柏茂琳为邛南防御使；〔邛南，邛水以南也。邛水出严道邛崃山，入青衣江。〕以崔旰为茂州刺史，充西山防御使。三月，癸未，献诚与旰战于梓州，献诚军败，仅以身免，旌节皆为旰所夺。
10夏，五月，河西节度仗杨休明徙镇沙州。〔凉州沦陷故也。〕
11秋，八月，国子监成；丁亥，释奠。〔记文王世子：凡始立学者，必释奠于先圣先师。考之郑注，凡学，四时皆有释奠。释奠者，设荐馔酌奠而巳，无迎尸以下之事。记又曰：始立学者，即衅器，用币，然后释菜，不舞，不授器。注云：释菜，礼轻也。释奠则舞，舞则授器。司马之属，司兵、司戈、司盾。祭祀，授舞者兵也。周礼大胥：春入学，释菜，合舞。注云：合舞，等其进退。郑司农云：舍菜，谓舞者皆持芬香之菜。秦、汉释奠无文。魏则以太常行事，晋、宋以学官主祭。南齐武帝时，有司奏释奠先圣先师，礼文又有释菜，未详今当行何礼，用何乐﹖时从喻希议，用元嘉故事，设轩悬之乐，六佾之舞，牲牢器用悉依上公。梁及北齐，车驾视学，皆亲释奠。唐春、秋释奠，三献皆以学官。太宗贞观十四年，亲释奠于国学。玄宗开元十一年，诏春、秋释奠，用牲牢。〕鱼朝恩执易升高座，讲「鼎覆餗」以讥宰相。〔易曰：鼎折足，覆公餗。言三公鼎足承君，苟非其人，则折足而覆乱美实。餗，音桑谷翻，鼎实也。〕王缙恕，元载怡然。〔考异曰：是时缙留守东都而得预此会者。按实录，明年二月，郭子仪入朝，诏元载、王缙等宴于其第。然则虽守东都，有时朝京师也。〕朝恩谓人曰：「恕者常情，笑者不可测也。」
12杜鸿渐至蜀境，闻张献诚败而惧，使人先达意于崔旰，许以万全。旰卑辞重赂以迎之，鸿渐喜；进至成都，见旰，但接以温恭，无一言责其干纪，〔【章：十二行本「纪」下有「日与将佐高会」六字；乙十一行本同；退斋校同。】〕州府事悉以委旰。又数荐之于朝，因请以节制让旰，〔数，所角翻。〕以柏茂琳、李昌乡各为本州岛刺史。上不得已从之。〔杜鸿渐习知朝廷之务姑息，故敢以崔旰等请。〕壬寅，以旰为成都尹、西川节度行军司马。〔崔旰遂据有西川。〕
13甲辰，以鱼朝恩行内侍监、判国子监事。中书舍人京兆常衮上言：「成均之任，当用名儒，〔五帝名学曰成均。垂拱元年，改国子监曰成均，义取此也。寻复其旧。常衮谓国子监为成均，亦犹今人言太学为辟雍耳。〕不宜以宦者领之。」丁未，命宰相以下送朝恩上。〔上，时掌翻。〕
14京兆尹黎干自南山引涧水穿漕渠入长安，功竟不成。
  </div>
  <div class="pagination">
   <a href="资治通鉴注_page246.html">
    上一页
   </a>
   <span>
    ...
   </span>
   <a href="资治通鉴注_page242.html">
    242
   </a>
   <a href="资治通鉴注_page243.html">
    243
   </a>
   <a href="资治通鉴注_page244.html">
    244
   </a>
   <a href="资治通鉴注_page245.html">
    245
   </a>
   <a href="资治通鉴注_page246.html">
    246
   </a>
   <span class="current-page">
    247
   </span>
   <a href="资治通鉴注_page248.html">
    248
   </a>
   <a href="资治通鉴注_page249.html">
    249
   </a>
   <a href="资治通鉴注_page250.html">
    250
   </a>
   <a href="资治通鉴注_page251.html">
    251
   </a>
   <a href="资治通鉴注_page252.html">
    252
   </a>
   <span>
    ...
   </span>
   <a href="资治通鉴注_page248.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
