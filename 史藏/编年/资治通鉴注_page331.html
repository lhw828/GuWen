<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 331 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 331 页/共 334 页
  </h1>
  <div class="content">
   后周纪三〔起阏逢摄提格（甲寅）五月，尽柔兆执徐（丙辰）二月，凡一年有奇。〕
《太祖圣神恭肃文武孝皇帝下》
显德元年〔（甲寅、九五四）〕
1五月，甲戌朔，王逵自潭州迁于朗州，以周行逢知潭州事，以潘叔嗣为岳州团练使。〔已而潘叔嗣杀王逵，而周行逢收田父、渔者之功矣。〕
2丙子，帝至晋阳城下，〔帝自上党趣晋阳，七日而至。〕旗帜环城四十里。〔史言周兵之盛。帜，昌志翻。环，音宦。〕杨哀疑北汉代州防御使郑处谦贰于周，召与计事，欲图之；处谦知之，不往。衮使胡骑数十守其城门，处谦杀之，因闭门拒衮；衮奔归契丹。契丹主怒其无功，囚之。处谦举城来降。丁丑，置静塞军于代州，以郑处谦为节度使。〔创置方镇以怀抚郑处谦。处，昌吕翻。〕
契丹数千骑屯忻、代之间，为北汉之援，庚辰，遣符彦卿等将步骑万余击之；彦卿入忻州，契丹退保忻口。〔九域志：忻州秀容县有忻口寨，在石岭关南。〕
丁亥，置宁化军于汾州，以石、沁二州隶之。
代州将桑珪、解文遇杀郑处谦，〔沁，七鸩翻。解，户买翻，姓也。姓苑云：自唐叔虞食邑于解；晋有解狐、解扬。〕诬奏云潜通契丹。
符彦卿奏请益兵，癸巳，遣李筠、张永德将兵三千赴之。契丹游骑时至忻州城下，丙申，彦卿与诸将陈以待之。〔陈，读曰阵。〕史彦超将二十骑为前锋，〔二十太少，恐当作「二千」。〕遇契丹，与战，李筠引兵继之，杀契丹二千人。彦超恃勇轻进，去大军浸远，众寡不敌，为契丹所杀，筠仅以身免，周兵死伤甚众。彦卿退保忻州，寻引兵还晋阳。〔还，从宣翻，又如字；下同。〕
府州防御使折德扆将州兵来朝；〔将，即亮翻。〕辛丑，复置永安军于府州，〔复，扶又翻。汉干佑二年罢永安军，见二百八十九卷。〕以德扆为节度使。
时大发兵夫，东自怀、孟，西及蒲、陕，以攻晋阳，不克；会久雨，士卒疲病，〔【章：十二行本「病」下有「及史彦超死」五字；乙十一行本同；孔本同；张校同，退斋校同。】〕乃议引还。〔陕，失冉翻。考异曰：世宗实录：「征怀、孟、蒲、陕丁夫数万攻城，旦夕之间，期于必取。会大雨，军士劳苦，又闻忻口之师不振，帝数日忧沮不食，遂决还京之意。」晋阳见闻录：「六月旦，周师南辕返獏，惟数百，间之以步卒千人，长枪赤甲，衒趫捷跳梁于城隅，晡晚杀行而抽退。」今从世宗实录。〕
初，王得中返自契丹，〔北汉主遣王得中求救于契丹，见上卷本年三月。〕值周兵围晋阳，留止代州。及桑珪杀郑处谦，得中，送于周军，帝释之，赐以带、马，问「虏兵何时当至﹖」得中曰：「臣受命送杨衮，他无所求。」或谓得中曰：「契丹许公发兵，公不以实告，契丹兵即至，公得无危乎﹖」得中太息曰：「吾食刘氏禄，有老母在围中，若以实告，周人必发兵据险以拒之，如此；家国两亡，吾独生何益！不若杀身以全家国，所得多矣！」甲辰，帝以得中欺罔，缢杀之。〔王得中之死，知所恶有甚于死者也。〕
乙巳，帝发晋阳。匡国节度使药元福言于帝曰：「进军易，退军难。」〔进军者，或乘初至之锐，或乘屡胜之势，敌人自畏詟自守，不敢迎战，故易。退军者，士有归志，敌人据险遮其前，率众蹑其后，辎重老弱皆足为吾之累，故难。易，以豉翻。〕帝曰：「朕一以委卿。」元福乃勒兵成列而殿。〔殿，丁练翻。〕北汉果出兵追蹑，元福击走之。然军还忽遽，〔还，从宣翻。〕刍粮数十万在城下，悉焚弃之。军中讹言相惊，或相剽掠，军须失亡不可胜计。〔剽，匹妙翻。凡行军所欲得以为用者，皆谓之军须。胜，音升。〕所得北汉州县，周所置刺史等皆弃城走，惟代州桑珪既叛北汉，又不敢归周，婴城自守，北汉遣兵攻拔之。〔前所谓都府未拔，虽得属郡而无益者，要其终也。〕
乙酉，帝至潞州；甲子，至郑州；〔以乙巳发晋阳甲子至郑州考之；中间不应以乙酉至潞州，恐是乙卯。〕丙寅，谒嵩陵；〔嵩陵复土，帝适有军旅之事，不获亲之；此其谒陵，与彝制谒陵其情有不同者。〕庚午，至大梁。
3帝违众议破北汉，自是政事无大小皆亲决，百官受成于上而已。河南府推官高锡上书谏，以为：「四海之广，万机之众，虽尧、舜不能独治，〔治，直之翻。〕必择人而任之。今陛下一以身亲之，天下不谓陛下聪明睿智足以兼百官之任，皆言陛下褊迫疑忌举不信群臣也！〔褊，补典翻。〕不若选能知人公正者以为宰相，能爱民听讼者以为守令，〔守，式又翻。〕能丰财足食者使掌金谷，能原情守法者使掌刑狱，陛下但垂拱明堂，视其功过而赏罚之，天下何忧不治！何必降君尊而代臣职，屈贵位而亲贱事，无乃失为政之本乎！」帝不从。锡，河中人也。
4北汉主忧愤成疾，悉以国事委其子侍卫都指挥使承钧。
5河西节度使申师厚不俟诏，擅弃镇入朝，〔太祖广顺元年，申师厚镇河西，事见二百九十卷。〕署其子为留后；秋，七月，癸酉朔，责授率府副率。〔唐制，东宫十率府，皆有副率，其后遂以为赜散之官。申师厚以藩府失职牙将而得节，弃镇擅归，虽加责授，犹胜故吾。〕
6丁丑，加吴越王钱弘俶天下兵马都元帅。
7癸巳，加门下侍郎、同平章事范质守守司徒，以枢密直学士、工部侍郎长山景范为中书侍郎、同平章事、判三司。〔长山，汉于陵县地，江左侨置广川郡及武强县，隋废郡，改武强曰长山，唐属淄州。九域志：在州北五十五里。景，姓也。姓苑云：齐景公之后。余姑以春秋时言之，晋、宋皆有景公，何独齐哉！〕加枢密使、同平章事郑仁诲兼侍中。乙未，以枢密副使魏仁浦为枢密使。范质既为司徒，司徒窦贞固归洛阳，府县以民视之，〔府县，谓河南府及洛阳县也。〕课役皆不免。贞固诉于留守向训，训不听。〔以窦贞固汉之旧臣故也。考古验今，今何足怪。〕
初，帝与北汉主相拒于高平，命前泽州刺史李彦崇将兵守江猪岭，遏北汉主归路；彦崇闻樊爱能等南遁，引兵退，北汉主果自其路遁去。八月，己酉，贬彦崇率府副率。
8己巳，废镇国军。〔唐末，以华州为镇国军。〕
9初，太祖以建雄节度使王晏有拒北汉之功，〔王晏拒北汉事见二百九十卷太祖广顺元年。〕其乡里在滕县，徙晏为武宁节度使。〔武宁军，徐州滕县属焉。九域志：滕县在州北一百九十里。〕晏少时尝为群盗，〔少，诗照翻。〕至镇，悉召故党，赠之金帛、鞍马，谓曰：「吾乡素名多盗，昔吾与诸君皆尝为之，想后来者无能居诸君之右。诸君幸为我语之，使勿复为，〔幸为，于伪翻；下请为同。语，牛倨翻。复，扶又翻。〕为者吾必族之。」于是一境清肃。九月，徐州人请为之立衣锦碑；〔衣，于既翻。〕许之。
10冬，十月，甲辰，左羽林大将军孟汉卿坐纳笹税，〔笹，禾秆也。〕场官扰民，多取耗余，〔场官，笹场之官。耗余者，于纳笹东正数之外，又多取之，言以备耗折也。〕赐死。有司奏汉卿罪不至死；上曰：「朕知之，欲以惩众耳！」
11己酉，废安远、永清军。〔唐以安州为安远军。晋以贝州为永清军。〕
12初，宿卫之士，累朝相承，务求姑息，不欲简阅，恐伤人情，由是嬴老者居多；〔嬴，伦为翻。〕但骄蹇不用命，实不可用，每遇大敌，不走即降，其所以失国，亦多由此。〔如唐闵帝、潞王是也。〕帝因高平之战，始知其弊，癸亥，谓侍臣曰：「凡兵务精不务多，今以农夫百未能养甲士一，柰何浚民之膏泽，养此无用之物乎！且健懦不分，众何所劝！」乃命大简诸军，精锐者升之上军，嬴者斥去之。〔去，羌吕翻。〕又以骁勇之士多为藩镇所蓄，诏募天下壮士，咸遣诣阙，命太祖皇帝选其尤者为殿前诸班，〔今之班直是也。五代会要曰：时诏募天下豪杰，不以草泽为阻，送于阙下，躬亲阅试，选武艺超绝及有身首者分署为殿前诸班，因有散员、散指挥使、内殿直、散都头、铁骑、控鹤之号。〕其骑步诸军，各命将帅选之。〔帅，所类翻。〕由是士卒精强，近代无比，征伐四方，所向皆捷，选练之力也。〔史言周世宗强兵之效。〕
13戊辰，帝谓侍臣曰：「诸道盗贼颇多，讨捕终不能绝，盖由累朝分命使臣巡检，致藩侯、守令皆不致力。宜悉召还，专委节镇、州县，责其清肃。」
14河自杨刘至于博州百二十里，连年东溃，分为二派，汇为大泽，〔派，普拜翻。汇，户罪翻，水回合也。〕弥漫数百里；又东北坏古堤而出，〔坏，音怪。古堤，前代所筑以防河者；河屡徙，故古堤在平地。〕灌齐、棣、淄诸州，至于海涯，漂没民田庐不可胜计，流民采菰稗、捕鱼以给食，〔胜，音身。菰，音孤，蒋也。稗，旁卦翻，草似谷者。〕朝廷屡遣使者不能塞。〔塞，悉则翻；下同。〕十一月，戊戌，帝遣李谷诣澶、郓、齐按视堤塞，役徒六万，三十日而毕。
15北汉主疾病，命其子承钧监国，〔疾甚曰病。〕寻殂。〔年六十。考异曰：刘恕云：世宗实录、薛史帝纪、僭伪传皆云：「显德二年十一月，刘崇卒。」大定录云：「颢德二年，春，旻病死。」纪年通谱：「显德二年，崇之干佑八年，冬，崇死。显德三年，承钧改元天会。开宝元年，承钧之天会十三年，死。开宝二年，继元改元广运。兴国四年，继元欴广运十一年也。」河东刘氏有国，全无记录，惟其旧臣中书舍人、直翰林院王保衡归朝后所纂晋阳伪署见闻要录云：「甲寅年春，南伐，败归。夏，周师攻围，旼积忧劳成心疾，是冬，卒。钧即位，丁巳年，正月旦，改干佑十年为天会元年。」又云：「钧丙戌年二十九嗣位；年四十三卒。」右谏议大夫杨梦申奉敕撰大汉都统追封定王刘继颙神道碑云：「天会十二年，今皇帝践阼之初年也。十七年，继颙卒。」末题「广运元年，岁次甲戌，九月丙午朔」。今按周广顺元年辛亥，旻即帝位，称干佑四年。显德元年甲寅，旻之干佑七年也。旻卒，钧立。显德四年丁巳，钧改干佑十年为天会元年。宋开宝元年戊辰，钧之天会十二年也。钧卒，继元立。开宝七年甲戌，继元改天会十八年为广运元年。据历，是岁九月，丙午朔。兴国四年己卯，继元之广运六年也。钧以唐天成元年丙戌生，至显德元年甲寅嗣位，乃二十九岁矣。钧及继元踰年未改元，盖孟蜀后主、汉隐帝、周世宗之比也。诸书皆传闻相因，前后相戾，惟晋阳见闻录、刘继颙碑，岁月最可考正，故以为据。〕遣使告哀于契丹。契丹遣骠骑大将军、知内侍省事刘承训册命承钧为帝，更名钧。〔钧，汉主旻次子也。更，工衡翻。〕北汉孝和帝性孝谨，既嗣位，勤于为政，爱民礼士，境内粗安。〔粗，坐五翻。〕每上表于契丹主称男；契丹主赐之诏，谓之「儿皇帝」。
16马希萼之帅群蛮破长沙，〔事见二百八十九卷汉隐帝干佑三年。帅，读曰率。〕府库累世之积，皆为溆州蛮酋苻彦通所掠，〔溆，音叙。酋，慈由翻。〕彦通由是富强，称王于溪洞间。王逵既得湖南，〔去年六月，王逵杀刘言，始尽得湖南故地，事见上卷。〕欲遣使抚之，募能往者，其将王虔朗请行。既至，彦通盛侍卫而见之，礼貌甚倨。虔朗厉声责之曰：「足下自称苻秦曲裔，〔苻秦之亡，苻宏奔晋，从诸桓于荆、楚，其后无闻。彦通自以为苻秦苗裔，盖言出于宏之后。〕宜知礼义，有以异于群蛮。昔马氏在湖南，足下祖父皆北面事之；今王公尽得马氏之地，足下不早往乞盟，致使者先来，又不接之以礼，异日得无悔乎！」〔言大兵若至，虽悔无及。〕彦通惭惧，起，执虔朗手谢之。虔朗知其可动，因说之曰：「溪洞之地，隋、唐之世皆为州县，着在图籍。〔说，式芮翻。溪洞之志，隋、唐列为郡县，皆属黔中道。〕今足下上无天子之诏，下无使府之命，〔使府，谓湖南都府。〕虽自王于山谷之间，〔王，于况翻。〕不过蛮夷一酋长耳！〔酋，慈秋翻。长，知两翻。〕曷若去王号，自归于王公，王公必以天子之命授足下节度使，与中国侯伯等夷，岂不尊荣哉！」彦通大喜，即日去王号，〔去，羌吕翻。〕因虔朗献铜鼓数枚于王逵。〔溪峒诸蛮，铸铜为大鼓，袑成，悬于庭中，置酒以招同类，豪富子女则以金银为钗，执以扣鼓竟，乃留遗主人，名为「铜鼓钗」。俗好相杀，多构仇怨，欲相攻，则鸣此鼓，至者如云。〕逵曰：「虔朗一言胜数万兵，真国士也！」承制，以彦通为黔中节度使；〔黔中，自唐末至二蜀为武泰军节度。黔，其今翻。〕以虔朗为都指挥使，预闻府政。〔【章：十二行本「政」下有「虔朗桂州人也」六字；乙十一行本同；孔本同；退斋校同。】预闻湖南都府之政。〕
逵虑西界镇遏使、锦州刺史刘桊为边患，〔王逵之逐边镐也，以刘桊镇遏群蛮。〕表为镇南节度副使，〔镇南军，洪州，属唐；王逵表以其号宠刘桊耳。〕充西界都招讨使。
17是岁，湖南大饥，民食草木实；武清节度使、知潭州事周行逢〔自彭师暠等拥立马希萼于衡山，自署武清节度使，王逵因之以授周行逢。〕开仓以赈之，全活甚众。行逢起于微贱，知民间疾苦，励精为治，严而无私，〔治，直吏翻。〕辟署僚属，皆取廉介之士，约束简要，〔【章：十二行本「要」下有「吏民便之」四字；乙十一行本同；孔本同；张校同。】〕其自奉甚薄；或讥其太俭，行逢曰：「马氏父子穷奢极靡，不恤百姓，今子孙乞食于人，又足效乎！」〔为行逢跨有潭、朗张本。〕
《世宗睿武孝文皇帝上》〔讳荣，本姓柴氏，邢州龙冈人。柴氏女适太祖，是为圣穆皇后。后兄守礼生帝，从姑长于太祖家，以谨厚见爱，太祖遂以为子。〕
显德二年〔（乙卯、九五五）〕
1春，正月，庚辰，上以漕运自晋、汉以来不给斗耗，纲吏多以亏久抵死，诏自今每斛给耗一斗。
2定难节度使李彝兴〔李彝兴，即彝殷也，避宋朝宣祖庙讳，始改名彝兴。史以后来所更名书之。难，乃旦翻。〕以折德扆亦为节度使，与己并列，耻之，〔夏州自唐以来，为缘边大镇，李氏又世袭节度使。府州，汉氏方置节镇，折氏父子又晚出，故耻与并列。〕塞路不通周使。〔塞，悉则翻。〕癸未，上谋于宰相，对曰：「夏州边镇，朝廷自来每加优借，府州褊小，得失不系重轻，且宜抚谕彝兴，庶全大体。」上曰：「德扆数年以来，尽忠刃力以拒刘氏，柰何一旦弃之！且夏州惟产羊马，贸易百货，悉仰中国，〔贸，音茂。仰，牛向翻。〕我若绝之，彼何能为！」乃遣供奉官齐藏珍赍诏书责之，〔风俗通云：凡氏之兴九事，氏于国者，齐、鲁、宋、卫是也。余按左传卫有大夫齐氏，此岂氏于国乎﹖〕彝兴惶恐谢罪。
3戊子，蜀置威武军于凤州。
4辛卯，初令翰林学士、两省官举令、录；除官之日，仍署举者姓名，若贪秽败官，并当连坐。〔败补迈翻。〕
5契丹自晋、汉以来屡寇河北，轻骑深入，无藩篱之限，郊野之民每困杀掠。言事者称深、冀之间有胡卢河，横亘数百里，可浚之以限其奔突；〔胡卢河，俗谓之葫芦河，即衡漳水，在东光县西三十里。〕是月，诏忠武节度使王彦超、彰信节度使韩通〔周改曹州威信军为彰信军，避太祖讳也。〕将兵夫浚胡卢河，筑城于李晏口，留兵戍之。〔冀州蓨县东北有李晏镇，时筑城屯军，以为静安军。按薛史，其军南距冀州百里，北距深州三十里，夹胡卢河为垒。将即亮翻。〕帝召德州刺史张藏英，问以备边之策，藏英具陈地形要害，请列置戍兵，募边人骁勇者，厚其禀给，自请将之，随便宜讨击；帝皆从之，以藏英为沿边巡检招收都指挥使。藏英到官数月，募得千余人。王彦超等行视役者，〔行，下孟翻。尝为契丹所围；藏英引所募兵驰击，大破之。自是契丹不敢涉胡卢河，河南之民始得休息。〔此河南，谓胡卢河之南也。〕
6二月，庚子朔，日有食之。
7蜀夔恭孝王仁毅卒。〔仁毅，蜀主之弟也。〕
8壬戌，诏群臣极言得失，其略曰：「朕于卿大夫才不能尽知，面不能尽识；若不采其言而观其行，〔行，下孟翻。〕燔其意而察其忠，则何以见器略庂浅深，知任用之当否！〔当，丁浪翻。〕若言之不入，罪实在予；苟求之不言，咎将谁执！」
9唐主以中书侍郎、知尚书省严续为门下侍郎、同平章事。
10三月，辛未，以李晏口为静安军。
11帝常愤广明以来中国日蹙，〔唐僖宗广明元年，黄巢入长安，自此之后，强藩割据，中国日蹙矣。〕及高平既捷，慨然有削平天下之志。会秦州民夷有诣大梁献策请恢复旧疆者，〔以唐全盛版图言之，蜀亦旧疆也。以汉、晋事言之，则契丹入中原，重以王景崇之乱，阶、成、秦、凤遂入于蜀。〕帝纳其言。〔为取阶、成、秦、凤张本。〕
蜀主闻之，遣客省使赵季札按视边备。季札素以文武才略自任，使还，奏称：「雄武节度使韩继勋、〔蜀置雄武节度于秦州。使，疏吏翻。还，从宣翻，又如字。〕凤州刺史王万迪非将帅才，不足以御大敌。」蜀主问：「谁可往者﹖」季札请自行。丙申，以季札为雄武监军使，仍以宿卫精兵千人为之部曲。
12帝以大梁城中迫隘，〔隘，乌懈翻。〕夏，四月，乙卯，诏展外城，先立标帜，〔帜，昌志翻。〕俟今冬农隙兴皮筑；东作动则罢之，更俟次年，以渐成之。且令自今葬埋皆出所标七里之外，其标内俟县官分画街衢、仓场、营廨之外，〔廨，古隘翻。〕听民随便筑室。
13丙辰，蜀主命知枢院王昭远按行北边城寨及甲兵。〔以备周也。行，下孟翻。〕
14上谓宰相曰：「朕每思致治之方，未得其要，寝食不忘。〔治，直吏翻。〕又自唐、晋以来，吴、蜀、幽、并皆阻声教，未能混壹，〔吴，李氏；蜀，孟氏；幽入于契丹；并为北汉。〕宜命近臣着为君难为臣不易论及开边策各一篇，朕将览焉。」
比部郎中王朴献策，〔比，音毗。〕以为：「中国之失吴、蜀、幽、并，皆由失道。〔梁失吴；后唐得蜀而复失之；晋失幽；周失并。〕今必先观所以失之之原，然后知所以取之之术。其始失之也，莫不以君暗臣邪，兵骄民困，奸党内炽，武夫外横，〔潢，户孟翻。〕因小致大，积微成着。今欲取之，莫若反其所为而已。夫进贤退不肖，所以收其才也；恩隐诚信，所以结其心也；〔隐，恤也。〕赏功罚罪，所以尽其力也；去奢节用，所以丰其财也；〔去，羌吕翻。〕时使薄敛，所以阜其民也。〔时使者，使之以时也。敛，力赡翻。〕俟群才既集，政事既治，财用既充，士民既附，然后举而用之，功无不成矣！彼之人观我有必取之势，则知其情状者愿为间谍，知其山川者愿为乡导，〔间，古苋翻；下伺间同。谍，达协翻。乡，读曰向。〕民心既归，天意必从矣。
凡攻取之道，必先其易者。唐与吾接境几二千里，其势易扰也。〔唐与中国以淮为境，自淮源东至海几二里。易，以豉翻。〕扰之当以无备之处为始，备东则扰西，备西则扰东，彼必奔走而救之。奔走之间，可以知其虚实强弱，然后避实击虚，避强击弱击弱。未须大举，且以轻兵扰之。南人懦怯，闻小有警，必悉师以救之。师数动则民疲而财竭，〔数，所角翻。〕不悉师则我可以乘虚取之。如此，江北诸州将悉为我有。〔帝之取江北，王朴之计也。〕既得江北，则用彼之民，行我之去法，江南亦易取也。得江南则岭南、巴蜀可传檄而定。〔时刘氏据岭南，孟氏据巴蜀，王朴欲乘胜势以先声下之。〕南方既定，则燕地必望风内附；〔时契丹跨有燕地。燕，于贤翻。〕若其不至，移兵攻之，席卷可平矣。〔卷，读如卷。凡兵之动，知敌之主，此以其时契丹主言之也。〕惟河东必死之寇，〔言北汉据河东，与周为世仇也。〕不可以恩信诱，〔诱，音酉。〕当以强兵制之，然彼自高平之败，〔事见上卷上年三月。〕力竭气沮，必未能为边患，宜且以为后图，俟天下既平，然后伺，一举可擒也。〔是后世宗用兵以至宋朝削平诸国，皆如王朴之；言惟幽燕不可得而取，至于宣和，则举国以殉之矣。伺，相吏翻。〕今士卒精练，甲兵有备，群下畏法，诸将效力，期年之后可以出师，〔，期读曰翆。〕宜自夏秋蓄积实边矣。」〔蓄积于边上以为用兵之备。〕
上欣然讷之。时群臣多守常偷安，所对少有可取者，〔少，诗沼翻。〕惟朴神峻气劲，有谋能断，〔断，丁乱翻。〕凡所规画，皆称上意，〔称，尺证翻。〕上由是重其气〔【章：十二行本「气」作「器」；乙十一行本同；孔本同；退斋校同。】〕识，末几，迁左谏议大夫，知开封府事。〔开封在辇毂下，事繁职重。史言世宗属任王朴自此而重。然朴先事上于潜藩，其君臣相得亦有素矣。〕
15上谋取秦、凤，求可将者。〔将，即亮翻。〕王溥荐宣徽南院使、镇安节度使向训。〔五代会要：汉天福十二年，废陈州镇安军，周广顺二年复。〕上命训与凤翔节度使王景、客省使高唐昝居润偕行。〔高唐县属博州。九域志：县在州东一百七十里。〔昝，姓也，音子感翻。〕五月，戊辰朔，景出兵自散关趣秦州。〔趣，七喻翻。〕
16敕天下寺院，非敕额者悉废之。〔敕额者，敕赐寺额，如慈恩、安国、兴唐之类。〕禁私度僧尼，凡欲出家者必俟祖父母、伯叔之命。惟两京、大名府、〔唐以魏州为邺都。兴唐府，晋改为广晋府；大名府，盖汉所改也。〕京兆府、青州听设戒坛。〔戒坛，僧尼受戒之所。〕禁僧俗拾身、断捉、炼指、挂灯、带钳之类幼惑流俗者。〔炼指者，束香于指而燃之。挂灯者，裸体，以小铁钩徧钩其肤，凡钩，皆挂小灯，圈灯盏，贮油而燃之，俚俗谓之燃肉身灯。今人带布枷以化诱流俗者，亦幻惑之余敝。断，音短。幻，户办翻。〕令两京及诸州每岁造僧帐，有死亡、归俗，皆随时开落。是岁，天下寺院存者二千六百九十四，废者三万三百三十六，见僧四万二千四百四十四，尼万八千七百五十六。〔见，贤遍翻。〕
17王景拔黄牛等八寨。〔黄牛等八寨州界。〕戊寅，蜀主以捧圣控儁都指挥使、保宁节度使李廷珪为北路行营都统，〔蜀以秦、凤为北路。〕左卫圣步军都指挥使高彦俦为招讨使，武宁节度使筥彦珂副之，〔武宁军，徐州属，周吕彦珂遥领也。珂，丘何翻。〕客省使赵崇韬为都监。
18蜀赵季札至德阳，闻周师入境，惧不敢进，〔德阳县，属汉州，去成都未远，已惧而不敢进。〕上书求解边任还奏事，先遣辎重及妓妾西归。〔重，直用翻。妓，渠绮翻。〕丁亥，单骑驰入成都，众以为奔败，莫不震恐。蜀主问以机事，皆不能对；蜀主怒，系之御史台，庚〔【章：十二行本「庚」作「甲」；乙十一行本同；孔本同。】〕午，斩之于崇礼门。〔赵季札虽诛，无救于秦、凤之丧失，是以用人当审之于其初也。〕
19六月，庚子，上亲录囚于内苑有汝民马遇，父及弟为吏所冤死，屡经覆按，不能自伸，上临问，始得其实，人以为神。由是诸长吏无不亲察狱讼。〔史言帝明谨于庶狱。长，知两翻。〕
20壬寅，西师与蜀李廷珪等战天威武城东，不利，〔威武城，前蜀所筑也，在凤州东北。〕排陈使濮州刺史胡立等为蜀所擒。〔陈，读曰阵。濮，博木翻。〕丁未，蜀主遣间使如北汉及唐，〔间，古苜翻。使，疏吏翻。〕欲与之俱出兵以制周，北汉主、唐主皆许之。
21己酉，以彰信节度使韩通充西南行营马步军都虞候。
22戊午，南汉主杀祯州节度使通王弘政，〔祯州，汉博罗县之地，梁置梁化郡，隋置循州，治归善县，唐因之。至南汉，改唐之河源县为龙川县，徙循州治焉；以循州旧治归善县置祯州，宋朝避仁宗讳，改曰惠州。九域志：循州南至惠州三百里。〕于是高祖之诸子尽矣〔南汉主龚，庙号高祖。〕
23壬戌，以枢密院承旨清河张美为右领军大将军、权点检三司事。〔清河县，带贝州。权点检三司事，未除为正使。〕初，帝在澶州，美掌州之金谷隶三司者，帝或私有所，求美曲为供副。〔供副者，供办以应副所求。澶，时连翻。〕太祖闻之怒，恐伤帝意，但徙美为濮州马步军都虞候。〔濮，博木翻。〕美台财精敏，当时鲜及，〔治，直之翻。鲜，息浅翻。〕故帝以利权授之；〔【章：十二行本「之」下有「帝征伐四方，用度不乏，美之力也」十三字；乙十一行本同；孔本同；张校同；退斋校同。】〕然思其在澶州所为，终不以公忠待之。〔自汉以来能如此者，吴主孙权及周世宗而已。〕
24秋，七月，丁卯朔，以王景兼西南行营都招讨使，向训兼行营兵马都监。宰相以景等久无功，馈运不继，固请罢兵。帝命太祖皇帝往视之，还，言秦、凤可取之状，〔还，从宣翻，又如字。帝从之。
25八月，丁未，中书侍郎、同平章事景范罢判三司，寻以父丧罢政事。
26王景等败蜀兵，〔败，补迈翻。〕获将卒三百。己未，蜀主遣通奏使、知枢密院、武泰节度使伊审征如行营慰抚，仍督战。
27帝以县官久不铸钱，而民间多销钱为器皿及佛像，钱益少，九月，丙寅朔，敕始立监采铜铸钱，自非县官法物、军器及寺观锺磬钹铎之类〔观，古玩翻。钹，蒲拨翻。〕听留外，〔句断。〕自余民间铜器、佛像，五十日内悉令输官，给其直；过期隐匿不输，五斤以上其罪死，不及者论刑有差。〔输，舂遇翻。时敕有隐藏铜器及埋窖使用者，一两至一斤徒二年；一斤至五斤处死。若纳到熟铜，每斤官给钱一百五十，生铜每斤一百。〕上谓侍臣曰：「卿辈勿以毁佛为疑。夫佛以善道化人，苟志于善，斯奉佛矣。彼铜像岂所谓佛邪！且吾闻佛在利人，虽头目犹舍以布施，〔施，式豉翻。〕若朕身可以济民，亦非所惜也。」〕
臣光曰：若周世宗，可谓仁矣，不爱其身而爱民；若周世宗，可谓明矣，不以无废有益。
28蜀李廷珪遣先锋都指挥使李进据马岭寨，又遣奇兵出斜谷，屯白涧，〔九域志：凤州梁泉县有白涧镇。〕又分兵出凤州之北唐仓镇及黄花谷，绝周粮道。〔黄花镇亦在梁泉县界，有黄花川，大散水入焉。〕闰月，王景遣裨将张建雄将兵二千抵黄花，又遣千人趣唐仓，扼蜀归路。〔趣，七喻翻。〕蜀梁院使王峦将兵出唐仓，与建雄战于黄花，蜀兵败，奔唐仓，遇周兵，又败，虏峦及其将士三千人；马岭、白涧兵皆溃，李廷珪、高彦俦等退保青泥岭。蜀雄武节度使兼侍中韩继勋弃秦州，奔还成都，观察判官赵玭举城降，斜谷援兵亦溃。〔玭，蒲眠翻。考异曰：十国纪年：「玭召官属告之曰：『周兵无敌，今朝廷所遣勇将精兵，不死即逃，我辈不能去危就安，祸且至矣。』众皆听命，举城叛降周。斜谷援兵亦溃。」五代通录：「官军之围凤州，伪秦州节度使高处俦引兵往复援之，中涂闻黄花之败，奔秦州，玭与城中将校闭门不纳，处俦遂西奔，玭即以城归国。」今从实录。〕成、阶二州皆降，蜀人震恐。玭，澶州人也。〔澶，时连翻。〕帝欲以玭为节度使，范质固争以为不可，乃以为郢州刺史。
壬子，百官入贺，帝举酒属王溥曰：「边功之成，卿择帅之力也！」〔属，之欲翻。择帅事见上四月，帅，所类翻。〕
29甲子，上与将相食于万岁殿，因言：「两日大寒，朕于宫中食珍膳，深愧无功于民而坐享天禄，既不能躬耕而食，惟当亲冒矢石为民除害，差可自安耳！」〔冒，莫北翻。为，于伪翻。差之为言稍也。〕
30乙丑，蜀李廷珪上表待罪。冬，十月，壬申，伊审征至成都请罪。〔【章：十二行本「罪」下有「皆释之」三字；字十一行本同；孔本同；退斋校同。】皆以蹙国丧师也。〕
蜀主致书于帝请和，自称大蜀皇帝；帝怒其抗礼，不答。蜀主愈恐，聚兵粮于剑门、白帝，为守御之备，〔守剑门以备北兵之自岐、雍来者，守白帝以备北兵之泝峡而上者。〕募兵既多，用度不足，始铸铁钱，榷境内铁器，民甚苦之。〔榷，古岳翻。〕
31唐主性和柔，好文章，而喜人佞己，〔好，呼到翻。喜，许记翻。〕由是谄谀之臣多进用，〔谄谀之臣谓冯延己兄弟、魏岑、陈觉等。〕政事日乱。既克建州，破湖南，〔克建州见二百八十四卷晋开运二年。破湖南见二百九十卷太祖广顺二年。〕益骄，有吞天下之志。李守贞、慕容彦超之叛，皆为之出师，遥为声援，〔援李守贞见二百八十八卷汉隐帝干佑元年。又援慕容彦超见二百九十卷太祖广顺二年。皆为，于伪翻。〕又遣使自海道通契丹及北汉，约共图中国；值中国多事，未暇与之校。
先是，每冬淮水浅涸，唐人常发兵戍守，谓之「把浅」，〔先，悉荐翻。把浅之处，自霍丘以上，西尽光州界。〕寿州监军吴廷绍以为疆埸无事，坐费资粮，悉罢之；〔史先叙唐所以蹙国之由。埸，音亦。〕清淮节度使刘仁赡上表固争，不能得。十一月，乙未朔，帝以李谷为淮南道前军行营都部署兼知庐、寿等行府事，以忠武节度使王彦超副之，督侍卫马军都指挥使韩令坤等十二将以伐唐。令坤，磁州武安人也。〔磁，详之翻。〕
32汴水自唐末溃决，自埇桥东南悉为污泽。上谋击唐，先命武宁节度使武行德发民夫，因故堤疏导之，〔自埇桥东南抵唐境，皆武宁巡属也。埇，余拱翻。〕东至泗上；议者皆以为难成，上曰：「数年之后，必获其利。」〔谓淮南既平，藉以通漕，将获其利也。〕
33丁未，上与侍臣论刑赏，上曰：“朕必不因怒刑人，因喜赏人。”
34先是，大梁城中民侵街衢为舍，通大车者盖寡，〔先，悉荐翻。〕上命悉直而广之，广者至三十步；〔朕自当之，他日终为人利。」〔世宗志识宏远，不顾人言，然仁人不忍为也。〕
35王景等围凤州，韩通分兵城固镇以绝蜀之援兵。戊申，克凤州，擒蜀威武节度使王环是年正月，蜀置威武节度于凤州。〕及都监赵崇溥等将士五千人。崇溥不食而死。环，真定人也。〔蜀将士多中原人，盖后唐遣之戍蜀，为孟知祥所留者也。〕乙卯，制曲赦秦、凤、阶、成境内所获蜀将士，愿留者优其俸赐，愿去者给资装而遣之。诏曰：「用慰众情，免违物性，其四州之民，二税征科之外，凡蜀人所立诸色科傜，悉罢之。」
36唐人闻周兵将至而惧；刘仁赡神气自若，部分守御，无异平日，众情稍安。〔刘仁赡之善守，于此已见其方略。分，扶问翻。〕唐主以神武统军刘彦贞为北面行营都部署，将兵二万趣寿州，〔趣，七喻翻。〕奉化节度使、同平章事皇甫晖为应援使，〔唐置奉化军于江州。〕常州团练使姚凤为应援都监，将兵三万屯定远。〔旧唐书地理志曰：定远，汉曲阳县地，隋置定远县，唐属濠州。九域志：在州南八十里。〕召镇南节度使未齐丘还金陵，谋国难，〔还，从宣翻，又如字。难，乃旦翻。〕以翰林承旨、户部尚书殷崇义为吏部尚书、知枢密院。
37李谷等为浮梁，自正阳济淮。十二月，甲戌，谷奏王彦超败唐兵二千余人于寿州城下，〔败，补迈翻；下同。〕己卯，又奏先锋都指挥使白延遇败唐兵千余人于山山镇。〔此时，唐盖置镇于六安山口。按薛史本纪：显德四年，刘重遇奏杀紫金山溃兵三千人于寿州东山口。又疑置镇于此地。未知孰是。〕
38丙戌，枢密使兼侍中韩忠正公郑仁诲卒。上临其丧，近臣奏称岁道非便，上曰：「君臣义重，何日时之有！」往哭尽哀。
39吴越王弘俶遣元帅府判官陈彦禧入贡，〔朝廷授弘俶天下都元帅，故置元帅府判官。〕帝以诏谕弘俶，使出兵击唐。〔使出兵常州以击之，则唐有反顾之忧。为吴越兵为唐所败张本。〕
三年〔（丙辰、九五六）〕
1春，正月，丙午，以王环为右骁卫大将军，赏其不降也。〔以王环坚守凤州，城陷而后就擒也。〕
2丁酉，李谷奏败唐兵千余人于上窑。〔窑，余招翻，又作「窑」。〕
3戊戌，发开封府、曹、滑、郑州之民十余万筑大梁外城。〔曹、滑、郑皆近京之州。九域志：开封府西至郑州界一百一十五里，北至滑州界一百里，东北至曹州界一百四十五里。陈、许亦近郡而不发者，以方征淮南，道上供亿故也。〕
4庚子，帝下诏亲征淮南，以宣徽南院使、镇安节度使向训权东京留守，端明殿学士王朴副之，彰信节度使韩通权点检侍卫司及在京内外都巡检。命侍卫都指挥使、归德节度使李重进将兵先赴正阳，河阳节节度使白重赞将亲兵三千屯颍上。〔颍上县，隋置，唐属颍州。九域志：在州东一百一十七里。宋白曰：颍上县，汉慎县也。南北画淮为守，关防莫谨于此。隋大业二年，于今县南故郑城置颍上县，以地枕颍水上游为名。〕壬寅，帝发大梁。
李谷攻寿州，久不克；唐刘彦贞引兵救之，至来远镇，〔九域志：寿州安丰县有来远镇。今按来远镇即东正阳，西至粋河十里。〕距寿州二百里，又以战舰数百艘趣正阳，〔趣，七喻翻；下同。〕为攻浮梁之势。李谷畏之，召将佐谋曰：「我军不能水战，若贼断浮梁，〔断，音短。〕则腹背受敌，皆不归矣！不如退守浮梁以待车驾。」上至圉镇，〔九域志：开封雍丘县有圉城镇。〕闻其谋，亟遣中使乘驿止之。比至，〔比，必利翻，及也。〕已焚刍粮，退保正阳。丁未，帝至陈州，〔九域志：开封府南至陈州三百三十里。〕亟遣李重进引兵趣淮上。
辛亥，李谷奏贼舰中流而进，弩禄所不能及，〔舰，户黯翻。禄，与炮同，普教翻。〕若浮梁不守，则众心动摇，须至退军。今贼舰日进，淮水日涨，〔春水方生，故李谷虑淮水日涨。〕若车驾亲临，万一粮道阻绝，其危不测。愿陛下且驻跸陈、颍，〔陈、颍，二州名。〕俟李重进至，臣与之共度贼舰可御，浮梁可完，立具奏闻。〔度，徒洛翻。先为不可胜以待敌之可胜，李谷之退，未为失计也。〕但若厉兵秣马，春去冬来，足使贼中疲弊，取之未晚。帝览奏，不悦。
刘彦贞素骄贵，无才略，不习兵，所历藩镇，专为贪，暴，积财巨亿，以赂权要，〔万万为亿，亿亿为巨亿。诗所谓「万亿及秭」。孔颖达所谓「大数」也。〕由是魏岑等争誉之，〔誉，音余。〕以为治民如龚、黄，用兵如韩、彭，〔龚遂、黄霸，汉之良吏。韩信、彭越，汉之良将。治，直之翻。〕故周师至，唐主首用之。其裨将咸师朗皆勇而无谋，闻李谷退，喜，引兵直抵正阳，旌旗辎重数百里，〔重，直用翻。〕刘仁赡及池州刺史张全约固止之。仁赡曰：「公军未至而敌人先遁，是畏公之威声也，安用速战！万一失利，则大事去矣！」彦贞不从。既行，仁赡曰：「果遇，必败。」乃益兵乘城为备。〔以城中战兵乘城益守兵。〕李重进渡淮，逆战于正阳东，大破之，〔淮水西岸谓之西正阳，属颍州颍上县界；东岸谓之东正阳，属寿州下蔡县界。此据九域志地里。〕斩彦贞，生擒咸师朗等，斩首万余级，伏尸三十里，收军资器械三十余万。是时江、淮久安，民不习战，彦贞既败，唐人大恐，张全约收余众奔寿州，刘仁赡表全约为马步左厢都指挥使。皇甫晖、姚凤退保清流关。〔梁置南谯州于桑根山之阳，在滁州清流县西南八十里。隋始置清流县，唐为滁州治所。清流关在县西南二十余里，南唐所置也。〕滁州刺史王绍颜委城走。
壬子，帝至永宁镇，〔九域志：黄州麻城县有永宁镇，此非也。麻城在寿州西南数百里，帝犹未渡淮，安得至麻城之永宁邪！又考九域志，颍州汝阴县有永宁镇，又东百余里至正阳，此则是也。〕谓侍臣曰：「闻寿州围解，农民多归村落，今闻大军至，必复入城。怜其聚为饿殍，〔复，扶又翻。殍，被表翻。〕宜先遣使存抚，各令安业。」甲寅，帝至正阳，以李重进代李谷为淮南道行营都招讨使，以谷判寿州行府事。〔宋敏求曰：凡节度州为三品，刺史州为五品。国初，曹翰以观察使判颍州，是以四品临五品州也。同品为知，隔品为判；自后唯辅臣、宣徽使、太子太保、仆射为判，余并为知州。〕丙辰，帝至寿州城下，营于淝水之阳，〔淝水自安丰县界流入寿春县界，经寿春城北入于淮，去城二里。水北为阳。〕命诸军围寿州，徙正阳浮梁于下蔡镇。〔唐颍州有下蔡县，时废县为镇，西抵正阳五十五里。〕丁巳，征宋、亳、陈、颍、徐、宿、许、蔡等州丁夫数十万以攻城，昼夜不息。唐兵万余人维舟于淮，营于涂山之下。〔涂山在濠州，本涂山氏之邑，禹会诸侯处也；今在锺离县西九十五里。滨淮有汉当涂县故城，南北朝兵争之际，为马头郡城，淮水径城北而东流，涡水自西北来注于淮，谓之涡口，南岸正对马头城。〕庚申，帝命太祖皇帝击之，太祖皇帝遣百余骑薄其营而伪遁，伏兵邀之，大败唐兵于涡山，〔败，补迈翻。涡，音戈。〕斩其都监何延锡等，痔战舰五十余艘。〔艘，苏遭翻。〕
5诏以武平节度使兼中书令王逵为南面行营都统，使攻唐之鄂州。逵引兵过岳州，岳州团练使潘叔嗣厚具燕犒，奉事甚谨；逵左右求取无厌，〔犒，苦到翻。厌，于盐翻。〕不满望者谮叔嗣于逵，云其谋叛，逵怒形于词色，叔嗣由是惧而不自安。〔为潘叔嗣杀王逵张本。〕
唐主闻湖南兵将至，命武昌节度使何敬洙徙民入城，为固守之计；敬洙不从，使除地为战场，曰：「敌至，刖与军民俱死于此耳！」〔何敬洙为将，亦唐之良也。因王逵有潘叔嗣之难，又以成其名。〕唐土善之。
6二月，丙寅，下蔡浮梁成，上自往视之。
戊辰，庐、寿、光、黄巡检使司〔【章：十二行本「司」上有「元城」二字；乙十一行本同；孔本同。】〕超〔司，姓也。左传郑有司臣。〕奏败唐兵三千余人于盛唐，〔唐，补迈翻。盛唐本唐初之霍山县也，开元二十七年更名盛唐，属寿州，宋朝开宝四年改为六安县。九域志：六安县，在寿州南二百一十里。〕擒都监高弼等，获战舰四十余艘。
上命太祖皇帝倍道袭清流关。皇甫晖等陈于山下，〔陈，读曰阵。〕方与前锋战，太祖皇帝引兵出山后；晖等大惊，走入滁州，〔宋白曰：滁州之地，刘宋为新昌郡，梁立南谯州于桑根山西，今州西南十八里南谯故城是也。北齐自南谯徙新昌郡，今州城是也。隋废州，以其地为清流县，唐为滁州。〕欲断桥自守，〔断，音短。〕太祖皇帝跃马麾兵涉水，直抵城下。晖曰：「人各为其主，〔为，于伪翻。〕愿容成列而战。」〔皇甫晖受唐庄宗畜养之恩，一旦作乱，庄宗以之丧亡。弃中国而奔江南，委质于唐，乃言人各为其主，盖兵锋所迫，食皇失措，为是言以款敌耳。〕太祖皇帝笑而许之。〔太祖自审智勇足以办皇甫晖，故许之。〕晖整众而出，太祖皇帝拥马项突陈而入，〔陈，读曰阵。〕大呼曰：「吾止取皇甫晖，他人非吾敌也！」手剑击晖，中脑生擒之，〔呼，火故翻。手，式又翻。中，竹仲翻。〕并擒姚凤，遂克滁州。后数日，宣祖皇帝为马军副都指挥使，〔宣祖讳弘殷。〕引兵夜半至滁州城下，传呼开门。太祖皇帝曰：「父子虽至亲，城门王事也，不敢奉命。」〔【章：十二行本「命」下有「明旦乃得入」五字；乙十一行本同；孔本同；张校同；退斋校同。】史言太祖勇于战，谨于守。〕
上遣翰林学士窦仪籍滁州帑藏，〔帑，他朗翻。藏，徂浪翻；下同。〕太祖皇帝遣亲吏取藏中绢。仪曰：「公初克城时，虽倾藏取之，无伤也。今既籍为官物，非有诏书，不可得也。」〔窦仪有守。〕太祖皇帝由是重仪。〔太祖之识度，岂一时将帅匠能及哉！〕诏左金吾卫将军马崇祚知滁州。
初，永兴节度使刘词遗表荐其幕僚蓟人赵普有才可用。会滁州平，范质荐普为滁州军事判官，太祖皇帝与语，悦之。时获盗百余人，皆应死，普请先讯鞫然后决，所活十七八。太祖皇帝益奇之。〔太祖重窦仪，奇赵普，皆在潜跃之时。普自此为佐命元功，仪乃为普所忌而不至相位。〕
太祖皇帝威名日盛，每临陈，必以繁缨饰马，铠仗鲜明。或曰：「如此，为敌所识。」〔陈，读曰阵。繁，蒲官翻。〕太祖皇帝曰：「吾固欲其识之耳！」
唐主遣泗州牙将王知朗赍书抵徐州，称：「唐皇帝奉书大周皇帝，请息兵修好，愿以兄事帝，岁输货财以助军费。」〔好，呼到翻。输，舂遇翻。〕甲戌，徐州以闻；〔九域志：泗州西北至徐州七百五十里。王知朗不敢诣军前而抵徐州，恐犯兵锋而死也。〕帝不答。〔以唐主犹敢抗礼，欲为兄弟之国也。〕戊寅，命前武胜节度使侯章等攻寿州水寨，决其壕之西北隅，导壕水入于淝。
太祖皇帝遣使献皇甫晖等，晖伤甚，见上，卧而言曰：「臣非不忠于所事，但士卒勇怯不同耳。臣向日屡与契丹战，〔皇甫晖本魏兵，唐庄宗使戍瓦桥拒契丹，因而作乱。其自谓屡与契丹战，盖戍瓦桥时也。〕未尝见兵精如此。」因盛称太祖皇帝之勇。上释之，后数日卒。
帝诇知扬州无备，〔诇，古永翻，又翾正翻。〕己卯，命韩令坤等将兵袭之，戒以毋得残民；其李氏陵寝，遣人与李氏人共守护之。
  </div>
  <div class="pagination">
   <a href="资治通鉴注_page330.html">
    上一页
   </a>
   <span>
    ...
   </span>
   <a href="资治通鉴注_page326.html">
    326
   </a>
   <a href="资治通鉴注_page327.html">
    327
   </a>
   <a href="资治通鉴注_page328.html">
    328
   </a>
   <a href="资治通鉴注_page329.html">
    329
   </a>
   <a href="资治通鉴注_page330.html">
    330
   </a>
   <span class="current-page">
    331
   </span>
   <a href="资治通鉴注_page332.html">
    332
   </a>
   <a href="资治通鉴注_page333.html">
    333
   </a>
   <a href="资治通鉴注_page334.html">
    334
   </a>
   <a href="资治通鉴注_page332.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
