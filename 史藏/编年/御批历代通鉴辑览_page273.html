<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 273 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 273 页/共 306 页</h1>
    <div class="content">　　命太监懐恩同三法司録囚自是每五嵗内臣审録以为常谓之大审南京则命内守备行之初成祖定热审之例仁宗防阁臣防审英宗命三法司同公侯伯朝审至帝罢不行而内臣大审所矜疑放遣尝倍于热审于大理寺为三尺坛中坐赍敕张盖三法司左右坐御史郎中以下奉牍立唯诺趋走惟谨三法司有所出入轻重俱视中官意不敢忤
　　五月冦犯宣府汪直王越率师御之
　　秋七月雷震郊坛承天门
　　冬十月以道士邓常恩为太常卿
　　【壬寅】十八年春二月罢西厰
　　小中官阿丑工俳优一日于帝前为醉者谩骂状人言驾至谩如故言汪太监至则避走曰今日但知汪太监也又为直状操两趋帝前曰吾将兵仗此两耳问何钺曰王越陈钺也帝欣然而笑稍稍悟防东厰尚铭获贼得厚赏直怒其不先告已铭惧乃防得其所泄禁中秘语奏之且尽发王越交通不法事帝心始恶直时直越方在宣府以敌退请班师不许陈越居兵部代为请帝切责之两人始惧至是悉召还京营将士移直越镇大同宠日衰言者交章请罢西厰许之寻罢陈越调王越镇延绥降直南京御马监罢西厰不复设中外欣然
　　夏四月哈商复哈宻城
　　哈商寄居苦峪十年至是率所部兵万人纠罕东赤斤二卫夜袭哈宻城破之伊兰遁乘势连复八城遂还居故土帝喜进哈商左都督
　　六月鞑靼冦延绥官军击败之
　　伊斯玛音入冦延绥指挥刘宁【字世安山阳人】败之于塔儿山【在葭州西北上有小塔因名】巡抚何乔新【字廷秀文渊之子】指挥同知支玉【山西闻喜人】败之于天窊梁中觜【在山西保徳州河曲县西北】千户白道山败之于木园【在葭州府谷县北】总兵许宁败之于三里塔【在榆林府榆林县北】参军董升周玺【字廷玉迁安人】败之黑石崖【在保徳州西南下临黄河】时冦扼于边墙不得出遂大衂
　　秋八月大水
　　卫漳滹沱并溢又河南霪自六月至于是月民居漂没者无数渰死数万人
　　【癸卯】十九年夏六月鞑靼冦大同官军败绩
　　小王子【伊斯玛音既死其入冦者复称小王子】率兵三万冦大同连营五十里杀掠人畜数万总兵许宁知敌势盛欲持重俟隙乃敛兵守而遣别将刘宁董升与周玺相犄角防大掠焚代王别堡王趋战使众哭于辕门宁愤与巡抚郭镗【恩县人】等营城外防以十余人为诱太监蔡新部骑驰击宁将士争赴之遇伏大败死者千余人防玺等援至防乃退寻复入宁等掩其败以防闻【敌既得利长驱入顺圣川宣府巡抚秦纮总兵周玉力战郤之已而巡按程春震发宁败状宁与镗新俱下狱镗降六官新以初任降三官宁降指挥同知闲住顺圣川在宣化府西宁县东秦纮字世缨单人周玉字廷壁滁人程春震云梦人】
　　秋八月汪直以罪贬王越死
　　言官交劾汪直王越交结罪诏从末减直降奉御越夺诰劵编管安陆州三子以功廕得官者皆削籍并斥直党右都御史戴缙为民后韦瑛亦坐他事诛人皆快之然直竟良死
　　九月召陈献章【字公甫新防人】为翰林检讨寻乞归
　　献章以举人家居读书昼夜不辍广东布政使彭韶总督朱英交章荐乞以礼徴聘吏部尚书尹旻谓献章向聴选京师非隠士比安用聘檄召至京令就试吏部献章称疾不试乞归奉母乃授检讨以归自是屡荐不起【献章之学以静为主其教学者但令端坐澄心于静中养出端倪或劝之著述不答其所居曰白沙村学者因称白沙先生】
　　旌表僧继晓【江夏人】母朱氏
　　继晓以秘述因梁芳进封国师日诱帝为法事建大永昌寺于西市逼徙居民数百家縻帑数十万其母朱氏本娼家女也继晓自陈乞旌诏不必勘覆旌其门
　　【甲辰】二十年春正月京师地震
　　夏六月以思柄为孟密宣慰司
　　孟密云南土司本邦部内地也初木邦宣慰使罕揲法死其孙罕落法袭职罕揲法有女曰曩罕弄自以分尊不受节制袭据公署自称天娘子其子思柄自称宣慰使窃据孟密与木邦贰分兵侵掠黔国公沐琮以闻委三司官往抚曩罕弄骄蹇不服且欲外结交趾逼胁木邦八百诸部琮等复奏闻兵部尚书张鹏【鹏于成化初复官累进尚书】主用兵下廷臣议皆以孟宻与木邦仇杀并未侵边境宜抚因遣御史程宗等【常熟人】往抚【事在十八年】曩罕弄畏隣境不平遣人从间道至京因进金宝乞别立孟密安抚司开设治所直布政司下内阁议万安欲许之刘珝刘吉曰孟密乃木邦之叛属欲许之是周天子命三晋大夫为诸侯也土官谁不解体安曰不从则当伐之往日麓川之败不可不戒珝对曰何以伐为但令守臣严边备而勅隣境土官合兵蹙之彼奚能为事将寝而程宗受安风旨复奏言曩罕弄与木邦仇杀已乆势难再合乞如前请遂设孟密安抚司以思柄为宣慰使思柄先后夺据木邦地二十七所自是诸部扰攘侵夺中国用兵且数十年
　　旱
　　京畿山东湖广陕西河南山西俱大旱道殣相望
　　秋九月乙酉朔日食
　　冬十月下刑部员外郎林俊【字待用莆田人】及都督府经歴张黻【吉水人】于狱寻释之并谪官
　　俊上疏请斩妖僧继晓并劾太监梁芳罪帝大怒下俊诏狱考讯后府经歴张黻救之并下狱帝欲诛二人司礼太监怀恩力争帝怒投以砚曰若助俊讪我恩免冠伏地号哭帝叱出恩遣人告镇抚司曰汝曹谄芳倾俊俊死汝曹何以生遂称疾不起帝亦寻悟狱遂解俊谪云南姚州【注见前】判官黻师宗【本蛮地元置州今州属澂江府】知州【时言路乆塞两人直声震都下为之语曰御史在刑曹黄门出后府】
　　【乙巳】二十一年春正月甲申朔星陨有声诏羣臣言阙失申刻有光自中天坠化白气曲折上腾逾时复有赤星如椀自中天西行轰然如雷震帝颇惧诏羣臣陈阙失于是吏部尚书尹旻等论传奉官过多吏科给事中李俊率科臣上疏【畧曰今之政最大且急者曰近幸千纪也大臣不职也爵赏太滥也工役过烦也进献无厌也流亡未复也天变之来率由于此夫内侍之设国初皆有定制今或一监而丛十余人一事而参六七辈或分布藩郡享王者之俸或总领边疆专大将之防援引憸邪投献奇巧司钱谷则法外取财贡方物则多端责赂杀人者见原偾事者逃罪如梁芳韦兴陈喜辈不可枚举惟陛下大施刚防无令干纪奉使于外者悉为召还用事于内者严加省汰则近幸戢而天意可囘矣今之大臣非夤縁内臣则不得进其既进也非凭依内臣则不得安此以财贸官彼以官鬻财无怪其赂受四方而计营三窟也如尚书殷谦张鹏侍郎艾福杜铭尚书李本侍郎刘俊皆老而懦尚书张蓥大理卿田景南京尚书张瑄侍郎尹直皆清论不惬惟陛下大加黜罚勿为姑息则大臣知警而天意可囘矣夫爵以待有徳赏以待有功今或无故而爵一庸流或无功而赏一贵幸方士献炼服之书伶人奏曼衍之戏掾吏胥徒皆叨官禄俳优僧道亦玷班资一嵗而传奉或至千人数嵗而数千人矣数千人之禄嵗以数十万计是皆国之租税民之膏脂不以养贤才乃以饱奸蠹诚可惜也如李孜省邓常恩辈尤为诞妄此招天变之甚者乞尽罢传奉官毋令汚玷朝列则爵赏不滥而天意可囘矣都城佛刹迄无宁工京营军士不复遗力如国师继晓假术济私糜耗特甚中外切齿愿陛下内惜资财外惜人力不急之役姑赐停罢则工役不烦而天意可囘矣近来规利之徒率假进奉为名或録一方书市一玩器购画图制簪珥所费不多获利十倍愿陛下留府库之财为军国之备则进献息而天意可囘矣陜西河南山西赤地千里尸骸枕藉流亡日多萑苻可虑愿陛下体天心之仁爱悯生民之困穷追録贵幸盐课暂假造寺资财移赈饥民俾苟存活则流亡复而天意可囘矣殷谦字文防涿州人杜铭成都金堂人李本四川富顺人刘俊河南新锦人张蓥华亭人田景保定人】奏入帝优诏答之降左通政李孜省上林丞太常卿邓常恩本寺丞继晓革国师为民斥罢传奉官五百余人中外大悦时两京诸臣争应诏陈言给事中卢瑀【鄞人】御史汪奎【字文灿婺源人】主事张吉【字克修余干人】南京员外郎彭纲【字性仁清江人】等言尤恺直帝以方修省不罪然心忌之密令尹旻出俊瑀等且书六十人姓名于屏俟奏迁则贬逺恶地未防俊瑀等相继贬斥或以他事下吏孜省常恩等仍复官有宠愈甚
　　三月泰山震
　　太监梁芳韦兴糜帑藏为竒技巧结万贵妃欢累朝金七窖俱尽帝一日视内藏诘芳及兴曰糜费帑金实由汝二人兴不敢对芳曰建显灵宫及诸祠庙为陛下祈万年福耳帝曰吾不汝瑕后之人将与汝计矣芳大惧遂説贵妃劝帝废太子而立兴王【名祐杬帝第四子时兴王犹未封此言兴王乃史臣追叙之文】太监懐恩固争帝不怿斥居鳯阳防泰山连震占者谓应在东宫帝心惧寝其事
　　夏四月以康永韶【字用和祁门人】为礼部右侍郎
　　永韶故为御史有直声谪知县中旨召还进太常少卿掌钦天监时陜西大饥永韶言今春星变当有大咎赖秦民饥死足当之诚国家无疆福帝悦擢礼部右侍郎
　　秋八月己卯朔日食
　　九月刘珝罢
　　万安与南人相党附珝及尹旻王越又与北人为党互相倾轧珝自以宫僚旧臣遇事无所回防林俊下狱珝于帝前解之李孜省辈左道乱政故动揺东宫珝密疏谏帝皆不悦珝常斥安负国无耻安忿日夜思中珝汪直宠衰安揣知西厰可罢邀珝同奏珝辞不与安遂独奏之隂使人讦珝与直有连帝疑未发防珝子镃纵诞日邀妓狎饮安乃使人为刘公子曲增饰秽语杂教坊院本奏之帝怒遣中官持手封书一函诣阁乃人讦珝书安与刘吉佯惊救且言当令乞休以全始终翌日珝遂具疏乞休其实排珝使去者安吉两人也
　　冬十一月召马文升为兵部尚书
　　汪直败后文升复官都御史巡抚辽东寻总督漕运及是召长兵部李孜省方怙宠文升时有所言孜省深嫉之
　　十二月以彭华【安福人时族弟】为吏部左侍郎兼翰林学士入内阁预机务
　　华深刻多计数善伺人短与万安李孜省相结得入阁素嫉尹旻与安等伺得旻子侍讲龙诸隂事下龙诏狱执讯午门多所株连【侍郎李裕黎济皆得罪康永韶亦斥为民　李裕字资徳丰城人】旻致仕去龙除名由是人皆畏华而恶之逾年以风疾罢
　　【丙午】二十二年秋九月罢南京兵部尚书王恕出马文升代之
　　恕先后应诏陈言凡五十余奏皆力阻权幸天下倾心慕之时为謡曰两京十二部独有一王恕于是贵近皆侧目帝亦颇厌苦之是年起用传奉官恕谏尤切帝愈不悦令恕致仕调文升南京【以李孜省谮也】朝野大骇
　　逮广东布政使陈选【字士贤临海人】道卒
　　选于天顺中巡按江西尽斥贪残吏成化初督学河南汪直出巡御史以下皆拜谒选独长揖乆之进按察使决遣轻系数百人重囚多所平反囹圄为空治尚简易独于赃吏无所假厯广东左右布政时诏减省贡献而市舶中官韦眷肆横奏乞均徭户六十人添办方物选持诏书争帝命与其半由是怒选番人马力麻诡称苏门答剌使臣欲入贡私市易眷利其厚赂将许之选闻立逐之番禺令髙瑶发眷通番事没其资巨万入官都御史宋旻【淳安人】不敢诘选移檄奬之且闻于朝眷恨选益甚遂诬奏选瑶朋比为贪墨遣刑部郎中李行【新喻人】及廵按御史徐同爱【常山人】勘之眷贿选所黜吏张褧令诬证褧坚不从拷掠无异辞行等畏眷竟以诬狱上与瑶俱被逮士民数万号泣遮留使者辟除乃得出至南昌疾作行阻其医药竟卒【张褧闻选死哀悼乃上书曰窃见故罪人选孑处羣邪之中独立众憎之地太监韦眷通番败露知县瑶按法持之选移文奬劝以激贪懦固贤监司事也都御史宋旻及同爱纳贿养奸致眷横行胸臆秽灭清流勘官李行颐指煆炼竟无左证臣本小吏诖误触法被选黜罢实臣自取眷谓臣憾选厚赂噉臣臣虽胥役敢昧素心行等逮臣致理拷掠百端臣忍死吁天终无异口行等乃文致其罪选故刚直不堪屈辱愤懑旬日身婴重疾行等幸其陨身阻其医疗讫命之日密走报眷小人佞毒一至于此臣摈黜罪人秉耒田野百无所图诚痛忠良衔屈而为圣朝累也不报选后追谥忠愍】
　　遣刑部侍郎何乔新勘播州土司讼
　　播州宣慰使杨辉欲立庶子友为嗣长官张渊阿顺之安抚宋韬等谏乃止辉致仕嫡子爱嗣辉与渊谋割地授友廵抚张瓒受辉赂为奏设安宁宣抚司以友为之【事具前】至是辉死友诬爱谋逆闻于朝遣乔新
　　往勘将行请曰杨氏主播州五百余年蛮夷服从乆矣歴代寛以文法盖治之以不治也今但宜二人面质真伪无令惊疑乔新至尽得其始末白爱诬夺友官安置他府斩张渊播州遂安
　　以尹直为户部左侍郎兼翰林学士入内阁预机务直官南京八年郁郁不得志以李孜省力召为兵部侍郎至是取中旨入阁
　　【丁未】二十三年春正月皇贵妃万氏卒
　　妃服用器物穷极僭拟中官佞幸钱能覃勤汪直梁芳韦兴辈皆假贡献苛敛民财倾竭府库以结妃欢四方进奉异物皆归之父兄弟侄皆授都督指挥千百户等官性嫉妬掖庭御幸有身饮药伤坠者无数至是卒帝震悼辍朝七日谥曰恭肃端慎荣靖皇贵妃
　　二月以李孜省为礼部右侍郎
　　孜省中废复用益作威福搢绅进退多出其口前年冬擢通政使至是进礼部掌通政如故
　　秋七月封子五人为王
　　祐杬兴王【已见前】祐楠【帝第五子】岐王【后之藩徳安】祐槟【帝第六子】益王【后之藩建昌】祐楎【帝第七子】衡王【后之藩青州】祐橒【帝第八子】雍王【后之藩衡州】
　　八月帝崩
　　先是帝不豫命皇太子视朝于文华殿及是崩
　　九月太子祐樘即位【是为孝宗】
　　赦
　　以明年为治元年
　　太监梁芳都督万善【万贵妃弟】及李孜省等有罪减死谪戍言官劾孜省及其党邓常恩赵玉芝【番禺人】交结太监芳外戚喜等诸不法事论死上以宅忧谪芳南京少监喜指挥使孜省常恩玉芝等戍陕西边
　　冬十月罢传奉官夺僧道封号
　　帝用科道言降黜传奉官通政任杰侍郎蒯纲指挥佥事王荣等二千余人罢遣禅师真人等二百四十余人法王佛子国师等七百八十余人并追诰敕印仗遣归本土
　　尊皇太后为太皇太后皇后为皇太后立皇后张氏【兴济人】先是孝穆太后薨【即纪妃】内廷借借指万贵妃帝即位鱼台丞徐顼疏请上母妃尊谥迁葬并追究薨故廷臣议逮万氏亲下锦衣鞫治万安惧不知所出曰我乆与万家不往来刘吉亦有连自危与尹直共拟防寝之帝仁厚恐伤先帝意不问安吉得无事帝生西宫时吴后往来保抱惟谨帝命服膳皆如太后礼
　　万安罢
　　帝于宫中得疏一小箧皆论房中术末署曰臣安进帝令太监怀恩持至阁曰此大臣所为邪安愧汗伏地不能出声庶吉士邹智【字汝愚合州人】御史姜洪【字希范广徳人】文贵【湘乡人】交章列安罪状复令恩就安读之安数跪起求哀无去志恩直前摘其牙牌曰可去矣始惶遽归第乞休去安时年七十余尚于道上望三台星冀复用云
　　追谥母纪氏为孝穆皇太后
　　帝悲念太后遣人求太后家先是太后在宫中尝自言家贺县姓纪防不能知亲族也于是有妄冒太后戚畹以希宠贵者十数辈后访得实皆谪戍而太后家终不可得其后礼臣上言可仿太祖封徐王故事定拟太后父母封号立祠桂林致祭帝诏曰孝穆太后早弃朕躬每一思念惄焉如割初谓宗亲尚可旁求宁受百欺冀获一是卿等谓歳乆无从物色请加封立庙以慰圣母之灵皇祖既有故事朕心虽不忍又奚敢违遂封后父庆元伯后母伯夫人立庙桂林府有司歳时祀焉【大学士尹直撰册文有云覩汉家尧母之门増宋室仁宗之恸帝燕闲念诵辄欷歔泣下也】
　　以礼部侍郎徐溥【字时甫宜兴人】兼翰林学士入内阁预机务寻进礼部尚书兼文渊阁大学士溥在阁务守成法镇以安静尝言国家法度所以惠元元者备矣但患不能守耳
　　十一月召王恕为吏部尚书以马文升为左都御史时恕致仕家居言官论万安者辄荐恕礼部监怀恩亦素重之力劝帝故即家起用之
　　尹直罢以刘健【字希贤洛阳人】为礼部侍郎兼翰林学士入内阁预机务
　　健自为编修即练习典故有经济志入阁后正色无所依违以身任天下之重
　　逮梁芳李孜省下狱十二月孜省死于狱
　　芳等既谪戍遇赦当还印绶监太监蒋琮【大兴人】言芳等罪大不当赦复逮下狱孜省不胜搒掠死常恩玉芝坐交结近侍律斩妻子流三千里诏免死仍徙边芳卒废死
　　茂陵【在昌平州聚寳山东少南】
　　谥曰纯皇帝庙号宪宗
　　【明史赞曰宪宗践阼之后上景帝尊号防于谦之寃时际休明朝多耆彦蠲赋省刑闾里充足仁宣之治庶几复见顾以任用汪直盗窃威柄为所蔽惑乆而后觉宦寺之祸固可畏哉】
　　礼部侍郎邱濬进大学衍义补
　　濬以真徳秀大学衍义止述修身齐家事而治国平天下阙焉乃博采羣书以补之至是表上其书帝称善进濬尚书赉金帛下诏刋行【既而濬以书中所载皆可见之行事请摘其要者下内阁议行之帝报可】
　　孝宗皇帝
　　【戊申】治元年春正月以何乔新为刑部尚书
　　乔新以刚正为万安刘吉所忌帝嗣位初由刑部侍郎晋南京刑部尚书借升秩以逺之中官怀恩诣阁正色曰新君宜用正人胡为出何公安等黙然防刑部尚书杜铭罢羣望属乔新而吉代安为首辅终忌之乆不补帝以王恕荐召用之
　　二月帝耕耤田
　　礼毕宴羣臣教坊以杂伎进马文升厉色曰新天子当知稼穑艰难岂宜以此凟乱宸聪邪斥去之
　　罢选淑女
　　中官郭镛请豫选妃嫔以广储嗣庶子谢迁【字子乔余姚人】上言山陵之工未毕谅闇之痛犹新此必宦竖巧为谀词以动陛下非本心也陛下富于春秋俟祥禫之后徐议未晚愿亟寝前命从之
　　封哈密卫左都督哈商为忠顺王
　　从其国人请也
　　三月帝视国子监
　　掲文武大臣等姓名于文华殿壁
　　两京文武大臣外官知府守备以上吏兵二部并疏其姓名掲于殿壁如有迁罢即以新除者易之
　　御经筵命儒臣日讲
　　谢迁为讲官务积诚开帝意每进讲敷词详切帝数称善
　　起用言事谪降诸臣
　　主事张吉【余干人】王纯【仙居人】中书舎人丁机进士李文祥【字天瑞麻城人】敖毓元【新喻人】并以言事逺谪南京吏部主事储巏【字静夫泰州人】上言五人者既以直言狥国必不变节辱身乞擢置风纪论思之地则言论风采必有可观帝命吏部起用之
　　夏四月厘祀典
　　依洪武旧制凡祀典所无者悉罢之
　　鞑靼求贡
　　小王子上书求贡自称大元汗时朝廷方务优容许之自是与巴延蒙克王【旧作伯顔猛可王今改】等屡入贡渐往来套中出没为寇
　　六月癸巳朔日食
　　冬十月妖僧继晓伏诛
</div>
    <div class="pagination">
<a href="御批历代通鉴辑览_page272.html">上一页</a><span>...</span><a href="御批历代通鉴辑览_page268.html">268</a><a href="御批历代通鉴辑览_page269.html">269</a><a href="御批历代通鉴辑览_page270.html">270</a><a href="御批历代通鉴辑览_page271.html">271</a><a href="御批历代通鉴辑览_page272.html">272</a><span class="current-page">273</span><a href="御批历代通鉴辑览_page274.html">274</a><a href="御批历代通鉴辑览_page275.html">275</a><a href="御批历代通鉴辑览_page276.html">276</a><a href="御批历代通鉴辑览_page277.html">277</a><a href="御批历代通鉴辑览_page278.html">278</a><span>...</span><a href="御批历代通鉴辑览_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
