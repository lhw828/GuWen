<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 56 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 56 页/共 334 页</h1>
    <div class="content">⑤太疫。司徒许训免；以司空桥玄为司徒；夏，四月，以太常南阳来艳为司空。
⑥秋，七月，司空来艳免。
⑦癸丑，立贵人宋氏为皇后。后，执金吾酆之女也。
⑧司徒桥玄免；以太常南阳宗俱为司空，前司空许栩为司空。
⑨帝以窦太后有援立之功，冬，十月，戊子朔，率群臣朝太后于南宫，亲馈上寿。〔朝，直遥翻。馈，进食也。〕黄门令董萌因此数为太后诉冤，〔数，所角翻。为，于伪翻。〕帝深纳之，供养资奉，有加于前。〔共，居用翻。养，羊尚翻。〕曹节、王甫疾之，诬萌以谤讪永乐宫，〔帝母孝仁董太后所居也。乐，音洛。〕下狱死。〔下，遐稼翻。〕
鲜卑寇并州。
资治通鉴卷第五十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪四十九〔起黓困敦（壬子），尽上章涒滩（庚申），凡九年。〕
孝灵皇帝上之下
熹平元年〔（壬子、一七二）〕
①春，正月，车驾上原陵。司徒掾陈留蔡邕曰：「吾闻古不墓祭。朝廷有上陵之礼，始谓谓可损；今见威仪，察其本意，乃知孝明皇帝至孝恻隐，不易夺也。〔据礼仪志，西都旧有上陵，至东都则其仪文愈备，其略见四十四卷永平元年。上，时掌翻。掾，俞绢翻。易，以豉翻。〕礼有烦而不可省者，此之谓也。」
②三月，壬戌，太傅胡广薨，年八十二。广周流四公，〔太傅、太尉、司徒、司空。〕三十余年，〔贤曰：广以顺帝汉安元年为司空，至熹平元年薨，三十一年也。〕历事六帝，〔安、顺、冲、质、桓、灵。〕礼任极优，罢免未尝满岁，辄复升进。〔复，扶又翻。〕所辟多下名士，与故吏陈蕃、李咸并为三司。〔三司，即三公。〕练达故事，明解朝章，〔解，户买翻，晓也。朝，直遥翻。〕故京师谚曰：「万事不理，问伯始；天下中庸，有胡公。」〔胡广，字伯始。夫既曰：「万事不理问伯始」，则当时之责望亦重矣，岂可以三十余年周流四公为荣哉！贤曰：中，和也。庸，常也。中和可常行之德也。〕然温柔谨悫，常逊言恭色以取媚于时，无忠直之风，天下以此薄之。
③五月，己巳，赦天下，改元。
④长乐太仆侯览坐专权桥奢，策收印绶，自杀。〔长乐太仆，太后宫官也；主驭，宦者为之，秩二千石。乐，音洛。〕
⑤六月，京师大水。
⑥窦太后母卒于比景，太后忧思感疾，癸巳，崩于云台。宦者积怨窦氏，以衣车载太后尸置城南市舍，数日，曹节、王甫欲用贵人礼殡。帝曰：「太后亲立朕躬，统承大业，岂宜以贵人终乎！」于是发丧成礼。
节等欲别葬太后，而以冯贵人配祔。〔贤曰：祔，谓新死之主祔于先死者之庙，妇祔于其夫，所祔之妃妾祔于妾祖姑也。〕诏公卿大会朝堂，〔朝，直遥翻。〕令中常侍赵忠监议。〔监，古衔翻。〕太尉李咸时病，扶舆而起，捣椒自随，〔孔颖达曰：释木云：檓，大椒。郭璞曰：今椒树丛生，实大者名为檓。陆玑疏云：椒树如茱萸，有针刺，叶坚而滑泽，蜀人作茶，吴人作茗，皆合煮其叶以为香。今成皋山间有椒，谓之竹叶椒，其树亦如蜀椒，少毒热，不中合药也，可着饮食中；又用烝鸡豚，最佳香。东海诸岛亦有椒树，枝叶皆相似，子长而不圆，甚香，其昧似橘皮。本草亦云：椒，大热，有毒。按李咸捣椒自随，齐明帝将杀高武诸孙，敕太官煮椒二斛，盖其毒能杀人也。〕谓妻子曰：「若皇太后不得配食桓帝，吾不生还矣！」〔欲以死争之也。〕既议，坐者数百人，各瞻望良久，莫肯先言。赵忠曰：「议当时定！」廷尉陈球曰：「皇太后以盛德良家，母临天下，宜配先帝，是无所疑，」忠笑而言曰：「陈廷尉宜便操笔。」〔操，千高翻。〕球即下议曰：「皇太后自在椒房，有聪明母仪之德；遭时不造，援立圣明承继宗庙，功烈至重。先帝晏驾，因遇大狱，迁居空宫，不幸早世，家虽获罪，事非太后，今若别葬，诚失天下之望。且冯贵人耱尝被发掘，骸骨暴露，与贼并尸，魂灵污染，〔贤曰：段颎为河南尹，坐盗发冯贵人耱，左迁谏议大夫。余据颎以延熹三年入为侍中，转执金吾、河南尹，则发耱之事于是年近耳。被，皮义翻。〕且无功于国，何宜上配至尊！」忠省球议，〔省，悉井翻；下同。〕作色俛仰，蚩球曰：「陈廷尉建此议甚健！」〔蚩，笑也。〕球曰：「陈、窦既冤，皇太后无故幽闭，臣常痛心，天下愤叹！今日言之，退而受罪，宿昔之愿也！」李咸曰：「臣本谓宜尔，诚与意合。」于是公卿以下皆从球议。曹节、王甫犹争，以为：「梁后家犯恶逆，别葬懿陵，〔梁后先桓帝崩，葬懿陵。梁冀诛，始废陵为贵人耱。〕武帝黜废卫后，而以李夫人配食，〔戾太子之乱，武帝策废其母卫后，后自杀。武帝崩，霍光缘帝雅意，以李夫人配食。〕今窦氏罪深，岂得合葬先帝！」李咸复上疏曰：「臣伏惟章德窦后虐害恭怀，安思阎后家犯恶逆，〔窦后事见四十六卷章帝建初八年。阎后事见五十卷、五十一卷安帝延光三年、四年。复，扶又翻。〕而和帝无异葬之议，顺朝无贬降文。〔朝，直遥翻。〕至于卫后，孝武皇帝身所废弃，不可以为比。今长乐太后尊号在身，亲尝称制，且援立圣明，光降皇祚。太后以陛下为子，陛下岂得不以太后为母！子无黜母，臣无贬君，宜合葬宣陵，一如旧制。」帝省奏，从之。〔省，悉景翻。考异曰：袁纪云：「河南尹李咸执药上书曰：『昔秦始皇幽闭母后，感茅焦之言，音驾迎母，供养如初。夫以秦后之恶，始皇之悖，尚纳直臣之语，不失母子之恩，岂况皇太后不以罪殁，陛下之过有重始皇！臣谨左手赍章，右手执药，诣阙自闻。如遂不省，臣当饮鸩自裁，下觐先帝，具陈得失。』章省，上感其言，使公卿更议。廷尉陈球乃下议。」与范不同，今从范书。〕
秋，七月，甲寅，葬桓思皇后于宣陵。
⑦有人书朱雀阙，〔古今注：永平二年十一月，初作北宫，朱爵，南司马门阙，在宫门之外。〕言：「天下大乱，曹节、王甫幽杀太后，〔考异曰：旧云：「常侍侯览多杀党人」按时览已死，恐误。今去之。〕公卿皆尸禄，无忠言者。」诏司隶校尉刘猛逐捕，十日一会。猛以诽书言直，不肯急捕。月余，主名不意；〔贤曰：不得书阙主名。〕猛坐左转谏义大夫，以御史中丞段颎代之。颎乃四出逐捕，及太学游生系者千余人。节等又使颎以他事奏猛，论输左校。〔校，户教翻。〕
初，司隶校尉王寓依倚宦官，求荐于太常张奂，奂拒之，寓遂陷奂以党罪禁锢。奂尝与段颎争击羌，不相平，〔事见上卷建宁元年。〕颎为司隶，欲逐奂归敦煌而害之；〔奂徙属弘农事见上卷桓帝永康元年。敦，徒门翻。〕奂奏记哀请于颎，乃得免。
初，魏郡李膺李暠为司隶校尉，〔暠，古老翻。〕以旧怨杀扶风苏谦；谦子不韦瘗而不葬，〔瘗，于计翻。〕变姓名，结客报仇。暠迁大司农，不韦匿于廥中，凿地旁达暠之寝室，〔说文曰：廥，刍藏，音工外翻。〕杀其妾并小儿。暠大惧，以板藉地，一夕之徙。又掘暠父耱，断取其头，〔断，丁管翻。〕标之于市。暠求捕不获，愤恚，呕血死。〔恚，于避翻。〕不韦遇赦还家，乃葬父行丧。张奂素睦于苏氏，而段颎与暠善，颎辟不韦为司隶从事，不韦惧，称病不诣。颎怒，使从事张贤就家杀之，先以鸩与贤父曰：「若贤不得不韦，便可饮此！」贤遂收不韦，并其一门六十余人，尽诛之。
⑧勃海王悝之贬瘿陶也，〔悝，苦回翻。瘿，于郢翻。〕因中常侍王甫求复国，许谢钱五千万；既而桓帝遗诏复悝国，〔怪复国事见上卷永康元年。〕悝知非甫功，不肯还谢钱。中常侍郑飒、中黄门董腾数与悝交通，〔飒，音立。数，所角翻。〕甫密司察以告段颎。〔司，读曰伺。〕冬，十月，收飒送北寺狱，使尚书令廉忠诬奏「飒等谋迎立悝，大逆不道」，遂诏冀州刺史数悝考实，迫责悝，令自杀；妃妾十一人、子女七十人、伎女二十四人皆死狱中，〔伎，渠绮翻。〕傅、相以悉伏诛。甫等十二人皆以功封列侯。
⑨十一月，会稽妖贼许生起句章，〔句章县，属会稽郡。贤曰：故城在今越州鄮县西。十三州志曰：句践之地，南至句无，其后并吴，因大城之，章霸功，以示子孙，故曰句章。妖，于骄翻。句，音章句之句。〕自称阳明皇帝，众以万数，遗扬州刺史臧旻、丹阳太守陈寅讨之。
⑩十二月，司徒许栩罢；以太鸿胪袁隗为司徒。〔隗，五罪翻。考异曰：袁纪在四年。今从范书。〕
鲜卑寇并州。
是岁，单于车儿死，子屠特若尸逐就单于立。〔车，昌遮翻。〕
二年〔（癸丑、一七三）〕
①春，正月，大疫。
丁丑，司空宗俱薨。
③二月，壬午，赦天下。
④以光禄勋杨赐为司空。
⑤三月，太尉李咸免。
⑥夏，五月，以司隶校尉段颎为太尉。
⑦六月，北海地震。
⑧秋，七月，司空杨赐免；以太常颎川唐珍为司空。珍，衡之弟也。
⑨冬，十二月，太尉段颎罢。
鲜卑寇幽、并二州。
癸酉晦，日有食之。
二年〔（甲寅、一七四）〕
①春，二月，己巳，赦天下。
②以太常东海陈耽为太尉。
③三月，中山穆王畅薨，无子，国除。〔畅，中山简王焉之曾孙。焉，光武子。考异曰：本传云：「子节王稚嗣，无子，国除。」与帝纪异，未知孰是，又不知稚薨在何年，今且从帝纪。〕
④夏，六月，封河间王利子康为济南王，奉孝仁皇祀。〔帝入继大宗，故以康奉孝仁皇祀。利，帝从兄弟也。济，子礼翻。〕
⑤吴郡司马富春孙坚召募精勇，得千余人，助州郡讨许生。〔百官志，郡有丞、长史，而无司马。盖是时以盗起，置司马以主兵也。富春县，属吴郡。贤曰：今杭州富阳县也，避晋简文帝母郑太后讳，改曰富阳。〕冬，十一月，〔张：「月」下脱「坚从」二字。〕臧旻、陈寅大破生于会稽，斩之。〔会，工外翻。〕
⑥任城王博薨，无子，国绝。〔桓帝延熹四年，博绍封任城国。〕
⑦十二月，鲜卑入北地，太守夏育率屠各追击，破之。〔守，式又翻。夏，户雅翻。屠，直于翻。〕迁育为护乌桓校尉。鲜卑又寇并州。
⑧司空唐珍罢，以永乐少府许训为司空。〔永乐少府，董太后宫内也。乐，音洛。〕
四年〔（乙卯、一七五）〕
①春，三月，诏诸儒正五经文字，命议郎蔡邕为古文、篆、隶三体书之，刻石，立于太学门外。〔雒阳记曰：太学在雒阳城南开阳门外，讲堂长十丈，广二丈，堂前石经四部，本碑凡四十六枚。西行，尚书、周易、公羊传十六碑存，十二碑毁。南行，礼记十五碑悉崩坏。东行，论语三碑毁。礼记碑上有谏议大夫马日磾、议郎蔡邕名。古文，科斗书也。篆，大篆也。隶，今谓之八分书。后魏江式曰：伏羲氏作而八封形其画，轩辕氏兴而灵龟彰其采。古史苍颉览二象之爻，观鸟兽之，别刱文字，以代结绳。迄于三代，厥体颇异。虽依类取制，未能殊苍氏矣。周礼：保氏教国子以六书：一曰指事，二曰象形，三曰形声，四曰会意，五曰转注，六曰假借。盖是史颉之遗法。及宣王太史史籀着大篆十五篇，与古文或同或异，时人即谓之籀书。孔子修六经，左丘明述春秋，皆以古文。七国殊轨，文字乖别；秦兼天下，李斯奏罢不秦文者。斯作苍颉篇，车府令赵高作爰历篇，太史令胡母敬作博学篇，皆取史籀，或颇有省改，所谓小篆者也。秦烧经书，涤除旧典，官狱繁多，以趣约易，始用隶书，古文由此息矣。隶书者，始皇使下杜人程邈附于小篆所作也。世人以邈徒隶，即谓之隶书。故秦有八体：一曰大篆，二曰小篆，三曰符书，四曰虫书，五曰摹印，六曰署书，七曰殳书，八曰隶书。汉兴有尉律学，教以籀书，又习八体。又有草书，莫知谁始，其书形虽无厥谊，亦是一时之变通也。孝宣时，召通苍颉读者，独张敞从受之。凉州刺史杜业、沛人爰礼、讲学大夫秦近亦能言之。孝平时，征礼等百余人说文字于未央宫中，黄门侍郎扬雄采以作训纂。亡新居摄，使大司马甄丰校文字之部，颇改定古文，时有六书：一曰古文，孔子壁中书也；二曰奇字，即古文而异者；三曰篆书，云小篆也；四曰佐书，秦隶书也；五曰缪篆，所以摹印也；六曰鸟虫，所以书幡信也。壁中书者，鲁恭王坏孔子宅，而得尚书、春秋、论语、孝经也。又北平侯张苍献春秋左氏传，书体与孔氏相类，即前代之古文矣。后汉，郎中扶风曹喜号曰工篆，小异斯法，而甚精巧，自是后学，皆其法也。又诏侍中贾逵修理旧文，殊艺异术，王教一端，苟有可以加于国者，靡不悉集。逵，即汝南许慎古学之师也。慎嗟时人之好奇，叹俗儒之穿凿，撰说文解字十五篇，类聚群分，杂而不越，最可得而论也。左中郎将陈留蔡邕采李斯、曹喜之法，为古今杂形。诏于太学立石碑，刊载五经，题书楷法，多是邕书。后开鸿都，书画奇能莫不云集。时诸方献篆，无出邕者。魏初，博士清河张揖着埤苍、广雅、古今字诂，缀拾遗漏，增长事类，抑于文为益，然其字计方之许篇，古今体用，或得或失。陈留邯战淳亦与揖同时，善仓、雅、许氏字指，八体六书，精究闲理，有名于揖，又建三字石经于汉碑西，较之说文篆隶大同，而古字小异。又有京兆韦诞、河东卫觊二家，并号能篆，当时台观膀题、宝器之铭，悉是诞书，咸传之子孙，世称其妙。晋世，义阳王典祠令吕忱表上字林六卷，寻其况趣，附托许慎说文；而按偶章句，隐别古籀奇惑之字，文得正隶，不差篆意也。忱弟静别放故左校令李登声类之法，作韵集五卷，使宫商征征羽各为一篇，而文字与兄便是鲁、卫，音读楚、夏，时有不同。皇魏承百王之季，世易风移，文字改变，篆形缪错，隶体失真，俗学鄙习，复加虚造，巧谈辩士，以意为疑，炫惑于时，难以厘改，乃曰「追来为归，巧言为辩，小兔为聴，神虫为蚕，」如斯甚众，皆不合孔氏古书、史籀大篆、许氏说石、石经三字也。式言字学，本末颇详，故备着之。赵明诚金石录曰：石经，盖汉灵帝熹平四年所立，其字则蔡邕小字八分书也；后汉书儒林传叙云「为古文、篆、隶三体」者，非也，盖邕所书乃八分，而三体石经乃魏时所建也。洪氏隶续曰：石经见于范史帝纪及儒林、宦者传，皆云五经。蔡邕、张驯传则曰六经。惟儒林传云：为古文、篆、隶三体书法。郦氏水经云，汉立石经于太学。魏正始中，又刻古文、篆、隶三字石经。唐志有三字石经古篆两种，曰尚书，曰左传。独隋志所书异同，其目有一字石经七种，三字石经三种。既以七经为蔡邕书矣，又云魏立一字石经，乃其误也。范蔚宗时，三体石经与熹平所镌并列于学官，故史笔误书其事，后人袭其错，或不见石刻，无以考正。赵氏虽以一字为中郎所书，而未见三体者。欧阳氏以三体为汉碑，而未尝见一字者。近世方勺作泊宅编，载其弟匋所跋石经，亦为范书、隋志所惑，指三体为汉字。至公羊碑有马日磾等名，乃云世用其所正定之本，因存其名。可谓谬论。北史江式云：魏邯战凉以书教皇子，建三字石经于汉碑西。按此碑以正始年中立。汉书云：元嘉元年，度尚命邯战凉作曹娥碑。时淳已弱冠，自云嘉至正始亦九十余年。式以三字为魏碑则是；谓之邯战淳所书，非也。〕使后儒晚学咸取正焉。碑始立，其观视及摹写者车乘日千余两，填塞街陌。〔乘，绳证翻。两，音亮。塞，悉则翻。〕
②初，朝议以州郡相党，人情比周，〔比，毗至翻；下同。〕乃制氏姻之家及两州人士不得对相监临，〔监，古衔翻。〕至是后有三互法，〔贤曰：三互，谓婚姻之家及两州人不得交互为官也。复，扶又翻；下同。〕禁忌转密，选用艰难，幽、冀二州久缺不补。蔡邕上疏曰：「伏见幽、冀旧坏，铠、马所出，〔贤曰：铠，甲也。周礼考工记曰：燕无函。函，亦甲也。言幽、燕之地，家家皆能为函，故无函匠也。左传曰：冀之北土，马之所生。〕比年兵饥，渐至空耗。今者阙职经时，吏民延属，〔比，毗至翻。延属者，延颈而属望也。属，之欲翻。〕而三府选举，踰月不定。臣怪问其故，云避三互。十一州有禁，当取二州而已。又，二州之士或复限以岁月，〔复，扶又翻；下同。〕狐疑迟淹，两州悬空，万里萧修，无所管系。愚以为三互之禁，禁之薄者。今但申以威灵，明其宪令，对相部主，〔冀州之人刺幽州，幽州之人刺冀州，是为对相部主。〕尚囡惧不敢营私；况乃三互，何足为嫌！昔韩安国起自徒中，〔韩安国，梁人，坐法抵罪，梁内史缺，天子遣使拜为梁内史，起徒中为二千石。〕朱买臣出于幽贱，〔朱买臣，吴人，家贫，卖薪以自给，后随计吏至长安，拜会稽太守。〕并以才宜，还守本邦，岂复顾循三互，系以末制乎！臣愿陛下上则先帝，蠲除近禁，其诸州刺史器用可换者，怃拘日月、三互，以差厥中。」朝廷不从。
臣光曰：叔向有言：「国将亡，必多制。」〔左传叔向诒子产书之言也。〕明王之政，谨择忠贤而任之，凡中外之臣，有功则赏，有罪则诛，无所阿私，法制不烦而天下大治。〔治，直吏翻。〕所以然者何哉﹖执其本故也。及其衰也，百官之任不能择人，而禁令益多，防闲益密，有功者以阂文不赏，〔阂，与碍同。〕为奸者以巧法免诛，上下劳扰而天下大乱。所以然者何哉﹖逐其末故也。孝灵之时，刺史、二千石贪如豺虎，暴殄烝民，而朝廷方守三互之禁。以今视之，岂不适足为笑而深可为戒哉！
③封河间王建孙佗为任城王。〔佗，帝从兄弟之子也。佗，徒河翻。任，音壬。〕
④夏，四月，郡、国七大水。
⑤五月，丁卯，赦天下。
延陵园林灾。〔延陵，成帝陵也。〕
鲜卑寇幽州。
⑧六月，弘农、三辅螟。
⑨于窴王安国攻拘弥，大破之，杀其王。〔窴，徒贤翻。〕戊己校尉、西域长史各发兵辅立拘弥侍子定兴为王，人众裁千口。
五年〔（丙辰、一七六）〕
①夏，四月，癸亥，赦天下。
②益州郡夷反，太守李颙讨平之。〔颙，鱼容翻。〕
大雩。
④五月，太尉陈耽罢；以司空许训为太尉。
⑤闰月，永昌太守曹鸶上书曰：「夫党人者，或耆年渊德，或衣冠英贤，皆宜股肱王室，左右大猷者也；而久被禁锢，辱在涂泥。〔被，皮义翻。〕谋反大逆尚蒙赦宥，党人何罪，独不开恕乎！所以灾异屡见，〔见，贤遍翻。〕水旱荐臻，皆由于斯。宜加沛然，以副天也。」帝省奏，大恕，〔省，悉井翻。〕即诏司隶、益州槛车收鸶，送槐里狱，掠杀之。〔永昌郡，属益州刺史。而扶风槐里县，属司隶。盖诏益州收鸶，而司隶送槐里狱。掠，音亮。〕于是诏州郡更考党人门生、故吏、父子、兄弟在位者，悉免官禁锢，爰及五属。〔贤曰：谓斩衰、齐衰、小功、大功、缌麻也。〕&
⑥六月，壬戌，以太常南阳刘逸为司空。
⑦秋，七月，太尉许训罢；以光禄勋刘宽为太尉。
⑧冬，十月，司徒袁隗罢；十一月，丙戌，以光禄大夫杨赐为司徒。
令三公条秦长吏苛酷贪污者，罢免之。平原相渔阳阳球坐严酷，征诣廷尉。〔姓谱：齐人迁阳，子孙以国为氏。一曰：周景王封少子于阳樊，因邑命氏。考异曰：本传：司空张颢条奏。按颢，光和元年为太尉，未尝为司空。球，光和元年陷蔡邕时，已为将作大匠，不知被征果在何年，唯熹平五年、六年、大旱，故附于此。〕帝以球前为九江太守讨贱有功，〔球传云：九江山贱起，三府上球有理奸才，拜九江太守。球到，设方略，凶贱殄破。〕特赦之，拜议郎。
④市贾小民相聚为宣陵孝子者数十人，诏皆除太子舍人。〔宣陵，桓帝陵。百官志：太子舍人秩二百石，更直宿卫，如三署郎中。贾，音古。〕
⑤秋，七月，司空刘逸免；以卫尉陈球为司空。
⑥初，帝好文学，〔好，呼到翻。〕自造皇羲篇五十章，因引诸生能为文赋者并待制鸿都门下；后诸为尺牍及工书鸟篆者，〔贤曰：说文曰：牍，书板也，长二尺。艺文志曰：六体者，古文、奇字、篆书、隶书、缪篆、虫书。音义曰：古文，谓孔子壁中书也。奇字，即古文而异者也。篆书，谓小篆，盖秦始皇使程邈所作也。隶书亦程邈所献，主于徒隶，从简易也。缪篆，谓其文屈曲缠绕，所以摹印章。虫书，谓为虫鸟之形，所以书旛信也。〕皆加引召，遂至数十人。侍中祭酒乐松、贾护多引无行趣势之徒置其间，〔百官志：侍中有仆射一人，中兴转为祭酒。行，下孟翻。趣，七喻翻。〕獈陈闾里小事；〔獈，许记翻。〕帝甚悦之，待以不次之位；又久不亲行郊庙之礼。会诏群臣各陈政要，蔡邕上封事曰：「夫迎气五郊，清庙祭祀、养老辟雍，〔迎气五郊及养老辟雍，注并见四十四卷明帝永平二年。汉宗庙一岁五祀，春以正月，夏以四月，秋以七月，冬以十月及腊。〕皆帝者之大业，祖宗所祗奉也。而有司数以蕃国疏丧、宫内产生及吏卒小污，〔疏丧，谓疏属之丧也。贤曰：小污，谓病及死也。数，所角翻。〕废阙不行，忘礼敬之大，任禁忌之书，拘信小故，以亏大典。自今斋制宜如故典，〔汉制：凡斋，天地七日，宗庙、山川五日，小祀三日。斋日内有污染解斋，副倅行礼；先斋一日有污秽灾变，斋祀如仪。〕庶答风霆、灾妖之异。〔妖，于骄翻。〕又，古者取士必使诸侯岁贡，〔尚书大传曰：古者诸侯之于天子，三岁一贡士。〕孝武之世，郡举孝廉，又有贤良、文学之选，于是名臣辈出，文武并兴。汉之得人，数路而已。〔贤曰：数路，谓孝廉、贤良、文学之类也。〕夫书画辞赋，才之小者；臣国治政，未有其能。〔治，直之翻；下同。〕陛下即位之初，先涉经术，听政余日，观省篇章，〔省，悉井翻。〕聊以游意当代博奕，非以为教化取士之本。而诸生竞利，作者鼎沸，其高者颇引经训风喻之言，下则连偶俗语，有类俳优，或窃成文，虚冒名氏。臣每受诏于盛化门，差次录第，其未及者，亦复随辈皆见拜擢。既加之恩，难复收改，但守奉禄，于义已弘，不可复使治民，〔复，扶又翻。〕及在州郡。昔孝宣会诸儒于石渠，〔事见二十七卷甘露三年。〕章帝集学士于白虎，〔事见四十六卷建初四年。〕通经释义，其事优大，文武之道，所宜从之。若乃小能小善，虽有可观，孔子以为致远则泥，君小固当志其大者。〔贤曰：子夏曰：虽小道，必有可观者焉，致远恐泥。郑玄注云：小道，如今诸子书也。泥，谓滞陷不通。邕以为孔子之言，当别有所据也。泥，乃计翻。〕又，前一切以宣陵孝子为太子舍人，臣闻孝文皇帝制丧服三十六日，〔事见十四卷文帝后七年。〕虽继体之君，父子至亲，公卿列臣受恩之重，皆屈情从制，不敢踰越。今虚伪小人，本非骨肉，既无垶私之恩，又无禄仕之实，侧隐之心，义无所依。至有奸轨之人通容其中；桓思皇后祖载之时，〔郑玄曰：祖，谓将葬，祖祭于庭。载，谓升柩于车也。〕东郡有盗人妻者，亡在孝中，本县追捕，乃伏其辜。虚伪杂秽，难得胜言。〔胜，音升。〕太子官属，宜搜选令德，岂有但取丘墓凶丑之人！其为不详，莫与大焉，〔言虽他有不祥，莫与比并大也。〕宜遗归田里，以明诈伪。」书奏，帝乃亲迎气北郊及行辟雍之礼。及诏宣陵孝子为舍人者悉改为丞、尉焉。〔汉县置丞、尉。丞，署文书，典知仓狱。尉，主盗贱。〕
⑦护乌桓校尉夏育上言：〔校，户教翻。夏，户雅翻。上，时掌翻。〕「鲜卑寇边，自春以来三十余发，请征幽州诸郡兵出塞击之，一冬、二春，必能禽灭。」先是护羌校尉田晏坐事论刑，〔先，悉荐翻。〕被原，〔被，皮义翻。〕欲立功自效，乃请中常侍王甫求得为将。甫因此议遣兵与育并力讨贱，帝乃拜晏为破鲜卑中郎将；大臣多有不同；乃召百官议于朝堂。蔡邕议曰：「征讨殊类，所由尚矣。然而时有同异，势有可否，故谋有得失，事有成败，不可齐也。夫以世宗神武，将帅良猛，财赋充实，所括广远，数十年间，官民俱匮，犹有悔焉。〔谓轮台哀痛之诏也。〕况今人财并乏，事劣昔时乎！自匈奴遁逃，鲜卑强盛，据其故地，〔事见四十七卷和帝永元五年。〕称兵十万，才力劲健，意智益生；加以关塞不严，禁网多漏，精金良铁，皆为贼有，汉人逋逃为之谋主，兵利马疾，过于匈奴。昔段颎良将，习兵善战，有事西羌，犹十余年。〔段颎自桓帝延熹二年击西羌，至建宁二年始成功，凡十一年。〕今育、晏才策未必过颎，鲜卑种众不弱曩时，〔种，章勇翻。〕是为耗竭诸夏，并力蛮夷。夫边垂之患，手足之疥搔，中国之困，胸背之瘭疽，〔贤曰：疥，音介。搔，新到翻。埤苍曰：瘭，必烧翻。杜预注左传曰：疽，恶疮也。〕方今郡县盗贼尚不能禁，况此丑虏而可伏乎！昔高祖忍平城之耻，吕后弃慢书之诟，〔诟，古候翻，耻也。〕方之于今，何者为盛﹖天设山河，秦筑长城，汉起塞垣，所以别内外，异殊俗也。〔别，彼列翻。〕苟无慂国内侮之患则可矣，〔慂，与蹙同。〕岂与虫蚁之虏〔蚁，与蚁同。〕校往来之数哉！虽或破之，岂可殄尽，而方令本朝为之旱食乎！〔为，于伪翻；下同。旰，晚也，音古按翻。〕昔淮南王安谏伐越曰：『如使越人蒙死以逆执事，厮舆之卒有一不备而归者，〔前书音义曰：厮，微也。舆，众也。〕虽得越王之首，犹为大汉羞之。』而欲以齐民易丑虏，皇威辱外夷，就如其言，犹已危矣，况乎得失不可量邪！」〔量，音良。〕帝不从。八月，遣夏育出高柳，田晏出云中，匈奴中郎将臧旻率南单于出鴈门，各将万骑，三道出塞二千余里。檀石槐命三部大人各帅众逆战，〔檀石槐分其国为三部，见五十五卷桓帝延熹九年。帅，读曰率。〕育等大败，丧其节传辎重，〔丧，息浪翻。传，株恋翻。重，直用翻。〕各将数十骑奔还，死者什七八。三将槛车征下狱，〔下，遐稼翻。〕赎为庶人。
⑧冬，十月，癸丑朔，日有食之。
太尉刘宽免。
辛丑，京师地震。
十一月，司空陈球免。
十二月，甲寅，以太常河南孟戫为太尉。〔戫，音乙六翻。〕
以太常陈耽为司空。
辽西太守甘陵赵苞到官，遣使迎母及妻子，垂当到郡；道经柳城，〔杜佑曰：汉辽西郡故城在卢龙城东。柳城县，属辽西郡；贤曰：故城在今营州南。〕值鲜卑万余人入塞寇钞，〔钞，楚交翻。〕苞母及妻子遂为所劫质，〔质，音致，劫以为质也。〕载以击郡。苞率骑二万与贼对陈，〔陈，读曰阵。〕贱出母以示苞，苞悲号，谓每曰：「为子无状，欲以微禄奉养朝夕，不图为母作祸。〔号，户刀翻。养，羊亮翻。为，于伪翻。〕昔为母子，今为王臣，义不得顾私恩，毁忠节，唯当万死，无以塞罪。」〔塞，悉则翻。〕母遥谓曰：「威豪，〔赵苞，字威豪。〕人各有命，何得相顾以亏忠义，尔其勉之！」苞实时进战，贼悉摧破，其母妻皆为所害。苞自上归葬，〔自上奏乞归葬也。上，时掌翻。〕帝遣使吊慰，封鄃侯。〔鄃，音输。〕苞葬讫，谓乡人曰：「食禄而避难，非忠也；〔难，乃旦翻。〕杀母以全义，非孝也。如是，有何面目立于天下！」遂欧血而死。
光和元年〔（戊午、一七八）是年三月改元。〕
①春，正月，合浦、交趾乌浒蛮反，〔浒，呼古翻。〕招引九真、日南民攻没郡县。
太尉孟戫罢。
③二月，辛亥朔，日有食之。
④癸丑，以光禄勋陈国、袁滂为司徒。
己未，地震。
⑥置鸿都门学，其诸生皆敕州郡、三公举用辟召，或出为刺史、太守，入为尚书、侍中，有封侯、赐爵者；〔赐爵关内侯以下也。〕士君子皆耻与为列焉。
⑦三月，辛丑，赦天下，改元。
⑧以太常常山张颢为太尉。颢，中常侍奉之弟也。
⑨夏，四月，丙辰，地震。
⑩侍中寺雌鸡化为雄。
司空陈耽免；以太常来艳为司空。
秋，七月，壬子，青虹见玉堂后殿庭中。〔洛阳官殿名，南官有玉堂前后殿。见，贤遍翻。〕诏召光禄大夫杨赐等诣金商门，〔洛阳记曰：南宫有崇德殿、太极殿，殿西有金商门。〕问以灾异及消复之术。〔消复者，消变而复其常也。〕赐对曰：「春秋谶曰：『天投蜺，天下怨，海内乱。』〔春秋演孔图曰：霓者，斗之乱精也，失度投蜺见。郭璞注尔雅曰：双出，色鲜盛者为雄，曰虹；闇者为雌，曰蜺。〕加四百之期，亦复垂及。〔春秋演孔图曰：刘四百岁之际，褒汉王辅，皇王以期，有名不就。宋均注曰：虽褒族人为汉王以自辅，以当有应期，名见摄录者，故名不就也。复，扶又翻。〕今妾媵、阉尹之徒共专国朝，〔媵，以证翻。朝，直遥翻。〕欺罔日月；又，鸿都门下招会群小，造作赋说，见宠于时，更相荐说，〔更，工衡翻。〕旬月之间，并各拔擢。乐松处常伯，任芝居纳言，〔常伯，侍中。纳言，尚书。处，昌吕翻。〕郄俭、梁鹄各受丰爵不次之宠，〔姓谱：欲，晋卿郄氏之后。〕而令搢绅之徒委伏畎锳，〔锳，古亩字。〕口诵尧、舜之言，身蹈绝俗之行，〔行，下孟翻。〕弃捐沟壑，不见逮及。冠屐倒易，陵谷化处，幸赖皇天垂象谴告。周书曰：『天子见怪则修德，诸侯见怪则修政，卿大夫见怪则修职，士庶人见怪则修身。』〔此逸书也。〕唯陛下斥远佞巧之臣，〔远，于愿翻。〕速征鹤鸣之士，〔易曰：鹤鸣在阴，其子和之；我有好爵，吾与尔靡之。系辞曰：君子居室，言善，则千里之外应之。鹤鸣之士，言士之修身践言，为时所称者也。〕断绝尺一，〔断，丁管翻。〕抑止盘游，冀上天还威，众变可弭。」
议郎蔡邕对曰：「臣伏思诸异，皆亡国之怪也。天于大汉殷勤不已，故屡出祅变以当谴责，〔祅，与妖同，于骄翻。〕吹令人君感悟，改危即安。今蜺堕、鸡化，皆妇人干政之所致也。前者乳母赵娆，贵重天下，〔娆，奴鸟翻。〕谗谀骄溢，续以永乐门史霍玉，〔永乐门史，董太后宫官。乐，音洛。〕依阻城社，又为奸邪。今道路纷纷，复云有程大人者，〔宫中耆宿，皆称中大人。复，扶又翻。〕察其风声，将为国患；宜高为堤防，明设禁令，深惟赵、霍，以为至戒。今太尉张颢，为玉所进；光禄勋伟璋，有名贪浊；〔伟，姓；璋，名。〕又长水校尉赵玹，〔玹，音玄。〕屯骑校尉盖升，〔盖，古合翻。〕并叨时幸，荣富优足；宜念小人在位之咎，退思引身避贤之福。。伏见廷尉郭禧，纯厚老成；光禄大夫桥玄，聪达方直；故太尉刘宠，忠实守正；并宜为谋主，数见访问。〔数，所角翻。〕夫宰相大臣，君之四体，委任责成，优劣已分，不宜听纳小使，雕琢大臣也。〔贤曰：雕琢，谓镌削以成其罪也。〕又，尚方工技之作，〔续汉志：尚方，掌上手工，作御刀剑诸好器物。技，巨绮翻。〕鸿都篇赋之文，可且消息，以示惟忧。〔惟，思也。〕宰府孝廉，士之高选，近者以辟召不慎，切责三公，而今业以小文超取选举，开请托之门，违明王之典，众心不厌，〔贤曰：厌，伏也，音一叶翻。〕莫之敢言；臣愿陛下忍而绝之，思惟万机，以答天望。圣朝既自约厉，左右近臣亦宜从化，人自仰损，以塞咎戒，〔塞，悉则翻。〕则天道亏满，鬼神福谦矣。〔易曰：天道亏盈而益谦，鬼神害盈而福谦。以盈为满者，避惠帝讳也。〕夫君臣不密，上有漏言之戒，下有失身之祸，〔易曰：君不密则失臣，臣不密则失身。〕愿寝臣表，无使尽忠之吏受怨奸仇。」章奏，帝览而叹息；因起更衣，〔更，工衡翻。〕曹节于后窃视之，悉宣语左右，〔语，牛倨翻。〕事遂漏露。其为邕所裁黜者，侧目思报。
初，邕与大源胪刘合素不相平，〔胪，陵如翻。合，古合翻，又曷阁翻。〕叔父卫尉质又与将作大匠阳球有隙。球即中常侍程璜女夫也。璜遂使人飞章言「邕、质数以私事请托于合，合不听。邕含隐切，志欲相中。」〔贤曰：中，伤也。合，古合翻。数，所角翻。中，竹仲翻。〕于是诏下尚书召邕诘状。〔下，遐稼翻；下是下同。诘，去吉翻。邕上书曰：「臣实愚戆，〔戆，陟降翻。〕不顾后害，陛下不念忠臣直言，宜加掩蔽，诽谤卒至，〔卒，读曰猝。〕便用疑怪。臣年四十有六，孤特一身，得托名忠臣，死有余荣，恐陛下于此不复闻至言矣！」〔复，扶又翻。〕于是下邕、质于雒阳狱，劾以「仇怨奉公，议害大臣，大不敬，弃市。」〔诬邕以请托不听，志欲中伤，为仇怨奉公之吏。三公、九卿皆大臣也。劾，户概翻，又户得翻。〕事奏，中常侍河南吕强愍邕无罪，力为伸请，〔为，于伪翻。〕帝亦更思其章，有诏：「减死一等，与家属髡钳徙朔方，不得以赦令除。」阳球使客追路刺邕，〔刺，七亦翻。〕客感其义，皆莫为用。球又赂其部主，〔部主，州牧、郡守也。〕使加毒害，所赂者反以其情戒邕，由是得免。
八月，有星孛于天市。〔孛，蒲内翻。〕
九月，太尉张颢罢；以太常陈球为太尉。
司空来艳薨。〔考异曰：袁纪云：「艳以久病罢。」今从范书。〕冬，十月，以屯骑校尉袁逢为司空。
</div>
    <div class="pagination">
<a href="资治通鉴注_page55.html">上一页</a><span>...</span><a href="资治通鉴注_page51.html">51</a><a href="资治通鉴注_page52.html">52</a><a href="资治通鉴注_page53.html">53</a><a href="资治通鉴注_page54.html">54</a><a href="资治通鉴注_page55.html">55</a><span class="current-page">56</span><a href="资治通鉴注_page57.html">57</a><a href="资治通鉴注_page58.html">58</a><a href="资治通鉴注_page59.html">59</a><a href="资治通鉴注_page60.html">60</a><a href="资治通鉴注_page61.html">61</a><span>...</span><a href="资治通鉴注_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
